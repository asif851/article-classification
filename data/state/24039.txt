
খুলনায় শিশু রাকিব (১২) হত্যা মামলায় যুক্তিতর্ক উপস্থাপনের জন্য আগামী ১ নভেম্বর তারিখ ধার্য করেছেন আদালত। খুলনা মহানগর দায়রা জজ আদালতের ভারপ্রাপ্ত বিচারক দিলরুবা সুলতানা আজ বুধবার এই দিন ধার্য করেন।
আদালত সূত্রে জানা গেছে, এ মামলার আসামিদের আজ বেলা ১২টা ৫০ মিনিটে আদালতে হাজির করা হয়। ফৌজদারি কার্যবিধির ৪২৭ ধারা মোতাবেক তাঁদের বিরুদ্ধে আনা অভিযোগের ধারা পরিবর্তনের জন্য লিখিত আবেদন করেন তাঁদের আইনজীবীরা। শুনানি শেষে আদালত ওই আবেদন নামঞ্জুর করেন।
পরে আদালত আসামি মো. শরীফ, মিন্টু খান ও বিউটি বেগমকে আলাদাভাবে তাঁদের বিরুদ্ধে ৩৮ জন সাক্ষীর দেওয়া সাক্ষ্য সংক্ষিপ্তভাবে পড়ে শোনান এবং এ বিষয়ে কিছু বলার আছে কি-না, প্রত্যেকের কাছে জানতে চান। আসামিরা তখন নিজেদের নির্দোষ দাবি করে সাফাই সাক্ষী দেবেন না বলে আদালতকে জানান।
মামলার বাদী পক্ষের আইনজীবী মোমিনুল ইসলাম প্রথম আলোকে বলেন, চলমান বিচার কার্যক্রমে ১ নভেম্বর শুরু হবে মামলার যুক্তিতর্ক। প্রথমে বাদীপক্ষের যুক্তিতর্ক হবে। পরে আসামিপক্ষের আইনজীবীরা যুক্তিতর্কে অংশ নেবেন।
মামলার তিন আসামি শরীফ মোটরসের মালিক মো. শরীফ, মিন্টু খান ও শরীফের মা বিউটি বেগমের বিরুদ্ধে ৫ অক্টোবর শুনানি শেষে দণ্ডবিধির ৩০২ ও ৩৪ ধারায় অভিযোগ গঠন করা হয়। এজাহারভুক্ত এই তিন আসামিই ঘটনার দায় স্বীকার করে আদালতে ১৬৪ ধারায় স্বীকারোক্তিমূলক জবানবন্দি দিয়েছেন। তিনজনই বর্তমানে কারাবন্দী।
চলতি বছরের ৩ আগস্ট বিকেলে খুলনার টুটপাড়ায় শরীফ মোটরস নামে এক মোটরসাইকেল গ্যারেজে নির্যাতনের পর রাকিব মারা যায়। মোটরসাইকেলের চাকায় হাওয়া দেওয়ার কাজে ব্যবহৃত কমপ্রেসর মেশিনের নল ঢুকিয়ে তার মলদ্বার দিয়ে বাতাস দিলে সে গুরুতর অসুস্থ হয়ে পড়ে। ওই দিন রাত ১০টার দিকে তার মৃত্যু হয়। হত্যাকাণ্ডের সঙ্গে জড়িত থাকার অভিযোগে ক্ষুব্ধ জনতা পিটুনি দিয়ে শরীফ, মিন্টু ও বিউটিকে পুলিশে সোপর্দ করে। ঘটনার পরদিন রাকিবের বাবা মো. নুরুল আলম বাদী হয়ে তিনজনের নামে খুলনা সদর থানায় হত্যা মামলা করেন।
