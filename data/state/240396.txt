
বাইরে কারোর প্ররোচনায় বা উসকানিতে অন্যায্য দাবি নিয়ে শ্রমিকদের আন্দোলন না করার আহ্বান জানিয়েছেন প্রধানমন্ত্রী শেখ হাসিনা। একই সঙ্গে মালিকদেরও শ্রমিকদের প্রতি সুবিচারের আহ্বান জানিয়ে তিনি বলেন, ‘বাংলাদেশে শ্রমিক না খেয়ে মারা যাবে। আর মালিক বিলাসিতা করবে—এটি হতে দেওয়া হবে না।’আজ বৃহস্পতিবার সকালে রাজধানীর ওসমানী স্মৃতি মিলনায়তনে শ্রম মন্ত্রণালয় আয়োজিত এক আলোচনা সভায় প্রধানমন্ত্রী এ আহ্বান জানান।শেখ হাসিনা বলেন, ‘যে শ্রমিকের ঘামে, উপার্জিত আয়ে মালিকদের বিলাসিতা এনে দেয়। সেই শ্রমিকদের সুনজরে আনতে হবে। মালিক-শ্রমিকদের সুসম্পর্ক পারে ভালো কাজের পরিবেশ তৈরি করতে। দেশকে এগিয়ে নিতে।’ গৃহকর্মীদের ন্যায্য অধিকার নিশ্চিত করতে সরকার ভাবছে বলেও উল্লেখ করেন প্রধানমন্ত্রী। আলোচনা সভায় আরও উপস্থিত ছিলেন প্রধানমন্ত্রীর রাজনৈতিক সচিব এইচ টি ইমাম, শ্রম প্রতিমন্ত্রী মুজিবুল হক চুন্নু, শ্রম মন্ত্রণালয়-সংক্রান্ত সংসদীয় স্থায়ী কমিটির সভাপতি মন্নুজান সুফিয়ান প্রমুখ।এদিকে আজ বিকাল তিনটায় গাজীপুরের ভাওয়াল বদরে আলম সরকারি কলেজ মাঠে জাতীয় শ্রমিক লীগ আয়োজিত শ্রমিক সমাবেশে যোগ দেবেন প্রধানমন্ত্রী শেখ হাসিনা।
