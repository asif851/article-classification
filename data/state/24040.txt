
জামালপুরের সরিষাবাড়ীতে বিয়ের দাবিতে প্রেমিকের বাড়িতে অনশন করায় পুলিশের উপস্থিতিতে এক নারীকে গাছের সঙ্গে বেঁধে মারধর করা হয়েছে বলে অভিযোগ উঠেছে। ছয় দিন ধরে ওই নারী উপজেলা স্বাস্থ্য কমপ্লেক্সে চিকিৎসাধীন।আহত ওই নারী অভিযোগ করেন, উপজেলার ডোয়াইল ইউনিয়নের হাটবাড়ী গ্রামের ফরিদ মিয়ার (২৫) সঙ্গে এক বছর আগে তাঁর মুঠোফোনে প্রেমের সম্পর্ক গড়ে ওঠে। সে সময় ফরিদ বিয়ে করার কথা দিলেও পরে বিয়ে না করায় গত বুধবার রাতে তিনি ফরিদের বাড়িতে বিয়ের দাবিতে অনশন শুরু করেন।পরে ছেলের বাবা আহম্মদ আলী তাঁকে বাড়ি থেকে সরিয়ে দিতে ওই দিন সরিষাবাড়ী থানার উপপরিদর্শক (এসআই) রিপন কুমার পালের কাছে অভিযোগ দেন। পরে ওই কর্মকর্তা তাঁকে ফরিদের বাড়ি থেকে চলে যেতে বলেন। কিন্তু তিনি না যাওয়ায় এসআইয়ের উপস্থিতিতে উঠানে থাকা গাছের সঙ্গে তাঁকে বেঁধে ফরিদের পরিবারের লোকজন লাঠি দিয়ে এলোপাতাড়ি পেটায়। এতে জ্ঞান হারিয়ে ফেললে তারা পাশের ধানখেতে তাঁকে ফেলে রেখে যায়।ওই নারীর মা অভিযোগ করেন, মামলা না করার জন্য তাঁদের পরিবারকে হুমকি দেওয়া হচ্ছে।এসআই রিপন কুমার পাল বলেন, ‘আমি অভিযোগ পেয়ে ছেলের বাড়িতে গিয়েছিলাম। তখন মেয়েটিকে দেখেছি। আর বেশি কিছু বলতে পারব না।’ অভিযোগ অস্বীকার করে ফরিদের বাবা আহাম্মদ আলী বলেন, তিনি মেয়েটিকে বাড়ি থেকে তাড়িয়ে দিয়েছেন। কোনো ধরনের মারধর করা হয়নি। থানার ওসি বিল্লাল উদ্দিন বলেন, অভিযোগ পেলে ব্যবস্থা নেওয়া হবে।
