
রংপুরের পীরগঞ্জ উপজেলায় গরুচোর সন্দেহে দুজনকে পিটিয়ে হত্যা করেছে বিক্ষুব্ধ এলাকাবাসী। আজ সোমবার ভোররাত চারটার দিকে উপজেলার রামনাথপুর ইউনিয়নের মাদারপুর গ্রামে এ ঘটনা ঘটে।
নিহত দুজনের মধ্যে একজনের পরিচয় পাওয়া গেছে। তাঁর নাম রাজু (২৮)। বাড়ি বগুড়ার শিবগঞ্জ উপজেলায়।
মৃত্যুর তথ্যের সত্যতা নিশ্চিত করে পীরগঞ্জ থানার পরিদর্শক (তদন্ত) হারুন অর রশিদ প্রথম আলোকে বলেন, পিকআপে করে চার থেকে পাঁচজনের একটি দল ভোররাত চারটার দিকে গ্রামে ঢুকলে এলাকাবাসী গরুচোর সন্দেহে তাঁদের আটক করে। এ সময় গণপিটুনিতে ঘটনাস্থলে দুজন মারা যায়। এ ছাড়া নাজমুল (২৫) নামের একজনকে এলাকাবাসী আটক করে পুলিশে সোপর্দ করেছে। নাজমুলের বাড়ি জয়পুরহাটের আক্কেলপুরে। অন্যরা পিকআপটি নিয়ে পালিয়ে যায়।
পরিদর্শক (তদন্ত) হারুন আর রশিদ আরও জানান, উপজেলার মাদারপুর গ্রামটি রংপুর-ঢাকা মহাসড়কের পাশেই অবস্থিত। গত দুই মাসের ব্যবধানে এই উপজেলার কয়েকটি গ্রাম থেকে ২০টি গরু চুরির ঘটনা ঘটেছে। নিহত দুজনের মরদেহ ময়নাতদন্তের জন্য রংপুর মেডিকেল কলেজ হাসপাতালে রাখা হয়েছে।
 
