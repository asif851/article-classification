
নোয়াখালী সদর উপজেলার নোয়ান্নই ইউনিয়নের বাঁধেরহাট বাজারের পশ্চিম পাশে করিমপুর রাস্তার মাথা নামক স্থানে ছিনতাইকারী সন্দেহে গণপিটুনিতে মো. নিশান (২৭) নামের এক যুবক নিহত হয়েছেন। গতকাল শুক্রবার ভোরে এ ঘটনা ঘটে।নিশানের বাড়ি জেলার সোনাইমুড়ী উপজেলার নাটেশ্বর গ্রামে। একই ঘটনায় মাঈন উদ্দিন (৩০) নামে আরও এক যুবক গণপিটুনির শিকার হন। তাঁর গ্রামের বাড়ি সদর উপজেলার আন্ডারচর এলাকায়।সুধারাম থানার ভারপ্রাপ্ত কর্মকর্তা (ওসি) আনোয়ার হোসেন প্রথম আলোকে বলেন, সকালে পুলিশ ঘটনাস্থলে গিয়ে নিশানের লাশ উদ্ধার করে। আহত মাঈন উদ্দিনকে উদ্ধার করে নোয়াখালী জেনারেল হাসপাতালে ভর্তি করা হয়েছে।নোয়ান্নই ইউনিয়ন পরিষদের চেয়ারম্যান জাকিউল ইসলাম বলেন, করিমপুর রাস্তার মাথা এলাকায় ভোরে একটি ব্যাটারিচালিত অটোরিকশার গতিরোধ করে যাত্রীদের মারধর করে মালামাল ছিনিয়ে নেওয়ার চেষ্টা করে পাঁচ-ছয়জন ছিনতাইকারী। এ সময় আশপাশের এলাকার লোকজন ধাওয়া করে দুজনকে ধরে গণপিটুনি দেয়। এতে একজন ঘটনাস্থলেই মারা যান।
