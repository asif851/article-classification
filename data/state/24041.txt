
ঢাকার সাভারের কান্দি ভাকুর্তা গ্রামে একটি বাড়িতে ডাকাতি শেষে পালানোর সময় ডাকাত ও পুলিশের মধ্যে গোলাগুলি হয়েছে। গত শুক্রবার গভীর রাতে এ ঘটনা ঘটে। এতে এক ডাকাত এবং এক পুলিশ আহত হয়েছেন। ডাকাতির ঘটনায় জড়িত থাকার অভিযোগে পুলিশ চারজনকে গ্রেপ্তার করেছে।গ্রেপ্তার হওয়া চারজন হলেন মনির (৩০), মনা (৩০), আলাউদ্দিন (৩৫) ও মানিক (৩২)। পুলিশ দাবি করেছে, এঁরা আন্তজেলা ডাকাত দলের সদস্য।একই দিন রাত দুইটার দিকে দক্ষিণ শ্যামপুর এলাকার সংগীতশিল্পী আতিকুল ইসলামের বাড়িতে ডাকাতি হয়েছে। ডাকাতেরা দুটি মুঠোফোন ও পাঁচ হাজার টাকা নিয়ে গেছে বলে আতিকুল জানিয়েছেন।ডাকাতির শিকার পরিবার ও পুলিশ সূত্রে জানা গেছে, শুক্রবার দিবাগত রাত তিনটার দিকে ১৫-২০ জন ডাকাত ফটক ভেঙে কান্দি ভাকুর্তা গ্রামের লাট মিয়ার বাড়িতে ঢুকে লাট মিয়া ও তাঁর স্ত্রী আনোয়ারা বেগমকে বেঁধে ফেলে। এরপর তারা আলমারি ভেঙে দুই ভরি স্বর্ণালংকার, ৩০ হাজার টাকা ও চারটি মুঠোফোন নিয়ে যায়। ডাকাতি শেষে ভোর চারটার দিকে ডাকাতেরা ওই বাড়ি থেকে বের হয়। এ সময় এলাকার লোকজন বিষয়টি সাভার থানায় জানান।খবর পেয়ে পুলিশের একটি টহল দল ওই গ্রামে যাওয়ার পথে ঢাকা-আরিচা মহাসড়কসংলগ্ন ভাকুর্তা সেতুর কাছে তুরাগ এলাকায় ডাকাতদের দেখতে পায়। এ সময় ডাকাতেরা পুলিশকে লক্ষ্য করে গুলি ছোড়ে। পুলিশ পাল্টা গুলি চালায়। কয়েক মিনিট পর দৌড়ে পালানোর চেষ্টা করলে পুলিশ চার ডাকাতকে গ্রেপ্তার করে। এ ঘটনায় ডাকাত মানিক ও সাভার থানার সহকারী উপপরিদর্শক (এএসআই) মনির হোসেন আহত হন।লাট মিয়ার বড় ছেলে রমজান আলী জানান, তাঁদের বাড়ি থেকে কয়েক শ গজ দূরে একটি পুলিশ ক্যাম্প থাকা সত্ত্বেও প্রায় রাতেই এলাকায় ডাকাতির ঘটনা ঘটছে। ২৬ মার্চ রাতে ওই এলাকার তানিয়া আক্তারের বাড়িতে ডাকাতি হয়। এ ছাড়া রাত ১০টার পরে হেমায়েতপুর-ভাকুর্তা-কেরানীগঞ্জ সড়কের তুরাগ ও মগড়াকান্দা এলাকায় অবস্থান নিয়ে ডাকাতেরা পণ্যবাহী ট্রাক ও ব্যক্তিগত গাড়িতে ডাকাতি করে। তাঁদের বাড়িতে ডাকাতির ঘটনায় তিনি মামলা দায়ের করেছেন।সাভার থানার ভারপ্রাপ্ত কর্মকর্তা (ওসি) মোস্তফা কামাল বলেন, ভাকুর্তা এলাকায় পুলিশি তৎপরতা বাড়ানো হয়েছে। বাকি ডাকাতদের গ্রেপ্তারের চেষ্টা চলছে।
 
