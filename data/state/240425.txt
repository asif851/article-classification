
 
ভোরের আলো ফোটার আগেই তাঁদের কর্মযজ্ঞ শুরু হয়। শহরের সবাই যখন ঘুমে বুঁদ, তখন হকার ভাইয়েরা ছুটে চলেন রোজকার খবরের কাগজের বান্ডিল নিয়ে। তাঁরা দ্বারে দ্বারে গিয়ে সংবাদপত্র পৌঁছে দেন।
হকার ভাইয়েরা ভোর থেকে শুরু করে সকাল ১০টা-১১টা কিংবা বিকেল পর্যন্ত ব্যস্ত সময় কাটান। যান্ত্রিক এই শহরে তাঁদের খেলাধুলার সুযোগ একদম নেই বললেই চলে। তাই এই হকার ভাইদের বিনোদনের জন্য আজ মঙ্গলবার সকাল থেকে শুরু হয়েছে এক প্রীতি ফুটবল টুর্নামেন্টের।
দিনব্যাপী এই টুর্নামেন্ট ঘিরে রাজধানীর মোহাম্মদপুরের ঢাকা রেসিডেন্সিয়াল মডেল কলেজের মাঠটি সেজেছে উৎসবের রঙে। বৃষ্টি ঝরছে। কিন্তু তাতে থেমে নেই খেলা। বরং বৃষ্টির মধ্যেই জমে উঠেছে ফুটবল খেলা। প্রতিপক্ষ দলের জালে বল ঢোকাতে পারলেই উচ্ছ্বাস-উল্লাসে ফেটে পড়ছেন দর্শক-সমর্থকেরা। চিৎকার করে বলছেন, ‘গোওওওওল।’
সাজসজ্জা, রঙিন পতাকা, জার্সি পরা খেলোয়াড়দের আনাগোনা ও দর্শক-সমর্থকদের উৎসাহে মাঠজুড়ে জমজমাট ফুটবল প্রতিযোগিতার আবহ বিরাজ করছে। এর সঙ্গে আছে গোল উদ্‌যাপনের হল্লা।
হকারদের বিনোদনের কথা ভেবে ব্যতিক্রমী এই উদ্যোগের আয়োজক প্রথম আলো। ২৪টি দল এই প্রতিযোগিতায় অংশ নিচ্ছে। প্রত্যেক দলে চারজন করে অতিরিক্ত সদস্যসহ ১৫ জন খেলোয়াড় আছেন। সকালে শুরু হওয়া এই প্রতিযোগিতা বিকেল পর্যন্ত চলবে।
প্রতিযোগিতায় অংশ নেওয়া হকাররা বলেন, তাঁরা ভোর থেকে পত্রিকা বিলি শুরু করেন। কাজ শেষ হতে বেলা গড়ায়। এরপর অনেকে একটু বিশ্রাম নিয়ে পথে-ঘাটে-ফুটপাতে পত্রিকা ফেরি করেন। যানজটে ঠাসা এই নগরীতে তাঁদের খেলাধুলার সময়-সুযোগ কোনোটিই মেলে না। আজকের আয়োজন তাঁদের জন্য ব্যাপক বিনোদনের সুযোগ এনে দিয়েছে। এ রকম আয়োজন তাঁরা ভবিষ্যতে আরও দেখতে চান।
হকার মো. পারভেজ হোসেন (২৩) চার বছর ধরে তেজতুরী বাজার এলাকায় পত্রিকা বিলি করেন। আজ ভোরে ৩৫০টি পত্রিকা বিলি করেছেন। সকাল সাড়ে আটটা নাগাদ কাজ শেষ করে ছুটে এসেছেন খেলার মাঠে। অনুভূতি জানতে চাইলে একটা চওড়া হাসি দিয়ে তিনি প্রথম আলোকে বললেন, ‘ভালোই লাগছে। সব হকার ভাই একত্র হয়েছি। আমাদের নিয়ে এমন আয়োজন আগে কখনো হয়নি। আশা করছি, চ্যাম্পিয়ন হব।’
ঝুম বৃষ্টির মধ্যে বেলা পৌনে ১১টার দিকে তেজগাঁও ও মিরপুর-১১—এই দুই দলের খেলা শুরু হয়। রেফারি বাঁশিতে ফুঁ দিতেই শুরু হয় দর্শকদের চিৎকার-চেঁচামেচি। ভেজা মাঠে বলের পেছনে ছোটেন খেলোয়াড়েরা। বৃষ্টিতে খেলায় বিনোদনের ভিন্ন মাত্রা যোগ হয়।
খেলা চলার মধ্যে স্কুলে টিফিনের বিরতি হয়। খেলা দেখতে ভিড় করে শিক্ষার্থীরা। দর্শকে মাঠ টইটুম্বুর হয়ে ওঠে।
খেলা শুরুর প্রথম মিনিট থেকেই মিরপুর-১১ দলকে চাপে রাখে তেজগাঁও দল। একপর্যায়ে মিরপুর-১১ আক্রমণ ঠেকিয়ে পাল্টা-আক্রমণে যায়। নির্ধারিত সময়ে কোনো দল গোল করতে না পারায় খেলা গড়ায় টাইব্রেকারে। প্রথম টাইব্রেকারে ফলাফল না আসায় খেলা গড়ায় অতিরিক্ত টাইব্রেকারে। জয় পায় পায় তেজগাঁও দল।
বাকি দলগুলোর মধ্যে পর্যায়ক্রমে ফুটবল নিয়ে এই উন্মাদনা দিনভর চলবে। বিকেল পাঁচটায় ফাইনাল খেলার মধ্য দিয়ে শেষ হবে প্রতিযোগিতা।
