
ভারতে যেতে বাংলাদেশিদের আগের পদ্ধতি অনুসরণ করেই ভিসার জন্য আবেদন করতে পরামর্শ দিয়েছে ভারতীয় হাইকমিশন। আজ বৃহস্পতিবার ঢাকার ভারতীয় হাইকমিশন এক বিবৃতিতে এ কথা জানিয়েছে।
ভারতের বিভিন্ন সংবাদমাধ্যমের বরাত দিয়ে বাংলাদেশসহ বিভিন্ন দেশের জন্য ভারতের ভিসাপদ্ধতিতে পরিবর্তন আসছে শিরোনামে প্রকাশিত বিভিন্ন সংবাদের পরিপ্রেক্ষিতে হাইকমিশন এই বিবৃতি দেয়।
হাইকমিশনের মুখপাত্র বলেন, ভিসা আবেদনের জন্য বর্তমানে চালু থাকা অনলাইন পদ্ধতি চালু থাকবে। বর্তমান পদ্ধতিতে কোনো ধরনের পরিবর্তন আনা হলে আনুষ্ঠানিকভাবে সেটা সবাইকে জানানো হবে।
গতকাল ভারতের পরিকল্পনা প্রতিমন্ত্রী রাজীব শুক্লার বরাত দিয়ে ভারতীয় সংবাদমাধ্যমে খবর প্রকাশিত হয়, বাংলাদেশসহ বিভিন্ন দেশের পর্যটকদের জন্য ‘অন-অ্যারাইভাল’ ভিসা চালুর পরিকল্পনা করছে তার দেশ।
সব ঠিক থাকলে ছয় মাসের মধ্যে এই সুবিধা চালু হতে পারে। সে ক্ষেত্রে বাংলাদেশ ছাড়াও ভারতে গমনেচ্ছু ১৭৯টি দেশের নাগরিকদের ভিসার জন্য দূতাবাসে ধরনা দিতে হবে না, কাটবে দুর্ভোগ। 
রাজীব শুক্লা বলেন, সব প্রক্রিয়া শেষ হতে আরও ৫-৬ মাস লেগে যাবে।
গতকাল বুধবার ভারতের পরিকল্পনা কমিশন, স্বরাষ্ট্র, পররাষ্ট্র, পর্যটন এবং নিরাপত্তা সংস্থার ঊর্ধ্বতন কর্মকর্তাদের সঙ্গে এক বৈঠকের পর তিনি সাংবাদিকদের এ তথ্য জানান।
 
