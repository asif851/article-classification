
বরগুনার পাথরঘাটায় সৈয়দ ফজলুল হক ডিগ্রি কলেজে এইচএসসির নির্বাচনী পরীক্ষায় অংশ না নেওয়া ও অকৃতকার্য শিক্ষার্থীদের কাছ থেকে বিপুল পরিমাণ টাকা নিয়ে ফরম পূরণ করতে দেওয়া হয়েছে বলে অভিযোগ পাওয়া গেছে।ওই টাকার বেশির ভাগই অধ্যক্ষ মো. জিয়াউল করীম ও হিসাবরক্ষক মো. বদরুজ্জামান নিয়েছেন। এ ঘটনায় গত ৩০ ডিসেম্বর সৈয়দ ফজলুল হক ডিগ্রি কলেজ ব্যবস্থাপনা কমিটির সভাপতি ও স্থানীয় সাংসদ শওকত হাচানুর রহমানের কাছে লিখিত অভিযোগ দিয়েছেন কলেজের এক শিক্ষক। অভিযোগের তদন্তে সম্পৃক্ত কমিটির সদস্য ও কলেজের দাতা সদস্য আসাদ নাজির বলেন, তদন্ত প্রতিবেদন সাংসদের কাছে জমা দেওয়া হয়েছে।কলেজ সূত্রে জানা গেছে, এ বছর উচ্চমাধ্যমিক সার্টিফিকেট (এইচএসসি) পরীক্ষায় অংশ নেওয়ার লক্ষ্যে ৩৫৬ জন নির্বাচনী পরীক্ষায় অংশ নেয়। এর মধ্যে মাত্র ৪৪ জন শিক্ষার্থী পাস করে। তবে ফরম পূরণ করেছে ৪০৫ জন শিক্ষার্থী। এ ছাড়া এইচএসসির ফরম পূরণে কোনো শিক্ষার্থীকে টাকা আদায়ের রসিদও দেওয়া হয়নি। অভিযোগ উঠেছে, অকৃতকার্য হওয়া ও নির্বাচনী পরীক্ষায় অংশ না নেওয়া ৩৬১ শিক্ষার্থীর কাছ থেকে বিপুল পরিমাণ টাকা নিয়ে তাদের ফরম পূরণ করতে দেওয়া হয়েছে।পরিচয় গোপন রাখার শর্তে কলেজের এক এইচএসসি পরীক্ষার্থী বলে, ‘দুই বিষয় ফেল করায় আমাকে ছয় হাজার টাকা দিয়ে ফরম পূরণ করতে হয়েছে।’ একই কথা জানিয়েছে আরও কয়েকজন শিক্ষার্থী।অধ্যক্ষ জিয়াউল করীম বলেন, ওই শিক্ষক মিথ্যা অভিযোগ দিয়েছেন। কলেজে এইচএসসি পরীক্ষার্থীদের ফরম পূরণে অতিরিক্ত টাকা নেওয়া হয়নি। তবে রসিদ ছাড়া টাকা আদায়ের কথা তিনি স্বীকার করেছেন।
