
রাজনৈতিক সহিংসতায় প্রাণ হারিয়েছেন আরও একজন। পেট্রলবোমায় দগ্ধ হওয়ার আট দিন পর গতকাল শুক্রবার সকালে ঢাকা মেডিকেল কলেজ হাসপাতালের বার্ন ইউনিটে মারা গেছেন ট্রাকচালক জাহিদ আহম্মেদ।এ নিয়ে অবরোধ কর্মসূচি চলাকালে এ হাসপাতালের বার্ন ইউনিটে মৃত ব্যক্তির সংখ্যা দাঁড়াল ১১ জনে। আর এ সময়ে সারা দেশে পেট্রলবোমা হামলা ও অগ্নিসংযোগের ঘটনায় দগ্ধ হয়ে মারা গেছেন ৫৬ জন।লাগাতার অবরোধের ৪৬তম দিন গতকাল রাত ১০টা পর্যন্ত গত ২৪ ঘণ্টায় মুন্সিগঞ্জের মাওয়ায় বাসে আগুন ও নোয়াখালীতে তিনটি গাড়িতে ভাঙচুরের ঘটনা ঘটেছে। অগ্নিসংযোগ ও ভাঙচুর করা হয় চারটি গাড়িতে। নাশকতায় জড়িত থাকার সন্দেহ ও মামলায় গ্রেপ্তার বা আটক করা হয় ৪৫ জনকে।৫ জানুয়ারির ‘একতরফা’ নির্বাচনের মাধ্যমে গঠিত আওয়ামী লীগ সরকারের পদত্যাগের দাবিতে গত ৬ জানুয়ারি থেকে চলছে এ অবরোধ কর্মসূচি। তবে দুই দিন আগেই শুরু হয় সহিংসতা। ক্রসফায়ারে নিহত ২৩ জনসহ সহিংসতায় এখন পর্যন্ত নিহত হয়েছেন ৯৯ জন; আহত ব্যক্তির সংখ্যা সহস্রাধিক। আগুন দেওয়া হয়েছে ৫৮৬টি যানবাহনে এবং ভাঙচুর করা হয়েছে আরও ৫৭৯টি।দগ্ধ ট্রাকচালকের মৃত্যু: আট দিন দুঃসহ যন্ত্রণা ভোগের পর মারা গেলেন দগ্ধ ট্রাকচালক জাহিদ আহম্মেদ। গতকাল বেলা পৌনে ১১টার দিকে মারা যান তিনি। তাঁর শরীরের ৪০ ভাগ পুড়ে গিয়েছিল।নিহত জাহিদ আহম্মেদের স্ত্রী জাকিয়া বেগম জানান, ১২ ফেব্রুয়ারি রাতে নরসিংদী সদর উপজেলার টঙ্গী-পাঁচদোনা বাইপাস সড়কের ভাটপাড়া এলাকায় ট্রাকে পেট্রলবোমা হামলায় জাহিদ, তাঁর সহকারী সেলিম মিয়া ও জুয়েল মিয়া দগ্ধ হন। পরে জাহিদকে ঢাকা মেডিকেল কলেজ হাসপাতালে ভর্তি করা হয়। সেখানে নিবিড় পরিচর্যাকেন্দ্রে (আইসিইউ) চিকিৎসাধীন অবস্থায় গতকাল তিনি মারা যান। জাহিদের একটি সন্তান রয়েছে। সে অষ্টম শ্রেণিতে পড়ে।পেট্রলবোমা হামলার সময় জাহিদ প্রাণ কোম্পানির ঘোড়াশাল ফ্যাক্টরি থেকে পণ্য নিয়ে নরসিংদীর পাঁচদোনা যাচ্ছিলেন। জাহিদের গ্রামের বাড়ি চাঁদপুরে। তিনি স্ত্রী-সন্তান নিয়ে চট্টগ্রামের পাহাড়তলী থাকতেন। হামলায় দগ্ধ তাঁর দুই সহকারীও হাসপাতালে চিকিৎসাধীন রয়েছেন।১২টি পেট্রলবোমা উদ্ধার: দিনাজপুর শহরের মুন্সীপাড়া এলাকায় গতকাল বিকেলে অভিযান চালিয়ে ১২টি পেট্রলবোমা উদ্ধার করেছে র্যাব। র্যাব ১৩ ক্যাম্পের কমান্ডার মেজর সাঈদ হাসান বলেন, একটি চাটাইয়ের দোকানে এসব বোমা পাওয়া যায়। দোকানটির মালিক ও জেলা জামায়াতের সদস্য মো. হারুন অর রশীদ এবং কর্মচারী দেবেন চন্দ্র দাসকে গ্রেপ্তার করা হয়েছে।ঢাকার বাইরের চিত্র: মুন্সিগঞ্জের লৌহজং উপজেলার মাওয়া চৌরাস্তায় ঢাকা-মাওয়া পথে চলাচলকারী আপন পরিবহনের একটি বাসে আগুন দিয়েছে দুর্বৃত্তরা। গতকাল ভোর চারটার দিকে অগ্নিসংযোগের এ ঘটনায় বাসটি প্রায় সম্পূর্ণ পুড়ে গেছে। পার্কিং করে রাখা বাসটিতে আগুন দেওয়ার সময় এতে কেউ ছিলেন না। নোয়াখালীর কোম্পানীগঞ্জের সরকারি মুজিব কলেজ ছাত্রদলের সভাপতি সামছুল আলমকে গ্রেপ্তারের প্রতিবাদে বৃহস্পতিবার রাতে সংগঠনটির কর্মীরা কলেজ গেট এলাকায় ঝটিকা মিছিল বের করেন। এ সময় দুটি অটোরিকশা ও একটি ট্রাক ভাঙচুর করেন এবং কয়েকটি ককটেলের বিস্ফোরণ ঘটান তাঁরা। সিরাজগঞ্জের কামারখন্দ উপজেলার ঝাউল সেতুর কাছে গত বৃহস্পতিবার রাতে বাসে পেট্রলবোমা হামলার ঘটনায় বঙ্গবন্ধু সেতু পশ্চিম থানায় মামলা করেছে পুলিশ। ঘটনায় জড়িত সন্দেহে দুজনকে আটকের পর জিজ্ঞাসাবাদ শেষে ছেড়ে দেওয়া হয়েছে। ঢাকা-চট্টগ্রাম মহাসড়কের মিরসরাইয়ের মিঠাছড়া এলাকায় গতকাল সন্ধ্যায় পণ্যবাহী ট্রাকে আগুন দিয়েছে দুর্বৃত্তরা। {প্রতিবেদন তৈরিতে সহায়তা করেছেন প্রথম আলোর সংশ্লিষ্ট এলাকার নিজস্ব প্রতিবেদক ও প্রতিনিধিরা}
