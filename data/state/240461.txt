
ঢাকা সিটি করপোরেশন নির্বাচনী প্রচারণার সময় বিএনপির চেয়ারপারসন খালেদা জিয়ার গাড়িবহরে হামলার প্রতিবাদে গতকাল বুধবার হরতালে সিলেটে বিএনপির কোনো নেতা-কর্মীকে মাঠে দেখা যায়নি। তবে নগরের নয়াসড়ক এলাকায় সরব দেখা গেছে জাতীয়তাবাদী মহিলা দলের নেতা-কর্মীদের। নয়াসড়কে সকাল ও দুপুরে দুই দফা মিছিল করে হরতালের সমর্থনে সমাবেশও করেন তাঁরা। মহিলা দলের কেন্দ্রীয় যুগ্ম সম্পাদক ও মহানগর মহিলা দলের সভানেত্রী সামিয়া বেগম চৌধুরীর সভাপতিত্বে সমাবেশে কেন্দ্রীয় কমিটির সহসাংগঠনিক সম্পাদক ও মহানগর কমিটির সহসভানেত্রী জাহানারা ইয়াসমিন, সাধারণ সম্পাদক ও সিটি করপোরেশনের ওয়ার্ড কাউন্সিলর রোকশানা বেগম, যুগ্ম সম্পাদক ফাতেমা জামান প্রমুখ বক্তব্য দেন। 
