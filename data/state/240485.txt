
প্রথম আলোর সহসম্পাদক মনজুর কাদের এক সড়ক দুর্ঘটনায় গুরুতর আহত হয়েছেন। গতকাল বুধবার রাত সাড়ে নয়টার দিকে রাজধানীর সোবহানবাগ মসজিদের উত্তর পাশে এ দুর্ঘটনা ঘটে।
প্রত্যক্ষদর্শী সূত্র জানায়, এ জে আর এন্টারপ্রাইজ ও কুরিয়ার নামের একটি প্রতিষ্ঠানের বেপরোয়া একটি কাভার্ড ভ্যান মনজুর কাদেরকে ধাক্কা দেয়। এ সময় মনজুর কাদের রাস্তায় পড়ে গেলে কাভার্ড ভ্যানটি তাঁকে চাপা দিয়ে পালিয়ে যাওয়ার চেষ্টা করলে স্থানীয় লোকজন চালকসহ গাড়িটিকে আটক করে ধানমন্ডি থানায় সোপর্দ করেন। ওই সময় দেখা যায়, চালকের কাছে কোনো ড্রাইভিং লাইসেন্স নেই।
ঘটনাস্থল থেকে আহত মনজুর কাদেরকে ল্যাবএইড হাসপাতালে চিকিৎসা দেওয়া হয়। তাঁর পরিবার সূত্র জানিয়েছে, মনজুরের অবস্থা আশঙ্কামুক্ত। পরিবারের পক্ষ থেকে তাঁর বড় ভাই রাজধানীর ধানমন্ডি থানায় মামলা (মামলা নম্বর-০৬ তারিখ ২০.০৪.১৭) করেছেন। মামলায় গাড়িচালক মিজান শেখ ও গাড়ির মালিক শামসুদ্দিন আহমেদ রিয়াদকে আসামি করা হয়েছে। লাইসেন্সবিহীন চালকের হাতে গাড়ি তুলে দিয়ে মানুষের জীবনকে হুমকির মুখে ফেলে দেওয়ার অভিযোগ আনা হয়েছে।
এ বিষয়ে জানতে শামসুদ্দিন আহমেদের মোবাইলে একাধিকবার যোগাযোগ করা হলেও ফোন ধরেননি।
