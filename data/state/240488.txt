
রাজধানীর বাংলামোটরে বিএনপির চেয়ারপারসন খালেদা জিয়ার গাড়িবহরে আজ বুধবার আবারও হামলা চালানো হয়েছে। ছাত্রলীগের কয়েকজন কেন্দ্রীয় নেতাকে হামলায় অংশ নিতে দেখা গেছে। এই ঘটনায় বিএনপির চেয়ারপারসনের উপদেষ্টা এম এ কাইয়ূম ও ব্যক্তিগত নিরাপত্তা কর্মকর্তা সামিউল হক আহত হয়েছেন। কয়েকজন প্রত্যক্ষদর্শী জানান, আজ বিকেল সাড়ে পাঁচটার দিকে খালেদা জিয়ার গাড়িবহর বাংলামোটর সিগনালে আটকা পড়ে। এ সময় অতর্কিত তাঁর গাড়িবহরে হামলা চালানো হয়। ছাত্রলীগের কেন্দ্রীয় কমিটির নেতা মশিউর রহমান রুবেল ও মামুনুর রশীদসহ নেতা-কর্মীরা লাঠিসোঁটা ও ইট-পাটকেল নিয়ে গাড়িবহরে হামলা চালান।কয়েকজন প্রত্যক্ষদর্শীর ভাষ্য, হামলায় খালেদার গাড়ির বাম পাশের পেছনের দিকের কাঁচ ভেঙে গেছে। তিনি গাড়িতে পেছনের সারির আগের সারিতে বসে ছিলেন। তাঁর নিজস্ব নিরাপত্তা কর্মীদের গাড়িতেও হামলা চালিয়ে এলোপাতাড়ি ভাঙচুর করা হয়। এমন পরিস্থিতিতে দ্রুত খালেদার গাড়ি সামনে এগিয়ে গেলে ধাক্কায় ছাত্রলীগের দুই কর্মী পড়ে গিয়ে আহত হন। এ সময় ছাত্রলীগের নেতা-কর্মীরা খালেদার এক নিরাপত্তাকর্মীর ওপর চড়াও হন।পরে খালেদা জিয়ার গাড়িবহর নয়াপল্টনের দিকে চলে যায়।
গতকাল মঙ্গলবার ঢাকা দক্ষিণ সিটি করপোরেশন নির্বাচনে বিএনপি-সমর্থিত মেয়র পদপ্রার্থী মির্জা আব্বাসের পক্ষে ফকিরাপুলে গণসংযোগ শেষে নয়াপল্টনের দিকে আসার পথে কাঁচা বাজারসংলগ্ন এলাকায় সরকার-সমর্থকদের হামলার শিকার হয় খালেদা জিয়ার গাড়িবহর। এ সময় ছাত্রদলের নেতা-কর্মীরা হামলাকারীদের ধাওয়া দেন। এর আগে গত সোমবার প্রচারে নেমে কারওয়ান বাজারে খালেদা জিয়ার পথসভা ও গাড়িবহর সরকার-সমর্থক নেতা-কর্মীদের হামলার শিকার হয়েছিল। ওই দিন তাঁর দুটি গাড়ি ও ব্যক্তিগত নিরাপত্তাকর্মীদের তিনটি গাড়ি ভাঙচুর করা হয়। গত রোববারও উত্তরায় তিনি প্রচারে গিয়ে সরকার-সমর্থকদের বাধার মুখে পড়েন।
আরও পড়ুন:
খালেদা জিয়ার গাড়িবহরে আবারও হামলা
