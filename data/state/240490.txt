
রাজধানী ঢাকায় পৃথক সড়ক দুর্ঘটনায় পুলিশসহ দুজন নিহত হয়েছেন। গতকাল রোববার দিবাগত রাতে রায়েরবাগ ও কুড়িল এলাকায় এসব দুর্ঘটনা ঘটে।
নিহত ব্যক্তিদের মধ্যে একজনের পরিচয় জানা গেছে। তাঁর নাম রফিকুল ইসলাম। বয়স আনুমানিক ৪৫ বছর। তিনি রাজারবাগ পুলিশ লাইনসে নায়েক পদে কর্মরত ছিলেন। আরেকজনের পরিচয় জানা যায়নি।
ঢাকা মেডিকেল কলেজ হাসপাতাল সূত্রে জানা যায়, গতকাল রাত সাড়ে ১২টার দিকে কাজ শেষে বাসায় ফিরছিলেন রফিকুল। রায়েরবাগ বাসস্ট্যান্ডের কাছে যাত্রীবাহী একটি বাস তাঁকে সজোরে ধাক্কা দেয়। গুরুতর আহত অবস্থায় কয়েকজন পথচারী তাঁকে হাসপাতালে নিয়ে যান। সেখানে কর্তব্যরত চিকিৎসক তাঁকে মৃত ঘোষণা করেন। রফিকুলের লাশ হাসপাতালের জরুরি বিভাগের মর্গে রয়েছে।
নিহত রফিকুলের বাড়ি নেত্রকোনায়।
গতকাল রোববার রাত সোয়া ১১টার দিকে রাজধানীর কুড়িল-বিশ্বরোড উড়ালসড়কের নিচে বাসের ধাক্কায় অজ্ঞাত এক পুরুষ নিহত হন। তাঁর বয়স আনুমানিক ৪৫ বছর। তাঁর গায়ে সাদা শার্ট ও পরনে চেক লুঙ্গি ছিল। পথচারী রুহুল আমিন ও আরও কয়েকজন তাঁকে ঢাকা মেডিকেল কলেজ হাসপাতালে নিয়ে যান। সেখানে কর্তব্যরত চিকিৎসা কর্মকর্তা তাঁকে মৃত ঘোষণা করেন।
নিহত ব্যক্তির লাশ হাসপাতালের জরুরি বিভাগের মর্গে রয়েছে।
হাসপাতালের ক্যাম্প ইনচার্জ মোজাম্মেল হক এ ঘটনা জানেন বলে জানিয়েছেন।
