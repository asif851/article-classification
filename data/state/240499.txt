
এ বছরের রবার্ট এফ কেনেডি হিউম্যান রাইটস অ্যাওয়ার্ড পেয়েছেন বিশিষ্ট মানবাধিকারকর্মী আদিলুর রহমান খান। যুক্তরাষ্ট্রের ওয়াশিংটনের ক্যাপিটল হিলে গত বৃহস্পতিবার এক অনুষ্ঠানে এই পুরস্কার গ্রহণ করেন তিনি। ইউএনবি।মানবাধিকার রক্ষার কাজে বিশেষ অবদানের স্বীকৃতি হিসেবে প্রতিবছর এই পুরস্কার দিয়ে থাকে রবার্ট এফ কেনেডি সেন্টার ফর জাস্টিস অ্যান্ড হিউম্যান রাইটস (আরএফকে সেন্টার)। বাংলাদেশে ‘অত্যন্ত গুরুতর মানবাধিকার লঙ্ঘনের ঘটনা’ উন্মোচনে সাহসী ভূমিকা রাখার স্বীকৃতি হিসেবে এবং সেই সঙ্গে মানুষের অধিকার রক্ষা ও এর প্রসারে তাঁর প্রচেষ্টায় সমর্থন দিতেই এই পুরস্কারে তাঁকে ভূষিত করা হয়েছে।ক্যাপিটল হিলের ওই অনুষ্ঠানে মানবাধিকার সংগঠন অধিকারের সেক্রেটারি আদিলুর রহমানের হাতে পুরস্কার তুলে দেন রবার্ট এফ কেনেডির স্ত্রী ইথেল কেনেডি। অনুষ্ঠানে আরএফকে সেন্টারের সভাপতি কেরি কেনেডি, কংগ্রেস সদস্য স্টেনি হয়ার (ডি-এমডি) প্রমুখ বক্তব্য দেন। কেরি কেনেডিকে উদ্ধৃত করে গতকাল শুক্রবার এক সংবাদ বিজ্ঞপ্তিতে বলা হয়, ‘আদিলুর রহমান খানকে এই পুরস্কার দেওয়া অপেক্ষা আমার বাবার প্রতি উপযুক্ত সম্মান দেখানোর আর কিছু নেই।’ কেরি কেনেডি বলেন, ‘বাংলাদেশিদের সবার জীবনমানের উন্নয়নে আদিলুরের কাজে আমরা উৎসাহিত এবং তাঁকে এই পুরস্কার দিতে পেরে গর্বিত।’ 
