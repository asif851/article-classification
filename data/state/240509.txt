
সারা দেশে আগামীকাল রোববার থেকে শুরু হচ্ছে এসএসসি ও সমমানের পরীক্ষা। এসএসসি, দাখিল ও এসএসসি ভোকেশনাল পরীক্ষায় মোট পরীক্ষার্থী ১৪ লাখ ৩২ হাজার ৭২৭ জন। গতবারের চেয়ে এবার পরীক্ষার্থী বেড়েছে এক লাখ ২৯ হাজার ৬৫৪ জন।
আজ শনিবার সচিবালয়ে এসব তথ্য তুলে ধরেন শিক্ষামন্ত্রী নুরুল ইসলাম নাহিদ।
শিক্ষামন্ত্রী জানান, এবার যে ব্যবস্থা নেওয়া হয়েছে, এতে সুষ্ঠু ও শান্তিপূর্ণভাবে পরীক্ষা হবে বলে তাঁরা আশা করছেন। এবার শিক্ষকেরাও পরীক্ষাকেন্দ্রে মুঠোফোন নিয়ে যেতে পারবেন না। তবে কেন্দ্রসচিব পরীক্ষার কাজে একটি ফোন ব্যবহার করতে পারবেন।
শিক্ষামন্ত্রী বলেন, এবার প্রশ্নপত্র যাতে ফাঁস না হয়, এ ব্যাপারে কড়া পদক্ষেপ নেওয়া হয়েছে। জেলা প্রশাসকদের কাছেও নির্দেশনা পাঠানো হয়েছে। মোট পরীক্ষার্থীর মধ্যে এসএসসিতে ১০ লাখ ৯০ হাজার ৫৫৫ জন, দাখিলে দুই লাখ ৩৯ হাজার ৭৪৯ জন এবং এসএসসি ভোকেশনালে এক লাখ ২ হাজার ৪২৩ জন। সারা দেশের দুই হাজার ৯৪২টি কেন্দ্রে এই পরীক্ষা হবে।
সংবাদ সম্মেলনে আরও উপস্থিত ছিলেন শিক্ষাসচিব কামাল আবদুল নাসের চৌধুরী, মাধ্যমিক ও উচ্চশিক্ষা অধিদপ্তরের মহাপরিচালক ফাহিমা খাতুন, ঢাকা বোর্ডের চেয়ারম্যান তাসলিমা বেগম প্রমুখ।

