
চাঁপাইনবাবগঞ্জের ভোলাহাট উপজেলায় মরা গরু জবাই করে মাংস বিক্রির চেষ্টার দায়ে মাহবুবুর রহমান (৪২) নামের এক ব্যক্তিকে এক বছরের বিনাশ্রম কারাদণ্ড দিয়েছেন ভ্রাম্যমাণ আদালত। আজ বুধবার সকালে এ ঘটনা ঘটে।
ভ্রাম্যমাণ আদালতের বিচারক উপজেলা সহকারী কমিশনার (ভূমি) মাসুদুর রহমান বলেন, গত মঙ্গলবার রাতে গোপন সংবাদের ভিত্তিতে অভিযান চালিয়ে উপজেলা পরিষদ চত্বর এলাকা থেকে মাহবুবুর রহমানকে গ্রেপ্তার করে পুলিশ। এ সময় তাঁর ভ্যানে পলিথিন দিয়ে ঢাকা অবস্থায় জবাই করা একটি মরা গরু পাওয়া যায়।
প্রাথমিক জিজ্ঞাসাবাদে দোষ স্বীকার করে মাহবুবুর রহমান বলেন, ভারত থেকে মহানন্দা নদীতে ভেসে এসেছিল গরুটি। উপজেলার যাদুনগর গ্রামের কাছ থেকে গরুটি তুলে নিয়ে আসেন তিনি। পরে গরুটি জবাই করে বিক্রির জন্য গোহালবাড়ি নিয়ে যাচ্ছিলেন।
ভোলাহাটের গোহালবাড়ি গ্রামের দীন মোহাম্মদের ছেলে মাহবুবুর রহমান। বুধবার সকালে উপজেলা ভূমি কার্যালয়ে ভ্রাম্যমাণ আদালত তাঁকে কারাদণ্ডের আদেশ দেন।
