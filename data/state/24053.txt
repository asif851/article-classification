
মানবতাবিরোধী অপরাধে ফাঁসির দণ্ডপ্রাপ্ত বিএনপির নেতা সালাউদ্দিন কাদের চৌধুরী ও জামায়াতের নেতা আলী আহসান মোহাম্মাদ মুজাহিদের ফাঁসির রায় কার্যকর না হওয়া পর্যন্ত রাজধানীর শাহবাগে গণ-অবস্থানের কর্মসূচির ঘোষণা দিয়েছে গণজাগরণ মঞ্চ।
আজ শুক্রবার সাকা-মুজাহিদের ফাঁসির রায় অবিলম্বে কার্যকর করার দাবিতে শাহবাগে জাতীয় জাদুঘরের সামনে এক গণসমাবেশ থেকে মঞ্চের মুখপাত্র ইমরান এইচ সরকার এ ঘোষণা দেন। তিনি বলেন, বিএনপি যে বিবৃতি দিয়েছে, এতে দেখা যায় জামায়াতের সঙ্গে তাদের যে পার্থক্য, তা তারা মুছে ফেলেছে। এখন জামায়াতের সঙ্গে বিএনপির আর কোনো পার্থক্য নেই। কেননা তারা মুক্তিযোদ্ধা আর যুদ্ধাপরাধীদের মধ্যে পার্থক্য করতে পারছে না। তারা যুদ্ধাপরাধীদের স্বাধীনতার বন্ধু হিসেবে দাঁড় করাচ্ছে।ইমরান এইচ সরকার বলেন, ‘আমরা ভেবেছিলাম বিএনপি ভুল রাজনীতি থেকে সরে এসে যুদ্ধাপরাধীদের বিচারের পক্ষে দাঁড়াবে। কিন্তু তাদের যে বিবৃতি, তা বাংলাদেশের সাধারণ মানুষকে হতাশ করেছে। যেভাবে একজন যুদ্ধাপরাধীকে বিএনপি মুক্তিযোদ্ধা হিসেবে আবির্ভূত করবার চেষ্টা করছে, এর মাধ্যমে জামায়াতের সঙ্গে বিএনপি আদতে আর কোনো পার্থক্য রাখেনি।’গণজাগরণ মঞ্চের মুখপাত্র বলেন, যুদ্ধাপরাধীদের রক্ষার চেষ্টা করে রাজনীতি করার কোনো সুযোগ নেই। বাংলাদেশের রাজনৈতিক দলগুলো যদি সাধারণ মানুষের এই মনের ভাষা বুঝতে না পারে, তবে তারা ইতিহাসের আস্তাকুঁড়ে নিক্ষিপ্ত হবে।গণসমাবেশে উদীচীর সহসাধারণ সম্পাদক সংগীতা ইমাম, আইনজীবী সাঈদা সুলতানা এ্যানী, গণজাগরণ মঞ্চের কর্মী মারুফ রসূল, ভাস্কর রাশা, ছাত্র ইউনিয়নের সাধারণ সম্পাদক এস এম জিলানী প্রমুখ বক্তব্য দেন।
