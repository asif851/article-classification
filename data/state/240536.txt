
গাজীপুরের নোয়াগাঁওয়ের পাতারটেকে অভিযানে নিহত সাত জঙ্গির ছবি প্রকাশ করেছে ঢাকা মহানগর পুলিশ (ডিএমপি)। কেউ তাঁদের প্রকৃত পরিচয় জানলে তা ডিএমপির ফেসবুক পেজের ইনবক্স, হ্যালো সিটি অ্যাপস অথবা গাজীপুর জেলা পুলিশকে জানাতে অনুরোধ জানানো হয়েছে।ডিএমপির অনলাইন নিউজ পোর্টাল ডিএমপি নিউজে জানানো হয়, জঙ্গিরা বিভিন্ন সময় ও জায়গায় বিভিন্ন নাম ব্যবহার করে। তদন্তের স্বার্থে তাঁদের প্রকৃত পরিচয় জানা জরুরি।গত শনিবার পাতারটেকে পুলিশের অভিযানে সন্দেহভাজন ওই সাত জঙ্গি নিহত হন। তাঁদের নাম-পরিচয় সম্পর্কে নিশ্চিত হওয়া যায়নি।
সাত জঙ্গির লাশের ছবি ক্রমিক নম্বর দিয়ে গতকাল রোববার রাতে ডিএমপি নিউজে প্রকাশ করা হয়। ছবি দেখে ডিএমপির দুজন কর্মকর্তা নামপ্রকাশ না করে প্রথম আলোকে বলেন, ৭ নম্বর ছবিটি ফরিদুল ইসলাম ওরফে আকাশের। তিনি নব্য জেএমবির ঢাকা বিভাগের কমান্ডার। তাঁকে অনেকদিন ধরে খোঁজা হচ্ছিল।৭ নম্বর ছবিতে থাকা ব্যক্তির গায়ে কালো রঙের টি-শার্ট রয়েছে। টি-শার্টটি ধুলাবালি ও রক্তে মাখা। টি-শার্টের সামনের দিকে বুক বরাবর কয়েকটি মুষ্টিবদ্ধ হাতের ছবি। এর নিচেই ইংরেজিতে লেখা ‘স্ট্যান্ড ইউনাইটেড অ্যাগেইনস্ট টেররিজম’ (সন্ত্রাসবাদের বিরুদ্ধে ঐক্যবদ্ধ হোন)।পুলিশের ভাষ্য, আকাশের (২৫) পুরো পরিবার জেএমবির সঙ্গে যুক্ত। তাঁর বাড়ি সিরাজগঞ্জের কাজীপুর উপজেলার গান্ধাইল ইউনিয়নের পশ্চিম বড়ইতলী গ্রামে।ঢাকা মহানগর পুলিশের কাউন্টার টেররিজম ইউনিটের অতিরিক্ত কমিশনার মোহাম্মদ ছানোয়ার হোসেন বলেন, ‘আকাশ শোলাকিয়া হামলার মূল পরিকল্পনাকারী ছিল। এ ছাড়া নব্য জেএমবির ঢাকা বিভাগের কমান্ডার হিসেবে দায়িত্ব পালন করে আসছিলেন।’গত শনিবার পাতারটেকের পাশাপাশি গাজীপুরের হাঁড়িনালে আইনশৃঙ্খলা রক্ষাকারী বাহিনীর অভিযানে দুজন, টাঙ্গাইলে দুজন ও ঢাকার অদূরে আশুলিয়ায় একজন জঙ্গি নিহত হন। নিরাপত্তা বাহিনীর পক্ষ থেকে নিহত কয়েকজন জঙ্গির নাম জানানো হলেও পরিচয়ের সত্যতা মেলেনি।আরও পড়ুন:নিহত জঙ্গিদের পরিচয় এখনো পাওয়া যায়নিআকাশের পুরো পরিবার জেএমবির সঙ্গে যুক্ত!
