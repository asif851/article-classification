
নেত্রকোনায় শহরের মোক্তারপাড়া এলাকায় পৌরসভার সামনের সড়কে গত শনিবার রাতে ইজিবাইকের ধাক্কায় এক ব্যক্তি নিহত হয়েছেন। তাঁর নাম মরম আলী (৭০)। তিনি ওই এলাকার মসজিদ কোয়ার্টার এলাকার বাসিন্দা ছিলেন। পুলিশ ও স্থানীয় সূত্রে জানা গেছে, শনিবার রাত সাড়ে নয়টার দিকে মরম আলী পৌরসভার সামনের সড়কের পাশের দোকানে চা খেয়ে রাস্তা পার হচ্ছিলেন। এ সময় দ্রুতগামী একটি ইজিবাইক তাঁকে ধাক্কা দিয়ে চলে যায়। স্থানীয় লোকজন নেত্রকোনা আধুনিক সদর হাসপাতালে নিয়ে গেলে কর্তব্যরত চিকিৎসক তাঁকে মৃত ঘোষণা করেন। 
