
গাজীপুর সিটি করপোরেশনের কোনাবাড়ীর কাদের স্পিনিং লিমিটেড কারখানার আগুন নিয়ন্ত্রণে এসেছে। প্রায় ছয় ঘণ্টা চেষ্টা চালানোর পর আজ সোমবার সকাল আটটার দিকে ফায়ার সার্ভিসের ১০টি ইউনিটের কর্মীরা আগুন নিয়ন্ত্রণে আনেন। গতকাল রোববার দিবাগত রাত দুইটার দিকে এ অগ্নিকাণ্ডের সূত্রপাত হয়।
গাজীপুর ফায়ার সার্ভিসের উপসহকারী পরিচালক মো. আক্তারুজ্জামান জানান, রাত দুইটার দিকে আগুন লাগার খবর পেয়ে গাজীপুরসহ আশপাশের ফায়ার সার্ভিসের ১০টি ইউনিটের কর্মীরা ঘটনাস্থলে গিয়ে আগুন নিয়ন্ত্রণের চেষ্টা করেন। আজ সকাল আটটার দিকে আগুন নিয়ন্ত্রণে আনা হয়। আগুন লাগার কারণ ও ক্ষতির পরিমাণ তদন্ত সাপেক্ষে বলা যাবে। এ ঘটনায় কেউ হতাহত হওয়ার কোনো খবর পাওয়া যায়নি। আগুনে ওই কারখানার টিনশেড ভবনটির কিছু অংশ ধসে পড়েছে। কারখানার ভেতর সুতা ও যন্ত্রপাতি থাকায় আগুন নেভাতে সময় লাগছে।
জয়দেবপুর ফায়ার সার্ভিসের সিনিয়র স্টেশন অফিসার মো. জাকির হোসেন জানান, আগুনে কারখানায় তৈরি সুতা, মেশিন, তুলা ও আসবাবপত্র পুড়ে গেছে।
২০১৫ সালের ২৪ জানুয়ারি কোনাবাড়ী শিল্প এলাকায় এই কাদের কমপ্যাক্ট স্পিনিং লিমিটেডের কারখানাতেই আগুন লাগে।
