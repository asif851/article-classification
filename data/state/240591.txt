
ভারতীয় শিল্পপতিদের বাংলাদেশের শিল্পে বিনিয়োগের আহ্বান জানিয়েছেন শিল্পমন্ত্রী আমির হোসেন আমু। আজ শুক্রবার বিকেলে কলকাতার ঐতিহ্যবাহী শিল্প ও বাণিজ্য মেলার উদ্বোধনী অনুষ্ঠানে বিশেষ অতিথির ভাষণে তিনি এ আহ্বান জানান।
আমির হোসেন আমু বলেন, বাংলাদেশে এখন শিল্প প্রতিষ্ঠার অনুকূল পরিবেশ বিরাজ করছে। সহজেই মিলছে বিদ্যুৎ, জ্বালানি ও শ্রমশক্তি। যোগাযোগ ব্যবস্থারও উন্নতি হয়েছে। তাই দুই বন্ধুপ্রতিম দেশের শিল্প ও বাণিজ্যে সমৃদ্ধি আনতে দুই দেশেরই যৌথভাবে আরও বেশি করে শিল্প প্রতিষ্ঠা করা প্রয়োজন।
আজ বিকেলে কলকাতার বিজ্ঞান নগরীর সামনে মিলনমেলা ময়দানে ২৯ তম শিল্প ও বাণিজ্য মেলার উদ্বোধন হয়। উদ্বোধনী অনুষ্ঠানে অতিথি হিসেবে উপস্থিত ছিলেন পশ্চিমবঙ্গের পৌরমন্ত্রী ফিরহাদ হাকিম, তথ্য ও প্রযুক্তিমন্ত্রী ব্রাত্য বসু, শক্তিসম্পদমন্ত্রী শোভনদেব চট্টোপাধ্যায়, বন্ধন ব্যাংকের চেয়ারম্যান ও ব্যবস্থাপনা পরিচালক চন্দ্রশেখর ঘোষ প্রমুখ। শিল্পমেলার আয়োজক কলকাতার ‘বেঙ্গল ন্যাশনাল চেম্বার অব কমার্স অ্যান্ড ইন্ডাস্ট্রি’ বা বিএনসিসিআই। উদ্বোধনী অনুষ্ঠানে সভাপতিত্ব করেন বিএনসিসিআই এর সভাপতি সুরজিৎ পাল চৌধুরী।
এবারের মেলায় বাংলাদেশ, মিশর, তুরস্ক, হংকং, ঘানা, আফগানিস্তান, ভিয়েতনাম, থাইল্যান্ড, তিব্বতসহ আরও বেশ কয়েকটি দেশ যোগ দিয়েছে। মেলা চলবে ১ জানুয়ারি পর্যন্ত। মেলায় বাংলাদেশ থেকে যোগ দিয়েছে ২৮টি শিল্প প্রতিষ্ঠান। বাংলাদেশের স্টলে মিলছে জামদানি, তাঁত, টাঙ্গাইল শাড়ি, বাংলাদেশের হস্তশিল্পজাত নানা পণ্য, শীতল পাটি, নকশিকাঁথা, বিভিন্ন পোশাক পরিচ্ছদ, প্রসাধনী, প্লাস্টিক, মেলামাইন, সিরামিক সামগ্রীসহ বাংলাদেশের ঐতিহ্যবাহী খাবার।
