
চলতি দশকের শেষ নাগাদ মধ্য আয়ের দেশ হওয়ার লক্ষ্য অর্জনে বাংলাদেশের প্রতি দৃঢ় সমর্থন ব্যক্ত করেছেন বিশ্বব্যাংকের দক্ষিণ এশীয় অঞ্চলের ভাইস প্রেসিডেন্ট অ্যানেট ডিক্সন।আজ বৃহস্পতিবার বিশ্বব্যাংকের ঢাকা কার্যালয় থেকে দেওয়া এক বিবৃতিতে এ তথ্য জানানো হয়।পাঁচ দিনের বাংলাদেশ সফর শেষে বিশ্বব্যাংকের এই কর্মকর্তা বলেন, দারিদ্র্য বিমোচন ও মানব উন্নয়নে বাংলাদেশের তাৎপর্যপূর্ণ অগ্রগতি বৈশ্বিকভাবে স্বীকৃত। বাংলাদেশের এই সমৃদ্ধ উন্নয়ন অভিজ্ঞতা অন্য দেশের জন্য শিক্ষণীয়।ডিক্সন বলেন, দারিদ্র্য বিমোচন ও জনগণের উন্নতিতে বাংলাদেশের সঙ্গে কাজ করতে বিশ্বব্যাংক অঙ্গীকারবদ্ধ।বিশ্বব্যাংকের দক্ষিণ এশীয় অঞ্চলের ভাইস প্রেসিডেন্ট বলেন, মধ্য আয়ের দেশ হওয়ার লক্ষ্য অর্জনে বাংলাদেশকে সমর্থন দিতে আগ্রহী বিশ্বব্যাংক। এ জন্য বাংলাদেশকে বিদ্যুৎ ও পরিবহন খাতের ব্যবধান কমানো, নগরব্যবস্থাপনা ও জলবায়ু পরিবর্তনের প্রভাব কমাতে অনেক কাজ করতে হবে। কাজ করতে হবে ব্যবসা, সরকারিসেবা ও সুশাসনের উন্নয়নে।২১ ফেব্রুয়ারি বাংলাদেশে আসেন ডিক্সন। এই সফরে অর্থমন্ত্রী আবুল মাল আবদুল মুহিত, বাংলাদেশ ব্যাংকের গভর্নর আতিউর রহমানসহ জ্যেষ্ঠ সরকারি কর্মকর্তাদের সঙ্গে বৈঠক করেন তিনি। সুশীল সমাজের প্রতিনিধি, বেসরকারি খাতের নেতা ও উন্নয়ন সহযোগীদের সঙ্গেও তাঁর বৈঠক হয়েছে।
