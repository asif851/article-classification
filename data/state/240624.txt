
বিএনপি মনে করে যে দেশে মানুষের মানবাধিকার লুণ্ঠিত, যে দেশের পার্লামেন্ট জনগণের প্রতিনিধিত্ব করে না, সে দেশে ইন্টার পার্লামেন্টারি ইউনিয়ন (আইপিইউ)এর সম্মেলন প্রহসন ছাড়া কিছু নয়। গতকাল রোববার রাতে বিএনপির স্থায়ী কমিটির সভায় এ প্রস্তাব গৃহীত হয় বলে দলের মহাসচিব মির্জা ফখরুল ইসলাম আলমগীর জানান। আজ সোমবার রাজধানীর নয়াপল্টনে এক সংবাদ সম্মেলনে তিনি এ তথ্য জানান।
মির্জা ফখরুল বলেন, ঢাকায় আইপিইউ সম্মেলন অনুষ্ঠিত হচ্ছে। বিশ্বের যেসব দেশে সংসদীয় গণতন্ত্র রয়েছে তাদের প্রতিনিধিত্বকারী পার্লামেন্টের যেসব সদস্য অধিবেশনে যোগ দিয়েছেন বিএনপির সভায় তাঁদের অভিনন্দন জানানো হয়। কিন্তু একই সঙ্গে বিস্ময় প্রকাশ করা হয়। যে দেশের পার্লামেন্ট জনগণের প্রতিনিধিত্ব করে না, গণতান্ত্রিক প্রতিষ্ঠানগুলোকে ধ্বংস করে দিয়েছে এবং নাগরিকদের মানবাধিকার লুণ্ঠিত, হত্যা, গুম, গ্রেপ্তার ও মিথ্যা মামলায় জনগণ জর্জরিত সেই দেশে আইপিইউ’র সম্মেলন একটা প্রহসন ছাড়া কিছু নয়।
বিএনপির স্থায়ী কমিটির সদস্য ও সংসদের সাবেক স্পিকার জমির উদ্দীন সরকার বলেন, আইপিইউর সদস্যরা নিজ নিজ দেশের মানুষের প্রতিনিধি হিসেবে সম্মেলনে যোগ দিয়েছেন। কিন্তু বাংলাদেশের জনগণের কোনো প্রকৃত প্রতিনিধিত্ব নেই। যাঁরা প্রতিনিধি হিসেবে অংশ নিচ্ছেন তারা সবাই ভুতুড়ে ভোটারদের প্রতিনিধিত্ব করছেন। তিনি বলেছেন, আইপিইউ সদস্যদের প্রতি আমাদের আহ্বান থাকবে তারা যেন বাংলাদেশে অংশগ্রহণমূলক নির্বাচনের মাধ্যমে প্রতিনিধিত্বকারী সংসদীয় ব্যবস্থা গড়ে তুলতে নৈতিক অবস্থান গ্রহণ করেন। বাংলাদেশের জনগণের অধিকার প্রতিষ্ঠায় তাঁদের নৈতিক সমর্থন এ দেশে সত্যিকারের সংসদীয় গণতন্ত্র পুনঃপ্রতিষ্ঠায় বিশেষ অবদান রাখবে বলে আমাদের বিশ্বাস।
