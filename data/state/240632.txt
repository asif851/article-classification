
রংপুরের ওপর দিয়ে চলাচল করত এমন পাঁচটি ট্রেন বন্ধ হয়ে যাওয়ার চার বছরেও চালু হলো না। ট্রেনগুলো চালুর দাবিতে আবারও আন্দোলন শুরুর ঘোষণা দিয়েছে বিভিন্ন সামাজিক, উন্নয়ন ও নাগরিক সংগঠন। ইতিমধ্যে তারা বিভিন্ন শ্রেণি-পেশার মানুষের সঙ্গে মতবিনিময় করেছে।রেলওয়ে স্টেশন সূত্র জানায়, ট্রেনের চালক ও প্রয়োজনীয় লোকবল না থাকায় ২০১১ সালের মে মাস থেকে রংপুর রেলওয়ে স্টেশনের ওপর দিয়ে পাঁচটি ট্রেন চলাচল বন্ধ করে দেওয়া হয়। বন্ধ হয়ে যাওয়া ট্রেনগুলো হলো লালমনিরহাট থেকে দিনাজপুরের পার্বতীপুরগামী একটি ট্রেন, গাইবান্ধার বোনারপাড়া থেকে দিনাজপুর পর্যন্ত রামসাগর এক্সপ্রেস, লালমনিরহাট থেকে পার্বতীপুর পর্যন্ত বুড়িমারী এক্সপ্রেস, লালমনিরহাট থেকে পার্বতীপুরগামী ফাস্ট পেসেঞ্জার ও লালমনিরহাট থেকে পার্বতীপুরগামী লোকাল একটি ট্রেন। এর আগে বিগত চারদলীয় জোট সরকারের আমলে আন্তনগর ‘তিস্তা’ ও ‘একতা’ এক্সপ্রেস ট্রেন দুটিও বন্ধ করা হয়।এদিকে চালু থাকা ট্রেন চারটি হলো লালমনিরহাট থেকে দিনাজপুরের বিরল পর্যন্ত একটি কমিউটার ট্রেন, পার্বতীপুর থেকে বুড়িমারী পর্যন্ত কমিউটার ট্রেন একটি, পার্বতীপুর থেকে কুড়িগ্রামের রমনা বাজার পর্যন্ত রমনা ট্রেন একটি ও দিনাজপুর থেকে সান্তাহার পর্যন্ত দোলনচাঁপা ট্রেন একটি। যা প্রয়োজনের তুলনায় একবারেই অপ্রতুল। এদিকে দীর্ঘ আড়াই বছর হলো রংপুর বিভাগীয় শহর হয়েছে। হয়েছে সিটি করপোরেশন। লোকসংখ্যাও দিন দিন বাড়ছে। এখানে বিভিন্ন শিক্ষাপ্রতিষ্ঠানে আশপাশের জেলা ও উপজেলা শহর থেকে শিক্ষার্থীরা পড়াশোনা করতে আসছে।অন্যদিকে বন্ধ ট্রেনগুলো চালু না হওয়ায় রংপুরের সঙ্গে কুড়িগ্রাম, লালমনিরহাট ও দিনাজপুর জেলার অনেক এলাকায় লোকজনের যাতায়াতে দুর্ভোগ পোহাতে হচ্ছে। বিশেষ করে সাধারণ খেটে খাওয়া মানুষজন এসব ট্রেন ব্যবহার করত। এর ফলে ওই সব মানুষদের অনেক পথ ঘুরে বাসে যেতে হচ্ছে। এতে পরিবহন খরচও বেশি পড়ছে বলে ভুক্তভোগী যাত্রীরা জানান।৭ জুন রংপুর মেডিকেল কলেজ হাসপাতালে গিয়ে কথা হয় কুড়িগ্রামের উলিপুর থেকে চিকিৎসা নিতে আসা এক রোগীর স্বজন এমদাদ হোসেনের সঙ্গে। তিনি বলেন, ‘হামারগুলার জন্য ট্রেন ভালো। কম টাকাত যাওয়া-আসা করা যায়। কিন্তু ট্রেন না থাকায় বাসোত খুব কষ্ট করি যাওয়া-আসা লাগে।’একই এলাকার আরও এক রোগী আলেয়া বেগম বলেন, ‘বাসোত চইরবার পারো না। চড়লে মাথা ঘোরে, বমি হয়। তাই ট্রেনেই ভালো। কিন্তু এলা ট্রেন না থাকায় খুব কষ্ট হইছে।’রংপুরে বন্ধ ট্রেন চালুর দাবি জানিয়ে ইতিমধ্যে কয়েকটি সামাজিক ও নাগরিক সংগঠন আবারও নতুন করে আন্দোলন শুরু করার জন্য সাংবাদিকসহ বিভিন্ন পেশাজীবী সংগঠনের সঙ্গে বৈঠক অব্যাহত রেখেছে।রংপুর বিভাগ উন্নয়ন আন্দোলন পরিষদ বন্ধ ট্রেন চালুর দাবিতে গত মে মাসে রেলওয়ে স্টেশন এলাকায় কয়েকটি পথসভা করেছে। সংগঠনের আহ্বায়ক ওয়াদুদ আলী প্রথম আলোকে বলেন, রংপুরের মানুষ আন্দোলন-সংগ্রাম করে দাবি আদায় করেছে। ‘রংপুর এক্সপ্রেস’ নামের একটি ট্রেন চালু করেছে। পাঁচটি বন্ধ ট্রেন চালুর জন্য শিগগিরই আন্দোলনের নতুন কর্মসূচি ঘোষণা করা হবে।রংপুর রেলওয়ে স্টেশনের তত্ত্বাবধায়ক শেখ আবদুল জব্বার বলেন, ট্রেনের চালক ও লোকবল সংকটে বন্ধ হয়ে যাওয়া ট্রেনগুলো চালু করা সম্ভব হচ্ছে না। লালমনিরহাট বিভাগীয় রেলওয়ের ব্যবস্থাপক মো. নাজমুল ইসলাম প্রথম আলোকে বলেন, ট্রেনচালকদের প্রশিক্ষণ চলছে। দুই মাসের মধ্যে তাঁদের প্রশিক্ষণ শেষ হবে। এরপরই ট্রেনগুলো চালু করা যাবে।
