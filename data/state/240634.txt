
বর্তমান সংবিধান অনুযায়ী নির্বাচন হলে বিএনপি তাতে অংশ নেবে না। প্রধানমন্ত্রী নির্বাচন নিয়ে যে বক্তব্য দিয়েছেন, তাতে সংকট আরও ঘনীভূত হবে বলে মনে করে বিএনপি।
আজ রোববার রাজধানীর গুলশান কার্যালয়ে দলের ভারপ্রাপ্ত মহাসচিব মির্জা ফখরুল ইসলাম আলমগীর এসব কথা বলেন। গণভবনে অনুষ্ঠিত সংবাদ সম্মেলনে প্রধানমন্ত্রী বলেন, ‘নির্বাচন সংবিধান অনুযায়ী হবে। সংবিধান থেকে একচুল নড়ব না।’
প্রধানমন্ত্রীর বক্তব্যের প্রতিক্রিয়ায় বিএনপির অবস্থান ব্যাখ্যা করেন মির্জা ফখরুল।
দলের পক্ষ থেকে মির্জা ফখরুল বলেন, ‘দেশ অনিশ্চয়তার দিকে যাচ্ছে। সরকার নিজেই এর অপচেষ্টা চালাচ্ছে।’
তত্ত্বাবধায়ক সরকার নিয়ে আদালতের রায় বিএনপি মানে না—প্রধানমন্ত্রীর এ অভিযোগের উত্তরে মির্জা ফখরুল বলেন, ‘আদালতের দুটি রায় ছিল। সরকার একটি মেনেছে। আরেকটি চেপে গেছে।’
সরকার দেশকে অন্ধকার সুড়ঙ্গে নিক্ষেপ করছে বলে অভিযোগ করেন ফখরুল। তিনি বলেন, ‘পরাজয় বুঝতে পেরে সরকার চাচ্ছে দেশ অনিশ্চয়তার দিকে যাক।’
তবে বিএনপি আশা করে, ‘সরকারের শুভবুদ্ধির উদয় হবে। সব দলের সঙ্গে আলোচনা করে একটি সুন্দর পদ্ধতি বের করার জন্য সরকার উদ্যোগ নেবে।’
বর্তমান সরকারের উন্নয়ন কর্মকাণ্ড নিয়ে প্রধানমন্ত্রী যে বর্ণনা দিয়েছেন সে ব্যাপারে মির্জা ফখরুল বলেন, সমস্যার সমাধান না করে উন্নয়নের বর্ণনা দিয়ে লাভ হবে না।
বিজ্ঞানীদের স্বাগত
যেসব বিজ্ঞানী দেশি পাটের জন্মরহস্য উন্মোচন করেছেন তাঁদেরকে স্বাগত জানিয়েছে বিএনপি। তবে সরকারকে উদ্দেশ্য করে বিএনপির পক্ষ থেকে বলা হয়, বিজ্ঞানীদের সাফল্যকে সরকার যেভাবে নিজেদের কৃতিত্ব বলে চালাতে চায়, তা অন্যায়।
