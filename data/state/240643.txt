
ব্রাহ্মণবাড়িয়ার নবীনগর উপজেলা সদরে গত শনিবার রাতে তিন দোকানে চুরির ঘটনা ঘটেছে। এ নিয়ে গত এক সপ্তাহে কমপক্ষে পাঁচটি দোকানে চুরির ঘটনা ঘটল।
ক্ষতিগ্রস্ত ব্যবসায়ী ও এলাকাবাসী সূত্রে জানা গেছে, ওই দিন মধ্যরাতে সদরের আদালত সড়কে অবস্থিত নীপা শিল্পালয়, শানু শিল্পালয় ও হক ফার্মেসির চালের টিন কেটে দোকানের মালামাল চুরি করে নিয়ে যায় চোরেরা। পরদিন সকালে এসব দোকানের মালিকেরা দোকান খুলতে এসে চুরির বিষয়টি টের পান। পরে খবর পেয়ে পুলিশ এসে ঘটনাস্থল পরিদর্শন করে।
হক ফার্মেসির মালিক মোজাহারুল হক জানান, ‘ইদানীং রাতে প্রশাসনের নির্দেশে বাজারে পুলিশি টহল বৃদ্ধি ও নতুন করে পাহাড়ারদার নিয়োগ করা হয়েছে। এর পরও এক রাতে তিনটি দোকানের টিন কেটে চুরির ঘটনা বোধগম্য নয়।’
তবে নাম প্রকাশে অনিচ্ছুক একাধিক ব্যবসায়ী জানান, নবীনগরে সম্প্রতি একের পর এক চাঁদাবাজি, বিভিন্ন বাড়িতে আগুন দেওয়া, টিন কেটে চুরিসহ যেভাবে আইনশৃঙ্খলার অবনতি ঘটছে, তাতে পুলিশের ভূমিকা রহস্যজনক মনে হচ্ছে।
