
সিরাজগঞ্জের চৌহালী উপজেলায় চাচাতো বোনকে উত্ত্যক্ত করার প্রতিবাদ করায় এক এসএসসি পরীক্ষার্থীকে মারধর করা হয়েছে। উপজেলার স্বাস্থ্য কমপ্লেক্স এলাকায় গতকাল সোমবার এ ঘটনা ঘটে।থানা-পুলিশ ও স্থানীয় ব্যক্তিরা বলেন, গতকাল উপজেলার খাসপুকুরিয়া বিএম উচ্চবিদ্যালয় পরীক্ষা কেন্দ্র থেকে দুই এসএসসি পরীক্ষার্থী বাড়ি ফিরছিল। তারা দুজন চাচাতো ভাইবোন। তারা উপজেলা স্বাস্থ্য কমপ্লেক্সের কাছে পৌঁছালে স্থানীয় চার-পাঁচজন ছেলে ওই মেয়েকে উত্ত্যক্ত করে। এ সময় মেয়েটির চাচাতো ভাই এর প্রতিবাদ করে। তখন ওই ছেলেরা সবাই মিলে তাকে মারধর করে। একপর্যায়ে ছাত্রের কাছে থাকা স্টিলের স্কেল দিয়ে তার শরীরের বিভিন্ন স্থানে জখম করা হয়। এ সময় মেয়েটি দৌড়ে একটি বাড়িতে আশ্রয় নেয়। পরে ছাত্রটিকে উদ্ধার করে চৌহালী উপজেলা স্বাস্থ্য কমপ্লেক্সে ভর্তি করা হয়।আহত ছাত্র বলে, ওই ছেলেরা তার বোনকে অনেক আগে থেকেই উত্ত্যক্ত করছে।এ ঘটনায় চারজনের নাম উল্লেখ করে ছাত্রীর বাবা চৌহালী থানায় অভিযোগ দায়ের করেছেন।
