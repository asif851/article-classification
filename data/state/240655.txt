
ব্যাংকের নিয়োগ পরীক্ষায় চাকরিপ্রার্থীদের কাছে কোনো ধরনের অর্থ না নিতে বাণিজ্যিক ব্যাংকগুলোকে নির্দেশ দিয়েছে দেশের কেন্দ্রীয় ব্যাংক বাংলাদেশ ব্যাংক। দেশের সব বাণিজ্যিক ব্যাংকের উদ্দেশ্যে আজ মঙ্গলবার কেন্দ্রীয় ব্যাংক এ সম্পর্কিত একটি নির্দেশনা জারি করেছে। 
কেন্দ্রীয় ব্যাংকের এ নির্দেশনায় বলা হয়েছে, ব্যাংকের চাকরির জন্য আবেদন করতে পে-অর্ডার বা ব্যাংক ড্রাফট আকারে ফি দেওয়া তরুণ চাকরি প্রার্থীদের জন্য কষ্টসাধ্য। এ জন্য ফি আদায় না করার বিষয়টি বিবেচনার জন্য আপনাদের অনুরোধ করা হয়। কিন্তু লক্ষ্য করা যাচ্ছে, কিছু কিছু ব্যাংকে চাকরিতে নিয়োগের ক্ষেত্রে আবেদনকারীদের কাছ থেকে ফি আদায় করা হচ্ছে। এখন থেকে এমন কোনো ফি নেওয়া যাবে না।বাংলাদেশ ব্যাংকের গভর্নর আতিউর রহমান আজ মঙ্গলবার এক সেমিনারে এ বিষয়ে বলেন, ‘নিয়োগ পরীক্ষার জন্য আবেদনকারীদের কাছে ব্যাংক ড্রাফট বা পে-অর্ডার চাইতে পারবে না ব্যাংক ও আর্থিক প্রতিষ্ঠান। কোনো প্রতিষ্ঠান এমনটি করলে তার বিরুদ্ধে ব্যবস্থা নেবে বাংলাদেশ ব্যাংক।’ তিনি বলেন, ব্যাংক ও আর্থিক প্রতিষ্ঠানে চাকরিপ্রত্যাশীদের বেশির ভাগই দরিদ্র পরিবার থেকে আসে। সদ্য পড়ালেখা শেষ করে অনেকেই বেকার থাকে। তাদের কাছে কোনো ধরনের ব্যাংক ড্রাফট বা পে-অর্ডার না চাইতে নির্দেশ দেওয়া হয়েছে। গভর্নর গত মাসে আয়োজিত ব্যাংকিং মেলাতে এ বিষয়ে ব্যবস্থা নেওয়ার কথা জানিয়েছিলেন।
