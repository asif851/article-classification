
মানবতাবিরোধী অপরাধের দায়ে অভিযুক্ত বিএনপির নেতা সালাউদ্দিন কাদের চৌধুরীর ফাঁসির রায় ঘোষণার পর বিজয় মিছিল করেছে গণজাগরণ মঞ্চ। শাহবাগে জড়ো হয়ে মঞ্চের নেতা-কর্মীরা আনন্দ-উল্লাস করেন। গতকাল মঙ্গলবার রায় ঘোষণার পর এক প্রতিক্রিয়ায় গণজাগরণ মঞ্চের মুখপাত্র ইমরান এইচ সরকার বলেন, এ রায়ের মাধ্যমে প্রমাণিত হলো দেশে স্বাধীনতাবিরোধী শক্তির ঠাঁই নেই।সকাল থেকেই শাহবাগের কেন্দ্রীয় জাদুঘরের সামনে অবস্থান নেন গণজাগরণ মঞ্চের নেতা-কর্মীরা। এ সময় ইমরান এইচ সরকার সাংবাদিকদের বলেন, সাকা চৌধুরী শুধু গণহত্যায় অংশ নেননি, ৪২ বছর পর বাংলাদেশের মহান মুক্তিযুদ্ধকে অস্বীকার করার মতো ঔদ্ধত্য দেখিয়েছেন। ইমরান বলেন, কে জামায়াত, কে বিএনপি সেটা মুখ্য নয়। যুদ্ধাপরাধীদের সর্বোচ্চ শাস্তিই তাঁদের দাবি। বিচার শেষ না হওয়া পর্যন্ত গণজাগরণ মঞ্চ রাজপথে থাকবে বলেও জানান তিনি।গত ৫ ফেব্রুয়ারি জামায়াতের নেতা আবদুল কাদের মোল্লার যাবজ্জীবন কারাদণ্ড হওয়ার পর শাহবাগে মানবতাবিরোধী অপরাধীদের সর্বোচ্চ শাস্তির দাবিতে ছাত্র-জনতার সমাবেশ থেকে গণজাগরণ মঞ্চ গড়ে ওঠে।
