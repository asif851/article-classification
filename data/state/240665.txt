
এটিএম কার্ড জালিয়াতির ঘটনায় করা বনানী থানার মামলায় তিন আসামিকে কারাগারে পাঠানোর আদেশ দিয়েছেন আদালত। আজ শুক্রবার ঢাকার মহানগর হাকিম মারুফ হোসেন এ আদেশ দেন।
ওই তিন আসামি হলেন সিটি ব্যাংকের কর্মকর্তা রেজাউল করিম (৪৯), রেফাজ আহমেদ (৩২) ও মকসেদ আলম (৩৬)। এ মামলায় মোট ছয় আসামি গ্রেপ্তার হয়েছেন।
এর আগে মামলার তদন্তকারী কর্মকর্তা পুলিশের গোয়েন্দা শাখার (ডিবি) উপপরিদর্শক সোহরাব মিয়া রিমান্ড শেষে আসামিদের আদালতে হাজির করে এ সংক্রান্ত একটি প্রতিবেদন দেন। প্রতিবেদনে বলা হয়েছে, এই আসামিদের কাছ থেকে মামলার বিষয়ে গুরুত্বপূর্ণ তথ্য পাওয়া গেছে।
এদিকে, গতকাল বৃহস্পতিবার এ মামলার অন্যতম আসামি জার্মান নাগরিক পিওতর সিজোফেন আদালতে স্বীকারোক্তিমূলক জবানবন্দি দিয়েছেন। জবানবন্দি গ্রহণ করার আবেদনে তদন্তকারী কর্মকর্তা উল্লেখ করেন, গত ৭ ফেব্রুয়ারি এটিএম বুথের নিরাপত্তা প্রহরীকে মিথ্যা পরিচয় দিয়ে পিওতর বুথে ঢোকেন। যান্ত্রিক ত্রুটি রয়েছে এমন কথা বলে তিনি বিভিন্ন সময়ে ওই এটিএম বুথে ঢুকে স্কিমিং মেশিন বসিয়ে গ্রাহকের তথ্য চুরি করেন। আর টাকা উত্তোলন করেন গত ১১ ফেব্রুয়ারি।
৬ থেকে ১২ ফেব্রুয়ারির মধ্যে রাজধানীতে ইস্টার্ন, সিটি ও ইউনাইটেড কমার্শিয়াল ব্যাংকের (ইউসিবি) চার বুথে ‘স্কিমিং ডিভাইস’ বসিয়ে কার্ডের তথ্য চুরি ও পরবর্তী সময়ে কার্ড ক্লোন করে গ্রাহকদের অজান্তে টাকা তুলে নেওয়া হয়। তবে তা জানাজানি হয় ১২ ফেব্রুয়ারি। এ ঘটনায় ইউসিবি বনানী থানায় ও সিটি ব্যাংক পল্লবী থানায় আলাদা দুটি মামলা করে।
আরও পড়ুন...এটিএম কার্ড জালিয়াতি: চারজনের রিমান্ড মঞ্জুর
কার্ড জালিয়াতি: পিওতরের স্বীকারোক্তি, পাঁচ দিনের রিমান্ড
