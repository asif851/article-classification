
রংপুর সিটি করপোরেশনের মেয়র সরফুদ্দীন আহমেদের ওপর হামলার ঘটনায় গ্রেপ্তার তরুণ সাদ্দাম হোসেনকে (২৭) দ্বিতীয়বারের মতো রিমান্ডে নেওয়া হয়েছে। গতকাল রোববার বিকেলে পুলিশের পক্ষ থেকে জ্যেষ্ঠ বিচারিক হাকিমের আদালতে পাঁচ দিনের রিমান্ড চেয়ে আবেদন করা হলে আদালত দুই দিনের রিমান্ড মঞ্জুর করেন।
এর আগে পাঁচ দিনের রিমান্ড শেষে গত শুক্রবার তাঁকে করাগারে পাঠানো হয়। কোতোয়ালি থানার পরিদর্শক (তদন্ত) আজিজুল ইসলাম রিমান্ডের বিষয়টি নিশ্চিত করে বলেন, গ্রেপ্তার সাদ্দাম মেয়রের ওপর হামলার কথা স্বীকার করেছেন। কিন্তু তাঁর (সাদ্দাম) মুঠোফোনের কললিস্ট অনুযায়ী ঘটনার আগে যাদের সঙ্গে কথা বলেছেন, এরই সূত্র ধরে তাঁকে কিছু জিজ্ঞাসাবাদ করা হবে বলে নতুন করে রিমান্ডে নেওয়া হয়েছে।
কোতোয়ালি থানার ওসি এ বি এম জাহিদুল ইসলাম বলেন, সাদ্দাম হোসেনকে চার দিনের মতো জিজ্ঞাসাবাদ করা হয়েছে। তিনি মেয়রের ওপর হামলার কথা স্বীকার করেছেন।
