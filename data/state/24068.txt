
বিদ্যালয়ের মাঠে রঙের ছোঁয়া। শিক্ষার্থীদের দিগ্বিদিক ছোটাছুটি। সবার চোখেমুখে আনন্দের ঝিলিক। কেউ নাচছে, আবার কেউ কেউ গলা উঁচিয়ে চিৎকার করছে। এ আনন্দ ঠাকুরগাঁওয়ের সরকারি বালক উচ্চবিদ্যালয়ের শিক্ষক-শিক্ষার্থীেদর।২০১৬ সালের জাতীয় শিক্ষা সপ্তাহে জাতীয় পর্যায়ে শ্রেষ্ঠ বিদ্যালয় নির্বাচিত হওয়ায় এ অর্জনকে স্মরণীয় করে রাখতে গতকাল বুধবার ওই বিদ্যালয়ের শিক্ষক-শিক্ষার্থীরা নেচেগেয়ে এ আনন্দ উৎসব করে। শ্রেষ্ঠ বিদ্যালয় নির্বাচিত হওয়ায় গতকাল সকাল ১০টার দিকে শহরে আনন্দ শোভাযাত্রা বের করা হয়।আনন্দ শোভাযাত্রার উদ্বোধন করেন জেলা প্রশাসক মূকেশ চন্দ্র বিশ্বাস। শোভাযাত্রায় বিদ্যালয়ের শিক্ষক, বর্তমান ও সাবেক শিক্ষার্থীরা অংশ নেন। এর আগে শহীদদের স্মরণে ঠাকুরগাঁও কেন্দ্রীয় শহীদ মিনারে পুষ্পস্তবক অর্পণ করা হয়। বেলা তিনটায় প্রদর্শন করা হয় ছাত্রদের চিত্র, দেয়ালপত্রিকা ও বিভিন্ন কৃতিত্বের স্মারক। বিকেল চারটায় শিক্ষকদের প্রতি শ্রদ্ধা জানানো ও আলোচনা সভা হয়। সভায় সভাপতিত্ব করেন জেলা প্রশাসক মূকেশ চন্দ্র বিশ্বাস। প্রধান অতিথি ছিলেন দিনাজপুরের মাধ্যমিক ও উচ্চমাধ্যমিক শিক্ষা বোর্ডের চেয়ারম্যান আহমেদ হোসেন। এ ছাড়া পুলিশ সুপার ফারহাত আহমেদ, জেলা পরিষদের প্রশাসক মুহাম্মদ সাদেক কুরাইশী, দিনাজপুর শিক্ষা বোর্ডের সচিব আমিনুল হক সরকার, মাধ্যমিক ও উচ্চশিক্ষা অধিদপ্তরের রংপুর অঞ্চলের উপপরিচালক মো. মোস্তাক হাবিব প্রমুখ উপস্থিত ছিলেন।
