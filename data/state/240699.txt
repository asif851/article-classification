
বাংলাদেশে এবারের রোহিঙ্গা ঢলের চার মাস পূর্তি হচ্ছে আজ সোমবার। জাতিসংঘের সর্বশেষ তথ্য অনুযায়ী, রাখাইনে ২৫ আগস্ট সহিংসতা শুরুর পর থেকে এ পর্যন্ত ৬ লাখ ৫৫ রোহিঙ্গা প্রাণ বাঁচাতে বাংলাদেশে এসেছে। সব মিলিয়ে এখন শুধু কক্সবাজারেই আছে ৮ লাখ সাড়ে ৬৭ হাজার রোহিঙ্গা।
রাখাইনে দেশটির সেনাবাহিনীর নৃশংসতা অব্যাহত থাকায় এখনো রোহিঙ্গাদের বাংলাদেশে আসা থামছে না। গত এক সপ্তাহে আসার হার কমে এলেও অন্তত ৬০৬ জন রোহিঙ্গা বাংলাদেশে এসেছে। অবশ্য গতকাল রোববার এসেছে মাত্র ৪৯ জন।
রোহিঙ্গা ঢলের মধ্যে আন্তর্জাতিক চাপে পড়ে তাদের ফিরিয়ে নিতে বাংলাদেশের সঙ্গে গত ২৩ নভেম্বর চুক্তি সই করেছে মিয়ানমার। চুক্তি অনুযায়ী আগামী ২৩ জানুয়ারি থেকে প্রত্যাবাসন শুরু করার কথা। প্রত্যাবাসনের প্রক্রিয়া শুরু করতে হলে সেখানে অনেকগুলো কাজ করতে হবে দুই দেশকে। প্রথম ও প্রধান শর্ত হচ্ছে স্বেচ্ছায় রোহিঙ্গাদের রাখাইনে যাওয়ার পরিবেশ নিশ্চিত করা। এরপর আসবে তাদের পরিচয় যাচাইয়ের বিষয়টি, এ কাজটি বেশি সময় লাগার আশঙ্কা সংশ্লিষ্ট কর্মকর্তাদের। এরপর আছে তাদের পুনর্বাসনসহ জীবিকা নিশ্চিত করা, মিয়ানমারের সমাজে তাদের অধিকার পুনঃপ্রতিষ্ঠার মতো বিষয়গুলো। প্রত্যাবাসন টেকসই করতে হলে এই শর্তগুলো পূরণ করা জরুরি। কারণ, এবার যাঁরা এসেছেন তাঁদের মধ্যে একটা উল্লেখযোগ্য সংখ্যায় ২০১২ সালের জুনের সহিংসতার পর বাংলাদেশে এসে আবার ফিরে যান। সবচেয়ে বড় প্রশ্ন হচ্ছে মাত্র এক মাসের কম সময়ের মধ্যে এত কাজ শেষ করে নির্দিষ্ট সময়ের মধ্যে কাজটি শুরু করা যাবে কি না।
রাখাইন থেকে এখনো যখন রোহিঙ্গারা বাংলাদেশে আসছে, সেই সময়টায় তাদের ফেরত পাঠানো আদৌ সম্ভব কি না, সেই প্রশ্নটাও বড় করে আসছে। যুক্তরাষ্ট্রের দৈনিক পত্রিকা ওয়াশিংটন পোস্ট-এর এক বিশ্লেষণে বলা হয়েছে, ‘রোহিঙ্গাদের রাখাইনে যে ফিরিয়ে নেওয়া হবে, তার কোনো লক্ষণ নেই।’ কারণ, স্বেচ্ছায় তাদের ফেরত যাওয়ার কথা থাকলেও বাংলাদেশে আশ্রয় নেওয়া মিয়ানমারের সংখ্যালঘু জনগোষ্ঠী ফিরে যেতে ভয় পাচ্ছে। রোহিঙ্গারা যেমন জাতীয়তাবাদী সরকারকে ভয় পাচ্ছে, তেমনি মিয়ানমারের জনগণের ব্যাপক অংশের ঘৃণার হুমকিও বোধ করছে। আর যে সেনাবাহিনী চরম নৃশংসতা চালিয়ে তাদের দেশ ছাড়তে বাধ্য করেছে, তারা স্পষ্ট জানিয়ে দিয়েছে শরণার্থীদের বিপুল সংখ্যায় ফিরতে দেওয়া হবে না।
রোহিঙ্গা বিশেষজ্ঞ ক্রিস লিওয়া রোহিঙ্গাদের ফেরার সম্ভাবনা দেখছেন না। তাঁর মতে, বিশ্বের সবচেয়ে নিষ্পেষিত জনগণকে ফিরিয়ে আনতে সরকার এখন পর্যন্ত কিছুই করছে না।
অবশ্য মিয়ানমারের তথ্য মন্ত্রণালয় জানিয়েছে, রাখাইনের তং পিউ লেট ওয়ার গ্রামের পুলিশ ফাঁড়ির কাছে দুটি ব্যারাক তৈরি করা হয়েছে। শুরুতেই সেখানে রোহিঙ্গাদের অস্থায়ীভাবে রাখা হবে। প্রাথমিক ওই ব্যবস্থা নিয়েই যথেষ্ট উদ্বিগ্ন এ মুহূর্তে কক্সবাজারের বালুখালীতে আশ্রয় নেওয়া রোহিঙ্গা তরুণ আরিফ উল্লাহ। কারণ, ২০১২ সালে সিত্তেতে সহিংসতার পর লোকজনকে আলাদাভাবে জড়ো করে রাখা হয়। পাঁচ বছর পেরিয়ে যাওয়ার পরও ১ লাখ ২০ হাজার রোহিঙ্গাকে ওই শিবিরেই থাকতে হচ্ছে। ওই শিবিরে আন্তর্জাতিক ত্রাণ সংস্থাকে কাজ করতে দেওয়া হচ্ছে না। রোহিঙ্গাদের খাবার ও চিকিৎসার সুযোগ নেই। সন্তানের জন্ম দিতে গিয়ে প্রতিনিয়ত মৃত্যুকে বরণ করে নিতে হচ্ছে নারীদের।
 
