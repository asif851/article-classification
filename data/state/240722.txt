
কুমিল্লা ভিক্টোরিয়া সরকারি কলেজের ইতিহাস বিভাগের ছাত্রী সোহাগী জাহান ওরফে তনু (১৯) হত্যার বিচারের দাবিতে গতকাল বুধবার ঢাকা-চট্টগ্রাম জাতীয় মহাসড়ক অবরোধ করেন শিক্ষার্থীরা। দুপুর সাড়ে ১২টা থেকে বেলা দেড়টা পর্যন্ত কুমিল্লার সদর দক্ষিণ উপজেলার নন্দনপুর এলাকায় ওই অবরোধ কর্মসূচিতে ভিক্টোরিয়া কলেজ এবং কুমিল্লা বিশ্ববিদ্যালয়ের ছাত্রছাত্রীরা অংশ নেন। পরে পুলিশ গিয়ে আসামিদের গ্রেপ্তারের আশ্বাস দিলে অবরোধ তুলে নেওয়া হয়। কুমিল্লার ময়নামতি সেনানিবাসের পাহাড় হাউসের লাগোয়া কালভার্টের কাছাকাছি ঝোপে গত রোববার রাত সাড়ে ১০টায় সোহাগীর লাশ পাওয়া যায়। ধর্ষণের চেষ্টায় ব্যর্থ হয়ে দুর্বৃত্তরা তাঁকে হত্যা করেছে বলে পুলিশের ধারণা। এ ঘটনায় সোহাগীর বাবা ইয়ার হোসেন কুমিল্লার কোতোয়ালি মডেল থানায় অজ্ঞাত ব্যক্তিদের আসামি করে একটি হত্যা মামলা দায়ের করেন। পুলিশ গত তিন দিনেও ওই হত্যাকাণ্ডে জড়িত কাউকে চিহ্নিত বা গ্রেপ্তার করতে পারেনি। অবরোধে অংশ নেওয়া ভিক্টোরিয়া কলেজ থিয়েটারের সভাপতি রাশেদুল ইসলাম বলেন, ‘নাট্যদলটির প্রাণবন্ত কর্মী ছিলেন সোহাগী। এমন পৈশাচিক হত্যাকাণ্ড কোনোভাবেই মেনে নেওয়া যায় না। এর বিচার করতেই হবে।’অবরোধ কর্মসূচির সময় মহাসড়কে যানজট তৈরি হয়।সোহাগী হত্যা মামলার তদন্ত কর্মকর্তা ও কোতোয়ালি মডেল থানার উপপরিদর্শক (এসআই) মো. সাইফুল ইসলাম বলেন, হত্যাকাণ্ডের রহস্য উদ্ঘাটনের জন্য পুলিশ তৎপর রয়েছে। সোহাগীর ছোট ভাই আনোয়ার হোসেন বলেন, ‘ওর (সোহাগী) মৃত্যুর পর বাবা-মা বারবার মূর্ছা যাচ্ছেন। তাঁদের কথা বলার মতো মানসিক শক্তি নেই। আমার এক খালাতো বোনের কাছ থেকে শুনেছি, ক্যান্টনমেন্টের এক সৈনিক ওকে (সোহাগী) বিরক্ত করত।’জেলা পুলিশ সুপার মো. শাহ আবিদ হোসেন গতকাল বিকেলে তাঁর দপ্তরে প্রথম আলোকে বলেন, ‘পুলিশকে সময় দিতে হবে। তদন্তে আস্তে আস্তে বিষয়টি বেরিয়ে আসবে। আমরা ময়নাতদন্ত প্রতিবেদনের অপেক্ষায় আছি। এ ছাড়া ভিসেরা সংরক্ষণ করা হয়েছে। ঘটনার সঙ্গে জড়িতদের চিহ্নিত করে আইনের আওতায় আনা হবে।’সোহাগী হত্যার প্রতিবাদে কণ্ঠসাধন আবৃত্তি পর্ষদের উদ্যোগে চান্দিনা বাসস্ট্যান্ডে গতকাল বিকেলে মানববন্ধন, বিক্ষোভ মিছিল ও প্রতিবাদ সমাবেশ হয়। একই দাবিতে কুমিল্লা বিশ্ববিদ্যালয় থিয়েটার সকালে মানববন্ধন ও বিক্ষোভ করেছে। ক্ষুব্ধ নাট্যকর্মী ও সংস্কৃতিকর্মীরা ওই হত্যাকাণ্ডে জড়িত অপরাধীদের চিহ্নিত করে আইনের আওতায় আনার দাবি জানান। বিভিন্ন সংগঠনের প্রতিবাদ: সোহাগী জাহানকে হত্যার প্রতিবাদে ঢাকায় সম্মিলিত সাংস্কৃতিক জোট, বাংলাদেশ ছাত্র ইউনিয়ন ও গণজাগরণ মঞ্চ গতকাল পৃথক প্রতিবাদ কর্মসূচি পালন করেছে। হত্যাকাণ্ডের প্রতিবাদ জানিয়ে বিবৃতি দিয়েছে নারী সংহতি, বাংলাদেশ আবৃত্তি সমন্বয় পরিষদ, জাতীয় মুক্তি কাউন্সিল ইত্যাদি সংগঠন।
