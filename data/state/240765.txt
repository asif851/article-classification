
রাজশাহীর বাগমারা উপজেলা থেকে মাহাতাব খামারু (৪৫) নামের এক ব্যক্তিকে আজ সোমবার গ্রেপ্তার করেছে পুলিশ। পুলিশ বলছে, মাহাতাব ফাঁসি কার্যকর হওয়া জামাআতুল মুজাহিদীন বাংলাদেশের (জেএমবি) দ্বিতীয় শীর্ষ নেতা সিদ্দিকুর রহমান ওরফে বাংলা ভাইয়ের অপারেশন কমান্ডার।
মাহাতাবের বাড়ি উপজেলার হামিরকুসা ইউনিয়নের তালঘড়িয়া গ্রামে। কাল মঙ্গলবার তাঁকে আদালতের মাধ্যমে কারাগারে পাঠাবে পুলিশ।
বাগমারা থানার পরিদর্শক (তদন্ত) আবুল কালাম আজাদের ভাষ্য, অনেক দিন ধরে জঙ্গি মাহাতাবকে গ্রেপ্তারের চেষ্টা চলছিল। প্রতিবারই নানা কৌশল করে তিনি বেঁচে যান। আজ সকালে তিনি তালঘড়িয়া সরকারি প্রাথমিক বিদ্যালয়ে অবস্থান করছেন বলে পুলিশ জানতে পারে। দুপুর ১২টার দিকে বিদ্যালয় ঘিরে ফেলে পুলিশ তাঁকে গ্রেপ্তার করে।
আবুল কালাম আজাদ জানান, মাহাতাবের বিরুদ্ধে জঙ্গিবাদ সংশ্লিষ্ট ১২ টিরও বেশি মামলা রয়েছে। এর আগেও তিনি গ্রেপ্তার হয়েছিলেন। বাংলা ভাইয়ের জীবদ্দশায় তাঁকে গ্রেপ্তার করে জয়েন্ট সেলে জিজ্ঞাসাবাদও করা হয়। পরে তিনি ছাড়া পান। ২০০৪ সালে রাজশাহী অঞ্চলে বাংলা ভাই বাহিনীর জঙ্গি কাজকর্ম চলাকালে মাহাতাব অপারেশন কমান্ডার হিসেবে দায়িত্ব পালন করেছেন।
বাগমারা থানার ভারপ্রাপ্ত কর্মকর্তা (ওসি) সেলিম হোসেনের ভাষ্য, কাল মঙ্গলবার মাহাতাবকে আদালতের মাধ্যমে কারাগারে পাঠানো হবে।
