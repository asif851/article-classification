
ঝালকাঠি পৌরসভার পশ্চিম চাঁদকাঠি এলাকায় হাসি আক্তার (১৭) নামের এক তরুণী আত্মহত্যা করেছে বলে দাবি করেছেন তার স্বজনেরা। স্বজনদের অভিযোগ, প্রেমে প্রতারিত হয়ে আত্মহত্যা করেছে হাসি।
হাসি ঝালকাঠি পৌরসভার চাঁদকাঠি মহল্লার দিনমজুর শুক্কুর আলীর মেয়ে। হাসির স্বজনেরা দাবি করেন, দুই বছর ধরে ঝালকাঠি শহরের বাহের সড়ক এলাকার মোহাম্মদ হাওলাদারের ছেলে রুম্মান হাওলাদারের সঙ্গে হাসি আক্তারের প্রেমের সম্পর্ক ছিল। সম্প্রতি হাসি আক্তার রুম্মানকে বিয়ের জন্য চাপ দিলে রুম্মান বিয়ে করতে অসম্মতি জানান। শুক্রবার রাতে এ নিয়ে দুজনের মধ্যে মুঠোফোনে ঝগড়া হয়। পরে আজ শনিবার সকাল সাড়ে নয়টার দিকে পরিবারের লোকজন ঘরের আড়ার সঙ্গে গলায় ফাঁস লাগানো হাসি আক্তারের ঝুলন্ত লাশ দেখতে পায়। পুলিশ লাশ উদ্ধার করে ময়নাতদন্তের জন্য ঝালকাঠি সদর হাসপাতালের মর্গে পাঠিয়েছে।
হাসির বোন খুশি আক্তার অভিযোগ করেন, ‘হাসির সঙ্গে রুম্মানের প্রেমের সম্পর্ক ছিল। সে হাসিকে বিয়ের প্রতিশ্রুতি দিয়েও বিয়ে করেনি। এ কারণে হাসি আত্মহত্যা করেছে।’ ঘটনার পর রুম্মান হাওলাদার ও তাঁর পরিবারের লোকজন পলাতক থাকায় তাঁদের সঙ্গে কথা বলা যায়নি।
ঝালকাঠি সদর থানার ভারপ্রাপ্ত কর্মকর্তা (ওসি) মো. মাহে আলম প্রথম আলোকে বলেন, ‘এ ঘটনায় একটি অপমৃত্যুর মামলা হয়েছে। মেয়েটির পরিবারের পক্ষ থেকে আত্মহত্যায় প্ররোচনার কথা বলা হচ্ছে। আমরা বিষয়টি অনুসন্ধান করে দেখছি। লাশের ময়নাতদন্ত হবে। প্রতিবেদন পাওয়ার পর মৃত্যুর কারণ জেনে আইনানুগ ব্যবস্থা নেওয়া হবে।’
