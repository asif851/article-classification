
সিরাজগঞ্জে চাচাতো ভাইয়ের ছোড়া শটগানের গুলিতে এক পৌর কাউন্সিলর এবং যুবলীগের সাবেক এক নেতা গুলিবিদ্ধ হয়েছেন। গত বুধবার রাত ১১টার দিকে পৌর এলাকার মুজিব সড়কে কেন্দ্রীয় মহিলা আওয়ামী লীগের পরিবেশ ও বনবিষয়ক সম্পাদক জান্নাত আরা হেনরি তালুকদারের বাসায় এ ঘটনা ঘটে। পুলিশ এ ঘটনায় দুজনকে গ্রেপ্তার করেছে।
গুলিবিদ্ধ ব্যক্তিরা হলেন শহরের ভাঙ্গাবাড়ি মহল্লার বাসিন্দা এবং পৌরসভার ৫ নম্বর ওয়ার্ডের কাউন্সিলর শেখ সেলিম (৩৮) ও জেলা যুবলীগের সাবেক সভাপতি গোলাম হায়দার (৪৫)। সেলিমকে সিরাজগঞ্জ জেনারেল হাসপাতাল ও গোলাম হায়দারকে ক্লিনিকে ভর্তি করা হয়েছে। এ ঘটনায় সেলিমের ছোট ভাই দুলাল আহমেদ (২৯) ও চাচাতো ভাই মামুনকে (৩২) গ্রেপ্তার করেছে পুলিশ।
পুলিশ ও স্থানীয় সূত্রে জানা গেছে, সিরাজগঞ্জ পৌরসভা নির্বাচনের সময় সেলিমের সঙ্গে তাঁর ছোট ভাই দুলাল ও চাচাতো ভাই মামুনের বিরোধ সৃষ্টি হয়। গত মাসে দুলালকে পরিবারের পক্ষ থেকে পুলিশের কাছে সোপর্দ করা হয়। কয়েক দিন আগে পুলিশ হেফাজত থেকে মুক্তি পান দুলাল। এরপর তিনি ও মামুন আওয়ামী লীগের নেত্রী জান্নাত আরা হেনরির বাসায় অবস্থান নেন। বিষয়টি জানার পর কাউন্সিলর সেলিম বুধবার রাতে হেনরির বাসায় যান। এ সময় মামুনের সঙ্গে সেলিমের হাতাহাতি শুরু হয়। একপর্যায়ে মামুন শটগানের গুলি ছোড়েন। এতে কাউন্সিলর সেলিম এবং ওই সময় ঘটনাস্থলে উপস্থিত জেলা যুবলীগের সাবেক সভাপতি গোলাম হায়দার গুলিবিদ্ধ হন। পরে ঘটনাস্থল থেকে পুলিশ মামুন ও দুলালকে আটক করে। কাউন্সিলর সেলিম গতকাল বৃহস্পতিবার প্রথম আলোর কাছে অভিযোগ করে বলেন, ‘জান্নাত আরা হেনরি তালুকদার তাঁর রাজনৈতিক স্বার্থে দুলাল ও মামুনকে তাঁর বাড়িতে আশ্রয় দিয়েছেন। এরপর হত্যার উদ্দেশে পরিকল্পিতভাবে একটি ঘটনা সাজিয়ে বুধবার রাতে তিনি আমাকে ফোন করে বাড়ি থেকে ডেকে নিয়ে যান। সেখানে মামুনকে দিয়ে গুলি ছুড়ে আমাকে হত্যার চেষ্টা করা হয়।’
তবে জান্নাত আরা হেনরি প্রথম আলোকে বলেন, ‘রাজনৈতিকভাবে আমাকে হেয় করতে তারা পরিকল্পিতভাবে এ ঘটনা ঘটিয়েছে। আমি তাদের আসতে বলিনি। তারাই আমার বাড়িতে মারামারি করে ভাঙচুর ও লুটপাট করেছে।’
সিরাজগঞ্জ সদর থানার ভারপ্রাপ্ত কর্মকর্তা (ওসি) রফিকুল ইসলাম জানান, শটগানটি উদ্ধার করা হয়েছে। এ ঘটনায় উভয় পক্ষই গতকাল বৃহস্পতিবার পাল্টাপাল্টি মামলা করেছে। কাউন্সিলর সেলিমের ভাই ও জেলা ছাত্রলীগের সদস্য সুলতান মাহমুদ বাদী হয়ে হত্যাচেষ্টার অভিযোগে একটি মামলা করেছেন। এতে আসামি করা হয়েছে আওয়ামী লীগের নেত্রী হেনরি ও তাঁর স্বামী শামীম তালুকদার এবং মামুনকে।
অপর মামলাটি করেছেন জান্নাত আরা হেনরির স্বামী শামীম তালুকদার। বাড়িঘর ভাঙচুর ও লুটপাটের অভিযোগে ওই মামলার আসামি কাউন্সিলর সেলিম ও তাঁর দুই ভাই সুলতান ও সোহেল।
গ্রেপ্তার হওয়া দুলাল ও মামুনকে গতকাল আদালতের মাধ্যমে কারাগারে পাঠানো হয়েছে বলে জানান ওসি।
