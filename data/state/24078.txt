
দুষ্কৃতকারীর হামলায় অধ্যাপক জাফর ইকবাল আক্রান্ত হওয়ার পর তাঁর ভাতিজা এবং প্রখ্যাত প্রয়াত লেখক হ‌ুমায়ূন আহমেদের ছেলে নুহাশ হুমায়ূন তাঁর ফেসবুক পেজে পোস্ট দিয়েছেন। সেখানে তিনি বলেছেন, আমার পরিবারের একজনের ওপর হামলা হয়েছে।’ তবে হামলার মতো এসব ঘটনার পরও তাঁর পরিবার অবিচল দৃঢ়তা নিয়ে তা মোকাবিলা করবে বলেও প্রত্যয় ব্যক্ত করেন তিনি।
নুহাশের স্ট্যাটাসটি ইংরেজিতে লেখা। এর হুবহু অনুবাদ করে তুলে দেওয়া হলো।
‘এ রকম তো অনেকের ক্ষেত্রে হয়। হঠাৎ একদিন ফোন বা মেসেজ এল যে আপনার কোনো আত্মীয় অসুস্থ হয়ে পড়েছেন আর আপনি তাঁকে দেখতে হাসপাতালে ছুটে গেলেন।
‘সাধারণত হৃদ্‌রোগ, স্ট্রোক বা অন্য কোনো অসুখ...কিন্তু না, এ ক্ষেত্রে তা নয়। আজ তা হয়নি। আমার পরিবারের একজনের ওপর হামলা হয়েছে।
‘তাঁকে দ্রুত হাসপাতালের জরুরি বিভাগে নেওয়া হচ্ছে, মিডিয়াতে তা সরাসরি সম্প্রচার করা হচ্ছে। হলিউডের অ্যাকশন সিনেমার মতো হামলার বিবরণ দেওয়া হচ্ছে। আমার নিউজফিড অল্প সময়ের মধ্যে নানা ছবি, বুদ্ধিজীবী চিন্তা এবং প্রার্থনায় ভরে গেছে।
‘দেখুন, আমি শুধু চাই আমার চারপাশের মানুষগুলো এই দেশে নিরাপদ বোধ করুক। তবে বাস্তবতা হয়তো ভিন্ন। আমার কাছে এটা কোনো রাজনীতি, নীতি বা আদর্শ নয়। এটা আমার পরিবার এবং আমি এটা বলতে পারি যে আমার পরিবার অসম্ভব দৃঢ় এবং অবিশ্বাস্য রকমের সহনশীল। এই পরিবারের সামনে যা-ই আসুক না কেন, তা ব্যথা হতে পারে, সহিংসতা হতে পারে এমনকি মৃত্যুও। কিন্তু বিশ্বকে পরিবর্তনের এই যাত্রায় আমার পরিবার সব সময় থাকবে।
আপনি আমাদের এ প্রত্যয়ে আস্থা রাখতে পারেন।’
