
সিরাজগঞ্জের শাহজাদপুরে এক শারীরিক প্রতিবন্ধী তরুণী (১৮) গণধর্ষণের শিকার হয়েছেন বলে অভিযোগ পাওয়া গেছে। গতকাল সোমবার রাতে এ ঘটনা ঘটে।
এ ঘটনায় আজ মঙ্গলবার শাহজাদপুর থানায় একটি ধর্ষণ মামলা করা হয়েছে। ওই তরুণীকে ডাক্তারি পরীক্ষার জন্য হাসপাতালে পাঠানো হয়েছে।
মামলার এজাহার ও থানা-পুলিশ সূত্রে জানা গেছে, গতকাল জেলা সদরে প্রতিবন্ধীদের নিয়ে করা এক অনুষ্ঠানে ওই তরুণী যোগ দেন। সেখান থেকে বাসে করে উপজেলা সদরে ফিরতে সন্ধ্যা হয়ে যায়। পরে বাস থেকে নেমে বাড়িতে যেতে একটি সিএনজিচালিত অটোরিকশায় ওঠেন। তখন সেটিতে আরও এক যাত্রী ছিলেন। অটোরিকশাটি কিছু দূর যাওয়ার পর ওই যাত্রী ও গাড়িটির চালক ওড়না দিয়ে তাঁর হাত ও মুখ বেঁধে ফেলেন। এরপর পৌর এলাকার একটি পরিত্যক্ত ঘরে নিয়ে ধর্ষণ করেন। এরপর রাত ১০টার দিকে তাঁকে বাসস্ট্যান্ড সংলগ্ন সড়কে ফেলে অটোরিকশা নিয়ে পালিয়ে যান। পরে ধর্ষণের শিকার ওই তরুণী মুঠোফোনে বিষয়টি স্থানীয় একটি প্রতিবন্ধী কল্যাণ সংস্থার সভাপতিকে জানান। পরে ওই সভাপতি গিয়ে তাঁকে উদ্ধার করেন।
ধর্ষণের শিকার ওই তরুণীর ভাষ্য, তাঁকে ধর্ষণকারী দুই ব্যক্তিকে দেখলে চিনতে পারবেন।
শাহজাদপুর থানার ভারপ্রাপ্ত কর্মকর্তা (ওসি) রেজাউল হক বলেন, ওই তরুণীকে ডাক্তারি পরীক্ষার জন্য হাসপাতালে পাঠানো হয়েছে। আসামিদের ধরতে পুলিশের অভিযান চলছে। গত বৃহস্পতিবার কর্মস্থল থেকে ফেরার পথে রাজধানীর উত্তরায় এক কিশোরী গণধর্ষণের শিকার হয়। এর আগে ২১ মে রাতে চলন্ত মাইক্রোবাসে গণধর্ষণের শিকার হন এক গারো তরুণী। তাঁকে রাজধানীর কুড়িল বিশ্বরোড থেকে মাইক্রোবাসে তুলে নেওয়া হয়। বৃহস্পতিবার সন্ধ্যায় রায়েরবাজার ছয়তলা গলি এলাকায় সাত বছরের একটি শিশুকে ধর্ষণ করে প্রতিবেশী এক যুবক।গত শনিবার রাজবাড়ীর গোয়ালন্দে এক কিশোরী ধর্ষণের শিকার হন।
