
যশোরে পৃথক সড়ক দুর্ঘটনায় দুজন নিহত হয়েছেন। আজ রোববার সকালে যশোর সদর উপজেলার শানতলা এলাকায় দুর্ঘটনা দুটি ঘটে।নিহত দুজন হলেন মোংলা গাজী (৮৫) ও আবদুর রহিম (৬০)। মোংলা গাজীর বাড়ি যশোর সদর উপজেলার শানতলা এলাকায়। যশোর-ঝিনাইদহ মহাসড়কে একটি মাইক্রোবাস তাঁকে চাপা দিলে ঘটনাস্থলেই তাঁর মৃত্যু হয়। আবদুর রহিমের বাড়ি ঝিনাইদহের মহেশপুর উপজেলার ক্যাপপাড়া এলাকায়। মোটরসাইকেল-ট্রাকের সংঘর্ষে তিনি নিহত হন। এ ঘটনায় মাসুদুর রহমান নামের একজন আহত হন।নিহত মোংলা গাজীর ছেলে জালাল হোসেন জানান, আজ সকাল সাড়ে নয়টার দিকে বাসা থেকে বেরিয়ে যশোর-ঝিনাইদহ মহাসড়ক দিয়ে হেঁটে সেলুনে যাচ্ছিলেন। এ সময় একটি মাইক্রোবাস তাঁকে ধাক্কা দেয়। এতে ঘটনাস্থলেই তাঁর মৃত্যু হয়।
মাসুদুর রহমানের ভাই জানান, আবদুর রহিম ও মাসুদুর রহমান মোটরসাইকেলে করে যশোর-ঝিনাইদহ মহাসড়ক দিয়ে যশোরে আসছিলেন। বেলা ১১টার দিকে যশোর সেনানিবাসের কাছে শানতলায় পৌঁছালে ঝিনাইদহগামী একটি ট্রাক মোটরসাইকেলটিকে ধাক্কা দেয়। এতে ঘটনাস্থলেই আবদুর রহিম মারা যান। স্থানীয় লোকজন গুরুতর আহত অবস্থায় মাসুদুর রহমানকে উদ্ধার করে যশোর ২৫০ শয্যাবিশিষ্ট জেনারেল হাসপাতালে ভর্তি করেন।
হাসপাতালের জরুরি বিভাগের চিকিৎসক এম আবদুর রশিদ বলেন, হাসপাতালে আনার আগেই মোংলা গাজী ও আবদুর রহিম মারা যান। আহত মাসুদুর রহমানের অবস্থা খুবই আশঙ্কাজনক। তাঁর ডান চোখ ও মাথায় প্রচণ্ড আঘাত লেগেছে।
 পৃথক সড়ক দুর্ঘটনায় দুজনের মৃত্যুর বিষয়টি নিশ্চিত করেছেন যশোর কোতোয়ালি থানার উপপরিদর্শক (এসআই) হাবিবুর রহমান।
