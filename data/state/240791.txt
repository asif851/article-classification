
ইন্টারনেট যোগাযোগ মাধ্যম টুইটার, স্কাইপ ও ইমো বন্ধের জন্য বাংলাদেশ টেলিকমিউনিকেশন রেগুলেটরি কমিশনকে ‍(বিটিআরসি) অনুরোধ জানায়নি স্বরাষ্ট্র মন্ত্রণালয়।
আজ সোমবার বিকেলে নিজ কার্যালয়ে স্বরাষ্ট্রমন্ত্রী আসাদুজ্জামান খান কামাল প্রথম আলোকে এ কথা বলেন। স্বরাষ্ট্রমন্ত্রী বলেন, ‘ওই সব যোগাযোগ মাধ্যম বন্ধের ব্যাপারে স্বরাষ্ট্র মন্ত্রণালয় থেকে বিটিআরসির কাছে কোনো অনুরোধ করা হয়নি।’নাম প্রকাশ না করার শর্তে বিটিআরসি ও মোবাইল অপারেটরের কর্মকর্তারা বলেন, গতকাল রোববার টুইটার, স্কাইপ ও ইমো বন্ধ করার নির্দেশ দেয় বিটিআরসি। রাতে দেশের সব মোবাইল অপারেটর, ইন্টারনেট সেবাদানকারী প্রতিষ্ঠান ও ইন্টারন্যাশনাল ইন্টারনেট গেটওয়েকে (আইআইজি) এক ইমেইল বার্তায় এই নির্দেশ দেওয়া হয়। পরবর্তী নির্দেশ না দেওয়া পর্যন্ত বন্ধের এই নির্দেশ বলবৎ থাকবে বলে ই-মেইল বার্তায় বলা হয়।তবে এ ব্যাপারে যোগাযোগ করা হলে রোববার ডাক ও টেলিযোগাযোগ প্রতিমন্ত্রী তারানা হালিম বলেন, এ ধরনের কোনো নির্দেশ তারা দেননি।
