
বাংলাদেশ কৃষি বিশ্ববিদ্যালয় শিক্ষক সমিতির ২০১৮ সালের কার্যনির্বাহী কমিটির নির্বাচনে সব কটি পদে আওয়ামীপন্থী শিক্ষকদের জয় হয়েছে। বুধবার রাত ৯টার দিকে নির্বাচনের ফল ঘোষণা করেন প্রধান নির্বাচন কমিশনার অধ্যাপক মো. মোশাররফ হোসেন।
আওয়ামী লীগপন্থী শিক্ষকদের সংগঠন ‘গণতান্ত্রিক শিক্ষক ফোরাম’ এবং বিএনপিপন্থী শিক্ষকদের সংগঠন ‘সোনালি দল’ পৃথক প্যানেলে ১১টি পদে মোট ২২ জন শিক্ষক প্রতিদ্বন্দ্বিতা করেন। বুধবার সকাল ৮টা থেকে বেলা ২টা পর্যন্ত বিশ্ববিদ্যালয় ক্লাবে ভোট গ্রহণ অনুষ্ঠিত হয়। এতে মোট ৪২৮ জন শিক্ষক ভোটাধিকার প্রয়োগ করেন।
নির্বাচিতরা হলেন: সভাপতি পদে ২২৭ ভোট পেয়ে প্যাথলজি বিভাগের অধ্যাপক এ এস মাহফুজুল বারি এবং সাধারণ সম্পাদক পদে ২৩৩ ভোট পেয়ে কৃষি পরিসংখ্যান বিভাগের অধ্যাপক মোহাম্মদ আমিরুল ইসলাম বিজয়ী হয়েছেন। এ ছাড়া সহসভাপতি পদে কীটতত্ত্ব বিভাগের অধ্যাপক কাজী শাহানারা আহমেদ (২২০ ভোট), কোষাধ্যক্ষ পদে পরিবেশ বিজ্ঞান বিভাগের অধ্যাপক মুহাম্মদ আসলাম আলী (২৪৫ ভোট) এবং যুগ্ম সাধারণ সম্পাদক পদে ফার্ম স্ট্রাকচার অ্যান্ড এনভায়রনমেন্টাল ইঞ্জিনিয়ারিং বিভাগের শিক্ষক মো. রায়হানুল ইসলাম (২২৮) নির্বাচিত হয়েছেন।
এ ছাড়া ৬টি সদস্য পদে অধ্যাপক মো. আলমগীর হোসেন (২৭১ ভোট), অধ্যাপক মোবারক আকতার মো. ইয়াহিয়া (২৬০ ভোট), অধ্যাপক মোহাম্মদ জাহাঙ্গীর আলম (২৪৯ ভোট), অধ্যাপক জাকির হোসেন (২৪২ ভোট), অধ্যাপক গোপাল দাস (২৩২ ভোট) এবং অধ্যাপক খান মো. সাইফুল ইসলাম (২১৯ ভোট) বিজয়ী হয়েছেন।
