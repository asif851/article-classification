
রাষ্ট্রপতি ও প্রধানমন্ত্রীর বেতন-ভাতা বাড়াতে গতকাল বুধবার সংসদে বিল পাস হয়েছে। বিলে তাঁদের ভাতা বর্তমানের চেয়ে প্রায় দ্বিগুণ করা হয়েছে।বিল দুটি আইনে পরিণত হলে রাষ্ট্রপতির বেতন ১ লাখ ২০ হাজার এবং প্রধানমন্ত্রীর ১ লাখ ১৫ হাজার টাকা হবে।সংসদের কাজে মন্ত্রিপরিষদ বিভাগের দায়িত্বপ্রাপ্ত মন্ত্রী মতিয়া চৌধুরী দ্য প্রেসিডেন্ট’স (রেমুনারেশন অ্যান্ড প্রিভিলেজ) (অ্যামেন্ডমেন্ট) বিল ২০১৬ ও দ্য প্রাইম মিনিস্টার’স (রেমুনারেশন অ্যান্ড প্রিভিলেজ) (অ্যামেন্ডমেন্ট) বিল ২০১৬ সংসদে উত্থাপন করেন। উত্থাপনের পর বিল দুটি কণ্ঠভোটে পাস হয়।বিলের উদ্দেশ্য ও কারণসংবলিত বিবৃতিতে মতিয়া চৌধুরী বলেন, জাতীয় বেতন স্কেল ও দেশের আর্থসামাজিক পরিপ্রেক্ষিত বিবেচনায় বেতন-ভাতা পুনর্নির্ধারণের প্রয়োজন।বর্তমানে রাষ্ট্রপতির বেতন ৬১ হাজার ২০০ এবং প্রধানমন্ত্রীর বেতন ৫৮ হাজার ৬০০ টাকা।এ ছাড়া আগের পাট আইন বাতিল করে নতুন আইন করার প্রস্তাব করে পাট বিল ২০১৬ গতকাল সংসদে উত্থাপিত হয়েছে। বস্ত্র ও পাট প্রতিমন্ত্রী মির্জা আজম বিলটি উত্থাপন করেন। উত্থাপনের পর বিলটি পরীক্ষা করে প্রতিবেদন দেওয়ার জন্য বস্ত্র ও পাট মন্ত্রণালয়-সম্পর্কিত সংসদীয় কমিটিতে পাঠানো হয়।
