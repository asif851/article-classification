

নিষিদ্ধ জঙ্গি সংগঠন হরকাতুল জিহাদ আল ইসলামিয়া বাংলাদেশ (হুজি-বি) ও আনসারুল্লাহ বাংলা টিমের কাছে রাসায়নিক পদার্থ ও বিস্ফোরক সরবরাহের অভিযোগে চারজনকে গ্রেপ্তার করেছে ঢাকা মহানগর গোয়েন্দা পুলিশ (ডিবি)। তাঁদের মধ্যে একজন ঢাকা বিশ্ববিদ্যালয়ের কর্মচারী।
আজ শুক্রবার দুপুরে রাজধানীর মিন্টো রোডে সংবাদ সম্মেলনে ডিবি যুগ্ম কমিশনার মনিরুল ইসলাম দাবি করেন, গত ৭ জুন ছয় কেজি বিস্ফোরকসহ হরকাতুল জিহাদ আল ইসলামিয়া বাংলাদেশ ও আনসার উল্লাহ বাংলা টিমের ৯ জন সদস্য গ্রেপ্তার হন। গ্রেপ্তার এই চারজন তাঁদের কাছে বিস্ফোরক দ্রব্য বিক্রি করেছিলেন।
গ্রেপ্তার ব্যক্তিরা হলেন, ঢাকা বিশ্ববিদ্যালয়ের মৃত্তিকা, পানি ও পরিবেশ বিজ্ঞান বিভাগের ল্যাব সহকারী গাজী মোহাম্মদ বাবুল, টিকাটুলির তিন রাসায়নিক দ্রব্য বিক্রেতা প্রতিষ্ঠান এশিয়া সায়েন্টিফিকের মালিক রিপন মোল্লা, ওয়েস্টার্ন সায়েন্টিফিক কোম্পানির মালিক মহিউদ্দিন ও এফএম কেমিক্যাল অ্যান্ড সন্সের মালিক নাসির উদ্দিন।
মনিরুল ইসলামের ভাষ্য, এর আগে গ্রেপ্তার হুজি ও বাংলা টিমের সদস্যদের জিজ্ঞাসাবাদ করে পাওয়া তথ্যের ভিত্তিতে আজ এই চারজনকে গ্রেপ্তার করা হয়। তাঁদের সঙ্গে কোনো জঙ্গি সংগঠনের সঙ্গে সম্পর্ক আছে কিনা তা খতিয়ে দেখা হবে। তাঁদের বিরুদ্ধে আইনগত ব্যবস্থা নেওয়া হয়েছে বলে জানান তিনি।
ডিবি দক্ষিণের উপকমিশনার মো. মাশরুকুর রহমানের নির্দেশনায় এডিসি মোহাম্মদ ছানোয়ার হোসেনের তত্ত্বাবধানে গতকাল রাজধানীর ঢাকার বিভিন্ন জায়গা থেকে তাঁদের গ্রেপ্তার করা হয়।
