
নওগাঁর মান্দা উপজেলার মিঠাপুর বাজারে আজ বৃহস্পতিবার বিকেলে পথরোধ করে এক ব্যবসায়ীকে অপহরণের সময় মাইক্রোবাসসহ অপহরণকারী চক্রের ১১ সদস্যকে আটক করেছেন গ্রামবাসী। পরে তাঁদের গণধোলাই দিয়ে পুলিশে সোপর্দ করা হয়। এ সময় অপহরণকারীদের হেফাজত থেকে অপহূত কাপড় ব্যবসায়ী বজলুর রশিদকে (৩৫) আহত অবস্থায় উদ্ধার করা হয়।
অপহরণকারী সদস্যরা হলেন নওগাঁ সদর উপজেলার চকপ্রাচী গ্রামের ফারুক হোসেন ও বেলাল হোসেন; শৈলগাছি গ্রামের কাজল হোসেন, সুজন হোসেন ও হাসান আলী; ডাঙ্গাপাড়া গ্রামের আল আমিন, চোকখোপা গ্রামের নাসির উদ্দিন ও শফিকুল ইসলাম; পত্নীতলা উপজেলার হরিরামপুর গ্রামের শামিম হোসেন ও রাব্বি এবং একই উপজেলার পাটিচলা গ্রামের মাইক্রোবাসের চালক মেহেদী হাসান।
মান্দা থানার পরিদর্শক (তদন্ত) আবদুর রাজ্জাক জানান, মান্দা উপজেলার মৈনম বাজারের বিসমিল্লাহ ক্লোথ স্টোরের মালিক বজলুর রশিদ আজ দুপুর দেড়টার দিকে দোকান থেকে রামপুর গ্রামের বাড়ি যাচ্ছিলেন। এ সময় অপহরণকারীরা ফকিরপাড়া ঈদগাহ মাঠের কাছে কালো রঙের মাইক্রোবাস দিয়ে বজলুর রশিদের পথরোধ করে তুলে নিয়ে পাজরভাঙ্গা হয়ে নওগাঁ শহরের দিকে যাওয়ার চেষ্টা করেন। বজলুরকে গাড়িতে তোলার ঘটনা দেখতে পেয়ে স্থানীয় লোকজন মাইক্রোবাসের পিছে ধাওয়া করেন। দুপুর আড়াইটার দিকে উপজেলার মিঠাপুর বাজারের লোকজন রাস্তায় ভটভটি দিয়ে ব্যারিকেড দিয়ে অপহরণকারীদের আটক করেন।
সংবাদ পেয়ে নওগাঁর অতিরিক্ত পুলিশ সুপার কফিল উদ্দিন, জ্যেষ্ঠ সহকারী পুলিশ সুপার মাহাফুজ আফজাল ঘটনাস্থল পরিদর্শন করেছেন।
আটক লোকজনকে থানা হেফাজতে নিয়ে জিজ্ঞাসাবাদ করা হচ্ছে বলে জানিয়েছেন অতিরিক্ত পুলিশ সুপার কফিল উদ্দিন। এ অপহরণের ঘটনার সঙ্গে অন্য কোনো বিষয় আছে কি না, তা খতিয়ে দেখা হচ্ছে বলে জানান তিনি।
