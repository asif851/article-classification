
২০১৫ সালের মে মাসে ব্রিটিশ পার্লামেন্ট নির্বাচনে কনজারভেটিভ পার্টির এমপি (সংসদ সদস্য) পদপ্রার্থী মিনা রহমান সিলেট থেকে তাঁর নির্বাচনী প্রচারণা শুরু করেছেন। গতকাল বৃহস্পতিবার বিকেলে সিলেট নগরের একটি রেস্তোরাঁয় সংবাদ সম্মেলনের মাধ্যমে নির্বাচনী প্রচারণা শুরু করেন তিনি। তাঁর জন্ম সুনামগঞ্জের ছাতকে।সংবাদ সম্মেলনে মিনা রহমান বলেন, ‘আমি মাত্র ২১ দিন বয়সে ইংল্যান্ডে পাড়ি জমাই। ইংল্যান্ডে বেড়ে উঠলেও আমি শেকড় থেকে বিচ্যুত হয়নি। নিজেকে একজন বাঙালি হিসেবে পরিচয় দিতে গর্ববোধ করি।’ব্রিটেনের ক্ষমতাসীন কনজারভেটিভ পার্টি থেকে পার্লামেন্ট নির্বাচনে একমাত্র বাঙালি হিসেবে এমপি পদে মনোনয়ন পেয়েছেন মিনা রহমান। তিনি লন্ডনের বার্কিং আসন থেকে লড়বেন। ২০১৫ সালের মে মাসে ব্রিটেনে পার্লামেন্ট নির্বাচন হবে।মিনা বলেন, ‘আমি যে আসন থেকে প্রতিদ্বন্দ্বিতা করছি, সেখানে আট হাজারেরও বেশি বাঙালি ভোটার রয়েছেন। এর বড় অংশই সিলেটের মানুষ। বাংলাদেশ থেকে আত্মীয়স্বজন ও পরিচিতরা ভোটারদের অনুরোধ করলে তাঁরা আমাকে ভোট দেবেন।’
