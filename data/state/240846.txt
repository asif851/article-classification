
গাজীপুর ও খুলনা সিটি করপোরেশন নির্বাচনে মেয়র পদে দলীয় প্রার্থী হিসেবে বিএনপির ১০ জন মনোনয়ন ফরম জমা দিয়েছেন। আজ শুক্রবার নয়াপল্টনে বিএনপির কেন্দ্রীয় কার্যালয়ে মনোনয়ন ফরম জমা দেন তাঁরা।
বিএনপির কেন্দ্রীয় দপ্তর সূত্র জানায়, গাজীপুর সিটি করপোরেশনে মেয়র পদে মনোনয়ন ফরম জমা দেন বিএনপির ভাইস চেয়ারম্যান ও গাজীপুর সিটির বর্তমান মেয়র এম এ মান্নান, বিএনপির জাতীয় নির্বাহী কমিটির সদস্য হাসানউদ্দিন সরকার, শ্রমিক দলের কার্যকরী সভাপতি সালাউদ্দিন সরকার, মেয়র মান্নানের ছেলে এম মঞ্জুরুল কবির, গাজীপুর জেলা বিএনপির সাহিত্য ও প্রকাশনা সম্পাদক শওকত হোসেন সরকার, সাবেক গাজীপুর পৌর বিএনপির যুগ্ম সম্পাদক আবদুস সালাম ও জেলা ছাত্রদলের সভাপতি শরাফত হোসেন।
খুলনা সিটি করপোরেশনে মেয়র পথে মনোনয়নপত্র জমা দেন খুলনার বর্তমান মেয়র ও মহানগর বিএনপির সাধারণ সম্পাদক মনিরুজ্জামান, দলের খুলনা বিভাগীয় সাংগঠনিক সম্পাদক ও সাবেক সাংসদ নজরুল ইসলাম ও জেলা বিএনপির সভাপতি শফিকুল আলম।
মনোনয়নপত্র জমা দেওয়ার সময় বিএনপির প্রার্থী হতে আগ্রহী প্রত্যেককে অফেরতযোগ্য জামানত বাবদ ২৫ হাজার টাকা দিতে হয়েছে। আজ সকাল ১০টা থেকে বিকেল ৫টা পর্যন্ত মনোনয়নপত্র জমা নেওয়া হয়।
এর আগে গতকাল বৃহস্পতিবার ১০ হাজার টাকায় প্রতিটি মনোনয়ন ফরম বিক্রি হয়। রোববার সন্ধ্যা ৭টায় বিএনপির চেয়ারপারসনের গুলশান কার্যালয়ে দুই সিটিতে মেয়র পদে আগ্রহী ব্যক্তিদের সাক্ষাৎকার নেওয়া হবে।
