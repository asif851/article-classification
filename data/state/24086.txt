
বিএনপির মহাসচিব মির্জা ফখরুল ইসলাম আলমগীর বলেছেন, নির্বাচনের পরিবেশ তৈরি হলেই বিএনপি নির্বাচনে যাবে। না হলে নির্বাচন সম্ভব নয়। গতবার একতরফা নির্বাচন করতে পারলেও এবার বিএনপিকে বাদ দিয়ে নির্বাচন সহজ হবে না।
ফখরুল বলেন, বিএনপি দেশের বৃহৎ রাজনৈতিক দল। বিএনপির নিবন্ধন নিয়ে তাঁরা শঙ্কিত নন। বিএনপিকে বাদ দিয়ে নির্বাচন হলে তা দেশ-বিদেশে গ্রহণযোগ্য হবে না।
আজ শনিবার দুপুরে নয়াপল্টনে দলের কেন্দ্রীয় কার্যালয়ে সাংবাদিকদের সঙ্গে আলাপকালে মির্জা ফখরুল এ কথা বলেন।
বিএনপির মহাসচিব অভিযোগ করেন, দুর্নীতিকে জাতীয়করণ করা হয়েছে। বিভিন্ন প্রকল্পের নামে টাকা নেওয়া হয়, কিন্তু কাজ হয় না। বিশেষ করে শহরগুলোতে জলাবদ্ধতা দূর করার জন্য কোনো মহাপরিকল্পনা নেই। যে কারণে দেশের বিভিন্ন জায়গায় জলাবদ্ধতায় দুর্ভোগ পোহাতে হচ্ছে।
মির্জা ফখরুল আরও অভিযোগ করেন, বর্তমান সরকার জনগণের প্রতিনিধিত্ব করে না বলেই হাওর অঞ্চলের জনগণের কথা চিন্তা করছে না। সরকারের উচিত হবে বন্যায় ক্ষতিগ্রস্ত হাওর অঞ্চলকে দুর্গত এলাকা ঘোষণা করে দ্রুত কার্যকর পদক্ষেপ নেওয়া।
মির্জা ফখরুল বলেন, নির্বাচনকালীন সরকারের রূপরেখা নিয়ে বিএনপি কাজ করছে। যথা সময়ে তা তুলে ধরা হবে। নির্বাচনকালীন সরকার হতে হবে দল নিরপেক্ষ।
নবগঠিত ঢাকা মহানগর বিএনপির কমিটির বিষয়ে মির্জা ফখরুল বলেন, বিএনপির চেয়ারপারসন খালেদা জিয়া আংশিক কমিটি দিয়েছেন। এই প্রথম নগর বিএনপিকে দুই ভাগে ভাগ করা হয়েছে। তরুণ ও প্রবীণের সমন্বয়ে কমিটি গঠন করা হয়েছে। এই কমিটি জনগণকে নিয়ে আন্দোলন করতে পারবে।
