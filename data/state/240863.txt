
বিএনপির মহাসচিব মির্জা ফখরুল ইসলাম আলমগীর বলেছেন, বাংলাদেশ এখন কঠিন সময় অতিক্রম করছে। দেশে চলছে অনিশ্চয়তা ও অস্থিতিশীলতা। আর এসব সৃষ্টি করেছে সরকার নিজে। তারাই বিভিন্ন পট তৈরি করছে। তারাই বিভিন্ন কৌশলে গুপ্ত হত্যা চালাচ্ছে।
আজ শুক্রবার ঠাকুরগাঁও শহরের কালিবাড়ির নিজ বাড়িতে গণমাধ্যমকর্মীদের সঙ্গে আলাপকালে মির্জা ফখরুল ইসলাম আলমগীর এসব কথা বলেন।
বিএনপি মহাসচিব বলেন, বর্তমান সরকার ক্ষমতাকে পাকাপোক্ত করে একদলীয় শাসনব্যবস্থা প্রতিষ্ঠার জন্য যে নীল নকশা করেছে, তারই ধারাবাহিকতায় বিভিন্ন অজুহাতে একের পর এক অভিযান চালানো হচ্ছে। সরকার জঙ্গিবাদ দমনের নামে দেশের নিরীহ সাধারণ মানুষের ওপর অত্যাচার চালাচ্ছে।
মির্জা ফখরুল বলেন, গত কয়েক সপ্তাহে দেশে ১৬ হাজার মানুষকে গ্রেপ্তার করা হয়েছে। অথচ এদের মধ্যে সন্দেহভাজন জঙ্গির সংখ্যা ১৮৯ জন। এ তথ্যই বলে দেয় এ অভিযান চালানো হচ্ছে বিএনপিকে পুরোপুরি নির্মূল করার জন্য। একই সঙ্গে চলছে বিএনপিকে নেতৃত্বশূন্য করার চেষ্টা।
এ অবস্থা থেকে বেরিয়ে আসতে মির্জা ফখরুল সরকারকে আলোচনার আহ্বান জানান।
ব্যাংকিং খাতে দুর্নীতি সম্পর্কে মির্জা ফখরুল বলেন, সরকারের দুর্নীতির কারণে ব্যাংকিং খাত শেষ হয়ে গেছে। দুর্নীতির দায়ে ব্যাংকের এমডি ও ডিএমডিকে গ্রেপ্তার করা হচ্ছে। ব্যাংকের হাজার হাজার কোটি টাকা লোপাট হয়ে গেছে। সরকারের অর্থমন্ত্রীও বলেছেন ব্যাংকিং খাতে পুকুরচুরি নয়, সাগরচুরি হয়েছে। দেশে দুর্নীতি যে উৎসবে পরিণত হয়েছে—এ মন্তব্য তার প্রমাণ।
এ সময় জেলা বিএনপির সাধারণ সম্পাদক তৈমুর রহমান, সহসভাপতি মো. আলমসহ দলের নেতা-কর্মীরা উপস্থিত ছিলেন।
