
নিয়ন্ত্রণ হারিয়ে সড়ক থেকে নেমে পাশের বস্তির ঘরে চাপা দিয়েছে ট্রাক। এতে ঘুমন্ত অবস্থায় প্রাণ হারিয়েছে ওই ঘরে থাকা এক পরিবারের তিনজন। এর মধ্যে পাঁচ বছরের এক শিশুও রয়েছে। আহত হয়েছে আরেক পরিবারের দুজন।
আজ মঙ্গলবার ভোর সাড়ে পাঁচটার দিকে সিরাজগঞ্জের শাহজাদপুর উপজেলার পৌরশহরের দাড়িয়াপুর মহল্লায় এ দুর্ঘটনা ঘটে।
নিহত ব্যক্তিরা হলেন—মো. আবুবক্কার সিদ্দিক (৩৫), তাঁর স্ত্রী আরবী খাতুন (২৫) ও সন্তান সাব্বির হোসেন (৫)। আহত দুজন হলেন মো. মজনু মিয়া (৩৮) ও তাঁর ছেলে সৌরভ (৫)। এঁরা সবাই রাস্তার পাশের বস্তির বাসিন্দা। আহতদের বগুড়ার শহীদ জিয়াউর রহমান মেডিকেল কলেজ হাসপাতালে ভর্তি করা হয়েছে।
সিরাজগঞ্জ ফায়ার সার্ভিসের উপসহকারী পরিচালক নিজাম উদ্দীন ঘটনাস্থল থেকে জানান, একটি গুড়বোঝাই ট্রাক (নম্বর যশোর-ড-১১-০৬৩৫) দিলরুবা বাসস্ট্যান্ড থেকে দাড়িয়াপুর অভ্যন্তরীণ সড়ক দিয়ে পৌর শহরে ঢুকছিল। চালক নিয়ন্ত্রণ হারালে ট্রাকটি কাত হয়ে ওই সড়কের ডানপাশে থাকা দুটি বস্তিঘরের ওপর হেলে পড়ে। ট্রাকের চাপায় ঘরের ভেতর ঘুমন্ত অবস্থায় থাকা তিনজন প্রাণ হারান। আরেক পরিবারের দুজন আহত হন।
খবর পেয়ে ফায়ার সার্ভিসের শাহজাদপুর ইউনিট ঘটনাস্থলে পৌঁছে আহতদের উদ্ধার করে বগুড়ায় পাঠায়। পরে ট্রাকটি সরিয়ে নিয়ে ঘরের মধ্যে থেকে তিনজনের লাশ উদ্ধার করা হয়।
শাহজাদপুর থানার পরিদর্শক (তদন্ত) মনিরুল ইসলাম জানান, হতাহতরা সবাই বস্তির বাসিন্দা। তাঁরা সড়কের পাশে ঘর তুলে বসবাস করছিলেন। পেশায় দরজি। এ ঘটনায় শাহজাদপুর থানায় একটি মামলা হয়েছে। নিহতদের লাশ স্বজনের কাছে হস্তান্তর করা হয়েছে।
শাহজাদপুর উপজেলা সহকারী কমিশনার (ভূমি) আরিফুজ্জামান জানান, উপজেলা প্রশাসন থেকে নিহতদের দাফনের জন্য পাঁচ হাজার টাকা করে সহায়তা দেওয়া হয়েছে।
আরও পড়ুন: 
কুমিল্লায় সড়ক দুর্ঘটনায় নিহত ৪
