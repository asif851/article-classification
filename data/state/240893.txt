
পূর্ণাঙ্গ নজরদারির আওতায় আনার জন্য নয়টি শিক্ষাপ্রতিষ্ঠানে অনলাইন এডুকেশন ম্যানেজমেন্ট সিস্টেম (ইএমএস) চালু করেছে চট্টগ্রাম জেলা প্রশাসন। শিক্ষাপ্রতিষ্ঠানগুলো নগর ও উপজেলা পর্যায়ে অবস্থিত।
জেলা প্রশাসন সূত্রে জানা গেছে, শিক্ষাপ্রতিষ্ঠানগুলোর দৈনন্দিন কার্যক্রম সার্বক্ষণিকভাবে পরিপূর্ণ নজরদারির আওতায় রাখার একটি অনলাইনভিত্তিক পদ্ধতি হচ্ছে ইএমএস। এর মাধ্যমে শিক্ষাপ্রতিষ্ঠানগুলোকে তদারক করা সম্ভব। শিক্ষক-শিক্ষার্থীদের বায়োমেট্রিক হাজিরা ব্যবস্থাপনা, অনিয়মিত শিক্ষার্থীদের আলাদা তালিকা, শিক্ষার্থীদের পরিপূর্ণ অগ্রগতি প্রতিবেদন তৈরির ব্যবস্থা, ফলাফল তৈরি ও প্রকাশের ব্যবস্থা, অনলাইনে বেতন-ফি পরিশোধ, স্বয়ংক্রিয় হাজিরার খুদে বার্তা প্রেরণের ব্যবস্থা এই সিস্টেমে রয়েছে।
আজ সোমবার সকালে চট্টগ্রাম জেলা প্রশাসক কার্যালয়ে ইএমএস কার্যক্রম উদ্বোধন করেন চট্টগ্রাম বিভাগীয় কমিশনার রুহুল আমীন। অনুষ্ঠানে বক্তব্য দেন চট্টগ্রাম জেলা প্রশাসক মেজবাহ উদ্দিন। এর বিস্তারিত তথ্য উপস্থাপন করেন অতিরিক্ত জেলা প্রশাসক দৌলতুজ্জামান খান।
প্রথম পর্যায়ে মীরসরাই লতিফীয়া কামিল মাদ্রাসা, মিঠাছরা ইসলামিয়া ফাজিল (ডিগ্রি) মাদ্রাসা, নাঙ্গলমোড়া শামছুল উলুম ফাজিল (ডিগ্রি) মাদ্রাসা, জামিরজুরী রজবিয়া আজিজিয়া রাহমানিয়া সুন্নিয়া ফাজিল মাদ্রাসা, আবু তোরাব ফাজিল (স্নাতক) মাদ্রাসা, আজিজুর রহমান হোমিওপ্যাথিক মেডিকেল কলেজ হাসপাতাল, সৃজনী ট্রাস্ট স্কুল অ্যান্ড কলেজ, সাউথ এশিয়ান কলেজ, শাহজালাল মডেল স্কুল অ্যান্ড কলেজে ইএমএস পদ্ধতি চালু করা হয়েছে। এর ফলে নয়টি শিক্ষাপ্রতিষ্ঠানে ৫ হাজার ১৩৩ জন শিক্ষার্থী, ২১১ জন শিক্ষক ও ৫৩ জন কর্মকর্তা-কর্মচারী ইএমএসের আওতায় এসেছেন।
উদ্বোধনী অনুষ্ঠানে বিভাগীয় কমিশনার রুহুল আমীন বলেন, এই পদ্ধতির মাধ্যমে শিক্ষাপ্রতিষ্ঠানগুলোর প্রকৃত অবস্থা সহজেই নজরে আসবে। শিক্ষক-শিক্ষার্থীদের উপস্থিতির বিষয়টিও জানা যাবে। আর সাম্প্রতিক সময়ে যেসব জঙ্গিবাদী কর্মকাণ্ড ঘটছে, তা নিয়ন্ত্রণে এ উদ্যোগ প্রশংসনীয় ভূমিকা রাখবে।
জেলা প্রশাসক মেজবাহ উদ্দিন বলেন, আজ নয়টি শিক্ষাপ্রতিষ্ঠানে এই সিস্টেম চালু হয়েছে। এর ফলে অভিভাবকেরা ঘরে বসেই জানতে পারবেন, তাঁদের সন্তানেরা স্কুলে গেছে কি না এবং পরীক্ষায় কেমন ফলাফল করছে। আগামী ছয় মাসের মধ্যে জেলার সব শিক্ষাপ্রতিষ্ঠানে এ সিস্টেম চালু করার পরিকল্পনা রয়েছে।
