
কুমিল্লার সদর দক্ষিণ উপজেলায় পরিবহন নেতাকে মারধরের অভিযোগ পাওয়া গেছে। এর প্রতিবাদে আজ বৃহস্পতিবার বেলা একটা থেকে কুমিল্লার সব সড়ক-মহাসড়ক অবরোধ করেছেন পরিবহন মালিক ও শ্রমিকেরা। সড়কে চাঁদা তোলাকে কেন্দ্র করে এ ঘটনার সূত্রপাত বলে জানা গেছে।অবরোধের কারণে ঢাকা-চট্টগ্রাম, কুমিল্লা-নোয়াখালী, কুমিল্লা-চাঁদপুর ও কুমিল্লা-ব্রাহ্মণবাড়িয়া মহাসড়কে যান চলাচল বন্ধ রয়েছে। উত্তেজিত শ্রমিকেরা মহাসড়কে এলোপাতাড়ি বাস রেখে টায়ারে আগুন জ্বালিয়ে মহাসড়কে বিক্ষোভ করছেন। ফলে চরম দুর্ভোগ পোহাতে হচ্ছে যাত্রীদের।পদুয়ারবাজার বিশ্বরোড মোড়ে ব্যবসাপ্রতিষ্ঠান রয়েছে এমন কয়েকজন ব্যবসায়ী, পরিবহনের নেতা ও কয়েকজন যাত্রী জানান, আজ সকাল ১০টার দিকে পদুয়ারবাজার বিশ্বরোড মোড়ে স্থানীয় আওয়ামী লীগ ও সহযোগী সংগঠনের নেতা-কর্মীরা বিভিন্ন বাস থেকে চাঁদা তোলার চেষ্টা চালান। খবর পেয়ে আশরাফপুর বাস টার্মিনাল থেকে শ্রমিকনেতা ও বাসমালিকেরা সেখানে যান। এ সময় উভয় পক্ষের মধ্যে বাগবিতণ্ডা হয়। একপর্যায়ে আওয়ামী লীগ ও সহযোগী সংগঠনের নেতা-কর্মীরা মালিক ও শ্রমিকনেতাদের ওপর হামলা চালান। এতে পরিবহন মালিক সমিতির সভাপতি মোহাম্মাদ আলী গুরুতর আহত হন। এ খবর ছড়িয়ে পড়লে বেলা একটার পর থেকে ঢাকা-চট্টগ্রাম মহাসড়কের আলেখারচর, শাসনগাছা ও জাঙ্গালিয়া এলাকায় বাস মালিক ও শ্রমিকেরা সড়কে এলোপাতাড়ি বাস রেখে যান চলাচল বন্ধ করে দেন।পরিবহন মালিক সমিতির সদস্য ও এশিয়া লাইন পরিবহনের মালিক জলিশ আবদুর রব বলেন, ‘শ্রমিকনেতার ওপর হামলা ও চাঁদা দাবির কারণে আমরা বাস চলাচল বন্ধ করে দিয়েছি।’খবর নিয়ে জানা যায়, মোহাম্মাদ আলী নগরের ঝাউতলা এলাকায় বেসরকারি একটি হাসপাতালে চিকিৎসাধীন। তাঁর মাথায় আঘাত লাঠির আঘাত রয়েছে।কুমিল্লা দক্ষিণ জেলা যুবলীগের সাবেক সহসমাজকল্যাণ সম্পাদক কবির হোসেন ভূঁইয়া বলেন, বাসমালিকেরা অযৌক্তিক অজুহাত দেখিয়ে বাস চলাচল বন্ধ করে দিয়েছেন। পরিবহনের নেতা মোহাম্মাদ আলী তাঁদের নেতা-কর্মীদের বিরুদ্ধে মামলা করার জন্য মিথ্যা অজুহাত সাজিয়েছেন বলে দাবি তাঁর।
পূর্বাঞ্চল হাইওয়ে পুলিশের পুলিশ সুপার মো. রেজাউল করিম যান চলাচল বন্ধের সত্যতা নিশ্চিত করে বলেন, বিষয়টি মিটমাটের চেষ্টা চলছে।
