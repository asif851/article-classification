
ঠাকুরগাঁওয়ের বালিয়াডাঙ্গি উপজেলা ছাত্রলীগের সম্মেলন আট বছর পর গতকাল সোমবার উপজেলা পরিষদ মিলনায়তনে অনুষ্ঠিত হয়েছে।সকাল ১০টায় উপজেলা শহরে বর্ণাঢ্য শোভাযাত্রা করে এর সূচনা হয়। এরপর বেলুন উড়িয়ে সম্মেলনের উদ্বোধন করেন প্রধান অতিথি স্থানীয় সাংসদ দবিরুল ইসলাম।দলীয় সূত্রে জানা গেছে, বেলা সাড়ে ১১টায় উপজেলা ছাত্রলীগের সভাপতি কামরুজ্জামান শামীমের সভাপতিত্বে আলোচনা সভা হয়। এতে উপজেলা আওয়ামী লীগের সভাপতি মোহাম্মদ আলী, উপজেলা চেয়ারম্যান ও উপজেলা আওয়ামী লীগের সাধারণ সম্পাদক প্রবীর কুমার রায়, জেলা ছাত্রলীগের সাবেক সাধারণ সম্পাদক মোস্তাফিজুর রহমান, ছাত্রলীগের কেন্দ্রীয় কমিটির সহসভাপতি শাহরিয়ার আজম, মানব উন্নয়নবিষয়ক সম্পাদক শাহনেওয়াজ প্রধান, সহসম্পাদক হাসান মাহমুদ, জেলা ছাত্রলীগের সভাপতি ফখরুল ইসলাম প্রমুখ বক্তব্য দেন।দলীয় সূত্রে আরও জানা গেছে, সর্বশেষ ২০০৫ সালে উপজেলা ছাত্রলীগের সম্মেলন অনুষ্ঠিত হয়। সে সময় কামরুজ্জামান শামীমকে সভাপতি ও হুমায়ুন কবীরকে সাধারণ সম্পাদক করা হয়েছিল।দীর্ঘ আট বছর সম্মেলন না হওয়ার কারণ জানতে চাইলে হুমায়ুন কবীর জানান, ওয়ার্ড পর্যায়ে কমিটি গঠন-প্রক্রিয়া শেষ করতে দেরি হওয়ায় যথাসময়ে সম্মেলন করা যায়নি।জেলা ছাত্রলীগের সাবেক সাধারণ সম্পাদক মোস্তাফিজুর রহমান জানান, নতুন কমিটিতে মোমিরুল ইসলাম সভাপতি ও গোলাম রব্বানী সাধারণ সম্পাদক নির্বাচিত হয়েছেন।
 
