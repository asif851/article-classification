
১৯ বছর আগে নারায়ণগঞ্জের আড়াইহাজার উপজেলায় এক ব্যক্তিকে হত্যা মামলায় ২৬ ব্যক্তি খালাস পেয়েছেন। বিচারিক আদালতের রায়ে পাঁচজনের মৃত্যুদণ্ড ও ২১ জনের যাবজ্জীবন কারাদণ্ড হয়েছিল।
দণ্ডপ্রাপ্তদের ডেথ রেফারেন্স (মৃত্যুদণ্ড অনুমোদন) ও আপিলের ওপর শুনানি শেষে আজ সোমবার বিচারপতি আবু বকর সিদ্দিকী ও বিচারপতি মোস্তফা জামান ইসলামের সমন্বয়ে গঠিত বেঞ্চ শুনানি শেষে এই রায় দেন।
ডেথ রেফারেন্স খারিজ ও আপিল মঞ্জুর করে এই রায় দেওয়া হয়। আদালতে আপিলকারীর পক্ষে অন্যদের মধ্যে ছিলেন আইনজীবী রাবেয়া ভূঁইয়া ও ইব্রাহিম মোল্লা। রাষ্ট্রপক্ষে ছিলেন ডেপুটি অ্যাটর্নি জেনারেল মনিরুজ্জামান রুবেল। এ ছাড়া রাষ্ট্রনিযুক্ত হিসেবে ছিলেন আইনজীবী বাহার উদ্দিন আল রাজী।
মনিরুজ্জামান রুবেল প্রথম আলোকে বলেন, অপরাধ সন্দেহাতীতভাবে প্রমাণ না হওয়ায় দণ্ডপ্রাপ্তদের খালাস দেওয়া হয়েছে। ময়নাতদন্ত প্রতিবেদন, সুরতহাল প্রতিবেদন, সাক্ষীদের বক্তব্যে অসংগতি ও গরমিল থাকায় আদালতের কাছে অভিযোগ বিশ্বাসযোগ্য মনে হয়নি। এই রায়ের বিরুদ্ধে রাষ্ট্রপক্ষ আপিল করবে বলে তিনি জানান।
আইনজীবী সূত্র জানায়, ১৯৯৮ সালের ১০ সেপ্টেম্বর দিবাগত রাত দেড়টা থেকে ভোর পাঁচটার মধ্যে আবদুল লতিফ নামের এক ব্যক্তিকে (৪৫) কুপিয়ে ও পিটিয়ে হত্যা করা হয়। তিনি আড়াইহাজারের মর্দাসাদি গ্রামের বাসিন্দা ছিলেন। ওই দিনই নিহত ব্যক্তির ভাই আবদুল হান্নান ২৪ জনের বিরুদ্ধে আড়াইহাজার থানায় মামলা করেন। এই মামলায় ১৯৯৯ সালের ৩১ ডিসেম্বর ২৬ জনের বিরুদ্ধে অভিযোগপত্র দেয় পুলিশ। ২০০৯ সালের ২৪ নভেম্বর নারায়ণগঞ্জের আদালত রায় দেন। রায়ে পাঁচজনের মৃত্যুদণ্ড ও ২১ জনকে যাবজ্জীবন কারাদণ্ড দেওয়া হয়। এরপর ওই বছরই মৃত্যুদণ্ডপ্রাপ্তদের ডেথ রেফারেন্স অনুমোদনের জন্য হাইকোর্টে আসে। পাশাপাশি আসামিরা আপিল ও জেল আপিল করেন। এসবের ওপর শুনানি শেষে গতকাল রোববার আদালত রায় দেওয়া শুরু করেন। আজ রায় শেষ হয়।
আইনজীবী বাহার উদ্দিন আল রাজী জানান, বিচারক আদালতে মৃত্যুদণ্ডপ্রাপ্ত পাঁচজনের মধ্যে ওমর আলী মারা গেছেন। বাকি চারজন হলেন মো. বারেক, মো. সোহেল ওরফে শফি, আফাজউদ্দিন ও শওকত আলী।
