
নতুন নির্বাচন কমিশন (ইসি) গঠন নিয়ে সন্তোষ প্রকাশ করেছে জাতীয় পার্টি (জাপা)। এই কমিশন সুষ্ঠু, নিরপেক্ষ ও গ্রহণযোগ্য নির্বাচন অনুষ্ঠানের মধ্য দিয়ে নতুন দৃষ্টান্ত স্থাপন করবে, এমনটাই দলটির আশা।
আজ মঙ্গলবার রাজধানীর বনানীতে দলীয় কার্যালয়ে নতুন ইসি গঠন নিয়ে জাতীয় পার্টি আনুষ্ঠানিক ব্রিফিং করে।
কমিশনের সদস্যদের প্রতি আস্থা আছে কি না, জানতে চাইলে দলের মহাসচিব রুহুল আমিন হাওলাদার বলেন, যাঁরা এখানে এসেছেন, যে প্রক্রিয়ার ভেতর দিয়ে তাঁদের বাছাই করা হয়েছে, সেটা নিয়ে প্রশ্ন করার কোনো অবকাশ নেই। যাঁরা দায়িত্ব পেয়েছেন, তাঁরা দেশের জন্য সুষ্ঠু নিরপেক্ষ নির্বাচন করতে পারবেন কি না, সেটাই বিষয়।
জাতীয় পার্টির কো-চেয়ারম্যান জি এম কাদের নির্বাচন কমিশন বাছাই প্রক্রিয়াটিকে যুক্তিসংগত ও গ্রহণযোগ্য বলে অভিমত দেন।
নতুন কমিশনকে কেমন মনে করছেন জানতে চাইলে তিনি বলেন, ‘এখনই মন্তব্য করার সুযোগ নেই। মানুষের কাজ থেকে তাঁকে মূল্যায়ন করতে হয়। আমরা তাঁদের কাজ দেখব এবং সময় হলে বলা হবে।’
