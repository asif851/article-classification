
মুক্তিযুদ্ধে শহীদের সংখ্যা ও শহীদ বুদ্ধিজীবীদের নিয়ে বিতর্কিত মন্তব্য করার অভিযোগে বিএনপির চেয়ারপারসন খালেদা জিয়া ও দলের স্থায়ী কমিটির সদস্য গয়েশ্বর চন্দ্র রায়ের বিরুদ্ধে মানহানি মামলা করা হয়েছে।গতকাল মঙ্গলবার ঢাকার মুখ্য মহানগর হাকিম আদালতে মামলা করেন জননেত্রী পরিষদ নামে একটি সংগঠনের সভাপতি এ বি সিদ্দিক। মহানগর হাকিম আমিনুল হক বাদীর জবানবন্দি গ্রহণ করে অভিযোগের বিষয়ে তদন্ত করে শাহবাগ থানার পুলিশকে প্রতিবেদন দাখিলের নির্দেশ দেন। আগামী ৭ ফেব্রুয়ারি প্রতিবেদন দাখিলের দিন ধার্য করেছেন আদালত।মামলার আরজিতে বলা হয়, গত ২১ ডিসেম্বর রাজধানীর ইঞ্জিনিয়ার্স ইনস্টিটিউটে খালেদা জিয়া ও গত ২৫ ডিসেম্বর জাতীয় প্রেসক্লাবে এক অনুষ্ঠানে শহীদ বুদ্ধিজীবীদের নিয়ে বিএনপির নেতা গয়েশ্বর চন্দ্র রায় ইতিহাস বিকৃতি করে মানহানিকর বক্তব্য দিয়েছেন। ২১ ডিসেম্বর বিএনপির চেয়ারপারসন খালেদা জিয়া বলেছেন, মুক্তিযুদ্ধে শহীদের সংখ্যা নিয়ে বিতর্ক আছে। আজকে বলা হয় এত লাখ লোক শহীদ হয়েছে। এটা নিয়েও অনেক বিতর্ক আছে। আর ২৫ ডিসেম্বর গয়েশ্বর চন্দ্র রায় বলেন, মুক্তিযুদ্ধে শহীদ বুদ্ধিজীবীরা নির্বোধের মতো মারা গেছেন।
