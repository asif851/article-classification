
মন্ত্রণালয়ে কোনো উপহার প্রবেশ করবে না। বাসায় বলে দেওয়া হয়েছে, বড়জোর ফুল নিয়ে কেউ আসতে পারেন। তবে বাসায় বেসরকারি পর্যায়ে কেউ ফুল নিয়েও যেতে পারবেন না। দায়িত্ব নেওয়ার পর আজ বৃহস্পতিবার এভাবে নিজের অবস্থান পরিষ্কার করেন নতুন ডাক ও টেলিযোগাযোগ প্রতিমন্ত্রী তারানা হালিম।ওই মন্ত্রণালয়ের প্রতিমন্ত্রী হিসেবে শপথ নেওয়ার দুদিন পর আজ সচিবালয়ে দায়িত্ব গ্রহণ করেন তারানা। সেখানে তিনি অধীনস্থ কর্মকর্তা ও কর্মচারীদের সঙ্গে মতবিনিময় সভা করেন। সভায় প্রতিমন্ত্রী এ কথা বলেন।তারানা হালিম বলেন, তিনি নিজে ঘুষ নেন না। ঘুষ দেন না। তাঁর নাম ভাঙিয়ে কেউ যেন অন্যায় সুবিধা নিতে না পারেন, এ জন্য মন্ত্রণালয় ও অধীনস্থ কর্মকর্তা কর্মচারীদের প্রতি তিনি আহ্বান জানান। এ ব্যাপারে প্রমাণ পাওয়া গেলে দোষী ব্যক্তিকে সরাসরি থানায় দেওয়ারও পরামর্শ দিয়েছেন তিনি।নতুন প্রতিমন্ত্রী বলেন, অবৈধ ভিওআইপির বিরুদ্ধে কঠিন এবং কঠোরতম পদক্ষেপ নিতে হবে। অবৈধ ভিওআইপি ব্যবসা যেন একটিও হতে না পারে, এ জন্য সতর্ক থাকতে হবে। মন্ত্রণালয়ের কর্মকর্তাদের তিনি ৯০ দিনের কর্মপরিকল্পনা এবং তা কীভাবে বাস্তবায়ন করা যায়, এর ব্যবস্থা নিতে নির্দেশ দেন। ঈদের ছুটির পর পরবর্তী রোববারের মধ্যে এই কর্মপরিকল্পনা জমা দেওয়ারও নির্দেশ দেন তিনি।
কর্মকর্তা-কর্মচারীদের তারানা হালিম হুঁশিয়ার করেন, ‘কারও বিরুদ্ধে দুর্নীতির অভিযোগ পাওয়া গেলে কোনো ক্ষমা নেই। আমি যেন বলতে পারি, এই মন্ত্রণালয় সাকসেসফুল, ডেডিকেটেড অ্যান্ড অনেস্ট।’
এ সময় ডাক ও টেলিযোগাযোগ সচিব ফয়জুর রহমান চৌধুরী প্রতিমন্ত্রীকে বলেন, এই মন্ত্রণালয়ের দল ভালো। দলনেতাও ভালো পেয়েছি। আশা করি ভালো খেলব।
নতুন খাদ্য প্রতিমন্ত্রী নূরুজ্জামান আহমেদও আজ দায়িত্ব নিয়েছেন।
আরও জানতে পড়ুন মন্ত্রিসভার আকার বাড়লেও চমক নেই
