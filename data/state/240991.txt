
পঞ্চগড় সদরে এক শিশুসহ সন্দেহভাজন ছয় নারীকে আটক করেছে পুলিশ। গতকাল রোববার দিবাগত রাত দেড়টার দিকে পঞ্চগড় ১৮ বিজিবি ক্যানটিনের সামনে থেকে তাঁদের আটক করা হয়।
পঞ্চগড় সদর থানার ভারপ্রাপ্ত কর্মকর্তা (ওসি) রবিউল হাসান সরকার বলেন, আটক হওয়া নারীরা কোনো জঙ্গি সংগঠনের সঙ্গে জড়িত কি না, তা খতিয়ে দেখা হচ্ছে। তাঁদের জিজ্ঞাসাবাদ করা হচ্ছে।
পুলিশ জানায়, গতকাল রাত আটটার দিকে এক শিশুসহ ছয় নারী ১৮ বিজিবি ক্যানটিনের সামনের এক বাড়িতে আশ্রয় নেন। খবর পেয়ে রাত দেড়টার দিকে তাঁদের আটক করে থানায় নিয়ে আসে সদর থানার পুলিশ।
পুলিশের প্রাথমিক জিজ্ঞাসাবাদে আটক হওয়া নারীরা জানান, তাঁদের বাড়ি হবিগঞ্জ জেলার চুনারুঘাট থানায়। তাঁরা পঞ্চগড়ের আটোয়ারী উপজেলার বার আউলিয়া মাজারে যাওয়ার উদ্দেশে এসেছেন। তাঁরা কোনো জঙ্গি সংগঠনের সঙ্গে জড়িত নন।
