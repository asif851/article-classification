

পুলিশের প্রত্যক্ষ কাজে বাধা ও হত্যাচেষ্টা মামলায় বিএনপির মহাসচিব মির্জা ফখরুল ইসলাম আলমগীরসহ ৭৪ নেতা-কর্মীর বিরুদ্ধে অভিযোগ গঠন করে বিচার শুরু করার আদেশ দিয়েছেন আদালত। আজ মঙ্গলবার ঢাকার অতিরিক্ত মহানগর হাকিম আলী মাসুদ শেখ এই আদেশ দেন।
মির্জা ফখরুল ইসলামের আইনজীবী জয়নাল আবেদীন মেজবাহ প্রথম আলোকে বলেন, ২০১২ সালের ৯ সেপ্টেম্বর পল্টন থানার পুলিশ এই মামলা করে। তদন্ত শেষে ২০১৪ সালের ২৮ জুলাই মির্জা ফখরুলসহ ৭৪ জনের বিরুদ্ধে আদালতে অভিযোগপত্র দেওয়া হয়। ওই অভিযোগপত্র আমলে নিয়ে আদালত আজ তাঁদের বিরুদ্ধে অভিযোগ গঠন করেছেন। আদালতে হাজির ছিলেন মির্জা ফখরুল।
৭৪ জন আসামির মধ্যে ৩৮ জন আদালতে উপস্থিত ছিলেন না। এ কারণে তাঁদের জামিন বাতিল করে গ্রেপ্তারি পরোয়ানা জারির আদেশ দেওয়া হয়েছে।
