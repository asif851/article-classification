
জাতীয় সংসদে ২০১৭-১৮ অর্থবছরে বাজেটকে ‘প্রতিক্রিয়াশীল’ বাজেট বলে অভিহিত করে এটি পাসের তীব্র নিন্দা জানিয়েছে বিএনপি। সংসদে দেওয়া প্রধানমন্ত্রী শেখ হাসিনার বুধবারের বিভিন্ন বক্তব্যের সমালোচনাও করে দলটি।
আজ বৃহস্পতিবার বিকেলে রাজধানীর নয়াপল্টনে বিএনপির কেন্দ্রীয় কার্যালয়ে দলের পক্ষে জ্যেষ্ঠ যুগ্ম মহাসচিব রুহুল কবির রিজভী এ প্রতিক্রিয়া জানান। তিনি বলেন, ক্ষমতাসীনদের অভিনয় দেখে দেশের মানুষ বিস্মিত, হতবাক।
রিজভী বলেন, প্রধানমন্ত্রী সংসদে বলেছেন ভিক্ষা, অনুদানের ওপর নির্ভরশীলতা থেকে তাঁরা বেরিয়ে এসেছেন; নিজস্ব আর্থিক ক্ষমতা নির্মাণ করেছেন। রিজভীর অভিযোগ, প্রধানমন্ত্রীর এ বক্তব্য ভাঁওতাবাজি। কারণ এবারই বাজেটের ঘাটতি মোকাবিলায় বিদেশি ঋণ ৪৫ হাজার ৪২০ কোটি টাকা। অনুদান হিসেবে ৫ হাজার ৫০৪ কোটি টাকা সংগ্রহ করা হবে বলে বাজেটে বলা হয়েছে।
রিজভী আরও বলেন, অর্থমন্ত্রী সংসদে বলেছেন—দেশের ব্যাংকিং খাত অত্যন্ত নাজুক অবস্থায় আছে, যা সব অর্থনীতিকে বড় ধরনের ঝুঁকিতে ফেলতে পারে। ব্যাংক থেকে টাকা নিয়ে বাজেটের ঘাটতি মেটানো বন্যাপ্রবণ নদীর তীরে বালুর বাঁধ নির্মাণের শামিল।
‘বাংলাদেশ নিজের পায়ে দাঁড়িয়েছে’—প্রধানমন্ত্রীর এ বক্তব্যের উল্লেখ করে রুহুল কবির রিজভী বলেন, ‘ভয়ংকর আর্থিক নৈরাজ্যের মধ্যে দেশকে ঠেলে দিয়ে যাঁরা পার্শ্ববর্তী দেশের মাটিতে পা রেখে চলেন, তাঁরা নিজের দেশকে কতটুকু নিজের পায়ের ওপর দাঁড়াতে সক্ষম করে তুলেছেন, তা দেশবাসী এখন হাড়ে হাড়ে টের পাচ্ছে।’বিএনপির এই নেতা মূল্য সংযোজন কর ও সম্পূরক শুল্ক আইন দুই বছরের জন্য স্থগিত করার সমালোচনা করেন। তিনি বলেন, এ সিদ্ধান্তে মনে হয় সরকার আবারও যেনতেনভাবে ক্ষমতায় আসার খায়েশ পোষণ করছে এবং ক্ষমতায় এসে পুনরায় আইনটি চালু করে জনগণের বিরুদ্ধে প্রতিশোধ নেবে।
