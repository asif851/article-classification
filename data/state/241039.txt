
চট্টগ্রাম বিশ্ববিদ্যালয়ের শাটল ট্রেনে উঠতে গিয়ে পড়ে আহত হয়েছেন রেজওয়ান করিম নামের লোকপ্রশাসন বিভাগের স্নাতকোত্তর শ্রেণির এক শিক্ষার্থী। গতকাল রোববার বেলা দেড়টায় বিশ্ববিদ্যালয় স্টেশনে এ ঘটনা ঘটে। তাঁকে চট্টগ্রাম মেডিকেল কলেজ হাসপাতালে ভর্তি করা হয়েছে। বিকেল চারটায় বিশ্ববিদ্যালয় স্টেশন থেকে নগরগামী শাটল ট্রেনের ছাদ থেকে রড পড়ে মাথায় আঘাত পেয়েছেন ইসলামের ইতিহাস ও সংস্কৃতি বিভাগের প্রথম বর্ষের ছাত্র মো. জাহাঙ্গীর। তাঁকে প্রাথমিক চিকিৎসা দেওয়া হয়েছে।প্রত্যক্ষদর্শী সূত্র জানায়, বিশ্ববিদ্যালয় স্টেশন থেকে নগরগামী বেলা দেড়টার শাটল ট্রেন ছেড়ে দিলে দৌড়ে ট্রেনে ওঠার চেষ্টা করেন রেজওয়ান। এ সময় পা পিছলে পড়ে যান তিনি। ঘটনাস্থলে উপস্থিত পুলিশ ফাঁড়ির ইনচার্জ মো. আক্তারুজ্জামান ট্রেনের নিচ থেকে রেজওয়ানকে বের করে আনেন।চট্টগ্রাম বিশ্ববিদ্যালয় মেডিকেল সেন্টারের প্রধান চিকিৎসক মো. আবু তৈয়ব জানান, রেজওয়ানের বাঁ পায়ের হাঁটুতে দুই ইঞ্চি গভীর ক্ষত সৃষ্টি হয়েছে। তাঁকে উন্নত চিকিৎসার জন্য চমেক হাসপাতালে পাঠানো হয়েছে।রড পড়ে শিক্ষার্থী আহত হওয়ার বিষয়ে জানতে চাইলে প্রক্টর মোহাম্মদ আলী আজগর চৌধুরী বলেন, শাটল ট্রেনে মাল বহন করতে দেখলেই ব্যবস্থা নিতে রেলওয়ে পুলিশকে বলা হয়েছে।
