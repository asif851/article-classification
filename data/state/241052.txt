
প্রধানমন্ত্রী শেখ হাসিনা সৌদি আরবের বাদশাহ সালমান বিন আবদুল আজিজ আল সৌদের আমন্ত্রণে পাঁচ দিনের সরকারি সফরে গতকাল শুক্রবার জেদ্দা পৌঁছেছেন। স্থানীয় সময় রাত ৭টা ৫০ মিনিটে প্রধানমন্ত্রী ও তাঁর সফর সঙ্গীদের বহনকারী বাংলাদেশ বিমানের ফ্লাইট জেদ্দায় বাদশাহ আবদুল আজিজ আন্তর্জাতিক বিমানবন্দরে অবতরণ করে। সেখানে প্রধানমন্ত্রীকে লালগালিচা সংবর্ধনা দেওয়া হয়। 
সৌদি যুবরাজ মুহাম্মদ বিন নায়েফ বিন আবদুল আজিজ এবং সৌদি আরবে নিযুক্ত বাংলাদেশের রাষ্ট্রদূত ও ওআইসিতে স্থায়ী প্রতিনিধি গোলাম মশিহ প্রধানমন্ত্রীকে বিমানবন্দরে স্বাগত জানান। সৌদি সামরিক বাহিনী একটি সুসজ্জিত দল বিমান বন্দরে প্রধানমন্ত্রীকে গার্ড অব অনার প্রদান করে। যুবরাজ মুহাম্মদ বিন নায়েফ বিন আবদুল আজিজের ভোজ সভায় যোগদানের জন্য প্রধানমন্ত্রীকে বিমানবন্দর থেকে বাদশাহ ফয়সাল প্রাসাদে নিয়ে যাওয়া হয়। ভোজ সভা শেষে প্রধানমন্ত্রীকে মোটর শোভাযাত্রা সহকারে জেদ্দা রয়্যাল কনফারেন্স প্যালেসে নিয়ে যাওয়া হয়। সফরকালে তিনি এখানেই অবস্থান করবেন। সালমান বিন আবদুল আজিজ আল সৌদের বাদশাহ হিসেবে শপথ নেওয়ার পর বাংলাদেশের প্রধানমন্ত্রীর এটিই প্রথম সৌদি আরব সফর। এ সফরে পররাষ্ট্রমন্ত্রী এএইচ মাহমুদ আলী, বঙ্গবন্ধুর কনিষ্ঠ কন্যা শেখ রেহানা এবং একটি ব্যবসায়ী প্রতিনিধি দল প্রধানমন্ত্রীর সঙ্গে রয়েছেন। প্রধানমন্ত্রী আজ শনিবার মক্কায় পবিত্র ওমরাহ পালন এবং ফজরের নামাজ আদায় করবেন। সন্ধ্যায় তিনি জেদ্দায় এক অনুষ্ঠানের মাধ্যমে রিয়াদে বাংলাদেশ চ্যান্সেরি কমপ্লেক্স ও বাংলাদেশ ভবনের ভিত্তিপ্রস্তর স্থাপন করবেন। রোববার জেদ্দা নগরীর আল আন্দালুসে সৌদি বাদশাহর আল সালাম প্রাসাদে প্রধানমন্ত্রী সৌদি বাদশাহের সঙ্গে দ্বিপক্ষীয় বৈঠকে করবেন। বৈঠকে দ্বিপক্ষীয় স্বার্থ-সংশ্লিষ্ট বিষয় ছাড়াও আঞ্চলিক এবং আন্তর্জাতিক বিষয়েও আলোচনা হবে।
