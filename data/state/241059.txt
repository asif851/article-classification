
চট্টগ্রাম নগরে গতকাল রোববার কনটেইনারবাহী একটি ট্রেইলার কাত হয়ে সিএনজিচালিত একটি অটোরিকশার ওপর পড়লে অটোরিকশার চালকসহ তিনজন নিহত হয়েছেন। ট্রেইলারের পেছনের একটি অংশের আঘাতে একটি ট্রাকের সামনের অংশও দুমড়েমুচড়ে যায়। নগরের পোর্ট কানেকটিং রোডের নিমতলা এলাকায় সকাল ১০টার দিকে এ দুর্ঘটনা ঘটে। পুলিশ ও ফায়ার সার্ভিস এ দুর্ঘটনার জন্য ভাঙা সড়ককে দায়ী করেছে।
এ ছাড়া যশোর, মৌলভীবাজার ও হবিগঞ্জে গতকাল সড়ক দুর্ঘটনায় তিনজন এবং চুয়াডাঙ্গায় গত শনিবার দুর্ঘটনায় এক স্কুলছাত্রী প্রাণ হারিয়েছে। এই সাতজনসহ এ নিয়ে গত ১৮০ দিনে দেশের বিভিন্ন স্থানে সড়ক দুর্ঘটনায় প্রাণ গেল ১ হাজার ৭৪৩ জনের।
ঢাকার বাইরে প্রথম আলোর নিজস্ব প্রতিবেদক, আঞ্চলিক কার্যালয় ও প্রতিনিধিদের পাঠানো খবর:
চট্টগ্রাম নগরে সড়ক দুর্ঘটনায় নিহত ব্যক্তিরা হলেন অটোরিকশাটির চালক জসিম শিকদার (৩৬), দুই যাত্রী মোশারফ হোসেন ওরফে মুসা (৪২) ও ওয়াজেদ আলী বাবুল (৬০)। দুই যাত্রীই পরিবহনশ্রমিক ছিলেন। আহত হন অটোরিকশার দুই যাত্রী। আহত দুই যাত্রীও পরিবহনশ্রমিক।
দুর্ঘটনায় আহত পরিবহনশ্রমিক কাভার্ড ভ্যানের চালকের সহকারী সাইদুল হক (২৬) ও কাভার্ড ভ্যানের চালক সুজন হাসপাতালে প্রাথমিক চিকিৎসা নেন। সাইদুলের হাত ভেঙেছে ও সুজন বুকে-পিঠে আঘাত পেয়েছেন। সাইদুল ঘটনার বর্ণনা দিতে গিয়ে বলেন, ‘আমাদের অটোরিকশাচালক বললেন কনটেইনারের লরিটি (ট্রেইলার) চলে যাক। তারপর এগোবেন। ট্রেইলারের কেবিনটি (চালকের অংশ) পার হয়ে গেল। পেছনের অংশ বিকট শব্দে সিএনজির ওপর পড়ল। প্রথম চাপেই আমার ডান পাশের দুজন শেষ। তারপর বাঁচার জন্য আল্লাহকে ডেকেছি। কোনো চালকের দোষ নেই। ভাঙা রাস্তার কারণেই এই দুর্ঘটনা ঘটে।’
ঘটনার কিছু পর সরেজমিনে গিয়ে দেখা যায়, ট্রেইলারটি বাঁ পাশে কাত হয়ে অটোরিকশার ওপর পড়ে আছে। ১৪ চাকার এই ট্রেইলারের ডান পাশের সাতটি চাকা শূন্যে উঠে আছে। ট্রেইলারের ওপর তখনো ভারী কনটেইনার। কনটেইনারের পেছনের একটি অংশ অটোরিকশার পেছনে থাকা একটি ট্রাকের সামনের অংশের সঙ্গে আটকে যাওয়ায় অটোরিকশাটি পুরোপুরি চাপা পড়েনি।
প্রত্যক্ষদর্শীরা বলেন, দুর্ঘটনার পরপরই দুমড়ে-মুচড়ে যাওয়া অটোরিকশার ভেতর থেকে কয়েকজনের আর্তচিৎকার ভেসে আসে। স্থানীয় লোকজনের সহায়তায় চালকের পাশে বসা এক ব্যক্তি বেরিয়ে আসতে সক্ষম হন। পরে ফায়ার সার্ভিসের সদস্যরা গিয়ে অটোরিকশার সামনের দিক থেকে চালককে এবং পেছন থেকে তিনজনকে উদ্ধার করে চট্টগ্রাম মেডিকেল কলেজ (চমেক) হাসপাতালে পাঠায়। চিকিৎসক সেখানে তিনজনকে মৃত ঘোষণা করেন।
ফায়ার সার্ভিসের উপসহকারী পরিচালক মো. জসিম উদ্দিন বলেন, মূলত সড়কের গর্তের কারণে ট্রেইলারটি উল্টে যায়। অটোরিকশা ছিল ট্রেইলারের বাঁ দিকে। ট্রেইলারসহ কনটেইনারের পেছনের অংশ পেছনের একটি ট্রাকের সঙ্গে আটকে যাওয়ায় তা অটোরিকশার ওপর পুরোপুরি উঠে যেতে পারেনি। দুর্ঘটনার পর সড়কে প্রায় দুই ঘণ্টা যানবাহন চলাচল বন্ধ ছিল। উদ্ধার অভিযান শেষ হওয়ার পর আবার যান চলাচল শুরু হয়।
বন্দর থানার ভারপ্রাপ্ত কর্মকর্তা (ওসি) মো. ময়নুল ইসলাম বলেন, বৃষ্টির কারণে সড়কটিতে বড় বড় গর্ত হয়েছে। এ কারণে ভারী কনটেইনারসহ ট্রেইলারটি উল্টে যায়। ট্রেইলারের চালককে পাওয়া যায়নি।
যশোর-বেনাপোল মহাসড়কে যশোরের ঝিকরগাছা উপজেলার বেনেয়ালীতে গতকাল দুপুরে নিয়ন্ত্রণ হারিয়ে একটি যাত্রীবাহী বাস গাছের সঙ্গে ধাক্কা লাগলে মহিউদ্দিন রাজু (৩২) নামে এক পথচারী নিহত হন। এ ঘটনায় আহত হয়েছেন বাসটির অন্তত ৩০ জন যাত্রী। নিহত মহিউদ্দিন ঝিকরগাছার শিমুলিয়া গ্রামের আবদুল করিমের ছেলে।
ঝিকরগাছা থানার ওসি শেখ আবু সালেহ মাসুদ করিম বলেন, বাসটি নিয়ন্ত্রণ হারিয়ে গাছের সঙ্গে ধাক্কা খেলে রাজু ঘটনাস্থলেই মারা যান। ময়নাতদন্তের জন্য তাঁর লাশ যশোর ২৫০ শয্যাবিশিষ্ট জেনারেল হাসপাতালের মর্গে পাঠানো হয়েছে। আহত ব্যক্তিরা হাসপাতালে চিকিৎসাধীন রয়েছেন।
মৌলভীবাজার সদর মডেল থানার ওসি মো. সোহেল আহম্মদ বলেন, মৌলভীবাজার-শ্রীমঙ্গল সড়কের সদর উপজেলার জগন্নাথপুরে গতকাল বেলা ১১টার দিকে সড়ক পার হওয়ার সময় বাসচাপায় তালেব আলী (৫৫) নামে এক পথচারী নিহত হয়েছেন। তিনি রাজনগর উপজেলার মহলাল গ্রামের বাসিন্দা ছিলেন। বাসের চালক আবদুল মালেককে (৪০) আটক এবং বাসটিকে জব্দ করেছে পুলিশ।
হবিগঞ্জের নবীগঞ্জ উপজেলার ঢাকা-সিলেট মহাসড়কের বড়গাঁও গ্রামের কাছে রাস্তা পার হওয়ার সময় গতকাল সকালে ট্রাকচাপায় নুরুল ইসলাম (৯) নামের এক শিশু প্রাণ হারিয়েছে। সে বড়গাঁও গ্রামের আফতাব মিয়ার ছেলে।
চুয়াডাঙ্গার আলমডাঙ্গা উপজেলার গোভীবল্লভপুর গ্রামে গত শনিবার বিকেলে ভটভটি (আলমসাধু) চাপায় নীলা খাতুন নামে এক স্কুলছাত্রী নিহত হয়। সে গোভীবল্লভপুর গ্রামের মাসুদ আলীর মেয়ে এবং স্থানীয় সরকারি প্রাথমিক বিদ্যালয়ের দ্বিতীয় শ্রেণির শিক্ষার্থী ছিল। আলমডাঙ্গা থানার পরিদর্শক (তদন্ত) লুৎফুল কবীর বলেন, এ ঘটনায় নিহত স্কুলছাত্রীর বাবা মাসুদ আলী ভটভটির চালক ও মালিকের বিরুদ্ধে হত্যা মামলা করেছেন। থানার উপপরিদর্শক মিজানুর রহমানকে তদন্তের দায়িত্ব দেওয়া হয়েছে। আসামিদের গ্রেপ্তারের চেষ্টা চলছে।
