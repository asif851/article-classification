
সড়ক দুর্ঘটনায় রাজশাহী বিশ্ববিদ্যালয়ের আরবি বিভাগের শিক্ষক এ ওয়াই কে এম জাহাঙ্গীর (৫৭) নিহত হয়েছেন। আজ বুধবার সকালে নাটোরে সড়ক দুর্ঘটনায় আহত হলে তাঁকে রাজশাহী মেডিকেল কলেজ হাসপাতালে আনা হয়। সকাল ১০টার দিকে কর্তব্যরত চিকিৎসা কর্মকর্তা তাঁকে মৃত ঘোষণা করেন। এ দুর্ঘটনায় তাঁর সঙ্গে মোটরসাইকেলে থাকা ছেলে ওয়াকিল খান আহত হয়েছেন।
শিক্ষক জাহাঙ্গীরের স্ত্রী ছায়রা বানু বেলা সাড়ে ১১টার দিকে প্রথম আলোকে বলেন, ছোট ছেলে ওয়াকিলকে নিয়ে মোটরসাইকেলে করে সিরাজগঞ্জের তাড়াসে গ্রামের বাড়িতে যাচ্ছিলেন তাঁর স্বামী। নাটোর যাওয়ার পর ছেলে তাঁকে ফোন দিয়ে কাঁদতে কাঁদতে বলেছে, ‘মা আমরা অ্যাকসিডেন্ট করেছি। পিকআপভ্যান আমাদের পেছন থেকে ধাক্কা দিয়েছে।’ এরপর আর ছেলে কোনো কথা বলতে পারেনি। তাঁদের কী হয়েছে, পরে তিনি আর জানতে পারেননি।
ঠিক এ সময় শিক্ষক জাহাঙ্গীরের লাশ রাজশাহী মেডিকেল কলেজ হাসপাতাল থেকে বের করা হয়।
ছয়রা বানু বলেন, দুই ছেলের মধ্যে বড় ছেলে রাজশাহী বিশ্ববিদ্যালয়ে পরিসংখ্যান বিভাগে তৃতীয় বর্ষের ছাত্র। আর ছোট ছেলে ওয়াকিল গণযোগাযোগ ও সাংবাদিকতা বিভাগের প্রথম বর্ষের ছাত্র। গতকাল মঙ্গলবার ছোট ছেলের প্রথম বর্ষের পরীক্ষা শেষ হয়। আজ ছেলেকে নিয়ে গ্রামের বাড়িতে পুকুর কাটার কাজ দেখতে যাচ্ছিলেন জাহাঙ্গীর। সকাল সাতটার দিকে নাশতা করে ছেলের মোটরসাইকেলের পেছনে বসে তিনি রওনা হন।
নাটোর সদর থানার ভারপ্রাপ্ত কর্মকর্তা (ওসি) মিজানুর রহমান প্রথম আলোকে জানান, সকাল নয়টার দিকে শহরের চক বৈদ্যনাথপুর এলাকায় নাটোর-রাজশাহী সড়কে বিপরীত দিক থেকে আসা একটি কাভার্ডভ্যান ওই মোটরসাইকেলটিকে ধাক্কা দেয়। এতে গুরুতর আহত হন বাবা-ছেলে। স্থানীয় লোকজন তাঁদের উদ্ধার করে হাসপাতালে নেওয়ার পথে তিনি মারা যান। দুর্ঘটনায় মোটরসাইকেলটি দুমড়েমুচড়ে গেছে।
দুপুর ১২টার দিকে শিক্ষক জাহাঙ্গীরের শ্যালক সাঈদ সালাম প্রথম আলোকে বলেন, লাশ প্রথমে নগরের অকট্রয় মোড় এলাকায় নিজ বাসা ‘ওয়ারিস ভিলায়’ নেওয়া হচ্ছে। কোথায় দাফন করা হবে, পরে জানানো হবে।
