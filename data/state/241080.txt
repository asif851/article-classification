
মানিকগঞ্জের সিঙ্গাইর উপজেলায় স্ত্রীসহ দুজনকে হত্যার দায়ে ইবনে কায়সার ওরফে মুকুল নামের এক ব্যক্তিকে যাবজ্জীবন কারাদণ্ডাদেশ দিয়েছেন আদালত। গতকাল বৃহস্পতিবার অতিরিক্ত জেলা ও দায়রা জজ আদালতের বিচারক আল-মাহমুদ ফায়জুল কবীর এ আদেশ দেন।আদালতসংশ্লিষ্ট সূত্রে জানা গেছে, ২০১৩ সালের ১৩ জানুয়ারি সিঙ্গাইরের বায়রা গ্রামের কায়সার (৩২) পারিবারিক কলহের জের ধরে স্ত্রী নার্গিস আক্তারকে (২৬) কুপিয়ে গুরুতর জখম করেন। এ সময় গৃহপরিচারিকা সাকী বেগম (৪৫) এগিয়ে এলে তাঁকেও কুপিয়ে জখম করেন কায়সার। ঘটনাস্থলেই নার্গিস মারা যান। পরের দিন হাসপাতালে চিকিৎসাধীন অবস্থায় সাকী মারা যান। এ ঘটনায় কায়সারকে আসামি করে থানায় মামলা করেন নার্গিসের বাবা গিয়াস উদ্দিন।মামলাটির তদন্ত করেন সিঙ্গাইর থানার তৎকালীন উপপরিদর্শক (এসআই) এনামুল হক। একই বছরের ১৯ মার্চ মামলার তদন্ত কর্মকর্তা আসামির বিরুদ্ধে আদালতে অভিযোগপত্র দাখিল করেন। চার বছর মামলাটির বিচার কার্যক্রম চলে। মামলায় ১৮ জনের সাক্ষ্য গ্রহণ করা হয়।
