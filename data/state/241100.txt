
কক্সবাজারের উখিয়া উপজেলার রত্নাপালং ইউনিয়নের মৈত্রী বৌদ্ধবিহারে ভয়াবহ অগ্নিকাণ্ডের ঘটনা ঘটেছে। গতকাল শনিবার রাত ৮টার দিকে এই অগ্নিকাণ্ডের ঘটনা ঘটে। জেলা প্রশাসন বলছে, এটি অগ্নি দুর্ঘটনা, নাশকতা নয়।মৈত্রী বৌদ্ধবিহারের অধ্যক্ষ জ্যোতি মিত্র ভিক্ষু বলেন, রাত ৮টার দিকে তিনি বিহারের পাশে এক দায়কের বাড়িতে পরিত্রাণ পাঠ করতে যান। সেখানে যাওয়ার একটু পরেই গ্রামবাসী আগুন আগুন বলে চিৎকার দিতে শুরু করে। আগুনের মুহূর্তের মধ্যে গোটা বিহারে ছড়িয়ে পড়ে। গ্রামবাসী ও স্থানীয় প্রশাসনের যৌথ প্রচেষ্টায় প্রায় পৌনে এক ঘণ্টা পর আগুন নিয়ন্ত্রণে আসে। তখনো ফায়ার সার্ভিস ঘটনাস্থলে পৌঁছাতে পারেনি।উখিয়া উপজেলা নির্বাহী কর্মকর্তা (ইউএনও) মো. মাঈন উদ্দিন বলেন, আগুন লাগার খবর পেয়ে ঘটনাস্থলে ছুটে যান তিনি। গ্রামবাসীর সহযোগিতায় আগুন নিয়ন্ত্রণে আনা সম্ভব হয়। আগুন নিয়ন্ত্রণে আসার আগেই বিহারের অধিকাংশ স্থাপনা পুড়ে যায়।কক্সবাজারের জেলা প্রশাসক মো. আলী হোসেনসহ, পুলিশ, বিজিবি ও সেনাবাহিনীর কর্মকর্তারা খবর পেয়ে রাতেই ঘটনাস্থল পরিদর্শন করেন।জেলা প্রশাসক বলেন, বিহারে আগুন লাগার ঘটনাকে নাশকতা নয় বলে তাঁরা প্রাথমিকভাবে মনে করছেন। রাত আটটার সময় বিহারে বিদ্যুৎ ছিল না। তখন বিহারের এক শ্রমণ মোমবাতি জ্বালান। ওই মোমবাতি থেকে কাপড়ে আগুন ধরে এ দুর্ঘটনা ঘটে। এরপরও ঘটনার তদন্তে অতিরিক্ত জেলা ম্যাজিস্ট্রেটকে প্রধান করে তিন সদস্যের কমিটি গঠন করেছেন তিনি।
