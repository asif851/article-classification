
জামালপুরে আজ শনিবার সন্ধ্যায় ট্রেনের ছাদ থেকে পড়ে বেসরকারি বিশ্ববিদ্যালয়ের এক ছাত্র মারা গেছেন।
নিহত ছাত্রের নাম মো. শাহজাহান সিরাজ (২২)। তিনি ঢাকার ইন্টারন্যাশনাল ইউনিভার্সিটি অব বিজনেস এগ্রিকালচার অ্যান্ড টেকনোলজির (আইইউবিএটি) বিবিএ প্রথম সেমিস্টারের ছাত্র ছিলেন। নিহত শাহজাহান কুড়িগ্রাম জেলার রৌমারী উপজেলার কলেজ রোডের বাবুল হোসেনের ছেলে।
রেলওয়ে পুলিশ সূত্রে জানা গেছে, জামালপুরের দেওয়ানগঞ্জ থেকে ঢাকামুখী আন্তনগর তিস্তা ট্রেনটি ঝিনাই ব্রিজে পৌঁছলে ব্রিজের রেলিংয়ের সঙ্গে ধাক্কা লেগে ছিটকে পড়েন শাহজাহান সিরাজ। ঈদের ছুটি শেষে তিনি ট্রেনের ছাদের চড়ে আজ ঢাকায় ফিরছিলেন।ঘটনার সত্যতা নিশ্চিত করে জামালপুর জিআরপি থানার ইনচার্জ উপপরিদর্শক (এসআই) আবুল হোসেন প্রথম আলোকে জানান, খবর পেয়ে জিআরপি পুলিশ শাহজাহানের লাশ উদ্ধার করেছে।
