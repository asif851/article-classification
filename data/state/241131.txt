
গ্রেপ্তারের আশঙ্কায় গুলশানে বিএনপির চেয়ারপারসন খালেদা জিয়ার রাজনৈতিক কার্যালয়ে অবস্থান করছেন দলের জ্যেষ্ঠ যুগ্ম মহাসচিব রুহুল কবির রিজভী। গত শুক্রবার সকাল থেকে তিনি সেখানে আছেন।বিএনপির পক্ষ থেকে বলা হচ্ছে, কার্যালয়ের বাইরে থাকা পুলিশ তাঁকে গ্রেপ্তার করতে তৎপর রয়েছে। এই আশঙ্কায় তিনি সেখানে ‘অবরুদ্ধ’ আছেন।রাজধানীর পল্লবী থানায় নাশকতার একটি মামলায় গত সোমবার রুহুল কবির রিজভীসহ নয়জনের বিরুদ্ধে গ্রেপ্তারি পরোয়ানা জারি করেন আদালত। শুক্রবার সকালে গুলশানের কার্যালয়ে তিনি রামপাল বিদ্যুৎ প্রকল্প নিয়ে একটি সংবাদ সম্মেলন করেন।দলীয় একটি সূত্র জানায়, ওই সংবাদ সম্মেলন শেষে গুলশান কার্যালয় ঘিরে আইনশৃঙ্খলা রক্ষাকারী সদস্যদের বাড়তি উপস্থিতি দেখে রিজভী গ্রেপ্তারের আশঙ্কা করেন। এরপর থেকে তিনি গুলশান কার্যালয় থেকে আর বের হচ্ছেন না।এ ব্যাপারে জানতে চাইলে গুলশান থানার ভারপ্রাপ্ত কর্মকর্তা (ওসি) সিরাজুল ইসলাম দাবি করেন, তিনি কিছু জানেন না।
