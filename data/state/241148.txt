
পদ্মা, যমুনা, তিস্তা, ব্রহ্মপুত্রসহ প্রধান নদ-নদীর পানি গতকাল বুধবার আরও বেড়েছে। এতে অবনতি হয়েছে গাইবান্ধা, জামালপুর, মুন্সিগঞ্জসহ বিভিন্ন জেলার বন্যা পরিস্থিতি। বন্যায় ১৩-১৪ দিন ধরে পানিবন্দী হয়ে আছে উত্তর-পশ্চিমাঞ্চলের কয়েক লাখ মানুষ। এদিকে বিভিন্ন স্থানে ক্ষতিগ্রস্ত হয়ে পড়েছে প্রায় চার শ বিদ্যালয়। এসব বিদ্যালয়ের অনেকগুলোই বন্ধ করে দেওয়া হয়েছে। এসবের কোনোটি পানির তোড়ে পুরোপুরি, কোনোটি আংশিক বিধ্বস্ত হয়েছে। কোনোটি রয়েছে নদীভাঙনের হুমকিতে। এ অবস্থায় ব্যাহত হচ্ছে শিক্ষার্থীদের পাঠদান। কয়েকটি স্থানে বন্যানিয়ন্ত্রণ বাঁধে নতুন করে নেমেছে ধস। ত্রাণ না পেয়ে লাখো দুর্গত মানুষের দুর্ভোগও রয়েছে অব্যাহত। এদিকে পানি উন্নয়ন বোর্ডের (পাউবো) বন্যা পূর্বাভাস ও সতর্কীকরণ কেন্দ্রের বরাত দিয়ে বাসস গতকাল জানায়, ব্রহ্মপুত্র, যমুনা ও পদ্মা নদীর তীরবর্তী এলাকায় আগামী তিন-চার দিন বন্যার অবনতি হতে পারে। দেশের নদ-নদীর ২০টি স্থানে পানি বিপৎসীমার ওপর দিয়ে প্রবাহিত হচ্ছে।গতকাল গাইবান্ধায় বন্যার আরও অবনতি হয়েছে। এদিন তিস্তা ও ব্রহ্মপুত্রের পানি ৭ সেন্টিমিটার এবং করতোয়ার পানি ৩৬ সেন্টিমিটার বেড়েছে। ঘাঘট নদের পানি বিপৎসীমার ১৫ সেন্টিমিটার ওপর দিয়ে বইছে। বন্যা প্লাবিত হয়ে বন্ধ হয়ে গেছে ২৪টি বিদ্যালয়। যেকোনো মুহূর্তে নদীতে বিলীন হয়ে যেতে পারে ফুলছড়ি উপজেলার আঙ্গারিদহ ও পিপুলিয়া কমিউনিটি, সুন্দরগঞ্জ উপজেলার ভাটি বুড়াইল এবং সাঘাটা উপজেলার গাড়ামারা সরকারি প্রাথমিক বিদ্যালয় ভবন। পানি বাড়ায় শহর রক্ষা বাঁধটি ঝুঁকিপূর্ণ হয়ে পড়েছে। পানির চাপে সুন্দরগঞ্জ উপজেলার রামডাকুয়া এলাকার একটি সেতুও হুমকির সম্মুখীন। স্থানীয় লোকজন বাঁশের পাইলিং দিয়ে সেতুটি রক্ষার চেষ্টা চালাচ্ছেন। ইতিমধ্যে বন্যায় গাইবান্ধা সদর, সাঘাটা, ফুলছড়ি ও সুন্দরগঞ্জ উপজেলার চার হাজার ৩২৩টি বাড়ি সম্পূর্ণ এবং আট হাজার ১২১টি বাড়ি আংশিক ক্ষতিগ্রস্ত হয়েছে। বন্যাকবলিত এলাকায় ডায়রিয়াসহ পানিবাহিত রোগের প্রাদুর্ভাব দেখা দিয়েছে। জামালপুরে যমুনার পানি বেড়ে বিপৎসীমার ৩৯ সেন্টিমিটার ওপর দিয়ে প্রবাহিত হচ্ছে। পানি ঢুকে পড়ায় জেলার ১৬৪টি বিদ্যালয় বন্ধ ঘোষণা করা হয়েছে। এর মধ্যে ১৩৭টি প্রাথমিক ও ২৭টি মাধ্যমিক বিদ্যালয়। ইসলামপুর, দেওয়ানগঞ্জ, মেলান্দহ ও বকশীগঞ্জ উপজেলায় শতাধিক গ্রামের লক্ষাধিক মানুষ হয়ে আছে পানিবন্দী। কয় দিন ধরে এসব স্থানে পানি কমা শুরু হলেও গতকাল তা বেড়ে যায়। বেলগাছা ইউনিয়নের জাহিদুল ইসলাম বলেন, ‘নয় দিন হলো পানির মধ্যে। গরু-বাছুর নিয়া পানির ওপর বড়ই মুশকিলে আছি। আন্দাবাড়ির (রান্নাবান্নার) কোনো বুদ্ধি নাই। তাই বেশি সময়ই না খাইয়া থাকতে হয়। আস্তাত (রাস্তায়) পইড়া আছি। সবচেয়ে বেশি পানি ও ওষুধের অভাব।’ এদিকে সরিষাবাড়ী উপজেলার পাঁচটি গ্রাম শিমলাপল্লী, সাতপোয়া, তাড়িয়াপাড়া, চান শিমলা ও কোনাবাড়ী নতুন করে প্লাবিত হয়ে পাঁচ শ পরিবার পানিবন্দী হয়ে পড়েছে। যমুনার ভাঙনে গুরুত্বপূর্ণ তারাকান্দি-ভুয়াপুর সড়কবাঁধের রাধানগর এলাকায় ১০ ফুটের বেশি ধসে গেছে। ওদিকে মাদারগঞ্জে গাবের গ্রাম-ভোলারচর যমুনার তীররক্ষা বাঁধ ভেঙে গতকাল নয়টি বাড়ি বিলীন হয়েছে। প্লাবিত হয়েছে পৌর এলাকার তিনটি ওয়ার্ডসহ ১০টি গ্রাম।নীলফামারীতে গতকাল সকালে তিস্তার পানি কিছুটা বাড়লেও সার্বিক বন্যা পরিস্থিতি রয়েছে অপরিবর্তিত। জেলা প্রাথমিক শিক্ষা কর্মকর্তা (ভারপ্রাপ্ত) সহিদুল ইসলাম বলেন, প্লাবিত হওয়ায় ডিমলার ছোটখাতা উত্তরপাড়া নব্য সরকারি প্রাথমিক বিদ্যালয় ও ছোটখাতা দুই নম্বর সরকারি প্রাথমিক বিদ্যালয় গতকাল ছুটি ঘোষণা করা হয়। পূর্ব ছাতনাই ইউনিয়ন পরিষদের (ইউপি) চেয়ারম্যান আবদুল লতিফ খান বলেন, ‘আমার ইউনিয়নে আট শ পরিবার পানিবন্দী। ১৯ আগস্ট সরকারিভাবে এক শ পরিবারকে সহায়তা দেওয়া হয়েছিল। গতকাল প্রকল্প বাস্তবায়ন কর্মকর্তা ৪০টি পরিবারের তালিকা চেয়েছেন। আমি দেই নাই। কারণ, কাকে ছেড়ে কার নাম দিব।’ বন্যা পরিস্থিতি অপরিবর্তিত রয়েছে সিরাজগঞ্জে। এখানে যমুনার পানি বিপৎসীমার ১২ সেন্টিমিটার ওপর দিয়ে প্রবাহিত হচ্ছে। গতকাল দুপুরে সাংবাদিকদের সঙ্গে এক মতবিনিময় সভায় জেলা প্রশাসক বিল্লাল হোসেন জানান, জেলায় বন্যায় এ পর্যন্ত পাঁচটি উপজেলার ৩৩টি ইউনিয়ন আক্রান্ত হয়েছে। প্রায় দুই হাজার বাড়ি সম্পূর্ণ ও ১২ হাজার বাড়ি আংশিক ক্ষতিগ্রস্ত হয়েছে। ফসলের ক্ষতি হয়েছে প্রায় চার হাজার হেক্টর জমির। ক্ষতিগ্রস্ত হয়েছে ৪৮ হাজার পরিবার, ১৫৩টি শিক্ষাপ্রতিষ্ঠান ও ২৮০ কিলোমিটার বন্যানিয়ন্ত্রণ বাঁধ। ক্ষতিগ্রস্ত বিদ্যালয়গুলোতে বিকল্প পন্থায় পাঠদান চলছে। তা ছাড়া বন্যাদুর্গত দুই লক্ষাধিক মানুষ রয়েছে খাবার ও পানির সংকটে। বগুড়ার সারিয়াকান্দি উপজেলায় বন্যার কারণে ৩০টি শিক্ষাপ্রতিষ্ঠানে পাঠদান বন্ধ রয়েছে। এগুলোর মধ্যে ১৯টি বন্ধ ঘোষণা করা হয়েছে অনির্দিষ্টকালের জন্য। এদিকে মঙ্গলবার রাতেই চন্দনবাইশা শেখপাড়া পয়েন্টে বন্যানিয়ন্ত্রণ বাঁধের ৩০ মিটার ধসে যায়। ধসের স্থানে বালুর বস্তা ফেলে বাঁধটি রক্ষার চেষ্টা করছে পাউবো। পৌনে সাত কোটি টাকা ব্যয়ে সম্প্রতি বাঁধটি নির্মাণ করা হয়। এ নিয়ে গত এক মাসে তিন কিলোমিটার বাঁধের ছয়টি অংশে প্রায় সাড়ে তিন শ মিটার অংশ ধসে গেল। এদিকে যমুনায় পানি আরও বেড়ে গতকাল তা বিপৎসীমার ৬৫ সেন্টিমিটার ওপর দিয়ে প্রবাহিত হয়। ধুনটে যমুনার পানি বেড়ে বিপৎসীমার ৭১ সেন্টিমিটার ওপর দিয়ে প্রবাহিত হচ্ছে। এ ছাড়া বাঙ্গালী নদীর পানি বৃদ্ধি পেয়ে উপজেলার ১২টি গ্রামের প্রায় সাড়ে তিন হাজার পরিবার নতুন করে পানিবন্দী হয়ে পড়েছে। গ্রামগুলোর ছয়টি শিক্ষাপ্রতিষ্ঠান বন্ধ রাখা হয়েছে। পদ্মার পানি বেড়ে মুন্সিগঞ্জে গতকাল টঙ্গিবাড়ী উপজেলার হাসাইল, বানরী, পাঁচগাঁও ইউনিয়নের নিম্নাঞ্চল প্লাবিত হয়েছে। এসব এলাকায় পানিবন্দী হয়ে পড়েছে প্রায় ৫০ হাজার মানুষ। পদ্মা বিপৎসীমার ৬ দশমিক ৪১ সেন্টিমিটার ওপর দিয়ে প্রবাহিত হচ্ছে। ভাঙনের কারণে টঙ্গিবাড়ীর কামারখাড়া বড়াইল সরকারি প্রাথমিক বিদ্যালয় বন্ধ ঘোষণা করা হয়েছে।(প্রতিবেদন তৈরিতে সহায়তা করেছেন নিজস্ব প্রতিবেদক, সিরাজগঞ্জ এবং গাইবান্ধা, নীলফামারী, জামালপুর, সরিষাবাড়ী, মাদারগঞ্জ, বগুড়া, ধুনট ও মুন্সিগঞ্জ প্রতিনিধি) 
