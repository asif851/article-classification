
পুকুরে অজ্ঞাত একটি লাশ ভাসছে। গত বৃহস্পতিবার বিকেলে এ রকম খবর আসে সিলেট মহানগর পুলিশের শাহপরান থানায়। পুলিশ সেখানে গিয়ে পুকুর থেকে লাশ উদ্ধারের পর সুরতহাল প্রতিবেদন করার প্রস্তুতি নেয়। ঠিক ওই সময় নাক দিয়ে রক্ত পড়তে দেখে হাত দিয়ে দেখা গেল শ্বাস-প্রশ্বাস আছে। লাশ হিসেবে সুরতহাল প্রতিবেদন তৈরি করে মর্গে পাঠানো বাদ দিয়ে তাৎক্ষণিক হাসপাতালে পাঠানো হয়।
সিলেট শহরতলির খাদিমপাড়া এলাকায় ঘটেছে এ ঘটনা। গতকাল শুক্রবার মহানগর পুলিশের পক্ষ থেকে সংবাদ বিজ্ঞপ্তির মাধ্যমে জানানো হয়, লাশ ভেবে উদ্ধারের পর অচেতন অবস্থায় লোকটিকে হাসপাতালে চিকিৎসা দেওয়ার পর রাতে তাঁর চেতনা ফেরে। তবে পানিতে পড়ার ঘটনাসহ নিজের পরিচয় সম্পর্কে সঠিক কোনো তথ্য দিতে পারছেন না লোকটি। একেক সময় একেক রকম তথ্য দেওয়ায় মহানগর পুলিশের পক্ষ থেকে লোকটির পরিচয় শনাক্ত করতে বিভিন্ন থানায় বার্তা পাঠানো হয়েছে।
উদ্ধার সম্পর্কে শাহপরান থানা-পুলিশ সূত্র জানায়, বৃহস্পতিবার বিকেল সাড়ে চারটার দিকে শাহপরান থানায় তখন কর্তব্যরত ছিলেন উপপরিদর্শক (এসআই) কাজী জালাল উদ্দিন। এ সময় ভারপ্রাপ্ত কর্মকর্তা (ওসি) আখতার হোসেনের মুঠোফোনে খাদিপাড়া ইউনিয়ন পরিষদ (ইউপি) সদস্য দেলোয়ার হোসেন মৎস্য খামারের একটি পুকুরে লাশ পড়ে থাকার খবর দেন। ওসি তাৎক্ষণিক জালালের নেতৃত্বে পুলিশ দল পাঠান।
এসআই বলেন, অনুমান ত্রিশোর্ধ্ব বয়সের লোকটি তাঁর নাম ইব্রাহিম মোল্লা ও ভাইয়ের নাম জুয়েল বলছেন। বাড়ি নির্দিষ্ট করে বলতে পারছেন না। তবে কয়েকবার সিলেটের ওসমানীনগর উপজেলার দয়ামীর বলছিলেন। এ অনুযায়ী পুলিশ তাঁর স্বজনের খোঁজ করছে। তবে গতকাল পর্যন্ত কোনো খোঁজ মেলেনি।
সিলেট এম এ জি ওসমানী মেডিকেল কলেজ হাসপাতালের চতুর্থ তলার ১ নম্বর ওয়ার্ডে শাহপরান থানা-পুলিশের তত্ত্বাবধানে ভর্তি আছেন লোকটি। তাঁর চিকিৎসা তদারক করছেন শাহপরান থানার ওসি আখতার হোসেন। লোকটির পরনে ছেঁড়া একটি লুঙ্গি ছিল। ওসি নতুন লুঙ্গিসহ জামা-কাপড় কিনে দিয়েছেন। ওসি বলেন, লাশ হিসেবে মর্গে পাঠানোর প্রস্তুতি ছিল। শেষ পর্যন্ত লোকটি চিকিৎসাসেবায় সুস্থ হচ্ছে।
 
