
রাজধানীর উত্তরায় আশকোনা হাজি ক্যাম্পের সামনের রাস্তায় আজ শুক্রবার বিক্ষোভ করেছে হজযাত্রায় বঞ্চিত ব্যক্তি ও কয়েকটি ট্রাভেল এজেন্সির সদস্যরা।
জুমার নামাজের পর বেলা দুইটার দিকে ক্যাম্পের ভেতর থেকে বিক্ষোভ মিছিলসহ বের হয়ে সামনের রাস্তায় এসে সমাবেশ করেন তাঁরা। যদিও প্রায় দেড় শ জনের এই সমাবেশে বেশির ভাগই ছিলেন ট্রাভেল এজেন্সির সদস্য।
সমাবেশে বক্তারা দাবি করেন, ‘মোয়াল্লেম ফি’ জমা দেওয়ার পরও অনেকেই এবার হজে যাওয়ার সুযোগ পাচ্ছেন না। এ জন্য তাঁরা ধর্ম মন্ত্রণালয়ের এক কর্মকর্তা ও হজ ক্যাম্পের এক কর্মকর্তাকে দায়ী করেন। এ দুজনের যোগসাজশে ভুয়া ডেটা এন্ট্রি করা হয় বলেও অভিযোগ করেন তাঁরা। সমাবেশে বক্তারা দুর্নীতিবাজদের অপসারণ ও শাস্তির দাবি করেন।
