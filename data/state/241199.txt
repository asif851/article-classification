
ঢাকা মেডিকেল কলেজ হাসপাতাল চত্বরে অবস্থিত ঢাকা নার্সিং কলেজের স্নাতক (সব বর্ষের) শিক্ষার্থীরা চার দফা দাবি আদায়ের লক্ষ্যে আজ শনিবার সকাল থেকে বিক্ষোভ-মিছিল করছেন। বেলা ১১টার দিকে ক্লাস বর্জন করে তাঁরা এ বিক্ষোভ শুরু করেন।
তাঁদের দাবিগুলো হচ্ছে ইন্টার্নশিপ চালু, বৃত্তি পুনর্বহাল, বৃত্তি বৃদ্ধি ও অ্যাপ্রোন পরার অনুমতি দেওয়া।
শিক্ষার্থীরা জানান, দাবিগুলো না মেনে নেওয়া হলে তাঁরা বৃহত্তর কর্মসূচি ঘোষণা করতে বাধ্য হবেন। বেলা পৌনে ১২টায় শেষ খবর পাওয়া পর্যন্ত তাঁরা বিক্ষোভ-মিছিল করছিলেন।
ঢাকা নার্সিং কলেজের অধ্যক্ষ এরা দেব্রো প্রথম আলো ডটকমকে জানান, শিক্ষার্থীদের দাবি-দাওয়ার বিষয়টি সরকারকে জানানো হয়েছে। দাবিগুলো বাস্তবায়ন করতে কিছুটা সময় লাগবে।
