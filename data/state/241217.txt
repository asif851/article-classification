
গণজাগরণ মঞ্চের একাংশের মুখপাত্র ইমরান এইচ সরকার বলেছেন, সরকার ও জামায়াতের মধ্যে আঁতাত রয়েছে। এ নিয়ে সাধারণ মানুষ আতঙ্কের মধ্যে রয়েছে। মানুষের মাঝেরে সেই আতঙ্ক দূর করতে সব মানবতাবিরোধী অপরাধীর সর্বোচ্চ শাস্তি নিশ্চিত করতে হবে। প্রয়োজনে যুদ্ধাপরাধীদের শাস্তি নিশ্চিত করতে রাষ্ট্রপতির সাধারণ ক্ষমার বিধান বাতিল করতে হবে। আজ শুক্রবার দুপুরে মানিকগঞ্জ বাসস্ট্যান্ড এলাকায় এক পথসভায় ইমরান এইচ সরকার এসব কথা বলেন। দেশব্যাপী জাগরণ যাত্রার অংশ হিসেবে রাজশাহীর জনসভায় যাওয়ার পথে মানিকগঞ্জে এই পথসভার আয়োজন করে মানিকগঞ্জ গণজাগরণ মঞ্চ। এ সময় লাকী আক্তার, মানিকগঞ্জ গণজাগরণ মঞ্চের আহ্বায়ক মোস্তাফিজুর রহমান, মঞ্চের কর্মী মুক্তিযোদ্ধা লোকমান হোসেন, কামাল হোসেন ও বিমল রায় প্রমুখ উপস্থিত ছিলেন। ইমরান এইচ সরকার বলেন, ৫ জানুয়ারির নির্বাচনের আগে সরকারের মন্ত্রীরা বলেছিলেন, ক্ষমতায় গেলে সব যুদ্ধাপরাধীর বিচার করা হবে এবং জামায়াত-শিবিরের রাজনীতি নিষিদ্ধ করা হবে। কিন্তু নিষিদ্ধ নয় বরং জামায়াত-শিবিরকে পুনর্বাসনের যড়যন্ত্র চলছে। ইমরান এইচ সরকার আরও বলেন, জামায়াত-শিবির বাংলাদেশকে একটি ব্যর্থ রাষ্ট্রে পরিণত করতে হত্যা থেকে শুরু করে সব ধরনের সহিংসতামূলক কর্মকাণ্ড চালিয়েছে। এখনো হরতালের নামে সহিংসতা চালানোর যড়যন্ত্র করে যাচ্ছে।
