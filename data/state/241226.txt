
তথ্যমন্ত্রী হাসানুল হক ইনু বলেছেন, নাশকতা ও অন্তর্ঘাতমূলক কর্মকাণ্ডের মাধ্যমে দেশে অস্থিতিশীল পরিস্থিতি সৃষ্টি করতে বিএনপির চেয়ারপারসন খালেদা জিয়া ও তাঁর ছেলে তারেক রহমান আন্তর্জাতিক অপরাধ জগতের ডন দাউদ ইব্রাহিমের সঙ্গে যোগাযোগের চেষ্টা করছেন।
গতকাল মঙ্গলবার সচিবালয়ে তথ্য অধিদপ্তরের সম্মেলনকক্ষে এক সংবাদ ব্রিফিংয়ে তথ্যমন্ত্রী এ মন্তব্য করেন। তিনি বলেন, ‘তদন্তে এসব প্রাথমিক তথ্য আমাদের কাছে এসেছে।’
হাসানুল হক ইনু বলেন, খালেদা জিয়া জামায়াতের সহযোগিতায় দেশে জঙ্গি কর্মকাণ্ডে নেতৃত্ব দিচ্ছেন। তিনি এখন রাজনীতির খলনায়ক। তথ্যমন্ত্রী বলেন, ‘আমরা বিএনপি-জামায়াত জোটকে দোষ দিচ্ছি না। কিন্তু আমরা আইন অনুসারে সেসব জঙ্গিদের বিরুদ্ধে ব্যবস্থা নিচ্ছি, যারা খালেদা জিয়ার নির্দেশে নাশকতা চালাচ্ছে।’
লন্ডনে প্রধানমন্ত্রী শেখ হাসিনাকে ‘লেডি হিটলার’ উল্লেখ করে খালেদা জিয়ার বক্তব্য প্রসঙ্গে তথ্যমন্ত্রী বলেন, খালেদার এ ধরনের বক্তব্য হচ্ছে ভূতের মুখে রাম নামের মতো, যিনি একজন সাবেক সামরিক শাসকের স্ত্রী। তিনি গণতন্ত্র বা রাজতন্ত্র কিছুই বোঝেন না।
বিদেশিদের রেড অ্যালার্ট ও চলাফেরায় সতর্কতার বিষয়ে তথ্যমন্ত্রী বলেন, ২০১৩ সালে যখন বিএনপি-জামায়াত জোট সারা দেশে নাশকতা চালাচ্ছিল কিংবা যুক্তরাজ্যে বাংলাদেশের সাবেক হাইকমিশনার আনোয়ার চৌধুরীকে দুষ্কৃতকারীরা হামলা চালিয়েছিল, তখন রেড অ্যালার্ট দেওয়া হয়নি। রেড অ্যালার্ট দেওয়ার মধ্যে রাজনীতি আছে।
