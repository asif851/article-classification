
অস্বাস্থ্যকর পরিবেশে পণ্য প্যাকেটজাতকরণ ও বিএসটিআইয়ের লাইসেন্সের শর্ত ভঙ্গ করে প্রতারণার অপরাধে চট্টগ্রামে দুটি প্রতিষ্ঠানের মালিককে তিন মাস করে কারাদণ্ড ও দেড় লাখ টাকা জরিমানা করেছেন ভ্রাম্যমাণ আদালত। এ ছাড়া বিএসটিআইয়ের লাইসেন্স না নিয়ে মানচিহ্ন ব্যবহার করায় আরও দুটি প্রতিষ্ঠানের কারখানা সিলগালা করে দেওয়া হয়েছে।গতকাল বৃহস্পতিবার নগরের বায়েজিদ ও চান্দগাঁও এলাকায় বিভিন্ন প্রতিষ্ঠান ও কারখানায় ভেজালবিরোধী অভিযান চালিয়ে এ দণ্ড দেওয়া হয়। চট্টগ্রাম জেলা প্রশাসনের নির্বাহী ম্যাজিস্ট্রেট হাসিবুল হাসান অভিযানের নেতৃত্ব দেন। এ সময় বিএসটিআই ও র্যা বের কর্মকর্তারা উপস্থিত ছিলেন।বিএসটিআই চট্টগ্রাম কার্যালয়ের সহকারী পরিচালক কে এম হানিফ জানান, লাইসেন্সের শর্ত ভঙ্গ করে ভোজ্যতেলের বোতলে খুচরা মূল্য ও ব্যাচ নম্বর উল্লেখ না করা এবং অস্বাস্থ্যকর পরিবেশে পণ্য প্যাকেটজাত করার জন্য বায়েজিদ এলাকার মেসার্স শহিদ স্টোরের (ব্র্যান্ড: শাহিন) মালিক মো. শাহিনকে তিন মাসের কারাদণ্ড ও এক লাখ টাকা জরিমানা করা হয়। একই ধরনের অপরাধে কাপড় কাচা সাবান তৈরির প্রতিষ্ঠান মেসার্স ইনডেক্স সোপ অ্যান্ড কেমিক্যাল ইন্ডাস্ট্রির (ব্র্যান্ড: সুগন্ধা) মালিক মো. সিরাজউদ্দিনকে তিন মাসের কারাদণ্ড ও ৫০ হাজার টাকা জরিমানা করা হয়েছে।এ ছাড়া বিএসটিআইয়ের লাইসেন্স না নিয়ে মানচিহ্ন ব্যবহার করায় পানি উৎপাদনের কারখানা মেসার্স দেশ ফুডস অ্যান্ড বেভারেজ ও ভোজ্যতেল তৈরির কারখানা মেসার্স আমানত প্যাকেজিং ও মার্কেটিংয়ের কারখানা সিলগালা করে দেন আদালত।পাঁচ হোটেলকে জরিমানাঅপরিচ্ছন্ন ও নোংরা পরিবেশে খাবার তৈরি করার দায়ে পাঁচটি খাবারের হোটেলকে ১৭ হাজার টাকা জরিমানা করেছেন চট্টগ্রাম সিটি করপোরেশনের ভ্রাম্যমাণ আদালত।এ ছাড়া ফুটপাতে দোকান বসিয়ে পথচারীদের চলাচলে প্রতিবন্ধকতা সৃষ্টি করায় ছয়জন হকারকে তিন হাজার টাকা এবং নালায় ময়লা-আবর্জনা ফেলার দায়ে মো. সাগর নামের এক ব্যক্তিকে দুই হাজার টাকা জরিমানা করা হয়।গতকাল বৃহস্পতিবার দুপুরে নগরের জুবিলী রোড ও কেসি দে রোড এলাকায় করপোরেশনের নির্বাহী ম্যাজিস্ট্রেট নাজিয়া শিরিন এসব অভিযান চালান। অভিযানে সিটি করপোরেশনের কর্মকর্তা-কর্মচারী ও পুলিশ সদস্যরা উপস্থিত ছিলেন।ভ্রাম্যমাণ আদালত সূত্র জানায়, অপরিচ্ছন্ন ও নোংরা পরিবেশে খাবার তৈরি করার দায়ে সাইমন হোটেল ও গোবিন্দ হোটেলকে ৫ হাজার টাকা করে ১০ হাজার টাকা, জামান হোটেল অ্যান্ড রেস্টুরেন্টকে তিন হাজার টাকা, ঢাকা বিরিয়ানি হাউস ও বিষ্ণুপ্রিয়া হোটেলকে দুই হাজার টাকা করে চার হাজার টাকা জরিমানা করা হয়।ফুটপাত দখল করে দোকান বসিয়ে পথচারীদের চলাচলে প্রতিবন্ধকতা সৃষ্টি করায় ছয়জন হকারকে পাঁচ শ টাকা করে তিন হাজার টাকা জরিমানা করা হয়।
