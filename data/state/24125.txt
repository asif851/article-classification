
মেহেরপুরে আজ বুধবার আমে ফরমালিন মেশানোর সময় আমবাগানের এক মালিককে জরিমানা করেছেন ভ্রাম্যমাণ আদালত। একই সঙ্গে সাত মণ আম নষ্ট করে দেওয়া হয়েছে।
ভ্রাম্যমাণ আদালতের বিচারক নির্বাহী ম্যাজিস্ট্রেট রাজিবুল হাসান জানান, গাংনী উপজেলার চিত্লা বাজারের ব্যবসায়ী লালু মিয়া তাঁর আমে ফরমালিন মেশাচ্ছেন। এমন সংবাদ পেয়ে আজ সকালে সেখানে অভিযান চালানো হয়। এ সময় লালু তাঁর লোকবল দিয়ে বাগানের আমে ফরমালিন মিশিয়ে তা বাজারজাতের উদ্দেশে কার্টন ভর্তি করছিলেন। ভ্রাম্যমাণ আদালতের কাছে লালু ফরমালিন মেশানোর দায় স্বীকার করলে আদালত তাঁর কাছ থেকে পাঁচ হাজার টাকা জরিমানা আদায় করেন এবং বাগানে রক্ষিত সাত মণ আম ঘটনাস্থলেই নষ্ট করা হয়।
এ ব্যাপারে মেহেরপুর আম ব্যবসায়ী সমিতির যুগ্ম সম্পাদক মুতালিব হোসেন জানান, আমে বিষাক্ত ফরমালিন মেশানোর প্রবণতা গতবারের চেয়ে এবার অনেক কম। তিনি জানান, কিছু বাগানমালিক অধিক মুনাফা লাভের জন্য অপুষ্ট আম গাছ থেকে পাড়ছেন। পরে সেই আম বেশি দিন সতেজ রেখে বিক্রি ও ধীরে ধীরে পাকানোর সুবিধার্থে মানবদেহের জন্য ক্ষতিকর ফরমালিন মেশাচ্ছেন।
মেহেরপুরের বৃহত্ আম বাগানের মালিক হেলাল উদ্দিন আমে ফরমালিন রোধে প্রশাসনকে আরও সক্রিয় হওয়ার দাবি জানান।
