
নারায়ণগঞ্জের রূপগঞ্জে ট্রাকের চাপায় শিশুসহ অটোরিকশার চার যাত্রী নিহত হয়েছেন। আজ শুক্রবার সকাল সাড়ে আটটার দিকে ঢাকা-সিলেট মহাসড়কের কর্ণগোপ এলাকায় এ দুর্ঘটনা ঘটে।
দুর্ঘটনায় নিহত ব্যক্তিরা হলেন ইমন (৩), অটোরিকশার চালক মোজাম্মেল (৪০), মো. কাদির (৭০) ও আকলিমা বেগম (২৫)। তাঁদের মধ্যে মোজাম্মেল ও শিশু ইমনের বাড়ি কুমিল্লার দাউদকান্দি উপজেলার নয়াকান্দি গ্রামে। মো. কাদির ও আকলিমার বাড়ি কিশোরগঞ্জ জেলার করিমগঞ্জ থানার কান্দাইল এলাকায়। দুর্ঘটনায় দুই শিশু গুরুতর আহত হয়েছে। তারা হলো খাদিজা (৬) ও মোহাম্মদ (৫)। তারা ঢাকা মেডিকেল কলেজ হাসপাতালে চিকিৎসাধীন।
প্রত্যক্ষদর্শী ও পুলিশের ভাষ্য, ট্রাকটি পাথর বোঝাই করে ঢাকার দিকে যাচ্ছিল। মহাসড়কের কর্ণগোপ এলাকায় যাত্রীবাহী একটি অটোরিকশার সঙ্গে ট্রাকের সংঘর্ষ হয়। এতে অটোরিকশার চালক ও শিশুসহ দুই যাত্রী নিহত হন। গুরুতর আহত অটোরিকশার যাত্রী আকলিমা বেগমকে হাসপাতালে নেওয়ার পথে মারা যান।
কাঁচপুর হাইওয়ে থানার ভারপ্রাপ্ত কর্মকর্তা (ওসি) মাহবুবুর রহমানের ভাষ্য, ট্রাকটিকে আটক করা হয়েছে। চালক পলাতক। নিহত দুজনের লাশ কাঁচপুর হাইওয়ে থানায় নেওয়া হয়েছে। সড়কে যান চলাচল স্বাভাবিক রয়েছে।
