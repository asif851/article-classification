
হবিগঞ্জ শহরে এক ছাত্রীকে উত্ত্যক্ত করা নিয়ে আজ বুধবার শায়েস্তানগর ও মোহনপুর এলাকাবাসীর মধ্যে ব্যাপক সংঘর্ষ হয়েছে। এতে হবিগঞ্জ সদর মডেল থানার ভারপ্রাপ্ত কর্মকর্তা (ওসি) নাজিম উদ্দিন ও পুলিশের নয়জন সদস্যসহ উভয় পক্ষের কমপক্ষে ৫০ জন আহত হয়েছেন। 
আহত লোকজনের মধ্যে দুই মহল্লার ২২ জনকে হবিগঞ্জ সদর জেলা আধুনিক হাসপাতালে ভর্তি করা হয়েছে। গুরুতর আহত দুজনকে সিলেট এম এ জি ওসমানী মেডিকেল কলেজ হাসপাতালে পাঠানো হয়েছে। পুলিশ ঘটনাস্থল থেকে দুজনকে আটক করেছে। পুলিশের ভাষ্য, হবিগঞ্জ শহরের মোহনপুর এলাকার এক তরুণ আজ সকালে শায়েস্তানগরের এক স্কুলছাত্রীকে উত্ত্যক্ত করেন। এ নিয়ে শায়েস্তানগরের কয়েকজন যুবকের সঙ্গে মোহনপুরের ওই তরুণের কথা-কাটাকাটি হয়। এর জের ধরে দুই মহল্লার বাসিন্দারা দেশীয় অস্ত্র ও লাঠিসোঁটা নিয়ে সংঘর্ষে জড়িয়ে পড়েন। এ সময় ইটপাটকেলও ছোড়া হয়। প্রায় এক ঘণ্টা ধরে চলা সংঘর্ষে কয়েকটি ব্যবসায়িক প্রতিষ্ঠান ও যানবাহন ভাঙচুর করা হয়। এতে শহরের প্রধান সড়কসহ আশপাশের এলাকা রণেক্ষেত্রে পরিণত হয়। এতে সড়কে যানবাহন চলাচল বন্ধ থাকে। পুলিশ কাঁদানে গ্যাসের শেল ও রাবার বুলেট ছুড়ে পরিস্থিতি নিয়ন্ত্রণে আনে। সংঘর্ষ চলাকালে আহত হবিগঞ্জ সদর মডেল থানার ওসিসহ ১০ জনকে হবিগঞ্জ সদর জেলা আধুনিক হাসপাতালে চিকিৎসা দেওয়া হয়। হবিগঞ্জ সদর মডেল থানার পরিদর্শক (তদন্ত) বিশ্বজিৎ রায় প্রথম আলোকে বলেন, ছাত্রী উত্ত্যক্ত করা নিয়ে এ ঘটনা ঘটেছে বলে প্রাথমিক তদন্তে জানা গেছে। আটক দুজনকে জিজ্ঞাসাবাদ করা হচ্ছে। তাঁদের পরিচয় সম্পর্কে নিশ্চিত হওয়া যায়নি।
