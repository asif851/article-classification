
রংপুরে জাপানি নাগরিক কুনিও হোশি ও মাজারের খাদেম রহমত আলী হত্যা মামলার সরকারি কৌঁসুলি ও জেলা আওয়ামী লীগ নেতা রথীশ চন্দ্র ভৌমিককে খুঁজে পাওয়া যাচ্ছে না। পরিবার জানায়, গতকাল শুক্রবার সকাল ছয়টার দিকে তিনি বাড়ি থেকে বেরিয়ে ছিলেন। আজ শনিবার সকাল পর্যন্ত তাঁকে খুঁজে পাওয়া যায়নি।
রথীশ চন্দ্র ভৌমিক রংপুর সম্মিলিত সাংস্কৃতিক জোটের সাধারণ সম্পাদক। তিনি জেলা আওয়ামী লীগের কোষাধ্যক্ষ।
রথীশের ছোট ভাই সুশান্ত ভৌমিক বলেন, সকাল ছয়টার দিকে রথীশ স্নান করে বাড়ি থেকে বের হন। একটু পরেই আসবেন বলে স্ত্রীকে জানান। বাড়ির বাইরে রাখা লাল রঙের একটি মোটরসাইকেলে করে তিনি বের হয়। এরপর থেকেই তাঁকে খুঁজে পাওয়া যাচ্ছে না। গতকাল রাত ১১টার দিকে পরিবারের পক্ষ থেকে পুলিশকে বিষয়টি জানানো হয়।
অতিরিক্ত পুলিশ সুপার সাইফুর রহমানের ভাষ্য, এ ঘটনায় তাঁরা কোনো ক্লু পাননি। রাত থেকেই তাঁরা খোঁজখবর করছেন। রথীশ চন্দ্র ভৌমিকের মোবাইল ফোন বন্ধ পাওয়া গেছে।
কুনিও হোশি ও খাদেম হত্যা মামলা চলার সময় সরকারি কৌঁসুলি রথীশ চন্দ্র ভৌমিক সাংবাদিকদের কাছে তাঁকে হুমকি দেওয়া হচ্ছিল বলে অভিযোগ করেছিলেন।
