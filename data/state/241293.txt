
চট্টগ্রামে জঙ্গি সন্দেহে ৫৪ ধারায় গ্রেপ্তার হওয়া মিয়ানমারের বিদ্রোহী সংগঠন রোহিঙ্গা সলিডারিটি অর্গানাইজেশনের (আরএসও) শীর্ষ দুই নেতা এবং পাকিস্তানের এক নাগরিকসহ পাঁচজনকে ১২ ডিসেম্বর ঢাকা মুখ্য মহানগর হাকিম (সিএমএম) আদালতে হাজির করা হবে।বর্তমানে চট্টগ্রাম কেন্দ্রীয় কারাগারে আটক ওই পাঁচজনকে হাজির করতে আদালত পিডব্লিউ (প্রোডাকশন ওয়ারেন্ট) জারি করেন। তাঁদের ঢাকার লালবাগ থানার একটি সন্ত্রাসবিরোধী আইনের মামলায় হাজির করতে এপিডব্লিউ জারি করা হয়।চট্টগ্রাম কেন্দ্রীয় কারাগারের উপকারাধ্যক্ষ আবদুস সেলিম প্রথম আলোকে জানান, ঢাকার লালবাগ থানার একটি সন্ত্রাসবিরোধী আইনে মামলা ১ (১২) ১৪ পাঁচ আসামিকে মুখ্য মহানগর হাকিম আদালতে হাজির করতে বুধবার ফ্যাক্স আসে কারাগারে।পুলিশ সূত্র জানায়, ৫৪ ধারায় গ্রেপ্তার পাঁচজনকে লালবাগ থানার মামলায় গ্রেপ্তার দেখানোর আবেদন জানিয়েছে পুলিশ। আসামিদের উপস্থিতিতে শুনানির জন্য তাঁদের চট্টগ্রাম থেকে ঢাকায় নিয়ে যাওয়া হবে।গত ২৩ নভেম্বর চট্টগ্রাম নগর গোয়েন্দা পুলিশ জিইসি মোড়ের একটি আবাসিক হোটেল থেকে পাঁচজনকে গ্রেপ্তার করে। তাঁরা হলেন আরএসওর সভাপতি সালামত উল্লাহ (৪৫) ও সহসভাপতি মো. শফিউল্লাহ (৪০), পাকিস্তানি নাগরিক মোহাম্মদ আলম (৪৪), মোহাম্মদ আমিন (৫০) ও সৌদিপ্রবাসী রোহিঙ্গা আবদুল মজিদ। প্রথম দফায় তাঁদের রিমান্ডে নিয়ে জিজ্ঞাসাবাদ করে নগর ডিবি পুলিশ। পরে তাঁদের আরও জিজ্ঞাসাবাদ করতে ৩০ নভেম্বর ডিবি পুলিশ পাঁচ দিনের রিমান্ডের আবেদন করলে আদালত মোহাম্মদ আমিনকে দুই দিন এবং বাকি চারজনকে তিন দিন করে রিমান্ড মঞ্জুর করেন।
