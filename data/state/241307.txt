
রাজধানীর মোহাম্মদপুরে জাপান গার্ডেন সিটির চারতলার একটি ফ্ল্যাট থেকে পড়ে হাছিনা নকিব (৫৬) নামের এক নারীর অস্বাভাবিক মৃত্যু হয়েছে। তাঁর স্বামীর নাম হারুন নকিব। তিনি অবসরপ্রাপ্ত সরকারি কর্মকর্তা। গতকাল সোমবার দিবাগত রাত তিনটার দিকে এ ঘটনা ঘটে।জাপান গার্ডেন সিটি ফ্ল্যাট মালিক সমিতির যুগ্ম সম্পাদক মুফদি আহমেদ বলেন, হারুন নকিব তাঁর স্ত্রী হাছিনা নকিব ও এক ছেলেকে নিয়ে ২০ নম্বর ভবনের ৪০৪ নম্বর ফ্ল্যাটে থাকছেন। হাছিনা নকিব মানসিক ভারসাম্যহীন ছিলেন। আগেও তাঁর চিকিৎসা করানো হয়েছে। আবার হাসপাতালে নেওয়ার কথা শুনে রান্নাঘরের কাটা গ্রিলের ভেতর দিয়ে তিনি পালাতে চেয়েছিলেন। পুরো ঘটনাটি আদাবর পুলিশকে জানানো হয়েছে।মোহাম্মদপুর জোনের অতিরিক্ত উপকমিশনার (এডিসি) ওয়াহিদুল ইসলাম বলেন, ওই নারী মানসিক ভারসাম্যহীন ছিলেন। তিনি ফ্ল্যাট পড়ে মারা গেছেন। এ ঘটনায় প্রয়োজনীয় আইনি ব্যবস্থা নেওয়া হবে।
