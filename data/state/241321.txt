
স্বরাষ্ট্রমন্ত্রী মহীউদ্দীন খান আলমগীর বলেছেন, জামায়াতে ইসলামীর ডাকা হরতাল সফল হয়নি। তিনি বলেন, হরতাল, কর্মবিরতি বা ধর্মঘট, যা-ই হোক না কেন, ব্যক্তিগত কারণে ডাকলে তা সফল হয় না। হরতাল সফল হওয়ার জন্য নৈতিক গ্রহণযোগ্যতার প্রয়োজন।আজ মঙ্গলবার রাজধানীর সোনারগাঁও হোটেলের কনফারেন্স রুমে বাংলাদেশ কোস্টগার্ড ও ইন্টারন্যাশনাল মেরিটাইমের যৌথ উদ্যোগে আয়োজিত উদ্ধারকাজ পরিচালনাবিষয়ক এক কর্মশালায় এসব কথা বলেন স্বরাষ্ট্রমন্ত্রী। খবর বাসসের। হরতালে কোনো অপ্রীতিকর ঘটনা ঘটেনি উল্লেখ করে মন্ত্রী বলেন, হরতালের নামে কোনো ধ্বংসাত্মক ঘটনা ঘটানোর চেষ্টা করলে আইনশৃঙ্খলা রক্ষাকারী বাহিনী যথাযথ ব্যবস্থা নেবে।স্বরাষ্ট্রমন্ত্রী বলেন, বাংলাদেশে সমুদ্র ও উপকূলবর্তী এলাকায় দুর্যোগ-পরবর্তী উদ্ধার অভিযানে পারস্পরিক সহযোগিতা বৃদ্ধি ও আন্তর্জাতিক পর্যায়ে মেরিটাইম সংস্থাগুলোর সঙ্গে বাংলাদেশের ভাবমূর্তি বৃদ্ধিতে এ কর্মশালা সহায়ক ভূমিকা রাখবে।
কর্মশালায় স্বরাষ্ট্র প্রতিমন্ত্রী শামসুল হক টুকু বলেন, মেরিটাইম রেসকিউ ফেডারেশন বাংলাদেশে গুরুত্বপূর্ণ ভূমিকা পালন করছে। কোস্টগার্ডের সদস্যরা সাইক্লোন, ঘূর্ণিঝড় ও টর্নেডোর মতো প্রাকৃতিক দুর্যোগ মোকাবিলা করছেন। পাশাপাশি মানবসৃষ্ট  দুর্যোগ প্রতিকারে তাঁরা দায়িত্বের সঙ্গে কাজ করে যাচ্ছেন।
কর্মশালায় বক্তব্য দেন বাংলাদেশ নৌবাহিনীর প্রধান ভাইস অ্যাডমিরাল মোহাম্মদ ফরিদ হাবিব ও বাংলাদেশ কোস্টগার্ডের মহাপরিচালক রিয়ার অ্যাডমিরাল কে এস হোসেন।
