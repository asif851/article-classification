
মৌলভীবাজারের বড়লেখা উপজেলায় পাখি বিক্রির দায়ে ভ্রাম্যমাণ আদালত আজ বুধবার গিয়াস উদ্দিন (৪০) ও জয়নাল উদ্দিন (৩৫) নামের দুই ব্যক্তিকে জরিমানা করেছেন। গিয়াসের বাড়ি উপজেলার মনারাই এবং জয়নালের বাড়ি হাল্লা গ্রামে।
উপজেলা প্রশাসন ও পুলিশ সূত্রে জানা গেছে, গিয়াস ও জয়নাল দুপুরের দিকে ২০টি পানকৌড়ি পাখি খাঁচায় ভরে উপজেলার ফকিরের বাজার এলাকায় বিক্রির জন্য নিয়ে আসেন। খবর পেয়ে পুলিশ সেখানে গিয়ে পাখিগুলো উদ্ধার ও তাঁদের আটক করে। বেলা আড়াইটার দিকে উপজেলা নির্বাহী কর্মকর্তা (ইউএনও) ও নির্বাহী হাকিম এস এম আবদুল্লাহ্ আল মামুন তাঁর কার্যালয়ে ভ্রাম্যমাণ আদালত পরিচালনা করে ওই দুজনকে দুই হাজার টাকা করে জরিমানা করেন। এ ছাড়া ভবিষ্যতে আর এ ধরনের কাজ করবেন না বলে দুজন মুচলেকা দেন। পরে পাখিগুলো স্থানীয় বন বিভাগের কর্মকর্তাদের কাছে হস্তান্তর করা হয়।
ইউএনও এস এম আবদুল্লাহ্ আল মামুন প্রথম আলোকে বলেন, ১৯৭৪ সালের বন্য প্রাণী সংরক্ষণ আইনের ৬-ধারা অনুযায়ী, দুই ব্যক্তিকে জরিমানা করা হয়েছে। জিজ্ঞাসাবাদে তাঁরা পাখিগুলো হাকালুকি হাওরের বিভিন্ন এলাকা থেকে শিকার করেন বলে জানান।
