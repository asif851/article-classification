
প্রধানমন্ত্রী শেখ হাসিনার ছেলে ও তাঁর তথ্যপ্রযুক্তিবিষয়ক উপদেষ্টা সজীব ওয়াজেদ জয়কে অপহরণ ও হত্যার পরিকল্পনার অভিযোগে করা মামলায় জামিনের জন্য বিচারিক আদালতে যেতে হচ্ছে সাংবাদিক শফিক রেহমানকে। তিনি জামিনের আবেদন করলে বিচারিক আদালতকে তা বিবেচনা করতে বলেছেন আপিল বিভাগ।আপিল বিভাগের আদেশ পুনর্বিবেচনা ও জামিনের মেয়াদ বাড়াতে করা আবেদন নিষ্পত্তি করে আজ বৃহস্পতিবার আদেশ দিয়েছেন প্রধান বিচারপতি সুরেন্দ্র কুমার সিনহার নেতৃত্বাধীন চার সদস্যের আপিল বিভাগ।আদালতে শফিক রেহমানের পক্ষে ছিলেন জ্যেষ্ঠ আইনজীবী এ জে মোহাম্মদ আলী ও আসাদুজ্জামান। রাষ্ট্রপক্ষে ছিলেন অ্যাটর্নি জেনারেল মাহবুবে আলম। পরে আসাদুজ্জামান বলেন, তিন মাস বা মামলায় পুলিশ প্রতিবেদন দাখিল করা পর্যন্ত, এর মধ্যে যেটি আগে হয়, সে সময় পর্যন্ত শফিক রেহমানকে জামিন দিয়েছিলেন সর্বোচ্চ আদালত। তিন মাস শেষ হয় ৩০ নভেম্বর। এর আগে ১৫ নভেম্বর একটি পুনর্বিবেচনার আবেদন করা হয়। পাশাপাশি জামিনের মেয়াদ বাড়ানোরও আবেদন ছিল।
আসাদুজ্জামান আরও বলেন, পুলিশ প্রতিবেদন দাখিল না করা পর্যন্ত শফিক রেহমানের জামিন বিবেচনা করতে বিচারিক আদালতকে নির্দেশ দিয়েছেন আপিল বিভাগ। এই মামলায় বিচারিক আদালতে ১৪ ডিসেম্বর তারিখ ধার্য রয়েছে। এই সময় পর্যন্ত শফিক রেহমান জামিনে থাকছেন।  অ্যাটর্নি জেনারেল মাহবুবে আলম বলেন, শফিক রেহমানকে বিচারিক আদালতে যেতে বলেছেন আপিল বিভাগ।
আরও পড়ুন:শফিক রেহমান জামিন পেয়েছেন
