
মিয়ানমার সফরে নিষেধাজ্ঞার পর রোহিঙ্গা পরিস্থিতি দেখতে এবার শুধু বাংলাদেশ সফর করবেন জাতিসংঘের মিয়ানমারবিষয়ক বিশেষ দূত ইয়াংহি লি। তিনি পাঁচ দিনের সফরে ১৮ জানুয়ারি ঢাকায় আসছেন। গত বছরের ফেব্রুয়ারির পর এক বছরের মধ্যে এটি ঢাকায় তাঁর দ্বিতীয় সফর।
পররাষ্ট্র মন্ত্রণালয়ের জ্যেষ্ঠ কর্মকর্তারা সোমবার প্রথম আলোকে জানিয়েছেন, ইয়াংহি লি বাংলাদেশ সফরের বড় অংশটুকু কক্সবাজারে রোহিঙ্গাদের শিবির পরিদর্শন করে কাটাবেন। ঢাকায় ফিরে তিনি রোহিঙ্গাদের সর্বশেষ পরিস্থিতি সম্পর্কে পররাষ্ট্রমন্ত্রী আবুল হাসান মাহমুদ আলী ও পররাষ্ট্রসচিব মো. শহীদুল হকের সঙ্গে আলোচনা করবেন। এ ছাড়া রোহিঙ্গা সমস্যা সমাধানের প্রক্রিয়ায় সংশ্লিষ্ট পক্ষগুলোর সঙ্গেও কথা বলবেন তিনি।
রোহিঙ্গাদের সর্বশেষ পরিস্থিতি দেখতে এ মাসে ইয়াংহি লির মিয়ানমার যাওয়ার কথা ছিল। কিন্তু ডিসেম্বরের দ্বিতীয়ার্ধে তাঁর বিরুদ্ধে পক্ষপাতিত্বের অভিযোগ আনে মিয়ানমার। জেনেভায় মিয়ানমারের স্থায়ী প্রতিনিধি তিন লিন জাতিসংঘের মানবাধিকার পরিষদকে জানিয়েছিলেন, গত জুলাইয়ে ইয়াংহি লি যে বিবৃতি দিয়েছিলেন, তার পরিপ্রেক্ষিতে তাঁকে আর সহযোগিতা করা হবে না। মিয়ানমার সরকার ওই প্রতিবেদনকে পক্ষপাতদুষ্ট হিসেবে অভিহিত করেছে। ওই প্রতিবেদনে ইয়াংহি লি বলেছিলেন, গত জানুয়ারিতে রোহিঙ্গাদের যে পরিস্থিতি তিনি দেখেছেন, তার কোনো উন্নতি হয়নি; বরং পরিস্থিতি আরও জটিল হয়েছে।
২০১৪ সালের জুনে ইয়াংহি লি মিয়ানমারের মানবাধিকার পরিস্থিতিবিষয়ক জাতিসংঘের বিশেষ দূত হিসেবে নিয়োগ পান। নিয়ম অনুযায়ী প্রতিবছর তাঁর দুবার মিয়ানমার সফরের কথা। গত বছরের অক্টোবরে রাখাইনে রোহিঙ্গাদের ওপর মিয়ানমারের নিরাপত্তা বাহিনীর অভিযানের পরিপ্রেক্ষিতে তিনি এ বছর জানুয়ারি ও জুলাইয়ে দেশটি সফর করেন। মাঝে ফেব্রুয়ারিতে তিনি বাংলাদেশে এসে কক্সবাজারে রোহিঙ্গাদের দেখতে যান। এ বছরের মার্চে ইয়াংহি লির মেয়াদ আরও এক বছর বাড়ানো হয়েছে।
