
নড়াইলের কালিয়া উপজেলার ভাউড়িরচর গ্রামে ছাগলের খামারে অগ্নিকাণ্ডের ঘটনা ঘটেছে। এতে ১৪৩টি ছাগল-ভেড়া পুড়ে মারা গেছে। গত রোববার দিবাগত গভীর রাতে অগ্নিকাণ্ডের ঘটনা ঘটে। খামারের মালিক জামাল হোসেনের ভাই কামাল হোসেন বলেন, খামারে ছোট-বড় দেশি ১৪৫টি ছাগল, ভেড়া ও গাড়ল (উন্নত জাতের ভেড়া) ছিল। রোববার সন্ধ্যায় খামারের একটি ছাগী দুটি বাচ্চা প্রসব করে। পরে শীতের তীব্রতার কারণে একটি বাচ্চা মারা যায়। অন্য বাচ্চাটি বাঁচাতে চারপাশে কাপড় ও চট দিয়ে ঘিরে দেওয়া হয়। এ ছাড়া খামার উষ্ণ রাখার জন্য ২০০ ওয়াটের একটি বিদ্যুতের বাতি নিচের দিকে নামিয়ে দেওয়া হয়। রাত দুইটার দিকে আগুন লাগে। ধারণা করা হচ্ছে, বিদ্যুতের শর্টসার্কিট থেকে এ ঘটনা ঘটেছে। গ্রামের লোকজন আধা ঘণ্টা চেষ্টা চালিয়ে আগুন নেভান। মাত্র দুটি ছাগল প্রাণে বেঁচে গেছে। বাকিগুলো পুড়ে মারা গেছে। তিনি দাবি করেন, এতে প্রায় ২২ লাখ টাকার ক্ষয়ক্ষতি হয়েছে। গতকাল সোমবার সরেজমিনে দেখা গেছে, খামারমালিক জামাল হোসেন বারবার মূর্ছা যাচ্ছেন। তাঁর ৫০০ টার্কি মুরগি এবং ১ হাজার ২০০টি সোনালি মুরগির আরও দুটি খামার আছে। উপজেলা প্রাণিসম্পদ কর্মকর্তা তাপস কুমার ঘোষ বলেন, ‘খামারি জামাল হোসেন সব সময় আমাদের সঙ্গে যোগাযোগ রাখতেন। আমরাও সব সময় তাঁকে পরামর্শ দিয়ে আসছি। আগুন লাগার খবর পেয়ে ঘটনাস্থল পরিদর্শন করা হয়েছে। বিষয়টি জেলা প্রাণিসম্পদ কর্মকর্তাকে জানানো হয়েছে।’ জেলা প্রাণিসম্পদ কর্মকর্তা মারুফ হাসান বলেন, জামাল হোসেনের খামারে এই অগ্নিকাণ্ডে ক্ষয়ক্ষতির পরিমাণ নিরূপণ করা হচ্ছে।
