
বরিশালের কীর্তনখোলা নদীতে ট্রলারডুবির ঘটনায় ছয়জনের মৃতদেহ উদ্ধার করা হয়েছে। আজ শুক্রবার দুপুর থেকে সন্ধ্যা পর্যন্ত লাশগুলো চরমোনাই লঞ্চঘাট–সংলগ্ন এলাকায় ভেসে ওঠে।
এর আগে গত বুধবার চরমোনাই দরবারের বার্ষিক ওয়াজ মাহফিলে যাওয়ার পথে ওই ট্রলারটি ডুবে যায়।  পুলিশ ছয়টি মৃতদেহ উদ্ধারের বিষয় নিশ্চিত করেছে। তাঁদের পরিচয়ও শনাক্ত হয়েছে। তাঁরা হলেন মুন্সিগঞ্জ জেলার টঙ্গিবাড়ী উপজেলার পাচন খোলা এলাকার বাদশা ঢালি (৬৫), গাজীপু‌র সদর উপজেলার আবদুল মা‌লে‌কের ছে‌লে ইফ‌তেখার (৯), আমানউল্লাহ দেওয়া‌নের ছে‌লে শাহ আলী (২৮), একই জেলার ভবানীপু‌রের জা‌কির‌ হো‌সেন দিলদার (৩০), ময়মনসিংহের মকবুল হো‌সে‌নের ছে‌লে দে‌লোয়ার হো‌সেন (২৮) ও লক্ষ্মীপু‌র জেলার হেদা‌য়েত হো‌সেনের ছে‌লে আবদুল কুদ্দুস (২৪)।
বরিশাল নৌবন্দর পুলিশের ভারপ্রাপ্ত কর্মকর্তা (ওসি) বেল্লাল হোসেন বলেন, ৭ মার্চ বরিশাল সদর উপজেলার চরবাড়িয়া এলাকা থেকে যাত্রী নিয়ে ট্রলারটি চরমোনাইর উদ্দেশে ছেড়ে যায়। চরমোনাই ঘাটে ভেড়ানোর আগে কীর্তনখোলা-১০ নামের একটি লঞ্চের পেছনে নোঙর করে আরও যাত্রী তোলার সময় ট্রলারটি কাত হয়ে যায়। এ সময় পেছনে থাকা আরেকটি ট্রলার দুর্ঘটনাকবলিত ট্রলারটিকে ধাক্কা দিলে তা ডুবে যায়। এতে বেশ কয়েকজন নিখোঁজ ছিলেন। এরপর বরিশাল ফায়ার সার্ভিস ঘটনাস্থলে পৌঁছে বড় লঞ্চগুলো সরিয়ে উদ্ধার অভিযান চালালেও কাউকে উদ্ধার করতে পারেনি।
