
রাজধানীর খিলগাঁও ও শ্যামপুর এলাকা থেকে পৃথক তিনটি ঘটনায় ছয়জনকে গ্রেপ্তার করা হয়েছে। পুলিশ বলছে, তাঁরা অস্ত্র, চাঁদাবাজি ও অপহরণের সঙ্গে জড়িত।
গ্রেপ্তার হওয়া ছয় ব্যক্তি হলেন মকবুল হোসেন (৪০), মো. সাগর (২৭), মো. সেলিম (৩০), আবুল হোসেন (৬৪), সেলিম (৩৫) ও মানিক (৩৪)।
ঢাকা মহানগর পুলিশের (ডিএমপি) ওয়েবসাইট বলছে, গতকাল সোমবার দিবাগত রাত সোয়া দুইটার দিকে দক্ষিণ বনশ্রী এলাকায় অভিযান চালিয়ে মকবুল হোসেনের কাছ থেকে শাটারগান ও ছয়টি গুলি উদ্ধার করে খিলগাঁও থানার উপপরিদর্শক (এসআই) মনির হোসেন। পুলিশের দাবি, মকবুল তালিকাভুক্ত সন্ত্রাসী। তাঁর বাসা খিলগাঁও থানার সিপাহিবাগ এলাকায়। তাঁর বিরুদ্ধে খিলগাঁও থানায় একাধিক মামলা রয়েছে।
গতকাল রাত সাড়ে ১১টার দিকে খিলগাঁওয়ের শান্তিপুর এলাকা থেকে এক নারীকে অপহরণের অভিযোগে মো. সাগর ও মো. সেলিমকে গ্রেপ্তার করেছে পুলিশ। পুলিশ বলছে, তাঁরা ওই নারীকে অপহরণ করে মুক্তিপণ দাবি করেন। পুলিশ অভিযান চালিয়ে ওই নারীকে উদ্ধার ও দুই অপহরণকারীকে গ্রেপ্তার করে।
রাজধানীর শ্যামপুরে বুড়িগঙ্গা ব্রিজে গতকাল রাতে সিএনজিচালিত অটোরিকশাচালকের কাছ থেকে চাঁদা আদায়ের সময় সেলিম, আবুল হোসেন ও মানিককে আটক করেছে পুলিশ। তাঁদের বিরুদ্ধে শ্যামপুর থানায় মামলা হয়েছে।
