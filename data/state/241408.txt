
বাংলাদেশে অনুপ্রবেশের দায়ে আটক ভারতীয় সীমান্তরক্ষী বাহিনীর (বিএসএফ) তিন সদস্যকে পতাকা বৈঠকের পর ছেড়ে দেওয়া হয়েছে। আজ সোমবার দুপুর সাড়ে ১২টার দিকে পতাকা বৈঠক হয়। বেলা একটার দিকে তাঁদের ছেড়ে দেওয়া হয়।
বিজিবি ১ ব্যাটালিয়নের অধিনায়ক লে. কর্নেল ইফতেখার শামীম আল মাসুদ বলেন, পদ্মা নদীর ভাঙনে সীমান্ত পিলারগুলো বিলীন হয়ে গেছে। এ ছাড়া কুয়াশাও ছিল। তাঁরা পথ ভুলে বাংলাদেশে ঢুকে পড়েছিল। এরপর তাঁদের আটক করা হয়। বিষয়টি বিএসএফের ৮৪ ব্যাটালিয়নের কমান্ডারকে অবহিত করা হয়। দুপুর সাড়ে ১২টার দিকে পতাকা বৈঠকের পর বেলা একটার দিকে তাঁদের ছেড়ে দেওয়া হয়।
আজ ভোরে রাজশাহী শহরের পাশের হাজির বাথান এলাকা থেকে চর মাঝারদিয়াড় সীমান্ত ফাঁড়ির সদস্যরা বিএসএফের তিন সদস্যকে আটক করে। তাঁরা হলেন এসআই হরনাথ সিং এবং কনস্টেবল রাখেস কুমার ও সন্তোষ কুমার। তাঁরা ভারতের হাড়-ডাঙা ক্যাম্পে কর্মরত। আটকের পর তাঁদের চর মাঝারদিয়াড় সীমান্ত ফাঁড়িতে রাখা হয়।
ফাঁড়ির সুবেদার আবু তালেব জানান, আটক বিএসএফ জওয়ানদের কাছ থেকে অস্ত্র, গুলি, হাতবোমা, লাইট ও সিগন্যাল সেট জব্দ করা হয়েছে। তিনি আরও জানান, হাজির বাথান সীমান্ত এলাকায় ভারতের কাঁটাতারের বেড়া নেই। সেখান দিয়ে গরু আনেন বাংলাদেশের ব্যবসায়ীরা। সোমবার ভোররাতে বিএসএফ সদস্যরা গরু ব্যবসায়ীদের ধাওয়া দিতে দিতে শূন্যরেখা থেকে বাংলাদেশের ভেতরে প্রায় এক কিলোমিটার ঢুকে পড়েন। আটক তিন বিএসএফ সদস্য জানিয়েছেন, কুয়াশার কারণে তাঁরা পথ ভুলে বাংলাদেশে ঢুকে পড়েন।
