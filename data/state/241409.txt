
সিলেটে বোমা বিস্ফোরণে গুরুতর আহত র‍্যাবের গোয়েন্দা শাখার পরিচালক লেফটেন্যান্ট কর্নেল আবুল কালাম আজাদ মারা গেছেন (ইন্না লিল্লাহি ওয়া ইন্না ইলাইহি রাজিউন)। বৃহস্পতিবার রাত ১২টার পর ঢাকা সেনানিবাসের সম্মিলিত সামরিক হাসপাতালে (সিএমএইচ) তাঁর মৃত্যু হয়। র‍্যাবের আইন ও গণমাধ্যম শাখার পরিচালক কমান্ডার মুফতি মাহমুদ খান রাত একটার দিকে প্রথম আলোকে এ তথ্য জানান। গত শনিবার সিলেটে জঙ্গি আস্তানার কাছে বোমা বিস্ফোরণে গুরুতর আহত হন আবুল কালাম আজাদ। প্রথমে তাঁকে সিলেট ওসমানী মেডিকেল কলেজ হাসপাতালের ভর্তি করা হয়। চিকিৎসকেরা সেখানে কয়েক দফা অস্ত্রোপচার করেন। তাঁর সারা শরীরে স্প্লিন্টার ছিল। মধ্যরাতে তাঁকে ও মেজর আজাদকে হেলিকপ্টারে করে ঢাকায় এনে ঢাকার সম্মিলিত সামরিক হাসপাতালে (সিএমএইচ) রাখা হয়। পরদিন রোববার আবুল কালাম আজাদকে এয়ার অ্যাম্বুলেন্সে করে সিঙ্গাপুরে নিয়ে যাওয়া হয়। সিঙ্গাপুরের মাউন্ট এলিজাবেথ হাসপাতালে তার চিকিৎসা চলে। সেখান থেকে গত বুধবার তাঁকে ঢাকায় আনা হয়। পরে তাঁকে সিএমএইচের আইসিইউতে রাখা হয়।গত বৃহস্পতিবার গভীর রাতে সিলেটের দক্ষিণ সুরমার শিববাড়ি এলাকায় জঙ্গি আস্তানার সন্ধান পাওয়ার পর তা ঘিরে ফেলে আইনশৃঙ্খলা রক্ষাকারী বাহিনী। পরদিন শুক্রবার ঢাকা থেকে পুলিশের কাউন্টার টেররিজম, সোয়াট ও র‍্যাবের ঊর্ধ্বতন কর্মকর্তারা সেখানে যান। প্রায় ৩০ ঘণ্টা ওই বাড়ি ঘিরে রাখার পর শনিবার সকালে অভিযান শুরু করে সেনাবাহিনীর প্যারা কমান্ডো দল। ওই বাড়িতে আটকে থাকা বিভিন্ন ফ্ল্যাটের ৭৮ জন বাসিন্দাকে উদ্ধার করে তারা। শনিবার সন্ধ্যায় সেনাবাহিনীর পক্ষ থেকে এ বিষয়ে সাংবাদিকদের ব্রিফ করার পরপরই কাছাকাছি পাঠানপাড়া এলাকায় দুই দফা বিস্ফোরণ ঘটে। এতেই আহত হন আবুল কালাম আজাদ।
আরও পড়ুন: ঢাকায় আনা হলো র‍্যাবের গোয়েন্দাপ্রধানকেআহত র‍্যাবের গোয়েন্দাপ্রধানকে সিঙ্গাপুরে পাঠানো হয়েছে
