
বিএনপির মহাসচিব মির্জা ফখরুল ইসলাম আলমগীরের আশা রাষ্ট্রপতি গঠিত সার্চ কমিটি নিরপেক্ষ, যোগ্য এবং সঠিক নির্বাচন কমিশন গঠন করতে সক্ষম হবে। তিনি বলেন, বিএনপি অতীতের সব জঞ্জাল মুছে দিয়ে সামনের দিকে, একটা সুন্দর স্বপ্নের দিকে এগোতে চায়।
আজ শনিবার সকালে ইঞ্জিনিয়ার্স ইনস্টিটিউট মিলনায়তনে জিয়া পরিষদ নামে একটি সংগঠনের প্রতিনিধি সম্মেলনে বিএনপির মহাসচিব এ কথা বলেন।
মির্জা ফখরুল বলেন, ‘রাষ্ট্রপতি এখনো সার্চ কমিটি ঘোষণা করেননি। আমরা বরাবরই বলেছি আমরা ইতিবাচক রাজনীতি করি। আমরা বিশ্বাস করি গণতন্ত্রের জন্য যারা লড়াই করেছেন রাষ্ট্রপতি তাঁদের মধ্যে একজন। তিনি নিঃসন্দেহে জনগণের আশা আকাংখা পূরণ করবার জন্য বাংলাদেশের মানুষের চোখের ভাষা বুঝে সার্চ কমিটি করবেন। তাঁর গঠিত কমিটি অবশ্যই নিরপেক্ষ হবে, যোগ্য হবে এবং সঠিক নির্বাচন কমিশন গঠন করতে সক্ষম হবে। আমরা অতীতের সব জঞ্জাল মুছে দিয়ে সামনের দিকে এগিয়ে যেতে চাই। একটা সুন্দর স্বপ্নের দিকে এগোতে চাই।’
বিএনপির মহাসচিব বলেন, জনগণের অধিকার প্রতিষ্ঠা করতে বিএনপিকে এগিয়ে আসতে হবে। তিনি অভিযোগ করেন, পাঠ্যপুস্তক থেকে জিয়াউর রহমানের নাম মুছে ফেলা হয়েছে। এমনকি জিয়ার মাজার সরানোর চেষ্টা করা হচ্ছে। বহু প্রতিষ্ঠান ও স্থাপনায় জিয়ার নাম বদলে দেওয়া হচ্ছে। তিনি সরকারকে ফ্যাসিবাদী, একনায়কতন্ত্রিক ও একদলীয় শাসন ব্যবস্থা পরিচালনাকারী বলে উল্লেখ করেন। সরকার রাষ্ট্রের কাঠামো ধ্বংস করছে অভিযোগ করে তিনি বলেন, সরকার প্রশাসনকে দলীয়করণ করছে, বিচার বিভাগকে নিয়ন্ত্রণ করার চেষ্টা করছে। গণমাধ্যমকে নিয়ন্ত্রণ করে সরকার জিয়ার বিরুদ্ধে অপপ্রচারে লিপ্ত হতে বাধ্য করছে। তিনি বলেন, এই সরকারের আমলে বড় লোকেরা আরও বড়লোক হচ্ছে, গরিবরা আরও গরিব হচ্ছে।
নতুন প্রজন্মকে জিয়া সম্পর্কে আরও বেশি করে জানার আহ্বান জানান। জিয়াকে সফল উল্লেখ করে তিনি বলেন, যেখানে আওয়ামী লীগ ব্যর্থ সেখানে জিয়া সফল।
সম্মেলনে উপস্থিত ছিলেন বিএনপির স্থায়ী কমিটির সদস্য আমির খসরু মাহমুদ চৌধুরী, ভাইস চেয়ারম্যান শামসুজ্জমান প্রমুখ। অনুষ্ঠানে সভাপতিত্ব করেন জিয়া পরিষদের প্রতিষ্ঠাতা চেয়ারম্যান কবীর মুরাদ।
