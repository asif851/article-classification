
দারিদ্র্য ও অপুষ্টি দূর করার ক্ষেত্রে উল্লেখযোগ্য অগ্রগতি অর্জন করায় জাতিসংঘ খাদ্য ও কৃষি সংস্থা (এফএও) বাংলাদেশকে বিশেষভাবে পুরস্কৃত করেছে। সহস্রাব্দের উন্নয়ন লক্ষ্যমাত্রা অর্জনের প্রথম ধাপ ক্ষুধার্ত মানুষের সংখ্যা কমিয়ে আনায় বাংলাদেশসহ ২০টি দেশকে ডিপ্লোমা অ্যাওয়ার্ড দেওয়া হয়েছে।
গতকাল ইতালির রোমে অবস্থিত এফএওর সদর দপ্তরে সংস্থাটির ৩৮তম সম্মেলনে এক বিশেষ অনুষ্ঠানের মাধ্যমে এ পুরস্কার তুলে দেওয়া হয়। রোম সফররত খাদ্যমন্ত্রী আবদুর রাজ্জাক বাংলাদেশের পক্ষে এফএওর মহাপরিচালক হোসে গ্রাজিয়ানো ডি সিলভার কাছ থেকে এ পুরস্কার গ্রহণ করেন। অনুষ্ঠানে বিশ্বের ১৯৪টি দেশের মন্ত্রী ও শীর্ষস্থানীয় কর্মকর্তারা উপস্থিত ছিলেন।
খাদ্যমন্ত্রীর সফরসঙ্গী হিসেবে রোমে নিযুক্ত বাংলাদেশের রাষ্ট্রদূত মো. শাহদাত হোসেন, খাদ্য পরিকল্পনা ও পরিধারণ ইউনিটের মহাপরিচালক নাসের ফরিদ, ইকোনমিক কাউন্সেলর মফিজুর রহমান উপস্থিত ছিলেন।
পুরস্কার হাতে নিয়ে খাদ্যমন্ত্রী এফএওকে ধন্যবাদ জানিয়ে বলেন, বাংলাদেশ খাদ্যে স্বয়ংসম্পূর্ণতা এবং দারিদ্র্য নিরসনে উল্লেখযোগ্য অগ্রগতি অর্জন করেছে। খাদ্যনিরাপত্তা অর্জনের মাধ্যমে দারিদ্র্য ও অপুষ্টির হার কমিয়ে আনায় অর্জিত সাফল্যের বিষয়ে তিনি দেশের সংশ্লিষ্ট সবার প্রতি কৃতজ্ঞতা প্রকাশ করেন।
উল্লেখ্য, সহস্রাব্দের উন্নয়ন লক্ষ্যমাত্রার প্রথম লক্ষ্য ছিল ২০১৫ সালের মধ্যে চরম দারিদ্র্য জনসংখ্যা অর্ধেকের বেশি কমিয়ে আনা। বাংলাদেশ ২০১২ সালের মধ্যেই এ লক্ষ্যমাত্রা অর্জন করেছে। ১৯৯০-৯২ সালে বাংলাদেশের চরম দারিদ্র্য লোকের সংখ্যা ছিল তিন কোটি ৭২ লাখ। ২০১২ সালে এ সংখ্যা দাঁড়িয়েছে দুই কোটি ৫৩ লাখ। শতকরা হিসাবে চরম দারিদ্র্য জনসংখ্যা ৩৭ দশমিক ৬ ভাগ থেকে ১৬ দশমিক ৮ ভাগে কমিয়ে আনা হয়েছে।
