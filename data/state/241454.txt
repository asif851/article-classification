
অতিরিক্ত অভিবাসন খরচই বিদেশে প্রবাসী শ্রমিকদের অস্বাভাবিক মৃত্যুর প্রধান কারণ বলে মনে করেন প্রবাসীকল্যাণ ও বৈদেশিক কর্মসংস্থানমন্ত্রী খন্দকার মোশাররফ হোসেন। তিনি বলেন, বর্তমান সরকার তাই অভিবাসন খরচ কমাতে অব্যাহতভাবে কাজ করে যাচ্ছে।আজ বুধবার প্রবাসীকল্যাণ ভবনে সাংবাদিকদের সঙ্গে মতবিনিময়কালে খন্দকার মোশাররফ হোসেন এসব কথা বলেন। মন্ত্রণালয়ের অতিরিক্ত সচিব হযরত আলী এবং জনশক্তি, কর্মসংস্থান ও প্রশিক্ষণ ব্যুরোর (বিএমইটি) মহাপরিচালক শামছুন নাহার এ সময় উপস্থিত ছিলেন।সংবাদ সম্মেলনে মন্ত্রী বলেন, ‘বাংলাদেশ থেকে অনেক বেশি টাকা খরচ করে একজন শ্রমিক বিদেশে যান। এরপর সেই খরচ তোলার জন্য তিনি মরিয়া হয়ে ওঠেন। ফলে কর্মক্ষেত্রে তাঁরা অমানুষিক পরিশ্রম করেন। এ ছাড়া কর্মীরা অর্থ সাশ্রয়ের জন্য অস্বাস্থ্যকর পরিবেশে গাদাগাদি করে বসবাস করেন। এসব কারণে শ্রমিকদের মধ্যে এক ধরনের মানসিক চাপ সৃষ্টি হয়। অত্যধিক পরিশ্রম ও মানসিক চাপে কর্মীদের শারীরিক সমস্যা দেখা দেয়। এর ফলে অনেক সময় অল্পবয়সী শ্রমিকেরা মৃত্যুর কোলে ঢলে পড়েন।’মন্ত্রী বলেন, ‘সমস্যা সমাধানে বর্তমান সরকার অস্বাভাবিক অভিবাসন খরচ কমাতে নিরবচ্ছিন্নভাবে কাজ করে যাচ্ছে। মালয়েশিয়ায় এখন মাত্র ৩২ হাজার টাকায় কর্মী যাচ্ছে। মধ্যপ্রাচ্যসহ অন্য দেশেও কম খরচে শ্রমিক পাঠানো হবে।’সৌদি আরবের শ্রমবাজার সম্পর্কে প্রবাসীকল্যাণমন্ত্রী বলেন, ‘দীর্ঘদিন বন্ধ থাকার পর ১৬ ফেব্রুয়ারি থেকে সৌদিতে কর্মরত প্রবাসী বাংলাদেশিরা আকামা ও পেশা পরিবর্তনের সুযোগ পাচ্ছেন। এর ফলে সৌদি আরবে আবার বাংলাদেশি কর্মী যাওয়ার সুযোগ সৃষ্টি হয়েছে। এ ছাড়া নানান কূটনৈতিক তত্পরতার মাধ্যমে বন্ধ হয়ে যাওয়া শ্রমবাজার খোলার চেষ্টা অব্যাহত আছে।’
