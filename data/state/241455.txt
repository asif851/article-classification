

বাংলাদেশের অনেক অর্জন রয়েছে। আগামী দিনে তোমরা সুনাগরিক হওয়ার মাধ্যমে দেশটাকে আরও এগিয়ে নিয়ে যাবে। সত্যকে ভালোবাসবে, অসুন্দরকে যেকোনো কিছুর বিনিময়ে ত্যাগ করবে। মাদককে শুধু ‘না’ বললে হবে না, ঘৃণা করতে হবে। প্রথম আলো ও টেলিটকের আয়োজনে গতকাল শুক্রবার বগুড়া, ফেনী ও রাঙামাটিতে এসএসসি ও সমমানের পরীক্ষায় জিপিএ-৫ পাওয়া শিক্ষার্থীদের সংবর্ধনা অনুষ্ঠানে বক্তারা এসব কথা বলেন।     
বগুড়া: জিলা স্কুল মাঠে সকাল নয়টায় মূল অনুষ্ঠান শুরুর আগে শিক্ষার্থীদের হাতে সনদ ও ক্রেস্ট তুলে দেওয়া হয়। উপহার হিসেবে শিক্ষার্থীদের মাধ্যমে তাদের অভিভাবকদের কাছে টেলিটকের সিম দেওয়া হয়। এরপর বন্ধুসভার সদস্যদের জাতীয় সংগীত পরিবেশনের মধ্য দিয়ে অনুষ্ঠান শুরু হয়।
অনুষ্ঠানে শিক্ষার্থীদের উদ্দেশে প্রথম আলোর সম্পাদক মতিউর রহমান বলেন, ‘আজকের এই দিনটা প্রথম আলোর জন্য স্মরণীয় দিন। গত রাত থেকে উত্তরাঞ্চলের পাঠকদের জন্য বগুড়ায় প্রথম আলো ছাপা শুরু হয়েছে। ভোর হওয়ার আগেই আজ প্রথম আলো হাতে পেয়েছেন পাঠকেরা। এমন শুভ দিনে প্রথম আলো দুই হাজার ৩০০ মেধাবীর এমন মিলনমেলা ঘটাতে পেরেছে।’ প্রথম আলোর নানা উদ্যোগের কথা উল্লেখ করে মতিউর রহমান বলেন, অনলাইন সংস্করণের মাধ্যমে বিশ্বের ২০০টি দেশের পাঠককে বস্তুনিষ্ঠ খবর পরিবেশন করছে প্রথম আলো। কিশোর ও তরুণ বয়সী পাঠকদের কথা মাথায় রেখে আগামী মাস থেকে ‘কিশোর আলো’ নামে আরেকটি পত্রিকা বাজারে আনছে প্রথম আলো।
প্রথম আলোর সম্পাদক বলেন, বাংলাদেশের অনেক অর্জন রয়েছে। আগামী দিনে তোমরা সুনাগরিক হওয়ার মাধ্যমে দেশটাকে আরও এগিয়ে নিয়ে যাবে। সম্পাদকের আহ্বানে শিক্ষার্থীরা হাত তুলে মাদক, ইভ টিজিং, অ্যাসিড-সন্ত্রাস, মিথ্যা ও মুখস্থকে ‘না’ বলে।
জিলা স্কুলের প্রধান শিক্ষক রমজান আলী আকন্দ বলেন, ‘বড় হয়ে তোমরা কে কী হবে তা বড় কথা নয়, প্রধান লক্ষ্য হলো তোমরা মানুষের মতো মানুষ হবে।’
অনুষ্ঠানে আরও বক্তব্য দেন জেলা প্রশাসক শফিকুর রেজা বিশ্বাস, জিলা স্কুলের প্রধান শিক্ষক রমজান আলী আকন্দ, সরকারি বালিকা উচ্চবিদ্যালয়ের প্রধান শিক্ষিকা রাবেয়া খাতুন, আর্মড পুলিশ ব্যাটালিয়ন স্কুল অ্যান্ড কলেজের অধ্যক্ষ তোফাজ্জল হোসেন ও টেলিটকের সহকারী ব্যবস্থাপক ফাউজুল আজিম।
অনুষ্ঠানে সেরা তিন প্রতিষ্ঠান বগুড়া জিলা স্কুল, সরকারি বালিকা উচ্চবিদ্যালয় ও ক্যান্টনমেন্ট পাবলিক স্কুল অ্যান্ড কলেজকে পুরস্কৃত করা হয়।
অনুষ্ঠানে মেধাবী শিক্ষার্থীদের মধ্যে বক্তব্য দেয় আকিব জাবেদ, তাজমিয়া তাবাসসুম ও আবদুল্লাহ মামুন। গান গেয়ে শোনান এস আই টুটুল। স্বাগত বক্তব্য দেন প্রথম আলো বগুড়ার নিজস্ব প্রতিবেদক মিলন রহমান।
ফেনী: সকাল ১০টায় বন্ধুসভার সদস্যদের জাতীয় সংগীত পরিবেশনের মাধ্যমে জেলা শিল্পকলা একাডেমী মিলনায়তনে সংবর্ধনা অনুষ্ঠান শুরু হয়।
বক্তব্য দেন সরকারি কলেজের অধ্যক্ষ উৎপল কান্তি বৈদ্য, দাগনভূঞা ইকবাল মেমোরিয়াল কলেজের অধ্যক্ষ মো. তায়বুল হক, জয়নাল হাজারী কলেজের অধ্যক্ষ মো. আবদুল হালিম, সরকারি বালিকা উচ্চবিদ্যালয়ের প্রধান শিক্ষক সুব্রত নাথ, সেন্ট্রাল হাইস্কুলের সহকারী প্রধান শিক্ষক মো. মোমেনুল হক, প্রথম আলো ফেনীর নিজস্ব প্রতিবেদক আবু তাহের, টেলিটক কর্মকর্তা মো. খলিলুর রহমান। অতিথিরা শিক্ষার্থীদের উদ্দেশে বলেন, মাদককে শুধু ‘না’ বললে হবে না, ঘৃণা করতে হবে। অসুন্দরকে যেকোনো কিছুর বিনিময়ে ত্যাগ করবে।  কৃতী শিক্ষার্থীদের মধ্য থেকে বক্তব্য দেয় মো. মজনু, কাজী তাহমিনা আক্তার, তুষার চন্দ্র দত্ত। অনুষ্ঠানে প্রায় এক হাজার কৃতী শিক্ষার্থীর হাতে ক্রেস্ট ও সনদ তুলে দেন অতিথিরা। এ ছাড়া সরকারি বালিকা উচ্চবিদ্যালয়, সরকারি পাইলট উচ্চবিদ্যালয় ও শাহীন একাডেমি-ফেনীকে জেলার শ্রেষ্ঠ শিক্ষাপ্রতিষ্ঠান হিসেবে সম্মাননা ক্রেস্ট প্রদান করা হয়। শেষে বন্ধুসভার সদস্যরা সাংস্কৃতিক অনুষ্ঠানের আয়োজন করেন।  
রাঙামাটি: শিল্পকলা একাডেমী মিলনায়তনে সকাল সাড়ে ১০টায় বন্ধুসভার সদস্যদের জাতীয় সংগীত পরিবেশনের মধ্য দিয়ে সংবর্ধনা অনুষ্ঠান শুরু হয়। এরপর শপথ পাঠ করানো হয়। অনুষ্ঠানে ৮৫ জন কৃতী শিক্ষার্থী উপস্থিত ছিল।
বক্তব্য দেন রাঙামাটি সরকারি কলেজের অধ্যক্ষ বাঞ্চিতা চাকমা, প্রথম আলোর চট্টগ্রাম অফিসের যুগ্ম সম্পাদক বিশ্বজিৎ চৌধুরী, লেকার্স পাবলিক স্কুল অ্যান্ড কলেজের অধ্যক্ষ এম এ মতিন, কাপ্তাই নৌবাহিনী উচ্চবিদ্যালয়ের প্রধান শিক্ষক মো. জাহাঙ্গীর আলম, সরকারি উচ্চবিদ্যালয়ের সহকারী শিক্ষক বেলী চাকমা, অদম্য মেধাবী কাপ্তাই উচ্চবিদ্যালয়ের ছাত্র সুজিক চাকমা, লেকার্স পাবলিক স্কুল ও কলেজের কৃতী ছাত্র মো. রাশেদুল করিম মজুমদার ও অভিভাবক মো. নুরুল ইসলাম। রাঙামাটি বন্ধুসভার সদস্য জয়ন্তী চাকমা, ক্রিস্টিনা চাকমা, ননাবী চাকমা, খুশী চাকমা, দ্বিপান্বিতা চাকমা এবং কাপ্তাই বন্ধুসভার নিঝুম বড়ুয়া ও প্রীতিলতা বড়ুয়া গান পরিবেশন করেন। বাঁশি বাজিয়ে শোনান হোসেন আলী। অনুষ্ঠানে জেলার সেরা শিক্ষাপ্রতিষ্ঠান হিসেবে রাঙামাটি লেকার্স পাবলিক স্কুল অ্যান্ড কলেজ, কাপ্তাই নৌবাহিনী উচ্চবিদ্যালয় ও রাঙামাটি সরকারি উচ্চবিদ্যালয়কে ক্রেস্ট দেওয়া হয়।আজ ১৪ সেপ্টেম্বর শনিবারনাটোর
স্থান: সরকারি এন এস কলেজ মিলনায়তন
সময়: সকাল সাড়ে নয়টা
সিলেট
স্থান: অ্যাডভেঞ্চার ওয়ার্ল্ড
সময়: বেলা দুইটা
মানিকগঞ্জ
স্থান: সরকারি দেবেন্দ্র কলেজ
সময়: সকাল ১০টা
জামালপুর
স্থান: পৌর পাবলিক মিলনায়তন
সময়: সকাল নয়টা
আগামীকাল ১৫ সেপ্টেম্বর রোববার
ভোলা
স্থান: শিল্পকলা একাডেমী মিলনায়তন
সময়: সকাল ১০টা
