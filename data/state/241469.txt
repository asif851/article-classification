
বিএনপির যুক্তরাষ্ট্র শাখার একজন নেতার ছেলের কাছ থেকে ঘুষ গ্রহণ এবং এ নিয়ে দেনদরবার করার অপরাধে মার্কিন কেন্দ্রীয় তদন্ত ব্যুরোর (এফবিআই) সাবেক এজেন্ট রবার্ট লাস্টিককে পাঁচ বছরের কারাদণ্ড দিয়েছেন সে দেশের আদালত। গত সোমবার মার্কিন বিচার বিভাগের ওয়েবসাইটে এ তথ্য জানানো হয়।সোমবার নিউইয়র্কের হোয়াইট প্লেন ফেডারেল কোর্টের বিচারক ভিনসেন্ট ব্রিসেটি লাস্টিককে ওই কারাদণ্ড দেন। এর আগে গত ৩০ মার্চ পৃথক ঘটনায় তাঁকে ১০ বছরের কারাদণ্ড দেন ইউটাহের এক আদালত। এর ফলে তাঁকে মোট ১৫ বছরের কারাদণ্ড ভোগ করতে হবে।মার্কিন বিচার বিভাগের ওয়েবসাইটে প্রকাশিত তথ্য অনুযায়ী, এই দণ্ডাদেশ পাওয়ার আগে গত বছরের ২৩ ডিসেম্বর আদালতে লাস্টিক (৫৩) ষড়যন্ত্রের আশ্রয় নেওয়া, সরকারি সম্পত্তি চুরি, ঘুষ গ্রহণসহ তাঁর বিরুদ্ধে আনা পাঁচ অভিযোগের সব স্বীকার করেন। আদালতে লাস্টিক বলেছিলেন, যুক্তরাষ্ট্রে বসবাসরত বাংলাদেশের একজন সুপরিচিত ব্যক্তির ব্যাপারে গোপন তথ্য সরবরাহের প্রস্তাব গ্রহণ করেছিলেন তিনি। প্রস্তাব অনুযায়ী বন্ধু জোহানেস থালেরকে (৫১) নিয়ে প্রবাসী বাংলাদেশি রিজভি আহমেদ সিজারের (৩৫) কাছ থেকে ঘুষ নেন তিনি।মামলার নথিতে যুক্তরাষ্ট্রে বসবাসকারী ওই বাংলাদেশি ব্যক্তির নাম-পরিচয় প্রকাশ করা হয়নি। তবে বলা হয়েছে, ওই ব্যক্তির রাজনৈতিক ক্ষতি করতেই রিজভি এই উদ্যোগ নিয়েছিলেন। তথ্য সংগ্রহের কাজে রিজভির পেছনে কে বা কারা ছিল, সে বিষয়েও কিছু উল্লেখ করা হয়নি নথিতে। রিজভি যুক্তরাষ্ট্রে বসবাসকারী বিএনপির নেতা মোহাম্মদ উল্লাহ মামুনের ছেলে।গত বছরের অক্টোবরে হোয়াইট প্লেন ফেডারেল কোর্টে স্বীকারোক্তিমূলক জবানবন্দিতে রিজভি ও থালের বলেছিলেন, যুক্তরাষ্ট্রে বসবাসরত ওই বাংলাদেশি সম্পর্কে গোপনে তথ্য সংগ্রহ করে দেওয়ার বিনিময়ে ২০১১ সালের সেপ্টেম্বর থেকে ২০১২ সালের মার্চ পর্যন্ত লাস্টিকের সঙ্গে তাঁদের ঘুষ লেনদেন হয়। লাস্টিক সে সময় এফবিআইয়ের কাউন্টার ইন্টেলিজেন্সের কর্মকর্তা ছিলেন।এ স্বীকারোক্তির আগে রিজভি ও থালেরের বিরুদ্ধে মামলা হয়েছিল। মামলার বিবরণে বলা হয়, আলোচিত বাংলাদেশি রাজনীতিকের ব্যক্তিগত তথ্য সংগ্রহে তাঁরা রবার্ট লাস্টিকের সঙ্গে কয়েক দফা যোগাযোগ করেন। লাস্টিককে প্রথম দফায় ৪০ হাজার ডলার এবং পরে মাসিক কিস্তিতে ৩০ হাজার ডলার করে দেওয়ার কথা হয়।সোমবার রায় ঘোষণার পর লাস্টিকের কৌঁসুলি রবার্ট সলোওয়ে বলেন, তাঁরা আরও লঘু দণ্ড আশা করেছিলেন। রায় ঘোষণাকালে আদালতে উপস্থিত ছিলেন লাস্টিক। সঙ্গে ছিলেন পরিবারের সদস্য, বন্ধুবান্ধবসহ ২০ জন। আদালতের প্রতি তাঁরা ইউটাহের আদালতের দেওয়া কারাদণ্ডের সঙ্গে এই পাঁচ বছরের দণ্ড সমন্বয় করার অনুরোধ জানিয়েছিলেন। কিন্তু বিচারক তা নাকচ করে দেন।সংশ্লিষ্ট মামলায় রিজভি ও থালেরের চলতি বছরের ৫ মার্চ যথাক্রমে ৪২ ও ৩০ মাসের কারাদণ্ড হয়। মামলায় এ দুজনকে গত বছরের আগস্টে গ্রেপ্তার করা হয়েছিল। আর পৃথক অভিযোগে আগেই গ্রেপ্তার করা হয়েছিল লাস্টিককে।
