



দর্শকশূন্যতার কারণে দেশজুড়ে একের পর এক সিনেমা হল বন্ধ হয়ে যাচ্ছে। 
এ বছর দেশের আরও ৮০টি সিনেমা হল বন্ধ হয়ে যাচ্ছে। 
১০ বছর আগেও সারা দেশে সিনেমা হলের সঙ্গে প্রায় ৪৮ হাজার কর্মী জড়িত ছিলেন। 
এখন কর্মী সংখ্যা কমে পাঁচ হাজারের নিচে নেমে গেছে।


নারায়ণগঞ্জের আড়াইহাজারের সাথী সিনেমা হলে জানুয়ারির মাঝামাঝি একদিন গিয়ে দেখা গেল, দর্শক মাত্র তিনজন। সন্ধ্যা ছয়টা বাজার পরও শো চালু না করে দর্শকের জন্য অপেক্ষা করছিলেন সুপারভাইজার সোহাগ। বিরস মুখে বললেন, ‘আগে ৫০ জন দর্শক না হলে ছবি ছাড়তাম না, এখন পাঁচজন হলেও ছেড়ে দিই। আজ সেই পাঁচজনও হচ্ছে না।’
আড়াইহাজার থেকে প্রায় দুই কিলোমিটার দূরে জমজমাট গোপালদী বাজারের চলন্তিকা সিনেমা হলে সেদিন দুপুরের শো হয়নি দর্শকের অভাবে।
গত দুই সপ্তাহে ঢাকা ও আশপাশের বেশ কিছু এলাকার বিভিন্ন সিনেমা হল ঘুরে দেখা গেছে, সবখানেই হলগুলো প্রায় দর্শকশূন্য।
দর্শকশূন্যতার কারণে দেশজুড়ে একের পর এক সিনেমা হল বন্ধ হয়ে যাচ্ছে। সেই মিছিলে এ বছর যোগ হচ্ছে আরও ৮০টি সিনেমা হল। এর মধ্যে রয়েছে রাজধানীর ঐতিহ্যবাহী আজাদ, রাজমণি, মধুমিতা, জোনাকী, অভিসার ও মুক্তি। নারায়ণগঞ্জের চলন্তিকা, চট্টগ্রামের আলমাস, রাজশাহীর উপহার। চলচ্চিত্র প্রদর্শক সমিতির উপদেষ্টা মিয়া আলাউদ্দিন জানান, বেশ কিছু সিনেমা হল ভেঙে মালিকেরা বিপণিবিতান তৈরির পরিকল্পনা করেছেন।
মাত্র ১০ বছর আগেও সারা দেশে সিনেমা হলের সঙ্গে প্রায় ৪৮ হাজার কর্মী জড়িত ছিলেন। এখন কর্মী সংখ্যা কমে পাঁচ হাজারের নিচে নেমে গেছে। মিয়া আলাউদ্দিন জানান, যেসব সিনেমা হল টিকে আছে, বেতন দিতে না পারায় সেগুলোতেও লোকবল কমিয়ে দেওয়া হচ্ছে। নব্বইয়ের দশকের শুরুতে সারা দেশে সিনেমা হল ছিল ১ হাজার ৪৩৫টি। এরপর থেকে হলের সংখ্যা কমতে কমতে ২০১৭ সালে দাঁড়ায় ২২০টি।
চলচ্চিত্র প্রদর্শক সমিতির সভাপতি ইফতেখার নওশাদ বলেন, দেশের বিভিন্ন এলাকা থেকে হলমালিকেরা প্রায়ই ফোন করে জানান, তাঁরা হল চালাতে পারছেন না। তিনি জানান, এ বছর তাঁর মধুমিতা সিনেমা হল ভেঙে ছোট পরিসরে সিনেপ্লেক্স করবেন।
চট্টগ্রামের আলমাস হলের ব্যবস্থাপনা পরিচালক এম এ কাদের খন্দকার বলেন, হলটি মুক্তিযোদ্ধা কল্যাণ ট্রাস্টের। তারা ভাঙার কথা ভাবছে। রাজশাহীর উপহার সিনেমা হলের ব্যবস্থাপক তপন কুমার দাস বললেন, এখন হলে টিকিট বিক্রি থেকে যা আয় হয়, তাতে বিদ্যুৎ বিলও ওঠে না। যেকোনো মুহূর্তে হল বন্ধ হয়ে যেতে পারে। কুমিল্লার একমাত্র টিকে থাকা রূপালী সিনেমা হল এ বছর ভেঙে নতুন পরিসরে বাণিজ্যিক ভবন করার পরিকল্পনা আছে বলে জানালেন মালিক ফরিদউদ্দিন আহমেদ।
রাজবাড়ী শহরে সাতটি সিনেমা হলের মধ্যে পাঁচটি আগেই বন্ধ ছিল। সম্প্রতি এলাকার সবচেয়ে বড় বসুন্ধরা হল ভেঙে বহুতল ভবনের কাজ শুরু হয়েছে। রাজবাড়ী জেলায় তোফাজ্জেল হোসেন মিয়ার সাতটি সিনেমা হলের মধ্যে এখন শুধু সাধনা হলটি কোনোমতে চলছে। তিনি বলেন, শুধু দুই ঈদ উপলক্ষে সিনেমায় ভালো লাভ হয়। বছরের বেশির ভাগ সময় লোকসান।
২০১৭ সালে মাত্র ৬২টি বাণিজ্যিক সিনেমা মুক্তি পেয়েছে। এর মধ্যে দেশে নির্মিত বাণিজ্যিক সিনেমা, অনুদান পাওয়া সিনেমাসহ আমদানি করা সিনেমাও রয়েছে। বাংলাদেশ চলচ্চিত্র প্রদর্শক সমিতির হিসাবে মাত্র তিনটি সিনেমা হিট হয়েছে। এগুলো হচ্ছে বস টু, নবাব এবং ঢাকা অ্যাটাক। চলচ্চিত্র ব্যবসায়ীদের মতে, সিনেমা হল চালানোর জন্য সপ্তাহে অন্তত দুটি বাণিজ্যিক ধারার নতুন সিনেমা এবং মাসে অন্তত একটি ব্যবসাসফল সিনেমা প্রয়োজন। কিন্তু সে হারে নতুন সিনেমা তৈরি হচ্ছে না।
পুরান ঢাকার আজাদ সিনেমা হলের প্রধান ব্যবস্থাপক এম এম হাসান জানালেন, আসনসংখ্যার মাত্র ১০ শতাংশ বিক্রি হয়। শুক্রবার বিকেল ও রাতের শো ছাড়া অন্য দিনের প্রদর্শনীতে তেমন দর্শক হয় না।
মধুমিতা হলের ব্যবস্থাপক রেজাউল করিম জানালেন, সারা সপ্তাহে গড়ে ৩৫ হাজার টাকার টিকিট বিক্রি হয়, যেখানে মধুমিতার এক পূর্ণ প্রেক্ষাগৃহ (হাউসফুল) প্রদর্শনীর টিকিটের দাম ৩৬ হাজার টাকা।
তথ্য মন্ত্রণালয়ের অতিরিক্ত সচিব মনজুরুর রহমান প্রথম আলোকে বলেন, নতুন যেসব বহুতল বিপণিবিতান হচ্ছে, সেখানে অবশ্যই যেন সিনেপ্লেক্স রাখা হয়, সে বিষয়ে আদেশ দেওয়া হয়েছে।
তথ্যমন্ত্রী হাসানুল হক ইনু প্রথম আলোকে বলেন, প্রেক্ষাগৃহগুলো ব্যক্তিমালিকানাধীন হওয়ায় তাঁরা সরাসরি কিছু করতে পারছেন না। হলমালিকেরাও তাঁদের পরিকল্পনা দেননি। হলগুলোকে ডিজিটাল করার পরিকল্পনা আছে।
 
