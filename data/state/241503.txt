
 
বাংলাদেশের রাজনৈতিক অস্থিরতা ও সহিংসতায় উদ্বিগ্ন কানাডা। তারা মনে করে, চলমান রাজনৈতিক বিরোধ মেটাতে সরকার ও বিরোধী দলের অর্থপূর্ণ ও গঠনমূলক সংলাপে বসা উচিত। সেই সঙ্গে বাংলাদেশের আগামী নির্বাচন যাতে অবাধ, সুষ্ঠু ও স্বচ্ছ হয়, সেটিও নিশ্চিত করতে হবে।
ঢাকায় নিযুক্ত কানাডার হাইকমিশনার হিদার ক্রুডেন আজ বৃহস্পতিবার এক বিবৃতিতে এ আহ্বান জানিয়েছেন।
বিবৃতিতে হিদার ক্রুডেন বলেন, ‘সংখ্যালঘুদের ওপর নির্যাতনসহ বাংলাদেশের রাজনৈতিক অস্থিরতা ও অব্যাহতভাবে সহিংসতা বেড়ে যাওয়ায় কানাডা এখনো গভীরভাবে উদ্বিগ্ন। সাম্প্রতিক বিক্ষোভের সময় নিহত লোকজনের পরিবার ও তাঁদের স্বজনদের প্রতি গভীর সমবেদনা জানাচ্ছি। সেই সঙ্গে আহত ব্যক্তিদের দ্রুত আরোগ্য কামনা করছি।’
কানাডার হাইকমিশনার বলেন, ‘বাংলাদেশের এ অস্থিরতার জন্য দেশের জনগণ, অর্থনৈতিক সমৃদ্ধি ও গণতন্ত্রকে অনেক মূল্য দিতে হচ্ছে।’
হিদার ক্রুডেন বলেন, ‘গণতন্ত্রের মূলমন্ত্র হলো শান্তিপূর্ণ প্রতিবাদ। আমরা বিশ্বাস করি, গণতান্ত্রিক প্রক্রিয়ায় সহিংসতার কোনো জায়গা নেই। বাংলাদেশ সরকার ও সব দলের রাজনৈতিক সহিংসতার বিরুদ্ধে সুস্পষ্টভাবে ও জনসমক্ষে ঘোষণা দেওয়া উচিত। কানাডা রাজনৈতিক দলগুলোর চলমান বিরোধ মেটাতে একটি অর্থপূর্ণ ও গঠনমূলক সংলাপে বসে আগামী নির্বাচন অবাধ, সুষ্ঠু ও স্বচ্ছ হওয়ার বিষয়টি নিশ্চিত করার আহ্বান জানাচ্ছে।’
