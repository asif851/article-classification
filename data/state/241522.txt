
সিলেট-আখাউড়া রেলপথের পাহাড়ি ঢলের স্রোতে হবিগঞ্জের ইটাখোলা রেলওয়ে স্টেশন এলাকায় ৫৬ নম্বর রেলসেতুর খুঁটির নিচের মাটি সরে গিয়ে সেতুটি একদিকে দেবে গেছে। এতে সেতুর ওপর দিয়ে ট্রেন চলাচল ঝুঁকিপূর্ণ হয়ে পড়েছে। ফলে সকাল থেকে ঢাকা ও চট্টগ্রামের সঙ্গে সিলেটের রেল যোগাযোগ বন্ধ রয়েছে। সেতুটি সারাতে দু-এক দিন সময় লাগতে পারে বলে রেল বিভাগ জানিয়েছে। সেতুর দুই দিকে ট্রেন রেখে যাত্রী পারাপারের চিন্তা ভাবনা করছে রেলওয়ে কর্তৃপক্ষ।
দুদিন ধরে হবিগঞ্জে ভারী বৃষ্টি হচ্ছে।
রেলওয়ের গণ পূর্ত বিভাগের শায়েস্তাগঞ্জের জ্যেষ্ঠ উপসহকারী প্রকৌশলী রুহুল আক্তার আজ বৃহস্পতিবার বিকেল পাঁচটায় প্রথম আলোকে জানান, ক্ষতিগ্রস্ত সেতু মেরামতে কাজ চলছে। তবে দুর্যোগপূর্ণ আবহাওয়ার কারণে সময় লাগছে। এ অবস্থায় সেতুটি মেরামতে দুই থেকে তিন দিন সময় লাগতে পারে। ট্রেন চলাচলের বিষয়ে এখনো কিছু নিশ্চিত করা বলা যাচ্ছে না। তবে ঊর্ধ্বতন বিভাগীয় কর্মকর্তাদের সঙ্গে আলোচনা করে ট্রান্সশিপমেন্টের মাধ্যমে অর্থাৎ বিকল্প পন্থায় সেতুর দুই দিকে দুটি ট্রেন রেখে যাত্রীদের পারাপার শুরু করা যায় কিনা, সে বিষয়ে ভাবা হচ্ছে। সিদ্ধান্ত হলে আগামীকাল শুক্রবার থেকে এভাবে ট্রেন চলাচল অব্যাহত রাখা হতে পারে।
আখাউড়া-সিলেট রেলপথের মৌলভীবাজারের কমলগঞ্জ উপজেলাধীন শমশেরনগর রেলওয়ে স্টেশন মাস্টার কবির আহমদ বলেন, ক্ষতিগ্রস্ত সেতু সহসা মেরামত হচ্ছে না বলেই সিলেট থেকে আখাউড়াগামী ড্যামু সাধারণ ট্রেন ভানুগাছ ও সিলেট থেকে ঢাকাগামী আন্তনগর কালনি এক্সপ্রেস ট্রেন শায়েস্তাগঞ্জ থেকে সিলেটের দিকে ফেরত পাঠানো হয়েছে। এতে যাত্রীদের ভোগান্তি তৈরি হয়। পরে অনেকেই বিকল্প পথে যার যার মতো করে রেলস্টেশন এলাকা ছাড়েন।
