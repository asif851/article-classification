
প্রধানমন্ত্রী শেখ হাসিনা বিএনপির চেয়ারপারসন খালেদা জিয়াকে হুঁশিয়ারি দিয়ে বলেছেন, তিনি যেন তাঁর ‘কুপুত্রকে জিহ্বা সামলে’ কথা বলতে বলেন। তারেক রহমানের নাম উল্লেখ না করে প্রধানমন্ত্রী বলেছেন, তাঁর (তারেক রহমানের) কথায় ইয়াহিয়ার কথার প্রতিধ্বনি রয়েছে।
গতকাল মঙ্গলবার লন্ডনে এক অনুষ্ঠানে তারেক রহমান বঙ্গবন্ধুকে ‘রাজাকার’ বলে আখ্যায়িত করেন। এর এক দিন পর আজ বুধবার রাজধানীর কৃষিবিদ ইনস্টিটিউট মিলনায়তনে বিজয় দিবস উপলক্ষে আওয়ামী লীগ আয়োজিত আলোচনা সভায় প্রধানমন্ত্রী এসব কথা বলেন।প্রধানমন্ত্রী শেখ হাসিনা বলেন, ‘লন্ডনে বসে সে যে ধরেনের জঘন্য কথা বলেছে, তার সম্পর্কে কথা বলতে ঘৃণা হয়। নাম নিতেও ঘৃণা হয়। মানুষকে বিভ্রান্ত করার জন্য ইতিহাস বিকৃতি করছে।’ তিনি বলেন, ‘লেখাপড়া করলে বা ইতিহাস পড়লে তো সে জানত। মানুষ হয়নি বলেই জানোয়ারের মতো কথা বলে। জানোয়ারের শিক্ষা কীভাবে দিতে হয়, তা বাংলার মানুষ জানে, মানুষ দেবেও।’
শেখ হাসিনা বলেন, ‘খালেদা জিয়াকে অনুরোধ করব, আপনার কুপুত্রকে জিহ্বা সামলে কথা বলতে বলবেন। বাংলাদেশের মানুষ মেনে নেবে না, এটা বরদাস্ত করা হবে না। আইভি রহমানসহ বহু মানুষের রক্ত তার হাতে। বিচার অবশ্যই হবে।’
জিয়া অরফানেজ ট্রাস্ট মামলার কথা উল্লেখ করে খালেদা জিয়ার উদ্দেশে শেখ হাসিনা বলেন, ‘আপনি এতই সাধু হবেন তো পালিয়ে বেড়াচ্ছেন কেন? এতিমের টাকা চুরি করেছেন।’ তিনি বলেন, ‘উনি জানেন যে মামলায় হাজির হলে শাস্তি পাবেন। চোরের মন পুলিশ, পুলিশ। আদালতে হাজির হন না। এতিমের অর্থ চুরি করে পালিয়ে বেড়ান। অন্যকে দোষ দেন। নিজের চেহারাটা আয়নায় দেখেন।’
আলোচনা সভায় সভাপতিত্ব করেন সংসদ উপনেতা ও আওয়ামী লীগের সভাপতিমণ্ডলীর সদস্য সাজেদা চৌধুরী।
