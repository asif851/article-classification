

দেশের বিভিন্ন মেডিকেল কলেজ হাসপাতালের ইন্টার্ন চিকিৎসকদের কর্মবিরতি প্রত্যাহারের সিদ্ধান্ত হয়েছে বলে স্বাস্থ্য মন্ত্রণালয় সূত্রে জানা গেছে।
আজ সোমবার সকালে ধানমন্ডিতে এক বৈঠকের পরে এ সিদ্ধান্ত হয়। বৈঠকে স্বাস্থ্যমন্ত্রী মোহাম্মদ নাসিম, ঢাকা মেডিকেল কলেজ, সলিমুল্লাহ মেডিকেল কলেজ ও শহীদ সোহরাওয়ার্দী মেডিকেল কলেজ হাসপাতালের ইন্টার্ন চিকিৎসক পরিষদের নেতারা উপস্থিত ছিলেন।
বৈঠক সূত্রে জানা গেছে, স্বাস্থ্যমন্ত্রী বগুড়ার শহীদ জিয়াউর রহমান মেডিকেল কলেজ হাসপাতালের চার ইন্টার্ন চিকিৎসকের বিরুদ্ধে নেওয়া শাস্তিমূলক ব্যবস্থা তুলে নেওয়ার আশ্বাস দিয়েছেন।
বৈঠকে উপস্থিত স্বাধীনতা চিকিৎসক পরিষদের সভাপতি ইকবাল আর্সলান, ছাত্রলীগের কেন্দ্রীয় সভাপতি সাইফুর রহমান সোহাগও কর্মবিরতি প্রত্যাহারের সিদ্ধান্তের বিষয়টি জানিয়েছেন।
বগুড়ার শহীদ জিয়াউর রহমান মেডিকেল কলেজ হাসপাতালের চার ইন্টার্ন চিকিৎসকের বিরুদ্ধে নেওয়া শাস্তিমূলক ব্যবস্থার প্রতিবাদে ও কর্মস্থলে চিকিৎসকদের নিরাপত্তার দাবিতে গত শনিবার থেকে কর্মবিরতিতে যান দেশের বিভিন্ন সরকারি ও বেসরকারি মেডিকেল কলেজ হাসপাতালের ইন্টার্ন চিকিৎসকেরা।
স্বাস্থ্য ও পরিবারকল্যাণ মন্ত্রণালয় গত বৃহস্পতিবার এক নির্দেশে বগুড়ার শহীদ জিয়াউর রহমান মেডিকেল কলেজ হাসপাতালে রোগীর আত্মীয় প্রহৃত হওয়ার ঘটনায় চার ইন্টার্ন চিকিৎসকের পেশাগত সনদের কার্যকারিতা ছয় মাস স্থগিত করে। এর প্রতিবাদে এই কর্মবিরতি শুরু হয়।
আরও পড়ুন: ইন্টার্ন চিকিৎসকদের কর্মবিরতি অব্যাহত
