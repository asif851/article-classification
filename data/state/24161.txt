
নারায়ণগঞ্জের সোনারগাঁ উপজেলার কাঁচপুর ওমর আলী উচ্চবিদ্যালয়ের দুই ছাত্রের খুনিদের গ্রেপ্তারের দাবিতে বিক্ষোভ করেছেন ওই শিক্ষাপ্রতিষ্ঠানের শিক্ষার্থী, অভিভাবক ও এলাকাবাসী৷গতকাল বুধবার সকালে তাঁরা ঢাকা-চট্টগ্রাম মহাসড়কের কাঁচপুর বাসস্ট্যান্ড থেকে নয়াবাড়ী পর্যন্ত এক কিলোমিটার এলাকাজুড়ে মানববন্ধন, বিক্ষোভ মিছিল ও প্রতিবাদ সভা করেন৷ প্রায় এক ঘণ্টাব্যাপী এ কর্মসূচির কারণে মহাসড়কে যান চলাচল বন্ধ হয়ে যায়৷ সৃষ্টি হয় দীর্ঘ যানজটের৷মানববন্ধন ও প্রতিবাদ সভায় বক্তব্য দেন কাঁচপুর ওমর আলী উচ্চবিদ্যালয়ের ব্যবস্থাপনা কমিটির সভাপতি মাহাবুব খান, শিক্ষানুরাগী সদস্য আপেল হকসহ এলাকার বিভিন্ন রাজনৈতিক দল ও সংগঠনের নেতারা৷বক্তারা বলেন, দুই ছাত্রকে মুক্তিপণের দাবিতে অপহরণের পর হত্যার ঘটনায় এখন পর্যন্ত পুলিশ কাউকে গ্রেপ্তার করতে পারেনি৷ এক সপ্তাহের মধ্যে দুই হত্যার সঙ্গে জড়িত ব্যক্তিদের গ্রেপ্তার করা না হলে ঢাকা-চট্টগ্রাম মহাসড়ক বন্ধ করে দেওয়া হবে৷ কর্মসূচি পালনের সময় উপস্থিত হন শাকিন আলমের বাবা সামসুল আলম ও মা সুমি বেগম৷ বক্তব্য দেওয়ার সময় তাঁরা কান্নায় ভেঙে পড়েন৷ অন্যরাও চোখের পানি ধরে রাখতে পারেননি৷
