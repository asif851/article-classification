
রাজবাড়ীর বালিয়াকান্দি উপজেলার ইসলামপুর ইউনিয়নের হিরনকান্দি গ্রামে বাল্যবিবাহের আয়োজন করার অপরাধে বর ও কনের বাবাকে কারাদণ্ড দিয়েছেন ভ্রাম্যমাণ আদালত। গত শুক্রবার বিকেলে ভ্রাম্যমাণ আদালত পরিচালনা করেন নির্বাহী হাকিম ও বালিয়াকান্দির ইউএনও কামরুল হাসান। আদালত সূত্র জানায়, বিকেলে উপজেলার হিরনকান্দি গ্রামের সোবহান শেখের ছেলে পোশাককর্মী হামিদুল শেখের (২০) সঙ্গে প্রতিবেশী জাহাঙ্গীর আলমের নবম শ্রেণিতে পড়ুয়া মেয়ের (১৫) বিয়ের আয়োজন করা হয়। এ তথ্য পেয়ে বিয়েবাড়িতে অভিযান চালান আদালত। এ সময় ঘটনাস্থলে কনের বাবা ও বরের বাবাকে বাল্যবিবাহের আয়োজন করার অপরাধে এক মাস করে বিনাশ্রম কারাদণ্ড দেওয়া হয়। গতকালই তাদের কারাগারে পাঠানো হয়।
