
যেনতেন হেলিকপ্টার বা বিমান নয়। রাষ্ট্রপতি এবং প্রধানমন্ত্রীও চড়েছেন। এমন আকাশযানে উঠতে পারবেন মাত্র ৩০ টাকায়। রাজধানীর তেজগাঁও বিমানবন্দরের পশ্চিম রানওয়েতে (আইডিবি ভবনের বিপরীত পাশে) বিমান জাদুঘরে রয়েছে এ সুযোগ। শুধু তা-ই নয়, কোনো বিমানের সঙ্গে আছে মুক্তিযুদ্ধের স্মৃতি, কোনোটিতে মিশে আছে বিমানবাহিনীর সাফল্যগাথা।জাদুঘর বললেই বদ্ধ ঘরের যে চিত্র মনে আসে, বিমান জাদুঘর সে রকম নয়। সুবিশাল জায়গাজুড়ে সবুজের গালিচা বিছানো পথের ধারে সারি করে সাজিয়ে রাখা আছে বিমান, হেলিকপ্টার। যেন পাখা মেলে বিশ্রাম নিচ্ছে। দুপুরের পর থেকেই শিশু থেকে শুরু করে সব বয়সী মানুষের পদচারণে মুখর হয়ে ওঠে জাদুঘরটি। বিমানবাহিনীর ইতিহাস, ঐতিহ্য, সাফল্য ও উন্নয়ন তরুণ প্রজন্মের কাছে তুলে ধরতে গত বছরের ২৮ সেপ্টেম্বর জাদুঘরটি চালু হয়।জাদুঘর সূত্রে জানা যায়, এখানে প্রদর্শনীর জন্য আছে ১১টি যুদ্ধবিমান, ছয়টি প্রশিক্ষণ বিমান, দুটি হেলিকপ্টার, দুটি পরিবহন বিমান, তিনটি রাডার ও একটি ডাকোটা বিমান। প্রতিটির সামনে দেওয়া আছে বর্ণনাসহ নামফলক।গতকাল বৃহস্পতিবার দেখা গেল, দুপুর গড়িয়ে বিকেল হতেই জাদুঘরে লোকজনের সমাগম বাড়ছে। দর্শনার্থীদের মধ্যে শিশু-কিশোরের সংখ্যা ও উৎসাহ দুটিই বেশি। এক বিমান থেকে আরেক বিমানের সামনে ছুটে যাচ্ছে, চোখেমুখে বিস্ময় নিয়ে ছুঁয়ে দেখছে। জাদুঘরের টিকিট কাউন্টার অতিক্রম করলেই চোখে পড়বে ‘নীলাদ্রি’। এই দোকানে পাওয়া যাবে বিমানবাহিনীর স্মারকসহ অনেক কিছু। একটু এগোলেই একটি মানচিত্র। জাদুঘরের কোথায় কী আছে, মানচিত্রে এক নজর চোখ বুলিয়ে নিলেই ধারণা পাওয়া যাবে। দুই বাচ্চা ও স্ত্রীকে নিয়ে ধানমন্ডি থেকে ঘুরতে এসেছেন নুর হোসেন। ঘুরে ঘুরে দেখছিলেন আর ছবি তুলছিলেন। বললেন, ইতিহাসের সাক্ষী এসব বিমান দেখে বেশ ভালো লাগছে। বাচ্চারা বেশি খুশি। বিমানে চড়ছে, ছবি তুলছে।বাংলাদেশের প্রথম যাত্রীবাহী বিমান ‘বলাকা’, মুক্তিযুদ্ধের সময় ব্যবহৃত ‘ডাকোটা’ বিমান, রাষ্ট্রপতি ও প্রধানমন্ত্রীদের বাহন ‘এমআই-৮ ভিআইপি হেলিকপ্টার’, ‘মিগ-২১ যুদ্ধবিমান’ সাজানো আছে জাদুঘরে। নির্মল বিনোদনের পাশাপাশি ইতিহাসের অংশ ছুঁয়ে দেখতে পেরে অনেকেই আনন্দে আত্মহারা।হালকা খাবারের জন্য জাদুঘরের ভেতরে আছে দুটি দোকান। গাড়ি রাখার ব্যবস্থাও আছে। কয়েক দিনের মধ্যে চালু হবে বোট হাউস ও থিম পার্ক। জাদুঘরে প্রবেশমূল্য ২০ টাকা। আর দুটি হেলিকপ্টার ও তিনটি বিমানে ওঠা যাবে, প্রতিটির জন্য দিতে হবে ৩০ টাকা। শুক্র ও শনিবার সকাল ১০টা থেকে রাত আটটা আর সোম থেকে বৃহস্পতিবার বেলা দুইটা রাত আ টটা পর্যন্ত খোলা থাকে বিমান জাদুঘর। রোববার সাপ্তাহিক ছুটি।
