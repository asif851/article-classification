
বাংলাদেশে সন্ত্রাসী হামলার বড় ধরনের হুমকি আছে—এমন বার্তা দিয়ে এ দেশ ভ্রমণে সতর্কতা জারি করেছে অস্ট্রেলিয়া। আজ শুক্রবার অস্ট্রেলিয়ার ডিপার্টমেন্ট অব ফরেন অ্যাফেয়ার্স অ্যান্ড ট্রেডের ওয়েবসাইটে এই সতর্কবার্তা তুলে ধরা হয়। সেখানে বলা হয়েছে, বাংলাদেশে সম্ভাব্য ওই সন্ত্রাসী হামলার লক্ষ্য হতে পারে পশ্চিমা দেশগুলোর নাগরিকেরা।সতর্ক থাকার পরামর্শ দিয়ে অস্ট্রেলিয়ার নাগরিকদের বাংলাদেশ ভ্রমণের বিষয়টি পুনর্বিবেচনা করতে বলা হয়েছে। সন্ত্রাসীদের লক্ষ্যবস্তু হতে পারে—এমন স্থানগুলো ভ্রমণের ক্ষেত্রে বিবেচনা করতে বলা হয়।যদি অস্ট্রেলিয়ার কোনো নাগরিক বাংলাদেশ ভ্রমণে আসে, তবে তাকে দেওয়া ভ্রমণের সম্ভাব্য স্থান ও সেখানে নেওয়া নিরাপত্তাব্যবস্থা সম্পর্কে অবহিত থাকতে বলা হয়েছে। বলা হয়, বাণিজ্যিকভাবে গুরুত্বপূর্ণ স্থান, আদালত, বিদেশি সরকারের স্থাপনা, নিরাপত্তা বাহিনী ও পুলিশের স্থাপনা, দূতাবাস, হোটেল, ক্লাব, রেস্তোরাঁ, বার, স্কুল, বিপণিবিতান, ব্যাংক, প্রেক্ষাগৃহ, গণপরিবহন, বাসস্ট্যান্ড, রেলস্টেশন, পর্যটন ও ঐতিহাসিক স্থান সম্ভাব্য হামলার লক্ষ্যবস্তু হতে পারে
সতর্কবার্তায় গত ২৪ মার্চে ঢাকায় শাহজালাল আন্তর্জাতিক বিমানবন্দরের কাছে একটি তল্লাশিচৌকিতে আত্মঘাতী বোমা হামলা, ২০১৬ সালের ১ জুলাই হলি আর্টিজান হামলাসহ ২০১৫ সালের বেশ কয়েকটি সন্ত্রাসী হামলার কথা উল্লেখ করা হয়। এ ছাড়া চিকুনগুনিয়া, বন্যা, ঘূর্ণিঝড় ও ভূমিধসের বিষয়েও সতর্ক করা হয়।
