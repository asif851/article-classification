
ময়মনসিংহ শহরের ভাটিকাশর এলাকায় গতকাল বুধবার পুকুরে গোসল করতে নেমে ডুবে মো. সিয়াম (৬) ও তানজিম ইসলাম (৬) নামের দুই শিশু মারা গেছে। তারা স্থানীয় বলাশপুর সরকারি প্রাথমিক বিদ্যালয়ে প্রথম শ্রেণীতে পড়ত। সিয়াম ওই এলাকার নুরুদ্দিনের ও তানজিম মুখলেছুর রহমানের ছেলে। ওই দুই শিশুর পরিবারের সদস্য ও স্থানীয়রা জানান, দুপুরে ভাটিকাশর এলাকায় একটি পুকুরে গোসল করতে গিয়ে সিয়াম ও তানজিম পানিতে তলিয়ে যায়। অনেক খোঁজাখুঁজি করে তাদের উদ্ধারের পর ময়মনসিংহ মেডিকেল কলেজ হাসপাতালে নেওয়া হয়। সেখানে কর্তব্যরত চিকিৎসক দুজনকেই মৃত ঘোষণা করেন।
