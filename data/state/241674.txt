
নারায়ণগঞ্জ শহরের নদীবন্দরের সেন্ট্রাল খেয়াঘাট এলাকায় শীতলক্ষ্যা নদীতে রাতের বেলায় অবৈধভাবে চলা বালুবাহী বাল্কহেডের ধাক্কায় যাত্রীবাহী একটি নৌকা ডুবে গেছে। এতে মা ও ছেলে নিখোঁজ হয়েছে। গতকাল বুধবার রাত আটটার দিকে এ ঘটনা ঘটে। খবর পেয়ে ফায়ার সার্ভিসের ডুবুরি দল উদ্ধার তৎ​পরতা চালায়।
প্রত্যক্ষদর্শী ও পুলিশ জানায়, বন্দর রেলিবাগান এলাকার চান মিয়া তাঁর স্ত্রী সেতু বেগম ও তিন বছরের শিশুসন্তান সাফিনকে নিয়ে ডাক্তার দেখানোর জন্য বন্দর খেয়াঘাট থেকে নৌকাযোগে নারায়ণগঞ্জ শহরের দিকে যাচ্ছিলেন। এ সময় নদীর উত্তর দিক থেকে আসা একটি বাল্কহেড নৌকাটিকে ধাক্কা দিলে ডুবে যায়। চান মিয়া ও নৌকার মাঝি সাঁতরে তীরে উঠতে সক্ষম হলেও স্ত্রী ও সন্তান পানিতে তলিয়ে যায়।গতকাল রাত সাড়ে ১০টার দিকে এ প্রতিবেদন লেখা পর্যন্ত নৌ-পুলিশ, সদর মডেল থানার পুলিশ ও ফায়ার সার্ভিসের ডুবুরি দল উদ্ধার তৎপরতা চালাচ্ছিল। এদিকে উত্তেজিত জনতা রাতে নিষেধাজ্ঞা অমান্য করে বালুবাহী বাল্কহেড চলাচল করার অভিযোগে লাঠিসোঁটা নিয়ে ঘটনার প্রতিবাদে বিক্ষোভ করেছে। নারায়ণগঞ্জ নৌ-পুলিশের উপপরিদর্শক (এসআই) আবু তাহের সাংবাদিকদের বলেন, নৌকাডুবির ঘটনার পর থেকে নদীতে উদ্ধারকাজ চালানো হচ্ছে। গতকাল রাত পৌনে ১১টা পর্যন্ত নিখোঁজ মা-ছেলের সন্ধান মেলেনি। উল্লেখ্য, সম্প্রতি শীতলক্ষ্যা নদীতে নৌ দুর্ঘটনা এড়াতে বালুবাহী বাল্কহেড চলাচল নিষিদ্ধ করে নারায়ণগঞ্জের জেলা প্রশাসন।
