
এক মাসের মধ্যে নবম ওয়েজ বোর্ড ঘোষণার জোর দাবি জানিয়েছে সাংবাদিক, শ্রমিক ও কর্মচারী ঐক্য পরিষদ। আজ সোমবার জাতীয় প্রেসক্লাবের সামনে আয়োজিত মহাসমাবেশ থেকে এ দাবি জানানো হয়। 
বাংলাদেশ ফেডারেল ইউনিয়ন অব নিউজ পেপার প্রেস ওয়ার্কার্সের (প্রেস ফেডারেশন) সভাপতি আলমগীর হোসেনের সভাপতিত্বে মহাসমাবেশে প্রধান অতিথি ছিলেন বাংলাদেশ ফেডারেল সাংবাদিক ইউনিয়নের (বিএফইউজে) সাবেক সভাপতি মনজুরুল আহসান বুলবুল। সমাবেশে ঐক্য পরিষদ নেতারা বলেন, সরকারি কর্মকর্তা, বিচার বিভাগসহ সরকারের বিভিন্ন স্তরে বেতন–ভাতা বৃদ্ধির ফলে গণমাধ্যমকর্মীরা বেতনবৈষম্যের শিকার হয়েছেন। এক মাসের মধ্যে দাবি পূরণ না হলে নেতারা বৃহত্তর আন্দোলনে যেতে বাধ্য হবেন বলে হুঁশিয়ারি দেন। ঐক্য পরিষদ নেতারা একই সঙ্গে বিভিন্ন গণমাধ্যমে বকেয়া বেতন–ভাতা পরিশোধ ও বোনাস প্রদান, চাকরিচ্যুত সাংবাদিকদের পাওনা টাকা পরিশোধ ও প্রতিটি গণমাধ্যমে কর্মরত ব্যক্তিদের নিয়োগপত্র প্রদানেরও দাবি জানান। প্রধান অতিথির বক্তব্যে মনজুরুল আহসান বুলবুল বলেন, ওয়েজ বোর্ড শুধু বেতন–ভাতার বিষয় নয়, এটি গণমাধ্যমকর্মীদের মর্যাদারও বিষয়। তিনি নবম ওয়েজ বোর্ড ঘোষণার দাবি আদায়ে ডিইউজের প্রতিটি ইউনিটকে শক্তিশালী ভূমিকা রাখার বিষয়ে সচেষ্ট হওয়ার আহ্বান জানান। বিএফইউজের মহাসচিব ওমর ফারুক বলেন, এক মাসের মধ্যে নবম ওয়েজ বোর্ড ঘোষণা না করা হলে দেশব্যাপী সফরের মাধ্যমে ইউনিটগুলো থেকে বৃহত্তর আন্দোলন গড়ে তোলা হবে। তিনি বিভিন্ন সময়ে সাংবাদিক হত্যাকাণ্ডের দ্রুত বিচারও দাবি করেন। ঢাকা সাংবাদিক ইউনিয়নের (ডিইউজে) সাধারণ সম্পাদক সোহেল হায়দার চৌধুরীর সঞ্চালনায় মহাসমাবেশে আরও বক্তব্য দেন ডিইউজের সভাপতি শাবান মাহমুদ, সহসভাপতি আতিকুর রহমান চৌধুরী, সাবেক মহাসচিব আবদুল জলিল ভূঁইয়া, আজিজুল হক ভূঁইয়া, বিএফইউজের কোষাধ্যক্ষ মধুসূদন মণ্ডল, ঢাকা রিপোর্টার্স ইউনিটির সাধারণ সম্পাদক রাজু আহমেদ, ডিইউজের সাংগঠনিক সম্পাদক শাহজাহান মিয়া, ক্রীড়া ও সাংস্কৃতিক সম্পাদক মফিজুর রহমান, জনকল্যাণ সম্পাদক উম্মুল ওয়ারা সুইটি, দপ্তর সম্পাদক মনিরুজ্জামান প্রমুখ।
