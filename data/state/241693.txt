
আওয়ামী লীগের উপদেষ্টা পরিষদের সদস্য ও শিল্পমন্ত্রী আমির হোসেন আমু বলেছেন, ষোড়শ সংশোধনী বাতিলের রায়ের পর্যবেক্ষণে দেশের বিরুদ্ধে যে কথা বলা হয়েছে, তা এক্সপাঞ্জ (প্রত্যাহার) না করলে দেশের মানুষ এগিয়ে আসবে।
আজ বৃহস্পতিবার সকালে রাজধানীর জাতীয় প্রেসক্লাবের সামনে ‘ষোড়শ সংশোধনীর রায়ে নারী সংসদ সদস্য সম্পর্কে অবমাননাকর মন্তব্য’ করা হয়েছে উল্লেখ করে এর প্রতিবাদে যুব মহিলা লীগ এক মানববন্ধনের আয়োজন করে। মানববন্ধনে প্রধান অতিথির বক্তব্যে আমির হোসেন আমু কথাগুলো বলেন।
প্রধান বিচারপতিকে উদ্দেশ করে আমির হোসেন আমু বলেন, ‘সংসদের বিরুদ্ধে কথা বলার আগে আপনার ভাবা উচিত ছিল, এই সংসদের মাধ্যমেই আপনার নিয়োগ। এই সংসদের রাষ্ট্রপতিই আপনাকে নিয়োগ দিয়েছেন। আজকে সেদিকে চিন্তা রেখে ভবিষ্যতে কথা বলবেন।’ তিনি আরও বলেন, ‘এই দেশের বিরুদ্ধে যে কথা বলেছেন (প্রধান বিচারপতি), তা প্রত্যাখ্যান করতে হবে, এক্সপাঞ্জ (প্রত্যাহার) না করলে এ দেশের মানুষ এগিয়ে আসবে।’
শিল্পমন্ত্রী বলেন, ‘অন্য বিচারপতিদের মনে রাখা দরকার, উনি (প্রধান বিচারপতি) যা চান, তা হলো ওই জুডিশিয়ারি, ওই বিচারকদের একমাত্র দেবতা হতে। তিনি যা বলবেন, সেটাই মানতে হবে। সব ক্ষমতা তাঁর হাতে থাকবে, এর বাইরে কিছু থাকবে না। আজকে সেই ব্যবস্থা আমরা বিচার বিভাগে হতে দিতে পারি না। প্রধান বিচারপতি রাষ্ট্রের ক্ষমতা নিয়ে নিতে চান। এই সব ঔদ্ধত্য দেখানোর একটা সীমা আছে।’
আমির হোসেন আমু বলেন, ‘আওয়ামী লীগ সরকার, শেখ হাসিনার সরকার কোনো ঠুনকো দল নয়। কোনো সামরিক জান্তার পকেট থেকে এই দলের সৃষ্টি হয়নি। আজকে অনেক দল, বিশেষ করে বিএনপি নেতারা শেখ হাসিনার বক্তব্যের সমালোচনা করছেন। তাঁরা তো করবেনই। কারণ, তাঁরা তো পাকিস্তানপ্রেমিক। বাংলাদেশে একটা কথা আছে, সব শিয়ালের এক রা।’
আমির হোসেন আমু বলেন, ‘ভুলে গেলে হবে না, আজকের প্রধানমন্ত্রী শেখ হাসিনা, তিনি তিনবারের প্রধানমন্ত্রী। তিনি ক্ষমতায় আসার পর তাঁকে নানাভাবে হত্যা করার চেষ্টা করা হয়েছে, কিন্তু তাঁকে কোনো কিছুই দমিয়ে রাখতে পারেনি। তিনি সবকিছুকে উপেক্ষা করে দেশ ও মানুষের জন্য কাজ করে যাচ্ছেন। আজকে তাঁর ওপর কথা বলার সাহস আপনাকে কে দিল? আজকে কী উদাহরণ দিয়া ভীতিপ্রদর্শন করছেন?’
প্রধান বিচারপতিকে উদ্দেশ করে আমির হোসেন আমু বলেন, ‘আজকে ঘোলা পানিতে মাছ শিকার করার জন্য যারা মাঠে নেমেছে, আপনি ইতিমধ্যে নিশ্চয়ই তাদের চিনতে পেরেছেন। তারা আপনার বন্ধু নয়, শত্রু।’
যুব মহিলা লীগের সভাপতি নাজমা আকতারের সভাপতিত্বে বক্তব্য দেন আওয়ামী লীগের যুগ্ম সাধারণ সম্পাদক জাহাঙ্গীর কবির নানক। মানববন্ধনে যুব মহিলা লীগের কেন্দ্রীয় এবং ঢাকা মহানগর উত্তর ও দক্ষিণের নেতা-কর্মীরা উপস্থিত ছিলেন। যুব মহিলা লীগের সাধারণ সম্পাদক অপু উকিল মানববন্ধন সঞ্চালনা করেন।
