
নারায়ণগঞ্জ শহরে বাসার মধ্যে একই পরিবারের পাঁচজনকে হত্যার ঘটনায় আজ রোববার সকাল নয়টা নাগাদ কোনো মামলা হয়নি।ময়নাতদন্তের জন্য লাশ পাঁচটি নগরের মণ্ডলপাড়ায় অবস্থিত ১০০ শয্যাবিশিষ্ট নারায়ণগঞ্জ জেনারেল (ভিক্টোরিয়া) হাসপাতালের মর্গে পাঠিয়েছে পুলিশ।নারায়ণগঞ্জ সদর মডেল থানার ভারপ্রাপ্ত কর্মকর্তা (ওসি) আবদুল মালেক আজ সকালে প্রথম আলোকে এসব তথ্য জানিয়েছেন।গতকাল শনিবার শহরের ২ নম্বর বাবুরাইল এলাকার একটি বাসায় একই পরিবারের পাঁচজনের লাশ পাওয়া যায়।পুলিশ জানায়, গতকাল দুপুর থেকে সন্ধ্যার মধ্যে কোনো একসময় ওই পাঁচজনকে হত্যা করা হয়ে থাকতে পারে। খবর পেয়ে তারা রাত সাড়ে আটটার দিকে ঘটনাস্থলে পৌঁছায়।নিহত ব্যক্তিরা হলেন তাসলিমা বেগম (৪০), তাঁর ছেলে শান্ত (১০), মেয়ে সুমাইয়া (৫), ভাই মোরশেদুল (২৫) ও তাসলিমার জা লামিয়া (২৫)।পুলিশ জিজ্ঞাসাবাদের জন্য নিহত লামিয়ার স্বামী শরীফ মিয়াসহ দুজনকে আটক করেছে।পাঁচজনকে হত্যার খবর পেয়ে গতকাল রাতে পুলিশ ও র‍্যাবের ঊর্ধ্বতন কর্মকর্তারা ঘটনাস্থলে যান।রাত ১২টার দিকে ঢাকা থেকে পুলিশের অপরাধ তদন্ত বিভাগের (সিআইডি) একটি দল ঘটনাস্থলে পৌঁছায়। তারা প্রায় দুই ঘণ্টা ধরে তদন্ত করে।সিআইডির কাজ শেষ হলে লাশের সুরতহাল করে নারায়ণগঞ্জ সদর মডেল থানা-পুলিশ। ভোররাত চারটার দিকে পুলিশ লাশ পাঁচটি নারায়ণগঞ্জ জেনারেল হাসপাতালের মর্গে পাঠায়।
নারায়ণগঞ্জ সদর মডেল থানার ওসি আবদুল মালেক বলেন, লাশের ময়নাতদন্ত হবে। এ ঘটনায় এখন পর্যন্ত মামলা হয়নি।
আরও পড়ুন: 
নারায়ণগঞ্জে একই পরিবারের ৫ জনকে গলা কেটে হত্যা
