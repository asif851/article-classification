
বাংলাদেশ থেকে জনশক্তি রপ্তানির প্রক্রিয়া চূড়ান্ত করতে ঢাকায় এসেছে সৌদি আরবের ১৭ সদস্যের প্রতিনিধিদল। গতকাল রোববার দুপুরে সাউদিয়া এয়ারলাইনসের একটি উড়োজাহাজে তাঁরা ঢাকায় আসেন।সৌদি প্রতিনিধিদলের আসার বিষয়টি প্রথম আলোকে নিশ্চিত করেছেন প্রবাসী কল্যাণ ও বৈদেশিক কর্মসংস্থান মন্ত্রণালয়ের জনসংযোগ কর্মকর্তা শহীদুল ইসলাম মজুমদার।প্রতিনিধিদলটিকে নেতৃত্ব দিচ্ছেন সৌদি শ্রম মন্ত্রণালয়ের আন্তর্জাতিক সম্পর্ক বিভাগের উপমন্ত্রী আহমেদ আল ফাহাইদ। দেশটির আন্তর্জাতিক দ্বিপক্ষীয় চুক্তিবিষয়ক বিভাগের মহাপরিচালক আল শাহরিক, কর্মসংস্থান বিভাগের মহাপরিচালক আবদুল আজিজ আল হার্ভিসহ শ্রম ও পররাষ্ট্র মন্ত্রণালয়ের কর্মকর্তারা এবং বেসরকারি খাতের কয়েকজন ব্যবসায়ী রয়েছেন এই প্রতিনিধিদলে।প্রবাসী কল্যাণ মন্ত্রণালয় সূত্রে জানা গেছে, আজ সোমবার সকালে প্রবাসী কল্যাণ ও বৈদেশিক কর্মসংস্থানমন্ত্রী খন্দকার মোশাররফ হোসেনের সঙ্গে সাক্ষাৎ করবে সফররত সৌদি প্রতিনিধিদল। এরপর তাঁরা প্রবাসী কল্যাণ মন্ত্রণালয়ের কর্মকর্তাদের সঙ্গে দ্বিপক্ষীয় বৈঠক করবেন। পরে তাঁরা জনশক্তি, কর্মসংস্থান ও প্রশিক্ষণ ব্যুরো (বিএমইটি), ঢাকা মেডিকেল কলেজ হাসপাতালে স্বাস্থ্য পরীক্ষা, পুলিশের বিশেষ শাখা (এসবি) এবং ঢাকার একটি কারিগরি প্রশিক্ষণকেন্দ্র পরিদর্শন করবেন। সন্ধ্যা সাতটায় প্রতিনিধিদলটি প্রধানমন্ত্রীর সঙ্গে সাক্ষাৎ করবে। পরদিন তাঁরা পররাষ্ট্রমন্ত্রীর সঙ্গে সাক্ষাৎ করবেন।
