
চলমান অবরোধ কর্মসূচি এবং হামলা ও ধরপাকড়ে জনজীবনে যে দুর্ভোগ নেমে এসেছে, তাতে আইন ও সালিশ কেন্দ্র (আসক) উদ্বেগ ও নিন্দা প্রকাশ করেছে।আজ বুধবার আসকের নির্বাহী পরিচালক সুলতানা কামালের সই করা এক বিবৃতিতে এ উদ্বেগ প্রকাশ করা হয়।বিবৃতিতে বলা হয়েছে, ৪ জানুয়ারি থেকে এ পর্যন্ত ১৭ জনের প্রাণহানীর ঘটনা ঘটেছে। সর্বশেষ রংপুরে চলন্ত বাসে পেট্রলবোমা ছুড়ে পুড়িয়ে শিশুসহ চারজনকে হত্যা করা হয়েছে। চোরাগোপ্তা হামলার কারণে জনমনে ভীতি ও নিরাপত্তাহীনতা বিরাজ করছে।বিরোধী দলকে সমাবেশ করতে না দেওয়া, বিরোধী দলের নেতা-কর্মীদের ব্যাপক ধরপাকড়, সংবাদমাধ্যমের ওপর হস্তক্ষেপের মাধ্যমে মানুষের অধিকার অগণতান্ত্রিকভাবে বাধাগ্রস্ত করা হচ্ছে বলেও বিবৃতিতে উল্লেখ করা হয়েছে।বিবৃতিতে বলা হয়েছে, ‘অবিলম্বে এ অবস্থার অবসান চাই।’ বিবৃতিতে সবার গণতান্ত্রিক অধিকার রক্ষা করা এবং বিরোধী দলকে সভা-সমাবেশ ও মতপ্রকাশে বাধা দেওয়া থেকে বিরত থাকতে সরকারের প্রতি আহ্বান জানানো হয়েছে। একই সঙ্গে বিরোধী দলগুলোকে যেকোনো ধরনের সহিংসতা পরিহার করে শান্তিপূর্ণ আন্দোলনের পথ বেছে নেওয়ার আহ্বান জানানো হয়েছে।
