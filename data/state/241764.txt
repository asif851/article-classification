
বাংলাদেশের মহান মুক্তিযুদ্ধে ৩০ লাখ মানুষের শহীদ হওয়া প্রতিষ্ঠিত ইতিহাস বলে রায়ের পর্যবেক্ষণে উল্লেখ করেছেন আন্তর্জাতিক অপরাধ ট্রাইব্যুনাল। মানবতাবিরোধী অপরাধী নেত্রকোনার রাজাকার মো. ওবায়দুল হক ওরফে আবু তাহের ও আতাউর রহমান ননীর যুদ্ধাপরাধ মামলার রায়ের ৪৪৬ নম্বর অনুচ্ছেদে আন্তর্জাতিক অপরাধ ট্রাইব্যুনাল এ কথা বলেছেন।
ট্রাইব্যুনাল বলেছেন, পাক দখলদার বাহিনীর কাছ থেকে দেশকে মুক্ত করতে বাঙালি জাতি ও মুক্তিযোদ্ধারা যুদ্ধ করেছেন। এটি ঐতিহাসিক সত্য। যুদ্ধে ৩০ লাখ মানুষ শহীদ হয়েছেন। লাখ লাখ নারী সম্ভ্রম হারিয়েছেন। এক কোটি মানুষ ভারতে শরণার্থী হিসেবে আশ্রয় নিয়ে বাধ্য হয়েছেন। এই প্রতিষ্ঠিত ইতিহাস নিঃসন্দেহে জাতির পবিত্র আবেগ ও মুক্তিযুদ্ধের অহংকারের সঙ্গে মিশে আছে।বিএনপি চেয়ারপারসন খালেদা জিয়া বলেন, মুক্তিযুদ্ধে শহীদের সংখ্যা নিয়ে বিতর্ক আছে। তাঁর এই বক্তব্যের পর এ নিয়ে রাজনৈতিক অঙ্গনে পাল্টাপাল্টি বক্তব্য শুরু হয়েছে। এমন পরিস্থিতির মধ্যে আন্তর্জাতিক অপরাধ ট্রাইব্যুনাল তাঁর পর্যবেক্ষণে এ কথা বললেন।
