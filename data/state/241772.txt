
সড়কে অবৈধ যান চলাচল বন্ধের দাবিতে রাজশাহীতে আজ রোববার ভোর ছয়টা থেকে অনির্দিষ্টকালের জন্য পরিবহন ধর্মঘটের ডাক দেওয়া হয়েছে। এর ফলে রোববার রাজশাহী থেকে কোনো বাস ছেড়ে যাবে না, রাজশাহীতে ঢুকতেও পারবে না।গতকাল শনিবার বিকেলে রাজশাহী শিরোইল বাস টার্মিনাল এলাকায় বিক্ষোভ মিছিল শেষে জেলা মোটর শ্রমিক ইউনিয়নের পক্ষ থেকে এ ধর্মঘটের ডাক দেওয়া হয়।রাজশাহী বাস মালিক সমিতির সাধারণ সম্পাদক মঞ্জুর রহমান বলেন, ‘আমরা প্রশাসনকে বারবার চূড়ান্ত সময়সীমা বেঁধে দিয়েছি। কিন্তু কোনো লাভ হয়নি। বরং সড়কে সম্প্রতি আরও বেপরোয়াভাবে অবৈধ ও নিবন্ধনহীন যানবাহন চলাচল বৃদ্ধি পেয়েছে। তিনি আরও বলেন, সড়কে অবৈধ যান চলাচলের ফলে বাস মালিক-শ্রমিকদের লোকসান গুনতে হচ্ছে। পাশাপাশি দুর্ঘটনাও বেড়েছে। এর প্রতিবাদে রোববার ভোর ছয়টা থেকে পরবর্তী ঘোষণা না দেওয়া পর্যন্ত রাজশাহী জেলায় পরিবহন ধর্মঘট চলতে থাকবে। রাজশাহী জেলা প্রশাসক মেজবাহ্ উদ্দিন চৌধুরী বলেন, রাস্তাঘাটে অবৈধ যানবাহন চলছে এটা সত্য। তবে সপ্তাহে শুক্রবার বাদ দিয়ে সব দিনই প্রশাসনের পক্ষ থেকে ভ্রাম্যমাণ আদালতও চলছে।
