
ঠাকুরগাঁওয়ের হরিপুর উপজেলার একটি প্রাথমিক বিদ্যালয়ের মাঠে দুই মাস ধরে পাথর স্তূপ করে রাখা হয়েছে। স্থানীয় সরকার ও প্রকৌশল অধিদপ্তরের (এলজিইডি) অধীন একটি সড়ক নির্মাণের জন্য এসব মালামাল রাখা হয়েছে। বিদ্যালয়ের মাঠে মালামাল স্তূপ করে রাখায় শিক্ষার্থীদের স্বাভাবিক খেলাধুলা বন্ধ হয়ে গেছে।
গত বৃহস্পতিবার সরেজমিনে দেখা যায়, উপজেলার বনগাঁও সরকারি প্রাথমিক বিদ্যালয়ের মাঠজুড়ে পাথরের স্তূপ। স্থানীয় লোকদের সঙ্গে কথা বলে জানা গেছে, বিদ্যালয়ের পাশের সড়ক নির্মাণের কাজ চলছে। ওই সড়কের কার্পেটিংয়ের জন্য বিদ্যালয়ের মাঠজুড়ে পাথর রাখা হয়েছে।
খোঁজ নিয়ে জানা গেছে, ২০১৪ সালে সাসটেইনেবল রুরাল ইনফ্রাস্ট্রাকচার ইমপ্রুভমেন্ট প্রজেক্টের (এসআরআইআইপি) আওতায় উপজেলার যাদুরানীহাট জিসি মীরডাঙ্গী ভায়া বনগাঁওহাট পর্যন্ত সড়ক নির্মাণের দরপত্র আহ্বান করে এলজিইডি। ২ কোটি ৭৮ লাখ টাকায় কাজটি পান ঠাকুরগাঁও শহরের ঠিকাদার রামবাবু। ২০১৪ সালের ২৯ এপ্রিল তাঁর সঙ্গে চুক্তি সই হয়। ২০১৫ সালের ২৮ জুন কাজটি শেষ হওয়ার কথা থাকলেও ঠিকাদার এখন পর্যন্ত সড়কে ইট-খোয়া বিছিয়ে ফেলে রেখেছেন। গত জুনের শুরুতে রমজান মাসের ছুটিতে সাত দিনের কথা বলে ওই ঠিকাদারের লোকজন বনগাঁও সরকারি প্রাথমিক বিদ্যালয়ের মাঠে পাথর ফেলেন।
বিদ্যালয়ের প্রধান শিক্ষক মো. অলিউর রহমান অভিযোগ করে বলেন, ‘রমজান মাসে বিদ্যালয় ছুটির সময় ঠিকাদারের লোকজন বিদ্যালয়ের মাঠে পাথর রেখে সড়ক নির্মাণের কাজ করার অনুমতি চান। আমরা সে সময় মাঠে পাথর রাখতে নিষেধ করি। এরপর তাঁরা সাত দিনের মধ্যে সড়কের কাজ শেষ হবে দাবি করে আবার অনুমতি চান। এ দাবির পরিপ্রেক্ষিতে ঠিকাদারের লোকজনকে মাঠে পাথর রাখতে অনুমতি দেওয়া হয়। কিন্তু দুই মাস হয়ে গেলেও তাঁরা পাথরগুলো সরিয়ে নিচ্ছেন না। ঠিকাদারের লোকজনকে পাথর সরিয়ে নিতে বলা হলেও তাঁরা কোনো কথা শুনছেন না। বিদ্যালয়ের মাঠে পাথর থাকায় শিক্ষার্থীদের অসুবিধা হচ্ছে।’ বিষয়টি প্রাথমিক শিক্ষা কার্যালয়কে লিখিতভাবে জানানোর সিদ্ধান্ত নিয়েছেন বলে জানান তিনি।
গত বৃহস্পতিবার কথা হয় বিদ্যালয়ের কয়েকজন শিক্ষার্থীর সঙ্গে। সে সময় শিক্ষার্থী মাসুদ রানা, তাসলিমা ও মো. সোহান বলে, মাঠের মধ্যে পাথর ফেলে রাখায় তারা খেলাধুলা করতে পারছে না। তারা ঠিকমতো চলাচলও করতে পারে না। অনেক সময় পায়ে পাথর ফোটে, পা কেটে যায়। অনেকে পাথরের স্তূপে খেলতে গিয়ে পা ফসকে আহত হয়েছে। বিদ্যালয়ের পঞ্চম শ্রেণির শিক্ষার্থী মো. লিটন বলে, ‘আগে সুযোগ পেলে মাঠে ফুটবল খেলতাম। পাথর রাখার পর আর খেলা যায় না। খেলতে গেলেই পায়ে পাথরের টুকরা ফুটে যায়। গত সপ্তাহে খেলতে গিয়ে আমার শ্রেণির দুজনের পা পাথরে কেটে গেছে।’
বিদ্যালয়ের দপ্তরি কাম নৈশপ্রহরী রবিউল ইসলাম বলেন, ‘পাথরের আঘাতে শিক্ষার্থীরা আহত হওয়ার পর থেকে ওদের আর মাঠে খেলতে দিই না। তবু ওরা নিষেধ অমান্য করে খেলতে চলে যায়।’
এ ব্যাপারে উপজেলা প্রকৌশলী আবদুস সামাদ বলেন, ‘ঠিকাদারি প্রতিষ্ঠান মালামাল কোথায় রেখে রাস্তা নির্মাণ করবে, এ বিষয়ে আমাদের সঙ্গে কোনো সম্পর্ক নেই। শুধু সঠিকভাবে কাজটা বুঝে নেওয়াই আমাদের দায়িত্ব। তবে শিক্ষার্থীদের ভোগান্তি হয়, এমন কাজ না করাই উচিত।’
ঠিকাদার রামবাবু বলেন, ‘মালামাল রেখে সড়কের কাজ করার মতো ওই এলাকায় তেমন একটা উঁচু জায়গা নেই। তাই বিদ্যালয়ের মাঠেই পাথর রাখতে বাধ্য হয়েছি। এখন বর্ষার কারণে সড়কের নির্মাণকাজ থেমে রয়েছে। বর্ষা শেষ হলেই নির্মাণকাজ শুরু হবে। তখন মাঠ ফাঁকা হয়ে যাবে।’ উপজেলার ভারপ্রাপ্ত শিক্ষা কর্মকর্তা ইউনুস আলী গত শুক্রবার দুপুরে মুঠোফোনে প্রথম আলোকেবলেন, বিদ্যালয়ের মাঠে পাথর রাখার বিষয়টি তিনি এইমাত্র শুনলেন। সরেজমিনে পরিদর্শন করে এ ব্যাপারে প্রয়োজনীয় পদক্ষেপ নেওয়া হবে।
 
