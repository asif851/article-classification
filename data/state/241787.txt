
কক্সবাজারের টেকনাফের সাবরাং থেকে প্রায় ৪০ হাজার ইয়াবা বড়িসহ চার ব্যক্তিকে আটক করেছে বিজিবি। আটক ব্যক্তিরা হলেন মো. জসিম উদ্দিন, মো. জমির উদ্দিন, মো. ওমর ফায়সাল ও মোহাম্মদ হোসাইন। ২ বিজিবি ব্যাটালিয়নের উপ-অধিনায়ক মেজর আবু রাসেল সিদ্দিকী প্রথম আলোকে বলেন, বুধবার রাত আটটার দিকে সাবরাংয়ের পুরানপাড়া এলাকায় টহল দেওয়ার সময় একটি অটোরিকশাকে থামার সংকেত দেয় তাঁদের একটি টহল দল। অটোরিকশাটি আনুমানিক ১৫ গজ দূরে গিয়ে থেমে যায়। এরপর অটোরিকশার যাত্রীরা পালানোর চেষ্টা করেন। এ সময় বিজিবি চারজনকে আটক করে। তবে দুজন পালিয়ে যান। পরে অটোরিকশায় তল্লাশি করে ৩৯ হাজার ৮০৭টি ইয়াবা বড়ি পাওয়া যায়। অটোরিকশা ও আটক ব্যক্তিদের ব্যবহৃত চারটি মুঠোফোন জব্দ করা হয়েছে। এই ঘটনায় থানায় মামলা হয়েছে।
