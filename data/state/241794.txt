
পেশাজীবী সমন্বয় পরিষদের মহাসচিব ও বঙ্গবন্ধু শেখ মুজিব মেডিকেল বিশ্ববিদ্যালয়ের (বিএসএমএমইউ) প্যাথলজি বিভাগের অধ্যাপক কামরুল হাসান খান বিএসএমএমইউর উপাচার্য হিসেবে নিয়োগ পেয়েছেন। গতকাল মঙ্গলবার তিনি দায়িত্ব নিয়েছেন। বিএসএমএমইউর এক সংবাদ বিজ্ঞপ্তিতে এ তথ্য জানানো হয়েছে। সংবাদ বিজ্ঞপ্তিতে বলা হয়, বঙ্গবন্ধু শেখ মুজিব মেডিকেল বিশ্ববিদ্যালয়ের আচার্য ও বাংলাদেশের রাষ্ট্রপতি মো. আবদুল হামিদ কামরুল হাসান খানকে এ নিয়োগ দেন। বিশ্ববিদ্যালয় আইন অনুযায়ী কামরুল হাসান খান আগামী তিন বছরের জন্য উপাচার্য পদে দায়িত্ব পালন করবেন। তিনি ১৯৯৯ সাল থেকে বিএসএমএমইউর শিক্ষক সমিতির সাধারণ সম্পাদকের দায়িত্ব পালন করে আসছেন। দায়িত্ব নেওয়ার পর নতুন উপাচার্য বিএসএমএমইউতে বঙ্গবন্ধু শেখ মুজিবুর রহমানের ম্যুরালে এবং ধানমন্ডি ৩২ নম্বরে বঙ্গবন্ধুর প্রতিকৃতিতে ফুল দিয়ে শ্রদ্ধা জানান। মুক্তিযোদ্ধা কামরুল হাসান খান ১৯৫৫ সালের ১২ মার্চ টাঙ্গাইলের ঘাটাইল থানার ভাবনদত্ত গ্রামে জন্মগ্রহণ করেন। তাঁর স্ত্রী মাসুদা বেগম বিএসএমএমইউর হেমাটোলজি বিভাগে কর্মরত। ‘Effects Of Topical Application of Ethylene Glycol on Rats’ শিরোনামে একটি গুরুত্বপূর্ণ গবেষণা রয়েছে নতুন উপাচার্যের।কামরুল হাসান খান বাংলাদেশ মেডিকেল অ্যাসোসিয়েশনের (বিএমএ) দুবার নির্বাচিত কেন্দ্রীয় সাংগঠনিক সম্পাদক, বিসিএস কেন্দ্রীয় সমন্বয় পরিষদের (২৬ ক্যাডার) সাবেক যুগ্ম মহাসচিব, বাংলাদেশ পরিবেশ আন্দোলনের (বাপা) কেন্দ্রীয় কার্যকরী পরিষদের সদস্য, প্রকৌশলী, কৃষিবিদ ও চিকিৎসকদের সংগঠন প্রকৃচির কেন্দ্রীয় কার্যকরী পরিষদের সদস্য, কেন্দ্রীয় ইন-সার্ভিস ট্রেনি চিকিৎসক পরিষদের যুগ্ম আহ্বায়ক ও সন্ধানীর আজীবন কেন্দ্রীয় উপদেষ্টা। বিজ্ঞপ্তি
