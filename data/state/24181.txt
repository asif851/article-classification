
পাবনার চাটমোহর পৌর শহরের আফ্রাতপাড়া মহল্লায় গত মঙ্গলবার দিবাগত রাতে মর্জিনা খাতুন (৪০) নামের এক নারীকে তাঁর শয়নকক্ষে শ্বাসরোধে হত্যা করেছে সন্ত্রাসীরা। মর্জিনা ওই মহল্লার সৌদি আরবপ্রবাসী আবদুল হাইয়ের স্ত্রী।এ ঘটনায় মর্জিনার ভাই আবদুর রাজ্জাক বাদী হয়ে চাটমোহর থানায় হত্যা মামলা করেছেন।মর্জিনার পরিবার ও পুলিশ সূত্রে জানা গেছে, মর্জিনার স্বামী ১৫ বছর ধরে সৌদি আরবে রয়েছেন। তাঁদের ১৯ বছরের ছেলে থাকেন ঢাকায়। মর্জিনা শ্বশুরবাড়ির পাশে একটি পৃথক বাড়িতে একাই বাস করতেন। মঙ্গলবার রাতে তিনি শ্বশুরবাড়ির লোকজনের সঙ্গে কথা বলে ঘুমিয়ে পড়েন। গতকাল বুধবার সকালে শয়নকক্ষে হাত-পা বাঁধা অবস্থায় তাঁর লাশ পাওয়া যায়। খবর পেয়ে পুলিশ লাশটি উদ্ধার করে ময়নাতদন্তের জন্য পাবনা মেডিকেল কলেজ হাসপাতালের মর্গে পাঠায়।মামলার সত্যতা নিশ্চিত করে চাটমোহর থানার ওসি আসাদুজ্জামান মুন্সী বলেন, তাঁরা ঘটনাস্থলে গিয়ে মর্জিনাকে বিবস্ত্র ও হাত-পা বাঁধা অবস্থায় পান। ধর্ষণের পর একটি ছেঁড়া লুঙ্গির অংশ দিয়ে তাঁকে শ্বাসরোধে হত্যা করা হয়েছে বলে প্রাথমিকভাবে ধারণা করা হচ্ছে। পুলিশ ঘটনার তদন্ত শুরু করেছে।
