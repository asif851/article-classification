
আগামী ডিসেম্বর ও জানুয়ারিতে দলীয় প্রতীকে স্থানীয় সরকার নির্বাচন অনুষ্ঠানের পদক্ষেপকে সরকারের জাতীয় নির্বাচনের দাবিকে পাশ কাটানোর একটি ‘নীলনকশা’ বলে অভিহিত করেছে বিএনপি।গতকাল শুক্রবার দুপুরে রাজধানীর নয়াপল্টনে বিএনপির কেন্দ্রীয় কার্যালয়ে সংবাদ সম্মেলনে দলের মুখপাত্র আসাদুজ্জামান রিপন এ প্রতিক্রিয়া জানান। তিনি দলীয় পরিচয়ে নির্বাচন অনুষ্ঠানে স্থানীয় সরকার আইন প্রণয়নে সরকারি উদ্যোগের বিরোধিতা করে এর আগে সংশ্লিষ্ট সব পক্ষের সঙ্গে আলোচনা ও পরামর্শ করার দাবি জানান।বিএনপির এই মুখপাত্র বলেন, উন্নত গণতান্ত্রিক দেশগুলোতে স্থানীয় সরকার নির্বাচন দলগতভাবে হয়। বিএনপিও নীতিগতভাবে এর বিরোধিতা করে না। কিন্তু বাংলাদেশে বিভাজনের রাজনীতির যে রসায়ন, তাতে দলীয় প্রতীকে স্থানীয় সরকার নির্বাচন বাস্তবসম্মত নয়। বর্তমান নির্বাচন কমিশনকে ‘আজ্ঞাবহ’ অভিহিত করে তিনি বলেন, ‘বর্তমান রকিবউদ্দীন আহমেদ কমিশনের পক্ষে সুষ্ঠু ও নিরপেক্ষ নির্বাচন অনুষ্ঠান কোনোভাবেই সম্ভব নয়। তা বিগত নির্বাচনগুলোতে প্রমাণিত হয়েছে। একই সঙ্গে ভোটকেন্দ্র পাহারা দেওয়ার ক্ষমতাও বর্তমান প্রশাসনের নেই।’আসাদুজ্জামান বলেন, ‘স্থানীয় সরকার নির্বাচন অনুষ্ঠানের আয়োজনে একটা নীলনকশা রয়েছে। আমরা জাতীয় নির্বাচনের দাবি করছি। সরকার এটাকে পাশ কাটাতে দলীয় প্রতীকে নির্বাচনের দিকে যাচ্ছে।’ তিনি বলেন, শাসক দলের যে চরিত্র প্রকাশিত হচ্ছে, তাতে স্থানীয় সরকার নির্বাচন দলীয় পরিচয়ে হলে ভিন্ন দল ও মতের লোকেরা সেবা না পাওয়ার আশঙ্কা রয়েছে। এ প্রসঙ্গে তিনি বিরোধীদলীয় নির্বাচিত জনপ্রতিনিধিদের অপসারণের ঘটনা উল্লেখ করেন।সংবাদ সম্মেলনে গত বৃহস্পতিবার পিরোজপুর জেলার বানিপাড়া ইউনিয়নের ছাত্রদলের আটক সাধারণ সম্পাদক বায়েজিদের মুক্তির দাবি জানান বিএনপির মুখপাত্র।এ সময় আরও উপস্থিত ছিলেন বিএনপির গণশিক্ষা-বিষয়ক সম্পাদক সানাউল্লাহ মিয়া, ধর্ম-বিষয়ক সম্পাদক মাসুদ আহমেদ তালুকদার, কেন্দ্রীয় নেতা আবদুস সালাম আজাদ, আসাদুল করিম, তকদির হোসেন, খন্দকার আখতার হামিদ প্রমুখ।
