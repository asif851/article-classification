
বাংলাদেশ প্রিমিয়ার লিগের (বিপিএল) ম্যাচ নিয়ে বাজিতে বাধা দেওয়া বিশ্ববিদ্যালয়ের শিক্ষার্থী আহমেদ এমাদ উদ্দিন নাসিমকে (২৩) খুনের ঘটনায় মামলা হয়েছে। রাজধানীর বাড্ডা এলাকায় গতকাল সোমবার সকালে এ ঘটনা ঘটে। রাত সাড়ে নয়টার দিকে বাড্ডা থানায় এ নিয়ে মামলা করেন নাসিমের বাবা আলী আহমেদ সাইফুদ্দীন।এ মামলায় আবদুর রশিদ, রমজান ও আসিফ নামের স্থানীয় তিন যুবক ছাড়াও অজ্ঞাতনামা কয়েকজনকে আসামি করা হয়েছে।ঘটনার সত্যতা নিশ্চিত করে বাড্ডা থানার ভারপ্রাপ্ত কর্মকর্তা (ওসি) ওয়াজেদ আলী বলেন, আসামিদের গ্রেপ্তারের চেষ্টায় বিভিন্ন জায়গায় অভিযান চালানো হচ্ছে। তবে এখনো কেউ ধরা পড়েনি।ঘটনার বিষয়ে নাসিমের বড় ভাই ফাহিম আহমেদের অভিযোগ, গত রোববার রাতে মধ্য বাড্ডার পোস্ট অফিসের গলিতে তাঁদের বাসার সামনে জুয়ার আসর বসান আবদুর রশীদ নামের এক ব্যক্তি। এতে বিপিএলের ম্যাচ নিয়ে বাজির আয়োজন করা হয়। সেখানে গিয়ে জুয়ার আসরে বাধা দেন নাসিম। এ ঘটনায় ক্ষিপ্ত হয়ে রশীদ সকালে ভাড়াটে সন্ত্রাসী দিয়ে তাঁর ভাইকে হত্যা করেন।
 
