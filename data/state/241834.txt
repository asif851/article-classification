

নির্বাচনকালীন সরকারের শিল্প ও গণপূর্তমন্ত্রী তোফায়েল আহমেদ বলেছেন, দেশে রাজনৈতিক বিভক্তি খুবই দুর্ভাগ্যজনক। এটা কখনোই ছিল না। একাত্তরের পরাজিত শক্তি জাতিকে বিভক্ত করতে তত্পর। বিরোধী দলের সক্রিয় সহযোগিতায় তারা সারা দেশে নাশকতা চালাচ্ছে।
আজ সোমবার মহান বিজয় দিবস উপলক্ষে সাভারে জাতীয় স্মৃতিসৌধে ফুল দিয়ে মুক্তিযুদ্ধের বীর শহীদদের প্রতি শ্রদ্ধা জানানো শেষে তোফায়েল আহমেদ এ কথা বলেন।
তোফায়েল আহমেদ বলেন, ‘এবার একটু ভিন্ন আঙ্গিকে আমরা বিজয় দিবস পালন করছি। ১৯৭১ সালে যারা মা-বোনের সম্ভ্রমহানি করেছিল,  ৩০ লাখ মানুষ হত্যা করেছিল, সেই ঘাতকদের মধ্যে একজনের বিচার কাজ শেষ করে এখানে এসেছি। বাকিদেরও বিচার করতে সবাইকে ঐক্যবদ্ধ হতে হবে।’
জাতীয় স্মৃতিসৌধে শহীদদের প্রতি শ্রদ্ধা জানানো শেষে ডাক ও টেলিযোগাযোগমন্ত্রী রাশেদ খান মেনন বলেন, ‘এবার বিজয় দিবসে ভিন্নতা এসেছে। মানবতাবিরোধীদের বিচার কার্যকর করতে পেরেছি। এতে জনগণের তৃপ্তি ও বিজয় উল্লাস কাজ করছে। তবে একাত্তরে যেমন উদ্বেগ ও উত্কণ্ঠা ছিল, বিরোধী দল এখন সে রকম একটা পরিবেশ সৃষ্টি করেছে। একাত্তরের পরাজিত শক্তি সারা দেশে তত্পর রয়েছে।’
