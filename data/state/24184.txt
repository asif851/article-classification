
ফরিদপুর শহরের গোয়ালচামট এলাকায় অবস্থিত শ্রীধাম শ্রীঅঙ্গনে জগদ্বন্ধু সুন্দরের ১৪৫তম আবির্ভাব উৎসব শুরু হয়েছে। শ্রীমদ্ভাগবত পাঠের মধ্য দিয়ে গতকাল রোববার নয় দিনব্যাপী উৎসবের সূচনা হয়। এ উপলক্ষে গত শনিবার দুপুরে শ্রীঅঙ্গনে এক সংবাদ সম্মেলনের আয়োজন করা হয়। এতে অনুষ্ঠানমালার লিখিত বিবরণ পাঠ করেন মহানাম সম্প্রদায়ের সাধারণ সম্পাদক শ্রীমৎ বন্ধুসেবক ব্রহ্মচারী। অন্যান্যের মধ্যে বক্তব্য দেন মহানাম সম্প্রদায়ের সভাপতি শ্রীমৎ কান্তিবন্ধু ব্রহ্মচারী। সভাপতিত্ব করেন সেবায়েত মানুষবন্ধু ব্রহ্মচারী প্রমুখ। উৎসবে আলোচনা সভা, গ্রন্থের মোড়ক উন্মোচন, মহানাম কীর্তন, ষোল প্রহর তারকব্রহ্ম মহানাম কীর্তনসহ নানা অনুষ্ঠানের আয়োজন করা হয়েছে। এ ছাড়া শ্রীঅঙ্গনের পাশের মহিম ইনস্টিটিউশনের মাঠে শুরু হয়েছে গ্রামীণ মেলা। 
