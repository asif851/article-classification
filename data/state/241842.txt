
সত্যিকার অর্থেই সারা দেশে একটি কর্মযজ্ঞ বয়ে যাচ্ছে। কোনো প্রতিষ্ঠানের পক্ষ থেকে এ ধরনের কাজ খুব একটা হয়েছে বলে মনে হয় না। রাজধানীসহ দেশের ৬৪ জেলাতেই ইন্টারনেট প্রজন্ম তৈরির একটি সুনির্দিষ্ট পরিকল্পনা হাতে নিয়ে এই কর্মযজ্ঞ অনুষ্ঠিত হচ্ছে। নিশ্চয় এর প্রভাব সময়োপযোগী ও সুদূরপ্রসারী।বাংলাদেশের তরুণ প্রজন্মের ওপর ‘এই আন্দোলন’ সুপ্রভাব ফেলবে। কয়েকটি পর্বে বিভক্ত এই মহা আয়োজনের দ্বিতীয় পর্ব চলছে। বিদ্যালয়ের কিশোর-কিশোরীদের ইন্টারনেট সম্পর্কে সচেতন করাই এই কর্মযজ্ঞের উদ্দেশ্য। যাতে এই এই কিশোর-কিশোরীরা ভবিষ্যতে ইন্টারনেটের সঠিক ব্যবহারের মাধ্যমে দেশকে এগিয়ে নিয়ে যেতে পারে।পৃথিবী আজ মানুষের হাতের মুঠোয়। আমরাও চাই বাংলাদেশের তরুণদের হাতের মুঠোয় বিশ্বটা ধরা থাক। সে জন্যই এই চেষ্টা, এই উদ্যম। সারা দেশের কয়েক লাখ কিশোর-কিশোরী আই-জেন চর্চার ভেতরে প্রবেশ করেছে। এই প্রবেশটাকে আমরা বলছি আধুনিক জগতে প্রবেশ করার হাতিয়ার হাতে নেওয়া। এই হাতিয়ারটি দিয়ে যেন নিজের জীবন, দেশ তথা বিশ্বকে গড়ে তোলা যায়।প্রথম আলো বন্ধুসভার কয়েক হাজার বন্ধু এই কর্মযজ্ঞের সঙ্গে সরাসরি জড়িত রয়েছেন। এই আয়োজনের নেতৃত্বের কাজটি তাঁদের হাতেই। এর সঙ্গে থেকে তাঁরাও হয়ে উঠছেন চৌকস। ৩৬ জনের একটি দল সারা দেশে ঘুরে বেড়িয়ে দ্বিতীয় পর্বের এই আয়োজন সফল করার জন্য স্থানীয় বন্ধুসভার বন্ধুদের সঙ্গে হাত মিলিয়েছে।প্রায় এক হাজার স্কুলে শুধু শিক্ষার্থীরাই নয় এর সঙ্গে জড়িয়ে পড়েছে ওই স্কুলগুলোর শিক্ষকেরা এবং হাজার হাজার অভিভাবক। আসলে বলতে গেলে সবাই চলে এসেছে ইন্টারনেট প্রজন্মের আওতায়। এই আওতাটি আজ ছোট গণ্ডির মধ্যে নেই, ছড়িয়ে পড়েছে সারা দেশে। এর প্রভাব বৃথা যাবে না।আমরা লক্ষ করেছি, লক্ষাধিক শিক্ষার্থীর মধ্যে ব্যাপক আগ্রহ, উদ্দীপনা ইন্টারনেট নিয়ে। বর্তমানে ইন্টারনেটের কুফল দিকও আছে। সে কারণে আয়োজকেরা গভীর সচেতনভাবেই এর প্রশিক্ষণের ব্যবস্থা নিয়েছেন। যাতে করে নতুন প্রজন্মের কেউ ইন্টারনেটের খারাপ দিকে চলে না যায়। সেই বিষয়গুলো আমরা লক্ষ রেখেছি। আমরা অনেক আনন্দিত এমন একটি আয়োজন করতে পেরে। আমাদের পাশাপাশি অভিভাবক, শিক্ষকগণ মনে করেছেন গ্রামীণফোন-প্রথম আলো একটি সময়োপযোগী উদ্যোগ নিয়েছে।এই উদ্যোগ, এই উদ্যমের সুফল প্রভাব নিশ্চয় বাংলাদেশে ছড়িয়ে পড়বে।লেখক: নির্বাহী সভাপতি, বন্ধুসভা জাতীয় পর্ষদ।
