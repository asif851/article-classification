
সরকারি তথ্যভান্ডারের তালিকা থেকে জনশক্তি রপ্তানির বিধান বাধ্যতামূলক করে জারি করা প্রজ্ঞাপনের কার্যক্রম তিন মাসের জন্য স্থগিত করেছেন হাইকোর্ট। গতকাল সোমবার বিচারপতি সালমা মাসুদ চৌধুরী ও বিচারপতি জাফর আহমেদের সমন্বয়ে গঠিত হাইকোর্টের অবকাশকালীন বেঞ্চ এক রিটের প্রাথমিক শুনানি নিয়ে অন্তর্বর্তীকালীন এ আদেশের পাশাপাশি রুল দেন।গত ২৮ মার্চ সরকারি তথ্যভান্ডারের বাইরে অন্য তথ্যভান্ডার থেকে জনশক্তি রপ্তানি নিষিদ্ধ করে প্রবাসী কল্যাণ ও বৈদেশিক কর্মসংস্থান মন্ত্রণালয় প্রজ্ঞাপন (সার্কুলার) জারি করে। সরকারি তথ্যভান্ডার থেকে জনশক্তি বাছাইয়ের বিধান রেখে ৭ এপ্রিল আরেকটি প্রজ্ঞাপন জারি করা হয়। এ দুটি প্রজ্ঞাপনের বৈধতা চ্যালেঞ্জ করে বাংলাদেশ অ্যাসোসিয়েশন অব ইন্টারন্যাশনাল রিক্রুটিং এজেন্সিজের (বায়রা) সভাপতি মো. শাহজালাল মজুমদার গত সপ্তাহে রিট আবেদন করেন। আদালতে রিটের পক্ষে শুনানি করেন জ্যেষ্ঠ আইনজীবী এ এফ এম মেসবাহউদ্দিন। সঙ্গে ছিলেন আইনজীবী মোহাম্মদ হোসেন।
