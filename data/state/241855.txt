
ভারতের লোকসভা নির্বাচনে নিরঙ্কুশ বিজয়ে বিজেপি, দলীয় প্রধান রাজনাথ সিং ও সম্ভাব্য প্রধানমন্ত্রী নরেন্দ্র মোদিকে অভিনন্দন জানিয়েছে জাতীয় পার্টি (জাপা)।
আজ শুক্রবার এক অভিনন্দন বার্তায় পার্টির চেয়ারম্যান এইচ এম এরশাদ ও মহাসচিব জিয়াউদ্দিন আহম্মেদ বাবলু বলেন, বিশ্বের অন্যতম প্রধান গণতান্ত্রিক দেশ ভারতের জনগণ বারে বারে প্রমাণ করে এসেছে—গণতন্ত্রকে প্রাতিষ্ঠানিক রূপ দিতে তারা নিবেদিত এবং অদ্বিতীয়। সদ্য সমাপ্ত লোকসভা নির্বাচনে ভারতীয় জনগণ গণতান্ত্রিক পন্থায় শান্তিপূর্ণভাবে সরকার পরিবর্তনে তাদের অনন্য ভূমিকার ধারাবাহিকতা রক্ষা করেছে।
নতুন সরকারের অধীনে বাংলাদেশ ও ভারতের মধ্যে বিদ্যমান বন্ধুপ্রতিম সম্পর্ক আরও জোরদার হবে এবং দুই দেশের মধ্যে অমীমাংসিত বিষয়গুলোর সমাধান হবে বলে তাঁরা আশা প্রকাশ করেন।
