
চট্টগ্রাম বিশ্ববিদ্যালয়ে ছাত্রীদের তিনটি আবাসিক হলে তল্লাশি চালিয়ে উসকানিমূলক বই উদ্ধার করেছে বিশ্ববিদ্যালয় কর্তৃপক্ষ। গতকাল বুধবার সন্ধ্যা ৭টা থেকে রাত সোয়া ১০টা পর্যন্ত পুলিশের সহায়তায় এ তল্লাশি অভিযান চলে।
বিশ্ববিদ্যালয় সূত্র জানায়, গতকাল রাতে প্রীতিলতা, শামসুন নাহার ও খালেদা জিয়া হলে প্রক্টরিয়াল বডির সদস্যদের উপস্থিতিতে ইসলামী ছাত্রী সংস্থার নেত্রী ও কর্মীদের কক্ষগুলোতে তল্লাশি চালানো হয়। এ সময় বেশ কয়েকজন ছাত্রীকে জিজ্ঞাসাবাদ করা হয়।
বিশ্ববিদ্যালয়ের সহকারী প্রক্টর আনোয়ার হোসেন চৌধুরী প্রথম আলোকে বলেন, ছাত্রীদের তিনটি হলে তল্লাশি চালিয়ে জঙ্গিবাদকে উসকে দিতে পারে এ ধরনের ১২ বস্তা বই, বেশ কিছু মোবাইল ও ল্যাপটপ জব্দ করা হয়েছে। হলগুলোর সন্দেহভাজন ৩০ জন ছাত্রীকে জিজ্ঞাসাবাদ করা হয়েছে। তাঁদের ওপর নজরদারি রাখার সিদ্ধান্ত নেওয়া হয়েছে।
