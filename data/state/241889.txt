
রাজশাহী বিশ্ববিদ্যালয়ে শেষ হলো তিন দিনব্যাপী কিউট-প্রথম আলো উন্মুক্ত বিতর্ক প্রতিযোগিতা। এতে অংশগ্রহণকারীরা বিতর্কের মাধ্যমে একটা যুক্তিনির্ভর সমাজ গড়ার প্রত্যয় ব্যক্ত করেছেন। গতকাল শনিবার প্রতিযোগিতার সমাপনী অনুষ্ঠানে প্রধান অতিথি হিসেবে উপস্থিত থেকে বিজয়ীদের হাতে পুরস্কার তুলে দেন রাজশাহী বিশ্ববিদ্যালয়ের উপাচার্য অধ্যাপক এম আব্দুস সোবহান।
কাজী নজরুল ইসলাম মিলনায়তনে রাজশাহী বিশ্ববিদ্যালয়ের বিজনেস স্টাডিজ ফ্যাকাল্টি ডিবেটিং ফোরাম (বিএফডিএফ) এই প্রতিযোগিতার আয়োজন করে। ফোরামের প্রধান নির্বাহী সদস্য ফাহমিদা আফরোজের সভাপতিত্বে অনুষ্ঠানে বিশেষ অতিথি ছিলেন খুলনা বিশ্ববিদ্যালয়ের উপাচার্য অধ্যাপক ফায়েক উজ্জামান, রাজশাহী বিশ্ববিদ্যালয়ের সহ-উপাচার্য অধ্যাপক আনন্দ কুমার সাহা, বাংলাদেশ ব্যাংকের সাবেক প্রধান অর্থনীতিবিদ ও বাংলাদেশ ডিবেট ফেডারেশনের প্রতিষ্ঠাতা সভাপতি বিরূপাক্ষ পাল, বিএফডিএফের উপদেষ্টা ও রাজশাহী বিশ্ববিদ্যালয়ের মার্কেটিং বিভাগের অধ্যাপক শাহ আজম শান্তনু, অধ্যাপক রোখসানা বেগম, যমুনা টেলিভিশনের বিশেষ প্রতিনিধি মাহফুজ মিশু, প্রথম আলোর ব্র্যান্ড ম্যানেজার এ বি এম জাবেদ সুলতান, কিউটের ব্যবস্থাপক মাতলুব আক্তার প্রমুখ।
প্রতিযোগিতায় রাজশাহী, রংপুর, খুলনা, বরিশাল ও চট্টগ্রাম বিভাগের বিভিন্ন সরকারি-বেসরকারি বিশ্ববিদ্যালয়, কলেজ ও মেডিকেল কলেজের শিক্ষার্থীরা অংশগ্রহণ করেন। সেরা বিতার্কিক নির্বাচিত হন চট্টগ্রাম বিশ্ববিদ্যালয়ের আবু ফয়সাল। চট্টগ্রাম বিশ্ববিদ্যালয় দল চ্যাম্পিয়ন হয়।
প্রতিযোগিতার টাইটেল স্পনসর হিসেবে আছে প্রথম আলো এবং প্রসাধনী প্রস্তুতকারক প্রতিষ্ঠান কিউট। এ ছাড়া ব্রেভারেজ পার্টনার হিসেবে ছিল অ্যাকুয়াফিনা। 
