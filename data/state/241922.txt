
শরীয়তপুরের জাজিরা উপজেলা প্রশাসন বাল্যবিবাহ রোধে সচেতনতা সৃষ্টির জন্য গতকাল বৃহস্পতিবার সাইকেল শোভাযাত্রা করেছে। বিভিন্ন স্কুলের শিক্ষার্থীদের নিয়ে ইউএনও আবদুল কাদের সাইকেল চালিয়ে বিভিন্ন হাটবাজার ও শিক্ষাপ্রতিষ্ঠানে বাল্যবিবাহ রোধে ওই প্রচারণা চালান। সকাল ১০টায় উপজেলা পরিষদ মিলনায়তন থেকে দুই শতাধিক সাইকেল নিয়ে ওই শোভাযাত্রা বের করা হয়। শোভাযাত্রাটি উপজেলা পরিষদ থেকে শুরু হয়ে ২০ কিলোমিটার সড়ক ঘুরে পূর্ব নাওডোবা হয়ে আবার উপজেলা পরিষদে এসে শেষ হয়। শোভাযাত্রা শেষে সংক্ষিপ্ত সমাবেশে বক্তব্য দেন ইউএনও আবদুল কাদের, সহকারী কমিশনার (ভূমি) মুকুল কুমার মৈত্র, উপজেলা পরিষদের ভাইস চেয়ারম্যান পারভিন আক্তার প্রমুখ।
