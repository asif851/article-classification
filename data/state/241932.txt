
অবরোধ, হরতালের মতো নেতিবাচক রাজনৈতিক কর্মসূচি থেকে রাজনৈতিক দলগুলোকে বিরত রাখার বিষয়ে আইনগত ব্যবস্থা নিতে চায় ব্যবসায়ীদের শীর্ষ সংগঠন বাংলাদেশ শিল্প ও বণিক সমিতি ফেডারেশন (এফবিসিসিআই)। এসব কর্মসূচি বন্ধের জন্য আইনগতভাবে যদি কোনো সুযোগ থাকে, তাহলে সেই ব্যবস্থা নেবে এফবিসিসিআই।রাজনৈতিক সংকট মোকাবিলা করতে এফবিসিসিআই কোনো সমঝোতার উদ্যোগ নেবে না বলে জানিয়েছে। কারণ অতীতে তারা এ ধরনের উদ্যোগ নিয়ে ব্যর্থ হয়েছে। আজ শনিবার রাজধানীর মতিঝিলে ফেডারেশন ভবনে দেশের চলমান রাজনৈতিক পরিস্থিতি নিয়ে অনুষ্ঠিত জরুরি এক সংবাদ সম্মেলনে এসব কথা জানায় এফবিসিসিআই।এফবিসিসিআইয়ের সভাপতি কাজী আকরাম উদ্দিন আহমদের ভাষ্য, এফবিসিসিআইয়ের বোর্ড আজকের সভায় তাঁকে এই এখতিয়ার দিয়েছে। অবরোধ, হরতাল থেকে রাজনৈতিক দলগুলোকে বিরত রাখার বিষয়ে তাঁকে (আকরাম উদ্দিন আহমদ) আইন খতিয়ে দেখতে বলা হয়েছে।
কাজী আকরাম উদ্দিন আহমদ আরও বলেন, হরতাল, অবরোধের কারণে তিনটি খাত ক্ষতিগ্রস্ত হয়েছে। এগুলো হলো পরিবহন, উৎপাদন ও পর্যটন। অবরোধ, হরতালের কারণে পরিবহন খাত অচল হয়ে গেছে মন্তব্য করে তিনি বলেন, দুই লাখের বেশি বাস, ট্রাক, কাভার্ড ভ্যান অচল হয়ে আছে। ২০ লাখের বেশি পরিবহন শ্রমিক কর্মহীন হয়ে পড়েছেন। এই খাতে দৈনিক ২০০ কোটি টাকার ক্ষতি হচ্ছে।
আকরাম উদ্দিন আরও বলেন, পর্যটন খাতও ক্ষতিগ্রস্ত হচ্ছে। কক্সবাজারে ২০০ থেকে ৩০০ হোটেলে মন্দা ভাব দেখা দিয়েছে। হোটেলে কোনো লোকজন নেই। অবরোধ ও হরতালের কারণে দৈনিক দেড় থেকে দুই হাজার কোটি টাকার ক্ষতি হয়ে থাকে আর ক্ষতির সিংহভাগই ব্যবসায়ীদের বলে তিনি মন্তব্য করেন তিনি।
দেশে বিএনপি নেতৃত্বাধীন ২০-দলীয় জোটের ডাকা অবরোধের আজ পঞ্চম দিন। অবরোধে দূরপাল্লার যানবাহন চলাচল বন্ধ রয়েছে।
