
জামায়াতে ইসলামী ও ছাত্রশিবিরের নেতা-কর্মীদের গ্রেপ্তারের প্রতিবাদে আজ বৃহস্পতিবার চট্টগ্রাম, কক্সবাজার ও কুষ্টিয়ার কুমারখালী উপজেলায় আধা বেলা হরতাল ডাকা হয়েছে।
এদিকে গতকাল বুধবার মিছিলের প্রস্তুতিকালে ডিসি হিল এলাকা থেকে দুজন এবং বহদ্দারহাট টার্মিনালের কাছে ককটেল ফাটানোর সময় জামায়াত-শিবিরের আরও একজনকে গ্রেপ্তার করেছে চট্টগ্রাম মহানগর পুলিশ।
গতকাল গ্রেপ্তার হওয়া তিনজন হলেন আনোয়ার হোসেন, মাহবুবুল করিম ও মোহাম্মদ হোসাইন। প্রথম দুজনের বাড়ি কক্সবাজার এবং হোসাইনের বাড়ি বাঁশখালী উপজেলায়।
চট্টগ্রাম মহানগর ছাত্রশিবিরের (দক্ষিণ) প্রচার সম্পাদক এ জামিল গতকাল বুধবার সন্ধ্যায় বলেন, ‘আমাদের ৩৪ জন নেতা-কর্মীকে গ্রেপ্তারের প্রতিবাদে ওই হরতাল ডাকা হয়েছে। তাঁদের মুক্তি দিতে আমরা আলটিমেটাম দিয়েছিলাম কিন্তু মুক্তি দেওয়া হয়নি। তাই বেলা একটা পর্যন্ত হরতাল আহ্বান করেছি। মিরসরাই থেকে শুরু করে কক্সবাজার পর্যন্ত এ হরতালের আওতায় থাকবে।’
চট্টগ্রামের চন্দনপুরায় জামায়াতের কার্যালয়ে মঙ্গলবার অভিযান চালিয়ে শিবিরের ওই নেতা-কর্মীদের আটক করে কোতোয়ালি থানার পুলিশ। ওই ঘটনার প্রতিবাদে একই দিন বিকেলে নগরের সিরাজদৌলা সড়কে ভাঙচুর ও ককটেলের বিস্ফোরণ ঘটানো হয়। এ ছাড়া আটক নেতা-কর্মীদের অবিলম্বে মুক্তি না দিলে শিবিরের তরফে হরতালের হুমকি দেওয়া হয়।
এদিকে এর আগে গ্রেপ্তার হওয়া জামায়াত-শিবিরের ৬৬ জন নেতা-কর্মীর মধ্যে গতকাল বুধবার তিনজনের রিমান্ড মঞ্জুর করেন আদালত। চট্টগ্রাম মহানগর হাকিম নূরে আলম ভুঁইয়া তাঁদের এক দিন করে রিমান্ড মঞ্জুর করেন। তাঁরা হলেন মিজানুর রহমান ওরফে আজগর, নুরুল আমিন ও সোহেল রানা। বাকি ৬৩ জনকে কারাফটকে জিজ্ঞাসাবাদের অনুমতি দেওয়া হয়।
কোতোয়ালি থানার ভারপ্রাপ্ত কর্মকর্তা (ওসি) এ কে এম মহিউদ্দিন প্রথম আলোকে বলেন, ‘ডিসি হিল এলাকায় মিছিলের প্রস্তুতি নেওয়ার সময় আমরা ৩০ জনকে আটক করি। পরে যাচাই-বাছাই করে দুজনকে গ্রেপ্তার দেখিয়ে বাকিদের ছেড়ে দিয়েছি। ওই দুজনের মধ্যে আনোয়ার হোসেন সুইসাইড স্কোয়াডের সদস্য। আর মাহবুবুল জামায়াতের মিছিলে নিয়মিত অংশ নিয়ে আসছিলেন।’
এদিকে কুষ্টিয়ার কুমারখালীতে আজ আধা বেলা হরতাল ডেকেছে পৌর জামায়াত। উপজেলা জামায়াতের নায়েবে আমির মাওলানা সামসুদ্দিনকে গ্রেপ্তারের প্রতিবাদে ও তাঁর মুক্তির দাবিতে এ হরতাল ডাকা হয়েছে।
পৌর জামায়াতের আমির আফজাল হোসাইন হরতালের বিষয়টি নিশ্চিত করে গতকাল সন্ধ্যায় প্রথম আলোকে বলেন, উপজেলা জামায়াতের আমির ও বাগুলাট ইউনিয়ন পরিষদের চেয়ারম্যান মাওলানা সামসুদ্দিনকে রোববার কুষ্টিয়া জিলা স্কুলের সামনে থেকে পুলিশ অহেতুক গ্রেপ্তার করে কারাগারে পাঠায়। এর প্রতিবাদে বৃহস্পতিবার হরতাল ডাকা হয়েছে। হরতাল সকাল ছয়টা থেকে বেলা দুইটা পর্যন্ত চলবে।
