
উপজেলা নির্বাচনে ভোটদানে বাধা, কারচুপি, নেতা-কর্মীদের হয়রানিসহ নানা অভিযোগে গতকাল বৃহস্পতিবার তিন উপজেলায় বিএনপির ডাকা হরতাল ঢিলেঢালাভাবে পালিত হয়েছে। পাবনার সুজানগর, ভোলার লালমোহন ও ঝিনাইদহের শৈলকুপায় হরতালের সময় দলের নেতা-কর্মীদের মাঠে দেখা যায়নি।পাবনার সুজানগর উপজেলায় কোথাও হরতালের সমর্থনে বিএনপি কোনো মিছিল বা সমাবেশ করেনি। দিনের প্রথমভাগে যানবাহন চলাচল কিছুটা কম থাকলেও বেলা বাড়ার সঙ্গে সঙ্গে যান চলাচল ও জীবনযাত্রা স্বাভাবিক হয়ে আসে। গতকাল ভোলার লালমোহন উপজেলায় সকাল-সন্ধ্যা হরতাল ডাকে উপজেলা বিএনপি। তবে হরতাল সফল করতে বিএনপির নেতা-কর্মীরা মাঠে ছিলেন না। লালমোহন থানার ওসি খন্দকার মিজানুর রহমান জানান, অন্যদিনের মতোই মানুষ স্বাভাবিক জীবন যাপন করেছে। বিভিন্ন স্থানে র‌্যাব ও পুলিশ মোতায়েন ছিল।জাল ভোট ও প্রার্থীর এজেন্ট বের করে দেওয়ার প্রতিবাদে গত বুধবার দুপুরে সংবাদ সম্মেলন ডেকে বিএনপি-সমর্থিত উপজেলা চেয়ারম্যান পদপ্রার্থী সফিকুল ইসলাম গতকাল সকাল-সন্ধ্যা হরতাল ডাকেন।ঝিনাইদহের শৈলকুপায় উপজেলা বিএনপির ডাকা সকাল-সন্ধ্যা হরতালেও দলের নেতা-কর্মীদের মিছিল-সমাবেশ দেখা যায়নি। তবে জনজীবনে হরতালের কিছুটা প্রভাব পড়ে। উপজেলার শিক্ষাপ্রতিষ্ঠান, অফিস-আদালতের কার্যক্রম স্বাভাবিক থাকলেও ভারী কোনো যানবাহন চলাচল করেনি। গুরুত্বপূর্ণ স্থানে পুলিশ মোতায়েন করা হয়।
