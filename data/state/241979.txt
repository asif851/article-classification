
খাগড়াছড়ি জেলা সমাজসেবা কার্যালয় গতকাল শুক্রবার দুস্থ নারীদের বিনা সুদে ঋণ বিতরণ করেছে। জাতীয় সমাজসেবা দিবস উপলক্ষে আয়োজিত অনুষ্ঠানে এই ঋণ বিতরণ করা হয়। জেলা সমাজসেবা কার্যালয়ের ভারপ্রাপ্ত উপপরিচালক অমল বিকাশ চাকমার সভাপতিত্বে অনুষ্ঠানে প্রধান অতিথি ছিলেন খাগড়াছড়ি পার্বত্য জেলা পরিষদের চেয়ারম্যান চাইথোঅং মারমা। বিশেষ অতিথি ছিলেন জেলা প্রশাসক মুহাম্মদ ওয়াহিদুজ্জামান। খাগড়াছড়ির অফিসার্স ক্লাবের হলরুমে আয়োজিত অনুষ্ঠানে বক্তারা বিনা সুদে ঋণের অর্থ গ্রহণকারী দুস্থ নারীদের আয়বর্ধক কাজে বিনিয়োগ করার আহ্বান জানান। জেলা সমাজসেবা কার্যালয় সূত্র জানায়, ৫৬ জন দুস্থ নারীকে ৫ লাখ ৮০ হাজার টাকা ঋণ বিনা সুদে দেওয়া হয়। 
