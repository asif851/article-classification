
মৌলভীবাজারের কুলাউড়া পৌরসভার অর্ধেকের বেশি পাকা সড়ক ভাঙাচোরা। দীর্ঘদিন সংস্কার না করায় সড়কগুলোর করুণ হাল হয়েছে। এই অবস্থায় এসব সড়ক দিয়ে চলাচল করতে গিয়ে পৌরবাসী দুর্ভোগে পড়েছে।
পৌরসভা কার্যালয় সূত্রে জানা গেছে, পৌরসভার নয়টি ওয়ার্ডের বিভিন্ন এলাকায় ৫৪ দশমিক ৪০ কিলোমিটার পাকা সড়ক আছে। এর মধ্যে ৩৪ দশমিক ৪০ দশমিক সড়কের অবস্থা বেহাল। এ ছাড়া ১১ দশমিক ৫ কিলোমিটার আরসিসিসি/সিসি ও ৩৫ কিলোমিটার কাঁচা সড়ক রয়েছে। আবার এর মধ্যে ৪ দশমিক ৫ কিলোমিটার আরসিসি/সিসি ও ১৫ কিলোমিটার কাঁচা সড়ক খারাপ।
এলাকাবাসী জানান, ১ নম্বর ওয়ার্ডের সাদেকপুর-ফরিদপুর, সাদেকপুর গ্রাম, ইয়াকুব-তাজুল মহিলা ডিগ্রি কলেজ ও সোনাপুর; ২ নম্বর ওয়ার্ডের শিবির ও রেলওয়ে পশ্চিম পাশ; ৩ নম্বর ওয়ার্ডের ভাঙারি, পুরাতন টিঅ্যান্ডটি, আহমদাবাদ, রেলস্টেশন, উপজেলা ও খাদ্যগুদামের দক্ষিণ পাশ; ৪ নম্বর ওয়ার্ডের মাগুরা প্রধান, শৈলেন্দ্রের বাড়ি, ভূমি কার্যালয়ের পূর্ব পাশ ও মহাপ্রভুর আখড়া; ৫ নম্বর ওয়ার্ডের উছলাপাড়া ও মনসুর ঈদগাহ্; ৬ নম্বর ওয়ার্ডের টাউন সার্কুলার, মেরিনা বাগান, পৌর কবরস্থান ও ধোপাবাড়ি; ৭ নম্বর ওয়ার্ডের লতিফা কাউন্সিলর বাড়ির পূর্ব ও উত্তর পাশ, ইফতেখারের বাড়ি, মোয়াজ্জেমের বাড়ির পশ্চিম পাশ, আক্তারের করাতকলের পশ্চিম পাশ, জনতা ডেকোরেটরসের দক্ষিণ পাশ, জয়পাশা প্রধান, ঘাঘটিয়া, কাছিমনগর-আলালপুর-দত্তরমুড়ি, লস্করপুর, লস্করপুরের ভেতর, মতছিন আলীর বাড়ি, গাঙপাড়ের পশ্চিম পাশ, দিনারের বাড়ি; ৮ নম্বর ওয়ার্ডের চাতলগাঁও প্রধান, মুহিম খানের বাড়ি, কাছুরকাপন গ্রাম ও শহীদুল্লাহর বাড়ির পূর্ব পাশ এবং ৯ নম্বর ওয়ার্ডের জগন্নাথপুর-চানপুর-মমরেজপুর প্রধান, লস্করপুর কোকিল ঠিকাদারের বাড়ির উত্তর ও দক্ষিণ পাশ, লস্করপুর মাজারের পূর্ব পাশ, ছাদ মাস্টারের বাড়ি ও সালেহ চৌধুরী সড়কের অবস্থা বেহাল।
সরেজমিনে দেখা গেছে, অধিকাংশ সড়কের বিটুমিন-কার্পেটিং উঠে গেছে। অনেক সড়কে ছোট-বড় গর্তের সৃষ্টি হয়েছে।
৫ নম্বর ওয়ার্ডের থানা রোড এলাকার বাসিন্দা গণমাধ্যমকর্মী সুমন আলম বলেন, অনেক দিন ধরে রাস্তা-ড্রেনের কোনো কাজ হচ্ছে না। মানুষের দুর্ভোগের শেষ নেই।
 ৬ নম্বর ওয়ার্ডের পৌর কবরস্থান এলাকার মুদি দোকানদার ওয়াহেদ মিয়া বলেন, ‘ইলেকশন আইলে কাউন্সিলর আর মেয়র ক্যান্ডিডেটরা রাস্তা মেরামত করি দেওয়ার প্রতিশ্রুতি দিয়া যাইন। পরে আর রাস্তা ঠিক অয় না।’
পৌরসভার ৮ নম্বর ওয়ার্ডের কাউন্সিলর ইকবাল আহমদ বলেন, তাঁর এলাকার ৫০ শতাংশ সড়কই ভাঙাচোরা। এসব সড়ক সংস্কারে কোনো বরাদ্দ পাওয়া যাচ্ছে না।
পৌরসভার সহকারী প্রকৌশলী কামরুল হাসান বলেন, ২০১৪-১৫ ও ২০১৫-১৬ অর্থবছরে গুরুত্বপূর্ণ নগর অবকাঠামো প্রকল্প ও বার্ষিক উন্নয়ন কর্মসূচির (এডিপি) আওতায় পৌরসভার ২০ কিলোমিটার সড়কে সংস্কারকাজ হয়েছে। চলতি ২০১৬-১৭ অর্থবছরে এডিপির আওতায় আরও ১ দশমিক ৭৩ কিলোমিটার সড়ক পাকা, আরসিসি/সিসি ও ইট বিছানোর জন্য একটি প্রকল্প নেওয়া হয়েছে। বাকি সড়কগুলো সংস্কারকাজের বিষয়ে স্থানীয় সরকার মন্ত্রণালয়ে বরাদ্দ চাওয়া হয়েছে।
পৌরসভার মেয়র শফি আলম বলেন, তিনি নতুন মেয়র নির্বাচিত হয়েছেন। মন্ত্রণালয় থেকে অর্থবরাদ্দ পেতে চেষ্টা-তদবির চলছে। পাওয়া গেলে ক্ষতিগ্রস্ত সড়কগুলো সংস্কারে উদ্যোগ নেওয়া হবে।
