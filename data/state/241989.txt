
বিএনপির চেয়ারপারসন খালেদা জিয়ার দুর্নীতি মামলার রায় ঘোষণাকে কেন্দ্র করে ঢাকা-আরিচা ও ঢাকা-টাঙ্গাইল মহাসড়কে পুলিশের টহল জোরদার করা হয়েছে। পাশাপাশি বিভিন্ন স্থানে যানবাহনে নিরাপত্তা তল্লাশি চলানো হচ্ছে। এতে ঢাকার আমিনবাজার এলাকায় দেখা যায় যানজট।
আজ বুধবার সকাল থেকে সন্ধ্যা পর্যন্ত সরেজমিনে ঢাকা-আরিচা মহাসড়কের রাজধানীর গাবতলী থেকে ধামরাইয়ের বারবাড়িয়া, নবীনগর-কালিয়াকৈর সড়কের নবীনগর থেকে চন্দ্রা এবং ঢাকা-টাঙ্গাইল মহাসড়কের বাইপাইল থেকে আবদুল্লাপুর পর্যন্ত পুলিশ ও র‌্যাবকে টহল দিতে দেখা যায়। এ ছাড়া ধামরাইয়ের কালামপুর ও ইসলামপুর, আশুলিয়া বাজার ও সাভারের আমিনবাজারে যানবাহনে নিরাপত্তা তল্লাশি চালাতে চোখে পড়ে।
যানবাহন শ্রমিক, যাত্রী এবং পুলিশের সঙ্গে কথা বলে জানা যায়, বুধবার সকাল থেকে দুপুর পর্যন্ত গাবতলী হয়ে রাজধানীতে যানবাহন ঢুকতে পারলেও দুপুরের পর থেকে রাজধানীতে যানবাহন প্রবেশ নিয়ন্ত্রণ করা হয়। ফলে ঢাকা-আরিচা মহাসড়কের আমিনবাজারে তীব্র যানজটের সৃষ্টি হয়। সন্ধ্যায় যানবাহনের লম্বা লাইন মহাসড়কের অন্তত পাঁচ কিলোমিটার পর্যন্ত বিস্তৃত ছিল।
যানবাহন শ্রমিকেরা বলেন, খালেদা জিয়ার মামলার রায়কে কেন্দ্র করে যাত্রী ও পরিবহনশ্রমিকদের মধ্যে আতঙ্ক দেখা যাচ্ছে। অনেক মালিক তাঁদের গাড়ি বের করতে দেয়নি। এরপর সকাল থেকেই ঢাকা-আরিচা মহাসড়কে যানবাহন চলাচল করেছে। তবে অন্যান্য দিনের তুলনায় সংখ্যায় কম ছিল। ঢাকা যাওয়ার পথে বিকেলে সাভারের বলিয়ারপুর এলাকায় যানজটে আটকে পড়ে ধামরাইয়ের কাউসার আহামেদ। পরে তিনি হেঁটে গাবতলী যেতে বাধ্য হন। তিনি বলেন, রাজধানীতে গাড়ি ঢুকছে, তবে তল্লাশির কারণে গতি কমে গেছে।
মানিকগঞ্জ থেকে রাজধানীর মধ্যে চলাচলকারী মানিকগঞ্জ এসি লিংক লিমিটেডের সুপারভাইজার দেবেন্দ্র চক্রবর্তী বলেন, সকাল থেকেই তাঁদের বাস চলাচল করেছে। তবে দুপুরের পর আমিনবাজারের যানজটের কারণে অনেক বাস নির্দিষ্ট সময়ে গন্তব্যে পৌঁছতে পারেনি।
ঢাকা জেলার অতিরিক্ত পুলিশ সুপার সাইদুর রহমান বলেন, রায়কে কেন্দ্র করে যাতে কোনো সন্ত্রাসী গোষ্ঠী কোনো নাশকতা করতে না পারে, সে জন্য পুলিশি তৎপরতা বাড়ানো হয়েছে। ফলে যানবাহন শ্রমিক ও সাধারণ মানুষ যাতে ভোগান্তির শিকার না হয়, সেদিকে নজর রাখতেও পুলিশকে নির্দেশ দেওয়া হয়েছে।
