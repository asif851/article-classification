
বিজয়ী দুই লেখকের হাতে ১৪২২ বাংলা বছরের ‘প্রথম আলো বর্ষসেরা বই’য়ের পুরস্কার আজ শনিবার তুলে দেওয়া হবে। প্রথম আলোর পক্ষ থেকে তাঁদের বরণ করা হবে অভিজ্ঞানপত্র ও উত্তরীয় দিয়ে। প্রত্যেকের হাতে তুলে দেওয়া হবে সম্মাননা স্মারক ও এক লাখ টাকার চেক। এবার পুরস্কারটির ১৩ বছর পূর্ণ হচ্ছে।মননশীল শাখায় এবার পুরস্কার পেয়েছেন ঢাকা বিশ্ববিদ্যালয় ও বাংলাদেশে উচ্চশিক্ষা গবেষণাগ্রন্থের জন্য সৈয়দ আবুল মকসুদ। আর ফয়জুল ইসলাম পেয়েছেন তাঁর খোয়াজ খিজিরের সিন্দুক গল্পসংকলনের জন্য সৃজনশীল শাখায়। বই দুটি প্রকাশিত হয়েছে যথাক্রমে প্রকাশনা সংস্থা প্রথমা প্রকাশন ও সমগ্র প্রকাশন থেকে।অনুষ্ঠান ঘিরে আজ বিকেল সাড়ে পাঁচটায় বাংলা একাডেমির আবদুল করিম সাহিত্যবিশারদ মিলনায়তনে জমবে লেখক, প্রকাশক ও সাহিত্য-অনুরাগীদের প্রীতিসমাবেশ। সেখানে আরও থাকবেন পুরস্কারের জন্য গঠিত বিচারকমণ্ডলীর সভাপতি সিরাজুল ইসলাম চৌধুরী এবং সদস্য আবুল মোমেন, মোহিত উল আলম, সোনিয়া নিশাত আমিন ও ফারুক মঈনউদ্দীন।অনুষ্ঠানে গত বছর বাংলাদেশের বিশিষ্ট তিন প্রয়াত কবি সৈয়দ শামসুল হক, শহীদ কাদরী ও রফিক আজাদের কবিতা আবৃত্তি করবেন অভিনয়শিল্পী ও আবৃত্তিকার ফেরদৌসী মজুমদার, আফজাল হোসেন ও জয়ন্ত চট্টোপাধ্যায়। সৈয়দ শামসুল হকের সাহিত্যকর্ম থেকে পড়ে শোনাবেন নন্দিত অভিনেত্রী কবরী। চ্যানেল আই এ অনুষ্ঠানের সম্প্রচার সহযোগী।অনুষ্ঠানটি সাহিত্য-অনুরাগীদের জন্য উন্মুক্ত থাকবে।
