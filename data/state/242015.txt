
জাতীয় প্রেসক্লাবের সভাপতি মুহাম্মদ শফিকুর রহমান বলেছেন, ‘জঙ্গিবাদ ও মাদক বর্তমানে বাংলাদেশর জন্য হুমকি। মাদকের ব্যবসার সঙ্গে জড়িতরা এখন জনপ্রতিনিধি হিসেবে এগিয়ে আসছেন। অনেকেই মাদকের টাকায় সংসদ সদস্য ও মন্ত্রী হওয়ার চেষ্টা করছেন।’চাঁদপুর প্রেসক্লাব মিলনায়তনে প্রেসক্লাব আয়োজিত এক সাংবাদিক সমাবেশ ও কর্মশালায় জাতীয় প্রেসক্লাবের সভাপতি গতকাল রোববার দুপুরে এসব কথা বলেন। কর্মশালায় ঢাকা থেকে আসা দুজন সাংবাদিক জেলা ও উপজেলা সদরের দেড় শতাধিক সাংবাদিককে প্রশিক্ষণ দেন। অনুষ্ঠানে জাতীয় প্রেসক্লাবের সভাপতি শফিকুর রহমান ও ব্যবসায়ী জয়নাল আবেদিনকে সংবর্ধনা দেওয়া হয়।শফিকুর রহমান বলেন, মাদক ও জঙ্গিবাদের বিরুদ্ধে আইনশৃঙ্খলা রক্ষাকারী বাহিনীর পাশাপাশি সাংবাদিকদের আন্তরিক ভূমিকা রাখতে হবে। বাংলাদেশের সাংবাদিকতার মান এখন অনেকটা ভালো। ভারতের সাংবাদিকতার সঙ্গে তুলনা করলে দেশের সাংবাদিকেরা অনেক এগিয়ে আছেন। কিন্তু সাংবাদিকেরা তাঁদের পরিশ্রম অনুযায়ী যথাযথ সম্মানী পান না।সাংবাদিক সমাবেশে চাঁদপুর প্রেসক্লাবের সভাপতি শরীফ চৌধুরী সভাপতিত্ব করেন। প্রধান অতিথি ছিলেন চাঁদপুরের জেলা প্রশাসক মো. আবদুস সবুর মণ্ডল।
