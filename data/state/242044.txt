
পাবনার চাটমোহর উপজেলার মথুরাপুর ইউনিয়নে জহুরুল ইসলাম দীর্ঘদিন ধরে মধু সংগ্রহ করছেন। তাঁর মোট ১০০ মৌমাছির বাক্স রয়েছে। সরিষা, ধনে, কালিজিরা ফুল এবং আম-লিচুর মুকুলের মধু তিনি সংগ্রহ করেন। মধু সংগ্রহ করতে তিনি এক স্থানে প্রায় দুই মাস অপেক্ষা করেন। দুই মাস পর প্রতি বাক্স থেকে সংগ্রহ করতে পারেন দুই থেকে তিন কেজি মধু। স্থানীয় বাজারে ভিন্ন ভিন্ন মধুর দাম ভিন্ন রকম। প্রতি মণ কালিজিরার মধুর দাম ১০ হাজার থেকে ১২ হাজার টাকা। আম-লিচুর মধুর দাম ৮ হাজার থেকে ৯ হাজার, ধনের মধুর দাম ৫ হাজার ৮০০ থেকে ৬ হাজার এবং সরিষার মধুর দাম ৫ হাজার ৫০০ থেকে ৭ হাজার টাকা। ছবিগুলো সম্প্রতি পাবনার ঈশ্বরদী উপজেলার আওতাপাড়া গ্রাম এবং পাবনা সদরের মালিগাছার মনিদহ গ্রাম থেকে ক্যামেরাবন্দী করা।

