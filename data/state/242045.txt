
কমনওয়েলথ পার্লামেন্টারি অ্যাসোসিয়েশনের (সিপিএ) ৬৩তম সম্মেলন উপলক্ষে রাজধানীতে গণপরিবহন চলাচলে দিকনির্দেশনা জারি করেছে ঢাকা মহানগর পুলিশ (ডিএমপি)।ডিএমপির এক সংবাদ বিজ্ঞপ্তিতে আজ বৃহস্পতিবার এ কথা জানানো হয়।বিজ্ঞপ্তিতে বলা হয়, ৫ থেকে ৮ নভেম্বর বঙ্গবন্ধু আন্তর্জাতিক সম্মেলন কেন্দ্রে (বিআইসিসি) ৫২টি দেশের জাতীয় ও প্রাদেশিক সংসদের সমন্বয়ে গঠিত ১৭৮টি ব্রাঞ্চের আনুমানিক ৬০০ থেকে ৭০০ জন পার্লামেন্ট সদস্য ও বিভিন্ন প্রতিনিধিদের অংশগ্রহণে সিপিএ সম্মেলন অনুষ্ঠিত হবে।
৫ নভেম্বর সকাল সাড়ে ১০টায় জাতীয় সংসদ ভবনের দক্ষিণÿপ্লাজায় প্রধানমন্ত্রী শেখ হাসিনা এই সম্মেলনের উদ্বোধন করবেন। সম্মেলনে আমন্ত্রিত অতিথিদের সুষ্ঠু গমনাগমন, সুশৃঙ্খল যানবাহন পার্কিং এবং আশপাশের এলাকায় যানবাহনের চলাচল স্বাভাবিক রাখতে ৫ নভেম্বর সকাল দশটা হতে দুপুর দেড়টা পর্যন্ত এবং সন্ধ্যা সাড়ে ৫টা হতে রাত ১১টা পর্যন্ত মানিক মিয়া অ্যাভিনিউ সড়কের পশ্চিম প্রান্ত (আড়ং ক্রসিং) হতে মানিক মিয়া অ্যাভিনিউ সড়কের পূর্ব প্রান্ত (খেজুরবাগান ক্রসিং) হয়ে উড়োজাহাজ ক্রসিং পর্যন্ত এবং ইন্দিরা রোডে যানবাহন চলাচল সীমিত থাকবে।
এ সময়ে এসব সড়ক ব্যবহারকারীদের বিকল্প সড়ক ব্যবহার করার জন্য ডিএমপির পক্ষ থেকে বিশেষভাবে অনুরোধ করা হয়।বিজ্ঞপ্তিতে জানানো হয়, যেসব আমন্ত্রিত অতিথিরা মিরপুর সড়ক ব্যবহার করে জাতীয় সংসদ ভবনে প্রবেশ করবেন, তাঁরা আসাদগেট হয়ে জাতীয় সংসদের পশ্চিম পাশের টানেল রোড দিয়ে প্রবেশ করে ডানে মোড় নিয়ে জাতীয় সংসদের দক্ষিণ প্লাজায় ড্রপ করে সোজা মানিক মিয়া অ্যাভিনিউ সড়কে পার্কিং করবেন এবং অনুষ্ঠান শেষে একই পথে বের হবেন।এ ছাড়া যেসব আমন্ত্রিত অতিথি উড়োজাহাজ ক্রসিং হয়ে আসবেন, তাঁরা মণিপুরি পাড়া হয়ে জাতীয় সংসদের পূর্ব পাশের টানেল রোড দিয়ে প্রবেশ করে বাঁয়ে মোড় নিয়ে জাতীয় সংসদের দক্ষিণ প্লাজায় ড্রপ করে সোজা মানিক মিয়া অ্যাভিনিউ সড়কে পার্কিং করবেন এবং অনুষ্ঠান শেষে একই পথে বের হবেন।ডিএমপির বিজ্ঞপ্তিতে আরও বলা হয়, পরীক্ষার্থী (জেএসসি ও জেডিসি) বহনকারী যানবাহন এ নির্দেশনার আওতামুক্ত থাকবে।
 
