
বিমান বাংলাদেশ এয়ারলাইনসের সামগ্রিক অবস্থা তদন্ত করতে বেসামরিক বিমান পরিবহন ও পর্যটন মন্ত্রণালয়ের একজন অতিরিক্ত সচিব আবু হেনা মো. রহমাতুল মুনিমের নেতৃত্বে এক সদস্যের তদন্ত কমিটি গঠন করা হয়েছে।
আজ রোববার দুপুরে নিজ কার্যালয়ে বেসামরিক বিমান পরিবহন ও পর্যটনমন্ত্রী রাশেদ খান মেনন প্রথম আলোকে এ কথা জানান। মন্ত্রী বলেন, বিমানে কর্মরত সবাই যে খারাপ এমনটি নয়। তিনি আতঙ্ক তৈরি না করার জন্য সবার প্রতি আহ্বান জানান।
মন্ত্রী আরও বলেন, নতুন যে কমিটি গঠন করা হয়েছে তাঁরা আগে গঠিত কমিটির তদন্ত প্রতিবেদন পর্যালোচনা করবেন। ওই কমিটির দেওয়া প্রতিবেদনের আলোকে গৃহীত ব্যবস্থা খতিয়ে দেখা হবে।
সোনা চোরাচালানে জড়িত থাকার অভিযোগে গত মঙ্গলবার বিমানের চেয়ারম্যানের কথিত ‘ধর্মপুত্র’ মাহমুদুল হক ওরফে পলাশসহ পাঁচজনকে গ্রেপ্তার করার ঘটনা প্রসঙ্গে মন্ত্রী বলেন, যারা খারাপ, তাদেরই যেন দায়ী করা হয়। যারা ভালো কাজ করার চেষ্টা করছে তারা যেন এই পরিস্থিতির স্বীকার না হয়, সে জন্য সতর্ক থাকতে হবে।
সোনা চোরাচালানে জড়িত হওয়ার ঘটনায় গ্রেপ্তার ব্যক্তিদের মধ্যে বিমান বাংলাদেশ এয়ারলাইনসের তিনজন পদস্থ কর্মকর্তাও রয়েছেন। তাঁরা হলেন চিফ অব প্ল্যানিং অ্যান্ড শিডিউলিং ক্যাপ্টেন আবু মোহাম্মদ আসলাম শহীদ, ফ্লাইট সার্ভিস শাখার উপমহাব্যবস্থাপক (ডিজিএম) এমদাদ হোসেন ও ব্যবস্থাপক (শিডিউলিং) তোজাম্মেল হোসেন। তাঁদের সঙ্গে হারুন অর রশিদ নামে একজন মানি এক্সচেঞ্জ ব্যবসায়ীও গ্রেপ্তার হয়েছেন।
আরও জানতে পড়ুন:
‘ধর্মপুত্রে’ কলঙ্কিত বিমান
শহীদের চাকরির মেয়াদ বাড়াতে ধর্মপুত্র ৩০ লাখ টাকা ঘুষ নেন
