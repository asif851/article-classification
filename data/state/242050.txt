
ইসলামী ঐক্যজোটের একাংশের সভাপতি মুফতি ইজাহারুল ইসলাম চৌধুরী ও তাঁর ছেলে হেফাজতে ইসলামের নেতা হারুন ইজাহারের বিরুদ্ধে অ্যাসিড মামলায় অভিযোগপত্র দিয়েছে পুলিশ।আজ বুধবার বেলা সাড়ে ১১টায় চট্টগ্রাম আদালতে এ অভিযোগপত্র দাখিল করেন মামলার তদন্ত কর্মকর্তা খুলশী থানার উপপরিদর্শক (এসআই) লোকমান হোসাইন। হারুন ইজাহার বর্তমানে কারাগারে রয়েছেন, তবে মুফতি ইজাহার পলাতক।মামলার তদন্ত কর্মকর্তা লোকমান হোসাইন প্রথম আলোকে বলেন, গত বছরের ৭ অক্টোবর নগরের লালখান বাজার মাদ্রাসায় বোমা বিস্ফোরণের ঘটনা ঘটে। এতে তিনজন নিহত হয়। ঘটনার দিন মাদ্রাসার একটি কক্ষ থেকে ১৮টি বোতলে প্রায় নয় কেজি অ্যাসিড উদ্ধার করা হয়। পরে এ ঘটনায় অ্যাসিড নিয়ন্ত্রণ আইনে মামলা হলে আলামত পরীক্ষার জন্য উদ্ধার হওয়া অ্যাসিড সিআইডির ফরেনসিক ল্যাবে পাঠানো হয়। ল্যাবের প্রতিবেদনে এসব ‘পিকরিক অ্যাসিড’ বলে উল্লেখ করা হয়। এগুলো দিয়ে শক্তিশালী বিস্ফোরক ও হাতবোমা তৈরি করা হয়। তাই এই মামলায় মুফতি ইজাহার ও তাঁর ছেলের বিরুদ্ধে অভিযোগপত্র দেওয়া হয়েছে। এতে ২৫ জনকে সাক্ষী রাখা হয়েছে।লালখান বাজার মাদ্রাসায় বোমা বিস্ফোরণের ঘটনায় খুলশী থানায় বিস্ফোরক দ্রব্য নিয়ন্ত্রণ, হত্যা ও অ্যাসিড আইনে পৃথক তিনটি মামলা করে পুলিশ। মাদ্রাসা কর্তৃপক্ষ আইপিএসের চার্জার থেকে বিস্ফোরণের ঘটনা ঘটে বলে দাবি করে। পুলিশ সেখান থেকে চারটি তাজা হাতবোমা ও ১৮ বোতল অ্যাসিড উদ্ধার করে। তদন্ত শেষে পুলিশ ইতিমধ্যে বিস্ফোরক মামলায় অভিযোগপত্র দাখিল করেছে। সর্বশেষ আজ অ্যাসিড মামলায় অভিযোগপত্র দাখিল করা হয়।
