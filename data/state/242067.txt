
ভোলার বোরহানউদ্দিনে হামলা চালিয়ে পাঁচজন জেলেকে অপহরণ করার অভিযোগ পাওয়া গেছে। পটুয়াখালীর বাউফল উপজেলার চন্দ্রদ্বীপ ইউনিয়ন আওয়ামী লীগের সভাপতি আমির হোসেন হাওলাদারের লোকজন এই অপহরণ করেছে বলে দাবি করা হচ্ছে।কাচারির খাল এলাকার জেলেরা জানান, গত মঙ্গলবার দুপুরে বোরহানউদ্দিন উপজেলার সাচড়া কাচারির খালের পশ্চিমে তেঁতুলিয়া নদীতে তাঁরা জাল ফেলতে যান। এ সময় আমির হোসেনের লোকজন কাচারির খাল এলাকার আবদুর রশিদের (৫০) নৌকায় হামলা চালান। হামলাকারীরা রশিদসহ দুজনকে পিটিয়ে জখম করে এবং নৌকাসহ এর মাঝি ছৈয়দ মৃধা ও তাঁর ভাগনে সোহেলকে অপহরণ করে নিয়ে যায়। এ সময় নদীতে পড়ে অনেকে আহত হন। পরে তাঁদের উদ্ধার করে বোরহানউদ্দিন উপজেলা স্বাস্থ্য কমপ্লেক্সে নিয়ে চিকিৎসা দেওয়া হয়।ওই দিন রাতে কাচারির খাল এলাকার জেলেরা তেঁতুলিয়া নদী থেকে জলদস্যু সন্দেহে চারজনকে ধরে এনে পুলিশে সোপর্দ করেন। এ ঘটনায় আবদুর রশিদ বোরহানউদ্দিন থানায় হামলা, মারধর ও লুটপাটের অভিযোগে মামলা করেন। ওই মামলায় চর মিয়াজানের ১৫ জনকে আসামি করা হয়।বুধবার সকাল ১০টার দিকে আমির হোসেনের লোকজন দ্বিতীয় দফায় চর ছমিরুদ্দিনে হামলা চালিয়ে অর্ধশতাধিক পরিবারের তিন শতাধিক গরু, মহিষ, ছাগলসহ সহস্রাধিক হাঁস-মুরগি লুট করে নিয়ে যায়। এ সময় এলাকার শহিদুল ইসলাম, ফয়সাল (১২) ও শাহিন মালকে অপহরণ করা হয় এবং পিটিয়ে ১৫ জনকে জখম করা হয়।বৃহস্পতিবার চর ছমিরুদ্দিনে হামলার শিকার ব্যক্তিরা বলেন, নবগঠিত ইউনিয়ন চন্দ্রদ্বীপের আওয়ামী লীগ নেতা আমির হোসেনের বাহিনী সাত-আট বছর ধরে তাদের ওপর নির্যাতন চালাচ্ছে। তাঁদের খেতের ফসল, খামারের হাঁস-মুরগি, গরু ও মহিষ লুট করে নিয়ে যাচ্ছে। নদীতে জাল পাতার জন্য চাঁদা দাবি করছে। চাঁদা না দিলে জেলেদের পিটিয়ে নদীতে ফেলে দেওয়া হচ্ছে।আমির হোসেন হাওলাদার বলেন, সাধারণ জেলেরা জাল ফেলা নিয়ে প্রায়ই সংঘর্ষে লিপ্ত হচ্ছেন। এলাকার জেলে আবদুস শহিদকে কুপিয়ে জখম করায় ক্ষিপ্ত হয়ে চর মিয়াজানের লোকজন চর ব্রেডে (চর ছমিরুদ্দিন) গিয়ে গরু-মহিষ তাঁদের দখলে নেন। তবে বিরোধ মিটে গেলেই ছেড়ে দেবে। এ ছাড়া কাউকে অপহরণ করা হয়নি। বোরহানউদ্দিন থানার ভারপ্রাপ্ত কর্মকর্তা (ওসি) এনায়েত হোসেন বলেন, ধান কাটার মৌসুম এলে আমির হোসেনের লোকজনের দুর্বৃত্তায়ন বেড়ে যায়। বাউফল থানার ওসি নরেশ চন্দ্র কর্মকার বলেন, মঙ্গলবার বিকেলের ঘটনায় বাউফল থানায় মামলা হয়েছে।
