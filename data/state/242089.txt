
চাঁপাইনবাবগঞ্জে দুই শিশু সুমাইয়া খাতুন (৭) ও মেহজাবিন আক্তার (৬) হত্যার ঘটনায় গ্রেপ্তার আসামি লাকী আক্তারের শ্বশুর ইয়াসিন আলীকে (৬৫) তিন দিনের রিমান্ডে নিয়েছে পুলিশ। চাঁপাইনবাবগঞ্জের জ্যেষ্ঠ বিচারিক হাকিম জুয়েল অধিকারীর আদালতে তাঁর সাত দিন রিমান্ডের আবেদন জানানো হলে গত বৃহস্পতিবার তিন দিনের রিমান্ড মঞ্জুর করা হয়।মামলার তদন্ত কর্মকর্তা সদর থানার ওসি মাযহারুল ইসলাম গতকাল শুক্রবার সন্ধ্যায় বলেন, ইয়াসিন আলী এখনো এ ঘটনার সঙ্গে জড়িত থাকার কথা স্বীকার করেননি।চাঁপাইনবাবগঞ্জ শহরের নামোশংকরবাটীর ভবানীপুর-ফতেপুর মহল্লায় গত রোববার বাড়ির বাইরে খেলতে গিয়ে নিখোঁজ হয় শিশু সুমাইয়া ও মেহজাবিন। মঙ্গলবার বিকেলে প্রতিবেশী ভ্যানচালক ইয়াসিন আলীর বাড়িতে তাঁর ছেলের বউ লাকী আক্তারের ঘর থেকে দুই শিশুর বস্তাবন্দী লাশ উদ্ধার করে পুলিশ। লাকী আক্তারের মেয়ে ইমন ছিল সুমাইয়া ও মেহজাবিনের সহপাঠী আর খেলার সঙ্গী। লাকী আক্তার আদালতে গত বুধবার বিকেলে স্বীকারোক্তিমূলক জবানবন্দি দেন। তিনি ওই দুই শিশুর কান ও গলায় থাকা স্বর্ণালংকারের লোভে তাদের খুন করার কথা স্বীকার করেছেন।
