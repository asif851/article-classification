
চেন্নাইয়ের শঙ্কর নেত্রালয়ে চিকিৎসা শুরু হয়েছে তিতুমীর কলেজের ছাত্র সিদ্দিকুর রহমানের। এরই মধ্যে একজন চিকিৎসক তাঁর চোখ পরীক্ষা করেছেন। চোখে অস্ত্রোপচার করা যাবে কি না, তা জানা যাবে আগামী সোমবার। সময়সূচিসহ পরীক্ষার তারিখ ঘোষণার দাবিতে গত বৃহস্পতিবার শাহবাগে আন্দোলনে গিয়ে ‘পুলিশের কাঁদানে গ্যাসের শেলের’ আঘাতে সিদ্দিকুরের দুই চোখ ক্ষতিগ্রস্ত হয়। ঘটনার দিনই সিদ্দিকুরকে জাতীয় চক্ষুবিজ্ঞান ইনস্টিটিউট ও হাসপাতালে ভর্তি করা হয়। সেখানকার চিকিৎসকেরা বলেছেন, সিদ্দিকুর ডান চোখে আলো দেখছেন না। বাঁ চোখের এক দিক থেকে আলো কিছুটা উপলব্ধি করতে পারছেন। স্বাস্থ্য ও পরিবারকল্যাণ মন্ত্রণালয়ের অর্থায়নে বৃহস্পতিবার উন্নত চিকিৎসার জন্য সিদ্দিকুরকে চেন্নাইয়ে পাঠানো হয়। সঙ্গে রয়েছেন তাঁর বড় ভাই নায়েব আলী এবং জাতীয় চক্ষুবিজ্ঞান ইনস্টিটিউট ও হাসপাতালে সহকারী অধ্যাপক জাহিদুল আহসান।সামাজিক যোগাযোগমাধ্যমে জাহিদুল আহসানের সঙ্গে কথা হয় প্রথম আলোর। তিনি বলেন, ‘ছিদ্দিকুর মানসিকভাবে ভালো আছে। ডাক্তার ধনশ্রী রাত্রা গতকাল শুক্রবার পরীক্ষা করে জানিয়েছেন, চোখের ভেতরের আঘাত গুরুতর। এই মুহূর্তে অস্ত্রোপচারে যাওয়া ঠিক হবে কি না, এ জন্য তিনি দ্বিতীয় মতামত চেয়েছেন। ডাক্তার লিংগম গোপালের কাছে রেফার করেছেন। সোমবার সকাল ১০টায় তাঁর কাছে পরবর্তী অ্যাপয়েন্টমেন্ট।’ দুই দিন কোনো কাজ না থাকায় শনিবার সিদ্দিককে নিয়ে মেরিনা বিচে গিয়েছিলেন চিকিৎসক জাহিদুল আহসান। তিনি বলেন, ‘ছিদ্দিকুর অনেকক্ষণ সমুদ্রপারে নিশ্চুপ দাঁড়িয়ে থাকল। সমুদ্রের পানিতে পা ভেজাল। চোখের কোণে জল। ফিরে আসার সময় বলল, “স্যার, অসুস্থ হওয়ার পর এই প্রথম একটু ভালো লাগছে।” সৃষ্টিকর্তা যেন আমৃত্যু ওর ভালো লাগাটা বাঁচিয়ে রাখেন।’
