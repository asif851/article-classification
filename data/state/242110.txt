
ধারাবাহিকভাবে ব্লগার ও প্রকাশক হত্যার ঘটনায় উদ্বেগ প্রকাশ করেছে ইউরোপীয় ইউনিয়ন (ইইউ)। এসব হত্যাকাণ্ডের পর সরকার কী ব্যবস্থা নিয়েছে, তা জানতে চেয়েছে তারা। আজ বুধবার শেরেবাংলা নগরের অর্থনৈতিক সম্পর্ক বিভাগের (ইআরডি) সম্মেলন কক্ষে বাংলাদেশ ও ইইউর যৌথ কমিশনের সভায় ইইউ প্রতিনিধিরা এসব জানতে চান।
সরকারের পক্ষ থেকে জানানো হয়, এসব হত্যাকাণ্ড বিচ্ছিন্ন ঘটনা। সরকার এসব ঘটনার তদন্ত করে ন্যায়বিচার নিশ্চিত করতে বদ্ধপরিকর। সভাশেষে যৌথ সংবাদ সম্মেলনে এসব তথ্য জানানো হয়েছে।
ইইউ প্রতিনিধি দলের নেতৃত্ব দেন এশিয়া ও প্যাসিফিক অঞ্চলের ভারপ্রাপ্ত ব্যবস্থাপনা পরিচালক ইউগো অসটুটু। সংবাদ সম্মেলনে তিনি বলেন, খুবই ফলপ্রসূ আলোচনা হয়েছে। সুশাসন ও মানবাধিকার নিয়ে আলোচনা হয়েছে। ব্লগার ও প্রকাশ হত্যাকাণ্ডে ইইউর পক্ষ থেকে উদ্বেগ প্রকাশ করে নিন্দা জানানো হয়েছে। সরকারের প্রতিনিধিদের কাছে জানতে চাওয়া হয়, সরকার কী উদ্যোগ নিয়েছে। এ ধরনের অনাকাঙ্ক্ষিত হত্যাকাণ্ড কখনোই ইইউর কাছে গ্রহণযোগ্য নয়।
ইআরডি’র অতিরিক্ত সচিব আবুল মনসুর মো. ফয়জুল্লাহ বলেন, ‘আমরা তাঁদের জানিয়েছি, এগুলো বিচ্ছিন্ন ঘটনা। সরকার এসব হত্যাকাণ্ডের ন্যায়বিচার প্রতিষ্ঠায় বদ্ধপরিকর। এখন তদন্ত চলছে। ন্যায়বিচার হবে বলেও আমরা তাদের আশ্বস্ত করেছি।’
সভায় ইইউ মত প্রকাশের স্বাধীনতা নিশ্চিত করার তাগিদ দিয়েছে।
বাংলাদেশের রোহিঙ্গা সম্পর্কে প্রশ্ন করা হলে আবুল মনসুর মো. ফয়জুল্লাহ বলেন, এটি পররাষ্ট্র মন্ত্রণালয়ের বিষয়। দেশে কী পরিমাণ শরণার্থী আছে, এর কোনো সঠিক তথ্য নেই।
সভা সূত্রে জানা গেছে, ইইউ ২০১৪ থেকে ২০২০ সালের মধ্যে ৬৯ কোটি ডলার দেওয়ার প্রতিশ্রুতি রয়েছে। এ অর্থ সময়মতো ছাড় করা হবে বলে যৌথ কমিশনের সভায় ইউরোপীয় ইউনিয়নের পক্ষ থেকে আশ্বাস দেওয়া হয়।
