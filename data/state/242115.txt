
রাজধানীর ডেমরা এলাকার একটি বাসা থেকে আজ মঙ্গলবার স্বামী-স্ত্রীর ঝুলন্ত লাশ উদ্ধার করেছে পুলিশ। তাঁরা হলেন আসলাম (৩২) ও প্রিয়া (২০)।
ডেমরা থানার কর্তব্যরত কর্মকর্তা উপপরিদর্শক (এসআই) রফিকুল ইসলাম প্রথম আলোকে বলেন, প্রাথমিকভাবে ধারণা করা হচ্ছে, পারিবারিক কলহের জেরে তাঁরা আত্মহত্যা করেছেন। খবর পেয়ে আজ বেলা তিনটার দিকে ডেমরার বামৈল পূর্বপাড়া এলাকার বাসার দরজা ভেঙে দুজনের ঝুলন্ত লাশ উদ্ধার করা হয়। লাশ দুটি ফ্যানের আংটার সঙ্গে গলায় ওড়না পেঁচানো অবস্থায় ছিল। তাঁরা পাঁচ মাস আগে বিয়ে করেছেন বলে জানা গেছে।পুলিশ আরও জানায়, স্বামী আসলাম মোটর যন্ত্রাংশের ব্যবসা করতেন। ধোলাইখালে তাঁর একটি দোকান আছে বলে প্রাথমিকভাবে জানা গেছে। লাশ ময়নাতদন্তের জন্য স্যার সলিমুল্লাহ মেডিকেল কলেজ ও মিটফোর্ড হাসপাতালের মর্গে পাঠানো হয়েছে।
