
গুলশানে হলি আর্টিজান বেকারি রেস্তোরাঁয় জঙ্গি হামলায় নিহত হওয়ার ঘটনার কথা উল্লেখ করে প্রধানমন্ত্রী শেখ হাসিনার পুত্র ও তাঁর তথ্যপ্রযুক্তি–বিষয়ক উপদেষ্টা সজীব ওয়াজেদ জয় বলেছেন, কিছু মানুষ আওয়ামী লীগের ওপর অবহেলার অভিযোগ আনছেন। তিনি বলেন, গত তিন বছরে ব্লগার ও বিদেশিদের ওপরে হামলায় অংশগ্রহণকারী প্রায় সব খুনিকে সরকার গ্রেপ্তার করেছে। গত সাত বছরে প্রায় প্রতি মাসেই অস্ত্র ও বিস্ফোরক উদ্ধার করা হয়েছে। কেউই শতভাগ সফল হতে পারে না মন্তব্য করে জয় বলেন, ‘এই একবার আমরা ব্যর্থ হয়েছি। আমাদের চেয়ে আরও অনেক বেশি সক্ষমতা আছে, এমন অনেক ধনী দেশেও এমন সন্ত্রাসী আক্রমণ হয়েছে।’
আজ সোমবার ভোরে ফেসবুকে নিজের ভেরিফায়েড পেজে এক স্ট্যাটাসে জয় এ মন্তব্য করেন।সন্ত্রাসী হামলাকে ‘ভয়ানক, বর্বরোচিত’ উল্লেখ করে এর নিন্দা জানিয়েছেন সজীব ওয়াজেদ জয়। হামলায় নিহত ব্যক্তিদের পরিবারের প্রতি গভীর সমবেদনাও জানান তিনি।সন্ত্রাসীদের থামাতে গিয়ে যেসব পুলিশ কর্মকর্তা জীবন দিয়েছেন, তাঁদের পরিবারের প্রতিও সমবেদনা জানান তিনি।জয় বলেন, ‘ভাবতে চেষ্টা করছিলাম কী লিখব, কিন্তু কোনো শব্দ খুঁজে পাচ্ছিলাম না। এটি ভয়ানক, বর্বরোচিত হামলা। এই হত্যাকারীরা মুসলমান নয়। সন্ত্রাসীদের কোনো ধর্ম নেই।’প্রধানমন্ত্রীর তথ্যপ্রযুক্তি–বিষয়ক উপদেষ্টা আরও বলেন, ‘বিদেশি অতিথির প্রতি আতিথেয়তা আমাদের সংস্কৃতির অন্যতম উজ্জ্বল নিদর্শন। এই সন্ত্রাসীরা এটি বন্ধ করতে চায়। আমরা তাদের সফল হতে দিতে পারি না। সকল ব্যক্তি ও ধর্মকে বাংলাদেশ সব সময়েই স্বাগত জানাতে প্রস্তুত আছে।’কিছু মানুষ আওয়ামী লীগের ওপর অবহেলার অভিযোগ আনছেন মন্তব্য করে তিনি বলেন, ‘গত তিন বছরে ব্লগার ও বিদেশিদের ওপরে হামলায় অংশগ্রহণকারী প্রায় সকল খুনিকে আমরা গ্রেপ্তার করেছি। আমাদের সরকার গত সাত বছরে প্রায় প্রতি মাসেই অস্ত্র ও বিস্ফোরক উদ্ধার করেছে। এমন প্রতিটি উদ্ধারে ব্যর্থতায় আজকের এই হামলার মতো কোনো হামলা হতো। সরকারকে ধন্যবাদ যে, এ রকম হয়নি।’কেউই শতভাগ সফল হতে পারে না মন্তব্য করে জয় বলেন, ‘এই একবার আমরা ব্যর্থ হয়েছি। আমাদের চেয়ে আরও অনেক বেশি সক্ষমতা আছে, এমন অনেক ধনী দেশেও এমন সন্ত্রাসী আক্রমণ হয়েছে।’জয় বলেন, ‘বাস্তবতা এটি যে এই সন্ত্রাসীরা শিক্ষিত মধ্যবিত্ত পরিবার থেকে এসেছে। এমন আরও অনেক আছে। এরা আপনার প্রতিবেশী হতে পারে, আত্মীয় হতে পারে, ছেলে হতে পারে। আমাদের দেশকে নিরাপদ রাখার জন্য আমাদের প্রত্যেককে সতর্ক প্রহরার দায়িত্ব নিতে হবে। ধর্মের নামে মিথ্যে বলে আমাদের যুবসমাজের মগজ ধোলাইয়ের প্রক্রিয়াকে প্রতিহত করা অন্য যেকোনো কিছুর চেয়ে জরুরি। এ কাজে আমাদের একতাবদ্ধ হতে হবে।’
