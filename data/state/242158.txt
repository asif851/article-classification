

চাঁদপুরে স্কুলছাত্রীর আত্মহত্যার ঘটনায় অভিযুক্ত সহকারী প্রধান শিক্ষক মো. আলাউদ্দিনকে (৪২) গ্রেপ্তার করেছে পুলিশ। আজ মঙ্গলবার বেলা তিনটার দিকে সদর উপজেলার বাগড়া বাজার এলাকা থেকে তাঁকে গ্রেপ্তার করা হয়। তিনি চাঁদপুরের ফরিদগঞ্জ উপজেলার বালিথুবা শাশিয়ালী গ্রামের সিরাজুল হকের ছেলে।
মামলার তদন্ত কর্মকর্তা মাহবুব মণ্ডল জানান, সোমবার রাত সাড়ে ১১টায় নিহত স্কুলছাত্রী সাথীর বাবা দেলোয়ার হোসেন আত্মহত্যার প্ররোচনার অভিযোগ এনে চাঁদপুর মডেল থানায় চার শিক্ষকের বিরুদ্ধে মামলা করেছেন। তাঁরা হলেন বাগাদী গণি উচ্চবিদ্যালয়ের সহকারী প্রধান শিক্ষক মো. আলাউদ্দিন, সহকারী শিক্ষক ফাতেমা বেগম, জাহাঙ্গীর হোসেন ও মো. জাকির। এঁদের মধ্যে মূল অভিযুক্ত মো. আলাউদ্দিনকে গ্রেপ্তার করা হয়েছে।
থানায় দায়ের করা মামলায় বলা হয়েছে, সাথীসহ আরও কয়েকজন শিক্ষার্থীকে গত রোববার বিদ্যালয়ের সহকারী প্রধান শিক্ষক মো. আলাউদ্দিন পরীক্ষার ফি পরিশোধ করতে না পারায় রোদের মধ্যে এক ঘণ্টা দাঁড় করিয়ে রাখেন। এ সময় সাথী অসুস্থ হয়ে পড়লে অন্য শিক্ষকেরা তাদের শ্রেণিকক্ষে নিয়ে যান। পরদিন সোমবার সকালে সাথী বিদ্যালয়ে যাওয়ার সময় মায়ের কাছে পরীক্ষার ফি পরিশোধ করতে বাকি ৮০ টাকা চাইলে তার মা দিতে না পারায় সে স্কুলে যায়নি। এদিন সবার অগোচরে ঘরের আড়ার সঙ্গে ওড়না পেঁচিয়ে গলায় ফাঁস দিয়ে আত্মহত্যা করে।
পুলিশ ও স্থানীয় লোকজন জানায়, সাথীর মরদেহ ময়নাতদন্ত শেষে আজ মঙ্গলবার বিকেলে দাফন করা হয়েছে। ওই ঘটনার পর মঙ্গলবার স্কুলের স্বাভাবিক কার্যক্রম ও পরীক্ষা চললেও থমথমে অবস্থা বিরাজ করছিল।
আজ মঙ্গলবার সকাল ১০টায় চাঁদপুরের জেলা প্রশাসক মো. আবদুস সবুর মণ্ডল ও পুলিশ সুপার শামসুন্নাহার নিহত সাথীর বাড়িতে গিয়ে তার মা-বাবাকে সান্ত্বনা দিয়ে এ ঘটনার বিচারের আশ্বাস দেন। এ সময় প্রশাসনের পক্ষ থেকে সাথীর দাফনের জন্য ১০ হাজার টাকা দেওয়া হয়। এ সময় জেলা প্রশাসক মো. আবদুস সবুর মণ্ডল প্রথম আলোকে বলেন, ‘আমি স্কুলে ও সাথীর পরিবারের সঙ্গে কথা বলেছি। এ ঘটনায় যে-ই দোষী হবে, তার বিরুদ্ধে ব্যবস্থা নেওয়া হবে।’
সাথীর আত্মহত্যার ঘটনায় চাঁদপুর সদর উপজেলা নির্বাহী কর্মকর্তা উদয়ন দেওয়ানকে প্রধান করে তিন সদস্যের একটি তদন্ত কমিটি গঠন করেছেন জেলা প্রশাসক আবদুস সবুর মণ্ডল। কমিটিকে তিন কার্যদিবসের মধ্যে প্রতিবেদন দিতে নির্দেশ দেওয়া হয়েছে।
