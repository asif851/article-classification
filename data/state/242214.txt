
ময়মনসিংহের মুক্তাগাছা উপজেলায় গতকাল শনিবার সকালে বালুভর্তি ট্রাকের সঙ্গে সিএনজিচালিত অটোরিকশার সংষর্ঘে ছয়জন নিহত ও দুজন আহত হয়েছেন। হতাহত ব্যক্তিরা সবাই অটোরিকশার যাত্রী।নিহত ব্যক্তিরা হলেন মুক্তাগাছা উপজেলার রামপুর গ্রামের ছমির তালুকদার (৩৫), আলাল উদ্দিন (৫৫), মণ্ডলসেন গ্রামের আকবর আলী (৩২), ভট্টবাড়ি গ্রামের জালাল উদ্দিন (৩৩), লেংড়া বাজার গ্রামের সেলিম মিয়া (৫৫) এবং ময়মনসিংহ সদর উপজেলার শফিকুল ইসলাম (৩৫)।পুলিশ ও স্থানীয় সূত্রে জানা যায়, গতকাল সকাল সাড়ে ছয়টার দিকে ময়মনসিংহ-টাঙ্গাইল সড়কের ভাবকির মোড় এলাকায় টাঙ্গাইলগামী বালুভর্তি ট্রাকটির সঙ্গে ময়মনসিংহগামী অটোরিকশাটির মুখোমুখি সংঘর্ষ হয়। এতে আকবর আলী, ছমির তালুকদার ও আলাল উদ্দিন মারা যান। আহত অবস্থায় মুক্তাগাছা উপজেলা স্বাস্থ্য কমপ্লেক্সে মারা যান সেলিম মিয়া। ময়মনসিংহ মেডিকেল কলেজ হাসপাতালে নেওয়ার পর মারা যান জালাল উদ্দিন ও শফিকুল ইসলাম। অটোরিকশার চালক রফিকুল ইসলাম ও মুক্তাগাছা উপজেলার মণ্ডলসেন গ্রামের নিজাম উদ্দিন ময়মনসিংহ মেডিকেলে কলেজ হাসপাতালে চিকিৎসাধীন আছেন।এ ঘটনার পর বিক্ষুব্ধ এলাকাবাসী সকাল আটটা থেকে সাড়ে নয়টা পর্যন্ত ময়মনসিংহ-টাঙ্গাইল সড়ক অবরোধ করে রাখেন। পরে পুলিশ ও প্রশাসনের অনুরোধে তাঁরা অবরোধ তুলে নেন। মুক্তাগাছা থানার ওসি কামাল হোসেন বলেন, পুলিশ বাদী হয়ে একটি মামলা করেছে। চালক পালিয়ে গেলেও ট্রাকটি আটক করা হয়েছে।
