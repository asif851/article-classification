
রাজশাহীতে শিশু সংগঠন কচিপাতা থিয়েটারের ১৫ বছর পূর্তি উৎসব শুরু হয়েছে। গতকাল শনিবার সকালে রাজশাহীর পদ্মা মঞ্চে প্রখ্যাত কথাসাহিত্যিক হাসান আজিজুল হক কেক কেটে তিন দিনব্যাপী এ উৎসবের সূচনা করেন। এ উপলক্ষে সকালে পদ্মা মঞ্চ থেকে একটি শোভাযাত্রা বের হয়। শোভাযাত্রাটি নগরের কুমারপাড়া ও সাহেববাজার এলাকা প্রদক্ষিণ করে আবারও পদ্মা মঞ্চে গিয়ে শেষ হয়। উৎসবের উদ্বোধনী অনুষ্ঠানে বক্তব্য দেন হাসান আজিজুল হক, রাজশাহীর ভাষাসৈনিক আবুল হোসেন প্রমুখ। 
