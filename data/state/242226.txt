
জাতীয় পার্টির চেয়ারম্যান এইচ এম এরশাদকে নবগঠিত সরকারের প্রধানমন্ত্রী শেখ হাসিনার বিশেষ দূত হিসেবে নিয়োগ দেওয়া হয়েছে। তিনি মন্ত্রীর সমমর্যাদা পাবেন। আজ রোববার বিকেলে মন্ত্রিপরিষদ বিভাগ থেকে এ-সংক্রান্ত প্রজ্ঞাপন জারি করা হয়েছে।
প্রজ্ঞাপনে আরও বলা হয়, প্রধানমন্ত্রীর উপদেষ্টা হিসেবে চারজনকে নতুন করে নিয়োগ দেওয়া হয়েছে। নতুন নিয়োগ পাওয়া উপদেষ্টারা হলেন প্রধানমন্ত্রীর রাজনৈতিক উপদেষ্টা এইচ টি ইমাম, অর্থনৈতিক উপদেষ্টা মসিউর রহমান, আন্তর্জাতিকবিষয়ক উপদেষ্টা গওহর রিজভী ও নিরাপত্তাবিষয়ক উপদেষ্টা তারেক সিদ্দিকী।
একই সঙ্গে প্রধানমন্ত্রী শেখ হাসিনার আগের ছয়জন উপদেষ্টাকে অব্যাহতি দেওয়া হয়েছে।
বাসভবনে ফিরলেন এরশাদ: আজ সন্ধ্যে পৌনে সাতটার দিকে নিজ বাসভবনে ফিরেছেন এরশাদ। বারিধারায় এরশাদের বাসভবনের একটি সূত্র ‘প্রথম আলো’কে এ তথ্য নিশ্চিত করেছে। প্রসঙ্গত, এরশাদ বারিধারার প্রেসিডেন্ট পার্কে ছেলে এরিক এরশাদ ও কয়েকজন কর্মচারীকে নিয়ে বসবাস করেন। 
এর আগে গত ১২ ডিসেম্বর রাতে এরশাদকে আইনশৃঙ্খলা বাহিনী চিকিত্সার জন্য সম্মিলিত সামরিক হাসপাতালে নিয়ে যায়। নানা নাটকীয়তার পর আজ তিনি বাসভবনে ফিরলেন।
