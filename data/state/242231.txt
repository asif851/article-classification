
লালমনিরহাট সদরের বিডিআর রোডে অবস্থিত জেলা বিএনপির সাধারণ সম্পাদক হাফিজুর রহমানের বাসভবন ‘ইসফার’-এ গত বৃহস্পতিবার রাতে হামলা চালিয়ে ভাঙচুর ও অগ্নিসংযোগ করেছে দুর্বৃত্তরা। সদর উপজেলার মোগলহাট ইউনিয়ন তরুণ লীগের সাধারণ সম্পাদক সাব্বির হোসেন (৩০) খুন হওয়ার কয়েক ঘণ্টা পর এ ঘটনা ঘটল।গতকাল শুক্রবার সরেজমিনে ইসফার ভবনে দেখা যায়, ভবনটির প্রতিটি কক্ষে ভাঙচুর চালানো হয়েছে। কক্ষগুলোর বিভিন্ন জায়গায় ভাঙা ও আগুনে পোড়া বিভিন্ন আসবাব, বাথরুম ও স্যানিটারি ফিটিংসসামগ্রী পড়ে আছে। রেফ্রিজারেটর, টিভি ও অন্যান্য মূল্যবান সামগ্রীতে ভাঙচুরের চিহ্ন পাওয়া গেছে।এ ব্যাপারে হাফিজুর রহমান বলেন, ‘হামলার সময় বাসার স্বর্ণালংকারসহ বিভিন্ন মূল্যবান সামগ্রী লুটপাট করা হয়েছে। এতে আমার প্রায় ২০ লাখ টাকার সম্পদের ক্ষতি হয়েছে। আওয়ামী লীগ ও এর বিভিন্ন অঙ্গসংগঠনের সন্ত্রাসী-ক্যাডাররা ওই হামলা, ভাঙচুর ও লুটপাট করেছে।’ জেলা আওয়ামী লীগের সম্পাদক মতিয়ার রহমান বলেন, ‘ওই হামলার সঙ্গে আমাদের কেউ জড়িত নন।’
