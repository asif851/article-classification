
সিলেটের বিয়ানীবাজার উপজেলা ক্রীড়া সংস্থার সহ-সাধারণ সম্পাদক ও আওয়ামী লীগের কর্মী অহিদুর রেজা ওরফে মাসুমকে ধারালো অস্ত্র দিয়ে কুপিয়েছে দুর্বৃত্তরা।গতকাল শনিবার পৌর শহরের কলেজ রোডে এ ঘটনা ঘটে। তাঁর বাড়ি উপজেলার মুড়িয়া ইউনিয়নের ঘুঙ্গাদিয়া গ্রামে। মাসুমের পরিবারের অভিযোগ, জামায়াত-শিবিরের কর্মীরা তাঁর ওপর হামলা চালিয়েছে।প্রত্যক্ষদর্শী ও পুলিশ সূত্রে জানা গেছে, গতকাল বিকেল চারটায় উপজেলা পোস্ট অফিসের পেছনের রাস্তা দিয়ে কলেজ রোডে আসার পথে তিনজন মুখোশধারী দুর্বৃত্ত মাসুমের (৫২) ওপর হামলা চালান। তারা রামদা দিয়ে তাঁর দুই পা এবং পেটে কয়েকটি কোপ দিয়ে পালিয়ে যায়। স্থানীয় লোকজন তাঁকে আশঙ্কাজনক অবস্থায় উদ্ধার করে প্রথমে বিয়ানীবাজার উপজেলা স্বাস্থ্য কমপ্লেক্সে নিয়ে যায়। পরে অবস্থার অবনতি হওয়ায় তাঁকে সিলেট মেডিকেল কলেজ হাসপাতালে পাঠানো হয়।মাসুমের স্বজনেরা অভিযোগ করেন, যুদ্ধাপরাধীদের বিচারের বিষয়ে মাসুম সক্রিয় ছিলেন। এ ছাড়া জামায়াত সমর্থিত মরিয়া ইউনিয়ন পরিষদের চেয়ারম্যান আবুল খায়েরকে গ্রেপ্তার করার ব্যাপারে তিনি সহায়তা করেছিলেন। এ কারণে জামায়াত-শিবিরের কর্মীরা তাঁর ওপর হামলা চালিয়েছে।বিয়ানীবাজার থানার ভারপ্রাপ্ত কর্মকর্তা (ওসি) আবুল কালাম আজাদ জানান, ঘটনাস্থল পরিদর্শন করা হয়েছে। এ ঘটনায় থানায় কেউ অভিযোগ করেনি।
