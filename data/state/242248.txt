
অস্ত্রসহ গ্রেপ্তারের ৪৩ দিনের মাথায় চট্টগ্রাম নগর ছাত্রলীগের সাধারণ সম্পাদক নুরুল আজিম ওরফে রনির বিরুদ্ধে অভিযোগপত্র দিয়েছে পুলিশ। দুই পৃষ্ঠার অভিযাগপত্রে উল্লেখ করা হয়, গ্রেপ্তারের সময় রনির কোমরে পিস্তল ও সাতটি গুলি গোঁজা ছিল।গতকাল রোববার চট্টগ্রামের জ্যেষ্ঠ বিচারিক হাকিম শহীদুল্লাহ কায়সারের আদালতে অভিযাগপত্র জমা দেন মামলার তদন্ত কর্মকর্তা হাটহাজারী থানার উপপরিদর্শক (এসআই) দেলোয়ার হোসেন। আদালত অভিযোগপত্রটি গ্রহণের শুনানির জন্য চট্টগ্রাম জেলা ও দায়রা জজ আদালতে স্থানান্তর করেন। দায়রা জজ আদালতে আগামী ২৮ জুলাই অভিযোগপত্র গ্রহণের বিষয়ে শুনানি হতে পারে।আইনজীবীরা জানান, অভিযোগ প্রমাণিত হলে এই মামলায় নুরুল আজিমের সর্বোচ্চ ১৭ বছরের কারাদণ্ড হতে পারে।গত ৭ মে ইউনিয়ন পরিষদ (ইউপি) নির্বাচন চলাকালে চট্টগ্রামের হাটহাজারীর মির্জাপুর ইউনিয়নের একটি কেন্দ্রের পাশ থেকে অস্ত্র, গুলি ও ব্যালট পেপারে ব্যবহৃত একটি সিলসহ নুরুল আজিমকে আটক করে বিজিবি। পরে ভ্রাম্যমাণ আদালত ভোটকেন্দ্রে অবৈধ প্রবেশ ও প্রভাব বিস্তারের অভিযোগে ইউপি নির্বাচন আইনে তাঁকে দুই বছরের কারাদণ্ড দেন। এ ছাড়া তাঁর বিরুদ্ধে হাটহাজারী থানায় অস্ত্র আইনে পুলিশ বাদী হয়ে মামলা করে।নুরুল আজিম চট্টগ্রাম কেন্দ্রীয় কারাগারে আটক রয়েছেন। তাঁর মুক্তির দাবিতে গত ৮ মে থেকে টানা প্রায় এক সপ্তাহ ছাত্রলীগের নেতা-কর্মীরা জেলা প্রশাসকের কার্যালয়ের সামনে বিক্ষোভ করেন।
অস্ত্র মামলায় ১৩ জুন উচ্চ আদালত থেকে জামিন পান নুরুল আজিম। কিন্তু তাঁর জামিন আদেশ এখনো কারাগারে এসে পৌঁছায়নি। ইউপি নির্বাচন আইনের মামলায়ও (দুই বছর সাজা হয়েছে) জামিনে পেয়েছেন তিনি।
চট্টগ্রাম জেলা কোর্ট পরিদর্শক এ এইচ এম মশিউর রহমান বলেন, অভিযোগপত্রে ২১ জনকে সাক্ষী রাখা হয়েছে। এর মধ্যে পুলিশ, পাবলিক, বিজিবির সদস্যদের পাশাপাশি একজন বিচারিক হাকিমও রয়েছেন।
