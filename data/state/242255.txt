
মুন্সিগঞ্জের লৌহজং উপজেলায় গত সোমবার বিয়ের প্রলোভন দেখিয়ে এক কিশোরীকে (১৪) ধর্ষণ করেছে প্রেমিক ও তার বন্ধু। এ ঘটনায় প্রেমিক ও বন্ধুর বিরুদ্ধে গতকাল মঙ্গলবার মামলা হয়েছে।এলাকাবাসী ও পুলিশ সূত্রে জানা গেছে, ধর্ষণের শিকার ওই কিশোরীর বাড়ি শরীয়তপুরের জাজিরা উপজেলায়। ২৬ দিন আগে সে লৌহজং উপজেলায় তার চাচাতো বোনের বাড়িতে আসে। চাচাতো বোনের শিশুসন্তানকে লালন-পালনের জন্য তাকে গ্রাম থেকে আনা হয়। এই সময়ের মধ্যে লৌহজংয়ের মশদগাঁও এলাকার ইউনুসের নামের এক যুবকের সঙ্গে তার সম্পর্ক গড়ে ওঠে। ইউনুস তাকে বিয়ের কথা বলে গত সোমবার বাড়ি থেকে নিয়ে যান। লৌহজংয়ের পয়সা গ্রামে নিয়ে একটি বাড়িতে রেখে রাতভর মেয়েটিকে ইউনুস ও তার বন্ধু শাহীন (২৮) ধর্ষণ করে। শাহীনের বাড়িও পয়সা গ্রামে। সকালে মেয়েটি সেখান থেকে অসুস্থ অবস্থায় বাসে করে পালিয়ে এলে মাওয়া থেকে তাকে উদ্ধার করা হয়। এরপর তাকে লৌহজং উপজেলা স্বাস্থ্য কমপ্লেক্সে ভর্তি করা হয়।এ ঘটনায় মেয়েটির চাচাতো বোনের জামাই বাদী হয়ে গতকাল ইউনুস ও শাহীনকে আসামি করে ধর্ষণের অভিযোগে একটি মামলা করেছেন।লৌহজং থানার ওসি তোফাজ্জল হোসেন জানান, আসামিদের গ্রেপ্তারের চেষ্টা চলছে।
