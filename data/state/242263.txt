
ইতিহাস-ঐতিহ্য নিয়ে গবেষণা ও প্রকাশনা সংগঠন হেরিটেজ রাজশাহীর পক্ষ থেকে গত শুক্রবার সন্ধ্যায় নগরের কৃতী খেলোয়াড়দের সম্মাননা দেওয়া হয়েছে। ১৯৪০ থেকে ১৯৮০ সালের ১০ জন কৃতী খেলোয়াড় এ সম্মাননা পান। এ ছাড়া মরণোত্তর সম্মাননা পেয়েছেন চারজন।হেরিটেজ ও প্রত্যক্ষদর্শী সূত্রে জানা গেছে, রাজশাহী নগরের বড়কুঠি মুনক্স গার্ড পার্কে এ সম্মাননা অনুষ্ঠানের আয়োজন করা হয়। এতে সভাপতিত্ব করেন হেরিটেজ রাজশাহীর সভাপতি মাহবুব সিদ্দিকী। অনুষ্ঠানে প্রধান অতিথি ছিলেন রাজশাহী সিটি করপোরেশনের মেয়র মোহাম্মদ মোসাদ্দেক হোসেন।সম্মাননা অনুষ্ঠানে মেয়র মোহাম্মদ মোসাদ্দেক হোসেন বলেন, ‘আজকের সম্মানিত কৃতী খেলোয়াড়রাই এ দেশের পতাকাকে একদিন গর্বের সঙ্গে বিশ্বের কাছে তুলে ধরেছিলেন। রাজশাহীবাসীর পক্ষ থেকে তাঁদের জানাই আমার শ্রদ্ধা। তাঁদের স্মরণ রাখার জন্য বর্তমান ও আগামী প্রজন্মের কাছে তাঁদের কৃতিত্ব তুলে ধরা উচিত।’অনুষ্ঠানে সম্মান পাওয়া খেলোয়াড়েরা হলেন: শরীর গঠনে এশিয়ার চ্যাম্পিয়ন (১৯৭৯) মোহাম্মদ গোলাম মেহবুব; কৃতী ফুটবল খেলোয়াড় মোহাম্মদ শামসুল ইসলাম মোল্লা; ফজলে সাদাইন খোকন; সাঁতারু মোহম্মদ রওশান আলী; ভলিবল খেলোয়াড় মোহাম্মদ হাসিনুল ইসলাম; ক্রিকেটার ওমর খালিদ রুমী ও সালেহ আহম্মেদ; অ্যাথলেট আজিজুল আলম; হকি খেলোয়াড় মোহাম্মদ আবুল কালাম বাদশা ও ক্রীড়াশিক্ষক শামসুন্নাহার আমীন জ্যোৎস্না। মরণোত্তর সম্মাননা পাওয়া ব্যক্তিরা হলেন: ক্রীড়াসংগঠক জাফর ইমাম; ক্রীড়াশিক্ষক মোহাম্মদ রহমত হোসেন; ক্রীড়াভাষ্যকার আনসার উদ্দিন আনফোর।
