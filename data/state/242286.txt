
শেরপুরে মানবদেহের জন্য ক্ষতিকর রংমিশ্রিত চিপস বিক্রির অভিযোগে তিন মনিহারি ব্যবসায়ীকে জরিমানা করেছেন ভ্রাম্যমাণ আদালত। তাঁরা হলেন শেরপুর জেলা শহরের নয়আনী বাজার এলাকার মুকুল দত্ত, অরুণ কুমার দত্ত ও রাজন সরকার। গতকাল সোমবার বিকেলে জেলা প্রশাসক কার্যালয়ের সহকারী কমিশনার ও নির্বাহী হাকিম মাহমুদুর রহমান মামুন ও সুমন্ত ব্যানার্জী আদালত পরিচালনা করেন। আদালত মুকুল দত্ত ও অরুণ কুমার দত্তকে দুই হাজার টাকা করে এবং রাজন সরকারকে এক হাজার টাকা জরিমানা করেন। পরে আদালতের নির্দেশে প্রায় ২৫ হাজার টাকা মূল্যের রংমিশ্রিত চিপস ধ্বংস করা হয়। 
