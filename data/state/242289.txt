
চাঁপাইনবাবগঞ্জ সদর উপজেলার আমনূরা ঘোষেরবাথান এলাকায় গতকাল মঙ্গলবার ট্রেনের ধাক্কায় একটি ট্রলির দুই যাত্রী নিহত হয়েছেন। এ সময় আরও পাঁচজন আহত হয়েছেন।নিহত ব্যক্তিরা হলেন গাইবান্ধার গোবিন্দগঞ্জ উপজেলার হরিরামপুর গ্রামের মশিউর রহমান (৪০) ও ইনসাফ আলী (২২)।আমনূরা স্টেশনের সহকারী মাস্টার শহীদুল ইসলাম ও রেলওয়ে পুলিশের হাবিলদার সাইফুল ইসলাম জানান, বেলা দেড়টার দিকে আমনূরা থেকে একটি পরীক্ষামূলক ট্রেন চাঁপাইনবাবগঞ্জ আসার সময় বিপরীত দিক থেকে আসা একটি ট্রলিকে ধাক্কা দেয়। এতে ঘটনাস্থলেই মশিউর ও ইনসাফ নিহত হন। এ ছাড়া আহত ভুট্টু (৩৬), তৌফিকুল ইসলাম (২০), জিল্লুর রহমান (২৪), শিমুল (২০) ও রাসেল হোসেনকে (২৫) চাঁপাইনবাবগঞ্জ সদর হাসপাতালে ভর্তি করা হয়েছে। তৌফিকুল ও রাসেল জানান, তাঁরা রেললাইন মেরামত করে চাঁপাইনবাবগঞ্জ থেকে আমনূরার দিকে যাচ্ছিলেন। আমনূরা জংশন থেকে আড়াই/তিন কিলোমিটার আগে কিছু বুঝে ওঠার আগেই ওই ট্রেনটি তাঁদের ট্রলিকে ধাক্কা দেয়। এতে ওই দুর্ঘটনা ঘটে।
