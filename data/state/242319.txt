
বস্তুনিষ্ঠতা বজায় রেখে সরকারের গঠনমূলক সমালোচনা করতে সাংবাদিকদের প্রতি আহ্বান জানিয়েছেন প্রধানমন্ত্রী শেখ হাসিনা। আজ বৃহস্পতিবার নিজ কার্যালয়ে সাংবাদিকের মাঝে ভাতা ও অনুদানের চেক হস্তান্তর অনুষ্ঠানে বক্তব্য রাখেন তিনি। তথ্য মন্ত্রণালয় এ অনুষ্ঠানের আয়োজন করে। খবর বাসস ও ইউএনবি।প্রধানমন্ত্রী সাংবাদিকদের উদ্দেশে বলেন, ‘সরকারের গঠনমূলক সমালোচনা করুন, কোনো সমস্যা নেই। কিন্তু আপনাদের প্রতি অনুরোধ এমন সমালোচনা করবেন না, যেন দেশের উন্নয়নে বাধা সৃষ্টি হয় এবং দেশের শত্রুরা কথা বলার জায়গা পায়।’ তিনি বলেন, ‘আপনাদের সতর্ক থাকতে হবে যাতে আপনাদের লেখনীতে দেশের অগ্রগতি থেমে না যায় এবং শত্রুরা সুযোগ না পায়।’শেখ হাসিনা আরও বলেন, তিনি সমালোচনায় ভয় পান না; বরং সমালোচনা ভালো-মন্দ বুঝতে সাহায্য করে। তবে দেশ ও জনগণের ক্ষতি করে এমন সমালোচনা গ্রহণযোগ্য নয়। তিনি বলেন, সাংবাদিকেরা সরকারের কর্মকাণ্ডের ত্রুটি খুঁজে পেতে পারেন, তবে সঠিকভাবে চিন্তা করলে আপনারা দেখতে পাবেন যে আমরা দেশকে সামনের দিকে এগিয়ে নিচ্ছি এবং বাংলাদেশকে নিম্ন মধ্যম আয়ের পর্যায়ে উন্নীত করতে সক্ষম হয়েছি।
প্রধানমন্ত্রী বলেন, আমরা এখানেই থেমে থাকব না। বঙ্গবন্ধুর আকাঙ্ক্ষা অনুসরণে বাংলাদেশ একটি উন্নত দেশে পরিণত হবে- এ কথা উল্লেখ করে তিনি দেশের উন্নয়ন বিরোধী কর্মকাণ্ড, ধ্বংসাত্মক রাজনীতি, সন্ত্রাস, জঙ্গিবাদ ও সামাজিক অবক্ষয়ের বিরুদ্ধে জনগণকে সজাগ করতে সাংবাদিকদের সহায়তা কামনা করেন।অনুষ্ঠানে তথ্যমন্ত্রী হাসানুল হক ইনুও বক্তৃতা করেন। জাতীয় সংসদে তথ্য মন্ত্রণালয় সম্পর্কিত স্থায়ী কমিটির চেয়ারম্যান এ কে এম রহমত উল্লাহ, প্রধানমন্ত্রীর মুখ্য সচিব আবুল কালাম আজাদ ও তথ্য সচিব মরতুজা আহমেদও এ সময় উপস্থিত ছিলেন ।অন্যান্যের মধ্যে বাংলাদেশ ফেডারেল সাংবাদিক ইউনিয়নের (বিএফইউজে) একাংশের সভাপতি মনজুরুল আহসান বুলবুল, মহাসচিব আবদুল জলিল ভূঁইয়া, ঢাকা সাংবাদিক ইউনিয়নের (ডিইউজে) একাংশের সভাপতি আলতাফ মাহমুদ ও সাধারণ সম্পাদক কুদ্দুস আফ্রাদ এবং জ্যেষ্ঠ সাংবাদিক ও সম্পাদকেরা অনুষ্ঠানে উপস্থিত ছিলেন।আজ ১৭৭ জনের মধ্যে ৬৩ জন সাংবাদিক ও তাদের পরিবারের সদস্যের হাতে প্রধানমন্ত্রী অনুদানের চেক তুলে দেন। বাকি চেকগুলো সাংবাদিক ইউনিয়নের সংশ্লিষ্ট শাখা বা জেলা প্রশাসকের কার্যালয়ে পাঠানো হবে।অসুস্থ, অসচ্ছল এবং আহত ও নিহত সাংবাদিকের পরিবারের সদস্যদের জন্য বর্তমান সরকারের আমলে প্রণীত নীতিমালার আওতায় গঠিত আর্থিক সহায়তা তহবিল থেকে এ অনুদান দেওয়া হয়। এই সরকারের আমলে সাংবাদিকদের আর্থিক সহায়তার জন্য প্রথম গৃহীত এই ব্যবস্থায় গত ৪ বছরে ৬২৩ জন সাংবাদিক ও তাদের পরিবারকে ৩ কোটি ৮০ লাখ টাকা অনুদান দেওয়া হয়।
