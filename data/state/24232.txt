
শিক্ষা খাতে জাতীয় বাজেটের ২০ শতাংশ অথবা জিডিপির ৬ শতাংশ বরাদ্দ নিশ্চিতসহ ২৬ দফা দাবি জানিয়েছেন রাজশাহীর শিক্ষকেরা। গতকাল সোমবার নগরের শাহ মখদুম কলেজে এক প্রাক্‌-বাজেট সেমিনারে জাতীয় শিক্ষক কর্মচারী ফ্রন্ট রাজশাহী জেলা শাখা এসব দাবি তুলে ধরে।
শিক্ষকদের দাবির মধ্যে রয়েছে জাতীয় শিক্ষানীতি ২০১০ অনুযায়ী স্থায়ী শিক্ষা কমিশন গঠন ও শিক্ষা আইন অবিলম্বে সংসদে পাস করে শিক্ষা ন্যায়পাল নিয়োগ, শিক্ষায় বরাদ্দ বৃদ্ধি ও শিক্ষা বরাদ্দের অগ্রাধিকার চিহ্নিত করা, বিজ্ঞান শিক্ষার জন্য জাতীয় বাজেটে বরাদ্দ বৃদ্ধি ও বিজ্ঞানের ব্যবহারিক শিক্ষা নিশ্চিত করতে উপজেলা পর্যায়ে বিজ্ঞানাগার প্রতিষ্ঠা, শিক্ষক ও শিক্ষার্থীদের জন্য পৃথক উন্নয়ন কর্মসূচি গ্রহণ, শিক্ষাপ্রতিষ্ঠানের ব্যবস্থাপনা কমিটি দলীয় রাজনীতির প্রভাবমুক্ত রাখা, শিক্ষানীতি অনুসারে এমপিওভুক্ত শিক্ষকদের সমধারার সব প্রতিষ্ঠানে সমপর্যায়ের বদলি করতে হবে, মাধ্যমিক শিক্ষকদের জন্য স্বতন্ত্র অধিদপ্তর স্থাপন, শিক্ষকদের জন্য স্বল্পকালীন কম্পিউটার প্রশিক্ষণ, ইরেজি, গণিতে ও বিজ্ঞানে দক্ষতা অর্জনে সহায়ক কর্মসূচি গ্রহণ ইত্যাদি।
জাতীয় শিক্ষক কর্মচারী ফ্রন্ট রাজশাহী জেলা শাখার সভাপতি অধ্যক্ষ শফিকুর রহমানের সভাপতিত্বে সেমিনারে আলোচক হিসেবে বক্তব্য দেন রাজশাহী শিক্ষা বোর্ডের পরীক্ষা নিয়ন্ত্রক তরুণ কুমার সরকার, জেলা শিক্ষা কর্মকর্তা রফিকুল ইসলাম, স্থানীয় দৈনিক সোনার দেশ-এর ভারপ্রাপ্ত সম্পাদক হাসান মিল্লাত প্রমুখ। ইনিশিয়েটিভ ফর হিউম্যান ডেভেলপমেন্ট (আইএইচডি) ও অ্যাকশন এইড বাংলাদেশের সহযোগিতায় এই সেমিনারের আয়োজন করা হয়।
 
 
