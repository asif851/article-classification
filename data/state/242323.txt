
হাসিনা-মোদি শীর্ষ বৈঠকের সিদ্ধান্ত পর্যালোচনার জন্য বাংলাদেশ ও ভারতের পররাষ্ট্রসচিবেরা আগামী ১ ফেব্রুয়ারি নয়াদিল্লিতে আলোচনায় বসছেন। ওই বৈঠকে যোগ দিতে পররাষ্ট্রসচিব মো. শহীদুল হক ৩১ জানুয়ারি নয়াদিল্লি যাচ্ছেন।পররাষ্ট্র মন্ত্রণালয়ের কর্মকর্তারা জানান, ভারতের পররাষ্ট্রসচিবের সঙ্গে আলোচনার পাশাপাশি শহীদুল হক ভারতের পররাষ্ট্রমন্ত্রী সুষমা স্বরাজ ও জাতীয় নিরাপত্তা উপদেষ্টা অজিত দোভালের সঙ্গে সৌজন্য সাক্ষাৎ করবেন। এ ছাড়া ভারতের একাধিক জ্যেষ্ঠ কর্মকর্তার সঙ্গে বাংলাদেশের পররাষ্ট্রসচিবের সৌজন্য সাক্ষাতের সম্ভাবনা রয়েছে।পররাষ্ট্রসচিব মো. শহীদুল হক গতকাল রোববার প্রথম আলোকে বলেন, ‘ভারতের পররাষ্ট্রসচিব জয়শঙ্করের আমন্ত্রণে নয়াদিল্লি যাচ্ছি। এ সময় ভারতের পররাষ্ট্রসচিবের সঙ্গে আলোচনায় দ্বিপক্ষীয় এবং পারস্পরিক স্বার্থসংশ্লিষ্ট সব বিষয় নিয়ে আলোচনা হবে।’
