
শেরপুরের ঝিনাইগাতীতে ছেলেকে বাঁচাতে গিয়ে বিদ্যুৎস্পৃষ্ট হয়ে মায়ের মর্মান্তিক মৃত্যু হয়েছে। আজ শুক্রবার দুপুরে উপজেলার কাংশা ইউনিয়নের আয়নাপুর কাড়াগাঁও গ্রামে এ ঘটনা ঘটে।
মারা যাওয়া বেগম নাছরিন জাহান (৪৫) আয়নাপুর কাড়াগাঁও গ্রামের আবু ছালেহ জাহানের স্ত্রী। এ ঘটনায় আহত ছেলে নাকিব জাহানকে (১৩) ঝিনাইগাতী উপজেলা স্বাস্থ্য কমপ্লেক্সে প্রাথমিক চিকিৎসা দেওয়া হয়েছে।পারিবারিক সূত্রে জানা গেছে, আজ শুক্রবার দুপুর ১২টার দিকে কারাগাঁও গ্রামের বাড়িতে নাছরিন জাহানের ছোট ছেলে নাকিব জাহান অ্যালুমিনিয়ামের তারে কাপড় শুকাতে দেওয়ার সময় আকস্মিকভাবে বিদ্যুৎস্পৃষ্ট হয়। নাছরিন জাহান ছেলেকে বাঁচাতে তারের ওপর ঝাঁপিয়ে পড়েন। এতে মা নাছরিনও বিদ্যুৎস্পৃষ্ট হয়ে গুরুতর আহত হন। আশঙ্কাজনক অবস্থায় এলাকাবাসী তাঁকে উদ্ধার করে প্রথমে ঝিনাইগাতী উপজেলা স্বাস্থ্য কমপ্লেক্সে নিয়ে যান। পরে শেরপুর জেলা সদর হাসপাতালে নেওয়া হলে জরুরি বিভাগের কর্তব্যরত চিকিৎসা কর্মকর্তা তাঁকে মৃত বলে ঘোষণা করেন।
নাছরিনের বড় ছেলে নাইম জাহান বিকেল পাঁচটায় প্রথম আলোর কাছে বিদ্যুৎস্পৃষ্ট হয়ে তাঁর মায়ের মৃত্যুর খবরের সত্যতা নিশ্চিত করেছেন। ঝিনাইগাতী থানার উপপরিদর্শক (এসআই) খোকন চন্দ্র সরকার বলেন, এ বিষয়ে তাঁরা এখনো কিছু জানেন না।
