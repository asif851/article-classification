
মশাল প্রতীক চেয়ে শরীফ নুরুল আম্বিয়া ও নাজমুল হক প্রধানের নেতৃত্বে জাতীয় সমাজতান্ত্রিক দলের (জাসদ) একাংশর করা রিভিউ আবেদন এক মাসের মধ্যে নিষ্পত্তি করতে নির্বাচন কমিশনকে নির্দেশ দিয়েছেন হাইকোর্ট।
আজ বুধবার এক আবেদনের শুনানি শেষে বিচারপতি এম. ইনায়েতুর রহিম ও বিচারপতি মোহাম্মদ উল্লাহর সমন্বয়ে গঠিত অবকাশকালীন হাইকোর্ট বেঞ্চ এ নির্দেশ দেন। আদালতে আবেদনের পক্ষে শুনানি করেন আইনজীবী শাহদীন মালিক। রাষ্ট্রপক্ষে ছিলেন ডেপুটি অ্যাটর্নি জেনারেল মাসুদ হাসান চৌধুরী। মাসুদ হাসান চৌধুরী প্রথম আলোকে বলেন, গত ২৮ এপ্রিল জাসদের মশাল প্রতীক তথ্যমন্ত্রী হাসানুল হক ইনুর নেতৃত্বাধীন অংশকে বরাদ্দ দেয় নির্বাচন কমিশন। ওই সিদ্ধান্তের বিরুদ্ধে শরিফ নুরুল আম্বিয়া ও নাজমুল হক প্রধানের নেতৃত্বে জাসদের একাংশ নির্বাচন কমিশনে রিভিউ আবেদন করেন। কিন্তু দেড় মাসেও ওই আবেদন নিষ্পত্তি না করায় নির্বাচন কমিশনের সিদ্ধান্তের বৈধতা চ্যালেঞ্জ করে হাইকোর্টে রিট করেন তাঁরা।
এ বিষয়ে রিটের পক্ষে আইনজীবী শাহদীন মালিক প্রথম আলোকে বলেন, ‘মশাল প্রতীক বরাদ্দ পাওয়া হাসানুল হক ইনু ও শিরিন আখতাররা গত নির্বাচনে নৌকা প্রতীক নিয়ে নির্বাচন করেছেন। রিট আবেদনকারীরা নির্বাচন করেছেন মশাল প্রতীক নিয়েই। যাঁরা নৌকা প্রতীক নিয়ে নির্বাচন করলেন, তাঁদের দেওয়া হলো মশাল প্রতীক, আর যাঁরা মশাল প্রতীক নিয়ে নির্বাচন করলেন, তাঁদের মশাল প্রতীক বরাদ্দ করেনি নির্বাচন কমিশন। নির্বাচন কমিশনের এই সিদ্ধান্ত সঠিক হয়নি বলে আদালতকে জানিয়েছি।’ এ আবেদনের শুনানি শেষে আদালতের এই আদেশ পাওয়ার পর ৩০ দিনের মধ্যে নির্বাচন কমিশনকে শরিফ নুরুল আম্বিয়া ও নাজমুল হক প্রধানের রিভিউ আবেদন নিষ্পত্তির নির্দেশ দিয়েছেন।
গত ১২ মার্চ রাজধানীতে মহানগর নাট্যমঞ্চে জাসদের কাউন্সিল হয়। কাউন্সিলের নির্বাচন পর্বে কমিটি গঠন নিয়ে দুই পক্ষের মধ্যে গন্ডগোল হয়। এক পক্ষ হাসানুল হক ইনুকে সভাপতি ও শিরীন আখতারকে সাধারণ সম্পাদক ঘোষণা করে। অপর পক্ষ শরীফ নুরুল আম্বিয়াকে সভাপতি ও নাজমুল হক প্রধানকে সাধারণ সম্পাদক করে কমিটি ঘোষণা করে। ভাঙনের পর নিবন্ধিত জাসদ কোনটি হবে এবং দলটির প্রতীক মশাল কারা পাবে, তা নিষ্পত্তির জন্য নির্বাচন কমিশন ৪ এপ্রিল উভয় পক্ষের শুনানি নেয়। এরপর ইসি মশাল প্রতীক ইনুর নেতৃত্বাধীন অংশকে বরাদ্দ দেয়।
