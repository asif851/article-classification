
দশম জাতীয় সংসদ নির্বাচনে অংশ না নিলেও আসন্ন পৌরসভা ও ইউনিয়ন পরিষদ নির্বাচনে অংশ নেবে বাংলাদেশের কমিউনিস্ট পার্টি (সিপিবি)। স্থানীয় সরকারের এ নির্বাচনে ‘কাস্তে’ প্রতীক নিয়ে নির্বাচন করবেন দলের প্রার্থীরা।
দলটির সভাপতি মুজাহিদুল ইসলাম সেলিম ও সাধারণ সম্পাদক সৈয়দ আবু জাফর আহমেদ আজ বৃহস্পতিবার এক বিবৃতিতে দলীয় এ সিদ্ধান্তের কথা জানান।
বিবৃতিতে বলা হয়, ‘স্থানীয় সরকারের কাজে নানা অন্তরায় থাকা সত্ত্বেও, এর মাধ্যমে নানা সৃজনশীল স্থানীয় উন্নয়ন কর্মকাণ্ড বাস্তবায়ন করা সম্ভব। জনসেবামূলক নানা কর্মকাণ্ড পরিচালনা করা সম্ভব। জনগণকে মুক্তিযুদ্ধের চেতনা-ধারায় সচেতন ও শিক্ষিত করে তোলা সম্ভব।’
দলের শীর্ষ এ দুই নেতা আরও বলেন, ‘আসন্ন পৌরসভা ও ইউনিয়ন পরিষদ নির্বাচনসমূহে ‘কাস্তে’ প্রতীক নিয়ে সিপিবির প্রার্থীরা প্রতিদ্বন্দ্বিতা করবেন। প্রার্থী তালিকায় পার্টির সদস্য, কর্মী ও সমর্থক ছাড়াও মুক্তিযুদ্ধের চেতনায় জাগরিত প্রগতিমনা, অসাম্প্রদায়িক, গণতান্ত্রিক, সৎ, জনদরদি ব্যক্তিরাও অন্তর্ভুক্ত থাকবেন।’
বিবৃতিতে স্থানীয় সরকারকে কেন্দ্র করে আসন্ন নির্বাচনী সংগ্রামে সর্বশক্তি নিয়ে অবতীর্ণ হওয়ার জন্য দলের সব স্তরের কমিটি ও সদস্যবৃন্দকে দ্রুত প্রস্তুতি নেওয়ার নির্দেশও দেওয়া হয়েছে।
