
ঢাকা বিশ্ববিদ্যালয়ের ইন্টারন্যাশনাল বিজনেস বিভাগের অধ্যাপক ও জগন্নাথ বিশ্ববিদ্যালয়ের সাবেক উপাচার্য (ভিসি) আবু হোসেন সিদ্দিক গতকাল বুধবার ইন্তেকাল করেছেন (ইন্না লিল্লাহি ওয়া ইন্না ইলাহি রাজিউন)। আগামীকাল শুক্রবার বাদ জুমা বিশ্ববিদ্যালয়ের কেন্দ্রীয় মসজিদে তাঁর জানাজা অনুষ্ঠিত হবে।এর আগে সর্বসাধারণের শ্রদ্ধা জানানোর সুবিধার্থে অধ্যাপক আবু হোসেন সিদ্দিকের মরদেহ বেলা সাড়ে ১১টা থেকে দুপুর সাড়ে ১২টা পর্যন্ত বিশ্ববিদ্যালয়ের ব্যবসায় শিক্ষা অনুষদ প্রাঙ্গণে রাখা হবে।অধ্যাপক সিদ্দিক গতকাল বেলা আড়াইটায় চিকিৎসাধীন অবস্থায় ভারতের নয়াদিল্লির অ্যাপোলো হাসপাতালে মৃত্যুবরণ করেন। তিনি ব্লাড ক্যানসারে আক্রান্ত হয়ে সেখানে চিকিৎসা নিচ্ছিলেন। তিনি এক ছেলে, এক মেয়ে, অসংখ্য ছাত্রছাত্রী ও গুণগ্রাহী রেখে গেছেন। তাঁর মৃত্যুতে ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক শোক প্রকাশ করেছেন।
