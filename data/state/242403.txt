
গাইবান্ধার গোবিন্দগঞ্জ মহিলা কলেজ জাতীয়করণের দাবিতে গতকাল রোববার মানববন্ধন করেছেন ওই কলেজের শিক্ষক-কর্মচারী ও শিক্ষার্থীরা। এতে সহস্রাধিক শিক্ষক-কর্মচারী ও শিক্ষার্থী অংশ নেন।কলেজের সামনে ঢাকা-রংপুর মহাসড়কে গতকাল বেলা সাড়ে ১১টা থেকে দেড়টা পর্যন্ত ওই মানববন্ধন হয়। এতে বক্তব্য দেন উপজেলার সাবেক ভাইস চেয়ারম্যান মোহাম্মদ হোসেন, কলেজ পরিচালনা কমিটির সদস্য শরিফুল ইসলাম, কলেজটির অধ্যক্ষ এ এইচ এম আহসান হাবীব, উপাধ্যক্ষ জহুরুল ইসলাম, সহকারী অধ্যাপক ফিরোজ খানুন, আফজাল হোসেন, অরুণ কুমার সাহা, সাঈদুল ইসলাম, সাইদুর রহমান, রায়হানুল হক, রসভার কাউন্সিলর শাহিন আকন্দ, শিক্ষার্থীদের পক্ষে রোমানা খাতুন, আঁখি আক্তার প্রমুখ।বক্তারা বলেন, গত ১ মার্চ প্রধানমন্ত্রীর একান্ত সচিব-১ সাজ্জাদুল হাসান স্বাক্ষরিত চিঠিতে সরকারীকরণের জন্য ২৮৭টি কলেজের নাম প্রকাশ করা হয়। এর মধ্যে ১৯৫ নম্বর ক্রমিকে গোবিন্দগঞ্জ মহিলা কলেজটি অন্তর্ভুক্ত ছিল। কিন্তু সম্প্রতি শিক্ষা মন্ত্রণালয় প্রধানমন্ত্রী অনুমোদিত ১৯৯টি বেসরকারি কলেজ সরকারীকরণের তালিকা প্রকাশ করে। এতে গোবিন্দগঞ্জ মহিলা কলেজের নাম নেই।
