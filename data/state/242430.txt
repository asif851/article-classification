
শাহজালাল বিজ্ঞান ও প্রযুক্তি বিশ্ববিদ্যালয়ের শিক্ষক অধ্যাপক জাফর ইকবালের ওপর হামলাকারী ফয়জুর রহমানের বড় ভাই এনামুলকে গ্রেপ্তার করেছে কাউন্টার টেররিজম ইউনিট। আজ বৃহস্পতিবার সন্ধ্যায় গাজীপুর থেকে এনামুলকে গ্রেপ্তার করা হয়। তাঁর কাছ থেকে ফয়জুরের ব্যবহৃত ট্যাব ও মোবাইল ফোন উদ্ধার করেছে।
কাউন্টার টেররিজম ইউনিটের উপকমিশনার (ডিসি) মুহিবুল ইসলাম খান প্রথম আলোকে ও তথ্য নিশ্চিত করেছেন।
৩ মার্চ বিশ্ববিদ্যালয় ক্যাম্পাসে এক অনুষ্ঠানে জাফর ইকবালকে হত্যার উদ্দেশ্যে ছুরি নিয়ে হামলা করে ফয়জুল। সেখানেই তাঁকে আটক করে আইনশৃঙ্খলা রক্ষাকারী বাহিনীর হাতে তুলে দেওয়া হয়।
ফয়জুর নিজে নিজে জঙ্গিবাদে উদ্বুদ্ধ হয়েছে বলে জানিয়েছেন পুলিশের মহাপরিদর্শক (আইজিপি) মোহাম্মদ জাবেদ পাটোয়ারী।
ফয়জুর গ্রেপ্তারের পর সিলেটে তাঁর বাসায় অভিযান চালায় পুলিশ। তবে অভিযানের আগে মা-বাবা ও ভাইবোনেরা বাসা থেকে পালিয়ে যান। পরে মা-বাবা থানায় আত্মসমর্পণ করেন। কিন্তু ভাই পালিয়ে যান।
তদন্তের স্বার্থে পুলিশ ফয়জুরের ব্যবহৃত ট্যাব ও ফোন খুঁজছিল।
