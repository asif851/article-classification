
মিয়ানমার থেকে পালিয়ে বাংলাদেশে আসা রোহিঙ্গারা স্বাস্থ্যঝুঁকিতে রয়েছে। বিশেষ করে রোহিঙ্গা শিশুরা তীব্র অপুষ্টিতে ভুগছে। আশ্রয় নেওয়া শিশুরা ডায়রিয়া ও কলেরায় আক্রান্ত হওয়ার ঝুঁকিতে আছে।আজ শুক্রবার জেনেভায় এক সংবাদ সম্মেলনে ইউনিসেফ রোহিঙ্গাদের স্বাস্থ্যগত দিক তুলে ধরে।ইউনিসেফের তথ্যমতে, ২৫ আগস্টের পর থেকে এখন পর্যন্ত কক্সবাজারে আসা নতুন রোহিঙ্গাদের সংখ্যা ৫ লাখ ১৫ হাজার। কিন্তু এদের জন্য কোনো পরিকল্পিত আবাস নেই। নতুন করে তৈরি হওয়া অস্থায়ী আবাসে ২ লাখ ২৫ হাজার রোহিঙ্গা উঠেছে। তবে এখনো অবকাঠামোসহ পানি, স্যানিটেশন সমস্যা রয়েছে। পালিয়ে আসা নতুন রোহিঙ্গাদের মধ্যে ৬০ শতাংশই শিশু। এদের মধ্যে আবার ৩০ শতাংশ শিশুর বয়স পাঁচ বছরের নিচে।ডায়রিয়া ও কলেরার ঝুঁকি বাড়ছে উল্লেখ করে ইউনিসেফ জানায়, গত সপ্তাহে ৫ হাজার ১১ জনের ডায়রিয়া শনাক্ত হয়েছে। ২৫ আগস্ট থেকে এখন পর্যন্ত নতুন পুরোনো বসতি মিলিয়ে ৩০০ টিউবওয়েল এবং তিন হাজার টয়লেট তৈরি করা হয়েছে।
 
