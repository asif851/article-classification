
আগামীকাল সোমবার আন্দোলনের পাঁচ বছর পূর্তিতে নানা কর্মসূচি নিয়েছে গণজাগরণ মঞ্চ। ২০১৩ সালের ৫ ফেব্রুয়ারি জামায়াতে ইসলামীর সহকারী সেক্রেটারি জেনারেল আবদুল কাদের মোল্লার যাবজ্জীবন কারাদণ্ডের রায়ের বিরুদ্ধে ব্লগারস অ্যান্ড অনলাইন অ্যাকটিভিস্ট নেটওয়ার্কের আহ্বানে সাধারণ মানুষের অংশগ্রহণে শাহবাগে আন্দোলন শুরু হয়।
এক প্রেস বিজ্ঞপ্তিতে গণজাগরণ মঞ্চের মুখপাত্র ইমরান এইচ সরকার বলেন, ‘গণজাগরণ মঞ্চের আন্দোলনের আরেকটি গৌরবময় মাইলফলক স্থাপিত হতে যাচ্ছে। এই আন্দোলনে যে তাজা প্রাণগুলো ঝরে গেছে, তাঁদের প্রেরণায় উজ্জীবিত হয়ে আমরা আবারও মিলব গণজাগরণের মিলনমেলায়। যাঁরা এ দেশের জন্য প্রাণ বিসর্জন দিয়ে গেছেন, তাঁদের রক্ত বৃথা যেতে না দেওয়ার প্রত্যয়ে আমরা আরও একটিবার শপথের বজ্রমুষ্টি তুলে ধরব। এ বজ্রমুষ্টি একাত্তরের পরাজিত হায়েনাদের অন্তরে আবারও কাঁপন ধরাবে। আগামীকাল আমরা আবারও মিলব সেই স্মৃতিময় প্রজন্ম চত্বরে। আমাদের মেলবন্ধনে ঘোষিত হবে সামনের বন্ধুর পথ অবলীলায় অতিক্রম করার অঙ্গীকার।’
কাল গণজাগরণ দিবস উপলক্ষে কর্মসূচিবেলা দুইটা থেকে তিনটা চিত্রাঙ্কন প্রতিযোগিতা ‘রঙ তুলিতে স্বপ্নের বাংলাদেশ’, বেলা তিনটায় গণজাগরণ দিবসের র‍্যালি ‘জাগরণ যাত্রা’, বেলা সাড়ে তিনটায় ‘মতপ্রকাশে বাধা, সাম্প্রতিক কালা কানুন; কোন পথে বাংলাদেশ?’ শীর্ষক আলোচনা সভা, সন্ধ্যা ছয়টায় স্মৃতিচারণা ও সাংস্কৃতিক অনুষ্ঠান।
