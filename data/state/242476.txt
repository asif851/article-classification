
পারিবারিক কলহের জের ধরে দুই স্ত্রী মকসুদা বেগম ও মোমেনা বেগমকে কুড়াল দিয়ে কুপিয়ে হত্যা করেছেন ইলিয়াস আলী।
গতকাল বৃহস্পতিবার রাতে রংপুরের মিঠাপুকুর উপজেলার খোড়াগাছ ইউনিয়নের রূপসী গ্রামে এ জোড়া খুনের ঘটনা ঘটে। এলাকাবাসী ইলিয়াস আলীকে আটক করে পুলিশে সোপর্দ করেন।
পুলিশ ও এলাকাবাসী জানান, গতকাল রাত সাড়ে ১১টার দিকে পারিবারিক কলহের জের ধরে ইলিয়াস ছোট স্ত্রী মকসুদার ঘরে ঢুকে তাঁকে কুড়াল দিয়ে মাথায় আঘাত করেন। এ সময় মকসুদার চিত্কারে পাশের ঘর থেকে বড় স্ত্রী মোমেনা বেগম এগিয়ে এলে তাঁকেও কুড়াল দিয়ে মাথায় আঘাত করেন ইলিয়াস। এতে ঘটনাস্থলে দুই স্ত্রী মারা যান।
ঘটনার সত্যতা নিশ্চিত করে মিঠাপুকুর থানার ভারপ্রাপ্ত কর্মকর্তা (ওসি) রবিউল আলম বলেন, ময়নাতদন্তের জন্য লাশ রংপুর মেডিকেল কলেজ হাসপাতালের মর্গে পাঠানো হয়েছে। এখনো মামলা হয়নি।
