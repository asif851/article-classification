
মৌলভীবাজারের কমলগঞ্জ উপজেলার ভানুগাছ রেলস্টেশন এলাকার একটি পরিত্যক্ত মালবাহী বগি থেকে বন বিভাগ চোরাই সেগুন কাঠ উদ্ধার করেছে। গতকাল সোমবার সকাল সাড়ে ১০টার দিকে কমলগঞ্জের রাজকান্দি রেঞ্জের বনকর্মীরা অভিযান চালিয়ে এসব কাঠ উদ্ধার করেন। গোপন সংবাদের ভিত্তিতে সকালে ভানুগাছ রেলস্টেশন এলাকায় অভিযান চালিয়ে একটি পরিত্যক্ত মালবাহী বগির ভেতর থেকে ১৯ ঘনফুট সেগুন কাঠ উদ্ধার করা হয়। যার বাজারমূল্য প্রায় ৫০ হাজার টাকা। রাজকান্দি রেঞ্জ কর্মকর্তা মামুন আর আমাদ মো. মালেকুজ্জামান চোরাই সেগুন কাঠ উদ্ধারের সত্যতা নিশ্চিত করে বলেন, উদ্ধার করা কাঠ জব্দ করে বন কার্যালয়ে নিয়ে যাওয়া হয়েছে। এ ঘটনায় বন আইনে মামলা করা হবে।
