
‘চুদুরবুদুরডটকম’ লিখলে বাংলাদেশ জাতীয় সংসদের ওয়েবপেজটি খুলে যাচ্ছে। তবে সংসদের ঠিকানাতেও ওয়েবপেজটি খোলা যাচ্ছে।  বিষয়টি প্রথম জানাজানি হয় সামাজিক যোগাযোগের মাধ্যম ফেসবুকের মাধ্যমে।
সংসদ সচিবালয়ের সচিব মাহফুজুর রহমান প্রথম আলো ডটকমকে বলেন, আজ মঙ্গলবার বিকেলে এ ঘটনা ঘটে। তাঁরা নকল ঠিকানাটি বন্ধ করার চেষ্টা করছেন।
বাংলাদেশ জাতীয় সংসদের প্রকৃত ওয়েব ঠিকানা http://www.parliament.gov.bd। কিন্তু সংসদের ওয়েবপেজটি http://www.chudurbudur.com/ ঠিকানায় খোলা সম্ভব হচ্ছে।
গত ৯ জুন বিএনপির সাংসদ রেহানা আক্তার জাতীয় সংসদে বলেছিলেন, ‘তত্ত্বাবধায়ক সরকার নিয়া কোনো চুদুরবুদুর চইলত ন।’ তারপর থেকে এ বাক্যটি নিয়ে সংসদ ও সংসদের বাইরে ব্যাপক বিতর্ক চলছে। গতকাল স্পিকার শিরীন শারমিন চৌধুরী বলেছেন, সংসদের কার্যপ্রবাহ থেকে ‘চুদুরবুদুর’ বাদ (এক্সপাঞ্জ) করা হবে না।
