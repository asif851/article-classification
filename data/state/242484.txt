
রাজধানীর আজিমপুরে মধ্যকলোনি স্টাফ কোয়ার্টার এলাকায় ককটেল বিস্ফোরণে ইমন হোসেন নামে এক শিশু আহত হয়েছে। আজ দুপুর সাড়ে ১২টার দিকে এ দুর্ঘটনা ঘটে।
লালবাগ থানার টহল পুলিশ উপপরিদর্শক (এসআই) সাইফুল ইসলামের ভাষ্য, ওই এলাকায় বেলগাছের গোড়ায় তিনটি ককটেল পড়ে ছিল। সেখানে ইমন হোসেন এবং তার আরও দুজন বন্ধু নাইম ও তানজিল ঘোরাফেরা করছিল। ইমন না বুঝে বেলগাছ থেকে বেল পাড়ার জন্য একটি ককটেল ছোড়ে। এ সময় ককটেলটির বিস্ফোরণ হয়। এতে ইমনের বাম পায়ে আঘাত লাগে। তাকে ঢাকা মেডিকেল কলেজ হাসপাতালে চিকিৎসা দেওয়ার পরে থানায় নিয়ে যাওয়া হয়েছে।
ইমন হোসেনের বাবার নাম হারুন মিয়া। আজিমপুরে সে তার দাদার সঙ্গে থাকে। ইমনের দাদা আশরাফ আলী কবরস্থানে কাজ করেন। ইমন আজিমপুর আদর্শ বিদ্যালয়ে পঞ্চম শ্রেণিতে পড়ে।
