
প্রধানমন্ত্রী শেখ হাসিনা পদ্মার পাড়ে ক্রিকেট কমপ্লেক্স করার কথা বলেছেন। এ ছাড়া ভারত ও পাকিস্তানের বিরুদ্ধে সিরিজ জয়ের জন্য ক্রিকেট দলের খেলোয়াড়, কর্মকর্তা ও কোচিং স্টাফদের জন্য আট কোটি ২৩ লাখ টাকার পুরস্কার দেন তিনি।
আজ শনিবার গণভবনে প্রধানমন্ত্রীর পক্ষ থেকে বাংলাদেশে ক্রিকেট দলকে বিশ্বকাপ, পাকিস্তান ও ভারত সিরিজে ভালো খেলার জন্য সংবর্ধনা দেওয়া হয়। এ সময় তিনি এ কথা বলেন।
প্রধানমন্ত্রী বলেন, ‘ক্রিকেট আমাদের যে মর্যাদা এনে দিয়েছে, আমি এ নিয়ে সত্যি গর্ব করি।’ তিনি এ সময় ক্রিকেটারদের জন্য আরও বড় স্টেডিয়াম এবং প্রশিক্ষণের জন্য আরও ভালো ব্যবস্থা করার কথাও বলেন।
প্রধানমন্ত্রী বলেন, এখানে সেখানে নয়, বরং একটি ভালো মাস্টার প্ল্যান করে পদ্মার পাড়ে একটি কমপ্লেক্স করে দেওয়া হবে। যেখানে খেলোয়াড়দের যা প্রয়োজন, সবকিছুই থাকবে। এ সময় তিনি কক্সবাজারেও একটি আধুনিক স্টেডিয়াম তৈরির কথাও উল্লেখ করেন। প্রধানমন্ত্রী শুধু ক্রিকেটই নয়, বাংলাদেশের সব খেলাধুলাকে এগিয়ে নিতে ব্যবস্থা নেওয়ার কথা বলেন।
প্রধানমন্ত্রী বলেন, ২৪ বছরের সংগ্রাম ও যুদ্ধ শেষে বাংলাদেশ বিজয় অর্জন করেছে, এটি মনে রাখতে হবে। তাহলে বাংলাদেশকে কেউ হারাতে পারবে না। তিনি বলেন, আত্মমর্যাদা ও আত্মসম্মান নিয়ে বাংলাদেশকে এগিয়ে যেতে হবে। বাংলাদেশ এগিয়ে যাবে, এগিয়ে যেতে হবে।
