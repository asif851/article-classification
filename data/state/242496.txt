
কুমিল্লার ব্রাহ্মণপাড়া উপজেলার নাগাইশ গ্রামে অনুমোদন ছাড়াই সরকারি ১৭৮টি গাছ কাটার অভিযোগে গত রোববার সন্ধ্যায় মামলা হয়েছে। পানি উন্নয়ন বোর্ডের (পাউবো) কুমিল্লা কার্যালয়ের উপসহকারী প্রকৌশলী গোলাম কিবরিয়া মজুমদার বাদী হয়ে ব্রাহ্মণপাড়া থানায় মামলাটি করেন।রোববার দুপুরে ঘটনাস্থল থেকে কিছু কাটা গাছ জব্দ করা হয়। একই সঙ্গে ১৭৮টি মেহগনি ও রেইনট্রিগাছ কাটার অভিযোগে ছয়জনের নাম উল্লেখ ও অজ্ঞাতনামা আরও ১০-১২ জনের বিরুদ্ধে মামলা করা হয়।মামলার আসামিরা হলেন উপজেলার শশীদল ইউনিয়নের নাগাইশ গ্রামের মো. মাকসুদুন্নবী (৫০), সদর ইউনিয়নের নাইঘর গ্রামের জাহাঙ্গীর আলম (৫২), ইউপি সদস্য আবুল কাশেম (৫২), ফয়েজ মিয়া (৪৫), মজিবুল রহমান (৪২) ও হিরণ মিয়া (৪৩)।এজাহারে উল্লেখ করা হয়, নাগাইশ গ্রামের ঘুংঘুর নদীর পূর্ব পাড়ে ওয়াহেদুন্নবী ফিশারিজসংলগ্ন এক কিলোমিটার রাস্তায় পাউবো ২০ বছর আগে বিভিন্ন প্রজাতির ৫০০ গাছ লাগায়। এলাকার কিছু লোক গোপনে বুধবার থেকে সেখানের গাছ কাটা শুরু করে। উপজেলা নির্বাহী কর্মকর্তা (ইউএনও) সঞ্জীব কুমার দেবনাথ বলেন, সরেজমিনে গাছ কাটার সত্যতা মিলেছে।
 
