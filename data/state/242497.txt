
সরকারি কর্মজীবীদের জন্য নতুন বেতন কাঠামো ২০১৫ সালের জুলাই মাস থেকে কার্যকর হবে বলে জানিয়েছেন অর্থমন্ত্রী আবুল মাল আবদুল মুহিত। আজ বুধবার সচিবালয়ে এশীয় উন্নয়ন ব্যাংকের (এডিবি) ভাইস প্রেসিডেন্ট ওয়েনচাই ঝাংয়ের সঙ্গে অনুষ্ঠিত বৈঠকের পর সাংবাদিকদের প্রশ্নের জবাবে অর্থমন্ত্রী এ কথা জানান।অর্থমন্ত্রী জানান, ১৫ ডিসেম্বরের মধ্যে বেতন ও চাকরি কমিশনের প্রতিবেদন পাওয়া যাবে। এরপর তা মন্ত্রিসভায় যাবে। আরও কিছু প্রক্রিয়া শেষে আগামী বছরের জুলাই থেকে নতুন বেতন কাঠামো কার্যকর হবে।কয়েকটি পত্রিকায় আজ বুধবার বেতন কমিশন নিয়ে ভুল প্রতিবেদন প্রকাশিত হয়েছে বলে অভিযোগ করেন অর্থমন্ত্রী আবুল মাল আবদুল মুহিত। ওই পত্রিকাগুলো বেতন কমিশন নিয়ে ‘স্টুপিড রিপোর্টিং’ করেছে বলে মন্তব্য করেন তিনি।
আবুল মাল আবদুল মুহিত জানান, গতকাল সংসদে দেওয়া তাঁর বক্তব্যের সূত্র দিয়ে কয়েকটি পত্রিকা খবর প্রকাশ করে, ১৫ ডিসেম্বরের পর বেতন কমিশন কার্যকর হবে।
গতকাল মঙ্গলবার জাতীয় সংসদের অধিবেশনে জাতীয় পার্টির সাংসদ সেলিম উদ্দিনের প্রশ্নের জবাবে অর্থমন্ত্রী বলেছিলেন, ‘বেতন ও চাকরি কমিশন-২০১৩-এর প্রতিবেদন আগামী ১৫ ডিসেম্বরের মধ্যে পাওয়া যাবে। প্রতিবেদনটি পাওয়ার পর তা দ্রুত বাস্তবায়ন করা হবে।’
একটি লিখিত প্রতিবেদন থেকে যে ব্যক্তি এত বাজে রিপোর্ট করেছে, সে সাংবাদিক হওয়ার উপযুক্ত কি না, সাংবাদিকদের উদ্দেশে এমন প্রশ্ন রাখেন অর্থমন্ত্রী।
