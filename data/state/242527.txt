
গোপালগঞ্জ সদর উপজেলার রঘুনাথপুর ইউনিয়নের দুই গ্রামের মানুষের মধ্যে সংঘর্ষে অন্তত ২৫ জন আহত হয়েছেন। এ সময় ২০টি বসতঘর ভাঙচুরের ঘটনা ঘটেছে।গত সোমবার রাত সাড়ে সাতটা থেকে সাড়ে নয়টা পর্যন্ত থেমে থেমে পারকুশলী মাদ্রাসা এলাকায় পারকুশলী ও সিঙ্গারকুল গ্রামের দুই পক্ষের মধ্যে এ সংঘর্ষের ঘটনা ঘটে।আহত ব্যক্তিদের মধ্যে পারকুশলী গ্রামের সেকেন্দার খান (৫৫), সিঙ্গারকুল গ্রামের নিজাম চৌধুরী (২৫), নাসির মোল্লা (৩২), ভুলু মোল্লা (৩২) ও খেলন মোল্লাকে (৩৫) গোপালগঞ্জ সদর হাসপাতালে ভর্তি করা হয়েছে। অন্যরা প্রাথমিক চিকিত্সা নিয়েছেন।সদর থানার উপপরিদর্শক (এসআই) সোবাহান মোল্লা জানান, সোমবার সন্ধ্যায় এলাকার মঞ্জু পক্ষের পলাশ এবং হিটু খাঁ পক্ষের মামুনের মধ্যে জমিজমাসংক্রান্ত বিরোধ নিয়ে কথা-কাটাকাটি হয়। এ খবর ছড়িয়ে পড়লে সিঙ্গারকুল গ্রামের হিটু খাঁ ও পারকুশলী গ্রামের মঞ্জু পক্ষের লোকজন দেশীয় অস্ত্রশস্ত্র নিয়ে সংঘর্ষে লিপ্ত হন।সংঘর্ষের সময় সিঙ্গারকুল গ্রামের মাহবুবুর মোল্লা, কিনু মোল্লা, আজিজুল মোল্লা, নবীর মোল্লা ও পারকুশলী গ্রামের সোহেল শেখ, পান্নু খান, আমিনুর খান, হানিফ মোল্লা, জয়নাব মোল্লার ঘরে ভাঙচুর করা হয়েছে। খবর পেয়ে পুলিশ গিয়ে পরিস্থিতি নিয়ন্ত্রণে আনে। এ ঘটনার পর উভয় পক্ষের পুরুষেরা এলাকা ছেড়েছেন।সদর থানার ভারপ্রাপ্ত কর্মকর্তা (ওসি) জাকির হোসেন মোল্লা জানান, এলাকায় পুলিশ মোতায়েন করা হয়েছে। পুলিশ অভিযান চালাচ্ছে। তবে এখনো কোনো পক্ষ মামলা করেনি।এলাকায় আধিপত্য বিস্তার নিয়ে দীর্ঘদিন থেকে এই দুই পক্ষের মধ্যে বিরোধ চলে আসছে। এর আগেও কয়েকবার দুই পক্ষের মধ্যে সংঘর্ষের ঘটনা ঘটেছে।
