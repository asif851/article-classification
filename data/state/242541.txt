
আন্তর্জাতিক নারী দিবস উপলক্ষে আজ মঙ্গলবার সুপ্রিম কোর্টের হাইকোর্ট বিভাগের একটি বেঞ্চ ছিল শুধু নারীদের। বিচারপতি এম ইনায়েতুর রহিম ও বিচারপতি আমির হোসেনের সমন্বয়ে গঠিত হাইকোর্ট বেঞ্চে আজ বেলা তিনটা থেকে চারটা পর্যন্ত শুধু নারী আইনজীবীরাই মামলা পরিচালনা করেছেন। 
এ সময়ে যে মামলাগুলির কার্যক্রম পরিচালিত হয়েছে তা-ও ছিল নারীসংক্রান্ত বিভিন্ন মামলা। এসব মামলার বিচারপ্রার্থীরাও ছিলেন নারী। শুনানিতে রাষ্ট্রপক্ষে ছিলেন ডেপুটি অ্যাটর্নি জেনারেল শেখ এ কে এম মনিরুজ্জামান কবীর।
মনিরুজ্জামান কবীর প্রথম আলোকে বলেন, নারী দিবসকে সামনে রেখে হাইকোর্টের একটি বেঞ্চ এই ইতিবাচক পদক্ষেপটি নিয়েছেন। এই উদ্যোগকে সবাই স্বাগত জানিয়েছেন।
