
সরকারি প্রাথমিক বিদ্যালয়ের প্রাক-প্রাথমিক শিক্ষার জন্য সহকারী শিক্ষক নিয়োগের জন্য ২২টি জেলার লিখিত পরীক্ষার ফল আজ সোমবার প্রকাশ করা হয়েছে। এতে উত্তীর্ণ হয়েছেন সংখ্যা ৯ হাজার ৭২৭ জন। এ পরীক্ষায় অংশ নিয়েছিলেন ১ লাখ ৪৪ হাজার ১১২ জন। 
জেলাগুলো হলো নড়াইল, মেহেরপুর, মুন্সিগঞ্জ, শরীয়তপুর, ফেনী, জয়পুরহাট, চুয়াডাঙ্গা, মাগুরা, বাগেরহাট, শেরপুর, গাজীপুর, মানিকগঞ্জ, নারায়ণগঞ্জ, রাজবাড়ি, মাদারীপুর, লক্ষ্মীপুর, কক্সবাজার, পিরোজপুর, ঝালকাঠী, বরগুনা, ভোলা ও পঞ্চগড়। দুটি পর্যায়ে লিখিত পরীক্ষা হয়। এর মধ্যে প্রথম পর্যায়ে ৫ জেলায় এই পরীক্ষা হয় ২৭ জুন ও দ্বিতীয় পর্যায়ে ১৭টি জেলার পরীক্ষা হয় ২৮ আগস্ট। প্রাথমিক ও গণশিক্ষা মন্ত্রণালয়ের সংবাদ বিজ্ঞপ্তিতে বলা হয়, লিখিত পরীক্ষায় উত্তীর্ণ প্রার্থীদের রোল নম্বরের তালিকা ইতিমধ্যে জেলা প্রাথমিক শিক্ষা অফিসে পাঠানো হয়েছে। তালিকা সংশ্লিষ্ট জেলা প্রাথমিক শিক্ষা অফিসের নোটিশ বোর্ডে টানানো হবে। এ ছাড়া প্রাথমিক শিক্ষা অধিদপ্তরের ওয়েবসাইটে (www.dpe.gov.bd) ফল পাওয়া যাবে। উত্তীর্ণ প্রার্থীরা অনলাইনে আবেদনের আপলোড করা ছবি, আবেদনের কপি, লিখিত পরীক্ষার প্রবেশপত্র, নাগরিকত্ব সনদ ও শিক্ষাগত যোগ্যতার সনদ (প্রযোজ্য ক্ষেত্রে মুক্তিযোদ্ধা সনদ, মুক্তিযোদ্ধার সঙ্গে সম্পর্কের সনদ, এতিম সংক্রান্ত সনদ, প্রতিবন্ধী সংক্রান্ত সনদ, পোষ্য সনদ, আনসার ও গ্রাম প্রতিরক্ষা সনদ, উপজাতি সনদ) ও অন্যান্য প্রয়োজনীয় কাগজপত্র প্রথম শ্রেণি গেজেটেড কর্মকর্তার সত্যায়ন করে ২২ অক্টোবরের মধ্যে স্ব স্ব জেলায় জেলা প্রাথমিক শিক্ষা অফিসে জমা দিয়ে প্রাপ্তি স্বীকারপত্র সংগ্রহ করতে হবে। মৌখিক পরীক্ষার স্থান, তারিখ ও সময় যথাসময়ে প্রার্থীকে জানানো হবে বলেও সংবাদ বিজ্ঞপ্তিতে বলা হয়েছে।
