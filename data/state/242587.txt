
ঘন কুয়াশার কারণে মাদারীপুরের কাঁঠালবাড়ি-শিমুলিয়া নৌপথে ফেরি চলাচল বন্ধ রয়েছে। দুর্ঘটনা এড়াতে লঞ্চ ও স্পিডবোট চলাচলও বন্ধ রয়েছে। আজ শনিবার ভোর পাঁচটার দিকে কুয়াশার তীব্রতা বাড়লে ফেরিঘাট কর্তৃপক্ষ এ সিদ্ধান্ত নেয়। পারাপার বন্ধ থাকায় ঘাটের উভয় পাড়ে আটকা পড়েছে তিন শতাধিক যানবাহন।
মাদারীপুরের কাঁঠালাবাড়ি ফেরিঘাটের টিএস কামরুল ইসলাম জানান, সন্ধ্যার পরই কুয়াশার তীব্রতা বাড়তে শুরু করে। এতে এই নৌপথে ফেরি চলাচল ব্যাহত হয়। ভোর পাঁচটার দিকে কুয়াশার তীব্রতা বাড়লে ফেরিচালকদের মার্কিং পয়েন্ট ও বিকন বাতি দেখতে সমস্যা হয়। দুর্ঘটনায় এড়াতে এ নৌপথে ফেরি চলাচল বন্ধ রাখা হয়েছে। এর আগে উভয় ঘাট থেকে ছেড়ে যাওয়া ছয়টি ফেরি শতাধিক যানবাহন ও যাত্রী নিয়ে মাঝনদীতে আটকা পড়ে। ফেরিগুলো নদীর মাঝে নোঙর করে রাখা হয়েছে।
শিমুলিয়া ঘাটে ফেরি চলাচল বন্ধ হওয়ায় আজ সকাল পর্যন্ত যাত্রীদের আটকে থাকতে দেখা গেছে। ঘন কুয়াশার কারণে গত দুই সপ্তাহ ধরে শিমুলিয়া-কাঁঠালবাড়ি নৌপথে ফেরি চলাচল ব্যাহত হচ্ছে। শুক্র ও শনিবার সরকারি ছুটি থাকায় এ পথে যানবাহনের চাপ বেশি থাকে। ফেরি বন্ধ থাকার কারণে ঘাট এলাকায় তীব্র যানজটের সৃষ্টি হচ্ছে।
বাংলাদেশ অভ্যন্তরীণ নৌপরিবহন কর্তৃপক্ষ (বিআইডব্লিউটিএ) শিমুলিয়া ঘাটের ব্যবস্থাপক গিয়াস উদ্দিন পাটোয়ারী জানান, গতকাল শুক্রবার দিবাগত মধ্যরাত থেকেই কুয়াশার ঘনত্ব বাড়তে থাকে। এতে পানি পর্যন্ত দেখা যাচ্ছিল না। দুর্ঘটনা এড়াতে রাতেই সব ফেরি বন্ধ করে দেওয়া হয়। ওই সময় দুটি রো রো, কে-টাইপ, ড্রাম্পসহ মোট ছয়টি ফেরি মাঝপদ্মায় নোঙর করা হয়েছে।
