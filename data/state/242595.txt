
রাজধানীর উত্তর বাড্ডায় গারো তরুণীকে (১৮) ধর্ষণের ঘটনায় করা মামলার প্রধান আসামি রাফসান হোসেন ওরফে রুবেলকে (২৬) গ্রেপ্তার করা হয়েছে। আজ শনিবার দুপুরে এক সংবাদ ব্রিফিংয়ে এই গ্রেপ্তারের কথা জানায় র‍্যাব।
গতকাল শুক্রবার রাজধানীর বিমানবন্দর চত্বরের রেলস্টেশনের সামনে থেকে র‍্যাবের একটি দল তাঁকে গ্রেপ্তার করে বলে জানানো হয় সংবাদ ব্রিফিংয়ে। র‍্যাব-১-এর অতিরিক্ত পুলিশ সুপার আবুল কালাম আজাদ ও জ্যেষ্ঠ সহকারী পুলিশ সুপার আকরামুল হাসানের নেতৃত্ব এই অভিযানে রুবেলের কাছ থেকে মুঠোফোনের একটি সেট ও প্রায় সাড়ে নয় হাজার টাকা উদ্ধার করা হয়। র‍্যাব জানায়, এগুলো ধর্ষণের শিকার ওই তরুণীর হবু স্বামীর কাছ থেকে ছিনতাই করেছিলেন রুবেল।
রাজধানীর কারওয়ান বাজারে র‍্যাবের মিডিয়া সেন্টারে আয়োজিত ব্রিফিংয়ে র‍্যাব-১-এর অধিনায়ক লে. কর্নেল তুহিন মো. মাসুদ বলেন, তরুণী ঢাকার একটি বিউটি পারলারে কাজ করেন। তাঁর হবু স্বামী উত্তর বাড্ডা এলাকার পুরোনো থানা রোডে হাজি রুহুল আমিনের মেসে ভাড়া থাকতেন। গত ২৫ অক্টোবর বিকেলে সেখানে হবু স্বামীর সঙ্গে দেখা করতে যান ওই তরুণী। এ সময় মেসের ব্যবস্থাপক হানিফ তাঁর হবু স্বামীকে বলেন, এখানে মেয়েদের আসা নিষেধ। এ সময় সালাউদ্দিন, আল আমিন ও রনি নামের মেসে কয়েকজন ভাড়াটে হানিফের সঙ্গে ছিলেন। একপর্যায়ে তরুণীর হবু স্বামীকে গত ১ নভেম্বরের মধ্যে মেস ছেড়ে দেওয়ার কথা বলেন। তবে মেসের ভাড়াটেরা স্থানীয় সন্ত্রাসী রুবেলকে ডেকে আনেন। পরে সালাউদ্দিন ও আল আমিনকে সঙ্গে নিয়ে ওই তরুণীকে পাশের হাজি মোশারফ মিয়ার পরিত্যক্ত বাড়িতে নিয়ে যান রুবেল। সেখানে তরুণীকে ধর্ষণ করেন রুবেল।
এ ঘটনায় ওই তরুণী গত ২৮ অক্টোবর মামলা করেন। পরে পুলিশ সালাউদ্দিনকে গ্রেপ্তার করে।
লে. কর্নেল তুহিন মো. মাসুদ বলেন, রুবেলের সহযোগী আল আমিনসহ মামলার অন্য আসামিদের গ্রেপ্তারের চেষ্টা চলছে।
আরও পড়ুন:
গারো তরুণী ধর্ষণ মামলার ‘প্রধান আসামি’ গ্রেপ্তার
