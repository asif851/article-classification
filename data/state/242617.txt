
বাংলা বর্ষবরণের দিন ঢাকা বিশ্ববিদ্যালয় এলাকায় কয়েকজন নারীকে যৌন হয়রানির ঘটনায় স্বতঃপ্রণো​দিত হয়ে রুল দিয়েছেন হাইকোর্ট। বিচারপতি কাজী রেজা-উল হক ও বিচারপতি আবু তাহের মো. সাইফুর রহমানের সমন্বয়ে গঠিত হাইকোর্ট বেঞ্চ আজ বৃহস্পতিবার এ রুল দেন।
এ প্রসঙ্গে ডেপুটি অ্যাটর্নি জেনারেল তাপস কুমার বিশ্বাস প্রথম আলোকে বলেন, নববর্ষের দিন ঢাকা বিশ্ববিদ্যালয়ে গিয়ে যৌন হয়রানির শিকার হন কয়েকজন নারী। আজ কয়েকটি দৈনিকে এ সংক্রান্ত প্রতিবেদন আদালতের নজরে আনেন দুজন নারী আইনজীবী। পরে আদালত রুলে জানতে চান, এ ঘটনার জন্য দায়ীদের বিরুদ্ধে কেন শাস্তিমূলক ব্যবস্থা নেওয়া হবে না।
স্বরাষ্ট্রসচিব, পুলিশের মহাপরিদর্শক (আইজিপি), ঢাকা মহানগর পুলিশের (ডিএমপি) কমিশনার, পুলিশের রমনা বিভাগের উপকমিশনার, শাহবাগ থানার ভারপ্রাপ্ত কর্মকর্তা (ওসি) ও ঢাকা বিশ্ববিদ্যালয়ের উপাচার্যকে রুলের জবাব দিতে বলা হয়েছে।
এ ছাড়া ঘটনা তদন্ত করে ১৭ মে তারিখের মধ্যে তদন্ত প্রতিবেদন দাখিলের জন্য আইজিপি ও ঢাকা বিশ্ববিদ্যালয়ের উপাচার্যকে নির্দেশ দেওয়া হয়েছে।
আরও পড়ুন:
 নববর্ষে ঢাকা বিশ্ববিদ্যালয়ে নারী লাঞ্ছিত
নববর্ষে ঢাকা বিশ্ববিদ্যালয়ে যৌন হয়রানির শিকার একাধিক নারী
বর্ষবরণে নারী নিপীড়নের ঘটনায় শাস্তির দাবি সংস্কৃতিমন্ত্রীর
