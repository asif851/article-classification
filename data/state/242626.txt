
বিশ্ব ঐতিহ্য সুন্দরবন সংরক্ষণে বাংলাদেশ সরকার কী করছে, কী ধরনের উদ্যোগ নিচ্ছে, তা নিবিড়ভাবে পর্যবেক্ষণ করছে জাতিসংঘের বিজ্ঞান, শিক্ষা ও সংস্কৃতিবিষয়ক সংস্থা ইউনেসকো। রামপাল কয়লাভিত্তিক বিদ্যুৎকেন্দ্র নির্মাণের কারণে সুন্দরবনের কোনো ক্ষতি হবে কি না, সে বিষয়ে একটি প্রতিবেদন তৈরি করছে সংস্থাটি। আগামী ২ জুলাই পোল্যান্ডে ইউনেসকোর ৪১তম সাধারণ সভায় ওই প্রতিবেদন তুলে ধরা হবে।
রামপাল বিদ্যুৎকেন্দ্র বাতিলের জন্য ইউনেসকোর উদ্যোগ চেয়ে বিশ্বের ৭০টি পরিবেশবাদী সংস্থার খোলা চিঠির জবাবে এসব কথা বলেছে ইউনেসকোর বিশ্ব ঐতিহ্য কেন্দ্রের পরিচালক ম্যাকটিল্ড রোজলির। ২০ এপ্রিল পরিবেশবাদী সংস্থাগুলোর পক্ষ থেকে ইউনেসকোর প্রধানকে ওই চিঠি দেওয়া হয়। তাতে সুন্দরবন রক্ষায় রামপাল ও ওরিয়নের কয়লাভিত্তিক বিদ্যুৎকেন্দ্র বাতিল না করলে সুন্দরবনকে বিশ্ব ঐতিহ্যের তালিকা থেকে বাদ দিয়ে বিপদাপন্ন বিশ্ব ঐতিহ্যের তালিকায় অন্তর্ভুক্ত করার দাবি তোলা হয়।
ইউনেসকোর বিশ্ব ঐতিহ্যকেন্দ্রের পক্ষ থেকে ২৫ এপ্রিল দেওয়া জবাবের অনুলিপি ইউনেসকোতে বাংলাদেশের স্থায়ী প্রতিনিধি ও বিশ্ব ঐতিহ্য কেন্দ্রের মহাপরিচালককে দেওয়া হয়েছে।
