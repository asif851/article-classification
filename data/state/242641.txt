
গ্যাস-সংকট নিরসনের দাবিতে নারায়ণগঞ্জের সিদ্ধিরগঞ্জের সাইনবোর্ড এলাকায় গতকাল শনিবার মানববন্ধন ও সড়ক অবরোধ করেছেন এলাকাবাসী। এক সপ্তাহের মধ্যে সমস্যার সমাধান না হলে কঠোর আন্দোলনের হুঁশিয়ারি দিয়েছেন তাঁরা।
প্রত্যক্ষদর্শী ব্যক্তিরা জানান, সকাল ১০টার দিকে সিদ্ধিরগঞ্জের সাইনবোর্ড এলাকায় ঢাকা-চট্টগ্রাম মহাসড়ক অবরোধ করেন সিদ্ধিরগঞ্জের মিজমিজি সাহেবপাড়া ও কান্দাপাড়ার লোকজন। একই সময়ে পাশের ঢাকা-নারায়ণগঞ্জ লিংক রোড অবরোধ করেন ফতুল্লার রঘুনাথপুর, নিতাইপুর ও মামুদপুর এলাকার লোকজন। দুটি স্থানে কয়েক হাজার মানুষ জড়ো হয়ে বিক্ষোভ করতে থাকেন। তাঁদের হাতে ছিল ‘গ্যাস চাই’ লেখা ব্যানার ও ফেস্টুন। একপর্যায়ে সিদ্ধিরগঞ্জ থানার ভারপ্রাপ্ত কর্মকর্তা (ওসি) মু. সরাফত উল্লাহ, উপপরিদর্শক (এসআই) সামছুল আলম ও নিজাম পুলিশ নিয়ে ঘটনাস্থলে আসেন। পুলিশের বাধায় আন্দোলনকারীরা সড়ক অবরোধ তুলে নিয়ে সড়কের পাশে মানববন্ধন করেন।
মানববন্ধনে বক্তব্য দেন মো. সোহরাব হোসেন, আনোয়ার জাফরী, আবদুল মতিন মাস্টার, জাহাঙ্গীর আলম, আবদুর রহমান বিশ্বাস, মজিবুর রহমান মিয়াজি, জি এম আমির হোসেন প্রমুখ। বক্তারা বলেন, এসব এলাকার গ্যাস-সংকট দূর করতে দু-এক দিনের মধ্যে সরকারি বিভিন্ন দপ্তরে স্মারকলিপি দেবেন তাঁরা। আগামী শনিবারের মধ্যে সমস্যার সমাধান করতে হবে, অন্যথায় কঠোর আন্দোলন কর্মসূচি দেওয়া হবে।
সোহরাব হোসেন বলেন, দীর্ঘদিন ধরে তাঁদের এলাকায় চরম গ্যাস-সংকট চলছে। ভোর থেকে গভীর রাত পর্যন্ত গ্যাস থাকে না। এতে রান্নাবান্না বন্ধ হতে চলেছে। বিশেষ করে স্কুলপড়ুয়া কোমলমতি শিশু ও চাকরিজীবীরা সমস্যায় পড়ছেন। সকালে তাঁদের না খেয়েও কর্মস্থলে যেতে হচ্ছে। সংশ্লিষ্ট কর্তৃপক্ষকে বারবার সমস্যার কথা জানালেও কোনো কার্যকর পদক্ষেপ নেই। তাই নিরুপায় হয়ে এলাকাবাসী রাস্তায় নেমেছেন।
