
স্বাস্থ্য ও পরিবারকল্যাণমন্ত্রী মোহাম্মদ নাসিম জানিয়েছেন, ১৯৮৯ সাল থেকে গত বছরের ৩০ নভেম্বর পর্যন্ত দেশে ১ হাজার ২৯৯ জন এইডস রোগী শনাক্ত হয়েছে। তিনি আজ মঙ্গলবার জাতীয় সংসদে সরকারি দলের সাংসদ আমিনা আহমেদের প্রশ্নের জবাবে এ তথ্য জানান।স্বাস্থ্যমন্ত্রী বলেন, বর্তমানে এনজিও পরিচালিত ছয়টি কেন্দ্র থেকে সরকারি অর্থায়নে কেনা ‘অ্যান্টি-রিট্রুভাইরাল ড্রাগ’ এইডস রোগীদের মাঝে বিনা মূল্যে প্রদান করা হয়। এ ছাড়া আটটি সরকারি হাসপাতালে সিডি-৪ সেন্টারের মাধ্যমে এইডস রোগীদের শারীরিক অবস্থা নির্ণয় করাসহ এসব প্রতিষ্ঠানে রোগীদের স্বাস্থ্য শিক্ষা ও কাউন্সিলিং-সেবা প্রদান করা হচ্ছে।মোহাম্মদ নাসিম বলেন, যেহেতু দেশে এইডস রোগীর সংখ্যা তুলনামূলক কম; তাই এইডস রোগীদের চিকিত্সার জন্য পৃথক হাসপাতাল তৈরির পরিকল্পনা এ মুহূর্তে সরকারের নেই। তবে বঙ্গবন্ধু শেখ মুজিব মেডিকেল বিশ্ববিদ্যালয়, চট্টগ্রাম মেডিকেল কলেজ হাসপাতাল, রাজশাহী মেডিকেল কলেজ হাসপাতাল, ঢাকা মেডিকেল কলেজ হাসপাতাল, সিলেট ওসমানী মেডিকেল কলেজ হাসপাতালে এইডস রোগীদের চিকিত্সা দেওয়ার পরিকল্পনা রয়েছে।
