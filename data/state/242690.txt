
চট্টগ্রাম বিশ্ববিদ্যালয়ের এ এফ রহমান হলের পেছনের একটি পাহাড়ের বেশ কিছু অংশ ধসে পড়েছে। গতকাল বৃহস্পতিবার এ ঘটনার পর হলের দুটি কক্ষের শিক্ষার্থীদের অন্য কক্ষে সরিয়ে নেওয়া হয়েছে। ধসে পড়া পাহাড়টির অবস্থান হলের পশ্চিম অংশে।এ এফ রহমান হলের প্রাধ্যক্ষ এস এম মনিরুল হাসান প্রথম আলোকে জানান, গত ২৬ ও ২৭ জুলাই পাহাড়টির কিছু অংশ ধসে পড়ে। গতকাল সকালে পাহাড়টির আরও কিছু অংশ ধসে পড়েছে। আবারও ধস হলে পাহাড়ের একটি গাছ হলের ৩২৭ ও ৩২৮ নম্বর কক্ষ বরাবর আছড়ে পড়ার আশঙ্কা রয়েছে। এ জন্য ওই দুটি হলের আবাসিক শিক্ষার্থীদের অন্য কক্ষে সরিয়ে নেওয়া হয়েছে। টানা বৃষ্টির কারণে ধসে পড়া অংশ সরানো যাচ্ছে না। ৩২৮ নম্বর কক্ষের আবাসিক শিক্ষার্থী এবং যোগাযোগ ও সাংবাদিকতা বিভাগের স্নাতকোত্তরের শিক্ষার্থী শাহ পরান হক প্রথম আলোকে জানান, পুনরায় পাহাড়ধস হলে গাছ উপড়ে পড়ার আশঙ্কায় হল প্রশাসন তাঁদের অন্য কক্ষে সরিয়ে নিয়েছে।
