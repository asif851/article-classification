
ফরিদপুরে তালাবদ্ধ ঘরে আগুনে পুড়ে মারা গেছেন ৮০ বছর বয়সী এক নারী। গত মঙ্গলবার দিবাগত রাত সাড়ে ১২টার দিকে সদর উপজেলার চর মাধবদিয়া ইউনিয়নের হঠাৎ বাজার-সংলগ্ন দ্বিরাজ মাতুব্বরের ডাঙ্গি গ্রামে এ ঘটনা ঘটে।মারা যাওয়া ওই নারীর নাম বড় খাতুন। তিনি ওই গ্রামের মৃত হানিফ ব্যাপারীর স্ত্রী।বড় খাতুনের ছেলে সেলিম ব্যাপারী বলেন, বয়সজনিত কারণে ও মানসিক ভারসাম্য হারিয়ে ফেলায় বিছানাতেই প্রাকৃতিক কাজ করতেন তাঁর মা। এ জন্য তাঁকে বাড়ির পাশে রান্নাঘর-সংলগ্ন আরেকটি ঘরে রাখা হতো। মানসিক ভারসাম্য হারানোর কারণে তিনি রাতে মাঝেমধ্যে ঘর থেকে বের হয়ে নদীর দিকে চলে যেতেন। এ জন্য তাঁর নিরাপত্তার কথা ভেবে রাতে তাঁকে ঘরে তালা দিয়ে আটকে রাখা হতো।ঘটনার সত্যতা নিশ্চিত করে ফরিদপুর দমকল বাহিনীর জ্যেষ্ঠ স্টেশন কর্মকর্তা মো. সাইফুজ্জামান বলেন, রান্নাঘর থেকে আগুনের সূত্রপাত হয়।
