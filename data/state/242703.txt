
 
গাইবান্ধা-১ (সুন্দরগঞ্জ) আসনের জাতীয় পার্টির সাবেক সাংসদ আবদুল কাদের খানের অবৈধ সম্পদের খোঁজে মাঠে নেমেছে দুর্নীতি দমন কমিশন (দুদক)। আজ সোমবার কমিশন এ সিদ্ধান্ত নিয়েছে।
দুদক সূত্র জানায়, কাদের খানের সম্পদের অনুসন্ধানের সিদ্ধান্ত নিয়ে সংস্থার উপপরিচালক বেনজীর আহমেদকে অনুসন্ধান কর্মকর্তা নিয়োগ দেওয়া হয়েছে। এ অনুসন্ধানের তদারক করবেন পরিচালক কে এম জায়েদ হোসেন খান।গাইবান্ধা-১ আসনের সরকারদলীয় সাংসদ মনজুরুল ইসলামকে (লিটন) হত্যার ঘটনায় জড়িত থাকার অভিযোগে গ্রেপ্তার হয়ে কারাগারে রয়েছেন কাদের খান।অবসরপ্রাপ্ত সেনা কর্মকর্তা কাদের খানকে বগুড়া শহরের বাসায় ছয় দিন ‘নজরবন্দী’ করে রাখার পর গত মঙ্গলবার তাঁকে গ্রেপ্তার করে পুলিশ। পরদিন গাইবান্ধার আদালতে হাজির করে তাঁকে ১০ দিনের রিমান্ডে নেওয়া হয়। ওই দিন রাতেই কাদের খানকে সঙ্গে নিয়ে সুন্দরগঞ্জ উপজেলার পশ্চিম ছাপরহাটি খানপাড়ায় তাঁর গ্রামের বাড়ি থেকে ছয়টি গুলিসহ একটি পিস্তল উদ্ধার করে পুলিশ। ওই দিন কাদের খান ঘটনাস্থলে উপস্থিত তাঁর ছোট ভাই ইউসুফ খানের স্ত্রী ফিরোজা বেগমের কাছে ক্ষমা চান। এদিকে হত্যার ঘটনায় জড়িত থাকার কথা স্বীকার করে আদালতে জবানবন্দি দেন কাদের খান। পুলিশি রিমান্ডে থাকার তিন দিনের মাথায় গত শনিবার তিনি জবানবন্দি দেন।
