
কুষ্টিয়া শহর যুবলীগের যুগ্ম আহ্বায়ক জেড এম সম্রাটকে অস্ত্র মামলায় ১০ বছর সশ্রম কারাদণ্ড দিয়েছেন আদালত। গতকাল সোমবার দুপুরে কুষ্টিয়া জেলা ও দায়রা জজের দ্বিতীয় আদালতের বিচারক শেখ মোহা. আমিনুল ইসলাম এ রায় ঘোষণা করেন।
মামলার সংক্ষিপ্ত বিবরণে জানা যায়, ২০০৯ সালের ২৭ জুন তৎকালীন কুষ্টিয়ার সহকারী পুলিশ সুপার আলমগীর হোসেন গোয়েন্দা পুলিশ নিয়ে কুষ্টিয়া শহর থেকে জেড এম সম্রাটকে গ্রেপ্তার করে। পরে জিজ্ঞাসাবাদের একপর্যায়ে নিজের একটি বিদেশি পিস্তলের কথা স্বীকার করেন সম্রাট। তাঁর স্বীকারোক্তি অনুসারে শহরের মঙ্গলবাড়িয়া এলাকার একটি বাঁশঝাড়ের নিচ থেকে পলিথিনে মোড়ানো একনলা বন্দুক উদ্ধার করে পুলিশ। ওই ঘটনায় কুষ্টিয়া গোয়েন্দা পুলিশের তৎকালীন এসআই (উপপরিদর্শক) শেখ ওবাইদুল্লাহ বাদী হয়ে সম্রাটের বিরুদ্ধে অস্ত্র আইনে কুষ্টিয়া মডেল থানায় একটি মামলা করেন। পরে জামিনে সম্রাট বাইরে বের হয়ে আসেন। গত বছর অস্ত্র আইনে করা আরেকটি মামলায় তিনি আবারও কারাগারে যান।২০০৯ সালের মামলার দীর্ঘ শুনানি শেষে আদালত গতকাল এ রায় ঘোষণা করেন। রায় ঘোষণার সময় সম্রাট আদালতে উপস্থিত ছিলেন। পরে তাঁকে কারাগারে পাঠানো হয়। তিনি কুষ্টিয়া শহরের কমলাপুর এলাকার বাসিন্দা।
