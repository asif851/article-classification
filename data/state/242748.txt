
ঢাকার সাভারে প্রায় চার মাস আগে ছাদ থেকে পড়ে স্কুলছাত্রী তিশার রহস্যজনক মৃত্যু হয়। এবার তার বাবার ঝুলন্ত লাশ উদ্ধার করা হয়েছে। গতকাল বুধবার সকালে নিজ বাসা থেকে তাঁর ঝুলন্ত লাশ উদ্ধার করে পুলিশ।
তিশা (১১) পৌর এলাকার তালবাগের আমিন মোল্লার মেয়ে ও সাভার কলকাকলি স্কুলের পঞ্চম শ্রেণির ছাত্রী ছিল। আমিন মোল্লা রিকশা চালাতেন।
সাভার মডেল থানার পুলিশ জানায়, গত ২৩ এপ্রিল সাভার পৌর এলাকার রেডিও কলোনি মহল্লার একটি আটতলা বাড়ির ছাদ থেকে পড়ে মারা যায় তিশা। এর প্রায় চার মাস পর গতকাল সকালে তিশার বাবা আমিন মোল্লার ঝুলন্ত লাশ উদ্ধার করা হয়।
তিশার মৃত্যুর পর থেকেই আমিন মোল্লা দাবি করছিলেন, তাঁর মেয়েকে পরিকল্পিতভাবে ছাদ থেকে ফেলে হত্যা করা হয়েছে। তিশার মা জোসনা বেগম বলেন, তিশার মৃত্যুর পর থেকেই তাঁর স্বামী থানা ও আদালতে মামলা করার চেষ্টা করেছেন। কিন্তু স্বজনদের অসহযোগিতার কারণে তিনি মামলা করতে পারেননি।
জোসনা বেগম বলেন, মামলার বিষয়ে পরামর্শ করার জন্য তাঁর স্বামী গত মঙ্গলবার রাতে তাঁর (জোসনা) ভাই ভাষান শেখসহ স্বজনদের সঙ্গে কথা বলেছেন। এ সময় তাঁকে সহায়তার আশ্বাস না দিয়ে উল্টো অপমান করা হয়েছে। এ কারণে তাঁর স্বামী আত্মহত্যা করে থাকতে পারেন।
জানতে চাইলে ভাষান শেখ বলেন, ‘তিশা ও তার বাবা আত্মহত্যা করেছে। তবে কেন তারা আত্মহত্যা করেছে, তা আমাদের জানা নেই।’ মামলা নিয়ে আমিন মোল্লাকে অপমান করার বিষয়ে ভাষান শেখ কোনো মন্তব্য করতে রাজি হননি।
এ বিষয়ে জানতে চাইলে সাভার মডেল থানার উপপরিদর্শক (এসআই) জহিরুল ইসলাম প্রথম আলোকে বলেন, তিশার বাবা তাঁর মেয়ের মৃত্যুর ঘটনায় মামলা করার চেষ্টা করলেও তাঁর শ্বশুরবাড়ির লোকজন বাধা দিয়ে আসছিলেন। কারণ, যে বাড়ির ছাদ থেকে পড়ে তিশা মারা গেছে, ওই বাড়ির চারতলার একটি ফ্ল্যাটে থাকেন তাঁর (আমিন) ভায়রা চান মিয়া। যোগাযোগ করা হলে চান মিয়া কথা বলতে অপারগতা প্রকাশ করেন।
