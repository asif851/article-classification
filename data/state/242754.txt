
আইন কমিশনের চেয়ারম্যান ও সাবেক প্রধান বিচারপতি খায়রুল হকের অপসারণের দাবিতে সমাবেশ ও বিক্ষোভ মিছিল করেছে নারায়ণগঞ্জ জেলা জাতীয়তাবাদী আইনজীবী ফোরাম।
গতকাল বেলা একটার দিকে নারায়ণগঞ্জ আদালত প্রাঙ্গণে সমাবেশ করে জাতীয়তাবাদী আইনজীবী ফোরাম। সমাবেশ শেষে ফোরামের সদস্যরা আদালত চত্বরে বিক্ষোভ মিছিল করেন।
সমাবেশে বক্তারা বলেন, আইন কমিশনের সর্বোচ্চ পদে থেকে সাবেক প্রধান বিচারপতি খায়রুল হক সীমা লঙ্ঘন করেছেন। তাঁকে রাষ্ট্রের এই সুবিধাজনক পদ থেকে অপসারণ করতে হবে। তাঁকে জাতির কাছে ক্ষমা চাইতে হবে। খায়রুল হককে অবিলম্বে গ্রেপ্তার করতে হবে।
বক্তারা বলেন, দেশে গণতান্ত্রিক অধিকার নেই। আইনের শাসন নেই। দেশের শাসনব্যবস্থা সম্পূর্ণ দলীয়করণ করা হয়েছে। মন্ত্রীরা সর্বোচ্চ আদালত ও আইনের বিরুদ্ধে কথা বলছেন। তাঁরা কোনো আইন মানেন না।
নারায়ণগঞ্জ জেলা আইনজীবী সমিতির সাবেক সভাপতি সাখাওয়াত হোসেন বলেন, ‘দেশের বর্তমান অবস্থার পরিপ্রেক্ষিতে সংবিধানের রক্ষক সাত বিচারপতির নেতৃত্বে যে রায় হয়েছে, তাকে স্বাগত জানাই।’ তিনি বলেন, প্রধান বিচারপতি যে রায় দিয়েছেন, তাতে দেশের প্রকৃত অবস্থা তুলে ধরা হয়েছে।
সাখাওয়াত হোসেন বলেন, ‘এখন এক ব্যক্তির হাতে, স্বৈরাচারের হাতে দেশ। খায়রুল হক বর্তমান সরকারের দালাল। তিনি সরকারের সঙ্গে আঁতাত করে তত্ত্বাবধায়ক সরকারের বিরুদ্ধে রায় দিয়েছিলেন। তাই দেশে ভোটারবিহীন নির্বাচন হয়েছে।’ 
আদালতের বিরুদ্ধে কথা বলায় মন্ত্রী ও সাংসদদের বিরুদ্ধে আইনগত ব্যবস্থা নেওয়ার দাবি জানান বক্তারা। জাতীয়তাবাদী আইনজীবী ফোরামের সহসভাপতি আজিজুল হকের সভাপতিত্বে সভায় বক্তব্য দেন আইনজীবী মো. জাকির হোসেন, খোরশেদ আলম মোল্লা, রিয়াজুল ইসলাম, সৈয়দ মশিউর রহমান, রেজাউল করিম খান প্রমুখ।
 
