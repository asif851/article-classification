
দিনাজপুরের চিরিরবন্দর উপজেলায় আন্তগ্রাম কাবাডি টুর্নামেন্টের গতকাল রোববার ফাইনাল খেলা হয়েছে। এতে আবদুলপুর গ্রাম কাবাডি দল ৫৯-২৭ পয়েন্টে পার্বতীপুরের হোসেনপুর গ্রামকে পরাজিত করেছে। বেলতলী জাগরণী সংঘ এ টুর্নামেন্টের আয়োজন করে।
বেলতলী বালিকা উচ্চবিদ্যালয় মাঠে গতকাল বিকেলে ওই খেলা অনুষ্ঠিত হয়। উপজেলা নির্বাহী কর্মকর্তা (ইউএনও) মো. ফিরোজ মাহমুদ প্রধান অতিথি হিসেবে উপস্থিত থেকে চ্যাম্পিয়ন ও রানারআপ দলের মধ্যে ট্রফি বিতরণ করেন।
ট্রফি বিতরণ অনুষ্ঠানে বেলতলী জাগরণী সংঘের সভাপতি মো. মহসিন আলী সভাপতিত্ব করেন। বক্তব্য দেন থানার ভারপ্রাপ্ত কর্মকর্তা (ওসি) মো. আনিছুর রহমান, জেলা ক্রীড়া সংস্থার সহসভাপতি মোকাদ্দেম আনোয়ার, সাধারণ সম্পাদক সুব্রত মজুমদার প্রমুখ। এ সময় জেলা ক্রীড়া সংস্থার যুগ্ম সম্পাদক আসলাম আলী, আনিস হোসেন, আবদুলপুর ইউনিয়ন পরিষদের (ইউপি) চেয়ারম্যান মো. ময়েন উদ্দিন শাহ উপস্থিত ছিলেন। 
