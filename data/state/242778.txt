
দায়িত্বে অবহেলায় শিশু জিহাদের মৃত্যুর অভিযোগে করা মামলায় পাম্পের ঠিকাদারি প্রতিষ্ঠান এসআর হাউসের স্বত্বাধিকারী মো. আবদুস সালাম ওরফে শফিকুল ইসলামের জামিন তিন সপ্তাহের জন্য স্থগিত হয়েছে।আজ সোমবার চেম্বার বিচারপতি হাসান ফয়েজ সিদ্দিকী রাষ্ট্রপক্ষের করা এক আবেদনের শুনানি শেষে এ আদেশ দেন।আজ আদালতে রাষ্ট্রপক্ষে শুনানি করেন ডেপুটি অ্যাটর্নি জেনারেল মো. মাসুদ হাসান চৌধুরী। আবদুস সালামের পক্ষে ছিলেন আইনজীবী মুনসুরুল হক চৌধুরী।মাসুদ হাসান চৌধুরী প্রথম আলোকে বলেন, আবদুস সালামের জামিন মঞ্জুর করে হাইকোর্টের দেওয়া আদেশ তিন সপ্তাহের জন্য স্থগিত করেছেন চেম্বার বিচারপতি। এর ফলে আবদুস সালামকে নিম্ন আদালতে আত্মসমর্পণ করতে হবে।গত ২৬ ডিসেম্বর বিকেলে শাহজাহানপুরে রেলওয়ে মাঠে পরিত্যক্ত পানির পাম্পের পাইপে পড়ে যায় চার বছরের শিশু জিহাদ। ফায়ার সার্ভিসের ২৩ ঘণ্টার অভিযানে তাকে উদ্ধার করা যায়নি। পরে ২৭ ডিসেম্বর বেলা তিনটার দিকে একদল স্বেচ্ছাসেবী পাইপের ভেতর থেকে তার নিথর দেহ উদ্ধার করে। হাসপাতালে নেওয়া হলে জিহাদকে মৃত ঘোষণা করেন চিকিৎসক।আইনজীবী সূত্র জানায়, ২৭ ডিসেম্বর অবহেলায় জিহাদের মৃত্যুর অভিযোগে পাম্পের ঠিকাদারি প্রতিষ্ঠানের আবদুস সালামসহ দুজনের বিরুদ্ধে শাহজাহানপুর থানায় মামলা করেন জিহাদের বাবা মো. নাসির ফকির। এ মামলায় ৯ ফেব্রুয়ারি হাইকোর্ট থেকে চার সপ্তাহের আগাম জামিন পান আবদুস সালাম। এর বিরুদ্ধে স্থগিতাদেশ চেয়ে রাষ্ট্রপক্ষ আবেদনটি করে।
