
দিনাজপুরে যমুনা অটো রাইস মিলের বয়লার বিস্ফোরণে আহতদের মধ্যে আরও পাঁচজনের মৃত্যু হয়েছে। এ নিয়ে মৃতের সংখ্যা দাঁড়াল নয়জনে। এদিকে, দগ্ধদের যন্ত্রণা আর স্বজনদের আহাজারিতে ভারী হয়ে উঠেছে রংপুর মেডিকেল কলেজ হাসপাতালের বার্ন ইউনিট।
আজ রোববার ওই কারখানার শ্রমিক শফিকুল (৪৫), উদয় চন্দ্র (২২), দেলোয়ার (৫০) ও দুলাল (৩৫) চিকিৎসাধীন অবস্থায় রংপুর মেডিকেলে মারা যান। আর গতকাল শনিবার রাতে ঢাকা মেডিকেল কলেজ হাসপাতালের বার্ন ইউনিটে মারা যান ব্যবস্থাপক রঞ্জিত (৫০)।
রংপুর মেডিকেলের বার্ন ও প্লাস্টিক সার্জারি বিভাগের বিভাগীয় প্রধান মারুফুল ইসলাম তিনজনের মৃত্যুর খবরের সত্যতা নিশ্চিত করেন। তিনি বলেন, তাদের এখানে চিকিৎসাধীন ১২ জন শ্রমিকের মধ্যে নয়জনের অবস্থা আশঙ্কাজনক। তাদের শরীরের ৭০ থেকে ৯০ শতাংশ ঝলসে গেছে। দগ্ধ রোগীদের চিকিৎসাসেবায় জরুরি চিকিৎসক দল সার্বক্ষণিক কাজ করে চলেছেন।
রোববার সরেজমিনে দেখা গেছে, বার্ন ইউনিটে চিকিৎসাধীন দগ্ধরা এখনো যন্ত্রণায় ছটফট করছেন। সবার শরীর ব্যান্ডেজে মোড়ানো। রোগীর স্বজনদের আহাজারি থামছে না।
দগ্ধ মুকুল চন্দ্রের ভাই বলরাম বলেন, ‘ভাইয়ের ছটফট করার দৃশ্য দেখে আর ভালো লাগে না। ডাক্তাররা তো চেষ্টা করেই চলেছেন।’
দগ্ধ সাইদুল শয্যায় কষ্ট-যন্ত্রণায় ছটফট করছেন। তাঁর পাশে বসে কাঁদছেন ছেলে পারভেজ। বললেন, ‘কী আর বলি! দেখতে তো পারছেন।’
১৯ এপ্রিল দিনাজপুর শহরের রানীগঞ্জ এলাকার ওই কারখানায় বয়লার বিস্ফোরণে অন্তত ২১ শ্রমিকের শরীর ঝলসে যায়।
