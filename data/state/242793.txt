
সিরাজগঞ্জের তাড়াশ উপজেলায় যাত্রীবাহী দুটি বাস ও একটি ট্রাকের মধ্যে সংঘর্ষে পাঁচ ব্যক্তি নিহত হয়েছে। আহত হয়েছে অন্তত ৩০ জন।
গতকাল মঙ্গলবার রাত সোয়া দশটার দিকে উপজেলার খালকুলা নামক স্থানে হাটিকুমরুল-বনপাড়া মহাসড়কে এ দুর্ঘটনা ঘটে।
নিহত ব্যক্তিরা হলেন—সিরাজগঞ্জের শাহজাদপুর উপজেলার বাদশা মিয়া (৪২), উল্লাপাড়া উপজেলার আতাব আলী (৩৫), নাটোরের গুরুদাসপুর উপজেলার মোন্নাফ আলী (৬১) এবং অজ্ঞাত পরিচয়ের দুজন।
আহত ব্যক্তিদের সিরাজগঞ্জ ২৫০ শয্যাবিশিষ্ট হাসপাতালসহ বিভিন্ন বেসরকারি হাসপাতাল ও ক্লিনিকে পাঠানো হয়েছে। তাদের মধ্যে কয়েকজনের অবস্থা গুরুতর।
হাটিকুমরুল হাইওয়ে থানার সার্জেন্ট আব্দুল গনী বলেন, নিহত পাঁচজনের মধ্যে তিনজনের লাশ শনাক্ত করা গেছে। লাশ তিনটি স্বজনদের কাছে হস্তান্তর করা হয়েছে। অজ্ঞাত দুটির মধ্যে একটি লাশ হাটিকুমরুল হাইওয়ে থানায় এবং অপরটি সিরাজগঞ্জ হাসপাতালে রাখা হয়েছে।
রাতেই হাসপাতালে গিয়ে আহত ব্যক্তিদের খোঁজখবর নিয়েছেন জেলা প্রশাসক বিল্লাল হোসেন ও অতিরিক্ত পুলিশ সুপার জিয়াউল হাসান।
জেলা প্রশাসনের পক্ষ থেকে নিহত ব্যক্তিদের পরিবারপ্রতি ১০ হাজার টাকা এবং আহত প্রত্যেককে পাঁচ হাজার টাকা করে সহায়তা দেওয়ার ঘোষণা দেওয়া হয়েছে।
হাটিকুমরুল হাইওয়ে থানা-পুলিশ ও এলাকাবাসীর ভাষ্য, একটি ট্রাককে অতিক্রম করার সময় ঢাকা থেকে রাজশাহীগামী দেশ পরিবহন বাসের চালক নিয়ন্ত্রণ হারান। এ সময় বিপরীত দিক থেকে আসা নাটোর থেকে হাটিকুমরুলগামী শিশির পরিবহন বাসের সঙ্গে দেশ পরিবহনের মুখোমুখি সংঘর্ষ হয়। একই সময় বাস দুটির সঙ্গে ট্রাকটিরও সংঘর্ষ হয়।
প্রত্যক্ষদর্শীদের ভাষ্য, এ ঘটনায় শিশির পরিবহনের সামনের অংশ দুমড়েমুচড়ে যায়। বাসটি সড়কের ওপর উল্টে যায়। অন্য বাস ও ট্রাকটি সড়কের পাশের খাদে পড়ে যায়। এই সংঘর্ষে ঘটনাস্থলে চারজন এবং হাসপাতালে নেওয়ার পথে একজনের মৃত্যু হয়। নিহত ব্যক্তিরা শিশির পরিবহনের যাত্রী ছিলেন।
খবর পেয়ে ফায়ার সার্ভিস ও পুলিশ যৌথভাবে উদ্ধারকাজ শুরু করে। পরে হতাহতদের উদ্ধার করা হয়।
এ ঘটনায় হাটিকুমরুল হাইওয়ে থানায় একটি মামলা হয়েছে বলে জানিয়েছে পুলিশ।
