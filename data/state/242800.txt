
আদালত অবমাননার মামলায় শুনানি চলাকালে আজ বুধবার হাইকোর্টের একটি দ্বৈত বেঞ্চের ভেতরে ও পরে বাইরে হট্টগোল হয়েছে। এ বেঞ্চে প্রথম আলো পত্রিকার বিরুদ্ধে আদালত অবমাননার অভিযোগে শুনানি শেষে আগামীকাল বৃহস্পতিবার রায় ঘোষণার দিন ধার্য রয়েছে।
গত ২৮ ফেব্রুয়ারি মিজানুর রহমান খানের লেখা ‘মিনিটে একটি আগাম জামিন কীভাবে?’ শীর্ষক একটি উপসম্পাদকীয় প্রথম আলোর খোলা কলম পাতায় প্রকাশিত হয়। এরপর আদালত অবমাননার অভিযোগে ২ মার্চ প্রথম আলোর সম্পাদক মতিউর রহমান ও যুগ্ম সম্পাদক মিজানুর রহমান খানের বিরুদ্ধে রুল দেন হাইকোর্ট।
আদালত অবমাননার অভিযোগের বিষয়ে শুনানিতে গত বৃহস্পতিবার গণমাধ্যম ও সাংবাদিকতা পেশা নিয়ে কথা বলেন আইনজীবী রোকন উদ্দিন মাহমুদ। তাঁর ওই বক্তব্য প্রত্যাহারের দাবিতে গত শনিবার ঢাকা রিপোর্টার্স ইউনিটি, ঢাকা বিশ্ববিদ্যালয় সাংবাদিক সমিতি, জগন্নাথ বিশ্ববিদ্যালয় সাংবদিক সমিতি ও বরিশাল বিভাগীয় সাংবাদিক সমিতি আলাদা বিবৃতি দেয়। গণমাধ্যমে প্রকাশিত এই বিবৃতি পরদিন রোকন উদ্দিন মাহমুদ আদালতের নজরে আনেন।
বিবৃতি দেওয়ার বিষয়ে ব্যাখ্যা দিতে ঢাকা রিপোর্টার্স ইউনিটির সভাপতি শাহেদ চৌধুরী ও সাধারণ সম্পাদক ইলিয়াস খান; বরিশাল বিভাগীয় সাংবাদিক সমিতির সভাপতি আবদুর রহমান ও সাধারণ সম্পাদক ইলিয়াস খান, ঢাকা বিশ্ববিদ্যালয় সাংবাদিক সমিতির সভাপতি এম এম জসিম ও সাধারণ সম্পাদক সাদ্দাম হোসাইন; জগন্নাথ বিশ্ববিদ্যালয় সাংবাদিক সমিতির সভাপতি কাজী মোবারক হোসেন ও সেক্রেটারি এম সুজাউল ইসলামকে আজ আদালতে হাজির হতে বলা হয়।
এই আটজনের একজন ইলিয়াস খান দুটি পদে আছেন এবং আবদুর রহমান হাসপাতালে ভর্তি আছেন। বাকি ছয়জন আজ সকাল সাড়ে ১০টার দিকে আদালত অবমাননার বিষয়ে হাজিরা দিতে যান।
বেলা পৌনে ১১টায় বিচারপতি নাঈমা হায়দার ও বিচারপতি জাফর আহমেদের সমন্বয়ে গঠিত হাইকোর্ট বেঞ্চ বসেন। সাংবাদিক নেতাদের পক্ষে আইনজীবী শাহদীন মালিক বলেন, এই চার সংগঠনের আট পদে থাকা ব্যক্তিদের আদালতে হাজির হওয়ার কথা ছিল। তাঁদের একজন দুটি পদে আছেন আর একজন হাসপাতালে আছেন।
এ সময় আদালত কক্ষে বিপুলসংখ্যক সাংবাদিক ও আইনজীবী উপস্থিত ছিলেন। আদালতের কার্যক্রম চলার সময় একপর্যায়ে সাংবাদিকদের সঙ্গে আইনজীবীদের বাগবিতণ্ডা হয়। আইনজীবী ও সাংবাদিক নেতারা পরিস্থিতি নিয়ন্ত্রণের চেষ্টা করেন। এ সময় অনেক আইনজীবী সাংবাদিকদের বের হয়ে যাওয়ার জন্য চিত্কার করতে থাকেন। এ অবস্থায় বেলা ১১টার দিকে এজলাস ত্যাগ করেন বিচারপতিরা।
একপর্যায়ে এজলাসকক্ষের বাইরেও সেটি ছড়িয়ে পড়ে। বেলা সোয়া ১১টা পর্যন্ত এ অবস্থা চলে বলে প্রত্যক্ষদর্শীরা জানান।
পুলিশ পরিস্থিতি নিয়ন্ত্রণের চেষ্টা করে। পরে সাংবাদিকেরা আদালত ভবন থেকে নেমে নিচে চলে যান।
প্রথম আলোর বিরুদ্ধে আদালত অবমাননার অভিযোগের বিষয়ে আগামী বৃহস্পতিবার আদেশের দিন ধার্য করেছেন একই আদালত।
আদালত অবমাননার এ বিষয়টি নিয়ে উদ্ভূত পরিস্থিতি স্বাভাবিক করতে প্রধান বিচারপতির আশু হস্তক্ষেপ কামনা করে গত সোমবার দেশের ১৬টি দৈনিক পত্রিকার সম্পাদকেরা যৌথ বিবৃতি দেন।
এদিকে মামলাটির শুনানি চলাকালে সাংবাদিক ও গণমাধ্যম সম্পর্কে কোনো কোনো আইনজীবীর ঢালাও মন্তব্য এবং ঢাকা রিপোর্টার্স ইউনিটির সভাপতি ও সাধারণ সম্পাদককে আদালতে তলবের ঘটনায় গভীর উদ্বেগ প্রকাশ করে সাংবাদিকদের দুটি সংগঠন। বাংলাদেশ ফেডারেল সাংবাদিক ইউনিয়ন (বিএফইউজে) ও ঢাকা সাংবাদিক ইউনিয়নের (ডিইউজে) দুই অংশের নেতারা গত সোমবার এক যৌথ বিবৃতিতে এই উদ্বেগ প্রকাশ করেন।
