
বাংলাদেশ প্রিমিয়ার লিগের (বিপিএল) ম্যাচ নিয়ে বাজিতে বাধা দেওয়ার ঘটনায় বিশ্ববিদ্যালয়ের শিক্ষার্থী আহমেদ এমাদ উদ্দিন নাসিমকে (২৩) খুন করা হয়—এমন অভিযোগ তাঁর স্বজনদের। পুলিশও বলছে, তারা এমন তথ্যই পেয়েছে। রাজধানীর বাড্ডা এলাকায় আজ সোমবার সকালে এ ঘটনা ঘটে।
ঘটনার বিষয়ে নাসিমের বড় ভাই ফাহিম আহমেদের অভিযোগ, গতকাল রোববার রাতে মধ্য বাড্ডার পোস্ট অফিসের গলিতে তাঁদের বাসার সামনে জুয়ার আসর বসায় আবদুর রশীদ নামের এক ব্যক্তি। এতে বিপিএলের ম্যাচ নিয়ে বাজির আয়োজন করা হয়। সেখানে গিয়ে জুয়ার আসরে বাধা দেন নাসিম। এ ঘটনায় ক্ষিপ্ত হয়ে রশীদ সকালে ভাড়াটে সন্ত্রাসী দিয়ে তাঁর ভাইকে হত্যা করেন।ফাহিম আহমেদ বলেন, জুয়ায় এই আসর বসাতে বাধা দেন নাসিম। এ নিয়ে রশীদের সঙ্গে নাসিমের প্রচণ্ড বিরোধ দেখা দেয়। স্থানীয় লোকজন আজ সোমবার বিকেলে এই বিরোধের মীমাংসা করবেন বলে ঠিক করেন। কিন্তু আজ সকাল নয়টার দিকে রশীদের ভাড়াটে সন্ত্রাসীরা নাসিমকে ছুরিকাঘাত করেন। গুরুতর আহত অবস্থায় ঢাকা মেডিকেল কলেজ হাসপাতালের নেওয়ার পর সকাল সাড়ে ১০টার দিকে চিকিৎসকেরা নাসিমকে মৃত ঘোষণা করেন। তিনি মানারাত বিশ্ববিদ্যালয়ের এমবিএর দ্বিতীয় সেমিস্টারের ছাত্র ছিলেন। তাঁর বাবার নাম আলী আহমেদ সাইফুদ্দীন।
ঢাকা মেডিকেল কলেজ হাসপাতাল পুলিশ ফাঁড়ির উপপরিদর্শক (এসআই) বাচ্চু মিয়া প্রথম আলোকে বলেন, সকালে বাড্ডা এলাকায় নাসিমকে ছুরিকাঘাত করে দুর্বৃত্তরা। গুরুতর আহত অবস্থায় তাঁকে ঢাকা মেডিকেল কলেজ হাসপাতালের আনা হয়। সকাল সাড়ে ১০টার দিকে নাসিমকে মৃত ঘোষণা করা হয়। তাঁর পেটে আঘাতের চিহ্ন ছিল।
বাড্ডা থানার ভারপ্রাপ্ত কর্মকর্তা (ওসি) কাজী ওয়াজেদ আলী ঘটনার সত্যতা নিশ্চিত করেছেন। প্রথম আলোকে তিনি বলেন, বিপিএলের ম্যাচ নিয়ে বাজি ধরা হয়েছিল। এর কারণে এ ঘটনা ঘটতে পারে। জড়িত ব্যক্তিদের আটকের চেষ্টা চলছে। এ ঘটনায় মামলার বিষয়টি প্রক্রিয়াধীন।
আরও পড়ুন:বাড্ডায় ছুরিকাঘাতে শিক্ষার্থীর মৃত্যু
