
দলীয়ভাবে স্থানীয় সরকার নির্বাচন দিয়ে আওয়ামী লীগ ইউনিয়ন পর্যন্ত দখল করে শতভাগ বাকশাল কায়েমের কূটকৌশল করছে বলে অভিযোগ করেছেন বিএনপির স্থায়ী কমিটির সদস্য আ স ম হান্নান শাহ।আজ সোমবার রাজধানীর নয়াপল্টনে বিএনপির কেন্দ্রীয় কার্যালয়ে খালেদা জিয়ার রোগমুক্তি কামনায় এক দোয়া মাহফিলে হান্নান শাহ এ অভিযোগ করেন। তিনি এ কৌশল ছেড়ে দ্রুত জাতীয় সংসদ নির্বাচন দেওয়ার জন্য সরকারকে আহ্বান জানিয়েছেন।বিএনপির স্থায়ী কমিটির এই সদস্য অভিযোগ করেন বলেন, ‘এই সরকার জনগণকে ভোট দিতে দেয় না। গণতন্ত্রের কোনো সংজ্ঞা মানে না। বেগম জিয়ার লন্ডন সফর নিয়ে সরকারের কর্তাব্যক্তিরা মিথ্যাচার করছেন, বিভ্রান্তি ছড়াচ্ছেন। এটা নতুন নয়, কারণ, তারা সব সময় এমন মিথ্যাচার করে জনগণকে প্রতারিত করে।’ওলামা দল আয়োজিত দোয়া মাহফিলে বিএনপি মুখপাত্র আসাদুজ্জামান রিপন, ফজলুল হক মিলন প্রমুখ উপস্থিত ছিলেন।
