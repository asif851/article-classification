
বিএনপির মহাসচিব মির্জা ফখরুল ইসলাম আলমগীর বলেছেন, কে বা কারা তাঁর সই জাল করে কানাডার আদালতের রায় নিয়ে একটি ভুয়া বিবৃতি ফেসবুকে ছড়িয়েছে। তিনি এর সঙ্গে জড়িত ব্যক্তিদের বিরুদ্ধে আইনি ব্যবস্থা নেওয়ার জন্য সংশ্লিষ্ট কর্তৃপক্ষকে আহ্বান জানিয়েছেন।
আজ শুক্রবার গণমাধ্যমে দেওয়া এক বিবৃতিতে মির্জা ফখরুল এ কথা বলেন।
ফখরুল বলেন, ‘কে বা কারা আমার নামে কানাডার আদালত কর্তৃক রায় সম্পর্কিত বিষয় নিয়ে সম্পূর্ণ উদ্দেশ্যপ্রণোদিতভাবে আমার স্বাক্ষর জাল করে সামাজিক যোগাযোগমাধ্যম ফেসবুকে ভুয়া, বানোয়াট ও ভিত্তিহীন বিবৃতি পোস্ট করেছে। আমার ভাবমূর্তিকে বিনষ্ট করার জন্যই কোনো চক্র এ ধরনের জালিয়াতির আশ্রয় নিয়েছে। বিবৃতিটিতে আমার যে বক্তব্য দেওয়া হয়েছে, তা সম্পূর্ণরূপে অসত্য ও মিথ্যাচার।’
সম্প্রতি কানাডার ফেডারেল আদালত একটি রায়ের পর্যবেক্ষণে বিএনপিকে সন্ত্রাসী সংগঠন বলে উল্লেখ করে। এরপর এ বিষয়ে ফেসবুকে বিএনপির মহাসচিব মির্জা ফখরুলের নামে একটি বিবৃতি ছড়িয়ে পড়ে। এর পরিপ্রেক্ষিতে মির্জা ফখরুল এ বিবৃতি দেন।
