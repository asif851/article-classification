
পররাষ্ট্র প্রতিমন্ত্রী মো. শাহরিয়ার আলম বলেছেন, বিশ্ব সম্প্রদায়ের প্রস্তাবিত নতুন উন্নয়ন লক্ষ্য অর্জনের জন্য একটি সুস্পষ্ট ও জোরালো বাস্তবায়ন পদ্ধতি থাকা বাঞ্ছনীয়।গতকাল বুধবার রাজধানীতে সমকালীন বৈশ্বিক উন্নয়নসংক্রান্ত সেমিনারের উদ্বোধনী অধিবেশনে তিনি এ অভিমত দেন। পররাষ্ট্র প্রতিমন্ত্রী জাতিসংঘের সহস্রাব্দ উন্নয়ন লক্ষ্য (এমডিজি) অর্জনে অপ্রতুল তহবিলের প্রসঙ্গ টেনে বৈশ্বিক উন্নয়ন লক্ষ্যের প্রসঙ্গে এ মন্তব্য করেন।বাংলাদেশ ইনস্টিটিউট অব ইন্টারন্যাশনাল অ্যান্ড স্ট্র্যাটেজিক স্টাডিজ (বিস্) এ সেমিনারের আয়োজন করে। বিশ্ব সম্প্রদায়ের প্রস্তাবিত টেকসই উন্নয়ন লক্ষ্য (এসডিজি) প্রণয়ন সামনে রেখে বিস্ এ সেমিনারের আয়োজন করে। ২০১৫ সাল থেকে এমডিজির পরিবর্তে বিশ্ব সম্প্রদায়ের নতুন উন্নয়ন লক্ষ্য হবে এসডিজি।পররাষ্ট্র প্রতিমন্ত্রী বলেন, গত দশকের মাঝামাঝি সময়জুড়ে জ্বালানি, খাদ্য ও আর্থিক সমস্যার কারণে নানামুখী চেষ্টা থাকা সত্ত্বেও উন্নয়নশীল দেশগুলোর উন্নয়ন লক্ষ্য সমস্যার মুখোমুখি হয়েছে।বিস্-এর পরিচালনা বোর্ডের চেয়ারম্যান মুন্সী ফায়েজ আহমেদের সভাপতিত্বে উদ্বোধনী অধিবেশনে স্বাগত বক্তৃতা করেন বিস্-এর মহাপরিচালক মেজর জেনারেল এস এম সাহাবুদ্দীন আহমেদ।সেমিনারের কর্ম-অধিবেশনে বক্তারা বিভিন্ন খাতে বাংলাদেশের এমডিজি অর্জনের প্রশংসা করেন।সমাপনী অধিবেশনে জাতিসংঘের আবাসিক সমন্বয়কারী নিল ওয়াকার বলেন, বাংলাদেশের স্কুলে শিক্ষার্থীর হার বাড়লেও গুণগত শিক্ষা হচ্ছে নতুন চ্যালেঞ্জ। চরম অপুষ্টি, পরিবেশগত বিপর্যয়, উন্নত কর্মপরিবেশ, ভূমিতে দরিদ্রের অধিকার ও সামাজিক নীতিমালার মতো বিষয়গুলো মোকাবিলা করা না গেলে অসমতা আরও বাড়বে।সেন্টার ফর পলিসি ডায়ালগের (সিপিডি) নির্বাহী পরিচালক মোস্তাফিজুর রহমান তাঁর বক্তৃতায় বিশ্ব বাণিজ্যব্যবস্থা সংস্কারের ওপর গুরুত্ব দিতে গিয়ে উন্নয়নশীল দেশগুলোর জন্য শ্রমবাজার উন্মুক্ত করার ওপর জোর দেন। তিনি বলেন, ন্যায্য না হলে বাণিজ্যব্যবস্থাকে মুক্ত বাণিজ্য বলা যাবে না।পররাষ্ট্রসচিব মো. শহীদুল হকের সভাপতিত্বে অনুষ্ঠিত ওই কর্ম অধিবেশনে আরও বক্তৃতা করেন যুক্তরাজ্যের আন্তর্জাতিক সহযোগিতা সংস্থার (ডিএফআইডি) প্রধান সারাহ কুক ও পররাষ্ট্র মন্ত্রণালয়ের অর্থনীতিবিষয়ক বিভাগের মহাপরিচালক রিয়াজ হামিদুল্লাহ।
