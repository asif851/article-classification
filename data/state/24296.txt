
যথাযথ তদারকি ও জবাবদিহির অভাবের কারণে ঢাকা মেডিকেল কলেজ ও হাসপাতালে সুশাসনের ঘাটতি রয়েছে। এর ফলে রোগীরা সঠিক ও পর্যাপ্ত মানের চিকিত্সাসেবা পান না। তার পরও এ হাসপাতালটির প্রতি দেশের মানুষের আস্থা সবচেয়ে বেশি।আজ সোমবার সকালে ‘ঢাকা মেডিকেল কলেজ ও হাসপাতাল: সুশাসনের অগ্রগতি, চ্যালেঞ্জ ও উত্তরণের উপায়’ শীর্ষক গবেষণা প্রতিবেদন উপস্থাপনের সময় ট্রান্সপারেন্সি ইন্টারন্যাশনাল বাংলাদেশের (টিআইবি) কর্মকর্তা ও বিশেষজ্ঞ চিকিত্সকেরা এ কথা বলেন। বিয়াম মিলনায়তনে টিআইবির গবেষণা প্রতিবেদনটি আনুষ্ঠানিকভাবে প্রকাশ করা হয়।টিআইবির নির্বাহী পরিচালক ইফতেখারুজ্জামান সভাটি সঞ্চালনা করেন। এতে স্বাস্থ্য অধিদপ্তরের মহাপরিচালক খন্দকার মোহাম্মদ সেফায়েতুল্লাহ, ঢাকা মেডিকেল কলেজ ও হাসপাতালের পরিচালক মোস্তাফিজুর রহমান, বঙ্গবন্ধু শেখ মুজিব মেডিকেল বিশ্ববিদ্যালয়ের সাবেক সহ-উপাচার্য অধ্যাপক রশিদ মাহবুব, ঢাকা মেডিকেল কলেজ বার্ন ইউনিটের প্রকল্প পরিচালক সামন্তলাল সেন প্রমুখ উপস্থিত ছিলেন।
