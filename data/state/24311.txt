
পুলিশ সুপার (এসপি) বাবুল আক্তারের স্ত্রী মাহমুদা খানম হত্যায় ব্যবহৃত অস্ত্র উদ্ধারের মামলায় গ্রেপ্তার দুই আসামির তিন দিন করে রিমান্ড মঞ্জুর করেছেন আদালত।
আজ রোববার দুপুরে চট্টগ্রাম মহানগর হাকিম মোহাম্মদ আবদুল কাদের শুনানি শেষে এ আদেশ দেন।
দুই আসামি হলেন এহতেশামুল হক ওরফে ভোলা ও তাঁর সহযোগী মনির হোসেন।
নগর পুলিশের অতিরিক্ত উপকমিশনার (প্রসিকিউশন) নির্মলেন্দু বিকাশ চক্রবর্তী বলেন, গত ২৭ জুন রাতে নগরের বাকলিয়া এলাকা থেকে ভোলাকে গ্রেপ্তার করা হয়। তাঁর দেওয়া তথ্যের ভিত্তিতে একই এলাকা থেকে মনিরকে গ্রেপ্তার করা হয়। মনিরের কাছ থেকে একটি পিস্তল, একটি রিভলবার ও ছয়টি গুলি উদ্ধার করা হয়। এর মধ্যে একটি পিস্তল মাহমুদা হত্যায় ব্যবহার করা হয়েছে।
পুলিশ জানায়, অস্ত্র উদ্ধারের ঘটনায় ভোলা ও মনিরকে আসামি করে বাকলিয়া থানায় একটি অস্ত্র মামলা হয়। অস্ত্র সরবরাহ করায় ভোলাকে মাহমুদা হত্যা মামলায়ও গ্রেপ্তার দেখানো হয়।
বাকলিয়া থানার পুলিশ জানায়, অস্ত্র মামলায় ভোলা ও মনিরকে জিজ্ঞাসাবাদ করতে আদালতে ১০ দিনের রিমান্ডের আবেদন করা হয়েছিল। আজ শুনানির দিন ধার্য ছিল। শুনানি শেষে আদেশ দেন আদালত।
গত ৫ জুন সকালে ছেলেকে স্কুলবাসে তুলে দিতে যাওয়ার সময় চট্টগ্রামের জিইসি এলাকায় গুলি ও ছুরিকাঘাতে খুন হন মাহমুদা। হত্যাকাণ্ডের পর তাঁর স্বামী বাবুল বাদী হয়ে অজ্ঞাতপরিচয়ের তিন ব্যক্তিকে আসামি করে মামলা করেন।
আরও পড়ুন:বাবুলকে আসামিদের মুখোমুখি করা নিয়েও বিভ্রান্তি
