
রাজধানীতে গতকাল বৃহস্পতিবার বৃষ্টিতে সড়কজুড়ে জলজট, তা থেকে যানজটে নগরবাসীর দুর্ভোগ চরমে পৌঁছায়। অফিস শেষে এক ঘণ্টার পথ তিন ঘণ্টায় পাড়ি দিয়ে অনেকে বাড়ি ফিরতে পেরেছেন ঠিকই; কিন্তু অনেকের সেই সুযোগ মেলেনি, রাস্তায় বৃষ্টিতে ভিজে ইফতার সারতে হয়েছে। গতকাল সন্ধ্যায় মিরপুর, মোহাম্মদপুর, রামপুরা—সবখানেই সড়কজুড়ে ছিল এমন দুর্ভোগ। কেউ কাকভেজা হয়ে, কোমরপানি মাড়িয়ে হেঁটে বাড়ি ফিরেছেন। আবার যানবাহনের জন্য অনেককে বৃষ্টিতে ভিজে বাসস্ট্যান্ডে দীর্ঘক্ষণ অপেক্ষা করতে দেখা গেছে।আবহাওয়া দপ্তর বলছে, গত বুধবার রাত নয়টা থেকে গতকাল রাত আটটা পর্যন্ত রাজধানীতে মোট বৃষ্টি হয়েছে ৮৮ মিলিমিটার। গতকাল বেলা তিনটা থেকে সন্ধ্যা ছয়টা পর্যন্ত বৃষ্টিপাতের পরিমাণ ছিল ৭৯ মিলিমিটার। গতকাল কক্সবাজারে দেশের সর্বোচ্চ ১৫৬ মিলিমিটার বৃষ্টিপাত হয়। বর্ষায় এটা অস্বাভাবিক কিছু নয়। কেননা, ঢাকা শহরের ইতিহাসে সবচেয়ে বেশি বৃষ্টিপাত হয়েছিল ২০০৪ সালের ১৪ সেপ্টেম্বর, ৩৪১ মিলিমিটার। এ ছাড়া ২০০৯ সালের ২৮ জুলাই রাজধানীতে ৩৩৩ মিলিমিটার বৃষ্টিপাত হয়েছিল।গতকাল বিকেলে মিরপুর থেকে কারওয়ান বাজারে আসার পথে বৃষ্টিতে সড়কে আটকে ছিল শত শত যানবাহন। আগারগাঁওয়ের সামনে থেকে বিজয় সরণি পর্যন্ত আসতে যেখানে কয়েক মিনিট লাগার কথা, সেখানে গতকাল লেগেছে আধা ঘণ্টারও বেশি। একই অবস্থা ছিল খামারবাড়ি, ফার্মগেটসহ প্রতিটি মোড়ে। শাহবাগ থেকে মিরপুরে যাওয়ার রাস্তার চিত্রও ছিল একই রকম। অনেক জায়গায় ট্রাফিক পুলিশও ছিল নিরুপায়।যানজটে আটকে পড়া কয়েকজন যাত্রী ক্ষোভ নিয়ে বলেন, অন্যান্য দিন ইফতারের পর রাস্তাঘাট কিছুটা ফাঁকা থাকলেও গতকাল ছিল উল্টো। অন্য যেকোনো দিনের চেয়ে রিকশা বা অটোরিকশার ভাড়াও ছিল কয়েক গুণ বেশি। সবচেয়ে বেশি দুর্ভোগ পোহাতে হয়েছে নারী যাত্রীদের।
