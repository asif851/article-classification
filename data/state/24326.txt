
নির্বাচন অর্থকেন্দ্রিক হয়ে গেছে বলে মন্তব্য করেছেন প্রধান নির্বাচন কমিশনার (সিইসি) কাজী রকিবউদ্দীন আহমদ। আজ সোমবার বেলা সাড়ে তিনটার দিকে রাজধানীর আগারগাঁওয়ে নির্বাচন কমিশন কার্যালয়ের মিডিয়া সেন্টারে আয়োজিত সংবাদ সম্মেলনে তিনি এ মন্তব্য করেন।
আগামীকাল মঙ্গলবার প্রথম দফায় ইউনিয়ন পরিষদ (ইউপি) নির্বাচন অনুষ্ঠিত হবে। এ উপলক্ষে সাংবাদিকদের সঙ্গে কথা বলেন সিইসি।
সিইসি বলেন, নির্বাচনে সহিংসতা আমাদের চরিত্রগত। নির্বাচনের এই চিত্র আগে থেকেই আমরা বহন করে চলেছি। তাই এটি নিয়ন্ত্রণ করতে পারছি না। এটি নিয়ন্ত্রণ করতে সময় লাগবে। নির্বাচনে হানাহানি, মারামারি দুঃখজনক বলেও তিনি মন্তব্য করেন।
সিইসি বলেন, সবাই নিজেদের যোগ্য প্রার্থী মনে করেন। যাঁর শক্তি বেশি, তিনি নিজেকে তত বেশি যোগ্য মনে করেন। এর সঙ্গে তিনি যোগ করেন, ‘আমরা নির্বাচনের জন্য রাষ্ট্রের অন্য বিভাগের ওপর নির্ভরশীল। যে কারণে তাঁদের ওপর আমাদের কর্তৃত্ব কম। কাঙ্ক্ষিত সহযোগিতা পাই না। সে জন্যই মারপিট, হানাহানি অব্যাহত আছে। নির্বাচন অর্থকেন্দ্রিক হয়ে গেছে।’
কাজী রকিবউদ্দীন আহমদ বলেন, আজকের রাতকে বিশেষ গুরুত্ব দেওয়া হচ্ছে। রাতের বেলা যাতে ব্যালট পেপারে কেউ সিল মারতে না পারে, সে জন্য নিরাপত্তার ব্যবস্থা করা হয়েছে।
প্রথম দফায় কাল ৭৩২টি ইউপিতে নির্বাচন হচ্ছে। কাল সকাল আটটা থেকে বিকেল চারটা পর্যন্ত ভোট গ্রহণ চলবে। প্রথম দফার নির্বাচনে ভোটার সংখ্যা ১ কোটি ১৯ লাখ ৪০ হাজার ৭৪১। ভোট কেন্দ্র ৬ হাজার ৯৮৭টি। ৭৩২টি ইউপিতে চেয়ারম্যান প্রার্থী ৩ হাজার ৪৩ জন, সংরক্ষিত মহিলা সদস্য পদে প্রার্থী ৭ হাজার ৫৭৫ জন ও সাধারণ সদস্য পদে প্রার্থী ২৫ হাজার ৮৪৭ জন।
