
দেশের চার জেলায় আজ রোববার সড়ক দুর্ঘটনায় কমপক্ষে ১১ জন নিহত হয়েছে। তাদের মধ্যে বগুড়ায় ছয়, সরাইলে দুই, কুমিল্লার দাউদকান্দি উপজেলায় দুই এবং নাটোরে একজন নিহত হয়েছে। নিহত লোকজনের মধ্যে কয়েকজন শিশুও রয়েছে। আমাদের নিজস্ব প্রতিবেদক ও প্রতিনিধিদের পাঠানো খবর।বগুড়া:ঢাকা-দিনাজপুর মহাসড়কের বগুড়া শহরতলির বনানী পর্যটন মোটেলের কাছে রংপুর থেকে ছেড়ে আসা এসআর প্লাস নামের শীতাতপ নিয়ন্ত্রিত একটি বাসের সঙ্গে বিপরীত দিক থেকে আসা একটি ট্রাকের মুখোমুখি  সংঘর্ষ হয়। এতে মা-মেয়েসহ ছয়জন নিহত হয়েছে। বেলা তিনটার দিকে এ দুর্ঘটনা ঘটে। নিহত ব্যক্তিরা হলো গাইবান্ধার বেলাল হোসেন (৪৫), দিনাজপুরের বিরামপুর উপজেলার রাজিয়া বেগম (২২) ও তাঁর কন্যা মিতু (৭)। বাকি তিনজনের পরিচয় জানা যায়নি। দুর্ঘটনায় আহত ২১ জনকে আশঙ্কাজনক অবস্থায় বগুড়ার শহীদ জিয়াউর রহমান মেডিকেল কলেজ হাসপাতালে ভর্তি করা হয়েছে।
শাজাহানপুর থানার ভারপ্রাপ্ত কর্মকর্তা (ওসি) মাহমুদুল আলম ঘটনার সত্যতা নিশ্চিত করেছেন। 
 
সরাইল (ব্রাহ্মণবাড়িয়া) :
ঢাকা-সিলেট মহাসড়কের ব্রাহ্মণবাড়িয়ার সরাইল উপজেলা সদরের কুট্টাপাড়া মোড়ের কাছে আজ রোববার বিকেল চারটার দিকে একটি বালুবোঝাই ট্রাকের পেছনে দ্রুতগতিতে আসা একটি যাত্রীবাহী সিএনজি চালিত অটোরিকশার ধাক্কা লাগে। এতে অটোরিকশার যাত্রী রতন দাস (৩০) ঘটনাস্থলেই মারা যান। আহত অটোরিকশার চালককে (৩০) জেলা সদর হাসপাতালে নেওয়া হলে কর্তব্যরত চিকিত্সক তাঁকে মৃত ঘোষণা করেন। এ ঘটনায় গুরুতর আহত হয়েছেন মা (৩০) ও এক মেয়ে (১৪)। তাঁদের জেলা সদর হাসপাতালে ভর্তি করা হয়েছে।  সরাইল বিশ্বরোড মোড় সড়ক (হাইওয়ে) পুলিশ ফাঁড়ির দায়িত্বপ্রাপ্ত কর্মকর্তা উপপরিদর্শক (এসআই) মো. রফিকুল ইসলাম জানান, এ ব্যাপারে মামলার প্রস্তুতি চলছে।
 
দাউদকান্দি (কুমিল্লা):
ঢাকা- চট্টগ্রাম মহাসড়কের দাউদকান্দি উপজেলার  টোল প্লাজা এলাকায় বেলা সোয়া ১১টার দিকে ঢাকাগামী আল-আরাফা পরিবহনের একটি যাত্রীবাহী বাস  ঢাকাগামী  সিএনজিচালিত একটি অটোরিকশাকে  পেছন দিক থেকে ধাক্কা দেয়। এতে অটোরিকশার যাত্রী বউ-শাশুড়ি  মারা গেছেন। এতে আরও তিনজন আহত হন। নিহত ব্যক্তিরা হলেন   নারায়ণগঞ্জের বন্দর থানার শেলশারদী গ্রামের নাসরীন আক্তার (২৫) ও তাঁর শাশুড়ি পারুল বেগম (৪৮)। আহত ব্যক্তিরা হলেন বাসের চালক ইউসুফ হোসেন, নিহত নাসরীন আক্তারের ছেলে, ননদের মেয়ে ও অটোরিকশার চালক। আহতদের  দাউদকান্দি উপজেলা স্বাস্থ্য কমপ্লেক্সে  প্রাথমিক চিকিত্সা  দেওয়া হয়। দাউদকান্দি  হাইওয়ে থানার ভারপ্রাপ্ত কর্মকর্তা (ওসি) মিজানুর রহমান ঘটনার সত্যতা নিশ্চিত করেছেন।
 
নাটোর:
নাটোরের সিংড়া উপজেলায় বেলা আড়াইটার দিকে একটি মাইক্রোবাস একটি ভটভটিকে ধাক্কা দেয়। এ সময় ভটভটিতে থাকা রতন প্রামাণিক (১৮) নামের এক কৃষক ছিটকে পড়ে যান। তাঁকে সিংড়া উপজেলা স্বাস্থ্য কমপ্লেক্সে ভর্তি করা হয়। সেখানে চিকিত্সাধীন অবস্থায় বেলা তিনটার দিকে রতন মারা যান। সিংড়া থানার ভারপ্রাপ্ত কর্মকর্তা (ওসি) গোলাম হায়দার ফায়জুর রহমান বলেন, এ ব্যাপারে অভিযোগ পেলে আইনানুগ ব্যবস্থা নেওয়া হবে। 
 
