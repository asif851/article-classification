
মানিকগঞ্জ পৌর এলাকার আন্দারমানিক গ্রামে গতকাল রোববার দুপুরে কালীচরণ মণ্ডল (৭০) নামের এক বৃদ্ধকে গলা কেটে হত্যা করা হয়েছে। ওই বৃদ্ধের ডান হাতসহ আজাদ হোসেন (২৮) নামের এক যুবককে আটক করে পুলিশে দিয়েছে গ্রামবাসী।পুলিশ, এলাকাবাসী ও নিহত ব্যক্তির স্বজনেরা জানান, গতকাল সকাল থেকে আন্দারমানিক গ্রামের বাড়ির কাছে নিজের সরিষাখেতে বাঁশের কঞ্চির বেড়া দিচ্ছিলেন কালীচরণ। বেলা দেড়টার দিকে ওই খেতে তাঁর জবাই করা লাশ পড়ে থাকতে দেখেন গ্রামের লোকজন। এ সময় কালীচরণের ডান হাত শরীর থেকে বিচ্ছিন্ন ছিল। আড়াইটার দিকে পাশের চরবেউথা গ্রামের কালীগঙ্গা নদীর পার থেকে কালীচরণের কাটা ডান হাতসহ আজাদকে আটক করেন গ্রামের লোকজন।
