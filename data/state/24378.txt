
তথ্য ও যোগাযোগপ্রযুক্তি আইনের মামলায় গ্রেপ্তার জাতীয় দলের ক্রিকেটার আরাফাত সানির জামিন আবারও নামঞ্জুর করেছেন আদালত। আজ বুধবার বেলা দুইটার পর ঢাকার সাইবার ট্রাইব্যুনালের বিচারক সাইফুল ইসলাম এ আদেশ দেন।আরাফাত সানির আইনজীবী মুরাদুজ্জামান প্রথম আলোকে বলেন, এর আগে আরাফাত সানির জামিন নাকচ করেছিলেন ঢাকার মুখ্য মহানগর হাকিম আদালত। ওই জামিন নাকচ আদেশের বিরুদ্ধে সাইবার ট্রাইব্যুনালে জামিনের আবেদন জানানো হয়। আবেদনের ওপর শুনানি শেষে আদালত আরাফাত সানির জামিন নামঞ্জুর করেছেন।আদালতে শুনানির সময় মামলার বাদী ওই তরুণী উপস্থিত ছিলেন।গত ৫ জানুয়ারি আরাফাত সানির বিরুদ্ধে তথ্য ও যোগাযোগপ্রযুক্তি আইনে মোহাম্মদপুর থানায় এই মামলা করেন ওই তরুণী। গত ১৯ জানুয়ারি সানিকে ঢাকার আমিনবাজার এলাকা থেকে গ্রেপ্তার করা হয়। পরে ওই তরুণী নিজেকে আরাফাত সানির স্ত্রী দাবি করে ২০ লাখ টাকা যৌতুক দাবির অভিযোগে যৌতুক নিরোধ আইনে গত ২০ জানুয়ারি ঢাকার মুখ্য মহানগর হাকিম আদালতে আরেকটি মামলা করেন। আদালত নালিশি এই মামলা আমলে নিয়ে আরাফাত সানির বিরুদ্ধে সমন জারি করেন। আগামী ৫ এপ্রিল সমন জারিসংক্রান্ত প্রতিবেদন দাখিল করার আদেশ দেন আদালত।
এ ছাড়া ১ ফেব্রুয়ারি নারী ও শিশু নির্যাতন দমন আইনে ক্রিকেটার আরাফাত সানি ও তাঁর মায়ের বিরুদ্ধে পৃথক মামলা করেন ওই তরুণী। এই মামলাতেও আরাফাত সানির রিমান্ড ও জামিন উভয় আবেদন নাকচ করে তাঁকে কারাগারে পাঠানোর আদেশ দেন আদালত।
তথ্য ও যোগাযোগপ্রযুক্তি আইনের মামলায় ওই তরুণী অভিযোগ করেন, আরাফাত সানির সঙ্গে তাঁর ২০১৪ সালের ৪ ডিসেম্বর বিয়ে হয়। গত বছরের ১২ জুন আরাফাত সানি দুজনের একান্ত ব্যক্তিগত ছবি ও তাঁর (তরুণীর) একক আপত্তিকর ছবি ম্যাসেঞ্জারে পাঠিয়ে হুমকি দেন। ২৫ নভেম্বর আরাফাত সানি তাঁকে (তরুণীকে) আবারও আপত্তিকর ছবি পাঠিয়ে ভয়াবহ পরিস্থিতির জন্য অপেক্ষা করতে বলে হুমকি দেন।
