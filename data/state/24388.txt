
কিশোরগঞ্জের ভৈরবের ভবানীপুর গ্রামে আওয়ামী লীগের দুই পক্ষের সংঘর্ষে আহত মো. রায়হান (২৪) নামে এক ব্যক্তি নিহত হয়েছেন। গতকাল বৃহস্পতিবার ঢাকা মেডিকেল কলেজ হাসপাতালে চিকিৎসাধীন অবস্থায় তিনি মারা যান।
রায়হান শ্রীনগর ইউনিয়নের ২ নম্বর ওয়ার্ড আওয়ামী লীগের সাবেক সভাপতি জয়নাল আবেদীনের সমর্থক ছিলেন।
পুলিশ জানায়, শ্রীনগর ইউনিয়ন আওয়ামী লীগের সাংগঠনিক সম্পাদক হুমায়ুন কবির ও ওই ইউনিয়নের ২ নম্বর ওয়ার্ড আওয়ামী লীগের সাবেক সভাপতি জয়নাল আবেদীনের বাড়ি ভবানীপুর গ্রামে। দলীয় নেতৃত্ব নিয়ে দুই নেতার মধ্যে দীর্ঘদিন ধরে বিরোধ চলছে। নবীন লীগের কমিটি গঠন নিয়ে হুমায়ুন কবির ও জয়নাল আবেদীনের পক্ষের মধ্যে গত রোববার রাত থেকে সংঘর্ষ শুরু হয়। সোমবার সংঘর্ষ চলাকালে রায়হানের মাথায় ইট দিয়ে আঘাত করা হয়। গুরুতর আহত অবস্থায় তাঁকে ঢাকা মেডিকেল কলেজ হাসপাতালে ভর্তি করা হয়। তিন দিন পর গতকাল বিকেলে তিনি মারা যান। পুলিশ গতকাল বিকেলে রায়হানের মৃত্যুর তথ্য নিশ্চিত করে।
 রায়হানের মৃত্যুর সংবাদ গ্রামে ছড়িয়ে পড়ার পর বিকেল থেকে ভবানীপুর গ্রামে নতুন করে উত্তেজনা দেখা দেয়। জয়নাল পক্ষ লাঠিসোঁটা নিয়ে প্রতিপক্ষের বাড়িতে হামলা চালানোর প্রস্তুতি নেয়। এ সময় মোতায়েন থাকা পুলিশ জয়নাল পক্ষকে ছত্রভঙ্গ করে দেয়।
জয়নাল আবেদীন অভিযোগ করে বলেন, ‘হুমায়ুন পক্ষের লোকজনের হামলায় রায়হান আহত হওয়ার পর মারা যান। তাঁরা আমাদের আরও লোক হত্যার পরিকল্পনা করছে।’
হুমায়ুন কবির বলেন, ‘রায়হান মূলতআহত হয়েছিল তাদের নিজেদের ছোড়া ইটের আঘাতে। এই সুযোগ নিয়ে তারা আমাদের পক্ষের বাড়িঘরে ভাঙচুর ও লুটপাটের চেষ্টায় আছে।’
ভৈরব থানার পরিদর্শক (তদন্ত) আবু তাহের বলেন, উপজেলা নির্বাহী কর্মকর্তা (ইউএনও) জেসমিন আক্তারের উপস্থিতিতে রাতেই রায়হানের দাফন সম্পন্ন করার প্রক্রিয়া চলছে। অপ্রীতিকর পরিস্থিতি ঠেকাতে অতিরিক্ত পুলিশ মোতায়েন করা হয়েছে। এ ব্যাপারে হত্যা মামলা দায়েরের প্রস্তুতি চলছে।
দলীয় সূত্রে জানা গেছে, গত ১৬ অক্টোবর নবীন লীগের শ্রীনগর ইউনিয়ন কমিটি গঠন করা নিয়ে দুই পক্ষের মধ্যে সংঘর্ষ হয়। গত শুক্রবার নবীন লীগের কমিটি ঘোষণার পর নতুন করে উত্তেজনা দেখা দেয়। পরে রোববার রাত থেকে পক্ষ দুটির মধ্যে সংঘর্ষ শুরু হয়। এতে একজন নিহত এবং পুলিশের দুই সদস্যসহ এই পর্যন্ত উভয় পক্ষের ৫০ জন আহত হয়। এ ঘটনায় ছয়জনকে গ্রেপ্তার করা হয়েছে।
 
