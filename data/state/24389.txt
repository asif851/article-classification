
মিথ্যা নাম ও পদবি পরিচয় দিয়ে এক বিচারপতির স্ত্রীর কাছে তাঁদের দুই সন্তানের পাসপোর্ট ভেরিফিকেশনের জন্য ঘুষ দাবি করায় পুলিশের এক এএসআইকে গ্রেপ্তারের নির্দেশ দিয়েছেন হাইকোর্ট। এই পুলিশ সদস্য বাহিনীর বিশেষ শাখায় কর্মরত।
আজ বুধবার বিচারপতি কাজী রেজা-উল হকের একক হাইকোর্ট বেঞ্চ স্বতঃপ্রণোদিত হয়ে এ আদেশ দেন। একই সঙ্গে তাঁর বিরুদ্ধে বিভাগীয় ব্যবস্থা নিতে ও দায়িত্ব থেকে সরিয়ে দিতে বলেছেন আদালত।
ওই পুলিশ কর্মকর্তা ঘুষ চাওয়ার সময় নিজের নাম সালাম ও পদবি উপপরিদর্শক (এসআই) বলেছিলেন। কিন্তু তাঁর প্রকৃত নাম সাদেকুল ইসলাম।
হাইকোর্ট বিভাগের বিচারপতি আবু তাহের মো. সাইফুর রহমানের দুই সন্তানের পাসপোর্ট ভেরিফিকেশনের জন্য সহকারী উপপরিদর্শক সাদেকুল বিচারপতির স্ত্রীর কাছে ২০০০ টাকা ঘুষ দাবি করেন। এরপর বিষয়টি সংশ্লিষ্ট কর্তৃপক্ষকে জানানো হয় এবং আজ সকালে ওই পুলিশ সদস্যকে আদালতে হাজির হতে বলা হয়। আজ এই পুলিশ কর্মকর্তা হাজির হলে আদালত এ আদেশ দেন। একপর্যায়ে আদালত হাইকোর্ট বিভাগের ডেপুটি রেজিস্ট্রার মো. কামাল হোসেন শিকদারকে ডেকে তাঁর কাছে সাদেকুলকে তুলে দেন।
কামাল হোসেন শিকদার প্রথম আলোকে বলেন, এএসআই সালাম আমাদের হেফাজতে রয়েছেন। কিছুক্ষণ পর তাঁকে শাহবাগ পুলিশের কাছে দেওয়া হবে।
