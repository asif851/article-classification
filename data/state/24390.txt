
বাংলা বছরের শেষ দিন চৈত্রসংক্রান্তিতে অন্য রকম উৎসব উদ্‌যাপন করলেন দেশের উত্তরের জেলা পঞ্চগড় এবং সীমান্তের ওপারে ভারতের কয়েক হাজার বাঙালি। আজ বুধবার দুপুরে পঞ্চগড় সদর উপজেলার অমরখানা সীমান্তে কাঁটাতারের বেড়া মাঝখানে রেখে জড়ো হন দুই বাংলার অনেকে। তাঁরা পরস্পরকে দেখে আবেগে কখনো হাসেন, কখনো কাঁদেন। তবে এই কান্না বিরহের নয়, মধুর মিলনের।
সাধারণত বাংলা নতুন বছরের প্রথম দিনে এখানে জড়ো হন দুই বাংলার মানুষ। তবে এবার তাঁরা বছরের শেষ দিন চৈত্রসংক্রান্তিতে এখানে আসেন। বাংলাদেশ ও ভারতের বিভিন্ন স্থানে থাকা সাধারণ মানুষ, যাঁরা অর্থের অভাবে পাসপোর্ট-ভিসা করতে পারেন না, তাঁরা এই দিনটির অপেক্ষায় থাকেন। সময় হলে দেখা করেন স্বজনের সঙ্গে।
ভোর থেকেই দুই দেশের বিভিন্ন প্রান্তের মানুষ এসে জড়ো হন এই সীমান্তে। দীর্ঘদিন পরস্পরের কাছ থেকে বিচ্ছিন্ন হয়ে থাকা এই মানুষেরা স্বজনদের একনজর দেখার সুযোগ হাতছাড়া করতে চান না। ভারতের শিলিগুড়ি, দার্জিলিং, জলপাইগুড়ি, কোচবিহার এমনকি আসাম এলাকা থেকেও অনেকে আসেন এখানে। কাঁটাতারের বেড়ার এপারে কয়েক হাজার বাংলাদেশি, ওপারে কয়েক হাজার ভারতীয় বাঙালি। তাঁদের কেউ কেউ কাঁটাতারের ওপর দিয়ে বিস্কুট, চানাচুর, ঠান্ডা পানীয়র বোতল, ফলমূল ছুড়ে দিলেন পরস্পরের দিকে। বেলা একটা থেকে তিনটা পর্যন্ত চলে এই মিলনমেলা।
ভারত সীমান্তে ছেলে মো. নজরুল ইসলাম (৫০) আর বাংলাদেশ সীমান্তে মা নজিমা খাতুন (৭৫)। কান্নাজড়িত কণ্ঠে দুজন দুজনের সঙ্গে কথা বলছেন। একে অপরকে জড়িয়ে ধরতে চাইছিলেন। তবে বাধা হয়ে দাঁড়ায় মাঝের কাঁটাতার। ছেলে নজরুল বললেন, ‘ইচ্ছা হচ্ছিল মাকে জড়িয়ে ধরি। চিৎকার করে কান্না করি। কাঁটাতারের ফাঁক দিয়ে অনেক চেষ্টা করেছি। কিন্তু পারলাম না।’ কাঁটাতারের ফাঁক দিয়ে মা হাত বাড়িয়ে দিলেন, ছেলেও হাত বাড়িয়ে দিলেন। ছেলে মায়ের হাত ধরে দোয়া চাইলেন। মা দোয়া করে বললেন, ‘ভালো থাক, সুখে থাক বাবা।’জলপাইগুড়ির গোমস্তাপুর থেকে এসেছেন সইমউদ্দিন (৬০)। উদ্দেশ্য, ভাইয়ের সঙ্গে দেখা করা। তেঁতুলিয়ার কলিমজোত থেকে যাওয়া তাঁর ভাই ইছাহাক আলী বলেন, ‘৪২ বছর পর দুজনের দেখা হলো।’ দুজনেই জানালেন, পাসপোর্ট-ভিসা নেই। বছরে অন্তত একটা দিন এ রকম করলে ভালো হয়।এখানে আগত ব্যক্তিরা জানালেন, ১৯৪৭ সালে দেশভাগের পর দুই দেশে পড়ে যান আত্মীয়স্বজনেরা। ফলে ভিসা-পাসপোর্ট ছাড়া এই স্বজনদের মধ্যে যাতায়াতের সুযোগ বন্ধ হয়ে যায়।ভারতীয় সীমান্তরক্ষী বাহিনীর (বিএসএফ) খালাপাড়া ক্যাম্পের কোম্পানি কমান্ডার হাবিলদার এএস সিখাওয়াত বলেন, ‘আমরা স্থানীয়দের অনুরোধে বর্ডার গার্ড বাংলাদেশের (বিজিবি) সঙ্গে আলোচনা করে এ উদ্যোগ নিয়েছি।’পঞ্চগড় ১৮ বিজিবি ব্যাটালিয়নের কর্মকর্তা ইমাম হোসেন বলেন, ‘স্থানীয় লোকজনের অনুরোধে এবং বিএসএফের সঙ্গে আলোচনা করে কাঁটাতারের বেড়ার পাশে জিরো লাইনে স্বল্প সময়ের জন্য স্বজনদের সাক্ষাতের এ উদ্যোগ নেওয়া হয়েছে।’
