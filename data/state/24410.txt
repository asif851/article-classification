
বিএনপির মহাস‌চিব মির্জা ফখরুল ইসলাম আলমগীর বলেছেন, সব কর্মসূচির জন্য অনুমতি নিতে হবে কেন? বিএনপি তো ১৪৪ ধারা ভঙ্গ করেনি।
আজ শনিবার দুপুরে ঢাকার নয়াপল্টনে বিএনপির কেন্দ্রীয় কার্যালয়ে সংবাদ সম্মেলনে এক প্রশ্নের জবাবে মির্জা ফখরুল ইসলাম আলমগীর এ কথা বলেন।
বিএনপির নেতা-কর্মীরা তো রাস্তায় নামেননি, তাঁরা ১৪৪ ধারাও ভঙ্গ করেননি উল্লেখ করে বিএনপির মহাস‌চিব বলেন, বিএনপির শান্তিপূর্ণ কর্মসূচিতে পুলিশ হামলা করবে কেন? তিনি বলেন, ‘ফুটপা‌তে দাঁড়িয়ে কালো পতাকা প্রদর্শন করতে পার‌ব না কেন? এটা তো আমার মৌ‌লিক অধিকার। তাহ‌লে কি ঘ‌রের ম‌ধ্যে কথা বল‌তেও পু‌লি‌শের অনুম‌তি লাগ‌বে?’
ফখরুল ইসলাম বলেন, সরকা‌র উসকানি ‌দি‌য়ে প‌রি‌স্থি‌তি ঘোলা‌টে ও সংঘাতপূর্ণ করতে চাইছে। কিন্তু বিএন‌পি শান্তিপূর্ণ কর্মসূ‌চি চা‌লি‌য়ে আস‌ছে। সরকার যে ধরনের আচরণ কর‌ছে, তা‌তে উদ্ভূত প‌রি‌স্থি‌তির জন্য তারা দায়ী থাক‌বে। তি‌নি বলেন, শান্তিপূর্ণ কর্মসূচিতে পুলিশ বিনা উসকানি‌তে হামলা চা‌লি‌য়ে অসংখ্য নেতা-কর্মীকে আহত ও আটক ক‌রে‌ছে। এ ঘটনায় তিনি তীব্র ঘৃণা ও ধিক্কার জানান।
ফখরুল ইসলাম বলেন, সরকার শান্তিপূর্ণ কর্মসূ‌চিতে বাধা না দেওয়ার কথা বল‌লেও কালো পতাকা প্রদর্শ‌নের ম‌তো কর্মসূ‌চি‌কে কেন্দ্র করে তারা প্রমাণ ক‌রে‌ছে, তারা ‘মুনা‌ফেকি’ গণতন্ত্র করে।
এ সময় সাংবাদিকেরা বিএনপির কর্মসূচি সম্পর্কে জানতে চাইলে মির্জা ফখরুল বলেন, ঠিক সময়ে পরবর্তী কর্মসূচি সম্পর্কে জানিয়ে দেওয়া হবে।
মির্জা ফখরুল অভি‌যোগ ক‌রেন, ‘পুরুষ পুলিশ কার্যালয়ের ভেতরে ঢুকে দ‌লের ম‌হিলা নেতা-কর্মীদের টে‌নেহিঁচড়ে নি‌য়ে গে‌ছে।’
সংবাদ সম্মেলনে বিএন‌পির স্থায়ী কমিটির সদস্য মওদুদ আহমদ, মির্জা আব্বাস, মঈন খান, আবদুল আউয়াল মিন্টু প্রমুখ উপ‌স্থিত ছি‌লেন।
এদিকে সংবাদ সম্মেলন শেষে দলীয় কার্যালয় থে‌কে বেরিয়ে যাওয়ার সময় বিএনপির যুগ্ম মহাসচিব মোয়াজ্জেম হোসেন আলালকে আটক করে পুলিশ।
