
সরকার জঙ্গিবাদকে ব্যবহার করে রাজনৈতিক উদ্দেশ্য হাসিল করতে চাইছে বলে দাবি করেছেন বিএনপির মহাসচিব মির্জা ফখরুল ইসলাম আলমগীর। তিনি বলেন, জঙ্গিবাদের বিষয়টি এখনো রহস্যাবৃত। এ বিষয়ে র‍্যাব–পুলিশের বক্তব্যও সাংঘর্ষিক।আজ বৃহস্পতিবার রাজধানীর শেরেবাংলা নগরে বিএনপির প্রতিষ্ঠাতা জিয়াউর রহমানের কবরে শ্রদ্ধা জানাতে গিয়ে মির্জা ফখরুল সাংবাদিকদের প্রশ্নের জবাবে এসব কথা বলেন। এর আগে নারায়ণগঞ্জ জেলা বিএনপির নতুন কমিটির নেতাদের নিয়ে জিয়াউর রহমানের কবরে শ্রদ্ধা জানান ফখরুল।চট্টগ্রামের সীতাকুণ্ডে জঙ্গিবিরোধী অভিযানের বিষয়ে দৃষ্টি আকর্ষণ করা হলে মির্জা ফখরুল বলেন, বাংলাদেশে জঙ্গিবাদ প্রতিষ্ঠিত করতে একটি মহল কাজ করছে। জঙ্গিবাদের বিষয়গুলো সুষ্ঠুভাবে তদন্ত হচ্ছে না এবং এটি রহস্যাবৃত।বিএনপির এই নেতা বলেন, এখন পর্যন্ত জঙ্গিবাদে যারা গ্রেপ্তার হয়েছে, তাদের খুব কমসংখ্যক অভিযুক্তকে বিচারের আওতায় আনা হয়েছে। বেশির ভাগ ক্ষেত্রেই দেখা যায় যে তাদের হত্যা করা হচ্ছে। এ জন্য কিছুটা রহস্য থেকে যাচ্ছে। এ ছাড়া সরকারের দাবি এবং আন্তর্জাতিক সংস্থাগুলোর দাবির মধ্যে অনেক ফারাক দেখা যায়। এমনকি সরকারের আইনশৃঙ্খলা রক্ষাকারী বিভিন্ন বাহিনী, যেমন: র‍্যাব-পুলিশের বক্তব্যেও সামঞ্জস্য নেই, তাদের বক্তব্য সাংঘর্ষিক। তাই জঙ্গিবাদ নিয়ে সুষ্ঠু তদন্ত হচ্ছে কি না, জঙ্গিবাদ নির্মূলে সুষ্ঠু ব্যবস্থা নেওয়া হচ্ছে কি না, এসব নিয়ে সন্দেহ থেকে যাচ্ছে।
আরেক প্রশ্নের জবাবে মির্জা ফখরুল বলেন, সরকারি সুযোগ-সুবিধা ব্যবহার করে প্রধানমন্ত্রী শেখ হাসিনা এখন পর্যন্ত দুটি জনসভা করেছেন এবং সেখানে নৌকায় ভোট চেয়েছেন। আওয়ামী লীগের চরিত্রই এমন। তিনি অভিযোগ করেন, সরকার বিরোধী দলকে কোণঠাসা করে, নির্বাচনে আসার সুযোগ না দিয়ে আবারও একতরফা নির্বাচন করতে চায়। তবে এবার তা সম্ভব হবে না। জনগণ কোনোভাবেই তা মেনে নেবে না।
বিএনপির মহাসচিব বলেন, বিএনপি নির্বাচনমুখী দল। বিএনপি সব সময় নির্বাচনের জন্য প্রস্তুত থাকে। রাজনীতি হচ্ছে নির্বাচনের জন্য। যখন তফসিল হবে, তখন বিএনপি এ বিষয়ে সিদ্ধান্ত নেবে।
