
রামপালে কয়লাভিত্তিক তাপবিদ্যুৎ প্রকল্পে স্থিতাবস্থা বজায় রাখার নির্দেশনা চেয়ে করা রিটের শুনানি আগামীকাল বুধবার পর্যন্ত মুলতবি করা হয়েছে। গতকাল সোমবার বিচারপতি নাঈমা হায়দার ও বিচারপতি জাফর আহমেদের সমন্বয়ে গঠিত হাইকোর্ট বেঞ্চ রিটের ওপর শুনানি গ্রহণ করেন।স্থিতাবস্থা বজায় রাখার নির্দেশনা চেয়ে সুপ্রিম কোর্টের চার আইনজীবী গত রোববার রিট করেন। গতকাল রিটের পক্ষে শুনানিতে অংশ নেন আইনজীবী মনজিল মোরসেদ। রাষ্ট্রপক্ষে ছিলেন অ্যাটর্নি জেনারেল মাহবুবে আলম ও ডেপুটি অ্যাটর্নি জেনারেল মোখলেছুর রহমান।পরে মোখলেছুর রহমান প্রথম আলোকে বলেন, রামপাল বিদ্যুৎ প্রকল্প নিয়ে আগে দুটি রিট করা হয়। শুনানিকালে এসব রিটে কী ধরনের আবেদন ছিল ও কী আদেশ হয়েছিল, সে বিষয়ে আদালত জানতে চান। বুধবার পর্যন্ত শুনানি মুলতবি করে ওই দিন রিট আবেদনকারীদের তা জানাতে বলা হয়েছে।সর্বশেষ রিটে ওই বিদ্যুৎ প্রকল্পের আশপাশের পরিবেশ ও বসবাসরত ব্যক্তিদের জীবনের ওপর পরিবেশগত প্রভাব মূল্যায়নে দেশীয় ও আন্তর্জাতিক পরিবেশবিদ ও জীববৈচিত্র্য বিশেষজ্ঞ সমন্বয়ে একটি কমিটি গঠনের কেন নির্দেশ দেওয়া হবে না—এ মর্মে রুল চাওয়া হয়েছে।কমিটির সুপারিশ অনুসারে পরিবেশবান্ধব যেকোনো এলাকায় বিদ্যুৎকেন্দ্র স্থাপনে বিবাদীদের প্রতি কেন নির্দেশ দেওয়া হবে না, এ বিষয়েও রুল চাওয়া হয়। আর বিশেষজ্ঞ কমিটির প্রতিবেদন না পাওয়া পর্যন্ত ওই প্রকল্প বাস্তবায়ন কার্যক্রমের ওপর স্থিতাবস্থা বজায় রাখতে বিবাদীদের প্রতি নির্দেশ দেওয়ার আরজি রয়েছে। আবেদনে প্রধানমন্ত্রীর কার্যালয়ের সচিব, মন্ত্রিপরিষদ সচিব, পরিবেশসচিব, পরিকল্পনাসচিব, জ্বালানি ও বিদ্যুৎসচিব, পরিবেশ অধিদপ্তরের মহাপরিচালক, বাংলাদেশ বিদ্যুৎ উন্নয়ন বোর্ডের চেয়ারম্যান, রামপাল কয়লাভিত্তিক বিদ্যুৎ প্রকল্প পরিচালকসহ সংশ্লিষ্ট ব্যক্তিদের বিবাদী করা হয়েছে। সুপ্রিম কোর্টের আইনজীবী আসাদুজ্জামান সিদ্দিকী, মো. একলাস উদ্দিন ভূঁইয়া, মাহবুবুল ইসলাম ও সৈয়দা শাহীন আরা লাইলী রিটটি করেন।
