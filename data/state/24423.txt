
বিএনপির চেয়ারপারসন খালেদা জিয়ার সঙ্গে সৌজন্য সাক্ষাৎ করেছেন যুক্তরাজ্যের পররাষ্ট্র মন্ত্রণালয়ে দক্ষিণ এশিয়া ও আফগানিস্তান ডেস্কের পরিচালক ওয়েন জেনকিনস। এ সময় বাংলাদেশে নিযুক্ত যুক্তরাজ্যের হাইকমিশনার অ্যালিসন ব্লেইকও উপস্থিত ছিলেন।
গতকাল মঙ্গলবার গুলশানে বিএনপির চেয়ারপারসনের রাজনৈতিক কার্যালয়ে এই সাক্ষাৎ অনুষ্ঠিত হয়। এই সাক্ষাতের পর বিএনপি ও যুক্তরাজ্য দূতাবাসের পক্ষ থেকে কোনো কিছু জানানো হয়নি।
গতকালের সাক্ষাতের সময় বিএনপির মহাসচিব মির্জা ফখরুল ইসলাম আলমগীর, স্থায়ী কমিটির সদস্য আব্দুল মঈন খান, চেয়ারপারসনের উপদেষ্টা কাউন্সিলের সদস্য রিয়াজ রহমান ও বিশেষ সম্পাদক আসাদুজ্জামান রিপন উপস্থিত ছিলেন।
 
