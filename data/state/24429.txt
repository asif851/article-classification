
খুলনা বিভাগীয় বিশাউদ্ভাবন উৎসব ও বিভাগীয় ডিজিটাল উদ্ভাবনী মেলায় তাক লাগানো সাফল্য পেয়েছে কুষ্টিয়া। দুটি বিভাগে মোট ২২টি ক্যাটাগরির মধ্যে ১৩টিতেই এ জেলার লোকজন পুরস্কার পেয়েছেন।
গত শুক্রবার দুপুরে খুলনা সার্কিট হাউস ময়দানে মেলার সমাপনী অনুষ্ঠানে পুরস্কার বিতরণ করা হয়। উদ্ভাবন চর্চায় সহায়তা করায়খুলনা বিভাগে শ্রেষ্ঠ অতিরিক্ত জেলা প্রশাসক নির্বাচিত হয়েছেন মো. মুজিব উল ফেরদৌস। তিনি কুষ্টিয়ার অতিরিক্ত জেলা প্রশাসক (সার্বিক, শিক্ষা ও আইসিটি)। উদ্ভাবন চর্চা বিভাগে শ্রেষ্ঠ হয়েছেন কুষ্টিয়া স্থানীয় সরকারের উপপরিচালক আনার কলি মাহবুব, আর উদ্ভাবন চর্চায় শ্রেষ্ঠ উপজেলা নির্বাহী কর্মকর্তা (ইউএনও) হয়েছেন সাহেলা আক্তার। তিনি কুমারখালীর ইউএনও। তথ্যপ্রযুক্তি (আইসিটি) ব্যবহার ও ভূমি সেবা সহজীকরণের উদ্যোগ গ্রহণের মাধ্যমে রাজস্ব সেবা প্রদানে শ্রেষ্ঠ হয়েছেন কুষ্টিয়া সদর উপজেলার সহকারী কমিশনার (ভূমি) মো. হাফিজ-আল-আসাদ। জেলা পর্যায়ে শ্রেষ্ঠ উদ্ভাবক হয়েছেন কুষ্টিয়া সদর উপজেলা পরিবার পরিকল্পনা কর্মকর্তা নাছিমা ইয়াসমিন।
সুশাসন প্রতিষ্ঠায় ও নাগরিক সেবা সহজীকরণে শ্রেষ্ঠ ইউপি চেয়ারম্যান হয়েছেন ভেড়ামারা উপজেলার ধরমপুরের মো. শাহাবুল আলম। এ ছাড়া কুয়াতুল ইসলাম কামিল মাদ্রাসা আইসিটি ব্যবহারে শ্রেষ্ঠ, খায়রুল ইসলাম শ্রেষ্ঠ নাগরিক সাংবাদিক, কে এ এম রুয়াইম রাব্বি ও আবুবক্কর সিদ্দিক আইসিটি ব্যবহারে শ্রেষ্ঠ ফ্রিল্যান্সার এবং নাজমুল ইসলাম শ্রেষ্ঠ ইউনিয়ন ডিজিটাল কেন্দ্র (ইউডিসি) উদ্যোক্তা হিসেবে নির্বাচিত হয়েছেন।
 
