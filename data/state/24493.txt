
সিলেটের কানাইঘাট উপজেলায় জাতীয়তাবাদী ছাত্রদল ও ইসলামী ছাত্রশিবিরের নেতা-কর্মীদের মধ্যে সংঘর্ষে ১৮-দলীয় জোটের একটি প্রস্তুতি সভা ও গণমিছিল পণ্ড হয়ে গেছে।৫ অক্টোবর খালেদা জিয়ার সিলেট সমাবেশের প্রচারণায় কানাইঘাট বাজারে উপজেলা ১৮-দলীয় জোটের উদ্যোগে ওই সভার আয়োজন করা হয়েছিল। গতকাল সোমবার বেলা তিনটার দিকে সভায় আধিপত্য নিয়ে সংঘর্ষ হয়। এতে পৌর বিএনপির এক নেতাসহ উভয় পক্ষের পাঁচজন আহত হন।প্রত্যক্ষদর্শী সূত্রে জানা গেছে, খালেদা জিয়ার সিলেট সফর সফল করার লক্ষ্যে গতকাল বিকেলে ওই সভা আহ্বান করা হয়। সভা শেষে গণমিছিলেরও আয়োজন করা হয়েছিল। সভা শুরুর পর ছাত্রদল মিছিল নিয়ে মঞ্চের কাছে যেতে চাইলে শিবিরের নেতা-কর্মীরা বাধা দেন। এ নিয়ে প্রথমে দুই পক্ষের কয়েকজন নেতা-কর্মীর মধ্যে বাগিবতণ্ডা হয়। এর জের ধরে উভয় পক্ষ সংঘর্ষে জড়িয়ে পড়ে।কানাইঘাট থানার ওসি আউয়াল চৌধুরী জানান, সভামঞ্চের কর্তৃত্ব নিয়ে ছাত্রদল-শিবিরের মধ্যে সংঘর্ষ হয়। পুলিশ ঘটনাস্থলে পৌঁছালে উভয় পক্ষ ঘটনাস্থল ত্যাগ করে। সংঘর্ষে পৌর বিএনপির যুগ্ম সম্পাদক নূরুল ইসলামসহ পাঁচজন আহত হয়েছে।কানাইঘাট উপজেলা জামায়াতের আমির আবদুল করিম জানান, সভামঞ্চের পাশে অবস্থান নেওয়া নিয়ে দুই পক্ষে হাতাহাতি হয়। পরে আবদুর রহমান নামে জামায়াতের এক কর্মীকে মারধরের ঘটনায় পাল্টাপাল্টি ধাওয়ার ঘটনা ঘটে।উপজেলা বিএনপির সভাপতি ও উপজেলা পরিষদের চেয়ারম্যান আশিক চৌধুরী জানান, সভা শুরুর আগেই ছাত্রদল-শিবিরের মধ্যে সংঘর্ষ হয়। পরিস্থিতি নিয়ন্ত্রণে রাখতে সভা ও গণমিছিল কর্মসূচি স্থগিত করা হয়।
