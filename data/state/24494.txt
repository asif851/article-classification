
বিরোধীদলীয় নেতা ও জাতীয় পার্টির (জাপা) প্রেসিডিয়াম সদস্য রওশন এরশাদ বলেছেন, পার্টির চেয়ারম্যান এইচ এম এরশাদ তাঁর ভাই জিএম কাদেরকে কো-চেয়ারম্যান করার পাশাপাশি মহাসচিব পদে পরিবর্তনের যে সিদ্ধান্ত নিয়েছেন তা অগণতান্ত্রিক। এটি নীতি সিদ্ধ হয়নি। 
তবে তাঁর (রওশন) আশা, জাপার চেয়ারম্যান এরশাদ এই সিদ্ধান্ত পুনর্বিবেচনা করবেন। একই সঙ্গে রওশন বলেছেন, তাঁকে পার্টির ভারপ্রাপ্ত চেয়ারম্যান করা নিয়েও যৌথসভায় কোনো আলোচনা হয়নি। ভারপ্রাপ্ত চেয়ারম্যান নিয়ে যে বিভ্রান্তি তৈরি হয়েছে তা ঠিক নয়। আজ শনিবার গণমাধ্যমে পাঠানো এক বিবৃতিতে রওশন এসব কথা বলেন। গত রোববার রংপুরে এরশাদ তাঁর ভাই জি এম কাদেরকে জাতীয় পার্টির কো-চেয়ারম্যান ঘোষণা করেন। এর পরের দিন গত সোমবার গুলশানে এক বৈঠকে বিরোধীদলীয় নেতা রওশন এরশাদকে দলের ভারপ্রাপ্ত চেয়ারম্যান করার ঘোষণা দেয় একটি অংশ। এর পরদিন গত মঙ্গলবার এরশাদ জাতীয় পার্টির (জাপা) মহাসচিব পদ থেকে জিয়াউদ্দিন আহমেদ বাবলুকে অব্যাহতি দিয়ে রুহুল আমিন হাওলাদারকে আবার দলের নতুন মহাসচিব ঘোষণা দেন। এসব ঘটনা পরম্পরায় এত দিন ধরে চুপ ছিলেন রওশন। আজ প্রথম তিনি বিবৃতি দিয়ে নিজের অবস্থান তুলে ধরেন। বিবৃতিতে রওশন এরশাদ এমপি আরও বলেন, ‘দলের চেয়ারম্যান হিসেবে হুসেইন মুহম্মদ এরশাদ, পার্লামেন্টারি পার্টি এবং প্রেসিডিয়াম সদস্যসভার আলোচনা ছাড়াই কো-চেয়ারম্যান অর্থাৎ ভবিষ্যৎ পার্টির চেয়ারম্যান ও মহাসচিব পদসহ পার্টির গুরুত্বপূর্ণ দুইটি পদে যে পরিবর্তন করেছেন যা রাজনৈতিক দলের নীতি সিদ্ধ নয় এবং অগণতান্ত্রিক। ভারপ্রাপ্ত চেয়ারম্যান নিয়ে পার্টিতে ও জনমনে যে বিভ্রান্তির সৃষ্টি হয়েছে সেটি সঠিক নয়, কারণ ভারপ্রাপ্ত চেয়ারম্যান নিয়ে যৌথসভায় এ ধরনের কোনো আলোচনা হয়নি।’
আরও পড়ুন... 
প্রধানমন্ত্রীকে অসম্মানিত করতে পারি না: এরশাদ
