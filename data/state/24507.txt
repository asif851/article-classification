
ফেনীর দাগনভূঞা উপজেলায় গত বৃহস্পতিবার রাতে এক দুর্বৃত্ত এক গৃহবধূকে (২২) ধর্ষণ করেছে বলে অভিযোগ পাওয়া গেছে। ওই গৃহবধূকে প্রথমে দাগনভূঞা উপজেলা স্বাস্থ্য কমপ্লেক্সে ও পরে ফেনী সদর হাসপাতালে ভর্তি করা হয়।গৃহবধূর পারিবারিক সূত্রের ভাষ্যমতে, উপজেলার এয়াকুবপুর ইউনিয়নের একটি গ্রামের বাসিন্দা মো. ইলিয়াছ (২০) বৃহস্পতিবার রাতে পাশের বাড়ির এক প্রতিবেশীর ঘরে ঢুকে অস্ত্রের ভয় দেখিয়ে ওই গৃহবধূকে ধর্ষণ করেন। এরপর ছোরা দিয়ে তাঁর শরীরের বিভিন্ন স্থানে আঘাত করে পালিয়ে যান। ঘটনার সময় ওই গৃহবধূর স্বামী বাড়িতে ছিলেন না।এলাকার অনেকে বলেন, ইলিয়াছ এলাকার বেশ কয়েকটি মেয়েকে নানাভাবে উত্ত্যক্ত করেছেন। এ নিয়ে একাধিকবার সালিস হয়। ধর্ষণের শিকার গৃহবধূর দাদাও সালিসদার ছিলেন। এ কারণে ইলিয়াছ ক্ষিপ্ত হয়ে এ ঘটনা ঘটিয়েছেন বলে তাঁদের ধারণা।ফেনী সদর হাসপাতালের আরএমও অসীম কুমার সাহা ধর্ষণ ও আঘাতজনিত কারণে ওই গৃহবধূকে হাসপাতালে ভর্তির সত্যতা নিশ্চিত করেছেন। দাগনভূঞা থানার ওসি মো. নিজাম উদ্দিন বলেন, তিনি স্থানীয় একজন সাংবাদিকের কাছে ঘটনাটি শুনেছেন।
 
