
মোহাম্মদ নিজামউদ্দিন আহমেদকে ভাইস অ্যাডমিরাল পদে পদোন্নতি দিয়ে নৌবাহিনীর প্রধান করা হয়েছে। তাঁর এ নিয়োগ ২৭ জানুয়ারি থেকে কার্যকর হবে। বর্তমানে তিনি চট্টগ্রাম বন্দর কর্তৃপক্ষের চেয়ারম্যান।আজ বৃহস্পতিবার প্রতিরক্ষা মন্ত্রণালয়ের পক্ষ থেকে এ সংক্রান্ত প্রজ্ঞাপন জারি করা হয়।
আন্তবাহিনী জনসংযোগ পরিদপ্তরের (আইএসপিআর) এক বিজ্ঞপ্তিতে এ তথ্য জানানো হয়। এতে বলা হয়, ২৭ জানুয়ারি ২০১৬ তারিখ অপরাহ্ণ থেকে ভাইস অ্যাডমিরাল পদে পদোন্নতি ও বাহিনীর প্রধান হিসেবে তাঁর নিয়োগ কার্যকর হবে। মেয়াদ তিন বছর, যা শেষ হবে ২০১৯ সালের ২৬ জানুয়ারি। তিনি অ্যাডমিরাল এম ফরিদ হাবিবের স্থলাভিষিক্ত হবেন।প্রতিরক্ষা মন্ত্রণালয়ের অপর এক প্রজ্ঞাপনে জানানো হয়, ফরিদ হাবিব এ মাসের ২৭ তারিখ বিকেলে অবসরে যাবেন।
