

বিএনপির মহাসচিব মির্জা ফখরুল ইসলাম আলমগীর বলেছেন, প্রধানমন্ত্রীর ভারত সফরে তিস্তাসহ অভিন্ন নদীগুলোর পানি বণ্টন চুক্তি ও অন্য দ্বিপক্ষীয় সমস্যা সমাধান না হলে, দেশটির সঙ্গে প্রতিরক্ষা চুক্তি বা সমঝোতা কোনোটাই গ্রহণযোগ্য হবে না।
আজ শুক্রবার রাজধানীর চন্দ্রিমা উদ্যানে বিএনপির প্রতিষ্ঠাতা জিয়াউর রহমানের কবরে শ্রদ্ধা জানাতে গিয়ে মির্জা ফখরুল সাংবাদিকদের এই কথা বলেন। দলের কারামুক্ত যুগ্ম মহাসচিব হাবিব-উন-নবী খান সোহেলকে নিয়ে জিয়াউর রহমানের কবরে শ্রদ্ধা জানান মির্জা ফখরুল। এ সময় দলের নেতা-কর্মীরাও ছিলেন।শ্রদ্ধা জানানোর পর মির্জা ফখরুল প্রধানমন্ত্রীর ভারত সফর প্রসঙ্গে সাংবাদিকদের প্রশ্নের জবাবে বলেন, বাংলাদেশের জন্য গুরুত্বপূর্ণ তিস্তা নদীর পানিসহ ৫৪টি অভিন্ন নদীর পানির ন্যায্য হিস্যা আদায়, সীমান্ত হত্যা বন্ধ করা এবং বাণিজ্য বাধা অপসারণ করা। এগুলোর সমাধান না হলে প্রতিরক্ষা চুক্তি বা সমঝোতা কোনোটাই বাংলাদেশের মানুষের কাছে গ্রহণযোগ্য হবে না। বাংলাদেশ সরকার দাবি করে, এখন ভারত-বাংলাদেশ সম্পর্ক উষ্ণতম পর্যায়ে আছে। তাহলে এই ধরনের চুক্তির কোনো প্রয়োজনীয়তা আছে বলে বিএনপি মনে করে না। তিনি বলেন, দেশের স্বাধীনতা, সার্বভৌমত্ব বিরোধী কোনো চুক্তি দেশের মানুষ মেনে নেবে না।
