
দেশের তথ্যপ্রযুক্তি খাতে অবদানের জন্য প্রথমবারের মতো চারটি প্রতিষ্ঠান ও চারজন ব্যক্তিকে ‘ডেইলি স্টার আইসিটি অ্যাওয়ার্ড’ দেওয়া হয়েছে। গতকাল শুক্রবার রাজধানীর লা মেরিডিয়ান হোটেলে পুরস্কার বিতরণী অনুষ্ঠানে বিজয়ীদের হাতে পুরস্কার তুলে দেন অর্থমন্ত্রী আবুল মাল আবদুল মুহিত।ইংরেজি দৈনিক ডেইলি স্টার এবং ‘বাংলাদেশ অ্যাসোসিয়েশন অব সফটওয়্যার অ্যান্ড ইনফরমেশন সার্ভিসেস (বেসিস)’ যৌথভাবে এ পুরস্কার প্রবর্তন করেছে। ব্র্যাক ব্যাংক ও সিলিকন ভ্যালিভিত্তিক প্রতিষ্ঠান টিআইই এ উদ্যোগের সঙ্গে রয়েছে।পুরস্কার পাওয়া প্রতিষ্ঠানগুলো হলো আউটসোর্সিং প্রতিষ্ঠান সার্ভিস ইঞ্জিন বিপিও, ইলেকট্রনিক লেনদেন সেবাদাতা প্রতিষ্ঠান ইনফরমেশন টেকনোলজি কনসালট্যান্টস লিমিটেড, চাকরি খোঁজা ও পেশা ব্যবস্থাপনা প্রতিষ্ঠান বিডিজবস ডটকম এবং অনলাইনভিত্তিক খাবার সরবরাহকারী প্রতিষ্ঠান হাংরিনাকি ডটকম। পুরস্কার পাওয়া চারজন ব্যক্তি হলেন আমরা গ্রুপ অব কোম্পানিজের ব্যবস্থাপনা পরিচালক সৈয়দ ফরহাদ আহমেদ, টাইগার আইটি বাংলাদেশ লিমিটেডের প্রধান নির্বাহী কর্মকর্তা জিয়াউর রহমান, আন্তর্জাতিক খ্যাতিসম্পন্ন সফটওয়্যার কোম্পানি ডেটাসফটের চেয়ারম্যান মাহবুব জামান ও আইবিসিএস-প্রাইম্যাক্স সফটওয়্যারের প্রয়াত আবু ইউসুফ মেজবাহ উদ্দীন আহমেদ।আন্তর্জাতিক মার্কেট ফোকাস শ্রেণিতে সেরা প্রতিষ্ঠানের পুরস্কার জিতেছে ঢাকাভিত্তিক আউটসোর্সিং প্রতিষ্ঠান ‘সার্ভিস ইঞ্জিন বিপিও’। বিশ্বের ১০০ আউটসোর্সিং প্রতিষ্ঠানের তালিকায় থাকা এই প্রতিষ্ঠানটির যুক্তরাষ্ট্রেও অফিস আছে। এর ৫০০ কর্মীর মধ্যে এক-তৃতীয়াংশই তরুণ পেশাদার তথ্যপ্রযুক্তিবিদ।স্থানীয় মার্কেট ফোকাস শ্রেণিতে সেরা ‘ইনফরমেশন টেকনোলজি কনসালট্যান্টস’ দেশের অন্যতম বড় এটিএম নেটওয়ার্ক পরিচালনা করে। লেনদেন প্রক্রিয়াকরণ কনসোর্টিয়াম ‘কিউ ক্যাশের’ মালিক এই প্রতিষ্ঠানটি। দেশের প্রধান ব্যাংক, আর্থিক প্রতিষ্ঠান, সরকারি সংস্থা ও খুচরা ব্যবসায়ীদেরও তারা লেনদেনের আধুনিক অবকাঠামো সেবা দিয়ে থাকে।ই-বিজনেস অব দ্য ইয়ার পুরস্কার জেতা বিডিজবস ডটকমের মাধ্যমে এখন পর্যন্ত ১০ হাজার চাকরিদাতা প্রায় সাড়ে তিন লাখ পেশাদারকে নিয়োগ করেছেন। যেকোনো সময় এই ওয়েবসাইটে অন্তত আড়াই হাজার চাকরির তথ্য মিলবে। নিয়মিত আপডেটের পাশাপাশি চাকরি-সন্ধানীদের জীবনবৃত্তান্ত পোস্ট করার সুযোগ রয়েছে এখানে।আইসিটি স্টার্টআপ অব দ্য ইয়ার পুরস্কার জিতেছে হাংরিনাকি ডটকম। পছন্দের রেস্তোরাঁর খাবার অনলাইনে অর্ডার করলে এ সংস্থাটি বাড়িতে খাবার পৌঁছে দিয়ে আসে।পোশাক খাতের পরে তথ্যপ্রযুক্তি খাতকে ভবিষ্যতের অন্যতম বড় রপ্তানি আয়ের উৎস হিসেবে দেখা হচ্ছে। এখন বাংলাদেশের তথ্যপ্রযুক্তি খাতের বাজার প্রায় এক বিলিয়ন ডলারের (আট হাজার কোটি টাকার বেশি)।
