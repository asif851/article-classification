
হল-মার্ক গ্রুপের ঋণ কেলেঙ্কারির নন-ফান্ডেড অংশের অনুসন্ধানে সোস্যাল ইসলামী ব্যাংকের (এসআইবিএল) আরও পাঁচজন কর্মকর্তাকে জিজ্ঞাসাবাদ করেছে দুর্নীতি দমন কমিশন (দুদক)। গতকাল সোমবার দুদকের প্রধান কার্যালয়ে তাঁদের জিজ্ঞাসাবাদ করে দুদকের পরিচালক ও এ-সংক্রান্ত অনুসন্ধান দলের প্রধান মীর জয়নুল আবেদিন শিবলীর নেতৃত্বে একটি দল।গতকাল জিজ্ঞাসাবাদ করা হয় ব্যাংকটির বংশাল শাখার ভিপি ও শাখা ব্যবস্থাপক মো. তাহির-উজ-জামান, এফএভিপি ও অপারেশন ম্যানেজার আহাম্মদ আজিম, সিনিয়র অফিসার রুবাইয়াত আনা, রোকেয়া সরণি শাখার এফএভিপি মো. সফিউল্লাহ ও দনিয়ার রসুলপুর শাখার সিনিয়র অফিসার সাইফুল কবীর আহমেদ।এ নিয়ে ব্যাংকটির ১০ জন কর্মকর্তাকে জিজ্ঞাসাবাদ করা হলো। আরও ছয়জন কর্মকর্তাকে তলব করে চিঠি পাঠানো হয়েছে। এসআইবিএলের ব্যবস্থাপনা পরিচালক বরাবর পাঠানো চিঠিতে ওই ছয়জনকে ২ ফেব্রুয়ারি দুদকের প্রধান কার্যালয়ে হাজির থাকতে বলা হয়েছে। এই ছয়জন হলেন ব্যাংকটির প্রধান কার্যালয়ের এভিপি সেলিমা আলম, উত্তরা শাখার ভিপি ও ব্যবস্থাপক মঞ্জুরুল হক শোয়েব, বনানী শাখার এসএভিপি ও ব্যবস্থাপক নিয়ামত উদ্দিন আহমেদ, একই শাখার ম্যানেজার অপারেশন মাসুদুর রহমান সুন্নামত, এফএভিপি এ টি এম সাখাওয়াত হোসাইন ও অফিসার (ক্যাশ) রেহেনা আক্তার খান।একই ঘটনার অনুসন্ধানের অংশ হিসেবে এ মাসের শুরুতে জনতা ব্যাংকের নয়জন জ্যেষ্ঠ কর্মকর্তাকে জিজ্ঞাসাবাদ করা হয়।
