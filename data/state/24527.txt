
কুমিল্লার চান্দিনা উপজেলার খাঁদগড় এলাকায় চট্টগ্রাম থেকে ঢাকাগামী শ্যামলী পরিবহনের একটি বাস থেকে জসীমউদ্দিন ও হাসান নামের দুজনকে আটক করেছে পুলিশ। পুলিশ বলছে তাঁরা ‘জঙ্গি’। চান্দিনা থানার ভারপ্রাপ্ত কর্মকর্তা (ওসি) নাসিরউদ্দিন মৃধা ঘটনার সত্যতা নিশ্চিত করেছেন।পুলিশের ভাষ্য, খাঁদগড় এলাকায় চট্টগ্রাম থেকে ঢাকাগামী শ্যামলী পরিবহনের একটি বাস তল্লাশি করতে গেলে পুলিশেক লক্ষ্য করে ককটেল ছোড়া হয়। এ সময় পুলিশও গুলি ছোড়ে। এতে জসীমউদ্দিন গুলিবিদ্ধ হন। আরেকজন দৌড়ে পালানোর চেষ্টা করলে এলাকাবাসী তাঁকে আটকায়। তাঁর নাম হাসান। আহত হওয়ায় তাঁদের চান্দিনায় একটি স্বাস্থ্য কমপ্লেক্সে নেওয়া হয়। পরে সেখান থেকে উন্নত চিকিৎসার জন্য কুমিল্লা মেডিকেল কলেজ হাসপাতালে পাঠানো হয়েছে।ওসি নাসিরউদ্দিন মৃধা বলেন, বেলা সাড়ে ১১টার দিকে খাঁদগড় এলাকায় এ ঘটনা ঘটে। পুলিশ বাস তল্লাশি করতে গেলে ওই দুজন পুলিশকে লক্ষ্য করে ককটেল ছোড়ে। এতে অবশ্য পুলিশ বা সাধারণ মানুষ কেউ হতাহত হয়নি।
