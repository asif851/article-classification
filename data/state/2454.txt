
বাংলাদেশ সেনাবাহিনীতে কর্মরত থাকা অবস্থায় সিলেট সেনানিবাস থেকে পালিয়ে যাওয়া কর্মকর্তা ক্যাপ্টেন উদ্ভাস চাকমাকে ভারতীয় কর্তৃপক্ষের সহায়তায় গ্রেপ্তার করা হয়েছে। ওই কর্মকর্তার বাড়ি খাগড়াছড়ি জেলায়। 
আন্তঃবাহিনী জনসংযোগ পরিদপ্তরের (আইএসপিআর) পাঠানো এক সংবাদ বিজ্ঞপ্তিতে এ কথা বলা হয়েছে। এতে বলা হয়েছে, এই অফিসারের বিরুদ্ধে সেনা আইন অনুযায়ী ব্যবস্থা নেওয়া হচ্ছে। ক্যাপ্টেন উদ্ভাস চাকমা গত বছরের ১৫ ফেব্রুয়ারি সেনাবাহিনীর একটি কোর্সে অংশগ্রহণের জন্য সিলেটে অবস্থান করছিলেন। কোর্সে থাকা অবস্থায় ওই বছরের ১২ মে তিনি সিলেট সেনানিবাস থেকে পালিয়ে যান। এরপর তিনি পার্বত্য চট্টগ্রামের বিভিন্ন সন্ত্রাসী গোষ্ঠীর সঙ্গে যোগসাজশে বিভিন্ন অপরাধমূলক কর্মকাণ্ডের সঙ্গে সম্পৃক্ত ছিলেন। গ্রেপ্তার এড়াতে তিনি পার্বত্য চট্টগ্রাম থেকে পালিয়ে দুর্গম পাহাড়ি এলাকা দিয়ে স্ত্রীকে নিয়ে ভারতের মিজোরামে অবৈধ অনুপ্রবেশ করেন বলে জানা যায়।
