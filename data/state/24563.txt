
পাবনার আতাইকুলার থানাধীন শোলাবাড়িয়ায় পিকআপ ভ্যান ও নছিমনের মুখোমুখি সংঘর্ষে তিনজন নিহত হয়েছে। আহত হয়েছে পাঁচজন। আজ সোমবার ভোর পাঁচটার দিকে পাবনা-ঢাকা মহাসড়কে এ ঘটনা ঘটে।
দুর্ঘটনায় নিহত ব্যক্তিরা হলেন পাবনার সাঁথিয়া উপজেলার মাধপুর বোয়াইলমারী গ্রামের রমজান আলী (৫০), হেলাল উদ্দিন (৪০) ও মোফাজ্জেল হোসেন (৪৫)।
দুর্ঘটনায় আহত ব্যক্তিরা হলেন মানিক হোসেন (২৪), শাহিন হোসেন (২২), ইসরাইল আলম (২০), সাইফুল ইসলাম (৩৫) ও লালু হোসেন (২৬)। এ ঘটনায় হতাহত সবাই নছিমনের যাত্রী। আহত ব্যক্তিদের পাবনা জেনারেল হাসপাতালে ভর্তি করা হয়েছে।
ঘটনার সত্যতা নিশ্চিত করে মাধপুর হাইওয়ে পুলিশ ফাঁড়ির উপপরিদর্শক (এসআই) হাফিজ উদ্দিনের ভাষ্য, আজ ভোরে শ্যালো ইঞ্জিনচালিত নছিমন যাত্রী নিয়ে মাধপুর থেকে সাঁথিয়ার দিকে যাচ্ছিল। এটি শোলাবাড়িয়ায় পৌঁছালে বিপরীত দিকে থেকে আসা একটি পিকআপ ভ্যানের সঙ্গে এর মুখোমুখি সংঘর্ষ হয়। এতে নছিমনের আটজন যাত্রী আহত হন। তাঁদের উদ্ধার করে পাবনা জেনারেল হাসপাতালে নেওয়া হলে তিনজন মারা যান।
