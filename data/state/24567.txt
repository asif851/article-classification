
‘২২৫ টাকা করে প্রতি কেজি কই মাছ কিনছি। বেচতাছি ২৫০ টাকা করে। আর বড় শিং মাছ বেচতাছি ৫৫০ থেকে ৬০০ টাকা করে।’
আজ শুক্রবার রাজধানীর কারওয়ান বাজারের মাছ ব্যবসায়ী আলী হোসেন এ কথা বলেন। তিনি আরও বলেন, ‘তাজা মাছ, তাই দাম একটু বেশি।’
কারওয়ান বাজারের গরুর মাংস বিক্রেতা মো. কালাম বলেন, ‘গরুর গোশত প্রতি কেজি ২৮০ টাকা করে বিক্রি করছি।’ তিনি জানান, গাবতলী থেকে তিনি গরু কিনে আনেন। বর্তমানে বাজার একটু চড়া।
কারওয়ান বাজারের খুচরা বাজারে বৈশাখের পর জ্যৈষ্ঠ মাসে ইলিশের দাম কিছুটা কমেছে। ইলিশ মাছ বিক্রেতা আবদুস সালাম জানান, তিনি ৭৫০ থেকে ৮০০ টাকা দরে প্রতি কেজি ইলিশ বিক্রি করছেন। বেশি বৃষ্টি হলে ইলিশের সরবরাহ বাড়লে দাম কমবে বলে আশা করেন তিনি।
আরেক মাছ ব্যবসায়ী আওয়াল জানান, তিনি এক থেকে দুই কেজি ওজনের রুই প্রতি কেজি ২০০-২২০ টাকায় এবং তেলাপিয়া প্রতি কেজি ১২০-১৪০ টাকায় বিক্রি করছেন।
বৃষ্টির কারণে সবজির দাম খানিকটা চড়া রয়েছে বলে জানান সবজি ব্যবসায়ী মো. রকি। আজ প্রতি কেজি বেগুন ৩০-৩৫, কাঁকরোল ৩৫, ঢ্যাঁড়স ২০, চিচিঙ্গা ২৫, ঝিঙা ৩৫ ও কাঁচকলা ২০ টাকা কেজি দরে বিক্রি করছেন বলে জানান তিনি।
সবজির বাজারে কথা হয় একটি বেসরকারি প্রতিষ্ঠানে কর্মরত মো. ইমরানের সঙ্গে। তিনি জানান, মাছ ও মাংসের দাম স্বাভাবিক রয়েছে। তবে তুলনামূলকভাবে সবজির দাম একটু চড়া।
