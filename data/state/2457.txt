
গাইবান্ধার সুন্দরগঞ্জ উপজেলার চণ্ডীপুর স্কুল অ্যান্ড কলেজ কেন্দ্রে গতকাল সোমবার অর্ধশতাধিক ব্যালট পেপার ছিনতাইয়ের ঘটনা ঘটেছে। দায়িত্বে অবহেলার জন্য ওই কেন্দ্রের সহকারী প্রিসাইডিং কর্মকর্তা আবদুস ছামাদকে প্রত্যাহার করা হয়। এ ছাড়া সুন্দরগঞ্জ ও ফুলছড়ি উপজেলা পরিষদ নির্বাচন শান্তিপূর্ণভাবে অনুষ্ঠিত হয়েছে।চণ্ডীপুর স্কুল অ্যান্ড কলেজ কেন্দ্রের প্রিসাইডিং কর্মকর্তা দেওয়ান মোহাম্মদ আবদুল্লা জানান, কেন্দ্রের ১ নম্বর পুরুষ বুথে ভোট দিতে এসে দুপুর পৌনে একটায় কয়েকজন দুর্বৃত্ত হামলা চালিয়ে ৫৪টি ফাঁকা ব্যালট পেপার (চেয়ারম্যান পদ) ছিনিয়ে নিয়ে যায়। ঘটনার পর ওই ব্যালটগুলো বাতিল করা হয়। পরে এ কেন্দ্রে অতিরিক্ত আইনশৃঙ্খলা রক্ষাকারী বাহিনী মোতায়েন করা হয়।অপর দিকে দুই উপজেলার কয়েকটি কেন্দ্র ঘুরে সকাল আটটা থেকে বেলা ১১টা পর্যন্ত কেন্দ্রগুলোতে ভোটারদের উপচেপড়া ভিড় দেখা গেছে। দুপুরের দিকে কেন্দ্রে ভোটার উপস্থিতি কম ছিল। তবে কেন্দ্রগুলোতে পুরুষের চেয়ে নারী ভোটারদের উপস্থিতি বেশি দেখা গেছে।রিটার্নিং কর্মকর্তা ও অতিরিক্ত জেলা প্রশাসক (সার্বিক) আবু বক্কর সিদ্দিক বলেন, ‘আমি নিজে ১০ থেকে ১২টি কেন্দ্র ঘুরে দেখেছি, কোথাও অপ্রীতিকর ঘটনা ঘটেনি। শান্তিপূর্ণভাবে দুই উপজেলায় ভোট গ্রহণ করা হয়েছে।’
 
