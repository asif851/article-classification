
পুরান ঢাকার শাঁখারীবাজার, ইসলামপুর, বাংলাবাজার এলাকায় সকাল নয়টা থেকে বেলা তিনটা পর্যন্ত গ্যাস থাকে না। এতে অধিকাংশ পরিবারে রান্নাবান্না করা সম্ভব হয় না। সন্ধ্যার দিকে গ্যাস থাকলেও চাপ থাকে কম।গতকাল রোববার দুপুর ১২টায় শাঁখারীবাজারে ‘জনতার মুখোমুখি জনপ্রতিনিধি’ শীর্ষক অনুষ্ঠানে মেয়রের কাছে এ অভিযোগ করেন এলাকাগুলোর বাসিন্দারা৷ এই অনুষ্ঠানের আয়োজন করে ঢাকা দক্ষিণ সিটি করপোরেশনের (ডিএসসিসি) ৩৬ ও ৩৭ নম্বর ওয়ার্ড। অনুষ্ঠানে প্রধান অতিথি ছিলেন ডিএসসিসির মেয়র মোহাম্মদ সাঈদ খোকন। তিনি নাগরিকদের সব অভিযোগ শুনে তা দ্রুত সমাধান করতে সংশ্লিষ্ট কর্তৃপক্ষকে নির্দেশ দেন।রাধিকা মোহন বসাক লেনের বাসিন্দা রফিকুল ইসলাম বলেন, তাঁর এই লেনসহ পানিটোলা, আহসান মঞ্জিল, ওয়াইজঘাট, বাদামতলী এলাকায় সড়কে ময়লা-আবর্জনায় স্তূপ হয়ে আছে। ডিএসসিসির পরিচ্ছন্নতাকর্মীরা তা নিয়মিত পরিষ্কার করেন না। পচা-আবর্জনার দুর্গন্ধে সড়কে চলাচল করা দায়। এ ছাড়া এই এলাকায় কয়েক সপ্তাহ ধরে মশার উৎপাত বেড়ে গেছে। অভিযোগ শুনে ময়লা-আবর্জনা পরিষ্কার ও মশার ওষুধ ছিটাতে সংশ্লিষ্ট ব্যক্তিদের নির্দেশ দেন মেয়র।শাঁখারীবাজারের বাসিন্দা রঞ্জন বিশ্বাস বলেন, ‘জনসন রোডের শাঁখারীবাজার মোড়ের বাসস্ট্যান্ডে সারা দিনই গাড়ির চাপ থাকে। এই স্ট্যান্ড এলাকায় সড়ক পার হতে গিয়ে প্রায়ই দুর্ঘটনা ঘটে। এভাবে শাঁখারীবাজারসহ আশপাশের এলাকার শিশু-কিশোর ও বৃদ্ধরা ঝুঁকি নিয়ে সড়ক পার হন। পথচারীদের জন্য শাঁখারীবাজার মোড়ে একটি পদচারী-সেতু নির্মাণ করতে হবে।’ এ সময় এই এলাকায় একটি পদচারী-সেতু নির্মাণের প্রতিশ্রুতি দেন মেয়র।সাঈদ খোকন বলেন, ২০১৭ সালের মধ্যে ঢাকা শহরের পরিত্যক্ত খেলার মাঠ ও পার্কগুলোকে জলে-সবুজে ঢেকে নবরূপে সাজানো হবে। ইতিমধ্যে ৩১টি খেলার মাঠ ও পার্ক চিহ্নিত করা হয়েছে। নগরবাসীর জন্য সুস্থ বিনোদনের ব্যবস্থা করা হবে। ডিএসসিসির অধীনে ‘জল-সবুজে ঢাকা’ নামে একটি প্রকল্পের কাজ শুরু হয়েছে। এতে ৭০ জন স্থপতি কাজ করছেন।সাঈদ খোকন আরও বলেন, একসময় ঢাকা শহর সুন্দর শহর ছিল। মানুষও ছিল কম। কিন্তু বর্তমানে প্রায় দুই কোটি মানুষ এই শহরে বসবাস করছে। এতে ঢাকা বসবাসের অনুপযোগী হয়ে পড়ছে। এখন তা আবার বসবাসের উপযোগী করার চেষ্টা চলছে। প্রায় ৩০০ রাস্তাঘাটের সংস্কারকাজ চলছে। আগামী বর্ষা মৌসুমের আগেই এসব কাজ শেষ হবে।অনুষ্ঠানে ডিএসসিসির ৩৬ নম্বর ওয়ার্ডের কাউন্সিলর রঞ্জন বিশ্বাস, ৩৭ নম্বর ওয়ার্ডের কাউন্সিলর আবদুর রহমান মিয়াজীসহ সিটি করপোরেশন, ওয়াসা, গ্যাস ও বিদ্যুৎ বিভাগের ঊর্ধ্বতন কর্মকর্তারা উপস্থিত ছিলেন।
