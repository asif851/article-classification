
অবশেষে তথ্য দিতে রাজি হয়েছে ঢাকা জেলা প্রশাসন। জেলা প্রশাসকের কার্যালয়ের দায়িত্বপ্রাপ্ত কর্মকর্তা গত বৃহস্পতিবার তথ্য কমিশনের শুনানিতে উপস্থিত হয়ে তথ্য দেওয়ার অঙ্গীকার করেন।রাজধানীর উপকণ্ঠ সাভারের ওপর দিয়ে প্রবাহিত বংশী নদীর অবৈধ দখলদারদের তালিকাসহ তাঁদের উচ্ছেদে জেলা প্রশাসনের তৎপরতা সম্পর্কে তথ্য চেয়ে প্রথম আলোর পক্ষ থেকে আবেদন করা হয়েছিল গত ৫ মার্চ। জেলা প্রশাসকের কার্যালয়ের দায়িত্বপ্রাপ্ত কর্মকর্তা নির্দিষ্ট সময়ে তথ্য সরবরাহ না করায় ২৮ এপ্রিল ঢাকা বিভাগীয় কমিশনারের কাছে আপিল করা হয়। এর পরেও আংশিক তথ্য সরবরাহ করায় গত ১১ জুন অভিযোগ করা হয় তথ্য কমিশনে। ওই অভিযোগের পরিপ্রেক্ষিতে বৃহস্পতিবার তথ্য কমিশনে শুনানি অনুষ্ঠিত হয়।কমিশন উভয় পক্ষের বক্তব্য শুনে দায়িত্বপ্রাপ্ত কর্মকর্তাকে ১৫ কর্মদিবসের মধ্যে চাহিদামতো সব তথ্য সরবরাহের নির্দেশ দেয়। এরপর দায়িত্বপ্রাপ্ত কর্মকর্তা আগামী ২ আগস্টের মধ্যে সব তথ্য সরবরাহের অঙ্গীকার করেন।
