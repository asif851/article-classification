
খেলার মাঠে ফাউল করলে লাল কার্ড পেয়ে যেমন মাঠের বাইরে যেতে হয়, তেমনিই রাজনীতির মাঠেও ফাউল করলে লাল কার্ড পেয়ে কারাগারে যেতে হয় বলে মন্তব্য করেছেন তথ্যমন্ত্রী হাসানুল হক ইনু।
আজ শুক্রবার বিকেলে কক্সবাজার সমুদ্রসৈকতে বিচ ফুটবল টুর্নামেন্টের দ্বিতীয় দিনের খেলা উদ্বোধনকালে তথ্যমন্ত্রী এসব কথা বলেন। তিনি বলেন, বিচ ফুটবল বিশ্বে সম্প্রতি শুরু হয়েছে। এখন চেষ্টা চলছে বিচ ফুটবলকে অলিম্পিকে অন্তর্ভুক্ত করার এবং এর জন্য তদবিরও চলছে।
ইনু বলেন, ‘খেলার মাঠে ফাউল করলে রেফারি লাল কার্ড দেয়। আর লাল কার্ড খেয়ে খেলোয়াড়েরা মাঠের বাইরে চলে যায়। খেলার মাঠে একটা শৃঙ্খলা আছে। কিন্তু আমাদের রাজনৈতিক নেতা-নেত্রীরা এটা মানতে চান না। তাঁরা ফাউল করে লাল কার্ড খেয়েও রাজনীতির মাঠে থেকে যান। সে কারণে রাজনীতিতে এখনো শৃঙ্খলা আসেনি।’ তিনি খেলোয়াড়দের কাছ থেকে রাজনৈতিক নেতা-নেত্রীদের শৃঙ্খলা শেখার পরামর্শ দেন।
মন্ত্রী বলেন, বিশ্বের দীর্ঘতম কক্সবাজার সমুদ্রসৈকত এবং বিচ ফুটবলকে বিশ্বব্যাপী জনপ্রিয় করতে তাঁরা সৈকতে ষষ্ঠবারের মতো তিন দিনব্যাপী বিচ-ফুটবলের আয়োজন করেছেন। সাবেক ফুটবল খেলোয়াড়দের নিয়ে গঠিত ছয়টি দল এতে অংশ নিয়েছে। কাল শনিবার বিকেলে এই টুর্নামেন্ট শেষ হবে।
