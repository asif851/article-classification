
দুর্গাপূজা ঘিরে কলকাতাজুড়ে উৎসবের আমেজ। চারপাশে ঢাকের আওয়াজ ও শঙ্খের ধ্বনি। প্রতিমাকে একনজর দেখতে মণ্ডপগুলোতে মধ্যরাত পর্যন্ত ভক্তদের উপচে পড়া ভিড়। বেশির ভাগ পূজাই করা হচ্ছে বিভিন্ন সংগঠনের পক্ষ থেকে। কার চেয়ে কার মূর্তি, আলোকসজ্জা ও প্যান্ডেল বেশি সুন্দর হয়েছে, তা নিয়ে চলছে প্রতিদ্বন্দ্বিতা। শুধু পাড়া-মহল্লায় নয়, কোথাও কোথাও আবার কিছু কিছু পরিবার বংশপরম্পরায় এ পূজা করে আসছে। নানারূপে সাজানো হয়েছে মূর্তি ও মণ্ডপ। কোনোটাতে দুর্গা কৃষকের সাজে। আবার কোনোটায় সোনালি আভায় আলোকিত দুর্গা। কোনো কোনো মণ্ডপের প্রবেশদ্বার আর মঞ্চ সাজানো হয়েছে প্লাস্টিকের খেলনা ও ব্যবহার্য জিনিসপত্র দিয়ে। কোনোটা শোলা দিয়ে। পূজা ঘিরে এখনো বিপণিবিতানগুলোতে চলছে কেনাকাটা। ফুটপাত থেকে শুরু করে অভিজাত এলাকা—সবখানেই ভিড়। কলকাতার দুর্গাপূজার এ আয়োজন নিয়ে ছবিগুলো তুলেছেন নাজনীন আখতার।
পাথুরিয়াঘাটা স্ট্রিটের বনেদি ঘোষ বাড়ির দুর্গাপূজা। ১৭০ বছর ধরে খেলাত ঘোষের উত্তরসূরিরা নিজ বাড়িতেই এ পূজা করে আসছেন।
বনেদি ঘোষ বাড়ি।
পাথুরিয়াঘাটা পাঁচের পল্লি সংগঠন ‘এবার ফেলনা নয় খেলনা’ থিম নিয়ে প্লাস্টিকের খেলনা, ঝাঁজরি, ঢাকনা, কনটেইনার, বল ইত্যাদি দিয়ে সাজিয়েছে পূজামণ্ডপ।
প্লাস্টিকের জিনিস দিয়ে সাজানো মণ্ডপ।
প্লাস্টিকের জিনিস দিয়ে সাজানো মণ্ডপের উপরিভাগ।
শোভাবাজার বেনিয়াতলা সংগঠন শোলা দিয়ে সাজিয়েছে মণ্ডপ। ৭২ বছর ধরে সংগঠনটি দুর্গোৎসব পালন করে আসছে।
শোলা দিয়ে তৈরি করা হয়েছে মণ্ডপের প্রবেশদ্বার।
ঠাকুরপুকুর এলাকার এই মণ্ডপে কৃষাণীর রূপে দেখানো হয়েছে দুর্গাকে। অসুর বধে দুর্গার হাতের ত্রিশূলটিকে বিশেষ কায়দায় শূন্যে ভাসিয়ে রাখতে দেখা গেছে।
বেহালার ফ্রেন্ডস ক্লাব এই মণ্ডপটি সাজিয়েছে সোনালি আভায়। বিশাল উচ্চতার প্রতিমা তৈরি করা হয়েছে। প্রবেশদ্বার করা হয়েছে বিশালাকৃতির ওম চিহ্ন দিয়ে।
মণ্ডপের প্রবেশদ্বারে ওম চিহ্ন।
বেহালা ফ্রেন্ডস ক্লাবের আলোকসজ্জিত পূজামণ্ডপ।
পূজার সময় ঢাক বাজাচ্ছেন ঢাকী।
বেহালার আরেকটি মণ্ডপ।
পূজা উপলক্ষে সাজানো হয়েছে অভিজাত বিপণিবিতান সাউথ সিটি মল।
ক্রেতাদের জন্য সাউথ সিটি মলের ভেতরে রাখা হয়েছে প্রতিমাকে।
নিউমার্কেটের সামনের ফুটপাতে চলছে পূজার কেনাকাটা।
