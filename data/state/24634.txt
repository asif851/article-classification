
চট্টগ্রামের সাতকানিয়া উপজেলা পরিষদের চেয়ারম্যান ও জামায়াত নেতা মোহাম্মদ জসিম উদ্দিনকে (৪০) গ্রেপ্তার করেছে পুলিশ। আজ সোমবার সন্ধ্যার পর ইসলামী ব্যাংক লিমিটেড কেরানীহাট শাখা থেকে তাঁকে গ্রেপ্তার করা হয়। সেখানে ইফতার মাহফিলে প্রধান অতিথি হিসেবে উপস্থিত ছিলেন তিনি।
সাতকানিয়া থানার ভারপ্রাপ্ত কর্মকর্তা (ওসি) মো. ফরিদ উদ্দিন খন্দকার প্রথম আলোকে বলেন, জসিম উদ্দিন দীর্ঘদিন ধরে পলাতক ছিলেন। গোপন তথ্যের ভিত্তিতে আজ সন্ধ্যার পরে উপজেলার কেরানীহাট থেকে তাঁকে গ্রেপ্তার করা হয়। তাঁর বিরুদ্ধে নাশকতা সৃষ্টি ও পুলিশের ওপর হামলার মামলায় একাধিক গ্রেপ্তারি পরোয়ানা আছে। তবে আপাতত একটি নাশকতা ও পুলিশের ওপর হামলার মামলায় তাঁকে গ্রেপ্তার করা হয়েছে।সাতকানিয়া থানার উপপরিদর্শক (এসআই) নাজমুল হক প্রথম আলোকে বলেন, উপজেলা চেয়ারম্যান জসিম উদ্দিনের বিরুদ্ধে হত্যা, বিস্ফোরক, পুলিশের ওপর হামলাসহ নাশকতামূলক কর্মকাণ্ডে উসকানি দেওয়া ও জড়িত থাকার অভিযোগে ১৪টি মামলা আছে।
