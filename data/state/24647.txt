
রাজধানীর রামপুরায় এক গৃহবধূ গণধর্ষণের শিকার হয়েছেন বলে অভিযোগ পাওয়া গেছে। ভুক্তভোগী নারীকে গতকাল বুধবার দিবাগত রাত একটার দিকে ঢাকা মেডিকেল কলেজ হাসপাতালে আনা হয়। তিনি সেখানে চিকিৎসাধীন রয়েছেন। এ ঘটনায় রামপুরা থানায় মামলা হলে ইমরান নামের এক যুবককে গ্রেপ্তার করেছে পুলিশ।
হাসপাতালের পুলিশ ক্যাম্পের পরিদর্শক মোজাম্মেল হক জানান, ওই নারীকে ওয়ান স্টপ ক্রাইসিস সেন্টারে (ওসিসি) পাঠানো হবে।
ঘটনার সত্যতা নিশ্চিত করে রামপুরা থানার পরিদর্শক (তদন্ত) আসাদুজ্জামান মুঠোফোনে বলেন, ওই গৃহবধূ বাদী হয়ে গত রাত আটটার দিকে রামপুরা থানায় মামলা করেন। গভীর রাতে জামতলা বস্তি থেকে ইমরানকে (২২) গ্রেপ্তার করা হয়।
থানায় দেওয়া এজাহারে উল্লেখ করা হয়, গতকাল সকালে স্বামীকে আনতে বাসা থেকে বের হয়ে পূর্ব রামপুরার মোল্লা বাড়ির জামতলায় যান ওই গৃহবধূ। সেখানে তিন যুবক ওই গৃহবধূকে জোর করে একটি ঘরে নিয়ে গিয়ে ধর্ষণ করে। দুপুরে ঘরের জানালা ভেঙে ওই নারী পালিয়ে আসেন।
