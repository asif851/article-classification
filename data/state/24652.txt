
জাতীয় মসজিদ বায়তুল মোকাররমে পেশ ইমাম পদে একে একে নিয়োগ পেলেন তিন প্রভাবশালী ব্যক্তির তিন ভাগনে। তাঁদের নিয়োগের সময় বড় ধরনের অনিয়ম ছিল। সর্বশেষ গত মার্চে একজনের পদোন্নতির বেলায়ও একই অনিয়মের অভিযোগ পাওয়া গেছে।ইসলামিক ফাউন্ডেশনের (ইফা) দায়িত্বশীল সূত্র জানায়, ইফার মাধ্যমে ইতিপূর্বে দুই প্রভাবশালী ব্যক্তির ভাগনেকে অনিয়মের মাধ্যমে নিয়োগের পর এখন আরেক ভাগনের স্থায়ী নিয়োগ প্রক্রিয়া চলছে। চাকরিবিধি লঙ্ঘন করে গত এপ্রিলে তাঁকে দৈনিকভিত্তিক ইমাম নিযুক্ত করা হয়েছে।বায়তুল মোকাররম মসজিদে খতিবের পরেই পেশ ইমামের স্থান। পদ তিনটি হলেও বর্তমানে চারজন পেশ ইমাম আছেন। তাঁরা হলেন: মাওলানা মুহিব্বুল্লাহ হিল বাকি, মাওলানা মিজানুর রহমান, মাওলানা এহসানুল হক ও মাওলানা মহিউদ্দিন কাশেম।পেশ ইমাম ও তাঁদের মামারা: অনুসন্ধানে জানা যায়, তিন পেশ ইমামের মধ্যে মিজানুর রহমান ইসলামী ঐক্যজোটের সাবেক নেতা মাওলানা মুহিউদ্দিন খানের ভাগনে। তিনি ২০০৬ সালের জুনে নিয়োগ পান। বিএনপির নেতৃত্বাধীন তৎকালীন চারদলীয় জোট সরকারের সময় মুহিউদ্দিন খান ইসলামিক ফাউন্ডেশনের বোর্ড অব গভর্নরসের সদস্য ছিলেন।আরেক পেশ ইমাম এহসানুল হক ইসলামিক ফাউন্ডেশনের বর্তমান মহাপরিচালক সামীম মোহাম্মদ আফজালের ভাগনে। ২০১২ সালের এপ্রিলে আওয়ামী লীগের গত আমলে তিনি নিয়োগ পান।আর মহিউদ্দিন কাশেম আওয়ামী লীগের কেন্দ্রীয় ধর্মবিষয়ক সম্পাদক ও ইফার বোর্ড অব গভর্নসের সদস্য শেখ মোহাম্মদ আবদুল্লাহর ভাগনে। তিনি গত এপ্রিলে দৈনিক ভিত্তিতে নিয়োগ পেয়েছেন।নিজেরসহ প্রভাবশালী ব্যক্তির ভাগনেদের পেশ ইমাম নিয়োগ সম্পর্কে জানতে চাইলে ‘মুচকি হাসেন’ ইসলামিক ফাউন্ডেশনের মহাপরিচালক সামীম মোহাম্মদ আফজাল। তিনি বলেন, ‘আমি দেখলাম, আমার ভাইগ্না এহসান আর মিজান সাহেব বায়তুল মোকাররমের জন্য ফিটেস্ট ইমাম। তা ছাড়া, ফাউন্ডেশনে ৭৯ হাজার লোক। সেখানে আমার ব্রাহ্মণবাড়িয়ার ১০ জন লোক কি আমি দিতে পারি না? ’প্রভাবশালী মামা নেই তাঁর: চার ইমামের মধ্যে প্রভাবশালী মামা নেই মুহিব্বুল্লাহ হিল বাকির। তিনি চাকরিতে সবার জ্যেষ্ঠ। শিক্ষাসনদেও এগিয়ে। ১৯৯৬ সালের সেপ্টেম্বরে আওয়ামী লীগ সরকারের সময় তিনি চট্টগ্রামের আন্দরকিল্লা শাহি মসজিদের পেশ ইমাম হিসেবে নিয়োগ পান। ২০০৩ সাল থেকে বায়তুল মোকাররম মসজিদে আছেন। কিন্তু সাড়ে ১৮ বছর পরও পদোন্নতি পাননি। চাকরিতে তাঁর ১০ বছরের কনিষ্ঠ মিজানুর রহমান পদোন্নতি পেয়েছেন।জানতে চাইলে ইফার মহাপরিচালক বলেন, মুহিব্বুল্লাহর নিয়োগ হয় আন্দরকিল্লায়। সেখানে সিনিয়র পেশ ইমামের পদ নেই। বায়তুল মোকাররম ও আন্দরকিল্লায় নিয়োগ ও পদোন্নতির বিধান এক নয়।তবে সংশ্লিষ্টরা জানান, ১৯৮৫ সালে রাষ্ট্রপতি এইচ এম এরশাদ এক অধ্যাদেশে আন্দরকিল্লা শাহি মসজিদকে ইসলামিক ফাউন্ডেশনের অধীন ন্যস্ত করেন। সেই থেকে বায়তুল মোকাররম ও আন্দরকিল্লার নিয়োগ-পদোন্নতি একই চাকরিবিধি অনুযায়ী চলছে। এ ছাড়া ২০১১ সালে এহসানুল হক ও আনোয়ারুল হক নামে দুজন পেশ ইমাম নিয়োগ দেয় ইফা। একই নিয়োগ বিজ্ঞপ্তিতে নেওয়া একজনকে বায়তুল মোকাররমে, আরেকজনকে আন্দরকিল্লা শাহি মসজিদে পদায়ন করা হয়।মিজানুরের নিয়োগে অনিয়ম: ২০০৬ সালে পেশ ইমাম পদে প্রার্থীদের দাখিল, আলিম, ফাজিল ও কামিল পরীক্ষার প্রতিটি স্তরে প্রথম শ্রেণির জন্য ৫, দ্বিতীয় শ্রেণির জন্য ৪, তৃতীয় শ্রেণির জন্য ৩ নির্ধারণ করে ২০ নম্বর রাখা হয়।আবেদনের সময় মিজানুর ফাজিল ও তাকমিল শ্রেণির সনদ জমা দেন। দুটোতেই দ্বিতীয় বিভাগ ছিল। ফলে শিক্ষাসনদের জন্য মিজানুর ৮ নম্বর পান। কিন্তু পেয়েছেন ২০ নম্বর। এ ছাড়া বাংলাদেশ কওমি মাদ্রাসা শিক্ষা বোর্ডের (বেফাক) হিফজুল কোরআন, কেরাত, মিশকাত, দাওরায়ে হাদিস সনদে তাঁর জন্মতারিখ ১৬ মে ১৯৭৪ সাল। কিন্তু আবেদনপত্রে বয়স কমিয়ে জন্মতারিখ উল্লেখ করেন ১৬ মে ১৯৭৭ সাল।ওই সময় মিজানুরের সঙ্গে পেশ ইমাম পদে ৩১ জন পরীক্ষা দেন। তাতে অনিয়ম করে সাড়ে ৫৮ নম্বর দিয়ে প্রথম করা হয় মিজানকে। সাড়ে ৫৭ পেয়ে দ্বিতীয় স্থানে থাকা মোহাম্মদ আহসান উল্লাহ নামের একজন প্রার্থী এই নিয়োগের বিরুদ্ধে রিট (নম্বর ৮২৪৭/২০০৭) করেন, যা বিচারাধীন রয়েছে।পদোন্নতিতেও অনিয়ম: ইফার সূত্র জানায়, নিয়োগবিধি ভেঙে গত ১৫ মার্চ মিজানুর রহমানকে সিনিয়র পেশ ইমাম পদে পদোন্নতি দেয় ফাউন্ডেশন। এই পদটি জাতীয় বেতন স্কেলের পঞ্চম গ্রেডের তথা প্রথম শ্রেণির কর্মকর্তার।২০০৯ সালের জাতীয় বেতন স্কেল অনুসারে পঞ্চম গ্রেডে বেতন পাওয়ার জন্য প্রথম শ্রেণির পদে ১০ বছর চাকরির অভিজ্ঞতার শর্ত রয়েছে। মিজানুরের সে অভিজ্ঞতা নেই। এ ছাড়া ইফার চাকরিবিধিতে জ্যেষ্ঠতা ও মেধার ভিত্তিতে পদোন্নতির কথা বলা হয়েছে। তাতেও তিনি পিছিয়ে। ২০০৬ সালে সিনিয়র পেশ ইমামের পদটি পঞ্চম ও পেশ ইমাম পদটি ষষ্ঠ গ্রেডে উন্নীত করে সরকার। শিক্ষাগত যোগ্যতার অভাবে মিজান ষষ্ঠ গ্রেড পাননি। তিনি দশম গ্রেডভুক্ত দ্বিতীয় শ্রেণির কর্মকর্তার বেতন পেতেন। এখন চার গ্রেড টপকে মিজানুরকে পঞ্চম গ্রেডে পদোন্নতি দেওয়া নিয়ে প্রশ্ন উঠেছে।এ বিষয়ে মহাপরিচালক বলেছেন, এটি একটি ব্লকপোস্ট (পদোন্নতি অযোগ্য)। তাই তাঁকে বেতন স্কেল দেওয়া হয়েছে, কিন্তু পদমর্যাদা দেওয়া হয়নি।এহসানুলের নিয়োগে অনিয়ম: ২০১২ সালে এই নিয়োগ বিজ্ঞপ্তিতে পেশ ইমামের পদটি দ্বিতীয় শ্রেণির বলে উল্লেখ করা হয়। কিন্তু প্রার্থীর শিক্ষাগত যোগ্যতা ও অভিজ্ঞতার শর্ত ছিল প্রথম শ্রেণির কর্মকর্তা হিসেবে আট বছরের অভিজ্ঞতা। আবার দ্বিতীয় শ্রেণির পেশ ইমাম পদের বেতন স্কেল ধরা হয় ১৮৫০০-২৯৭০০ টাকা, যা জাতীয় বেতনকাঠামো অনুযায়ী প্রথম শ্রেণির।ধর্ম মন্ত্রণালয় ও ইফার সূত্র জানায়, স্বজনপ্রীতির লক্ষ্যে বিজ্ঞপ্তিতে এ-জাতীয় শর্ত দেওয়া হয়। যাতে উপযুক্ত প্রার্থীরা আবেদন করতে আগ্রহী না হন। কারণ, কেউ প্রথম শ্রেণির কর্মকর্তার পদে আট বছর চাকরি করে নিশ্চয়ই দ্বিতীয় শ্রেণির পদে চাকরির আবেদন করবেন না। এহসানুল হকের প্রথম শ্রেণির পদে চাকরির অভিজ্ঞতা ছিল না। দাওরায়ে হাদিস ডিগ্রি কামিলের সমমান না হওয়া সত্ত্বেও তিনি নিয়োগ পান।এ বিষয়ে ইসলামিক ফাউন্ডেশনের বোর্ড অব গভর্নসের সদস্য মিছবাহুর রহমান চৌধুরী প্রথম আলোকে বলেন, বিজ্ঞপ্তিতে পেশ ইমামের পদটি দ্বিতীয় শ্রেণির উল্লেখ করা ভুল ছিল।এই নিয়োগের সময় গঠিত বিশেষজ্ঞ কমিটি মৌখিক পরীক্ষায় ‘উপযুক্ত প্রার্থী পাওয়া যায়নি’ বলে আবার নিয়োগ বিজ্ঞপ্তি দেওয়ার সিদ্ধান্ত দিয়েছিল বলে জানান বোর্ড অব গভর্নসের আরেক সদস্য গোলাম মাওলা নক্সবন্দী। কিন্তু পুনর্নিয়োগ বিজ্ঞপ্তি দেওয়া হয়নি। এ নিয়োগ চ্যালেঞ্জ করে মোখলেছুর রহমান নামে একজন প্রার্থী রিট করেন। এটিও বিচারাধীন।আরেক ভাগনের জন্য...: মিজানুর রহমানকে মার্চে সিনিয়র পেশ ইমাম করার পর এপ্রিলেই দৈনিকভিত্তিক পেশ ইমামের নিয়োগ দেওয়া হয় আওয়ামী লীগ নেতা শেখ আবদুল্লাহর ভাগনে মহিউদ্দিন কাশেমকে। ইফার চাকরিবিধিতে দৈনিকভিত্তিক জনবল নিয়োগের বিধান নেই। এদিকে ৬ মে অন্যান্য পদের সঙ্গে একজন পেশ ইমামের জন্যও নিয়োগ বিজ্ঞপ্তি দিয়েছে ফাউন্ডেশন। সংশ্লিষ্টরা বলছেন, এটি কাশেমকে স্থায়ী নিয়োগের প্রক্রিয়া। এ ছাড়া ২০১১ সালের বিজ্ঞপ্তিতে পেশ ইমাম পদটি ‘দ্বিতীয় শ্রেণির’ দেখানো হলেও ৬ মের নিয়োগ বিজ্ঞপ্তিতে তা নেই।জানতে চাইলে দৈনিকভিত্তিক লোক নিয়োগের বিধান নেই বলে স্বীকার করেন সামীম মোহাম্মদ আফজাল। তিনি বলেন, ‘আমার তো ইমার্জেন্সি লোক দরকার। আসলে বায়তুল মোকাররম মসজিদে পাঁচ-ছয়জন ইমাম প্রয়োজন।’সংশ্লিষ্টরা বলছেন, কওমি মাদ্রাসা শিক্ষার সনদের স্বীকৃতি এখনো দেয়নি সরকার। কিন্তু ইসলামিক ফাউন্ডেশন কওমির দাওরায়ে হাদিসকে কামিলের সমমান ধরে রাজস্ব খাতভুক্ত ইমাম নিয়োগ দিচ্ছে। এ ক্ষেত্রে ৩০ বছরের বয়সসীমায় আট বছরের অভিজ্ঞতা চাওয়ায় দাওরায়ে হাদিসের সঙ্গে কামিল পাস প্রার্থীরা আবেদন করতে পারছেন না।
