
রাজধানীর বাড্ডা এলাকায় একটি বাড়িতে অগ্নিকাণ্ডে মায়ের মৃত্যু হয়েছে। দগ্ধ হয়েছে তাঁর দুই শিশুসন্তান।
আজ রোববার ভোররাত চারটার দিকে সোনাকাটরা এলাকায় একটি আসবাবপত্রের দোকান ও পাশের টিনশেড ঘরে আগুন লাগে। বৈদ্যুতিক শর্টসার্কিট থেকে আগুনের সূত্রপাত হয়েছে বলে প্রাথমিকভাবে ধারণা করছে ফায়ার সার্ভিস।
অগ্নিকাণ্ডে মারা গেছেন মা জেসমিন (৩৮)। দগ্ধ হয়েছে তাঁর ছেলে আমানুল্লাহ (১১) ও মেয়ে সানজিদা (৮)।
ফায়ার সার্ভিসের নিয়ন্ত্রণ কক্ষ থেকে জানা যায়, খবর পেয়ে ফায়ার সার্ভিসের চারটি ইউনিট ঘটনাস্থলে যায়। ভোর পাঁচটার দিকে আগুন নিয়ন্ত্রণে আসে। তিনজনকে উদ্ধার করে ঢাকা মেডিকেল কলেজ হাসপাতালের বার্ন ইউনিটে পাঠানো হয়। সেখানে নেওয়ার পর মা জেসমিন মারা যান।
ঢাকা মেডিকেল কলেজ পুলিশ ক্যাম্পের উপপরিদর্শক (এসআই) বাচ্চু মিয়া প্রথম আলোকে বলেন, হাসপাতালে আনার পর জেসমিন মারা যান। তাঁর শরীরের ৭০ শতাংশ পুড়ে যায়। তাঁর মেয়ে সানজিদার ২৮ ও ছেলে আমানুল্লাহর শরীরের ৩০ শতাংশ পুড়ে গেছে। তাদের অবস্থা আশঙ্কাজনক।
 
