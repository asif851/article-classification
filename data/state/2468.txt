
২০১৫ সালের সাধারণ ছুটির তালিকা অনুমোদন করেছে মন্ত্রিসভা।আজ সোমবার সচিবালয়ে মন্ত্রিসভার বৈঠকে ছুটির এই তালিকা অনুমোদন দেওয়া হয়। প্রধানমন্ত্রী শেখ হাসিনা বৈঠকে সভাপতিত্ব করেন।বৈঠক শেষে মন্ত্রিপরিষদ সচিব মোহাম্মদ মোশাররাফ হোসাইন ভূইঞা সাংবাদিকদের বলেন, ২০১৫ সালে সাধারণ ছুটি ১৫ দিন। এর মধ্যে নয় দিনই পড়েছে শুক্র ও শনিবার। নির্বাহী আদেশের ছুটি আট দিন। এর মধ্যে তিন দিনই শুক্র ও শনিবার।বৈঠকে সাতটি বিষয় মন্ত্রিসভাকে অবহিত করা হয় বলে জানান মন্ত্রিপরিষদ সচিব। এর মধ্যে উল্লেখযোগ্য—পাইপলাইনে বৈদেশিক সাহায্যের সঞ্চিতি-সম্পর্কিত প্রতিবেদন।মোশাররাফ হোসাইন ভূইঞা বলেন, বৈদেশিক মুদ্রার সঞ্চিতি বাড়ছে। এর কারণ উন্নয়ন সহযোগীদের প্রতিশ্রুতি বাড়ছে। বৈদেশিক সাহায্যপুষ্ট প্রকল্প বাস্তবায়নের গতি বাড়াতে নির্দেশ দিয়েছেন প্রধানমন্ত্রী।
