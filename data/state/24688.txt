
মুক্তিযুদ্ধের সময় সংঘটিত মানবতাবিরোধী অপরাধের মামলায় অভিযুক্ত আবদুর রাজ্জাককে (৬৩) আজ মঙ্গলবার সকালে মৌলভীবাজার সদর উপজেলার আতানগিরি এলাকা থেকে গ্রেপ্তার করেছে হবিগঞ্জের বানিয়াচং পুলিশ। তাঁর বিরুদ্ধে গত রোববার গ্রেপ্তারি পরোয়ানা জারি করেন আন্তর্জাতিক অপরাধ ট্রাইব্যুনাল।
আবদুর রাজ্জাকের বাড়ি হবিগঞ্জের বানিয়াচং উপজেলার খাগাউড়া ইউনিয়নের হোসেনপুর গ্রামে।পুলিশ সূত্রে জানা গেছে, গোপন সংবাদের ভিত্তিতে হবিগঞ্জের বানিয়াচং থানার ভারপ্রাপ্ত কর্মকর্তা (ওসি) নির্মলেন্দু চক্রবর্তীর নেতৃত্বে একদল পুলিশ আজ সকাল ১০টায় এক বিশেষ অভিযান চালিয়ে আবদুর রাজ্জাককে গ্রেপ্তার করে। এর আগে গত ১০ ফেব্রুয়ারি একই পুলিশ আবদুর রাজ্জাকের চাচাতো ভাই সাবেক ইউপি চেয়ারম্যান মহিবুর রহমান ওরফে বড় মিয়া ও খাগাউড়া ইউনিয়নের বর্তমান চেয়ারম্যান মজিবুর রহমান ওরফে আঙ্গুর মিয়াকে একই মামলায় গ্রেপ্তার করে।পুলিশ জানায়, আসামিদের বিরুদ্ধে চারটি অভিযোগ (ফরমাল চার্জ) দাখিল করেন আন্তর্জাতিক অপরাধ ট্রাইব্যুনালের প্রসিকিউটর সুলতান মাহমুদ সীমন ও তাপস কা‌ন্তি বল। আমলে নেওয়া এ অভিযোগের বিষয়ে আগামী ২৫ মে শুনানি ও আদেশের দিন ধার্য রয়েছে বিচারপতি ওবায়দুল হাসান শাহীদের নেতৃত্বাধীন তিন সদস্যের ট্রাইব্যুনালে।বড় মিয়া, আঙ্গুর মিয়া ও আবদুর রাজ্জাকের বিরুদ্ধে হত্যা, ধর্ষণ, অপহরণ, নির্যাতন ও অগ্নিসংযোগসহ চারটি অভিযোগ আনা হয় ট্রাইব্যুনালে।২০১৪ সালের ১১ ফেব্রুয়ারি তাদের বিরুদ্ধে তদন্ত শুরু এবং একই বছরের ২৮ এপ্রিল তা শেষ করেন তদন্তকারী কর্মকর্তা নুর হোসেন।তদন্ত প্রতিবেদনে বলা হয়, গ্রেপ্তার হওয়া এ তিন আসামি মুক্তিযুদ্ধের সময় এলাকায় রাজাকার বাহিনী গড়ে তোলেন। তাদের মধ্যে বড় মিয়া ছিলেন শান্তি কমিটির চেয়ারম্যান ও তার ছোট ভাই মুজিবুর রহমান আঙ্গুর মিয়া ছিলেন রাজাকার কমান্ডার। তাদের সহযোগী হিসেবে ছিলেন তাদের চাচাতো ভাই আবদুর রাজ্জাক। আসামিরা এ সময় ওই এলাকার মুক্তিযোদ্ধাদের পাকিস্তানি বাহিনীর হাতে তুলে দেওয়ার মতো অপরাধ করেন।
