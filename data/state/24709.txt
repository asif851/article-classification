
হরতাল-অবরোধে পেট্রলবোমা ও চোরাগোপ্তা হামলার মতো নাশকতার বিরুদ্ধে রাষ্ট্রকে ‘কঠিন থেকে কঠিনতম’ পদক্ষেপ নেওয়ার আহ্বান জানিয়েছেন জাতীয় মানবাধিকার কমিশনের চেয়ারম্যান মিজানুর রহমান। তিনি বলেছেন, রাষ্ট্রকে তার নাগরিকদের সার্বিক নিরাপত্তা নিশ্চিত করতে প্রয়োজনে মানবাধিকারের প্রতি সতর্ক দৃষ্টি রেখে বৈধ পন্থায় সর্বোচ্চ শক্তি প্রয়োগ করে অপশক্তিকে রুখতে হবে।
ঢাকা বিশ্ববিদ্যালয়ের কলাভবনের সামনের বটতলায় গতকাল সোমবার ‘পেট্রলবোমা, মানব হত্যা ও হরতাল দিয়ে এসএসসি পরীক্ষাসহ দেশের শিক্ষাব্যবস্থা ধ্বংসের প্রতিবাদে’ এক প্রতীকী অনশনে সংহতি জানিয়ে মিজানুর রহমান এসব কথা বলেন। ঢাকা বিশ্ববিদ্যালয় শিক্ষক সমিতির আয়োজনে শতাধিক শিক্ষক বেলা ১১টা থেকে ১টা পর্যন্ত এই অনশন করেন।
