
সংসদে বিরোধীদলীয় নেত্রী রওশন এরশাদ বলেছেন, পাঁচ বছরে ৫১৯ জন নিখোঁজ হয়ে যায়। মানুষ নিরাপত্তাহীনতায় ভুগছে। ঘরে বসে মানুষ খুন হচ্ছে। আজ বৃহস্পতিবার জাতীয় সংসদের অষ্টাদশ অধিবেশনের ভাষণে রওশন এরশাদ এসব কথা বলেন।সংসদে বিরোধীদলীয় নেত্রী বলেন, ‘পাঁচ বছরে ৫১৯ জন নিখোঁজ হয়ে যায়। কয়েক দিন আগে অনিরুদ্ধ রায় নিখোঁজ হন। তিনি কোথায় গিয়েছিলেন, কীভাবে নিখোঁজ হয়েছিলেন, এখনো জানতে পারিনি। মানুষ নিরাপত্তাহীনতায় ভুগছে। ঘরে বসে মানুষ খুন হচ্ছে। নিরাপত্তা দেবে কে?’নতুন সাংসদদের সরকারি প্লট বরাদ্দ দেওয়ার দাবি জানান রওশন এরশাদ। তিনি বলেন, ‘এতে নতুন সাংসদদের মন ভালো হয়ে যাবে। পূর্তমন্ত্রী সংসদে নেই। তাই স্পিকারের মাধ্যমে এই আবদার রেখে গেলাম।’রওশন এরশাদ বলেন, ‘ঢাকাকে তিলোত্তমা শহর হিসেবে গড়ে তুলতে চেয়েছিলাম। কিন্তু এটি এখন বসবাসের অনুপযোগী। জলাবদ্ধতার শহর হিসেবে গড়ে উঠছে।’ তিনি বলেন, প্রতিটি নদী নষ্ট হয়ে গেছে, দখল হয়ে গেছে। প্রতিটি শহরই ক্ষতিগ্রস্ত। এর সমাধান করতে হবে সরকারকেই। তিনি বলেন, দখল করছে কারা? প্রভাবশালীরা। প্রভাবশালী কারা, এবার বোঝে নেন।
