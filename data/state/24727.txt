
রাজধানীর গুলশান-১ নম্বরের ডিসিসি বা ডিএনসিসি মার্কেটে আগুন লেগেছে। গতকাল সোমবার দিবাগত রাত আড়াইটার দিকে এই আগুন লাগে। আগুনে মার্কেটের একাংশ ধসে পড়েছে।
আজ মঙ্গলবার সকাল আটটা নাগাদ ফায়ার সার্ভিসের ২১টি ইউনিট আগুন নেভানোর কাজ করছিল। এই সময় পর্যন্ত আগুন নেভেনি।
ফায়ার সার্ভিসের নিয়ন্ত্রণ কক্ষের দায়িত্বরত কর্মকর্তা পলাশ মোদক প্রথম আলোকে বলেন, আগুন লাগার কারণ তাৎক্ষণিকভাবে জানা যায়নি। ফায়ার সার্ভিসের সদস্যরা আগুন নেভাতে চেষ্টা চালিয়ে যাচ্ছেন।
প্রত্যক্ষদর্শী ব্যক্তিদের ভাষ্য, আগুন লাগার খবর পেয়ে ফায়ার সার্ভিসের সদস্যরা ঘটনাস্থলে আসেন। তবে রাতভর চেষ্টার পরও তাঁরা আগুন নেভাতে পারেননি। বরং আগুন ছড়িয়ে পড়েছে। পুরো এলাকা কালো ধোঁয়ায় আচ্ছন্ন হয়ে গেছে।
ফায়ার সার্ভিস জানায়, আগুন লাগার একপর্যায়ে মার্কেটের কাঁচাবাজার অংশের ভবন কিছুটা ধসে পড়ে।
আজ সকালে ঘটনাস্থলে ঢাকা উত্তর সিটি করপোরেশনের মেয়র আনিসুল হক সাংবাদিকদের বলেন, আগুনটা বেশ বড় মাপেরই। আগুনে ক্ষয়ক্ষতি হলেও এ পর্যন্ত জীবনহানির কোনো তথ্য মেলেনি।
আনিসুল হক বলেন, আগুন নেভানোর সর্বাত্মক চেষ্টা চলছে। আগুন কিছুটা নিয়ন্ত্রণেও এসেছে। পানির স্বল্পতা আছে। যেখান থেকে সম্ভব পানি আনা হচ্ছে। আগুন যাতে আশপাশে ছড়িয়ে না পড়ে, এ জন্য ব্যবস্থা নেওয়া হচ্ছে। আগুন পুরোপুরি নেভাতে কতটা সময় লাগবে, তা এখনই বলা যাচ্ছে না।
আগুন লাগার খবর পেয়ে রাতেই অনেক দোকানমালিক ও কর্মচারী ঘটনাস্থলে ছুটে আসেন। আগুন নিয়ন্ত্রণে না আসায় তাঁদের অনেকে ক্ষোভ প্রকাশ করেন। ক্ষয়ক্ষতির বিবরণ দিতে গিয়ে অনেকে কান্নায় ভেঙে পড়েন।
মো. সালাউদ্দিন নামের এক দোকানমালিক অভিযোগ করে বলেন, ফায়ার সার্ভিস যথেষ্ট তৎপর না। তারা ধীরগতিতে কাজ করছে। তারা সক্রিয় হলে অনেক আগেই আগুন নেভানো সম্ভব হতো।
ডিসিসির এই মার্কেটে হাজারো দোকান আছে বলে সেখানকার কয়েকজন মালিক জানিয়েছেন।
