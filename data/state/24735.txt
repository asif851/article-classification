
রাজধানীর আবাসিক এলাকা থেকে অবৈধ সব প্রতিষ্ঠান ও স্থাপনা আগামী ছয় মাসের মধ্যে সরিয়ে নিতে হবে। এই সময়ের মধ্যে প্রতিষ্ঠানগুলো সরে না গেলে তাদের গ্যাস-বিদ্যুৎ ও পানির লাইন কেটে দেওয়া হবে, ট্রেড লাইসেন্স বাতিল করা হবে। এই প্রতিষ্ঠানগুলোর কাছ থেকে কোনো কর ও মূসক নেওয়া হবে না। আজ সোমবার সচিবালয়ে মন্ত্রিসভার বৈঠকে এই সিদ্ধান্ত নেওয়া হয়। এতে সভাপতিত্ব করেন প্রধানমন্ত্রী শেখ হাসিনা। বৈঠকে আবাসিক এলাকার অবৈধ প্রতিষ্ঠানের বিরুদ্ধে ছয় মাসের মধ্যে রাজউক, গৃহায়ণ কর্তৃপক্ষ, সিটি করপোরেশন ও সংশ্লিষ্টদের নিয়ে সমন্বিত অভিযান পরিচালনারও সিদ্ধান্ত হয়েছে। ছয় মাসের সময় গণনা আজ থেকে শুরু হচ্ছে। মন্ত্রিসভার বৈঠকে হওয়া অন্য সিদ্ধান্তগুলো হলো আবাসিক এলাকায় পার্কিংয়ের জন্য রাখা জায়গায় কোনো স্থাপনা থাকলে তা সরিয়ে ফেলতে হবে। কোনো বার থাকলে সেই বারের লাইসেন্স বাতিল করতে হবে। নতুন করে আবাসিক এলাকায় কোনো বারের লাইসেন্স দেওয়া যাবে না। গেস্ট হাউস থাকলে তা সরাতে হবে। এই সিদ্ধান্তগুলো আগামী ছয় মাসের মধ্যে কার্যকর করতে হবে। 
অনুমতি নিয়ে করা বাণিজ্যিক স্থাপনাগুলোও পর্যায়ক্রমে সরাতে হবে বলে সিদ্ধান্ত হয়েছে। বৈঠক শেষে মন্ত্রিপরিষদ সচিব মোহাম্মদ শফিউল আলম সাংবাদিকদের বলেন, আবাসিক এলাকার চরিত্র ও বৈশিষ্ট্য ফিরিয়ে আনতে এই সিদ্ধান্তগুলো নেওয়া হয়েছে। আতঙ্ক সৃষ্টি করে নয় বরং মানুষকে বুঝিয়ে তাঁদের সঙ্গে নিয়ে এই সিদ্ধান্ত বাস্তবায়ন করা হবে।
