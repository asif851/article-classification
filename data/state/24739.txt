
সাবেক মন্ত্রী আবদুল লতিফ সিদ্দিকী ও প্রধানমন্ত্রীর উপদেষ্টা এইচ টি ইমাম সরকারের ‘হাঁড়ির খবর’ ফাঁস করে দিয়েছেন বলে মন্তব্য করেছেন বিএনপির মহাসচিব মির্জা ফখরুল ইসলাম আলমগীর।
বিএনপির সিনিয়র ভাইস চেয়ারম্যান তারেক রহমানের ৫০তম জন্মদিন উপলক্ষে বগুড়া জেলা বিএনপির ১০ দিনব্যাপী অনুষ্ঠানমালার শেষ দিনে শহরের আলতাফুন্নেছা খেলার মাঠে আয়োজিত ‘অকুতোভয় দেশনায়ক উৎসব’ অনুষ্ঠানে এ মন্তব্য করেন মির্জা ফখরুল ইসলাম আলমগীর।
বিএনপির ভারপ্রাপ্ত মহাসচিব দাবি করেন, ‘তাবলিগ জামাত, ইসলাম ধর্ম নিয়ে ক​টূক্তির জন্য নয়, প্রধানমন্ত্রীর ছেলে সম্পর্কে গোপন তথ্য ফাঁস করার কারণেই আবদুল লতিফ সিদ্দিকীকে মন্ত্রিত্ব ও দলীয় পদ থেকে সরিয়ে দেওয়া হয়েছে। জয় সরকারের কাছ থেকে প্রতি মাসে দুই লাখ ডলার বেতন নেওয়ার তথ্য ফাঁস করে দেন লতিফ সিদ্দিকী। সেটাকে ধামাচাপা দিতে সরকার প্রজ্ঞাপন জারি করে জয়ের ডলার নেওয়ার তথ্য মিথ্যা দাবি করেছে। যদি মিথ্যাই হতো তবে সরকারকে প্রজ্ঞাপন জারি করে সেই তথ্য অস্বীকার করতে হতো না।’
মির্জা ফখরুল ইসলাম বলেন, ‘অজান্তেই সরকারের গোমর ফাঁস করে দিয়েছেন এইচ টি ইমাম। তিনি (এইচ টি ইমাম) বলেছেন, “ছাত্রলীগ নেতা-কর্মীদের বিসিএসের লিখিত পরীক্ষায় পাস করলেই চলবে। বাদ বাকি সরকার দেখবে।” এর মাধ্যমে এইচ টি ইমাম সরকারের হাঁড়ির খবর ফাঁস করে দিয়েছেন।’ তিনি বলেন, প্রথম আলোর অনলাইনে এইচ টি ইমামের বক্তব্যের ভিডিওচিত্র সবাই দেখেছেন। কোনটা সত্যি কোনটা মিথ্যা, জনগণ সবই জানে।
আইনশৃঙ্খলা বাহিনী ধরে নিয়ে গেলে খুঁজে পাওয়া যায় নাবিএনপির ভারপ্রাপ্ত মহাসচিব বলেন, ‘সংবিধান রক্ষার কথা বলে ৫ জানুয়ারির নির্বাচনের মাধ্যমে আওয়ামী লীগ দেশে স্বৈরতন্ত্র কায়েম করছে। নির্বাচনকালীন মাত্র তিন মাসে বিএনপির নেতৃত্বাধীন জোটের ৩১০ জন নেতা-কর্মীকে হত্যা করেছে আওয়ামী লীগ। সরকার গঠনের পর দেশকে পুলিশি রাষ্ট্রে পরিণত করেছে। দেশের আইনশৃঙ্খলা বলতে কিছুই নেই। সরকারের আইনশৃঙ্খলা রক্ষাকারী বাহিনী যাঁকে ধরে নিয়ে যায়, তাঁকে আর খুঁজে পাওয়া যায় না। গুম করে দেওয়া হয়। এভাবে কোন সভ্য দেশ চলতে পারে না।’
বগুড়া জেলা বিএনপির সভাপতি সাইফুল ইসলামের সভাপতিত্বে এই উৎসবে অন্যদের মধ্যে জেলা বিএনপির সাধারণ সম্পাদক জয়নাল আবেদীন, সহসভাপতি ফজলুল বারী তালুকদার প্রমুখ নেতা বক্তব্য দেন।সন্ধ্যায় উৎসব মঞ্চে সঙ্গীত পরিবেশন করেন জনপ্রিয় কণ্ঠশিল্পী মনির খান, রিজিয়া পারভীন, কনক চাঁপা, ইথুন বাবু প্রমুখ।
