
চট্টগ্রাম নগরের ফিশারি ঘাট এলাকায় হঠাৎ ঝোড়ো বাতাসে টিনের চালসহ কয়েকটি স্থাপনা উড়ে গেছে। স্থাপনার নিচে চাপা পড়ে রাসেল দাস (২৬) নামের এক ব্যাংক কর্মকর্তা মারা গেছেন। এ সময় আবদুস সালাম ও আবদুল খালেক নামের দুজন আহত হন।
আজ শুক্রবার বেলা সোয়া ১১টার দিকে এ ঘটনা ঘটে। স্থানীয় লোকজন বলছেন, এটা টর্নেডো হতে পারে। এ ব্যাপারে তাৎক্ষণিকভাবে আবহাওয়া অধিদপ্তর থেকে নিশ্চিত হওয়া যায়নি। হতাহত ব্যক্তিরা ওই এলাকা দিয়ে হেঁটে যাচ্ছিলেন। নিহত রাসেল পটিয়া উপজেলার রণজিৎ দের ছেলে। তিনি বাংলাদেশ কমার্স ব্যাংকের খুলনার একটি শাখায় কর্মরত ছিলেন বলে জানা গেছে।
প্রত্যক্ষদর্শীরা জানান, বেলা সোয়া ১১টার দিকে হঠাৎ ঝোড়ো বাতাসে বিভিন্ন স্থাপনা ২০০ গজ দূরে উড়িয়ে নিয়ে যায়। নগর পুলিশের কোতোয়ালী জোনের সহকারী কমিশনার জাহাঙ্গীর আলম বলেন, এক মিনিটের মতো স্থায়ী একটি ঝোড়ো বাতাসে টিনের চালসহ বিভিন্ন স্থাপনা উড়ে যায়। এ সময় রাসেল দেসহ তিনজন আহত হন। তাঁদের হাসপাতালে নেওয়া হলে চিকিৎসক রাসেল দেকে মৃত ঘোষণা করেন।
