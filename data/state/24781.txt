
সকাল থেকে যে কুয়াশার চাদর ঝুলে ছিল, সদ্য কাটা আমনের ফাঁকা মাঠের ওপর। দুপুর হতেই কুয়াশা কেটে যায়। ঝলমল করে শীতের মিঠা রোদ কড়া হতে থাকে। নানা রং ও আকারের ঘোড়ায় উজ্জ্বল হয়ে ওঠে খুলনার রূপসার ১ নম্বর আইচগাতি ইউনিয়নের পুঁটিমারি বিলের মাঠ।
মহান বিজয় দিবস উপলক্ষে স্থানীয় জেকেএস ক্রীড়া সংস্থা পাঁচ দিনব্যাপী ৪৪তম বার্ষিক ক্রীড়া প্রতিযোগিতা ঘোড়দৌড় ও সাংস্কৃতিক অনুষ্ঠানের আয়োজন করে। গতকাল শুক্রবার আয়োজন করা হয় হারিয়ে যাওয়ার পথে গ্রামীণ ঐতিহ্যবাহী খেলা ঘোড়দৌড়ের। প্রায় ১০ হাজার মানুষ উপভোগ করেন এই প্রতিযোগিতা।
বেলা তিনটার পর শুরু হয় প্রতিযোগিতা। দেশের বিভিন্ন স্থান থেকে ঘোড়াগুলো নিয়ে এসেছিলেন শৌখিন ঘোড়াপ্রেমিকেরা। তাঁরা শুধু প্রতিযোগিতার জন্যই ঘোড়া পোষেন। ঘোড়া নিয়ে ছুটে যান যেখানেই খেলা হয়, সেখানে। নিবন্ধন করা বন্দুকের গুলি ছুড়ে প্রতিযোগিতা শুরু হয়। এবারের প্রতিযোগিতায় ৩০টি ঘোড়া অংশ নেয়। দুটি গ্রুপে ১৫টি করে ঘোড়া অংশ নেয়।
চূড়ান্ত প্রতিযোগিতায় নড়াইলের অনিক মোল্লার ঘোড়া শান্ত প্রথম, নড়াইলের হাবিবুর রহমানের ঘোড়া বিদ্যুৎ দ্বিতীয় ও যশোরের অভয়নগরের মোহর আলীর ঘোড়া সাদা ঘোড়া তৃতীয় হয়েছে।
জেকেএস ক্রীড়া সংস্থার সভাপতি মো. আল-ফারুক বাবুলের সভাপতিত্বে ও সাধারণ সম্পাদক শেখ আছাদুজ্জামানের সঞ্চালনায় অনুষ্ঠানে প্রধান অতিথি ছিলেন রূপসার শ্রীফলতলা ইউপি চেয়ারম্যান মো. ইসহাক সরদার। ঘোড়দৌড় উদ্‌যাপন কমিটির আহ্বায়ক সরদার রফি আহমেদ খেলাটি পরিচালনা করেন।
 
