
ব্লগার নীলাদ্রি চট্টোপাধ্যায় হত্যা মামলায় আগামী ৬ আগস্ট তদন্ত প্রতিবেদন দাখিলের নির্দেশ দিয়েছেন আদালত। আজ মঙ্গলবার ঢাকার মহানগর হাকিম জসিম উদ্দিন এ আদেশ দেন।
মামলাটি তদন্ত করছেন ঢাকা মহানগর গোয়েন্দা পুলিশ (ডিবি)। আজ মামলার তদন্ত প্রতিবেদন দাখিল না করায় আদালত এ আদেশ দেন।
২০১৫ সালের ৭ আগস্ট রাজধানীর গোড়ানের ভাড়া বাসার পঞ্চম তলায় ব্লগার নীলাদ্রিকে কুপিয়ে হত্যা করে দুর্বৃত্তরা। ওই দিনই এ হত্যার দায় স্বীকার করে জঙ্গি সংগঠন আল-কায়েদার ভারতীয় উপমহাদেশের (একিউআইএস) শাখার নামে বিবৃতি দেয়। এ ঘটনায় নিহত নীলাদ্রির স্ত্রী খিলগাঁও থানায় এ মামলা করেন। এ মামলায় উগ্রপন্থী নিষিদ্ধ জঙ্গি সংগঠন আনসারুল্লাহ বাংলা টিমের সাত সদস্যকে গ্রেপ্তার করা হয়। এ মামলায় মাওলানা মুফতি আ. গাফফার, মর্তুজা ফয়সাল সাব্বির, কাওছার হোসেন সর্দার, কামাল হোসেন সরদার ও সাদ আল নাহিদ কারাগারে আছেন। আর মাসুম রানা ও তরিকুল ইসলাম নামের দুজন জামিনে আছেন।
