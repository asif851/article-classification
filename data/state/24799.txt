

তিতাস গ্যাসের সঞ্চালন পাইপ লাইন নির্মাণের জন্য ১৩ হাজার ৩৫৬টি গাছ কাটার সিদ্ধান্ত নিয়েছে মন্ত্রিসভা। তিতাস গ্যাস ট্রান্সমিশন অ্যান্ড ডিসট্রিবিউশন কোম্পানি এই পাইপ লাইন গাজীপুরের শ্রীপুর থেকে জয়দেবপুর পর্যন্ত নির্মাণ করবে।
আজ সোমবার প্রধানমন্ত্রী শেখ হাসিনার সভাপতিত্বে মন্ত্রিসভার নিয়মিত বৈঠক এ সিদ্ধান্ত হয়। এরপর প্রশাসনিক পুনর্বিন্যাস সংক্রান্ত জাতীয় বাস্তবায়ন কমিটির (নিকার) সভা হয়।
দুই সভা শেষে মন্ত্রিপরিষদ সচিব মো. শফিউল আলম সংবাদ ব্রিফিং করেন। তিনি বলেন, ২০২২ সাল পর্যন্ত গাছ কাটায় নিষেধাজ্ঞা রয়েছে। কিন্তু জাতীয় স্বার্থে মন্ত্রিসভা কাছ কাটার সিদ্ধান্ত নিয়েছে। মোট গাছের মধ্যে চার হাজার ১১টি বিক্রয়যোগ্য। বাকি নয় হাজার ৩৪৫টি চারা গাছ। এর বিপরীতে আরও দ্বিগুণ গাছ রোপণ করা হবে। অর্থাৎ, আর ২৬ হাজার গাছ লাগানো হবে।
আজকের মন্ত্রিসভায় ব্যাটালিয়ন আনসার (সংশোধন) আইন ২০১৬ এর খসড়ার অনুমোদন দেওয়া হয়েছে। নতুন সংশোধনীতে ব্যাটালিয়ন আনসারের চাকরি স্থায়ী হওয়ার জন্য কমপক্ষে ছয় বছর করা হয়েছে। আগে কমপক্ষে নয় বছর চাকরি করলে তা স্থায়ী করার সুযোগ পেতেন তাঁরা।
আরও পড়ুন: 
জিয়ানগর উপজেলার নাম বদলে ইন্দুরকানি
