
২০ বছরের অধিক পুরোনো ও মেয়াদোত্তীর্ণ যান চলাচল বন্ধে আজ রোববার থেকে রাজধানীর পৃথক তিনটি স্থানে একযোগে অভিযান চালাবেন ভ্রাম্যমাণ আদালত। নগরের যানজট কমাতে এই উদ্যোগ নিয়েছে ঢাকা দক্ষিণ সিটি করপোরেশন (ডিএসসিসি)।
আজ সকাল ১০টায় নগর ভবনের সামনে এই কার্যক্রমের উদ্বোধন করবেন ডিএসসিসির মেয়র মোহাম্মদ সাঈদ খোকন। বাংলাদেশ রোড ট্রান্সপোর্ট অথরিটি (বিআরটিএ), ঢাকা জেলা প্রশাসন, ঢাকা মহানগর পুলিশ (ডিএমপি) ও ডিএসসিসির নির্বাহী নির্বাহী ম্যাজিস্ট্রেটরা এই আদালত পরিচালনা করবেন।ভ্রাম্যমাণ আদালত পরিচালনার ফলে রাজধানীতে গণপরিবহন-সংকটের আশঙ্কা করা হচ্ছে। এর আগে বিআরটিএ একাধিকবার ভ্রাম্যমাণ আদালত পরিচালনাকালে এই চিত্র দেখা গেছে। তবে অভিযানের ফলে নগরে গণপরিবহন-সংকট হবে না বলে দাবি করেছে ডিএসসিসি।ডিএসসিসি সম্পত্তি বিভাগ সূত্র জানায়, গত ১৫ ফেব্রুয়ারি নগর ভবনে এক সংবাদ সম্মেলনে ‘ফিটনেসবিহীন’ যানবাহনের বিরুদ্ধে এই অভিযানের ঘোষণা দিয়েছিলেন সাঈদ খোকন। ওই দিন তিনি বলেছিলেন, ঢাকা শহরের বিভিন্ন সড়কে ভাঙাচোরা ও ব্যবহারের অনুপযোগী গণপরিবহনে ঝুঁকি নিয়ে যাতায়াত করেন যাত্রীরা। তাই সরকারের সংশ্লিষ্ট সংস্থাগুলোকে নিয়ে এই ধরনের উদ্যোগ নেওয়া হয়েছে। শতভাগ সফল না হওয়া পর্যন্ত অভিযান চলবে।জানতে চাইলে ডিএসসিসির প্রধান সম্পত্তি কর্মকর্তা কামরুল ইসলাম চৌধুরী প্রথম আলোকে বলেন, ডিএসসিসির সিদ্ধান্ত অনুযায়ী আজ থেকে টানা ১৫ দিন নগরের বিভিন্ন স্থানে অভিযান চালানো হবে। এরপর অভিযানের প্রয়োজনীয়তা বুঝে ধারাবাহিকভাবে অভিযান চালানো হবে। ইতিমধ্যে শহরের বিভিন্ন এলাকায় জনসচেতনতামূলক মাইকিং ও অভিযান সফল করতে সব ধরনের প্রস্তুতি সম্পন্ন করেছে ডিএসসিসি।
