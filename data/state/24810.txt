
মুন্সিগঞ্জের সিরাজদিখান থানার পাশেই আওয়ামী লীগের এক নেতা বাংলাদেশ টেলিকমিউনিকেশনস লিমিটেডের (বিটিসিএল) জমি ও সরকারি খাল ভরাট করে দখল করেছেন বলে অভিযোগ পাওয়া গেছে। তিনি হলেন লতব্দি ইউনিয়ন আওয়ামী লীগের সভাপতি ও ওই ইউনিয়ন পরিষদের (ইউপি) চেয়ারম্যান মো. ফজলুল হক।
সিরাজদিখান উপজেলা ভূমি কার্যালয় ও বিটিসিএলের কর্মকর্তারা জানান, ১৯৮৮ সালে সিরাজদিখানের রশুনিয়া ইউনিয়নের সন্তোষপাড়া মৌজায় ১১৫ ও ১১৬ নম্বর এসএ দাগের ৯২ শতাংশ জমি সরকার অধিগ্রহণ করে তৎকালীন বাংলাদেশ তার ও টেলিফোন বোর্ডকে—বিটিটিবিকে (বর্তমানে বিটিসিএল) বুঝিয়ে দেয়। বিটিটিবি সেখানে উপজেলা টেলিফোন কার্যালয় স্থাপন করে। পাশের লতব্দি ইউপি চেয়ারম্যান ফজলুল হক দেড়-দুই মাস আগে ওই কার্যালয়ের পূর্ব পাশের অংশে মাটি ভরাট করে প্রায় ১২ শতাংশ জমি দখল করেন। একই সঙ্গে কার্যালয়ের পাশ দিয়ে বয়ে যাওয়া সিরাজদিখান-তালতলা-কাটপট্টি খালের কিছু অংশ দখল করেন।
বেদখল হয়ে যাওয়া সম্পত্তি পুনরুদ্ধারে গত ২৫ এপ্রিল জেলা প্রশাসক বরাবর লিখিত আবেদন করে বিটিসিএল। জেলা প্রশাসক উপজেলা প্রশাসন ও ভূমি কার্যালয়কে ব্যবস্থা নিতে বলেন।
সরেজমিনে সন্তোষপাড়া মৌজায় গিয়ে দেখা যায়, সিরাজদিখান বাজারে থানার পাশেই ফজলুল হক তিন দিকে দেয়াল দিয়ে মাটি ভরাট করেছেন। ভরাট করা স্থানে ঢোকার জন্য দক্ষিণ দিকে নির্মাণ করা হয়েছে একটি দেয়াল। সীমানার ভেতর নির্মাণ করেছেন আধা পাকা টিনশেডের একটি ঘর।
বিটিসিএলের সহকারী প্রকৌশলী নরেন্দ্র নাথ সরকার বলেন, ‘ফজলুল হকের কাছ থেকে বিটিসিএলের সম্পত্তি পুনরুদ্ধারে জেলা প্রশাসকের কাছে আবেদন করেছি।’
সিরাজদিখান উপজেলা নির্বাহী কর্মকর্তা আবুল কাশেম জানান, ফজলুল হক বিটিসিএলের সম্পত্তি দখল করেছেন এটা পরিমাপ করে নিশ্চিত হওয়া গেছে। সেই সম্পত্তি উদ্ধার করারকাজ চলছে। এ ছাড়া ফজলুল হক খালের সম্পত্তিসহ কী পরিমাণ সরকারি জমি দখল করেছেন, তা পরিমাপের জন্য সার্ভেয়ারকে নির্দেশ দেওয়া হয়েছে।
গতকাল পর্যন্ত পরিমাপের কাজ করা যায়নি বলে জানিয়েছেন সার্ভেয়ার মো. রেজাউল করিম।
ফজলুল হক দাবি করেন, বিটিসিএল যে অংশের সম্পত্তি তাদের বলে দাবি করছে, সেটা তাঁর কেনা সম্পত্তি। আর খালের ১৩ শতাংশের মতো জমি তিনি সরকারের কাছ থেকে বন্দোবস্ত নিয়েছেন। তবে বন্দোবস্তের কোনো কাগজপত্র দেখাতে পারেননি ফজলুল হক। অন্যদিকে বন্দোবস্ত করা জমি ভরাট করে শ্রেণী পরিবর্তন করার বিধান নেই। তবু ভরাটের কারণ জানতে চাইলে ফজলুল হক বলেন, ‘সরকার তো আমাকে ভোগ করার জন্য দিয়েছে।’
