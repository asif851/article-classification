
যুক্তরাষ্ট্রের নিউইয়র্কে জাতিসংঘের সাধারণ পরিষদের ৬৯তম অধিবেশনে অংশগ্রহণ বিষয়ে সংবাদ সম্মেলনে বক্তব্য রাখছেন প্রধানমন্ত্রী শেখ হাসিনা। বিকেল সাড়ে চারটায় শুরু হওয়া এই সংবাদ সম্মেলনে ইতিমধ্যে শতাধিক সাংবাদিক জড়ো হয়েছেন। আওয়ামী লীগের বেশ কয়েকজন জ্যেষ্ঠ নেতাও উপস্থিত আছেন।প্রধানমন্ত্রীর কার্যালয় ও সেখানে উপস্থিত সাংবাদিকেরা মনে করছেন, জাতিসংঘের সফরের বিষয়ে সংবাদ সম্মেলন ডাকা হলেও এতে ডাক, টেলিযোগাযোগ ও তথ্যপ্রযুক্তিমন্ত্রী আবদুল লতিফ সিদ্দিকীকে নিয়ে প্রধানমন্ত্রী তাঁর অবস্থান ব্যাখা করবেন।পবিত্র হজ, মহানবী হজরত মুহাম্মদ (স.), তাবলিগ জামাত ও প্রধানমন্ত্রীর ছেলে সজীব ওয়াজেদ জয় সম্পর্কে লতিফ সিদ্দিকীর কটূক্তি নিয়ে দেশ-বিদেশে আলোচনা-সমালোচনা চলছে। ইতিমধ্যে প্রধানমন্ত্রীর বরাত দিয়ে আওয়ামী লীগের নেতারা জানিয়েছেন, ওই ধরনের মন্তব্য করায় শুধু মন্ত্রিসভা থেকেই নয়, দল থেকেও লতিফ সিদ্দিকীকে অব্যাহতি দেওয়ার সিদ্ধান্ত নেওয়া হয়েছে।জাতিসংঘ অধিবেশনে যোগ দিতে গত ২২ সেপ্টেম্বর নিউইয়র্ক যান প্রধানমন্ত্রী। সেখান থেকে যুক্তরাজ্যে দুই দিনের ব্যক্তিগত সফর শেষে গতকাল বৃহস্পতিবার সকালে দেশে ফেরেন তিনি।
