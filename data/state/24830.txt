

সিলেট মহানগরের দক্ষিণ সুরমার জঙ্গি আস্তানায় সেনা অভিযানের মধ্যে বোমা হামলার ঘটনায় নিহত অজ্ঞাতপরিচয় একজনের পরিচয় মিলেছে। তাঁর নাম খাদিম শাহ।
গতকাল শনিবারের ওই ঘটনায় পুলিশ কর্মকর্তাসহ নিহত ছয়জনের মধ্যে পাঁচজনের পরিচয় আগেই পাওয়া গিয়েছিল। আজ রোববার ভাই ও বাবা সিলেটের এম এ জি ওসমানী মেডিকেল কলেজ হাসপাতালে খাদিমের লাশ শনাক্ত করেন।
খাদিমের ভাই বলেন, গতকালের ঘটনায় নিহত ব্যবসায়ী শহীদুল ইসলামের সঙ্গে কাজ করতেন খাদিম। তিনি ভিডিওর কাজ করতেন। শহীদুল ও খাদিম একই মোটরসাইকেলে করে যাচ্ছিলেন। পরে বিস্ফোরণে আহত হন।
গতকালের হামলায় সাংবাদিক, পুলিশ, র‍্যাব সদস্যসহ ৫০ জন আহত হয়। জঙ্গিবিরোধী ওই অভিযানের মধ্যে এই হামলার দায় স্বীকার করেছে জঙ্গিগোষ্ঠী ইসলামিক স্টেট (আইএস)। এই গোষ্ঠীর কথিত বার্তা সংস্থা ‘আমাক’ এই খবর দিয়েছে বলে জানিয়েছে অনলাইনে জঙ্গিদের কার্যক্রম পর্যবেক্ষণকারী যুক্তরাষ্ট্রভিত্তিক প্রতিষ্ঠান সাইট ইন্টেলিজেন্স গ্রুপ।
জঙ্গিবিরোধী অভিযানের মধ্যে গতকাল সন্ধ্যার দিকে আতিয়া মহলের প্রায় দেড় শ গজ দূরে সংবাদ সম্মেলনের আয়োজন করে সেনাবাহিনী। এই সম্মেলন শেষ হতে না-হতেই আতিয়া মহল থেকে প্রায় আড়াই শ গজ দূরে প্রচণ্ড শব্দে বিস্ফোরণ হয়। এর ৪০-৪৫ মিনিট পর আবারও বিস্ফোরণের শব্দ শোনা যায়। দ্বিতীয় বিস্ফোরণস্থলটি ছিল প্রথম বিস্ফোরণস্থল থেকে শ খানেক গজ দূরে। এই দুটি বিস্ফোরণই ঘটে আইনশৃঙ্খলা রক্ষাকারী বাহিনীর নিরাপত্তাবলয়ের মধ্যে।
এই ঘটনায় নিহত ছয়জনের মধ্যে গতকাল পরিচয় পাওয়া পাঁচজন হলেন সিলেটে পুলিশের বিশেষ শাখার (এসবি) পরিদর্শক চৌধুরী আবু মো. কয়সর, মদনমোহন কলেজের হিসাববিজ্ঞান দ্বিতীয় বর্ষের ছাত্র ওয়াহিদুল ইসলাম অপু, সিলেটের দাড়িয়াপাড়ার বাসিন্দা ব্যবসায়ী শহীদুল ইসলাম, জালালাবাদ থানার ওসি (তদন্ত) মনিরুল ইসলাম ও দক্ষিণ সুরমা উপজেলা ছাত্রলীগের উপপরিবেশ-বিষয়ক সম্পাদক জান্নাতুল ফাহিম।
গত বৃহস্পতিবার দিবাগত রাত আড়াইটায় দক্ষিণ সুরমার শিববাড়ি এলাকার আতিয়া মহলে এই জঙ্গিবিরোধী অভিযান শুরু হয়। এখনো অভিযান চলছে।
