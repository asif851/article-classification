
চলতি এইচএসসিতে আগামীকাল সোমবার অনুষ্ঠেয় ভূগোল (তত্ত্বীয়) দ্বিতীয় পত্রের পরীক্ষা সারা দেশে স্থগিত করা হয়েছে। আজ রোববার নেত্রকোনার দুর্গাপুরের একটি কেন্দ্রে আগামীকালের পরীক্ষার প্রশ্নপত্র ভুল করে কেন্দ্রে নিয়ে প্যাকেট খুলে ফেলায় পরীক্ষা স্থগিত করা হয়েছে বলে প্রথম আলোকে জানিয়েছেন ঢাকা মাধ্যমিক ও উচ্চমাধ্যমিক শিক্ষা বোর্ডের পরীক্ষা নিয়ন্ত্রক তপন কুমার সরকার।
এখন নতুন করে প্রশ্নপত্র ছাপিয়ে আগামী ১৪ মে এই বিষয়ের পরীক্ষা নেওয়া হবে।
প্রশ্নফাঁস রোধে এবার সব সেট প্রশ্নপত্র কেন্দ্রে নেওয়া হয়। এরপর সব পরীক্ষার্থী কেন্দ্রে প্রবেশের পর পরীক্ষা শুরুর ২৫ মিনিট আগে লটারির মাধ্যমে কোন সেট প্রশ্নপত্রে পরীক্ষা হবে তা নির্ধারণ করা হয়। এটিসহ আরও কিছু পদক্ষেপ নেওয়ায় এবার প্রশ্নপত্র ফাঁসের খবর পাওয়া যায়নি। তবে ভুল করে কিছু কেন্দ্রে নির্ধারিত সেটের বাইরে ভিন্ন সেটে পরীক্ষা নেওয়ার অভিযোগ উঠেছে। ২ এপ্রিল থেকে সারা দেশে অভিন্ন প্রশ্নপত্রে শুরু হয়েছে এইচএসসি ও সমমানের পরীক্ষা।
