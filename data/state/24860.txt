
গাজীপুরের শ্রীপুর পৌরসভার ভাংনাহাটী এলাকার ‘মুক্তিযোদ্ধা শুক্কুর আলী সড়ক’ বন্ধ না করা ও ভাংনাহাটী কাচারিচালা ঈদগাহ ময়দানের পাশের কাঁটাতারের বেড়া খুলে দেওয়ার দাবিতে বিক্ষোভ সমাবেশ করেছেন এলাকাবাসী। গতকাল বিকেলে ভাংনাহাটী ঈদগাহ ময়দানে স্থানীয় লোকজনের উদ্যোগে সমাবেশে আবদুল বাতেন সরকারের সভাপতিত্বে বক্তব্য দেন জেলা জাতীয় পার্টির সভাপতি নূরুল ইসলাম, উপজেলা ভাইস চেয়ারম্যান রফিকুল ইসলাম, পৌর কাউন্সিলর কামরুজ্জামান প্রমুখ। আমেরিকান ইন্টারন্যাশনাল ইউনিভিার্সিটি অব বাংলাদেশ নামে একটি প্রতিষ্ঠান সড়কটি বন্ধের চেষ্টা করছে বলে বক্তারা অভিযোগ করেছেন। 
