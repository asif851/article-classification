
চাঁপাইনবাবগঞ্জের ভোলাহাট উপজেলার একটি গমখেত থেকে এক শিশুর লাশ উদ্ধার করা হয়েছে। আজ শুক্রবার দুপুরে উপজেলার জামবাড়িয়া ভাটাপাড়া এলাকা থেকে লাশটি উদ্ধার করে পুলিশ। নিহত শিশুর নাম মো. রাজিব (১৩)। তাকে শ্বাসরোধে হত্যা করা হয়েছে বলে ধারণা করা হচ্ছে।
ভোলাহাট থানার পরিদর্শক (তদন্ত) শামীম হোসেন প্রথম আলোকে বলেন, রাজিব বড়গাছী এলাকার একটি আখের গুড় তৈরির মিলে কাজ শেষে বৃহস্পতিবার রাত সাড়ে আটটার দিকে বাইসাইকেল যোগে বাড়ির উদ্দেশে রওনা দেয়। কিন্তু রাতে বাড়িতে না ফেরায় পরিবারের লোকজন তাকে খুঁজতে বের হয়। কোথাও খুঁজে না পেয়ে শুক্রবার সকালে তার বাবা ইব্রাহিম আলী থানায় সাধারণ ডায়েরি (জিডি) করতে আসেন। একই সময় রাজিবের মরদেহ গমখেতে পড়ে থাকার খবর থানায় আসে। পরে পুলিশ ঘটনাস্থলে গিয়ে লাশটি উদ্ধার করে ময়নাতদন্তের জন্য চাঁপাইনবাবগঞ্জ সদর হাসপাতাল পাঠায়।
নিহত রাজিব একই এলাকার ইব্রাহিম আলীর ছেলে। সে বড়গাছী সরকারি উচ্চ বিদ্যালয়ের সপ্তম শ্রেণির ছাত্র। এ ঘটনায় জিজ্ঞাসাবাদের জন্য রাজিবের দুলাভাই একই গ্রামের বাসিন্দা আব্দুর রউফ (২৫) ও বোনের শাশুড়ি মাবিয়া বেগমকে (৪০) আটক করা হয়েছে।
নিহত রাজিবের পরিবার এ ঘটনার জন্য তার বড় বোন ও দুলাভাই আব্দুর রউফকে সন্দেহ করছে।
