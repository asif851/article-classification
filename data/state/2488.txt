
দুর্নীতির আলাদা মামলায় শুল্ক কর্মকর্তা, ব্যাংকার ও সাবেক একজন সিভিল সার্জনকে গ্রেপ্তার করেছে দুর্নীতি দমন কমিশন (দুদক)।
আজ রোববার ও গতকাল শনিবার দিবাগত রাতে দেশের বিভিন্ন এলাকা থেকে তাঁদের গ্রেপ্তার করা হয়। দুদকের প্রধান কার্যালয়ের জনসংযোগ বিভাগ প্রথম আলোকে গ্রেপ্তারের তথ্য নিশ্চিত করেছে।
দুদক সূত্র জানায়, জ্ঞাত আয়বহির্ভূত সম্পদ অর্জন ও সম্পদের তথ্য গোপনের অভিযোগে করা মামলায় গ্রেপ্তার হয়েছেন নওগাঁ কাস্টম অফিসের সুপার এম এম জাহাঙ্গীর আলম। আজ দুপুরে নওগাঁ থেকে তাঁকে গ্রেপ্তার করেন দুদকের খুলনা সমন্বিত জেলা কার্যালয়ের সহকারী পরিচালক মো. শামীম ইকবাল। ১ কোটি ৪৭ লাখ ২৯ হাজার ৮৬১ টাকার জ্ঞাত আয়বহির্ভূত সম্পদ অর্জন এবং ১ কোটি ৩১ লাখ টাকার সম্পদের তথ্য গোপনের অভিযোগে গত বছরের এপ্রিলে যশোরের অভয়নগর থানায় তাঁর বিরুদ্ধে মামলা হয়।
চুয়াডাঙ্গার সাবেক সিভিল সার্জন মো. নাজমুল হকের বিরুদ্ধে ২০১৪ সালের ১৫ ডিসেম্বর চুয়াডাঙ্গা থানায় দুর্নীতির অভিযোগে একটি মামলা হয়।অন্যদের যোগসাজশে মিথ্যা ভাউচার দেখিয়ে ২২ লাখ ৮০ হাজার টাকার সরকারি ওষুধ আত্মসাতের অভিযোগ আনা হয় তাঁর বিরুদ্ধে। গতকাল দিবাগত রাতে তাঁকে সিলেটের কানাইঘাট থেকে গ্রেপ্তার করা হয়।
দুদকের হাতে গ্রেপ্তার হওয়া ব্যাংকার হলেন সোনালী ব্যাংক বাগেরহাট শাখার কর্মকর্তা (ক্যাশ) জাহাঙ্গীর হোসেন। তাঁর বিরুদ্ধে অভিযোগ, তিনি ব্যাংকের ওই শাখা থেকে ৪ কোটি ৪৯ লাখ ২৮ হাজার ৪৫৩ টাকা আত্মসাৎ করেন। এ অভিযোগে ২০১৫ সালের ১ অক্টোবর বাগেরহাট থানায় মামলা করে দুদক।
সূত্র জানিয়েছে, মামলার প্রয়োজনে তদন্ত কর্মকর্তারা তাঁদের গ্রেপ্তার করেন।
