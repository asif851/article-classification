
টাঙ্গাইলের ঘাটাইলে রান্নার পর গরম খিচুড়ির হাঁড়িতে পড়ে এক শিশুর মৃত্যু হয়েছে। গতকাল মঙ্গলবার দুপুরের এই ঘটনায় শিশুটির বড় ভাইয়ের শরীরও ঝলসে গেছে।
মারা যাওয়া শিশুটির নাম মাঈনুল (৪)। আহত বড় ভাইয়ের নাম নাজমুল (৭)। তারা ঘাটাইল উপজেলার অনেহলা ইউনিয়নের যুগিহাটী গ্রামের হাসমত আলীর ছেলে।
অনেহলা ইউনিয়ন পরিষদ চেয়ারম্যান ও ওই ইউনিয়ন আওয়ামী লীগের সভাপতি তালুকদার মোহাম্মদ শাহজাহান জানান, নাজমুল তার ছোট ভাই মাঈনুলকে কাঁধে চড়িয়ে খিচুড়ি রান্না দেখছিল। এ সময় আরও কয়েকটি শিশু রান্না দেখছিল। চুলা থেকে নামানোর পর খিচুড়ি দেখার জন্য নাজমুল বড় হাঁড়ির ভেতর উঁকি দেয়। এ সময় ভারসাম্য হারিয়ে মাঈনুল গরম খিচুড়ির হাঁড়ির মধ্যে পড়ে যায়। নাজমুলও হাঁড়িতে পড়ে দগ্ধ হয়। স্থানীয় লোকজন তাদের উদ্ধার করে প্রথমে ভূঞাপুর উপজেলা স্বাস্থ্য কমপ্লেক্সে নেয়। পরে সেখান থেকে টাঙ্গাইল জেনারেল হাসপাতালে পাঠানো হয়। সেখানে দুই ভাইকে ভর্তির পর সন্ধ্যার দিকে মাঈনুল মারা যায়।
সন্ধ্যায় টাঙ্গাইল জেনারেল হাসপাতালে গিয়ে দেখা যায়, জরুরি বিভাগের সামনে শিশু মাঈনুলের লাশ কোলে নিয়ে বসে আছেন তার ফুফু। পাশে বসেই বিলাপ করছিলেন মাঈনুলের মা মলুদা বেগম।
ঘাটাইল থানার পরিদর্শক (তদন্ত) মোশারফ হোসেন জানান, ঘটনার পর সেখানে পুলিশ পাঠানো হয়েছিল। স্থানীয় লোকজনের কাছ থেকে জানা গেছে, নিহত শিশু ও তার ভাই অসাবধানতাবশত খিচুড়ির হাঁড়িতে পড়ে যায়।
 
