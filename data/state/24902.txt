
ভিডিওচিত্রে বিশ্বজিৎ দাস হত্যার দৃশ্য দেখেছেন ঢাকার দ্রুত বিচার ট্রাইব্যুনাল-৪-এর বিচারক, আইনজীবী ও কাঠগড়ায় দাঁড়ানো আট আসামি।বিভিন্ন গণমাধ্যমে ধারণ করা হত্যার দৃশ্য ল্যাপটপের মাধ্যমে গতকাল মঙ্গলবার আদালতে উপস্থাপন করেন মামলার তদন্ত কর্মকর্তা ডিবির পরিদর্শক তাজুল ইসলাম ।উপস্থাপিত ভিডিওতে দেখা গেছে এমন আসামিরা হলেন রাজন তালুকদার, রফিকুল ইসলাম শাকিল, খন্দকার ইউনুস, কাইয়ুম ওরফে টিপু, আলাউদ্দিন, ওবায়দুল কাদের তাহসিন, মাহফুজুর রহমান নাহিদ, রাশেদুজ্জামান শাওন, আজিজ, নূরে আলম লিমন, সাইফুল, রফিকুল ইসলাম, আলামিন ও ইমদাদ।ভিডিও দেখানোর পর তদন্ত কর্মকর্তা তাজুল ইসলামকে আসামিপক্ষের আইনজীবীরা জেরা করেন। জেরা শেষ না হওয়ায় আদালতের বিচারক আজ বুধবার মামলার পরবর্তী তারিখ ধার্য করেন।গত বছরের ৯ ডিসেম্বর বিরোধী দলের অবরোধ কর্মসূচি চলাকালে পুরান ঢাকার বাহাদুর শাহ পার্কের সামনে জগন্নাথ বিশ্ববিদ্যালয় শাখা ছাত্রলীগের কর্মীরা কুপিয়ে ও পিটিয়ে নিরীহ পথচারী বিশ্বজিৎকে হত্যা করেন। এ ঘটনায় জড়িত ছাত্রলীগের ২১ জন কর্মীর বিরুদ্ধে গত ৫ মার্চ আদালতে অভিযোগপত্র দেয় মহানগর গোয়েন্দা পুলিশ (ডিবি)।অভিযোগপত্রভুক্ত ২১ আসামির মধ্যে আটজন কারাগারে আছেন। বাকি ১৩ জন পলাতক রয়েছেন।
