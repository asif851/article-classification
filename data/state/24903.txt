
বিএনপির চেয়ারপারসন খালেদা জিয়া তাঁর অতীত অপকর্ম, দুঃশাসন আড়াল করতে মাত্রাতিরিক্তভাবে অসত্য ও অশোভন বক্তব্য দিচ্ছেন বলে মনে করে ক্ষমতাসীন আওয়ামী লীগ। দলটির মতে, খালেদা জিয়া বিকেল পাঁচটার আগে ঘুম থেকে না উঠতে পারায় বর্তমান সরকারের উন্নয়ন দেখতে পান না।
আজ সোমবার দুপুরে ধানমন্ডিতে আওয়ামী লীগ সভানেত্রীর রাজনৈতিক কার্যালয়ে আয়োজিত এক সংবাদ সম্মেলনে দলটির যুগ্ম সাধারণ সম্পাদক জাহাঙ্গীর কবির নানক দলীয় এই বক্তব্য তুলে ধরেন। গত ২৯ নভেম্বর কুমিল্লায় খালেদা জিয়ার জনসভায় দেওয়া ভাষণের প্রতিবাদ জানাতে এই সংবাদ সম্মেলনের আয়োজন করা হয়।লিখিত বক্তব্যে জাহাঙ্গীর কবির নানক খালেদা জিয়াকে উদ্দেশ করে বলেন, ‘নতুন পরিবর্তনের কথা বলে তিনি কি নতুন করে হাওয়া ভবন তৈরির ইঙ্গিত করেছেন? পুনরায় তাঁর কুপুত্র তারেক রহমানকে দুর্নীতির বরপুত্র রূপে বাংলার জনগণের সামনে উপস্থাপন করতে চান?’নানক বলেন, ‘খালেদা জিয়া বর্তমান সরকারকে খুনি সরকার বলেছেন। প্রকারান্তরে তিনি নিজেকেই খুনি হিসেবে জাতির সামনে তুলে ধরেছেন। ৫ জানুয়ারির নির্বাচন প্রতিহত করার নামে সারা দেশে যে নারকীয় হত্যাকাণ্ড তিনি চালিয়েছেন, এমনকি নির্বাচনের দিন নির্বাচনী দায়িত্বপ্রাপ্ত অফিসারসহ সাধারণ জনগণকে যেভাবে হত্যা করেছেন তাতে সেদিন বেশি দূরে নয়, বাংলার জনগণ খালেদা জিয়াকে খুনির কাঠগড়ায় দাঁড় করাবে।’সম্প্রতি প্রশ্নপত্র ফাঁসের বিষয়ে নানক বলেন, ‘যা কিছুই ভাবুন না কেন, বর্তমান গণতান্ত্রিক সরকার দেশের শিক্ষাব্যবস্থাসহ সকল সেক্টরে উন্নয়নের কার্যক্রম পরিচালনা করছে এবং করবে। প্রশ্ন ফাঁসসহ যেকোনো বিষয়ে বর্তমান সরকার জিরো টলারেন্সে অবস্থান করে, সঠিক তদন্ত সাপেক্ষে প্রকৃত দোষীদের চিহ্নিত করে দ্রুত ব্যবস্থা গ্রহণ করবে বলে আমরা আশাবাদ ব্যক্ত করছি।’র‌্যাপিড অ্যাকশন ব্যাটালিয়ন (র‌্যাব) সম্পর্কে খালেদা জিয়ার বক্তব্যের সমালোচনা করে নানক বলেন, ‘আজকে বেগম খালেদা জিয়া র‌্যাবের বিরুদ্ধে কথা বলছেন। অথচ এই র‌্যাব তৈরি করেছিলেন তিনি নিজেই। নিজের তৈরি জিনিসটিকে তিনি কলঙ্কিত করার অপচেষ্টায় লিপ্ত রয়েছেন, যা বাংলার জনগণ কোনোভাবেই মেনে নেবে না। র‌্যাবের যেসব সদস্য দুষ্কর্মের সঙ্গে জড়িত, তাদের বিরুদ্ধে সর্বোচ্চ আইনানুগ ব্যবস্থা গ্রহণ করে শাস্তির ব্যবস্থা করা হচ্ছে।’সংবাদ সম্মেলনে উপস্থিত ছিলেন আওয়ামী লীগের সাংগঠনিক সম্পাদক আহমদ হোসেন, দপ্তর সম্পাদক আবদুস সোবহান গোলাপ, কেন্দ্রীয় সদস্য সুজিত রায় নন্দী, এস এম কামাল হোসেন, আমিনুল ইসলাম প্রমুখ।
