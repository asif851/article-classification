
ভারতের তাবলিগ জামাতের মুরব্বি মাওলানা সাদ কান্ধলভী আজ শনিবার ঢাকা ছেড়েছেন। দুপুর ১২টার দিকে তিনি ভারতের দিল্লির উদ্দেশে রওনা দেন।হজরত শাহজালাল আন্তর্জাতিক বিমানবন্দরের একটি সূত্র জানায়, সকালে কঠোর নিরাপত্তার মধ্য দিয়ে মাওলানা সাদ কান্ধলভী বিমানবন্দরে আসেন। এরপর জেট এয়ারওয়েজের একটি ফ্লাইটে করে ঢাকা ছাড়েন।মাওলানা সাদ কান্ধলভীর ঢাকা ছাড়ার তথ্যের সত্যতা নিশ্চিত করেছেন পুলিশের রমনা বিভাগের উপকমিশনার মারুফ হোসেন সরদার। তিনি বলেন, কাকরাইল মসজিদ থেকে সকালে বিমানবন্দরে আসেন মাওলানা সাদ কান্ধলভী। দুপুরের ফ্লাইটে তিনি ঢাকা ছাড়েন।এর আগে গত বুধবার মাওলানা সাদের বিশ্ব ইজতেমায় অংশ নেওয়া ঠেকাতে বিমানবন্দর সড়কে বিক্ষোভ করে তাবলিগ জামাতের একটি অংশ। পরদিন বৃহস্পতিবার সকালে মাওলানা সাদকে বাংলাদেশ থেকে ভারতের দিল্লিতে ফেরত পাঠানোরও দাবি তোলা হয়। নইলে পরিস্থিতি খারাপ হবে বলে হুমকি দেওয়া হয়। ওই দিন বিকেলে সচিবালয়ে স্বরাষ্ট্রমন্ত্রী আসাদুজ্জামান খান কামালের সঙ্গে তাবলিগ জামাতের বিবদমান দুটি পক্ষের বৈঠকে হয়।বৈঠক শেষে স্বরাষ্ট্রমন্ত্রী আসাদুজ্জামান খান সাংবাদিকদের বলেন, টঙ্গীতে বিশ্ব ইজতেমা যথাসময়ে হবে। শান্তিপূর্ণভাবে হবে। যাঁদের নিয়ে বিতর্ক ছিল, তাঁদের নিয়ে একটা সমঝোতায় তাঁরা এসেছেন। তিনি বলেন, মাওলানা সাদ সুবিধামতো সময় বাংলাদেশ থেকে চলে যাবেন। তিনি ইজতেমায় অংশ নেবেন না। যতক্ষণ পর্যন্ত তিনি বাংলাদেশে থাকবেন, ততক্ষণ পর্যন্ত তিনি কাকরাইলে থাকবেন।
