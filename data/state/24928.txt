
জিয়া চ্যারিটেবল ট্রাস্ট দুর্নীতি মামলায় ৩২ জনের ফের সাক্ষ্য নিতে বিএনপির চেয়ারপারসন খালেদা জিয়ার করা আবেদন খারিজ করে হাইকোর্টের দেওয়া আদেশ বহাল রয়েছে।
হাইকোর্টের আদেশের বিরুদ্ধে খালেদা জিয়ার করা লিভ টু আপিল খারিজ করেছেন দেশের সর্বোচ্চ আদালত। প্রধান বিচারপতি সুরেন্দ্র কুমার সিনহার নেতৃত্বাধীন তিন সদস্যের আপিল বিভাগ আজ রোববার এই আদেশ দেন।
আদালতে খালেদা জিয়ার পক্ষে ছিলেন জ্যেষ্ঠ আইনজীবী এ জে মোহাম্মদ আলী। দুর্নীতি দমন কমিশনের (দুদক) পক্ষে ছিলেন আইনজীবী খুরশীদ আলম খান।
পরে খুরশীদ আলম খান বলেন, খালেদা জিয়ার করা লিভ টু আপিল খারিজ হওয়ায় হাইকোর্টের আদেশই বহাল রইল। এখন বিচারিক আদালতে এই মামলার কার্যক্রম স্বাভাবিক নিয়মেই চলবে।
জিয়া চ্যারিটেবল ট্রাস্ট দুর্নীতি মামলায় পুনরায় সাক্ষ্য নেওয়ার নির্দেশনা চেয়ে খালেদা জিয়ার করা আবেদন গত ১২ জানুয়ারি খারিজ করেন হাইকোর্ট। বিচারপতি এম ইনায়েতুর রহিম ও বিচারপতি জে বি এম হাসানের সমন্বয়ে গঠিত হাইকোর্ট বেঞ্চ ওই আবেদনের শুনানি নিয়ে এ আদেশ দেন।
বিচারের শেষ পর্যায়ে থাকা এই মামলায় ৩২ জন সাক্ষী রয়েছেন। শপথ আইন অনুসারে সাক্ষীরা শপথ নেননি দাবি করে নতুন করে সাক্ষ্য নিতে বিচারিক আদালতে আবেদন করেছিলেন খালেদা জিয়া। সেই আবেদন খারিজ হলে ওই আদেশের বিরুদ্ধে তিনি হাইকোর্টে রিভিশন আবেদন করেন। এই রিভিশন আবেদনের শুনানিতে তা খারিজ করে আদেশ দেন হাইকোর্ট।
হাইকোর্টের আদেশের বিরুদ্ধে চেম্বার বিচারপতির আদালতে আবেদন করেন খালেদা জিয়া। বিষয়টি নিয়মিত বেঞ্চে পাঠিয়ে দেন চেম্বার বিচারপতি। এর ধারাবাহিকতায় আজ শুনানি নিয়ে আদেশ দেন সর্বোচ্চ আদালত।
২০১০ সালের ৮ আগস্ট তেজগাঁও থানায় মামলাটি করে দুদক। ২০১৪ সালের ১৯ মার্চ এই মামলায় খালেদা জিয়াসহ অপর আসামিদের বিরুদ্ধে অভিযোগ গঠন করা হয়। জিয়া চ্যারিটেবল ট্রাস্টের নামে অবৈধভাবে ৩ কোটি ১৫ লাখ ৪৩ হাজার টাকা লেনদেনের অভিযোগে করা এই মামলার পাশাপাশি জিয়া অরফানেজ ট্রাস্ট দুর্নীতির মামলার বিচারকাজ বিচারিক আদালতে চলছে।
