
নারায়ণগঞ্জ সদর উপজেলার ফতুল্লায় পুরোনো দেয়াল ভাঙার সময় চাপা পড়ে দুজন নিহত হয়েছেন। আজ বৃহস্পতিবার দুপুরে কাশিপুর ইউনিয়নের ভোলাইল এলাকায় এ দুর্ঘটনা ঘটে।নিহত ব্যক্তিরা হলেন নারায়ণগঞ্জ সদর উপজেলার কাশিপুর ইউনিয়নের ভোলাইল এলাকার মহিউদ্দিন ডাইংয়ের মালিক সফিক আহম্মেদের ছোট ভাই নজরুল ইসলাম (৫০) ও কাশিপুর মাদবরবাড়ি এলাকার মৃত কফিল উদ্দিনের ছেলে নির্মাণশ্রমিক মতিউর রহমান (৪৮)।ফতুল্লা মডেল থানার ভারপ্রাপ্ত কর্মকর্তা (ওসি) কামাল উদ্দিন বলেন, মহিউদ্দিন ডাইংয়ের মালিক সদর উপজেলার কাশিপুর ইউনিয়নের ভোলাইল এলাকায় জমিসহ স্থাপনা কিনেছিলেন। ওই পুরোনো স্থাপনার দেয়াল ভাঙার সময় অসাবধানতায় তা পড়ে যায়। এতে ওই দেয়ালের নিচে ডাইং মালিক সফিক আহম্মেদের ছোট ভাই নজরুল ইসলাম, নির্মাণশ্রমিক মতিউর রহমান ও আবদুল কাদের চাপা পড়েন। গুরুতর আহত অবস্থায় নজরুল ও মতিউরকে ঢাকা মেডিকেল কলেজ হাসপাতালে নিয়ে গেলে কর্তব্যরত চিকিৎসা কর্মকর্তারা তাঁদের মৃত বলে ঘোষণা করেন। আহত আবদুল কাদেরকে স্থানীয়ভাবে চিকিৎসা দেওয়া হয়েছে।
