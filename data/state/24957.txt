
পরিবহন শ্রমিকদের ডাকা ধর্মঘটের কারণে ঢাকা-সিলেট রুটে বাস চলাচল বন্ধ রয়েছে। আজ বুধবার সকাল ছয়টা থেকে এই ধর্মঘট শুরু হয়েছে। গত সোমবার রাতে রাজধানী ঢাকায় যাত্রীদের পিটুনিতে বাস চালকের মৃত্যুর ঘটনার প্রতিবাদে সিলেট জেলা সড়ক পরিবহন শ্রমিক ইউনিয়ন এই ধর্মঘটের ডাক দেয়। পরিবহন শ্রমিক ইউনিয়ন সূত্র জানায়, সকাল ছয়টা থেকে শুরু হওয়া এই ধর্মঘট সন্ধ্যা ছয়টা পর্যন্ত চলবে। গত সোমবার রাতে ঢাকা থেকে সিলেটগামী শ্যামলী পরিবহনের একটি বাস ছাড়তে দেরি হওয়ায় সায়েদাবাদের জনপদ মোড়ে যাত্রীরা ক্ষুব্ধ হয়ে বাসচালক বাবুল চন্দ্র দে শিবুকে মারধর করেন। এতে অজ্ঞান হয়ে পড়লে ঢাকা মেডিকেল কলেজ হাসপাতালে নেওয়ার পর কর্তব্যরত চিকিৎসক তাঁকে মৃত ঘোষণা করেন।
