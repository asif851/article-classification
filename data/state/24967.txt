
চাঁপাইনবাবগঞ্জের শিবগঞ্জ উপজেলার কানসাটে পদ্মার শাখা পাগলা নদীর গঙ্গাশ্রম ঘাটে গতকাল বুধবার হিন্দু সম্প্রদায়ের জহ্নুমুনির দশহারা গঙ্গাস্নান অনুষ্ঠিত হয়েছে। রাজশাহী, নাটোর, নওগাঁ, বগুড়া ও দিনাজপুরের বিভিন্ন এলাকার কয়েক হাজার ধর্মপ্রাণ নারী-পুরুষ পাপমোচনের আশায় এতে অংশ নেন। এ ছাড়া নদীতীরে প্রার্থনা, গীতাপাঠ, কীর্তনসহ বিভিন্ন কর্মসূচির আয়োজন করা হয়। প্রতিবছর এখানে জ্যৈষ্ঠ মাসের শেষে গঙ্গাস্নান অনুষ্ঠিত হয়। কানসাট গঙ্গাশ্রম উন্নয়ন কমিটি এতে সহায়তা করে। নদীতে স্নান ও পূজা-অর্চনা শেষে পুণ্যার্থীরা অংশ নেন ধর্মসভায়। গঙ্গাস্নান অনুষ্ঠানকে ঘিরে কানসাটের পাগলা নদীর তীরে আয়োজন করা হয় গ্রামীণ মেলার। 
