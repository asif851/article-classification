
ব্রাহ্মণবাড়িয়ার সরাইলে মাদক সেবনে বাধা দেওয়ায় কয়েকজন তরুণ এক গৃহবধূকে কুপিয়ে জখম করেছে বলে অভিযোগ পাওয়া গেছে। এ সময় এক তরুণ তাঁকে রক্ষা করতে এগিয়ে এলে তাঁকেও পিটিয়ে আহত করা হয়।
গতকাল মঙ্গলবার উপজেলার নোয়াগাঁও গ্রামে এ ঘটনা ঘটেছে। আহত দুজন হলেন নোয়াগাঁও গ্রামের জহিরুল হকের স্ত্রী নাদীরা বেগম (৪০) ও একই গ্রামের আরমান মিয়া (২৮)।
পুলিশ সূত্র জানায়, গতকাল সকাল আটটার দিকে নোয়াগাঁও গ্রামের খলিল মিয়াসহ (২৫) কয়েকজন জহিরুল হকের বসতঘরের পাশে বসে গাঁজা সেবন করছিল। এ সময় প্রথমে নাদীরা বেগম ও পরে তাঁর স্বামী জহিরুল হক বাধা দেন। এ নিয়ে জহিরুল হক ও খলিলের মধ্যে বাগ্‌বিতণ্ডার ঘটনা ঘটে। এর জের ধরে কিছুক্ষণ পর খলিল মিয়া ও তাঁর দুই ছোট ভাই মিজান মিয়া (২২) ও রমজান মিয়া (২০) দা ও লাঠিসোঁটা নিয়ে নাদীরা বেগমের ওপর হামলা চালায়। এ সময় নাদীরা বেগমকে রক্ষা করতে আরমান মিয়া এগিয়ে এলে তাকেও পিটিয়ে গুরুতর জখম করেন তাঁরা। পরে নাদীরাকে স্থানীয় লোকজন উপজেলা স্বাস্থ্য কমপ্লেক্সে ভর্তি করে।
 
