
নোয়াখালীর কোম্পানীগঞ্জ উপজেলায় সেপটিক ট্যাংক পরিষ্কার করতে নেমে তিন শ্রমিক মারা গেছেন। আজ সোমবার সকাল ১০টার দিকে চরকাঁকড়া ইউনিয়নের মধ্য চরকাঁকড়া এলাকায় এ ঘটনা ঘটে।
নিহত ব্যক্তিরা হলেন মো. জাফর (৩৫), আবু জাফর (৩৫) ও বাবুল মিয়া (৩৭)। তাঁদের লাশ কোম্পানীগঞ্জ উপজেলা স্বাস্থ্য কমপ্লেক্সে রয়েছে।
ফায়ার সার্ভিসের কোম্পানীগঞ্জ স্টেশনের লিডার চাঁন্দু মিয়া সরকার প্রথম আলোকে বলেন, সকাল ১০টার দিকে ওই এলাকার নূর মিয়া নামের এক মিস্ত্রির বাড়ির সেপটিক ট্যাংক পরিষ্কার করতে যান শ্রমিকেরা। তাঁরা ঢাকনা খুলে ট্যাংকের ভেতরে নামেন। কিছুক্ষণের মধ্যে অসুস্থ হয়ে পড়েন। ট্যাংকের বাইরে থেকে ওই বাড়ির লোকজন চিৎকার শুরু করে। আশপাশের লোকজন গিয়ে তাঁদের উদ্ধারের চেষ্টা করেন। খবর পেয়ে ফায়ার সার্ভিসের কর্মীরা গিয়ে তিন শ্রমিককে উদ্ধার করে। উপজেলা স্বাস্থ্য কমপ্লেক্সে নেওয়ার পর কর্তব্যরত চিকিৎসা কর্মকর্তা তাঁদের মৃত ঘোষণা করেন।
চাঁন্দু মিয়া বলেন, অনেক দিন ধরে সেপটিক ট্যাংকটির ঢাকনা লাগানো ছিল। ভেতরে পানি ছিল এক-দেড় ফুট। বাকি অংশটি সম্ভবত বিষাক্ত গ্যাসে ভর্তি ছিল। এ কারণে তিন শ্রমিক ঢোকার পরই অসুস্থ হয়ে পড়েন।
কোম্পানীগঞ্জ থানার ভারপ্রাপ্ত কর্মকর্তা (ওসি) মো. সাজেদুর রহমান এ ঘটনার কথা শুনেছেন বলে জানান।
