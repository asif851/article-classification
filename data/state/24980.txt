

নারায়ণগঞ্জের সাত খুনের ঘটনায় গ্রেপ্তার হওয়া র‌্যাবের তিন সদস্যের প্রত্যেককে সাত দিন করে রিমান্ডে নিয়েছে পুলিশ। আজ মঙ্গলবার তাঁদের নারায়ণগঞ্জের জ্যেষ্ঠ বিচারিক হাকিম মনোয়ারা বেগমের আদালতে হাজির করে ১০ দিনের রিমান্ড আবেদন করে পুলিশ। আদালত সাত দিনের রিমান্ড মঞ্জুর করেন।
গতকাল সোমবার রাতে সহকারী উপপরিদর্শক (এএসআই) বজলুর রহমান, হাবিলদার নাসিরউদ্দিন ও আবুল কালাম আজাদকে গ্রেপ্তার করে জেলা পুলিশের গোয়েন্দা শাখা (ডিবি)। সাত খুনের ঘটনার সময় তাঁরা র‌্যাব-১১তে কর্মরত ছিলেন।
মামলার তদন্ত কর্মকর্তা ও জেলা গোয়েন্দা পুলিশের ভারপ্রাপ্ত কর্মকর্তা (ওসি) মামুনুর রশীদ মণ্ডল বলেন, তদন্তকালে ঘটনার সঙ্গে ওই তিনজনের সংশ্লিষ্টতার প্রমাণ পাওয়া গেছে। বিষয়টি র‌্যাবকে জানানোর পর গতকাল রাতে তাঁদের গোয়েন্দা পুলিশের কাছে হস্তান্তর করা হয়। এরপর সাত খুনের মামলায় তাঁদের গ্রেপ্তার দেখানো হয়।
গত ২৭ এপ্রিল নারায়ণগঞ্জ সিটি করপোরেশনের প্যানেল মেয়র নজরুল ইসলাম ও আইনজীবী চন্দন কুমার সরকারসহ সাতজন অপহৃত হন। ৩০ এপ্রিল শীতলক্ষ্যা নদী থেকে ছয়জনের ও ১ মে একজনের লাশ উদ্ধার করে পুলিশ। এ ঘটনায় ফতুল্লা থানায় করা দুটি মামলায় এ পর্যন্ত ২৭ জন গ্রেপ্তার হওয়া ব্যক্তির মধ্যে ১৪ জন র‌্যাব-১১-এর সদস্য।
