
গাজীপুরের জয়দেবপুর, কাপাসিয়া ও শ্রীপুরে আজ শুক্রবার সকালে পৃথক সড়ক দুর্ঘটনায় দাদা-নাতিসহ চারজন নিহত হয়েছে।
নিহত ব্যক্তিরা হলেন আলী আকবর (৬৫) ও তাঁর নাতি লোকমান হোসেন (১৫) এবং ফাইজউদ্দিন (৬০) ও ফাহিমা আক্তার (১৬)।
জয়দেবপুরের নাওজোড় হাইওয়ে পুলিশ ফাঁড়ির দায়িত্বপ্রাপ্ত কর্মকর্তা উপপরিদর্শক (এসআই) মো. বাহারুল আলম বলেন, সকাল সাড়ে সাতটার দিকে গাজীপুর সিটি করপোরেশনের কলম্বিয়া (ভোগড়া) এলাকায় গাড়িচাপায় ফাহিমা নামের এক কিশোরী নিহত হয়। কী ধরনের গাড়ি তাকে চাপা দিয়েছে, তা জানা যায়নি। সে তার কর্মস্থল পশরী সোয়েটার কারখানায় যাচ্ছিল। মহাসড়ক পার হওয়ার সময় এ দুর্ঘটনা ঘটে বলে ধারণা করা হচ্ছে।
কাপাসিয়া থানার উপপরিদর্শক (এসআই) মঞ্জুদ্দোহা বলেন, সকাল পৌনে ১০টার দিকে উপজেলায় তরগাঁও এলাকায় কাভার্ডভ্যানের ধাক্কায় মোটরসাইকেল আরোহী আলী আকবর তাঁর নাতি লোকমানসহ নিহত হন। ওই এলাকায় তাঁদের বাড়ি।
শ্রীপুর থানার উপপরিদর্শক (এসআই) আবদুল সাত্তার বলেন, সকাল সাড়ে আটটার দিকে উপজেলার কর্নপুর এলাকায় অজ্ঞাত গাড়ির ধাক্কায় ফাইজউদ্দিন গুরুতর আহত হন। শ্রীপুর হাসপাতালে নেওয়ার পথে তিনি মারা যান।
