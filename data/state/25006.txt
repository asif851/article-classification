
রাজনৈতিক কর্মসূচির নামে গাছসহ প্রাকৃতিক সম্পদ এবং অবকাঠামো ধ্বংস বন্ধ করার দাবি জানিয়েছে বাংলাদেশ পরিবেশ আন্দোলনসহ (বাপা) ১৮টি সংগঠন। গতকাল শুক্রবার জাতীয় প্রেসক্লাবের সামনে অনুষ্ঠিত এক সমাবেশে সংগঠনগুলো থেকে সাত দফা দাবি তুলে ধরা হয়।‘সারা দেশে রাজনৈতিক আন্দোলনের নামে মানুষ, সম্পদ ও প্রকৃতি বিনাশের বিরুদ্ধে’ এই প্রতিবাদ সমাবেশে সভাপতিত্ব করেন স্থপতি মোবাশ্বের হোসেন। মূল বক্তব্য ও দাবি উত্থাপন করেন বাপার সাধারণ সম্পাদক মো. আবদুল মতিন।বাংলাদেশের কমিউনিস্ট পার্টির (সিপিবি) সভাপতি মুজাহিদুল ইসলাম সেলিম বলেন, ‘যে রাজনীতি পরিবেশকে ধ্বংস করছে, আমাদের অস্তিত্বকে বিনাস করছে, তা নিয়ে আমাদের মুখ খুলতে হবে।’মোবাশ্বের হোসেন বলেন, প্রধানমন্ত্রী ও তাঁর সরকারের কয়েকজন মন্ত্রী সম্প্রতি রাজনৈতিক সহিংসতায় গাছ কাটা নিয়ে কথা বলছেন। কিন্তু সারা বছর যখন প্রভাবশালীরা গাছ কাটেন ও পরিবেশ ধ্বংস করেন, তখন তো প্রধানমন্ত্রী ও তার মন্ত্রী-সাংসদেরা কিছু বলেন না।আবদুল মতিন বলেন, আসন্ন জাতীয় সংসদ নির্বাচনে জনমতের প্রতিফলন হবে, এমনটাই সবাই আশা করেছিল। বাপাসহ বিভিন্ন সংগঠনের পক্ষ থেকে রাজনৈতিক দলগুলোর কাছে তাদের দাবিনামা পেশ করার পরিকল্পনা নেওয়া হয়েছে।বাপার সাত দফা দাবির মধ্যে আছে অবিলম্বে নীতি ও দেশপ্রেমবিবর্জিত রাজনীতি পরিহার, রাজনৈতিক কর্মসূচিতে রাস্তার গাছ কাটা, পোড়ানো, উপড়ানো, কাটা অংশ ও গুঁড়ি দিয়ে রাস্তায় অবরোধ সৃষ্টি অবিলম্বে বন্ধ করা, রাজনৈতিক কর্মসূচির নামে ধ্বংসাত্মক কার্যক্রম অবিলম্বে বন্ধ করা।
