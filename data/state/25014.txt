
জঙ্গিবাদ দমনের লক্ষ্যে বেসরকারি বিশ্ববিদ্যালয়ের পর এবার পাবলিক বিশ্ববিদ্যালয়ের উপাচার্যদের সঙ্গেও বৈঠক করার সিদ্ধান্ত নিয়েছে সরকার। ২৩ জুলাই অনুষ্ঠিত হবে এই বৈঠক। আর পূর্ব সিদ্ধান্ত অনুযায়ী, ১৭ জুলাই বেসরকারি বিশ্ববিদ্যালয়ের উপাচার্য ও মালিকদের সঙ্গে আরেকটি বৈঠক হবে।
আজ মঙ্গলবার সচিবালয়ে শিক্ষামন্ত্রী নুরুল ইসলাম নাহিদ ও বিশ্ববিদ্যালয় মঞ্জুরি কমিশনের (ইউজিসি) চেয়ারম্যান আবদুল মান্নান বৈঠক করে এ সিদ্ধান্ত নেন। পাবলিক বিশ্ববিদ্যালয়ের উপাচার্যদের সঙ্গে বৈঠকটি হবে আন্তর্জাতিক মাতৃভাষা ইনস্টিটিউট মিলনায়তনে।
এর আগে গতকাল সোমবার স্বরাষ্ট্রমন্ত্রী আসাদুজ্জামান খান কামাল ও পুলিশের ঊর্ধ্বতন কর্মকর্তারা শিক্ষামন্ত্রীর সঙ্গে বৈঠক করে ১৭ জুলাই সকাল সাড়ে ১০টায় রাজধানীর কৃষিবিদ ইনস্টিটিউশন মিলনায়তনে বেসরকারি বিশ্ববিদ্যালয় কর্তৃপক্ষের সঙ্গে বৈঠকের সিদ্ধান্ত নেন।
আজ ইউজিসি চেয়ারম্যানের সঙ্গে শিক্ষামন্ত্রীর বৈঠকে নর্থসাউথ বিশ্ববিদ্যালয় প্রসঙ্গ উঠে আসে। নর্থ সাউথ বিশ্ববিদ্যালয় কর্তৃপক্ষ সিদ্ধান্ত নিতে যাচ্ছে যে কোনো শিক্ষার্থী এক সেমিস্টার অনুপস্থিত থাকলে ছাত্রত্ব বাতিল হবে।
এ বিষয়ে শিক্ষামন্ত্রী বলেন, ক্লাসে শিক্ষার্থীদের অনুপস্থিত থাকার বিষয়ে নর্থ সাউথ বিশ্ববিদ্যালয় কর্তৃপক্ষের নেওয়া সিদ্ধান্ত যথার্থ নয়। তিনি বলেন, এক সেমিস্টার নয়; বরং টানা ১০ দিন অনুপস্থিত থাকলেই এ বিষয়ে খোঁজ-খবর নিয়ে প্রয়োজনীয় ব্যবস্থা নিতে হবে।
এই বিশ্ববিদ্যালয়ের ব্যাপারে নজরদারি প্রসঙ্গে শিক্ষামন্ত্রী বলেন, তাঁরা সেখানে নজর রাখেন না, তা না। এখন জঙ্গিবাদের বিষয়টা যেভাবে এসেছে, তখন সেভাবে আসেনি। এখন জিনিসটা সার্বিকভাবে এসেছে। পরিস্থিতির ভিন্নতায় ভিন্নভাবে মোকাবিলা করা হচ্ছে।
