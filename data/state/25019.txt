
নারায়ণগঞ্জের মেধাবী ছাত্র তানভীর মুহাম্মদ ত্বকী হত্যা মামলার অভিযোগপত্র দ্রুত দেওয়ার দাবি জানিয়েছে নারায়ণগঞ্জ সাংস্কৃতিক জোট। হত্যাকাণ্ডের ৫০০তম দিনে গতকাল বুধবার রাতে নারায়ণগঞ্জ কেন্দ্রীয় শহীদ মিনারে এ দাবিতে তারা আলোক প্রজ্বালন কর্মসূচি পালন করে।এ সময় সন্ত্রাস নির্মূল ত্বকী মঞ্চের আহ্বায়ক ও ত্বকীর বাবা রফিউর রাব্বি বলেন, কোনো দেশেই হত্যাকাণ্ডের মতো অপরাধ করার পর কেউ পার পেয়ে যেতে পারে না। কিন্তু দুর্ভাগ্য হচ্ছে, আমাদের দেশে যেকোনো অপরাধ এমনকি খুন করার পরও মানুষ পার পেয়ে যেতে পারে। দেড় বছরের বেশি হলেও এই মামলার অভিযোগপত্র (চার্জশিট) আটকে আছে। কারণ, সরকারের ওপরের পর্যায় থেকে মামলার অগ্রগতি আটকে রাখা হয়েছে। ইতিহাসের নির্মম শিক্ষা হচ্ছে, এভাবে হত্যাকারীরা বাঁচতে পারে না।জোটের সভাপতি প্রদীপ ঘোষ বাবুর সভাপতিত্বে বক্তব্য দেন সন্ত্রাস নিমূর্ল ত্বকী মঞ্চের আহ্বায়ক রফিউর রাব্বি, সদস্যসচীব নারায়ণগঞ্জ প্রেসক্লাবের সভাপতি হালিম আজাদ। কর্মসূচিতে নারায়ণগঞ্জের বিভিন্ন সংগঠনের বিপুলসংখ্যক নেতা-কর্মী অংশ নেন।হালিম আজাদ বলেন, আদালতে স্বীকারোক্তিমূলক জবানবন্দিতে দুই আসামি বলেছিলেন, আজমীর ওসমান তাঁর টর্চার সেলে নিয়ে ত্বকীকে নির্যাতনের পরে হত্যা করেছেন। র্যা বের একজন কর্মকর্তা প্রেস ব্রিফিংয়ের মাধ্যমে এ তথ্য সংবাদপত্রকে জানিয়েছিলেন। কিন্তু হত্যাকাণ্ডের নির্দেশদাতারা ত্বকী হত্যার অভিযোগপত্র আটকে দিয়েছেন।প্রদীপ ঘোষ বাবু বলেন, ‘ত্বকী হত্যাকারীদের বিচারের সম্মুখীন করার দাবি নিয়ে আমরা আলোক শিখা প্রজ্বালন কর্মসূচি পালন করেছি। ত্বকী হত্যাকাণ্ডের বিচার না হওয়া পর্যন্ত আমাদের আন্দোলন চলবে। কেউ আমাদের থামিয়ে রাখতে পারবে না।’
