

 
তথ্যমন্ত্রী হাসানুল হক ইনু বলেছেন, আগুনে পুড়ে যে ১৩০ জন মারা গেছেন, এর প্রত্যেকটা হচ্ছে বেগম জিয়ার নির্দেশে পরিকল্পিত হত্যাকাণ্ড। সুতরাং এই পরিকল্পিত প্রতিটি হত্যাকাণ্ডের ঘটনায় তাঁর (খালেদা জিয়ার) মাথার ওপর মামলা তৈরি হচ্ছে।আজ শুক্রবার সকাল সাড়ে আটটায় কুষ্টিয়া সার্কিট হাউসে কুষ্টিয়ায় কর্মরত বিভিন্ন মিডিয়ার সাংবাদিকদের ইনু এসব কথা বলেন।তথ্যমন্ত্রী বলেন, এই নির্বাচনের (সিটি নির্বাচন) সুযোগ নিয়ে উনি (খালেদা জিয়া) দম ফেলার কৌশল নিয়েছেন। তবে মানুষ পুড়িয়ে হত্যার মামলা থেকে উনি রেহাই পাবেন না। বাংলাদেশের রাজনীতিতে আগুন-সন্ত্রাসীরা থাকবে না।সিটি নির্বাচনের ভোটারদের উদ্দেশে ইনু বলেন, খালেদা জিয়ার সমর্থন নিয়ে যাঁরা নির্বাচনে অংশ নিচ্ছেন, তাঁরা পোড়া মানুষের গন্ধ গায়ে মেখেছেন। তাই ভোটারদের এ ব্যাপারে সতর্ক থাকার আহ্বান জানান তিনি।তথ্যমন্ত্রী বলেন, নির্বাচন কমিশন প্রার্থীদের ক্ষেত্রে সমান সুযোগ দেবে, কিন্তু সন্ত্রাসী কর্মকাণ্ডের সঙ্গে জড়িতদের রেহাই দেবে না সরকার।মন্ত্রী অভিযোগ করেন, খালেদা জিয়া ঘরে ফিরলেও তিনি এখনো গণতন্ত্রের পথে ফেরেননি। সিটি করপোরেশন নির্বাচনকে সামনে রেখে তাঁর নেতৃত্বে এখনো সন্ত্রাসী কর্মকাণ্ড চলছে।
কামারুজ্জামানের ফাঁসির রায় নিয়ে তথ্যমন্ত্রী বলেন, যেহেতু আদালত তাঁকে মৃত্যুদণ্ড দিয়েছেন, সেহেতু এই ব্যাপারে কোনো ভুল–বোঝাবুঝি সুযোগ নেই। প্রশাসন আদালতের নির্দেশ অক্ষরে অক্ষরে পালন এবং কার্যকর করবে।
মতবিনিময়ের সময় সেখানে কুষ্টিয়ার জেলা প্রশাসক সৈয়দ বেলাল হোসেন, পুলিশ সুপার প্রলয় চিসিম, জেলা জাসদের সভাপতি গোলাম মহসিনসহ দলীয় নেতা-কর্মীরা উপস্থিত ছিলেন।
