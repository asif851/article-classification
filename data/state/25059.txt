
তিস্তায় বাংলাদেশ খুবই কম পানি পাচ্ছে বলে স্বীকার করেছেন পানিসম্পদমন্ত্রী আনিসুল ইসলাম মাহমুদ। তিনি বলেছেন, বাংলাদেশ যদি ভালো না থাকে, তাহলে প্রতিবেশীরাও ভালো থাকবে না। বাংলাদেশের ভালো থাকাটাই প্রতিবেশীদের বড় নিরাপত্তা।আজ শুক্রবার সকালে দক্ষিণ এশিয়ার সাম্প্রতিক পানি ব্যবস্থাপনার ইস্যুগুলো নিয়ে রাজধানীর ব্র্যাক ইন সেন্টারে দুই দিনব্যাপী একটি কর্মশালার উদ্বোধনী অনুষ্ঠানে এসব কথা বলেন পানিমন্ত্রী। ‘ইনস্টিটিউট অব ওয়াটার মডেলিং’ কর্মশালাটির আয়োজন করেছে। এতে সহায়তা করছে ‘গ্লোবাল ওয়াটার পার্টনারশিপ সাউথ এশিয়া’।প্রধান অতিথির বক্তব্যে পানিসম্পদমন্ত্রী বলেন, ‘ভারতে এ মুহূর্তে নির্বাচন চলছে। সেখানে নতুন সরকার আসবে। এ কারণে আমরা ইস্যুগুলো তুলছি না। তবে বাংলাদেশের পররাষ্ট্রসচিবের সাম্প্রতিক সফরে প্রশ্নগুলো তোলা হয়েছে।’ তিনি বলেন, ‘তিস্তায় বাংলাদেশ খুবই কম পানি পাচ্ছে। অন্য বছরের তুলনায় এবার আরও কম পানি পাচ্ছি আমরা।’ তবে তিস্তায় বাংলাদেশ কী পরিমাণ পানি কম পাচ্ছে, এ ব্যাপারে কিছু বলেননি পানিসম্পদমন্ত্রী।আনিসুল ইসলাম মাহমুদ বলেন, ‘আমাদের ৫৪টি অভিন্ন নদী আছে। কিন্তু এসব নদী সম্পর্কে আমাদের একে অন্যের কাছে পর্যাপ্ত তথ্য নেই। এগুলোর সঠিক ব্যবস্থাপনার জন্য তথ্যের আদান-প্রদান জরুরি।’
তিস্তা চুক্তি না হওয়ার কারণ কী, সাংবাদিকদের এমন প্রশ্নের জবাবে মন্ত্রী বলেন, ‘এ ব্যাপারে আমার চেয়েও আপনারা ভালো জানেন। ভারতের প্রধানমন্ত্রী বাংলাদেশ সফরে এসে তিস্তা চুক্তির প্রতিশ্রুতি দিয়েছিলেন। কিন্তু তাঁদের অভ্যন্তরীণ সমস্যার কারণে সেটা সম্ভব হয়নি।’
বিশেষ অতিথির বক্তব্যে পানিসম্পদসচিব জাফর আহমেদ খান বলেন, ‘রাজনৈতিক স্লোগানের কারণে অনেক সময় গুরুত্বপূর্ণ সিদ্ধান্ত নেওয়া হয়। কিন্তু পানির মতো একটা জটিল বিষয়ে স্লোগান সর্বস্বতার ওপর নির্ভর করা চলে না। এখানে বৈজ্ঞানিক তথ্য-উপাত্তের ওপর নির্ভর করে সিদ্ধান্ত নিতে হবে।’
 
