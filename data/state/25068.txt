
গুলশানের ১৪৮টি অভ্যন্তরীণ সড়ক ‘দত্তক’ দিয়েছে ঢাকা উত্তর সিটি করপোরেশন (ডিএনসিসি)। গুলশান সোসাইটি এগুলো দত্তক নিয়েছে। তারা স্থানীয় বাসিন্দাদের মাধ্যমে সড়কগুলোর পরিচ্ছন্নতার কাজ চালাবে। মহানগরের সড়কগুলো পরিষ্কার রাখার দায়িত্ব মূলত সিটি করপোরেশনের। তবে বাসিন্দাদেরও কিছু দায়িত্ব থাকে। তাই শহর পরিচ্ছন্ন রাখতে নাগরিকদের সম্পৃক্ত করতে ‘অ্যাডপ্ট আ রোড’ বা ‘দত্তক সড়ক’ কর্মসূচি হাতে নিয়েছে ডিএনসিসি। কর্মসূচি অনুযায়ী, সংশ্লিষ্ট সড়কের বাসিন্দাদের একজন স্বেচ্ছায় ওই সড়কটি পরিষ্কার রাখার দায়িত্ব নেবেন। সেখানে নিয়োজিত পরিচ্ছন্নতাকর্মীর মাসিক বেতন দেবেন তিনি। গতকাল পর্যন্ত ৭০ জন বাসিন্দা ৭০টি সড়কের দায়িত্ব নিয়েছেন।গতকাল শনিবার গুলশান লেক পার্কে দত্তক সড়ক কার্যক্রমের উদ্বোধন করেন ঢাকা উত্তরের মেয়র আনিসুল হক। তিনি বলেন, বিশ্বে বাসযোগ্য শহরগুলোর মধ্যে ঢাকা নিকৃষ্ট। এখানে প্রতি বর্গকিলোমিটারে লক্ষাধিক লোকের বাস। ফলে এখানে নিরাপত্তা নিশ্চিত করা এবং নাগরিক সুবিধা পৌঁছে দেওয়া কষ্টকর।গুলশান সোসাইটির সভাপতি ও সাবেক প্রধান নির্বাচন কমিশনার এ টি এম শামসুল হুদা বলেন, যিনি সড়ক অ্যাডপ্ট বা দত্তক নিলেন, তিনি বা তাঁর প্রতিনিধির কাছে পরিচ্ছন্নতাকর্মী দৈনিক হাজিরা দেবেন। পরিচ্ছন্নতাকর্মীদের বিরুদ্ধে নিয়মিত কাজ না করার বা সড়ক পরিচ্ছন্ন না করার অভিযোগ পাওয়া গেলে সঙ্গে সঙ্গে ব্যবস্থা নেওয়া হবে। পশ্চিমা অনেক দেশের সিটি করপোরেশনের ‘অ্যাডপ্ট আ রোড’ কার্যক্রম আছে। দত্তক সড়কের পরিচ্ছন্নতা কার্যক্রম কীভাবে চলবে, তা জানতে চাইলে ডিএনসিসির প্রধান বর্জ্য ব্যবস্থাপনা কর্মকর্তা কমডোর আবদুর রাজ্জাক প্রথম আলোকে বলেন, এ বিষয়ে ডিএনসিসির সঙ্গে গুলশান সোসাইটির একটি সমঝোতা স্মারক সই হয়েছে। সে অনুযায়ী সোসাইটি গুলশানের ১৪৮টি সড়কের জন্য পরিচ্ছন্নতাকর্মী নিয়োগ করবে। তাঁরা প্রতি রাতে সড়ক ঝাড়ু দেবেন। এখন এ সড়কগুলোয় ডিএনসিসি দিনের বেলায় ঝাড়ু দেয়, সেটা আর দেওয়া হবে না। তবে ডিএনসিসি কারিগরি সহায়তা দেবে, দেখভাল করবে। এর বাইরে গুলশান অ্যাভিনিউ, কামাল আতাতুর্ক অ্যাভিনিউর মতো প্রধান সড়কগুলো ডিএনসিসির দায়িত্বেই থাকবে বলে জানান তিনি। অনুষ্ঠানে এক প্রশ্নের জবাবে মেয়র আনিসুল হক বলেন, গত ১ জুলাই গুলশানের হলি আর্টিজানে হামলার পর এখানকার পরিস্থিতি অনেকটা বদলে গেছে। আইনশৃঙ্খলা রক্ষাকারী বাহিনী ও বিভিন্ন সোসাইটি মিলে গুলশান, বনানী, বারিধারার কূটনৈতিক এলাকায় নিরাপত্তা বাড়াতে বিশেষ ব্যবস্থা নিতে হয়েছে। কিছু প্রবেশপথ বন্ধ করতে হয়েছে, কোথাও চলাচল সীমিত করতে হয়েছে।মেয়র বলেন, ইতিমধ্যে গুলশান, বনানী, বারিধারা, নিকেতন, মহাখালী ও আশপাশের এলাকায় এক হাজার সিসি ক্যামেরা বসানো হয়েছে। আগামী দুই বছরের মধ্যে ডিএনসিসি এলাকায় ৫ হাজার ২০০ সিসি ক্যামেরা বসানো হবে। গুলশান সোসাইটির মহাসচিব ব্যারিস্টার ওমর সাদাতের সঞ্চালনায় অনুষ্ঠানে রাজধানী উন্নয়ন কর্তৃপক্ষের চেয়ারম্যান বজলুল করিম চৌধুরী, বনানী সোসাইটির সভাপতি শওকত আলী ভূঁইয়া প্রমুখ বক্তব্য দেন।
