

গাজীপুর সিটি করপোরেশনের ইটাহাটা এলাকায় থেমে থাকা বাসের সঙ্গে লেগুনার সংঘর্ষে ছয়জন নিহত হয়েছে। আহত হয়েছে কমপক্ষে ছয়জন। আজ শনিবার সকাল সোয়া সাতটার দিকে ঢাকা-টাঙ্গাইল মহাসড়কে এ দুর্ঘটনা ঘটে।
নিহত ব্যক্তিদের নাম-পরিচয় জানা যায়নি। আহত ব্যক্তিরা হলেন লেগুনার যাত্রী নূর মোহাম্মদ (৩৫), বাবুল (৩৫), হাবিবুল্লাহ (৩৮), নজরুল হোসেন (১৮), আশিকুল ইসলাম (৪২) ও নাজমুল হক (৪০)। তাঁরা গাজীপুর শহীদ তাজউদ্দীন আহমদ মেডিকেল কলেজ হাসপাতালে চিকিৎসাধীন।

দুর্ঘটনার প্রত্যক্ষদর্শী স্থানীয় পরিবহন শ্রমিক মো. নাজির উদ্দিনের ভাষ্য, টাঙ্গাইলগামী মুমু পরিবহনের একটি বাস মহাসড়কের পাশে দাঁড়িয়ে ছিল। বাসটিতে যাত্রী তোলা হচ্ছিল। এ সময় চন্দ্রা থেকে গাজীপুরগামী যাত্রীবাহী লেগুনা সামনে থাকা আরেকটি বাসকে পাশ কাটাতে গেলে মুমু পরিবহনের বাসটির সঙ্গে মুখোমুখি সংঘর্ষ ঘটে।
নাওজোর হাইওয়ে ফাঁড়ির উপপরিদর্শক (এসআই) মো. এমরান হোসেনের ভাষ্য, সংঘর্ষে লেগুনাটি দুমড়ে-মুচড়ে যায়। বাসের সামনের অংশ ক্ষতিগ্রস্ত হয়। নিহত ব্যক্তিদের মধ্যে লেগুনার চালক ও একজন নারী রয়েছেন। পুলিশ ও এলাকাবাসী আহত ব্যক্তিদের উদ্ধার করে শহীদ তাজউদ্দীন আহমদ মেডিকেল কলেজ হাসপাতালে পাঠিয়েছে।
হাসপাতালের আবাসিক চিকিৎসা কর্মকর্তা প্রণয় দাসের ভাষ্য, ছয়জনের লাশ মর্গে রয়েছে। আহত ব্যক্তিদের চিকিৎসা দেওয়া হচ্ছে।
