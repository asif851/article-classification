
রাখাইন রাজ্যে রোহিঙ্গাদের নিয়ে মানবিক সমস্যা সমাধানের জন্য আন্তর্জাতিক সম্প্রদায়কে মিয়ানমারের ওপর চাপ দিতে বলছে বাংলাদেশ। পররাষ্ট্রমন্ত্রী আবুল হাসান মাহমুদ আলী আজ বৃহস্পতিবার নিজ দপ্তরে সাংবাদিকদের এ তথ্য জানান।
মিয়ানমারের চলমান পরিস্থিতি সম্পর্কে আজ বিকেল পাঁচটায় ঢাকায় কর্মরত বিদেশি কূটনীতিকদের ব্রিফ করবেন পররাষ্ট্রমন্ত্রী।
রাখাইনদের সমস্যার সমাধানের জন্য মিয়ানমারের ওপর আন্তর্জাতিকভাবে চাপ দিতে বাংলাদেশ বলছে কি না, জানতে চাইলে মন্ত্রী বলেন, ‘আমরা বিষয়টি বলছি।’  এক প্রশ্নের উত্তরে তিনি জানান, বাংলাদেশে অবস্থানরত মিয়ানমারের অনিবন্ধিত নাগরিকদের শরণার্থী হিসেবে মর্যাদা দেওয়ার পরিকল্পনা আপাতত সরকারের নেই। বিজিবির অব্যাহত চেষ্টার পরও মিয়ানমার থেকে বাংলাদেশে রোহিঙ্গাদের অনুপ্রবেশ অব্যাহত আছে। এ বিষয়ে জানতে চাইলে পররাষ্ট্রমন্ত্রী বলেন, সেখান থেকে লোকজনকে আটকানো বেশ মুশকিল। জিনিসটা অত সোজা নয়। কারও কারও মানবিক পরিস্থিতি এতটাই খারাপ যে ওই সব লোকজনকে ঢুকতে না দিয়ে পারা যায় না। তিনি জানান, এখন পর্যন্ত রাখাইন থেকে যেসব লোকজন বাংলাদেশে অনুপ্রবেশ করেছে, তাদের খাবার, ওষুধপত্রসহ সব ধরনের মানবিক সহায়তা দেওয়া হচ্ছে।
