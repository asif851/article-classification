
ভিত্তিফলক উন্মোচন হয়েছে তিন মাস আগে। উপজেলা পরিষদের জায়গার ওপর ভবন নির্মাণের জন্য গত বছর ডিসেম্বরে উপজেলা প্রশাসনের সঙ্গে চুক্তিও করেছে পৌর কর্তৃপক্ষ। অথচ প্রস্তাবিত ভবনের জন্য জায়গার বরাদ্দই নেওয়া হয়নি। এমনকি জায়গা বরাদ্দের আবেদনসহ প্রয়োজনীয় কাগজপত্রও পৌঁছেনি সংশ্লিষ্ট মন্ত্রণালয়ে। ফলে পটিয়া পৌরসভার অডিটোরিয়াম নির্মাণ অনিশ্চিত হয়ে পড়েছে। ভবন নির্মাণের জন্য স্থানীয় সরকার মন্ত্রণালয়ে ছয় কোটি টাকা বরাদ্দ রয়েছে।
পৌরসভা সূত্রে জানা গেছে, প্রতিষ্ঠার ২৩ বছর পরও পটিয়া পৌরসভার নিজস্ব কোনো কার্যালয় ভবন ও অডিটোরিয়াম নেই। বর্তমান অস্থায়ী কার্যালয়ের পাশে কার্যালয়ের জন্য তিন তলাবিশিষ্ট ভবন নির্মাণকাজ চললেও জায়গার অভাবে অডিটরিয়াম নির্মাণ করা সম্ভব হয়নি। তবে গত বছর সারা দেশে স্থানীয় সরকার বিভাগ থেকে প্রতিটি পৌরসভায় একটি করে অডিটরিয়াম নির্মাণের পরিকল্পনার অংশ হিসেবে পটিয়ায়ও একটি অডিটরিয়াম নির্মাণের প্রক্রিয়াও শুরু করে পৌর কর্তৃপক্ষ। এ জন্য ছয় কোটি টাকা বরাদ্দ রয়েছে।
সংশ্লিষ্ট কর্মকর্তারা জানান, টাকা বরাদ্দের পর উপজেলা কমপ্লেক্সের ভেতর স্থানীয় সরকার বিভাগের তত্ত্বাবধানে উপজেলা পরিষদের জায়গায় অডিটোরিয়ামটি নির্মাণের সিদ্ধান্ত নেওয়া হয়। এ জন্য গত বছর ডিসেম্বর মাসে পৌরসভা কর্তৃপক্ষ চুক্তিও করে উপজেলা প্রশাসনের সঙ্গে। ভবনের জন্য উপজেলা কমপ্লেক্স এলাকায় ৭০ শতাংশ জায়গা চিহ্নিত করা হয়। স্থানীয় সরকার মন্ত্রণালয় থেকে জায়গার অনুমোদন পাওয়া গেলে অডিটোরিয়াম নির্মাণের জন্য প্রয়োজনীয় কার্যক্রম শুরু করা হবে।
জানা গেছে, কথাবার্তায় অডিটোরিয়াম নির্মাণের তোড়জোড় চললেও মূল কাজ অর্থাৎ জায়গা অনুমোদনের আবেদনপত্রই সংশ্লিষ্ট মন্ত্রণালয়ে পাঠানো হয়নি। এরই মধ্যে গত ১২ অক্টোবরে চট্টগ্রাম নগর থেকেই অডিটোরিয়ামের ভিত্তিফলক উন্মোচন করেন প্রধানমন্ত্রী শেখ হাসিনা। পৌরসভার সচিব মোহাম্মদ মহসিন স্থানীয় সরকার বিভাগ মন্ত্রণালয় থেকে অডিটোরিয়াম নির্মাণের জন্য জায়গা বরাদ্দের অনুমোদন নেওয়া হয়নি বলে স্বীকার করেন। তিনি বলেন, এ ব্যাপারে যাবতীয় কাগজপত্র তৈরি করা হয়েছে। যেকোনো সময় মন্ত্রণালয়ে পাঠানো হবে। পৌরসভার উপসহকারী প্রকৌশলী জামাল হোসেন প্রথম আলোকে বলেন, অডিটোরিয়াম নির্মাণের জন্য জায়গার মাটি পরীক্ষা, সার্ভে রিপোর্ট, নকশাসহ সব ধরনের প্রক্রিয়া তৈরির কাজ শেষ হয়েছে। জায়গার অনুমোদন পাওয়া গেলে নির্মাণ-প্রক্রিয়া শুরু হবে।
জানতে চাইলে পৌরসভার মেয়র হারুনুর রশিদ বলেন, ‘উপজেলা পরিষদের জায়গায় অডিটোরিয়াম নির্মাণের জন্য জায়গা চিহ্নিত করা, চুক্তি এবং নকশা তৈরিসহ আনুষঙ্গিক কাজ শেষ করতে কিছুটা সময় লেগেছে। জায়গার অনুমোদনের জন্য কাগজপত্র নিয়ে কয়েক দিনের মধ্যে আমি মন্ত্রণালয়ে যাব।’
মেয়র আরও বলেন, ‘প্রতিষ্ঠার পর গত ২৩ বছরে পৌরসভার কোনো অবকাঠামো গড়ে উঠেনি। আমি নির্বাচিত হয়ে পৌরসভার নিজস্ব ভবন নির্মাণ ও বাস টার্মিনাল তৈরির কাজসহ আরও নানা অবকাঠামো তৈরির কাজ হাতে নিয়েছি। কার্যালয় ভবনের নির্মাণকাজ প্রায় শেষ হয়ে আসছে। আশা করি, অডিটোরিয়ামের কাজও শিগগিরই শুরু করতে পারব।’ 
