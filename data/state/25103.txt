
উৎসাহ-উদ্দীপনার মধ্য দিয়ে ঢাকা বিশ্ববিদ্যালয়ের সিনেটে ২৫ জন রেজিস্টার্ড গ্র্যাজুয়েট প্রতিনিধি নির্বাচন শেষ হয়েছে। গতকাল শনিবার ঢাকা বিশ্ববিদ্যালয়ের তিনটি কেন্দ্রে সাবেক শিক্ষার্থীরা ভোট দেন। এর আগে তিন দফায় দেশের বিভিন্ন জেলা শহরে ৪২টি কেন্দ্রে ভোট হয়। আজ রোববার ফল প্রকাশ করা হবে।
গতকাল শনিবার সকাল নয়টা থেকে ঢাকা বিশ্ববিদ্যালয়ের নবাব নওয়াব আলী চৌধুরী সিনেট ভবন, ছাত্র-শিক্ষক কেন্দ্র (টিএসসি) ও কেন্দ্রীয় খেলার মাঠে ভোট গ্রহণ শুরু হয়। ভোটকেন্দ্রের বাইরে এক পাশে সরকার সমর্থক গণতান্ত্রিক ঐক্য পরিষদ, অন্য পাশে বিএনপি-জামায়াত সমর্থক জাতীয়তাবাদী পরিষদ, মাঝখানে বামপন্থী দলগুলোর সমর্থক প্রগতি পরিষদের প্যান্ডেল করা হয়। সেখান থেকে ভোটাররা তথ্য নিয়ে ভোটকেন্দ্রে প্রবেশ করছিলেন।
নির্বাচন উপলক্ষে আওয়ামী লীগ, বিএনপি ও অন্য রাজনৈতিক সংগঠন এবং এদের ছাত্রসংগঠনের নেতা-কর্মীরা বিভিন্ন কেন্দ্রে অবস্থান নেন। তাঁরা গলায় কোনো কোনো প্রার্থীর পক্ষে প্রচারণার কার্ড ঝুলিয়ে অবস্থান নেন। কোনো কোনো প্রার্থীর পক্ষে মিছিল করেও নেতা-কর্মীরা বাইরে সমর্থন জানান।
এর আগে ৬ জানুয়ারি ঢাকার বাইরে ২৮টি, ১৩ জানুয়ারি ১৩টি এবং ১৬ জানুয়ারি ১টি কেন্দ্রে ভোট গ্রহণ অনুষ্ঠিত হয়। নির্বাচনে স্বতন্ত্র প্রার্থীসহ তিনটি প্যানেলে মোট ৮০ জন প্রতিদ্বন্দ্বিতা করছেন। ঢাকা বিশ্ববিদ্যালয়ের মোট রেজিস্টার্ড গ্র্যাজুয়েট ৪৩ হাজার ৯৯৭ জন।
 
