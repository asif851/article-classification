
গোপালগঞ্জে সড়ক দুর্ঘটনায় পুলিশের সহকারী উপপরিদর্শকসহ (এএসআই) ছয়জন নিহত হয়েছেন। এ ঘটনায় আহত হয়েছেন চারজন। আজ বৃহস্পতিবার দুপুর পৌনে ১২টার দিকে জেলা শহরতলির নিচুপাড়া এলাকায় ঢাকা-খুলনা মহাসড়কে এ দুর্ঘটনা ঘটে।
পুলিশ জানায়, গোপালগঞ্জ থেকে খুলনাগামী একটি মাইক্রোবাসের সঙ্গে বিপরীত দিক থেকে আসা ইজিবাইকের সংঘর্ষ হয়। এতে ঘটনাস্থলেই গোপালগঞ্জ সদর থানার এএসআই দেলোয়ার হোসেন, ইজিবাইকের চালক আজাদ, যাত্রী জেসমিন ও জেসমিনের মেয়ে সুমাইয়ার মৃত্যু হয়। পুলিশ ও ফায়ার সার্ভিসের কর্মীরা হতাহত ব্যক্তিদের উদ্ধার করে হাসপাতালে নেওয়ার পথে অজ্ঞাত এক নারী এবং ভর্তির পর মোজাহিদ মোল্লা নামের আরেকজন মারা যান।
গোপালগঞ্জ সদর থানার ভারপ্রাপ্ত কর্মকর্তা (ওসি) সেলিম রেজা ঘটনার সত্যতা নিশ্চিত করে প্রথম আলোকে বলেন, আহত ব্যক্তিদের গোপালগঞ্জ সদর হাসপাতালে ভর্তি করা হয়েছে।
