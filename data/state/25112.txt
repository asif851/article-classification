
সকাল হয়। পুবের আকাশে সূর্য ওঠে। আর তখনই শিবমন্দিরের দিকে চলে মানুষের স্রোত। কারণ সেখানে বসেছে গাংনগরের মেলা। ৪০০ বছরের ঐতিহ্যবাহী এই মেলায় পাওয়া যায় পুকুর ও নদীর মিঠা পানিতে বেড়ে ওঠা ছোট-বড় নানা রকমের তরতাজা মাছ। সুস্বাদু মাছই এই মেলার মূল আকর্ষণ। লোকজন আসছে, দরদাম করে মাছ কিনছে। গত সোমবার বগুড়ার শিবগঞ্জ উপজেলার গাংনগর শিবমন্দির এলাকায় বসা মেলায় এই দৃশ্য দেখা গেছে।
বাংলা নতুন বছর আসে। বৈশাখ মাস। এই মাসের প্রথম সোমবার কিংবা বৃহস্পতিবার থেকে শুরু হয় এই মেলা। তা চলে টানা সাত দিন। এই মেলা উপলক্ষে আশপাশের অর্ধশত গ্রামে ঘরে ঘরে বিরাজ করে উৎসবের আমেজ। এই এলাকার যে মেয়েগুলো এখন দূরের কোনো গায়ের গৃহবধূ, তাঁরা বাবার বাড়ি নায়র আসেন। সঙ্গে স্বামী ও সন্তানদের নিয়ে আসেন। নিমন্ত্রণ করা হয়েছে আত্মীয়স্বজনকে। মাছ ভাজা হয়। নানা পদের তরকারি রান্না করা হয়। পরিবারের সদস্যদের নিয়ে মজা করে খান।
সরেজমিনে দেখা গেছে, দূর-দূরান্ত থেকে দলে দলে লোকজন মেলায় আসছে। আর যা কিছুই কেনে না কেন, নিজ নিজ সাধ্যমতো প্রত্যেকে মাছ কিনবেই। সবার মধ্যে একটি সাযুজ্য মাছ কিনতে। সবাই সাধ্যমতো মাছ কিনে বাড়ি ফিরছে। মেলা থেকে যারা বের হয়ে যাচ্ছে, তাদের সবার হাতেই একটি করে মাছের ব্যাগ। যাদের হাতে ব্যাগ নেই, তাদের হাতে ঝুলছে দেখার মতো বড়সড় মাছ।
 
