
গুলিস্তানে প্রকাশ্যে অস্ত্র নিয়ে হকারদের ওপর হামলাকারী দুই ছাত্রলীগ নেতাকে বহিষ্কার এবং তাঁদের বিরুদ্ধে নেওয়া আইনগত পদক্ষেপের ইঙ্গিত করে আওয়ামী লীগের সাধারণ সম্পাদক সড়ক পরিবহন ও সেতুমন্ত্রী ওবায়দুল কাদের বলেছেন, ‘অ্যাকশন শুরু হয়ে গেছে। ঢাকা সিটির ঘটনায় সরকার চুপচাপ বসে নেই। প্রধানমন্ত্রী শেখ হাসিনার নির্দেশনায় অ্যাকশন নিতে শুরু করেছি। দল থেকে শৃঙ্খলা ভঙ্গের ব্যবস্থা ও প্রশাসনিক ব্যবস্থা নেওয়া হয়ে গেছে।’
চট্টগ্রাম নগরের আগ্রাবাদ এলাকায় আধিপত্য বিস্তার নিয়ে আওয়ামী লীগের দুই পক্ষের কর্মীদের মধ্যে পাল্টাপাল্টি হামলার ঘটনায় সাংবাদিকদের প্রশ্নের জবাবে মন্ত্রী বলেছেন, কাউকে কোনো ছাড় দেওয়া হবে না। এ ধরনের ঘটনায় জড়িত প্রত্যেকের বিরুদ্ধে আইনগত ব্যবস্থা নেওয়া হবে। এসব বিষয় দলীয় দৃষ্টিকোণ থেকে দেখা হবে না। দেখা হবে অপরাধ হিসেবে। অপরাধী কোন দল করে, সেটা বিবেচ্য বিষয় নয়। অপরাধী সরকারি দলের হোক আর বিরোধী দলের হোক—কাউকেই রেহাই দেওয়া হবে না। তাদের বিরুদ্ধে আইনগত ব্যবস্থা নেওয়া হবে। আওয়ামী লীগের হলে তাদের বিরুদ্ধে সাংগঠনিক ব্যবস্থা নেওয়া হবে।
আজ বুধবার বিকেলে নারায়ণগঞ্জের ফতুল্লা খান সাহেব ওসমান আলী জাতীয় ক্রিকেট স্টেডিয়ামে মন্ত্রী প্রধান অতিথি হিসেবে ‘স্পেশাল অলিম্পিক সেকেন্ড সাউথ এশিয়ান ইউনিফাইড ক্রিকেট ২০১৬’-এর উদ্বোধন অনুষ্ঠান শেষে সাংবাদিকদের প্রশ্নের জবাবে তিনি এসব কথা বলেন।
ওবায়দুল কাদের বলেন, দুর্নীতির দায়ে আওয়ামী লীগের সাংসদের তিন বছরের কারাদণ্ড হয়েছে। হত্যা মামলায় টাঙ্গাইলের আওয়ামী লীগের আরেক সাংসদ বর্তমানে কারাগারে রয়েছেন। তিনি বলেন, ‘আমাদের কমপক্ষে তিনজন মন্ত্রী দুর্নীতির অভিযোগে দুদকের মামলায় বিচারের সম্মুখীন। এ থেকেই বোঝা যায়, আমাদের প্রধানমন্ত্রী কাউকে ছাড় দেবেন না।’
আগাম নির্বাচন প্রসঙ্গে যোগাযোগমন্ত্রী বলেন, এই মুহূর্তে নির্বাচনের ব্যাপারে দেশি-বিদেশি কোনো চাপ সরকার অনুভব করছে না। দেশে আন্দোলনের কোনো চিহ্নও নেই। নির্বাচনের দাবিতে এ পর্যন্ত ৫০০ লোকেরও একটি মিছিল হয়নি। সরকার ভালোভাবেই দেশ চালাচ্ছে। এখানে প্রতিকূল কোনো অবস্থা নেই। কাজেই নির্বাচন হবে সংবিধান অনুযায়ী যথা সময়েই। বিএনপিও নির্বাচনে আসবে, সেটা যখনই হোক। পুরোনো ভুলের পুনরাবৃত্তি যদি তারা আবারও করে, তবে পরিণতিটা কী হবে, সেটা তারা ভালো করেই জানে।
সাউথ এশিয়ান ইউনিফাইড দ্বিতীয় স্পেশাল অলিম্পিক প্রস্তুতি কমিটির চেয়ারম্যান শামীম মতিন চৌধুরীর সভাপতিত্বে উদ্বোধন অনুষ্ঠানে বিশেষ অতিথি ছিলেন যুব ও ক্রীড়া উপমন্ত্রী আরিফ খান জয়, জেলা প্রশাসক রাব্বি মিয়া ও পুলিশ সুপার (এসপি) মঈনুল হক।
এই টুর্নামেন্টে স্বাগতিক বাংলাদেশসহ ভারত, পাকিস্তান ও শ্রীলঙ্কার বুদ্ধিপ্রতিবন্ধী খেলোয়াড়েরা অংশ নিচ্ছেন। উদ্বোধন অনুষ্ঠানে ঢাকার প্রতিবন্ধীদের স্কুল বিউটি ফুল মাইন্ডসহ বিভিন্ন স্কুলের শিক্ষার্থীরা মনোমুগ্ধকর শারীরিক কসরত প্রদর্শন করে।
