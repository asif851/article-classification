
চাকরি স্থায়ীকরণ ও এক বছরের বকেয়া পারিশ্রমিক পরিশোধের দাবিতে গতকাল রোববার বাংলাদেশ নকলনবিশ সমিতির সদস্যরা মানববন্ধন করেছেন। কর্মসূচি থেকে আজ সোমবার জেলা ও উপজেলা রেজিস্ট্রি অফিসগুলোতে আধা বেলা এবং ২৪-২৮ এপ্রিল পূর্ণ দিবস কর্মবিরতির ঘোষণা দেওয়া হয়েছে।ঢাকার বাইরে প্রথম আলোর নিজস্ব প্রতিবেদক, আঞ্চলিক কার্যালয় ও প্রতিনিধিদের পাঠানো খবর:রংপুর: সকালে শহরের কাচারীবাজারে মানববন্ধন হয়। মানববন্ধনে সংগঠনের জেলা শাখার সভাপতি হাফিজার রহমান সভাপতিত্ব করেন।নীলফামারী: সদর সাব-রেজিস্ট্রারের কার্যালয়ের সামনে দুপুর ১২টা থেকে ঘণ্টাব্যাপী মানববন্ধন হয়। মানববন্ধনে জেলা নকলনবিশ সমিতির সাধারণ সম্পাদক কামরুজ্জামান সভাপতিত্ব করেন।ঠাকুরগাঁও: জেলা নকলনবিশ সমিতি দুপুরে শহরের চৌরাস্তায় মানববন্ধন করে। জেলা নকলনবিশ সমিতির সভাপতি মাহবুব আলম, সম্পাদক বাবুল হোসেন বক্তব্য দেন।কুড়িগ্রাম: সকাল ১০টা থেকে ১১টা পর্যন্ত কুড়িগ্রাম সাব-রেজিস্ট্রি অফিস চত্বরে মানববন্ধন হয়। মানববন্ধনে জেলা নকলনবিশ সমিতির সাধারণ সম্পাদক শাহ মোস্তফা রবিউল ইসলাম বক্তব্য দেন।লালমনিরহাট: দুপুরে জেলা সাব-রেজিস্ট্রার কার্যালয়ের সামনের সড়কে পাঁচটি উপজেলার নকলনবিশেরা মানববন্ধন করেন। পঞ্চগড়: জেলা রেজিস্ট্রি অফিসের সামনে দুপুর ১২টায় মানববন্ধন হয়। বক্তব্য দেন নকলনবিশ সমিতির জেলা শাখার সভাপতি কাঞ্চন কুমার বর্মণ, সাধারণ সম্পাদক সাইদুর রহমান প্রমুখ।
