
টাঙ্গাইলের মির্জাপুর উপজেলায় ট্রাকের ধাক্কায় মোটরসাইকেল চালক নিহত হয়েছেন। আজ রোববার সকাল সাড়ে নয়টার দিকে ঢাকা-টাঙ্গাইল মহাসড়কের মির্জাপুর বাইপাস বাসস্টেশন এলাকায় এ দুর্ঘটনা ঘটে।
নিহত ব্যক্তির নাম সুজন মিয়া (৩৮)। তাঁর বাড়ি উপজেলার জামুর্কী ইউনিয়নের বানিয়ারা গ্রামে।
পুলিশ ও প্রত্যক্ষদর্শী ব্যক্তিদের ভাষ্য, সকালে সুজন মিয়া বাড়ি থেকে মোটরসাইকেলযোগে ঢাকার উদ্দেশে রওনা হন। পথে মহাসড়কের ওই জায়গায় বিপরীতমুখী একটি ট্রাকের ধাক্কায় মোটরসাইকেলটি দুমড়েমুচড়ে যায়। এতে তিনি ঘটনাস্থলেই নিহত হন।
মির্জাপুরের গোড়াই হাইওয়ে থানার উপপরিদর্শক (এসআই) মো. কিবরিয়া বিষয়টি নিশ্চিত করেছেন। লাশ পুলিশের হেফাজতে রয়েছে।
