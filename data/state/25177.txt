
চট্টগ্রামে হরতাল ডেকে আজ বৃহস্পতিবার মাঠে নেই জামায়াতে ইসলামী ও ছাত্রশিবিরের নেতা-কর্মীরা। বরং রাজপথ দখলে নিয়েছেন আওয়ামী লীগ ও অঙ্গ সংগঠনের নেতা-কর্মীরা। চট্টগ্রাম নগরের বিভিন্ন স্থানে মোতায়েন আছে আইনশৃঙ্খলা রক্ষাকারী বাহিনীর সদস্যরা।
মানবতাবিরোধী অপরাধের দায়ে জামায়াতের সেক্রেটারি জেনারেল আলী আহসান মোহাম্মাদ মুজাহিদের ফাঁসির আদেশ আপিল বিভাগে বহাল রাখার প্রতিবাদে জামায়াত সারা দেশে এই হরতালের ডাক দেয়।
পুলিশ জানায়, আজ ভোর থেকে নগরের গুরুত্বপূর্ণ মোড়ে অতিরিক্ত পুলিশ মোতায়েন করা হয়েছে। বিজিবি সদস্যরা নগরজুড়ে টহল দিচ্ছে।
এদিকে, হরতাল কর্মসূচির প্রতিবাদে আজ সকাল থেকে নগরের চেরাগীপাহাড় মোড়ে গণজাগরণ মঞ্চের কর্মীরা মিছিল-সমাবেশ করেছেন। আওয়ামী লীগের নেতা-কর্মীরাও হরতালের বিরুদ্ধে মিছিল করেন। সেক্টর কমান্ডারস ফোরামের ব্যানারে আজ বেলা ১১টার দিকে নিউমার্কেটের অদূরে দোস্ত বিল্ডিং চত্বরে হরতালবিরোধী সমাবেশ হয়।
চট্টগ্রাম দক্ষিণ জেলা আওয়ামী লীগের সাধারণ সম্পাদক মফিজুর রহমান প্রথম আলোকে বলেন, ‘আওয়ামী লীগ নগরজুড়ে হরতালবিরোধী মিছিল-সমাবেশ করছে। সেক্টর কমান্ডারস ফোরামের ব্যানারেও সমাবেশ হয়। হরতাল ডেকে জামায়াত-শিবির মাঠে নেই। মাঠ আমাদেরই দখলে।’
হরতালের মধ্যে নগরে সীমিতভাবে গণপরিবহন চলাচল করছে। ট্রেন চলাচলও ​স্বাভাবিক।
নগরের জামালখান, আসকারদীঘি, কাজীর দেউড়ি, মেহেদীবাগ, জিইসি, প্রবর্তক মোড় ঘুরে দেখা গেছে, বিপুলসংখ্যক পুলিশ এসব মোড়ে অবস্থান নিয়েছে। ছোট গণপরিবহন চলাচল স্বাভাবিক রয়েছে। এসব এলাকায় দোকানপাটও খোলা আছে। এ ছাড়া নগরের কোথাও অপ্রীতিকর ঘটনার খবর পাওয়া যায়নি।
চট্টগ্রাম মহানগর পুলিশের অতিরিক্ত কমিশনার দেবদাস ভট্টাচার্য প্রথম আলোকে বলেন, ‘ভোর থেকে চট্টগ্রাম নগরের বিভিন্ন জায়গায় আইনশৃঙ্খলা রক্ষাকারী বাহিনীর সদস্যরা অবস্থান নেয়। সাদা পোশাকেও পুলিশ সদস্যরা কাজ করছে। তবে কোথাও কোনো অপ্রীতিকর ঘটনা ঘটেনি। আমরা সতর্ক অবস্থানে আছি।’
