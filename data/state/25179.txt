
মাদারীপুর জেলায় কালকিনি উপজেলার কয়ারিয়া ইউনিয়নের ৭৬ নম্বর কয়ারিয়া বোর্ড সরকারি প্রাথমিক বিদ্যালয় থেকে তিনশ ব্যালট পেপার ছিনতাইয়ের ঘটনা ঘটেছে। এ সময় সংঘর্ষে পুলিশসহ চারজন আহত হয়েছেন। ওই কেন্দ্রের প্রিজাইডিং কর্মকর্তা প্রসেনজিৎ শিকদার প্রথম আলোকে বলেন, আজ দুপুর ১২টার দিকে ওই কেন্দ্রে অতর্কিত ঢুকে পড়েন কয়েকজন যুবক। তারপর কেন্দ্রের পাঁচটি বুথে থাকা ব্যালট পেপারের তিনটি বই ছিনিয়ে নিয়ে যান তাঁরা। প্রত্যেকটি বইয়ে একশ করে ব্যালট পেপার ছিল। ব্যালট পেপার ছিনিয়ে নিয়ে যাওয়ার সময় পুলিশ চারটি ফাঁকা গুলি ছোঁড়ে। এ সময় ওই যুবকদের সঙ্গে পুলিশের সংঘর্ষ হয়। সংঘর্ষে ওই কেন্দ্রে দায়িত্বরত শিবচর থানার উপপরিদর্শক (এসআই) আমির হোসেনসহ চারজন আহত হন। তবে আহত চারজন কোথায় চিকিৎসা নিয়েছেন এবং ব্যালট পেপার ছিনতাইয়ে কারা জড়িত-সে ব্যাপারে সংশ্লিষ্ট কারও কাছ থেকে নিশ্চিত হওয়া যায়নি। এ ছাড়া মাদারীপুরের আলীনগর, চরদৌলতপুরসহ বেশ কয়েকটি ইউনিয়নে সকাল থেকেই বিক্ষিপ্ত বোমাবাজি, কেন্দ্র দখলের চেষ্টা ও সংঘর্ষের খবর পাওয়া গেছে।
