
 
জাতীয় সংসদের বাজেট অধিবেশনের প্রথম দিন ‘ওয়াকআউট’ করলেও আজ মঙ্গলবারের বৈঠকে আবার যোগ দেবে প্রধান বিরোধী দল বিএনপি। তবে আজ দলের চেয়ারপারসন খালেদা জিয়ার সংসদে যাওয়ার সম্ভাবনা কম বলে দলীয় সূত্রে জানা গেছে।গতকাল শুরু হওয়া অধিবেশনের প্রথম বৈঠকে দুই ঘণ্টা ১০ মিনিট সংসদে অবস্থান করে ওয়াকআউট করেন বিরোধীদলীয় সাংসদেরা। এর মধ্যে মাগরিবের নামাজের জন্য সংসদের কার্যক্রমে প্রায় ২৫ মিনিট বিরতি ছিল। বিএনপির চেয়ারপারসন ও বিরোধীদলীয় নেতা খালেদা জিয়া অধিবেশনকক্ষে ছিলেন প্রায় ৫০ মিনিট। মাগরিবের নামাজের বিরতিতে তিনি সংসদ ভবন ত্যাগ করেন। রাত আটটার দিকে বিএনপির স্থায়ী কমিটির সদস্য মওদুদ আহমদের নেতৃত্বে বাকি সাংসদেরা অধিবেশনকক্ষ ত্যাগ করেন।প্রথম দিন ওয়াকআউট করলেও এবার পুরো অধিবেশনে বিএনপি থাকতে চায় বলে জানিয়েছেন তাঁরা। আজ বিকেল সাড়ে পাঁচটায় আবার সংসদের কার্যক্রম শুরু হবে। বিএনপি এতে যোগ দেবে।বিএনপির স্থায়ী কমিটির সদস্য ও দলীয় সাংসদ মওদুদ আহমদ প্রথম আলো ডটকমকে বলেন, ‘আমরা গতকালের বৈঠক বয়কট করেছিলাম। আজ আবার সংসদে যাব।’ তিনি জানান, আজ সংসদ অধিবেশনে যোগ দেওয়ার আগে বিকেল সাড়ে চারটায় দলীয় সাংসদেরা বৈঠক করে তাঁদের করণীয় ঠিক করবেন। তিনি বলেন, বিএনপি এবার পুরো অধিবেশনেই থাকতে চায়। তাঁরা আশা করছেন সরকার তাঁদের ‘তাড়িয়ে’ দেবে না।
আজ দুপুরে মওদুদ আহমদ জানান, বিরোধীদলীয় নেতা খালেদা জিয়া আজকের বৈঠকে যোগ দেবেন কি না, তিনি জানেন না।
বিএনপির চেয়ারপারসনের কার্যালয় সূত্রে জানা গেছে, আজকের বৈঠকে খালেদা জিয়ার যোগ দেওয়ার সম্ভাবনা খুব কম।
