

গার্হস্থ্য অর্থনীতি কলেজকে ঢাকা বিশ্ববিদ্যালয়ের ইনস্টিটিউটের মর্যাদা দেওয়ার দাবিতে রাজধানীর নীলক্ষেত মোড় ও নিউমার্কেট এলাকা অবরোধ করে রেখেছেন কলেজের শিক্ষার্থীরা। আজ সোমবার বেলা পৌনে ১১টা থেকে অবরোধ শুরু হয়েছে।
অবরোধের কারণে নীলক্ষেত মোড় ও এর আশপাশের এলাকায় যান চলাচল বন্ধ রয়েছে। ঢাকা বিশ্ববিদ্যালয়, নিউমার্কেট, সায়েন্স ল্যাবরেটরি ও এলিফ্যান্ট রোড এলাকায় যানজট সৃষ্টি হয়েছে।
আন্দোলনের অন্যতম সমন্বয়কারী ও বাংলাদেশ ছাত্র ফেডারেশনের ঢাকা মহানগর শাখার সহসভাপতি ইশরাত জাহান বলেন, দীর্ঘদিন ধরে এই দাবিতে তাঁরা আন্দোলন করছেন। কোনো ফল না পেয়ে আবার তাঁরা বিক্ষোভ করছেন।
অবরোধ চলাকালে শিক্ষার্থীরা ‘এক দফা এক দাবি, ইনস্টিটিউট কবে হবে?’ , ‘ক্লাস পরীক্ষা হবে না ইনস্টিটিউট না হলে’, ‘দাবি আদায় না হলে বিক্ষোভ চলবে’ বলে স্লোগান দেন।
