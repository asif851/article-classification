
ব্রাহ্মণবাড়িয়ার সরাইল উপজেলার একটি মার্কেটের পাঁচটি দোকান আগুনে পুড়ে ছাই হয়ে গেছে। গত বৃহস্পতিবার রাত একটার দিকে এ ঘটনা ঘটে। ব্যাটারির দোকান থেকে আগুনের সূত্রপাত হয়েছে বলে ধারণা করা হচ্ছে। প্রাথমিকভাবে কোনো কর্তৃপক্ষ আগুনে ক্ষয়ক্ষতির পরিমাণ নিরূপণ না করলেও পাঁচ দোকানের মালিকেরা দাবি করেছেন, আগুনে আনুমানিক ৩৫-৪০ লাখ টাকার ক্ষতি হয়েছে।
পুলিশ ও ব্যবসায়ীরা জানান, উপজেলা শহরের প্রাথবাজার এলাকার শাহজাহান মিয়ার মার্কেটে সুভাষ দেবনাথ, অজয় দেবনাথ, দুলাল দেবনাথ, মতিন মিয়া ও নিজাম মিয়ার পাঁচটি দোকান রয়েছে। তাঁরা বৃহস্পতিবার রাত ১২টার মধ্যে দোকান বন্ধ করে চলে যান। সুভাষ দেবনাথ জানান, রাত একটার দিকে মার্কেটে আগুন লাগার খবর পান। পরে জেলা সদর থেকে দমকল বাহিনীর লোকজন ঘটনাস্থলে পৌঁছে স্থানীয় লোকজনের সহায়তায় রাত আড়াইটার দিকে আগুন নিয়ন্ত্রণে আনেন। ততক্ষণে পাঁচ দোকান পুড়ে ছাই হয়ে গেছে।সুভাষ দেবনাথ দাবি করেন, আগুনে শুধু তাঁর দোকানেরই ২৫ লাখ টাকার ক্ষতি হয়েছে।
সরাইল থানার ভারপ্রাপ্ত কর্মকর্তা (ওসি) রূপক কুমার সাহা দমকল বাহিনীর বরাত দিয়ে প্রথম আলোকে জানান, ওই পাঁচ দোকানের একটি ছিল ব্যাটারির দোকান। রাতে ব্যাটারির দোকানটিতে একসঙ্গে একাধিক ব্যাটারি চার্জ দেওয়া হচ্ছিল। দমকল বাহিনীর ভাষ্যমতে, ওই ব্যাটারির দোকান থেকেই আগুনের সূত্রপাত।
এদিকে ক্ষতিগ্রস্ত দোকানমালিকদের কোনো সহায়তা দেওয়া হবে কি না, জানতে চাইলে উপজেলা নির্বাহী কর্মকর্তা (ইউএনও) সৈয়দা নাহিদা হাবিবা প্রথম আলোকে বলেন, ক্ষতিগ্রস্ত ব্যক্তিদের আর্থিকভাবে সহায়তা দেওয়ার বিষয়টি ঊর্ধ্বতন কর্তৃপক্ষকে অবহিত করা হবে।
