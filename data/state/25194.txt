
ছাত্রলীগের একাংশের ডাকা অবরোধে গতকাল সোমবার টানা ষষ্ঠ দিনের মতো অচল ছিল চ্ট্টগ্রাম বিশ্ববিদ্যালয়৷ এ সংকট সমাধানে গতকাল চট্টগ্রাম নগর আওয়ামী লীগের সভাপতি এ বি এম মহিউদ্দিন চৌধুরীর সঙ্গে বৈঠক করে তাঁর সহযোগিতা চেয়েছেন উপাচার্য আনোয়ারুল আজিম৷এদিকে সিলেটের শাহজালাল বিজ্ঞান ও প্রযুক্তি বিশ্ববিদ্যালয়ের উপাচার্যের কক্ষে গতকাল তালা দেয় ছাত্রলীগ৷ এ কারণে বিশ্ববিদ্যালয় সিন্ডিকেটের বৈঠক নির্ধারিত সময়ে শুরু হতে পারেনি৷আওয়ামী লীগের কেন্দ্রীয় নেতা ও চট্টগ্রাম বিশ্ববিদ্যালয় শাখা ছাত্রলীগের সাবেক সাধারণ সম্পাদক নাসির হায়দারকে লাঞ্ছিত করার ঘটনায় জড়িত ছাত্রলীগের নেতা-কর্মীদের শাস্তির দাবিতে গত বুধবার থেকে অবরোধ কর্মসূচি চালিয়ে যাচ্ছে ছাত্রলীগের একাংশ৷ ছাত্রলীগের আরেক অংশ এ অবরোধের সময় বিশ্ববিদ্যালয়ের শাটল ট্রেন ও শিক্ষক বাসে হামলাকারীদের শাস্তির দাবিতে ওই দিনই পাল্টা আন্দোলনে নেমেছে৷ বিশ্ববিদ্যালয়ের সার্বিক পরিস্থিতিতে গতকাল মহিউদ্দিন চৌধুরীর চশমা হিলের বাসায় তাঁর সঙ্গে বৈঠক করেন উপাচার্য আনোয়ারুল আজিম৷ এ বিষয়ে জানতে উপাচার্যের ব্যক্তিগত মুঠোফোনে একাধিকবার যোগাযোগ করা হলেও তাঁকে পাওয়া যায়নি। তবে বিশ্ববিদ্যালয়ের গুরুত্বপূর্ণ পদে দায়িতপ্রাপ্ত এক শিক্ষক জানান, উপাচার্যের সঙ্গে মহিউদ্দিন চৌধুরীর বৈঠক হয়েছে৷ বিশ্ববিদ্যালয় সচল করার জন্য তাঁর সহযোগিতা চেয়েছেন উপাচার্য।পাল্টাপাল্টি আন্দোলনে নামা ছাত্রলীগের এ দুই পক্ষই ক্যাম্পাসে মহিউদ্দিন চৌধুরীর অনুসারী বলে পরিচিত।এর আগে গত রোববার রাতে অবরোধ আহ্বানকারীদের চার নেতার সঙ্গে নগরের মুরাদপুর এলাকার নিজ বাসভবনে বৈঠক করেন উপাচার্য৷ বৈঠকে যোগ দেওয়া বিশ্ববিদ্যালয় শাখা ছাত্রলীগের সহসভাপতি অমিত কুমার বসু বলেন, ‘কোনো দৃশ্যমান ব্যবস্থা না নেওয়া পর্যন্ত আমাদের আন্দোলন চলবে।’ এদিকে শাহজালাল বিজ্ঞান ও প্রযুক্তি বিশ্ববিদ্যালয়ের বিভিন্ন বিভাগের শিক্ষক নিয়োগে অনিয়ম ও প্রতিক্রিয়াশীল গোষ্ঠীর সঙ্গে সম্পৃক্তদের নিয়োগ দেওয়া হচ্ছে বলে অভিযোগ তুলে গতকাল সকাল সাড়ে ১০টার দিকে উপাচার্যের কার্যালয়ের প্রধান ফটকে তালা দিয়ে অবরোধ করেন ছাত্রলীগের নেতা-কর্মীরা। ফলে উপাচার্য মো. আমিনুল হক ভূঁইয়া তাঁর কার্যালয়ে অবরুদ্ধ হয়ে পড়েন। তবে বিশ্ববিদ্যালয়ে ক্লাস ও পরীক্ষা স্বাভাবিক ছিল৷এ ছাড়া সদস্যরা ঢুকতে না পারায় সোমবার বেলা ১১টায় সিন্ডিকেট বৈঠক শুরু করতে পারেনি প্রশাসন। পরে বিশ্ববিদ্যালয় শাখা ছাত্রলীগের সহসভাপতি অঞ্জন রায়ের নেতৃত্বে তিন সদস্যের প্রতিনিধিদলের সঙ্গে প্রশাসনের বৈঠক হয়। বৈঠক থেকে বের হয়ে অঞ্জন জানান, আজকের সিন্ডিকেট সভায় সংশ্লিষ্ট বিভাগের নিয়োগ চূড়ান্ত করা হবে না মর্মে প্রশাসন আশ্বাস দিয়েছে৷ তাই অবরোধ স্থগিত করা হয়েছে৷ পরে বেলা একটার দিকে অবরোধ তুলে নেন ছাত্রলীগের নেতা-কর্মীরা। বিশ্ববিদ্যালয় প্রশাসন সূত্র জানায়, অবরোধ তুলে নেওয়ার পর বিকেল পৌনে তিনটার দিকে সিন্ডিকেট সভা শুরু হয়৷
