
হঠাৎ করেই কক্সবাজারের টেকনাফে নিউমোনিয়া ও ডায়রিয়ার প্রকোপ দেখা দিয়েছে। চলতি ফেব্রুয়ারি মাসের শুরু থেকে এ পর্যন্ত দুটি রোগে আক্রান্ত হয়ে উপজেলা স্বাস্থ্যকেন্দ্রে ৩৫০ জন রোগী ভর্তি হয়েছে। এর মধ্যে নিউমোনিয়ায় দুই শিশুর মৃত্যুও হয়েছে।১০ ও ১১ ফেব্রুয়ারি পর পর দুই দিন নিউমোনিয়ায় আক্রান্ত হয়ে দুই শিশুর মৃত্যু হয়েছে। এরা হলো পৌরসভার পল্লানপাড়া গ্রামের মো. ইউসুফের চার মাস বয়সী ছেলে সৈয়দ মুহাম্মদ হাসান এবং সদর ইউনিয়নের ধুমপেরাং বিলের মো. উসমানের দুই মাস বয়সী মেয়ে মরিয়ম বেগম। টেকনাফ উপজেলা স্বাস্থ্যকেন্দ্রের শিশুরোগ বিশেষজ্ঞ ও কনসালট্যান্ট আতাউর রহমান জানান, দুই শিশু নিউমোনিয়ায় আক্রান্ত হয়ে স্বাস্থ্যকেন্দ্রে ভর্তি হয়। পরে তাদের অবস্থার অবনতি হলে উন্নত চিকিৎসার জন্য কক্সবাজার কিংবা চট্টগ্রামে নেওয়ার পরামর্শ দেওয়া হয়। হাসপাতালে নেওয়ার পথে তাদের মৃত্যু হয়।উপজেলা স্বাস্থ্যকেন্দ্রের চিকিৎসকেরা জানান, ঋতু পরিবর্তনের প্রভাবেই ডায়রিয়া ও নিউমোনিয়ার প্রাদুর্ভাব। এ দ্ুটি রোগে আক্রান্ত হয়ে গত ২০ দিনে ৩৫০ জন রোগী হাসপাতালে ভর্তি হয়ে চিকিৎসা নিয়েছে। এ ছাড়া প্রায় ৩০০ জন রোগী চিকিৎসা নিয়েছেন বহির্বিভাগ থেকে। ১৬ ফেব্রুয়ারি উপজেলা স্বাস্থ্যকেন্দ্রে গিয়ে দেখা গেছে, ৫০ শয্যার হাসপাতালে ভর্তি আছে ৪১ জন রোগী। এদের মধ্যে ৩১ জনই শিশু। টেকনাফের পল্লানপাড়া এলাকার আবদুল গফুরের নয় মাস বয়সী মেয়ে মাসুমা নিউমোনিয়ায় আক্রান্ত হয়ে হাসপাতালে ভর্তি হয়েছে ১১ ফেব্রুয়ারি। গফুর বলেন, ‘হঠাৎ করে জ্বর ও শ্বাসকষ্ট দেখা দেওয়ায় মেয়েকে এখানে নিয়ে এসেছি। গত পাঁচ দিনেও মেয়ের অবস্থার তেমন উন্নতি হয়নি। এ ছাড়া রাতের পালায় মাত্র একজন সেবিকা থাকেন। রোগীর চাপ বাড়ায় তাঁকে হিমশিম খেতে হচ্ছে।’ ডেইলপাড়ার মো. আয়ুবের ১০ মাস বয়সী ছেলে আমান উল্লাহ ডায়রিয়ায় আক্রান্ত হয়ে ভর্তি হয়েছে হাসপাতালে। মো. আয়ুব বলেন, ‘গত কয়েক দিনের ঠান্ডা-গরমে ছেলেটা অসুস্থ হয়ে পড়েছে। পাতলা পায়খানা ও বমি করছিল বারবার। এ জন্য স্বাস্থ্যকেন্দ্রে নিয়ে এসেছি।’নাম প্রকাশে অনিচ্ছুক একজন সেবিকা বলেন, ‘কয়েক দিন ধরে রোগীর সংখ্যা একটু বেশি। কিন্তু পর্যাপ্ত সেবিকা না থাকায় সেবা দিতে হিমশিম খাচ্ছি। টানা কাজ করতে গিয়ে অসুস্থ হয়ে পড়ছি।’উপজেলা স্বাস্থ্যকেন্দ্রের শিশুবিশেযজ্ঞ মো. আতাউর রহমান ডায়রিয়া ও নিউমোনিয়ায় আক্রান্ত রোগীর সংখ্যা বাড়ার কথা স্বীকার করেন। তিনি বলেন, ঠান্ডা ও গরমের কারণে ভাইরাসজনিত সংক্রমণে ভুগছে শিশুরা। আক্রান্ত শিশুদের দ্রুত হাসপাতালে নিয়ে আসার ব্যাপারে জোর দিয়েছেন তিনি। পাশাপাশি তিনি শিশুদের পরিষ্কার-পরিচ্ছন্ন পরিবেশে রাখা, ফুটানো পানি পান করানো এবং ঠান্ডা ও বাসি খাবার না খাওয়ানোর পরামর্শ দিয়েছেন।স্বাস্থ্য উপজেলা স্বাস্থ্য ও পরিবার পরিকল্পনা কর্মকর্তা বক্তিয়ার আহমেদ বলেন, স্বাস্থ্যকেন্দ্রে ২০ জন চিকিৎসকের পদ থাকলেও বর্তমানে কর্মরত আছেন সাতজন। নার্স ১৪ জন থাকার কথা, আছে মাত্র তিনজন। ছয় বছর আগে ৩১ শয্যার হাসপাতালটি ৫০ শয্যায় উন্নীত করলেও চিকিৎসার সরঞ্জাম ও লোকবল আগের মতোই আছে।
