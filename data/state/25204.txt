
পশ্চিম সুন্দরবনের সাতক্ষীরা রেঞ্জসংলগ্ন শ্যামনগর উপজেলার গাগরামারী এলাকা থেকে আজ বৃহস্পতিবার ভোরে বনদস্যু মোজাফফর বাহিনীর প্রধানসহ ১৪ জনকে আটক করেছে কোস্টগার্ড।
এ সময় ১৪টি দেশীয় অস্ত্র, পাঁচটি বোমা ও বোমা তৈরির বিপুল সরঞ্জাম উদ্ধার করা হয়।
আটক হওয়া ব্যক্তিরা হলেন সাতক্ষীরার কালীগঞ্জ উপজেলার কাশিবাটি গ্রামের মো, মোজাফফর, একই গ্রামের মো. আরজ আলী, গাজনা গ্রামের মুর্শিদ আলী সরদার, ভাঙ্গানমারী গ্রামের মো. বাবুর আলী, কাজলা গ্রামের মো. ইসরাফিল গাজী, নলতা গ্রামের আবদুস ছামাদ সরদার, আশাশুনি উপজেলার বসুখালী গ্রামের আবদুস ছালাম, আবদুর রাজ্জাক গাজী, সিরাজুল ইসলাম, মো. আমিরুল ফকির, শ্যামনগর উপজেলার ডুমুরিয়া গ্রামের সিদ্দিক আলী, সাতক্ষীরা সদর উপজেলার কুকরালী গ্রামের আবু মুছা, আবদুর রহিম ও দেবহাটা উপজেলার পলগাঁদা গ্রামের কুটু আলমগীর।
ঘটনার সত্যতা নিশ্চিত করে কয়রা কোস্টগার্ডের কন্টিনজেন্ট কমান্ডার মো. শাহজাহান  প্রথম আলোকে জানান, গোপন সূত্রে তাঁরা জানতে পারেন, গতকাল রাত থেকে সুন্দরবনসংলগ্ন গাগরামারী এলাকার একটি বাড়িতে অস্ত্রশস্ত্র নিয়ে কয়েকজন বনদস্যু অবস্থান করছে। এর ভিত্তিতে আজ ভোর সাড়ে চারটার দিকে শ্যামনগর উপজেলার গাগরামারী এলাকার আবদুস সাত্তার খাঁর বাড়িতে অভিযান চালানো হয়। বাড়িটি থেকে ওই বনদস্যুদের আটক করা হয়। এ সময় তিনটি বন্দুকের নল, চারটি রামদা, তিনটি শাবল, দুটি বল্লম, একটি চাপাতি, একটি বড় ছুরি ও পাঁচটি বোমা ছাড়াও বিপুল পরিমাণ বোমা তৈরির সরঞ্জাম উদ্ধার হয়। কী কারণে বনদস্যুরা ওই এলাকায় অবস্থান করছিল তার খোঁজ নেওয়া হচ্ছে বলে জানান তিনি।
শ্যামনগর থানার ভারপ্রাপ্ত কর্মকর্তা (ওসি) সাগীর মিয়া জানান, আটক হওয়া ব্যক্তিরা শ্যামনগরের সুন্দরবনসংলগ্ন গাবুরা ইউনিয়নের একটি চিংড়িঘের দখল করতে গিয়েছিল। এ ব্যাপারে তদন্ত চলছে।
