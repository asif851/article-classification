
শিক্ষামন্ত্রী নূরুল ইসলাম নাহিদ বলেছেন, কেবল শ্রেণিকক্ষে পাঠদান নয়, পাঠদানে নতুনত্ব আনতে হবে। খেলাধুলা ও সাংস্কৃতিক কর্মকাণ্ড বাড়াতে হবে। বিতর্ক, সংগীত, নৃত্য, কেরাত প্রতিযোগিতার আয়োজন করতে হবে। পাশাপাশি সহশিক্ষা কার্যক্রমে যুক্ত করতে হবে। শিক্ষার্থীদের বিএনসিসি, স্কাউট, গার্লস গাইডের সঙ্গে যুক্ত করতে হবে।
শিক্ষার্থীদের কেবল শিক্ষা দিয়ে, জ্ঞান দিয়ে মাথা ভর্তি করে দিলে হবে না, নতুন প্রজন্মকে ভালো মানুষ হিসেবে গড়ে তুলতে হবে বলে উল্লেখ করেন মন্ত্রী। তিনি বলেন, ‘সৎ-ন্যায়পরায়ণ মানুষ, চরিত্রবান মানুষ, দেশপ্রেমে উজ্জীবিত মূল্যবোধসম্পন্ন মানুষ তৈরি করতে হবে। যদি প্রকৃত শিক্ষা না থাকে, সুশিক্ষায় শিক্ষিত হতে না পারে, তাহলে সেই শিক্ষা কোনো কাজে আসবে না। ভালো কাজে লাগাতে হলে ভালো মানুষ তৈরি করতে হবে। তাহলেই এই প্রজন্ম আমাদের দেশকে সামনে এগিয়ে নিয়ে যাবে।’
বরিশালে বিভিন্ন শিক্ষাপ্রতিষ্ঠানপ্রধানদের সঙ্গে অনুষ্ঠিত মতবিনিময় সভায় শিক্ষামন্ত্রী এসব কথা বলেন। আজ শনিবার সকাল ১০টায় নগরের ব্রজমোহন কলেজের বীরশ্রেষ্ঠ ক্যাপ্টেন মহিউদ্দিন জাহাঙ্গীর মিলনায়তনে এ সভা অনুষ্ঠিত হয়।
শিক্ষামন্ত্রী বলেন, ‘আমাদের প্রচলিত শিক্ষায় নতুন প্রজন্মকে আধুনিক বাংলাদেশের নির্মাতা হিসেবে গড়ে তোলা যাবে না। আমাদের শিক্ষার মূল লক্ষ্য হচ্ছে নতুন প্রজন্মকে আধুনিক বাংলাদেশের নির্মাতা হিসেবে গড়ে তোলা। এই কাজ করতে হলে আমাদের শিক্ষা পরিবারকে একযোগে কাজ করতে হবে।’
জঙ্গিবাদকে নতুন সংকট উল্লেখ করে মন্ত্রী বলেন, ‘জঙ্গিবাদের বিরুদ্ধে সামাজিক আন্দোলন গড়ে তোলা প্রয়োজন। জঙ্গিবাদ খারাপ, এটা ইসলামের শত্রু—এই আওয়াজ তুলতে হবে। আমাদের ছেলেমেয়েদের রক্ষা করতে হবে। তাদের যাতে বিভ্রান্ত করতে না পরে, সেদিকে নজর দিতে হবে। তাহলে শিক্ষার্থীরা লেখাপড়ায় ভালো হবে, দেশ সমৃদ্ধ হবে।’
ইসলাম কায়েমের নামে দেশবিরোধী চক্র তরুণদের বিভ্রান্ত করছে। এরা দেশকে সর্বনাশের দিকে ঠেলে দিচ্ছে। জাতীয় এই বিপর্যয় থেকে উত্তরণের জন্য শিক্ষা পরিবারকে এগিয়ে আসতে হবে। শিক্ষামন্ত্রী বলেন, শিক্ষার্থীদের কেবল বোঝালেই হবে না। সবাই মিলে জাগরণ সৃষ্টি করতে হবে।
বরিশাল মাধ্যমিক ও উচ্চমাধ্যমিক শিক্ষা বোর্ডের চেয়ারম্যান মু. জিয়াউল হকের সভাপতিত্বে অনুষ্ঠিত এ সভায় বক্তব্য দেন সাংসদ তালুকদার মো. ইউনুস, জেবুন্নেছা আফরোজ, শিক্ষা মন্ত্রণালয়ের সচিব মো. সোহরাব হোসেন, মাধ্যমিক ও উচ্চশিক্ষা অধিদপ্তরের মহাপরিচালক মো. সামসুল হুদা, মাদ্রাসা অধিদপ্তরের মহাপরিচালক মো. মিল্লাত হোসেন, বিভাগীয় কমিশনার মো. গাউস, বরিশাল বিশ্ববিদ্যালয়ের উপাচার্য এস এম ইমামুল হক, পুলিশ কমিশনার এস এম রুহুল আমীন, জেলা প্রশাসক গাজী মো. সাইফুজ্জামান। এ সময় শিক্ষকদের মধ্যে ব্রজমোহন কলেজের অধ্যক্ষ স ম ইমানুল হাকিমসহ বিভিন্ন শিক্ষাপ্রতিষ্ঠানের প্রধানেরা মতবিনিময় অংশ নেনে।
এর আগে মন্ত্রী শিক্ষাপ্রতিষ্ঠানপ্রধান, সরকারি কর্মকর্তা ও শিক্ষার্থীদের নিয়ে ব্রজমোহন কলেজের সামনে জঙ্গিবাদবিরোধী মানববন্ধনে অংশ নেন।
