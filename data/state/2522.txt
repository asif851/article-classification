
উপজেলা নির্বাচনে সরকার রাষ্ট্রযন্ত্র ব্যবহার করে বিএনপির বিজয় ছিনিয়ে নিয়েছে বলে অভিযোগ করেছেন বিএনপির স্থায়ী কমিটির সদস্য রফিকুল ইসলাম মিয়া। তিনি আরও অভিযোগ করেন, সাংবিধানিক প্রতিষ্ঠান হিসেবে নির্বাচন কমিশন সঠিকভাবে সাংবিধানিক দায়িত্ব পালন করছে না।
আজ মঙ্গলবার জাতীয় প্রেসক্লাবে এক প্রতিবাদ সমাবেশে রফিকুল ইসলাম মিয়া এসব অভিযোগ করেন। বিএনপির স্থায়ী কমিটির সদস্য মির্জা আব্বাসের মুক্তির দাবিতে যুবদল ঢাকা মহানগর দক্ষিণ শাখা ওই প্রতিবাদ সমাবেশের আয়োজন করে।
রফিকুল ইসলাম মিয়া বলেন, জনগণ সরকারের সঙ্গে আছে, এটি বুঝানোর জন্য সরকার বিএনপির জয় ছিনিয়ে নিয়েছে। ৫ জানুয়ারি নির্বাচনে বিএনপি অংশ নিলে কী হতো, তার প্রমাণ এই উপজেলা নির্বাচন। আন্দোলনের মাধ্যমে নির্দলীয় সরকারের অধীনে নির্বাচন দিতে সরকারকে বাধ্য করা হবে।
নির্বাচন কমিশনার মোবারক আলীর বক্তব্যের সমালোচনা করে বিএনপির এই নেতা বলেন, এ রকম ‘আজ্ঞাবহ’ কমিশনের অধীনে সুষ্ঠু নির্বাচন সম্ভব নয়।  এ কারণে অবিলম্বে তাঁদের পদত্যাগ দাবি করেন তিনি।
অন্যদের মধ্যে সমাবেশে বিএনপির স্থায়ী কমিটির সদস্য গয়েশ্বর চন্দ্র রায়, যুগ্ম মহাসচিব রুহুল কবির রিজভী, যুবদলের সভাপতি সৈয়দ মোয়াজ্জেম হোসেন প্রমুখ বক্তব্য দেন।
 
