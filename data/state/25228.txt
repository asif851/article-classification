
গাজীপুরে কেব্ল অপারেটরদের সঙ্গে জেলা প্রশাসকের মতবিনিময় সভা হয়েছে। গতকাল দুপুরে জেলা প্রশাসক কার্যালয়ের ভাওয়াল সম্মেলনকক্ষে জেলা প্রশাসক এস এম আলমের সভাপতিত্বে এ মতবিনিময় হয়। এতে গাজীপুরের সব কেব্ল অপারেটর মালিক উপস্থিত ছিলেন। জেলা প্রশাসক কেব্ল অপারেটরদের রাষ্ট্রবিরোধী অনুষ্ঠান ও অশ্লীল কিছু প্রচারণা থেকে বিরত থাকার নির্দেশনা দেন। এ ছাড়া কেব্ল লাইনে বিটিভি ও বিটিভি ওয়ার্ল্ড প্রথমে রেখে বাংলাদেশের অন্যান্য চ্যানেল শুরুতে রাখার নির্দেশনা দেওয়া হয়। কেব্ল অপারেটরদের নিজস্ব চ্যানেল বন্ধ, কপিরাইট ও তথ্যপ্রযুক্তি আইন মেনে চলা এবং বিজ্ঞাপন প্রচার থেকে বিরত থাকারও নির্দেশনা দেওয়া হয়।
