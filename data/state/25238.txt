
সামাজিক যোগাযোগের মাধ্যম ফেসবুকে এক কলেজছাত্রীকে উত্ত্যক্ত করার দায়ে টাঙ্গাইলে দুই যুবককে ছয় মাস করে কারাদণ্ড দিয়েছেন ভ্রাম্যমাণ আদালত। টাঙ্গাইল সদর উপজেলা নির্বাহী কর্মকর্তা মল্লিকা খাতুন গতকাল রোববার দুপুরে এ আদালত পরিচালনা করেন।টাঙ্গাইল সদর থানার ওসি নজরুল ইসলাম জানান, দণ্ডপ্রাপ্ত ব্যক্তিরা হলো টাঙ্গাইল শহরের শিবনাথপাড়ার জাহিদুর রশীদ ও করটিয়া কলেজপাড়া এলাকার আশিকুর রহমান। উত্ত্যক্তের শিকার মেয়েটি টাঙ্গাইল শহরের বাসিন্দা। ওই মেয়ে একসময় জাহিদুর ও আশিকুরের সহপাঠী ছিল।থানায় মেয়েটির বাবার দেওয়া অভিযোগে উল্লেখ করা হয়, সম্প্রতি জাহিদুর ও আশিকুর মেয়েটির ছবি সংগ্রহ করে তার নামে ফেসবুকে ভুয়া আইডি খুলে। এরপর তারা সেখানে অশ্লীল ছবি ও আপত্তিকর মন্তব্য পোস্ট করতে থাকে। পরে বিষয়টি মুঠোফোনে খুদে বার্তার মাধ্যমে ছেলে দুটি ওই ছাত্রীকে জানায়। গতকাল সকালে পুলিশ আশিকুর ও জাহিদুরকে তাদের বাসা থেকে গ্রেপ্তার করে।
