
লালমনিরহাটের পাটগ্রাম উপজেলায় গতকাল শনিবার তিন বছরের এক শিশু ধর্ষণের শিকার হয়েছে। শিশুটির শারীরিক পরীক্ষা ও চিকিৎসার জন্য রাতেই লালমনিরহাট জেলা সদর হাসপাতালে পাঠানো হয়েছে। এ ঘটনায় মামলা হলেও আসামিকে গ্রেপ্তার করতে পারেনি পুলিশ।
পাটগ্রাম থানা-পুলিশ ও শিশুটির পরিবার সূত্রে জানা গেছে, গতকাল দুপুরের দিকে শিশুটি বাড়ির উঠানে খেলাধুলা করছিল। কেউ একজন শিশুটিকে সেখান থেকে নিয়ে গিয়ে ধর্ষণ করে। পরে আবার শিশুটিকে বাড়ির উঠানে রেখে যাওয়া হয়। শিশুটির চিৎকারে পরিবারের সদস্য ও এলাকাবাসী গিয়ে তাকে রক্তাক্ত অবস্থায় উদ্ধার করে। প্রথমে শিশুটিকে পাটগ্রাম উপজেলা স্বাস্থ্য কমপ্লেক্সে ভর্তি করা হয়। পরে রাতেই শিশুটিকে লালমনিরহাট জেলা সদর হাসপাতালে নেওয়া হয়।
পাটগ্রাম থানার পরিদর্শক (তদন্ত) মাহফুজ আলম বলেন, বাড়ির পাশের মুদির দোকানদার যুবকটি শিশুটিকে লোভ দেখিয়ে নিয়ে গিয়ে ধর্ষণ করেছে বলে পরিবারের লোকজন ধারণা করছে। শিশুটির বাবা গতকাল বাদী হয়ে ওই যুবকের বিরুদ্ধে ধর্ষণের অভিযোগে মামলা করেছেন। যুবকটিকে গ্রেপ্তার করতে পুলিশি অভিযান চালানো হয়েছে। তবে গ্রেপ্তার করা যায়নি।
পাটগ্রাম উপজেলা স্বাস্থ্য কমপ্লেক্সের আবাসিক চিকিৎসক রফিকুল ইসলাম শিশুটির অবস্থা সম্পর্কে বলেন, ‘শিশুটিকে ধর্ষণের আলামত দেখা গেছে।’ শিশুটিকে গতকাল রাতেই লালমনিরহাট জেলা সদর হাসপাতালে পাঠানো হয়েছে বলে তিনি জানান।
আজ রোববার পাটগ্রাম উপজেলা নির্বাহী কর্মকর্তা (ইউএনও) নূর কুতুবুল আলম এ ব্যাপারে বলেন, ‘ঘটনাটি শুনে ও দেখে খুবই মর্মাহত ও বাকরুদ্ধ হয়েছি। এতটুকু শিশুর সঙ্গে পাশবিক নির্যাতন করা মেনে নেওয়া যায় না। শিশুটির পরিবারের সঙ্গে আমরা আছি। যেকোনো আইন ও চিকিৎসা–সহায়তা দেওয়ার চেষ্টা করা হবে। অভিযুক্ত যুবকটিকে গ্রেপ্তার করার চেষ্টা চালানো হচ্ছে।’
