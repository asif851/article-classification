
নির্বাচন কমিশন গঠন ও সমসাময়িক রাজনৈতিক বিষয় নিয়ে আলোচনা করতে স্থায়ী কমিটির বৈঠক ডেকেছেন বিএনপির চেয়ারপারসন খালেদা জিয়া। আজ রোববার রাতে বিএনপির চেয়ারপারসনের গুলশানের রাজনৈতিক কার্যালয়ে এই বৈঠক অনুষ্ঠিত হবে। 
বিএনপির চেয়ারপারসনের প্রেস উইংয়ের কর্মকর্তা শায়রুল কবির খান প্রথম আলোকে এ তথ্য নিশ্চিত করেছেন। নির্বাচন কমিশন গঠনের লক্ষ্যে গতকাল শনিবার মোট ৩১টি রাজনৈতিক দলের কাছে পাঁচটি করে নাম চায় অনুসন্ধান কমিটি। নির্বাচন কমিশন গঠনের জন্য মতবিনিময় করতে ১২ বিশিষ্ট নাগরিককেও ডেকেছে ওই কমিটি। আগামী সোমবার বিকেল চারটায় তাঁরা অনুসন্ধান কমিটির সদস্যদের সঙ্গে মতবিনিময় করবেন।২৫ জানুয়ারি নতুন ইসি গঠন করতে রাষ্ট্রপতি মো. আবদুল হামিদ আপিল বিভাগের বিচারপতি সৈয়দ মাহমুদ হোসেনের নেতৃত্বে ছয় সদস্যের অনুসন্ধান কমিটি গঠন করেন। গঠিত হওয়ার দিন থেকে ১০ কার্যদিবস, অর্থাৎ আগামী ৮ ফেব্রুয়ারির মধ্যে অনুসন্ধান কমিটিকে ইসির জন্য ব্যক্তিদের নাম সুপারিশ করতে হবে।
