
ঢাকার ধামরাই বাজারের আজ বুধবার সন্ধ্যায় ককটেল ফাটিয়ে একটি সোনার দোকানে ডাকাতির ঘটনা ঘটেছে। দুর্বৃত্তরা ওই দোকান থেকে ৭০ ভরির মতো স্বর্ণালংকার নিয়ে গেছে বলে মালিক দাবি করেছেন।
ঘটনার সঙ্গে জড়িত সন্দেহে পুলিশ ঘটনাস্থল থেকে তিনজনকে আটক করেছে। এঁরা হলেন শাকিল আহমেদ (২৫), ইয়াসিন চৌধুরী (২৯) ও আবদুল আউয়াল (২৯)।
ধামরাই থানার পুলিশ ও প্রত্যক্ষদর্শী ব্যক্তিদের সঙ্গে কথা বলে জানা গেছে, একটি মাইক্রোবাসে করে সন্ধ্যা সাতটার দিকে একদল দুর্বৃত্ত বাজারে এসে ককটেল ফাটিয়ে জনমনে আতঙ্ক সৃষ্টি করে। বাজারের প্রধান সড়কের রাজমণি জুয়েলার্সে ঢুকে দোকানমালিকসহ কর্মচারীদের অস্ত্রের মুখে জিম্মি করে স্বর্ণালংকার লুটে নেয়। ডাকাতি শেষে যাওয়ার সময় তাঁরা ককটেল ফাটিয়ে মাইক্রোবাস নিয়ে পালিয়ে যায়।
প্রতিষ্ঠানের মালিক সুমন পাল বলেন, ‘দুর্বৃত্তরা দোকানে ঢুকেই মারধর করে অস্ত্রের মুখে আমাদের মাথা নিচের দিকে দিয়ে বসে থাকতে বাধ্য করে। এরপর দোকানে থাকা স্বর্ণালংকার নিয়ে দ্রুত পালিয়ে যায়।’ সুমন পাল দাবি করেন, হিসাব ছাড়া খোয়া যাওয়া সোনার পরিমাণ বলা মুশকিল। তবে ৭০ ভরি হবে বলে ধারণা করা হচ্ছে।
বাজারের ব্যবসায়ীরা বলেন, ঘটনার সময় একের পর এক ককটেল বিস্ফোরণে বাজারে আতঙ্ক ছড়িয়ে পড়ে। অনেকে ভয়ে তাঁদের ব্যবসাপ্রতিষ্ঠান বন্ধ করে দেন।
ঢাকা জেলার অতিরিক্ত পুলিশ সুপার আশরাফুল আজীম প্রথম আলোকে বলেন, বাজারের ব্যবসায়ীসহ উপস্থিত লোকজন কিছু বুঝে ওঠার আগেই দুর্বৃত্তরা কয়েক মিনিটের মধ্যে সোনা লুটে নিয়ে পালিয়ে যায়। তাদের গ্রেপ্তারসহ লুণ্ঠিত সোনা উদ্ধারে পুলিশি অভিযান অব্যাহত রয়েছে।
আশরাফুল আজীম আরও বলেন, ঘটনার পরপরই সন্দেহভাজন তিনজনকে আটক করা হয়েছে। তাঁদের জিজ্ঞাসাবাদ করা হচ্ছে। তাঁরা ঘটনার সঙ্গে জড়িত কি না, তা নিশ্চিত হওয়া যায়নি।
