
চট্টগ্রামের সীতাকুণ্ডে পূবালী ব্যাংকের গাড়ি থেকে সাড়ে ৫০ লাখ টাকাসহ একটি বস্তা উধা​ও হয়ে যাওয়ার ঘটনায় ব্যাংক কর্মকর্তাসহ পাঁচজনের দ্বিতীয় দফায় একদিন করে রিমান্ড মঞ্জুর করেছেন আদালত। 
আজ সোমবার বিকেলে চট্টগ্রামের অতিরিক্ত মুখ্য বিচারিক হাকিম আ স ম শহিদুল্লাহ কায়সার শুনানি শেষে এ আদেশ দেন। এর আগে গত শুক্রবার আসামিদের জিজ্ঞাসাবাদ করতে রিমান্ড মঞ্জুর করেছিলেন আদালত। চট্টগ্রাম জেলা আদালত পরিদর্শক এ এইচ এম মশিউর রহমান প্রথম আলোকে বলেন, পূবালী ব্যাংকের সাড়ে ৫০ লাখ টাকা খোয়া যাওয়ার মামলায় গ্রেপ্তার হওয়া ব্যাংক কর্মকর্তাসহ পাঁচজনকে জিজ্ঞাসাবাদ করতে দ্বিতীয় দফায় সাত দিনের রিমান্ডের আবেদন করেন মামলার তদন্ত কর্মকর্তা সীতাকুণ্ড থানার উপপরিদর্শক (এসআই) রিয়াদ মাহমুদ। শুনানি শেষে আদালত পূবালী ব্যাংকের চট্টগ্রাম সিডিএ করপোরেট শাখার কর্মকর্তা (জুনিয়র অফিসার-ক্যাশ) রাজিবুর রহমান, ব্যাংকের নিরাপত্তারক্ষী মো. আশিকুর রহমান, তানজুর রহমান, মাজহারুল ইসলাম এবং গাড়িচালক বিজয় কুমার দাশের একদিন করে রিমান্ড মঞ্জুর করেন। গত বৃহস্পতিবার বিকেলে ব্যাংক কর্মকর্তা রাজিবুর রহমান চট্টগ্রাম নগরের শেখ মুজিব রোড শাখা থেকে ৫০ লাখ ৫০ হাজার টাকা নিয়ে তিন নিরাপত্তারক্ষীসহ গাড়িতে করে সীতাকুণ্ড শাখায় যান। ওই শাখা থেকে আরও ৮১ লাখ টাকা সংগ্রহ করে তিনি চট্টগ্রাম নগরের সিডিএ করপোরেট শাখার উদ্দেশে রওনা দেন। কিছুক্ষণ পর রাজিবুর রহমান ফোন করে সীতাকুণ্ড শাখার ব্যবস্থাপককে জানান, গাড়িতে থাকা একটি বস্তা পাওয়া যাচ্ছে না। ওই বস্তায় সাড়ে ৫০ লাখ টাকা ছিল। ওই ঘটনায় ওই দিন রাতে পাঁচজনের বিরুদ্ধে সীতাকুণ্ড থানায় মামলা করা হয়। সীতাকুণ্ড থানার ভারপ্রাপ্ত কর্মকর্তা (ওসি) ইফতেখার হাসান আজ বিকেলে প্রথম আলোকে বলেন, প্রথম দফায় রিমান্ডে জিজ্ঞাসাবাদ করা হলেও গ্রেপ্তার আসামিরা অসংলগ্ন কথাবার্তা বলছেন। তাঁরা একেক সময় একেক তথ্য দিচ্ছেন। এ জন্য তাদের জিজ্ঞাসাবাদ করতে দ্বিতীয় দফায় রিমান্ডের আবেদন করা হয়। আদালত রিমান্ড মঞ্জুর করায় তাদের থানায় নিয়ে এসে জিজ্ঞাসাবাদ শুরু করা হচ্ছে।
