
২৪ অক্টোবরের মধ্যে সংবিধান সংশোধন করা না হলে সব বিরোধী দল ঐক্যবদ্ধভাবে নির্বাচন প্রতিহত করবে বলে সরকারকে হুঁশিয়ার করে দিয়েছেন বিকল্পধারার সভাপতি এ কিউ এম বদরুদ্দোজা চৌধুরী।গতকাল শুক্রবার নিজের ৮৩তম জন্মদিন উপলক্ষে বারিধারার কার্যালয়ে বিকল্পধারা আয়োজিত আলোচনা সভায় বি চৌধুরী এ হুঁশিয়ারি জানান। এর আগে নেতা-কর্মীরা কেক কেটে ও ফুলের তোড়া দিয়ে তাঁকে জন্মদিনের শুভেচ্ছা জানান।বি চৌধুরী বলেন, প্রধানমন্ত্রী ও তাঁর দলের লোকজনের মন্ত্রিত্ব বজায় রেখে বাকশালী কায়দায় নীলনকশার নির্বাচন করতে চায় সরকার, যা এ দেশের মানুষ কখনো মেনে নেবে না।সভায় বিকল্পধারার মহাসচিব আবদুল মান্নান, দলের সভাপতিমণ্ডলীর সদস্য নুরুল আমিন, আবু মোজাফফর আহমেদ, যুগ্ম মহাসচিব মাহী বি চৌধুরী প্রমুখ উপস্থিত ছিলেন।
