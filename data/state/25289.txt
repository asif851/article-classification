
সাভারের জিরাবো এলাকা থেকে বিভিন্ন প্রজাতির ছয় শতাধিক পাখি জব্দ করেছে বন বিভাগ। এর মধ্যে রয়েছে তোতা, মুনিয়া, ময়না ও টিয়া।
আজ বৃহস্পতিবার ভোরে জিরাবো এলাকায় অভিযান চালিয়ে এসব পাখি জব্দ করা হয়। এ ঘটনায় জিয়াউর রহমান নামের এক ব্যক্তিকে আটক করা হয়েছে।
বন বিভাগের বন্য প্রাণী পরিদর্শক অসীম মল্লিক প্রথম আলোকে বলেন, ৩০০টি মুনিয়া, ২২০টি তোতা, ৯০টি টিয়া, একটি ময়নাসহ মোট ৬১১টি পাখি জব্দ করা হয়। পরে দুটি পাখি মারা যায়।
বন্য প্রাণী পরিদর্শক অসীম মল্লিক জানান, পাখিগুলোকে রাজধানীর আগারগাঁওয়ে বন বিভাগের প্রধান কার্যালয়ে আনা হয়েছে। কোনো উদ্যান বা বনাঞ্চলে পাখিগুলো অবমুক্ত করা হবে।
অসীম মল্লিক বলেন, আটক জিয়া অবৈধভাবে পাখি সংগ্রহ ও বিক্রি করেন। র‍্যাবের ভ্রাম্যমাণ আদালতের মাধ্যমে তাঁর বিরুদ্ধে আইনগত ব্যবস্থা নেওয়া হবে।
