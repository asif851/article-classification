
বিএনপির চেয়ারপারসন খালেদা জিয়ার সঙ্গে বৈঠক করেছেন বাংলাদেশে নিযুক্ত মার্কিন রাষ্ট্রদূত মার্শা বার্নিকাট। আজ বুধবার বিকেল পৌনে পাঁচটার দিকে বিএনপি চেয়ারপারসনের গুলশান কার্যালয়ে বৈঠক শুরু হয়।
বিএনপির চেয়ারপারসনের গুলশান কার্যালয়ের কর্মকর্তারা জানিয়েছেন, বৈঠক চলে ছয়টা পর্যন্ত। এতে বিএনপির মহাসচিব মির্জা ফখরুল ইসলাম আলমগীরসহ দলের কয়েকজন নেতা উপস্থিত ছিলেন।
বৈঠকের পর মার্কিন রাষ্ট্রদূত গণমাধ্যমকে বলেন, ‘একজন রাষ্ট্রদূত হিসেবে বিভিন্ন রাজনৈতিক দলের নেতার সঙ্গে দেখা করা এবং চলমান রাজনৈতিক পরিস্থিতি অনুধাবন করা আমার দায়িত্ব।’
বৈঠকের পর বার্নিকাট এক বিবৃতিতে বলেন, ‘সম্প্রতি আমি আওয়ামী লীগের সাধারণ সম্পাদক ওবায়দুল কাদেরের সঙ্গে দেখা করেছি। এরই ধারাবাহিকতায় আজ সন্ধ্যায় আমি বাংলাদেশ জাতীয়তাবাদী দলের চেয়ারপারসন খালেদা জিয়ার সঙ্গে সাক্ষাৎ করেছি। সাধারণভাবে আমরা বিভিন্ন বিষয় নিয়ে আলোচনা করেছি। ভবিষ্যতেও আমি অন্যান্য রাজনৈতিক ব্যক্তিবর্গের সঙ্গে আলোচনা অব্যাহত রাখব।’
আরও  পড়ুন...খালেদা–বার্নিকাট বৈঠক শুরু
