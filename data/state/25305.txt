
২০১৬ সালের জন্য পুলিশের সাহসিকতা ও বীরত্বের পদকগুলোর বেশির ভাগই যাচ্ছে জঙ্গি দমনে ভূমিকা রাখা কর্মকর্তাদের ঝুলিতে। এ বছর পুলিশের সাহসিকতা ও সেবার জন্য ১৩২ জনকে বাংলাদেশ পুলিশ পদক (বিপিএম) ও রাষ্ট্রপতির পুলিশ পদক (পিপিএম) দেওয়া হচ্ছে।২৩ জানুয়ারি রাজারবাগে পুলিশ সপ্তাহের বার্ষিক পুলিশ প্যারেডে প্রধানমন্ত্রী শেখ হাসিনা কর্মকর্তাদের পদক পরিয়ে দেবেন।পুলিশ সদর দপ্তর সূত্র জানিয়েছে, এ বছর জঙ্গি দমনে ভূমিকা রাখা কর্মকর্তাদেরই পুরস্কৃত করা হয়েছে। একক ইউনিট হিসেবে সবচেয়ে বেশি পদক পেয়েছেন ঢাকা মহানগর পুলিশের কাউন্টার টেররিজম ইউনিটের কর্মকর্তা ও সদস্যরা। নবগঠিত এ ইউনিটের প্রধানসহ ২১ জন এ বছর পদক পাবেন। আর জেলা হিসেবে কিশোরগঞ্জের কর্মকর্তা ও সদস্যরা নয়টি পদক পাচ্ছেন। এর বাইরে পুলিশ সদর দপ্তরের এলআইসি শাখা, বগুড়া জেলা পুলিশ, র‍্যাব ও অন্য ইউনিটগুলোর একাধিক কর্মকর্তাও জঙ্গি দমনে ভূমিকার জন্যই পদক পাচ্ছেন।এর মধ্যে গুলশানের হলি আর্টিজানে ও কিশোরগঞ্জে জঙ্গিদের হামলায় নিহত চার পুলিশ কর্মকর্তা ও সদস্যকে মরণোত্তর বিপিএম দেওয়া হচ্ছে। হলি আর্টিজানে হামলায় নিহত দুজন হলেন ঢাকা মহানগর গোয়েন্দা পুলিশের সহকারী কমিশনার রবিউল ইসলাম ও বনানী থানার ভারপ্রাপ্ত কর্মকর্তা (ওসি) সালাহউদ্দীন খান। আর কিশোরগঞ্জে হামলায় নিহত হন কনস্টেবল জহিরুল ইসলাম ও কনস্টেবল আনসারুল হক।পুলিশের ঊর্ধ্বতন কয়েকজন কর্মকর্তাও পদক পাচ্ছেন এবার। এঁদের মধ্যে বিপিএম পদক পাচ্ছেন র‍্যাবের মহাপরিচালক বেনজীর আহমেদ, ঢাকা মহানগর পুলিশের কমিশনার আছাদুজ্জামান মিয়া, চট্টগ্রাম মহানগর কমিশনার ইকবাল বাহার, রাজশাহী রেঞ্জের ডিআইজি এম খুরশীদ হোসেন ও র‍্যাবের অতিরিক্ত মহাপরিচালক আনোয়ার লতিফ খান। পিপিএম পদক পাচ্ছেন বরিশাল রেঞ্জের ডিআইজি শেখ মুহম্মদ মারুফ হাসান, খুলনা রেঞ্জের ডিআইজি এস এম মনিরুজ্জামান প্রমুখ।
নির্বাচিত বিপিএম ও পিপিএম প্রাপ্তদের নাম তালিকা দেখতে ক্লিক করুন
