
গাজীপুর সিটি করপোরেশন নির্বাচনে ৩৯২ জন দলীয় প্রিসাইডিং কর্মকর্তাকে দায়িত্ব দেওয়া হয়েছে বলে অভিযোগ করেছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। পত্রিকায় প্রকাশিত সংবাদের বরাত দিয়ে তিনি এ ঘটনার তদন্ত দাবি করেছেন।
আজ সোমবার সকালে রাজধানীর ধানমন্ডিতে একটি অনলাইন পত্রিকার নতুন করে চালু করা উপলক্ষে আয়োজিত অনুষ্ঠানে যোগ দিয়ে ফখরুল এই দাবি জানান।
নিজেদের নিরপেক্ষতা প্রমাণে গাজীপুর সিটি করপোরেশন নির্বাচনে সেনা মোতায়েন করতে নির্বাচন কমিশনের প্রতি আবারও আহ্বান জানান ফখরুল।
মির্জা ফখরুল দাবি করেন,  এর আগে চার সিটি করপোরেশন নির্বাচনে সরকার ফলাফল নিজেদের পক্ষে নেয়ার চেষ্টা করলেও জনগণ ঐক্যবদ্ধভাবে তা প্রতিহত করেছে।
তিনি অভিযোগ করেন, আওয়ামী লীগ মুখে গণতন্ত্রের কথা বলে গণতন্ত্রের কণ্ঠ চেপে ধরেছে। গণমাধ্যমের কণ্ঠ রোধ করার ষড়যন্ত্র করছে।
চার সিটি করপোরেশন নির্বাচনে নিজেদের সমর্থিত প্রার্থী জয়ী হলেও নির্দলীয় তত্ত্বাবধায়ক সরকার ছাড়া বিএনপি জাতীয় নির্বাচনে যাবে না বলে আবারও হুঁশিয়ারি উচ্চারণ করেন ফখরুল।
 
