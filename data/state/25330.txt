
সাড়ে চার বছর পর আগামীকাল বুধবার শ্বশুরবাড়ির এলাকা রংপুরের পীরগঞ্জ যাচ্ছেন প্রধানমন্ত্রী শেখ হাসিনা।আগামীকাল সকাল ১০টায় হেলিকপ্টারযোগে প্রধানমন্ত্রীর পীরগঞ্জ পৌঁছার কথা। ছেলে সজিব ওয়াজেদ জয় ও মেয়ে সায়মা হোসেন পুতুলও তাঁর সঙ্গে থাকবেন।পীরগঞ্জের কাঁচদহঘাটে করতোয়া নদীর ওপর নির্মিত ওয়াজেদ মিয়া সেতুসহ কয়েকটি স্থাপনা উদ্বোধন করবেন প্রধানমন্ত্রী। সেখানে এক জনসভায় তাঁর ভাষণ দেওয়ারও কথা রয়েছে।সেতুটি এর আগে ‘কাঁচদহ করতোয়া সেতু’ নামে উদ্বোধন করা হয়েছিল। গত আওয়ামী লীগ সরকারের আমলে ১৯৯৯ সালের ১৩ মে সাবেক যোগাযোগমন্ত্রী আনোয়ার হোসেন মঞ্জু সেতুর নির্মাণকাজ উদ্বোধন করেন। সেতুর পাঁচটি পিলার নির্মিত হওয়ার পর সরকার পরিবর্তনের কারণে কাজ বন্ধ হয়ে যায়। এরপর ২০১১ সালের ২০ মার্চ সেতুটির নাম বদলে প্রধানমন্ত্রীর প্রয়াত স্বামী পরমাণুবিজ্ঞানী এম এ ওয়াজেদ মিয়ার নামে নামকরণ করে সাবেক যোগাযোগমন্ত্রী আবুল হোসেন এটি উদ্বোধন করেন। 
জেলা প্রশাসন সূত্র জানায়, ওয়াজেদ মিয়া সেতু উদ্বোধন ছাড়া প্রধানমন্ত্রী পীরগঞ্জ উপজেলা প্রশাসনিক ভবন ও মেরিন একাডেমীর ভিত্তিপ্রস্তর স্থাপন এবং পৌরসভার নামফলক উন্মোচন করবেন।
এ ছাড়া পীরগঞ্জের সমাবেশ থেকে রংপুরের আলমনগরে টেক্সটাইল ইনস্টিটিউট, পুরাতন রেডিও সেন্টারে রংপুর বিভাগীয় কমিশনারের কার্যালয় ভবন, সার্কিট হাউসের বর্ধিত ভবনের ভিত্তিপ্রস্তর স্থাপন ও রংপুর নগরের রাধাবল্লভে আঞ্চলিক পাসপোর্ট ভবন ও পীরগঞ্জে জেলা পরিষদ ডাকবাংলো ভবন উদ্বোধন করবেন প্রধানমন্ত্রী। 
সকাল থেকে দুপুর পর্যন্ত প্রধানমন্ত্রী তাঁর শ্বশুরবাড়ি পীরগঞ্জের লালদীঘির ফতেহপুরে অবস্থান করবেন। এ সময় তিনি প্রয়াত স্বামী এম এ ওয়াজেদ মিয়ার কবর জিয়ারত করবেন এবং দোয়া মাহফিলে যোগ দেবেন।
বেলা দুইটায় পীরগঞ্জ সরকারি উচ্চবিদ্যালয় মাঠে উপজেলা আওয়ামী লীগ আয়োজিত জনসভায় ভাষণ দেবেন প্রধানমন্ত্রী।
এর আগে ২০০৮ সালের নভেম্বরে জাতীয় নির্বাচনের আগে শেখ হাসিনা পীরগঞ্জ গিয়েছিলেন।
