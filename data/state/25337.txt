
রাজধানীর শেরেবাংলা নগরের জাতীয় বিজ্ঞান ও প্রযুক্তি জাদুঘরের মিলনায়তনে আজ বৃহস্পতিবার থেকে শুরু হয়েছে দুই দিনব্যাপী তরুণ বিজ্ঞানীদের সম্মিলন। এবারের সম্মিলনের মূল প্রতিপাদ্য ‘টেকসই লক্ষ্যসমূহ অর্জনে বিজ্ঞান ও প্রযুক্তি’।
বেলা ১১টার দিকে জাতীয় বিজ্ঞান ও প্রযুক্তি জাদুঘরের মিলনায়তনে এই সম্মিলনের উদ্বোধন করেন বিজ্ঞান ও প্রযুক্তিমন্ত্রী স্থপতি ইয়াফেস ওসমান।
উদ্বোধনকালে বিজ্ঞান ও প্রযুক্তিমন্ত্রী বলেন, ‘আমাদের যা কিছু অর্জন, তা নবীন বিজ্ঞানীদের হাতে তুলে দিতেই এই আয়োজন।’  দুই দিনের এই সম্মিলনে ২৯টি বিজ্ঞান গবেষণা উপস্থাপন করা হবে। পরিবেশ ও জলবায়ু নিয়ে তিনটি গবেষণা, স্বাস্থ্য ও খাবার নিরাপত্তা নিয়ে ১২টি গবেষণা, বিজ্ঞান ও প্রযুক্তির উন্নত পড়াশোনা নিয়ে দুটি গবেষণা, আধুনিক কৃষিব্যবস্থার মোকাবিলা নিয়ে একটি গবেষণাসহ বিভিন্ন বিষয়ে গবেষণাপত্র উপস্থাপন করা হবে।
এবারের সম্মিলনে বাংলাদেশ বিজ্ঞান একাডেমির ফেলোসহ, ভারত, নেপাল ও পাকিস্তান থেকে আটজন প্রথিতযশা বিজ্ঞানী উপস্থিত থাকছেন। বিভিন্ন বিশ্ববিদ্যালয়ের প্রবীণ-নবীন বিজ্ঞানী, শিক্ষক-শিক্ষার্থীরাও উপস্থিত আছেন।
আগামী কাল শুক্রবার সকাল সাড়ে নয়টায় শুরু হয়ে রাত আটটায় শেষ হবে নবীন বিজ্ঞানীদের এই সম্মিলন। এ ছাড়া পরদিন শনিবার সকাল নয়টা থেকে শুরু হবে নারী বিজ্ঞানীদের ক্ষমতায়ন ও চ্যালেঞ্জ নিয়ে দিনব্যাপী গবেষণা উপস্থাপন ও আলোচনা।
