
সৌদি আরবের রিয়াদে আগুনে পুড়ে নিহত ছয় বাংলাদেশির লাশ আজ শুক্রবার বিকেলে ঢাকায় এসে পৌঁছেছে।নিহত এই ছয়জন হলেন কুমিল্লার হোমনা উপজেলার চাঁদেরচর গ্রামের সেলিম, কলাগাছিয়া গ্রামের মতিউর রহমান, তিতাস উপজেলার দুলারমপুর গ্রামের জালাল, একই উপজেলার কালিপুর গ্রামের শাহ আলম, ফেনীর জাকির হোসেন ও মাদারীপুরের মো. আক্কাস।ঢাকার শাহজালাল আন্তর্জাতিক বিমানবন্দরের প্রবাসীকল্যাণ ডেস্কের সহকারী পরিচালক জাহিদুল ইসলাম দুপুরে প্রথম আলোকে জানান, বিমানের একটি ফ্লাইটে (বিজি০৪০) বেলা সোয়া তিনটার দিকে নিহত ব্যক্তিদের লাশ ঢাকায় এসে পৌঁছায়। সব নিয়মকানুন শেষ করে লাশগুলো স্বজনদের কাছে দেওয়ার প্রক্রিয়া চলছে।সৌদি আরবের রিয়াদের শিফা সানাইয়া এলাকায় অবস্থিত ‘তিতাস ফার্নিচার’ নামের সোফা তৈরির একটি কারখানায় গত ১২ মে আগুন লাগলে এই ছয়জনসহ মোট নয়জন বাংলাদেশি মারা যান। তবে নিহত বাকি তিনজন গাফফার, নাজির ওরফে মিজান এবং বাহাউদ্দিনের বৈধ কাগজপত্র না পাওয়ার কারণে লাশ পাঠাতে বিলম্ব হচ্ছে বলে জানা গেছে।তবে সৌদি আরবে বাংলাদেশ দূতাবাসের দ্বিতীয় সচিব (শ্রম) মোহাম্মদ মিজানুর রহমান জানান, বাকি তিনজনের লাশও দেশে পাঠানোর প্রক্রিয়া চলছে। স্বল্প সময়ের মধ্যে তাঁদের লাশ দেশে পাঠানো সম্ভব হবে।
