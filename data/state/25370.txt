
সাতক্ষীরার তালা উপজেলায় যৌথ বাহিনীর সঙ্গে ‘বন্দুকযুদ্ধে’ আজহারুল ইসলাম নামের ছাত্রদলের এক নেতা নিহত হয়েছেন। আজ সোমবার ভোর পাঁচটার দিকে এ ঘটনা ঘটে বলে দাবি করেছে পুলিশ।
আজহারুল উপজেলার ইসলামকাঠি ইউনিয়নের ঘোনা গ্রামের সিরাজুল ইসলামের ছেলে। তিনি উপজেলা ছাত্রদলের সহসভাপতি ছিলেন।
তালা থানার ভারপ্রাপ্ত কর্মকর্তা (ওসি) মতিয়ার রহমানের ভাষ্য, ২০০২ সালে ইসলামকাঠি ইউনিয়ন পরিষদের সদস্য আবদুর রউফ হত্যা মামলার অন্যতম আসামি আজহারুল। এ ছাড়া সম্প্রতি পুলিশের ওপর হামলাসহ বিভিন্ন সহিংস ঘটনায় তাঁর নামে আরও ছয়টি মামলা রয়েছে।
মতিয়ার রহমানের দাবি, গতকাল রোববার ভোরে তালা উপজেলার চাঁদপুর এলাকার একটি চিংড়িঘের থেকে আজহারসহ মোট চারজনকে আটক করে পুলিশ। রোববার দিবাগত রাত একটার দিকে আজহারকে নিয়ে যৌথ বাহিনী অস্ত্র উদ্ধার অভিযানে বের হয়। একপর্যায়ে তাঁরা মাগুরা খেয়াঘাট এলাকায় পৌঁছলে ৩০ থেকে ৪০ জনের একদল দুর্বৃত্ত আজহারকে ছিনিয়ে নেওয়ার উদ্দেশ্যে যৌথ বাহিনীর সদস্যদের লক্ষ্য করে ১০ থেকে ১২টি গুলি চালায়। দুর্বৃত্তরা চারটি বোমারও বিস্ফোরণ ঘটায়। যৌথ বাহিনীর সদস্যরাও পাল্টা ১৫টি গুলি চালায়। এ সময় গুলিবিদ্ধ হয়ে আজহারুল মারাত্মক আহত হন। সাতক্ষীরা সদর হাসপাতালে আনা হলে কর্তব্যরত চিকিত্সক তাঁকে মৃত ঘোষণা করেন।
আজহারুল ইসলামের স্ত্রী চম্পা খাতুন মুঠোফোনে দাবি করেন, আজহারের বিরুদ্ধে যে মামলা ছিল, তা সবই সাজানো। গতকাল ভোরে তাঁকে আটক করা হয়। আজ সকালে তাঁর মৃত্যুর খবর জানতে পারেন তিনি।
