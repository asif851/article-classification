
ঢাকার নবাবগঞ্জ উপজেলায় দুর্বৃত্তের হামলায় ইয়ারন বেগম (৩৫) নামের এক নারী নিহত এবং অপর দুজন আহত হয়েছেন। গত বৃহস্পতিবার দিবাগত রাতে উপজেলার শিকারীপাড়া ইউনিয়নের বক্তারনগর গ্রামে এ ঘটনা ঘটে।আহত দুজন হলেন মোতালেব হোসেন ওরফে মোতা (৪৫) ও তাঁর নাতনি রিয়া আক্তার (৮)। এ ঘটনায় জড়িত সন্দেহে নবাবগঞ্জ থানার পুলিশ ওই এলাকার সোনা মিয়ার ছেলে জাহাঙ্গীর হোসেন (৩২) ও মহিউদ্দিন ভূঁইয়ার ছেলে নূর উদ্দিনকে (৩৮) আটক করেছে।থানার পুলিশ ও স্থানীয় সূত্র জানায়, বৃহস্পতিবার রাত সাড়ে ১২টার দিকে পাঁচ-ছয়জন মুখোশধারী দুর্বৃত্ত বক্তারনগর গ্রামে খোকা মিয়া জমিদারের বাড়ির দরজা ভেঙে ভেতরে প্রবেশ করে। তারা চাপাতি ও ধারালো অস্ত্র দিয়ে বাড়ির তত্ত্বাবধায়ক মোতালেব হোসেন, তাঁর স্ত্রী ইয়ারন বেগম ও নাতনি রিয়া আক্তারকে এলোপাতাড়ি কোপায়। স্বামী-স্ত্রীর চিৎকারে এলাকাবাসী এগিয়ে এলে দুর্বৃত্তরা পালিয়ে যায়। খবর পেয়ে পুলিশ ঘটনাস্থলে গিয়ে আহত দম্পতিকে উদ্ধার করে চিকিৎসার জন্য ঢাকা মেডিকেল কলেজ হাসপাতালে পাঠায়। হাসপাতালে নেওয়ার পর কর্তব্যরত চিকিৎসক ইয়ারন বেগমকে মৃত ঘোষণা করেন। মোতালেবের অবস্থাও আশঙ্কাজনক। শিশু রিয়ার আঘাত গুরুতর নয়।এলাকাবাসীর ধারণা, জমিদারবাড়ির পরিত্যক্ত ভবনের আশপাশে বখাটেরা মাদক কেনাবেচা ও অসামাজিক কর্ম করত। এতে বাধা দেওয়ার জের ধরে এ ঘটনা ঘটতে পারে।মোতালেবের বোন জোসনা বেগম বলেন, ‘মাদক ব্যবসায় বাধা দেওয়ায় পরিকল্পিতভাবে আমার ভাই ও ভাবিকে দুর্বৃত্তরা কুপিয়েছে। আমি হত্যাকারীদের দ্রুত গ্রেপ্তার ও দৃষ্টান্তমূলক শাস্তি চাই।’ইউনিয়ন পরিষদের চেয়ারম্যান আলিমুর রহমান বলেন, স্থানীয় কিছু লোকের স্বার্থ ক্ষুণ্ন হওয়ায় আগেও এঁদের হুমকি-ধমকি দিয়েছে। সেই চক্রটি এ ঘটনায় জড়িত থাকতে পারে।নবাবগঞ্জ থানার উপপরিদর্শক (এসআই) সোহেল রানা বলেন, জমিদারবাড়ির আশপাশের কিছু কুচক্রী মহলের মদদে এ ঘটনা ঘটতে পারে। তবে পুলিশ হতাহতের ঘটনা উদ্ঘাটনে এবং জড়িতদের গ্রেপ্তারে তৎপরতা অব্যাহত রেখেছে।
