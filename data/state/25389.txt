
বাণিজ্যমন্ত্রী তোফায়েল আহমেদ বলেছেন, হরতাল অবরোধ ও সহিংসতায় তৈরি পোশাক ও চামড়াসহ রপ্তানি পণ্য সরবরাহব্যবস্থা (সাপ্লাই চেইন) নষ্ট হয়নি। তবে বহির্বিশ্ব থেকে ক্রয় আদেশ পাওয়ার বিষয়টি ক্ষতিগ্রস্ত হচ্ছে।আজ বৃহস্পতিবার সচিবালয়ে সাংবাদিকদের সঙ্গে আলাপকালে মন্ত্রী এসব কথা বলেন। বাংলাদেশে নিযুক্ত ডেনমার্কের রাষ্ট্রদূত হ্যান ফুগল এস্কজেইয়ার আজ সচিবালয়ে বাণিজ্যমন্ত্রীর সঙ্গে দেখা করেন। রাষ্ট্রদূত জানান, আগামী ১৭ মার্চ ডেনমার্কের বাণিজ্যমন্ত্রী বাংলাদেশ সফরে আসবেন। এ ছাড়া চামড়াজাত পণ্য রপ্তানিকারক সমিতির নেতারাও মন্ত্রীর সঙ্গে সৌজন্য সাক্ষাৎ করেন। পরে মন্ত্রী সাংবাদিকদের এসব কথা বলেন।তোফায়েল আহমেদ বলেন, ‘খুব শীঘ্রই দেশের আইনশৃঙ্খলা পরিস্থিতি স্বাভাবিক অবস্থায় ফিরে আসবে। বিএনপি–জামায়াতের ডাকা কোনো কর্মসূচি সফল হচ্ছে না। দেশের অবস্থা সম্পূর্ণ স্বাভাবিক অবস্থায় রয়েছে। আজ আমি ট্রাফিক জ্যামে পড়েছি। তবে মাঝেমধ্যে নাশকতামূলক কর্মকাণ্ডের কারণে মানুষ প্রচণ্ড ক্ষুব্ধ।’খালেদা জিয়ার উদ্দেশে তোফায়েল বলেন, ‘সন্তান মারা যাওয়ার পর আপনার চোখে পানি দেখেছি। স্বাভাবিক মৃত্যু হয়েছে বলে আপনি তাঁর বুকে হাত রাখতে পেরেছেন। কিন্তু আগুনে পুড়ে যাদের মৃত্যু হচ্ছে, তাদের সন্তানেরা বাবার বুকে হাত দিতে পারছে না। সন্তান তার বাবার মুখে চুমু খেতে পারছে না।’
মন্ত্রী বলেন, এ ধরনের নাশকতা ও জঘন্য অপরাধ করে বিএনপি কোনো দিন দাবি আদায় করতে পারবে না। সন্ত্রাস করে দাবি আদায় করা গেলে লাদেন ও আল–কায়েদা সারা দুনিয়া দখল করে ফেলত। তিনি বলেন, বাংলাদেশের অবস্থা পাকিস্তানের মতো করতে প্রতিশোধ ও প্রতিহিংসাপরায়ণ হয়ে এ ধরনের নাশকতা করা হচ্ছে।
