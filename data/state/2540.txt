
অর্থমন্ত্রী আবুল মাল আবদুল মুহিত বলেছেন, ভাত-ডাল রান্নার কাজে গ্যাসের ব্যবহার পুরোপুরি অপচয়। রান্নার বিকল্প রয়েছে। আন্দোলন বা চিৎকার করে কোনো লাভ হবে না। কোনোভাবেই পাবেন না।...রান্নায় গ্যাসের ব্যবহার চলবে না।
আজ শনিবার দুপুরে পেট্রোবাংলায় জাতীয় জ্বালানি নিরাপত্তা দিবস উপলক্ষে আয়োজিত এক সেমিনারে অর্থমন্ত্রী এসব কথা বলেন।
আবুল মাল আবদুল মুহিত বলেন, ‘আমরা যখন ক্ষমতায় আসি, তখন ঘর-বাড়ি অন্ধকারে ছিল। দারুণ চ্যালেঞ্জ ছিল, অন্ধকার দূর করা। সেই কাজটি সফলতার সঙ্গে সম্পন্ন করেছি। বিদ্যুৎ ছাড়া উন্নয়ন একেবারেই সম্ভব নয়।’
প্রধানমন্ত্রীর বিদ্যুৎ জ্বালানি ও খনিজ সম্পদবিষয়ক উপদেষ্টা তৌফিক-ই–এলাহী চৌধুরী বলেন, ‘আমরা পাহাড় অতিক্রম করেছি। সামনে এখন পর্বতমালা, এ জন্য প্রস্তুতি নিতে হবে উদ্ভাবনী চিন্তার মাধ্যমে।’ তৌফিক-ই-এলাহী চৌধুরী বিদেশে গ্যাসফিল্ড কেনার বিষয়ে মনোযোগী হওয়ারও আহ্বান জানান।বিদ্যুৎ প্রতিমন্ত্রী নসরুল হামিদ বলেন, সামনে আমাদের ১৫ বিলিয়ন ডলার বিনিয়োগের ক্ষেত্র তৈরি হচ্ছে। কিন্তু এত বিশাল বিনিয়োগ হ্যান্ডেলিং করার মতো দক্ষ জনবলের সংকট রয়েছে।
সেমিনারে জ্বালানি বিভাগের সচিব নাজিমউদ্দিন চৌধুরী সভাপতির বক্তব্যে বলেন, ‘রান্নার কাজে গ্যাসের ব্যবহার বন্ধে জনসচেতনতা প্রয়োজন। গ্যাসের ব্যবহার করছে নগরকেন্দ্রিক কিছু লোকজন। এতে বৈষম্যের সৃষ্টি হচ্ছে। আমরা নগর ও গ্রামের মধ্যে বৈষম্য রাখতে পারি না।’ তিনি আরও বলেন, একসময় বাসা-বাড়িতে গ্যাস দেওয়া হয়েছিল। তখন সেটিই বাস্তবতা ছিল। কিন্তু এখন বাস্তবতা হচ্ছে, কোনোভাবেই বাসা-বাড়িতে পাইপলাইনে গ্যাস সরবরাহ সম্ভব নয়।
