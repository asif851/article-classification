
আগামী বছরের জানুয়ারির তৃতীয় সপ্তাহের যেকোনো দিন দশম জাতীয় সংসদ নির্বাচন অনুষ্ঠিত হতে পারে। নির্বাচন কমিশন সচিবালয়ের সচিব মোহাম্মদ সাদিক এ তথ্য জানিয়েছেন। তবে দুই নির্বাচন কমিশনার বলেছেন, কমিশন এ বিষয়ে কিছু জানে না।সচিব গতকাল বৃহস্পতিবার রাতে প্রথম আলোকে বলেন, ২৪ জানুয়ারি সংসদের মেয়াদ শেষ হচ্ছে। মেয়াদ শেষ হওয়ার আগের ৯০ দিনের মধ্যে নির্বাচন করতে হবে। এই হিসাব অনুসারে জানুয়ারির দ্বিতীয় অথবা তৃতীয় সপ্তাহের যেকোনো দিন ভোট গ্রহণের দিন ঠিক করে নির্বাচনের তফসিল ঘোষণা করা হতে পারে। কাজের সুবিধার জন্য মেয়াদ শেষ হওয়ার অন্তত ৮-১০ দিন আগে ভোট গ্রহণের কাজ শেষ করতে হবে। একই কথা তিনি চ্যানেল আইকেও বলেছেন।সংবিধানের নির্দেশনা অনুযায়ী, দলীয় সরকারের অধীনে নির্বাচন হবে। প্রধান বিরোধী দল বিএনপি বলেছে, দলীয় সরকারের অধীনে নির্বাচন হলে তাতে তারা অংশ নেবে না। নির্বাচনকালীন সরকার পদ্ধতি কেমন হবে, সেটা নিয়ে সরকারি ও বিরোধী দলের মধ্যে বিতর্ক চলছে। এ রকম একটি অবস্থায় নির্বাচন কমিশন সচিবালয়ের সচিব জানালেন, জানুয়ারির তৃতীয় সপ্তাহে নির্বাচন হতে পারে।গত রাতে যোগাযোগ করা হলে নির্বাচন কমিশনার আবদুল মোবারক বলেন, ‘জানুয়ারির তৃতীয় সপ্তাহে নির্বাচন করার কথাটি এই প্রথম শুনলাম। এ বিষয়ে কমিশনের বৈঠকে কোনো আলোচনা হয়নি।’অপর কমিশনার মোহাম্মদ শাহনেওয়াজ বলেন, ‘জানুয়ারির তৃতীয় সপ্তাহে নির্বাচন হবে, এ বিষয়ে অন্তত আমি কিছু জানি না। কমিশনের টেবিলে এমন কোনো প্রস্তাব এখনো আসেনি। এমনকি এ নিয়ে কোনো আলোচনাও হয়নি।’সাধারণত তফসিল ঘোষণার আগে নির্বাচন কমিশন নির্বাচনে অংশগ্রহণকারী রাজনৈতিক দলগুলোর সঙ্গে পরামর্শ করে থাকে। তাদের মতামতের ওপর ভিত্তি করেই কমিশন তফসিল চূড়ান্ত করে। তবে এখন পর্যন্ত নির্বাচন কমিশন তফসিল ঘোষণার জন্য রাজনৈতিক দলগুলোর সঙ্গে কোনো আলোচনা করেনি।এ বিষয়ে জানতে চাইলে সাবেক নির্বাচন কমিশনার এম সাখাওয়াত হোসেন বলেন, হিসাব অনুযায়ী নির্বাচন জানুয়ারিতেই হবে। কিন্তু কোন তারিখে হবে, সেটা নির্ধারণ করবে নির্বাচন কমিশন। এরপর বিষয়টি নিয়ে অন্যরা কথা বলতে পারেন। কমিশন সচিবালয়ের সচিব যদি আগ বাড়িয়ে বলে দেন যে, অমুক সময়ের মধ্যে নির্বাচন হবে, সে ক্ষেত্রে ধরে নিতে হবে, কমিশন ও কমিশন সচিবালয়ের কাজের মধ্যে সমন্বয়ের অভাব রয়েছে। তিনি বলেন, এমনিতেই আগামী নির্বাচন নিয়ে বিতর্ক চলছে। তাই নির্বাচন সুষ্ঠু করতে হলে কমিশনকে বিভ্রান্তিমূলক বক্তব্য দেওয়া থেকে দূরে থাকতে হবে।
সংবিধানের ১২৩ অনুচ্ছেদ অনুযায়ী, সংসদের মেয়াদ শেষ হওয়ার পূর্ববর্তী ৯০ দিনের মধ্যে সংসদ নির্বাচন করতে হবে। তবে মেয়াদ শেষ হওয়ার আগে সংসদ ভেঙে গেলে, ভেঙে যাওয়ার দিন থেকে পরবর্তী ৯০ দিনের মধ্যে নির্বাচন হবে।
বর্তমান জাতীয় সংসদের যাত্রা শুরু হয়েছিল ২০০৯ সালের ২৫ জানুয়ারি। সংসদের মেয়াদ শেষ হবে ২০১৪ সালের ২৪ জানুয়ারি। এই হিসাবে ২৭ অক্টোবর থেকে ২৪ জানুয়ারির মধ্যে সংসদ নির্বাচন করতে হবে।
কমিশন সচিবালয় সূত্র জানায়, রেওয়াজ অনুযায়ী বৃহস্পতিবার ভোট গ্রহণ হয়ে থাকে। সরকারি কর্মকর্তারা যাতে পরের দুই দিন (শুক্র-শনি) ছুটি কাটাতে পারেন। এই হিসাবে ১৬ জানুয়ারি বৃহস্পতিবার ভোট গ্রহণের সম্ভাব্য তারিখ হতে পারে। সে ক্ষেত্রে নভেম্বরের শেষ সপ্তাহ অথবা ডিসেম্বরের প্রথম সপ্তাহে তফসিল ঘোষণা করা হবে। কারণ, তফসিল ঘোষণার দিন থেকে ভোট গ্রহণের দিনের মাঝে ৪০ থেকে ৪৫ দিন সময় রাখতে হয়। এ সময়ের মধ্যে প্রার্থীদের মনোনয়নপত্র জমা ও বাছাই, মনোনয়নপত্র প্রত্যাহার এবং প্রার্থীদের প্রচারণার জন্য সময় দিতে হবে।
সূত্র আরও জানায়, আপাতত ১৬ জানুয়ারি ভোট গ্রহণের দিন ধার্য করে কমিশন সচিবালয় থেকে নথি প্রস্তুত করা হচ্ছে। কমিশন থেকে চাহিদা জানানোর পর নথিটি কমিশনের টেবিলে উত্থাপন করা হবে। এরপর দলগুলোর সঙ্গে পরামর্শ করে কমিশন তফসিল চূড়ান্ত করবে।
কমিশন সচিবালয়ের কর্মকর্তারা মনে করেন, সংবিধানের স্বাভাবিক নির্দেশনা অনুযায়ী, নির্বাচন জানুয়ারির মধ্যেই করতে হবে।
কিছুটা বিলম্বে হলেও নির্বাচনের প্রস্তুতি হিসেবে কমিশন ইতিমধ্যে ভোটার তালিকা হালনাগাদ, আসনভিত্তিক ভোটার তালিকা ও সংসদীয় আসনের সীমানা পুনর্নির্ধারণের কাজ শেষ করেছে। যথাসময়ে না হলেও নতুন রাজনৈতিক দল নিবন্ধনের কাজ প্রায় শেষ পর্যায়ে। তবে নিজেদের কর্মপরিকল্পনা অনুযায়ী, নির্বাচনী আইন সংস্কারসহ আরও অনেক কাজেই কমিশন পিছিয়ে আছে।
