
রাজশাহী প্রকৌশল ও প্রযুক্তি বিশ্ববিদ্যালয়ের উপাচার্য হিসেবে নিয়োগ পেয়েছেন অধ্যাপক রফিকুল আলম বেগ। তিনি বিশ্ববিদ্যালয়ের যন্ত্রকৌশল বিভাগের অধ্যাপক। আজ বুধবার শিক্ষা মন্ত্রণালয়ের এক প্রজ্ঞাপনে আগামী চার বছরের জন্য তাঁকে উপাচার্য হিসেবে নিয়োগ দেওয়া হয়।
বিশ্ববিদ্যালয় সূত্রে জানা যায়, ২০১৩ সালের ৬ মার্চ শিক্ষা মন্ত্রণালয়ের প্রজ্ঞাপনের মাধ্যমে তত্কালীন উপাচার্য সিরাজুল করিম চৌধুরীকে অব্যাহতি দেওয়া হয়। একই সঙ্গে পরবর্তী উপাচার্য দায়িত্ব গ্রহণ না করা পর্যন্ত বিশ্ববিদ্যালয়টির সহ-উপাচার্য মর্ত্তুজা আলীকে উপাচার্য হিসেবে দায়িত্ব দেওয়া হয়। এরপর প্রায় ১৪ মাস ভারপ্রাপ্ত উপাচার্য হিসেবে দায়িত্ব পালন করেন তিনি।আজ বিকেলে বিশ্ববিদ্যালয়ের সংবাদ বিজ্ঞপ্তিতে জানানো হয়, রাষ্ট্রপতি ও বিশ্ববিদ্যালয়ের আচার্যের আদেশে শিক্ষা মন্ত্রণালয় প্রজ্ঞাপনের মাধ্যমে রফিকুল আলম বেগকে উপাচার্য হিসেবে চার বছরের জন্য নিয়োগ দিয়েছে। নতুন উপাচার্য দায়িত্ব নিয়েছেন। তিনি বিশ্ববিদ্যালয়ের উন্নয়ন, কল্যাণ ও অগ্রযাত্রা অব্যাহত রাখতে সবার সহযোগিতা চান।
