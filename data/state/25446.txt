
চুয়াডাঙ্গা সদর উপজেলার মোমিনপুর ইউনিয়ন পরিষদ নির্বাচনে চেয়ারম্যান পদে আওয়ামী লীগের প্রার্থী শেফালী খাতুন প্রতিদ্বন্দ্বিতা করছেন।৩১ মার্চ দ্বিতীয় ধাপে অনুষ্ঠেয় সদর উপজেলার চারটি ইউনিয়নের প্রতিদ্বন্দ্বী ২০ চেয়ারম্যান প্রার্থীর মধ্যে তিনি একমাত্র নারী।শেফালী সদর উপজেলা মহিলা আওয়ামী লীগের সভাপতি। এ ছাড়া নাগরিক সংগঠন লোকমোর্চাসহ বিভিন্ন সংগঠনের সঙ্গে তিনি জড়িত।গত রোববার মোমিনপুর ইউনিয়নের সরিষাডাঙ্গা গ্রামে গিয়ে দেখা যায়, সমর্থকদের সঙ্গে নিয়ে শেফালী খাতুন প্রচারণা চালাচ্ছেন। শেফালী বলেন, ‘ইউনিয়নে মোট ভোটার ১১ হাজার ৩২৮ জন। যার অর্ধেকেরই বেশি নারী। নারীরাই আমার ভোটব্যাংক। তাঁরা দলমত-নির্বিশেষে আমাকেই ভোট দেবেন।’ইউনিয়নে চেয়ারম্যান পদে পাঁচজন প্রতিদ্বন্দ্বিতা করছেন। তাঁরা হলেন শেফালী খাতুন, গোলাম ফারুক জোয়ার্দ্দার, নজরুল ইসলাম, হাবিবুর রহমান এবং স্বতন্ত্র প্রার্থী চুয়াডাঙ্গা পৌর জামায়াতের আমির মফিজুর রহমান জোয়ার্দ্দার।
