
ঢাকা-চট্টগ্রাম মহাসড়কের সীতাকুণ্ড অংশে দেখা দিয়েছে তীব্র যানজট। গতকাল শনিবার বিকেল সাড়ে চারটার দিকে সীতাকুণ্ড পৌরসদরে বিএনপি-জামায়াতের সঙ্গে পুলিশের সংঘর্ষের খবরে মহাসড়কে গাড়িতে আগুন ও ভাঙচুর করা হয়। এরপর বিএনপি-জামায়াতের কর্মীরা মহাসড়ক অবরোধ করলে যান চলাচল বন্ধ হয়ে যায়। যানবাহনের সেই জট আজ রোববারও আছে। পুলিশ জানায়, পুলিশ গতকাল রাত আটটা থেকে মহাসড়কের অবরোধ সরানোর কাজ শুরু করে। শত শত গাড়ি আটকা পড়ায় দেশের বিভিন্ন অঞ্চলের সঙ্গে কার্যত বিচ্ছিন্ন হয়ে যায় বৃহত্তর চট্টগ্রামের সড়ক যোগাযোগ। পুলিশ রাতভর চেষ্টা করেও যান চলাচল স্বাভাবিক করতে পারেনি।স্থানীয়রা জানায়, রাতে থেমে থেমে গাড়িতে চোরাগোপ্তা হামলার ঘটনায় যাত্রীদের মধ্যে ছিল উদ্বেগ-উত্কণ্ঠা। ভোগান্তি পোহাতে হয়েছে চট্টগ্রাম বিশ্ববিদ্যালয়ে ভর্তি পরীক্ষায় অংশ নিতে যাওয়া শিক্ষার্থীদেরও। আজ সকালে বিপাকে পড়ে জেএসসি ও জেডিসির পরীক্ষার্থীরা।বার আউলিয়া হাইওয়ে থানার সার্জেন্ট মনিরুল ইসলাম প্রথম আলো ডটকমকে বলেন, রাত দুইটার দিকে ধীরগতিতে থেমে থেমে গাড়ি চলাচল শুরু করে। আজ সকাল নয়টার দিকে মহাসড়কের এক পাশ বন্ধ আছে, অন্যদিকে থেমে থেমে যানবাহন চলছে। একদিকে পরিস্থিতি স্বাভাবিক হলে, অন্যদিকে আবার জটের সৃষ্টি করেন চালকেরা।
