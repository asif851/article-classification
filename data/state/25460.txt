
চাঁদপুরের ফরিদগঞ্জে বুদ্ধি প্রতিবন্ধী এক কিশোরীকে (১৪) ধর্ষণের অভিযোগ উঠেছে। এ ঘটনায় ফরিদগঞ্জ থানা-পুলিশ সামছুল হক পাটওয়ারী (৭০) নামে এক বৃদ্ধকে গ্রেপ্তার করেছে।
ধর্ষণের শিকার ওই কিশোরীর মা জানান, গত বছরের ৬ সেপ্টেম্বর ফরিদগঞ্জ পৌর এলাকার তাঁর বুদ্ধি প্রতিবন্ধী মেয়েকে সামছুল হক পাটওয়ারী ঘরে ডেকে নিয়ে ধর্ষণ করেন। এ নিয়ে তখন স্থানীয়ভাবে সালিস বৈঠক হয়। কিন্তু কিছুদিন পর কিশোরীর শারীরিক পরিবর্তন দেখা দিলে চিকিৎসকের কাছে নেওয়া হয়। চিকিৎসক তার অন্তঃসত্ত্বা হওয়ার বিষয়টি নিশ্চিত করলে ওই কিশোরীর মা আজ সোমবার সকালে ফরিদগঞ্জ থানায় নারী ও শিশু নির্যাতন দমন আইনে মামলা দায়ের করেন। পরে পুলিশ ধর্ষণের অভিযোগে সামছুল হক পাটওয়ারীকে গ্রেপ্তার করে। ফরিদগঞ্জ থানার ভারপ্রাপ্ত কর্মকর্তা (ওসি) আবুল কালাম ঘটনার সত্যতা স্বীকার করে বলেন, অভিযুক্তকে গ্রেপ্তার করে আদালতের মাধ্যমে জেল হাজতে প্রেরণ করা হয়েছে। কিশোরীর ডাক্তারি পরীক্ষা শেষে আদালতে ২২ ধারায় জবানবন্দি নেওয়া হয়েছে।
