
পরিবেশ রক্ষায় বন বাঁচাতে হবে। এ জন্য ভূমিকা রাখতে হবে নিজ নিজ অবস্থান থেকে। বন প্রকৃতির শক্তির আধার।কক্সবাজারের চকরিয়ায় আন্তর্জাতিক বন দিবসের সভায় বক্তারা এসব কথা বলেন। ২১ মার্চ সকালে মেধাকচ্ছপিয়া সহব্যবস্থাপনা কমিটি, কক্সবাজার উত্তর বন বিভাগ ও ইউএসএইড নেকম-ক্রেল প্রকল্পের আয়োজনে খুটাখালী কিশলয় উচ্চবিদ্যালয়ে দিবসটি উপলক্ষে সভার আয়োজন করা হয়।সভায় সভাপতিত্ব করেন মেধাকচ্ছপিয়া সহব্যবস্থাপনা কমিটির সভাপতি এস এম আবুল হোসেন। প্রধান অতিথি ছিলেন কক্সবাজার উত্তর বন বিভাগের সহকারী বন সংরক্ষক মোহাম্মদ ইউছুফ। ‘বন প্রকৃতির শক্তির আধার’ শীর্ষক প্রবন্ধ নিয়ে আলোচনা করেন ক্রেল প্রকল্পের চকরিয়ার সমন্বয়কারী মো. আব্দুল কাইয়ুম। বিশেষ অতিথি ছিলেন ফাঁসিয়াখালী বন্য প্রাণী অভয়ারণ্য সহব্যবস্থাপনা কমিটির সভাপতি ফরিদ উদ্দিন চৌধুরী, ফাঁসিয়াখালী রেঞ্জ কর্মকর্তা আব্দুল মতিন, ফুলছড়ি রেঞ্জ কর্মকর্তা অব্দুর রাজ্জাক ও মেধাকচ্ছপিয়া সহব্যবস্থাপনা কমিটির সহসভাপতি বাহাদুল হক।দিবসটি উপলক্ষে কিশলয় উচ্চবিদ্যালয় থেকে একটি শোভাযাত্রা বের করা হয়। শোভাযাত্রাটি খুটাখালীর কয়েকটি সড়ক ঘুরে ফের বিদ্যালয় মাঠে গিয়ে শেষ হয়। এরপর চারটি বিদ্যালয়ের শিক্ষার্থীদের নিয়ে আন্তর্জাতিক বন দিবসের ওপর কুইজ প্রতিযোগিতা অনুষ্ঠিত হয়।
