
ঢাকা, চট্টগ্রাম, নাটোর, রাজবাড়ী ও মাগুরায় দুই দিনে পৃথক সড়ক দুর্ঘটনায় সাতজন নিহত ও পাঁচজন আহত হয়েছেন। গতকাল বৃহস্পতিবার ও আজ শুক্রবার এসব দুর্ঘটনা ঘটে।
আমাদের নিজস্ব প্রতিবেদক ও প্রতিনিধির পাঠানো খবর:
ঢাকায় সড়ক দুর্ঘটনায় বিশ্ববিদ্যালয়ের ছাত্র নিহতরাজধানী ঢাকার মহাখালী ফ্লাইওভারের পশ্চিম পাশে গতকাল বৃহস্পতিবার দিবাগত রাত তিনটার দিকে একটি প্রাইভেট কার পুলিশের একটি পিকআপ ভ্যানকে পেছন থেকে ধাক্কা দিয়েছে।এ সময় ওই গাড়িতে থাকা ঢাকা বিশ্ববিদ্যালয়ের এমবিএর চূড়ান্ত বর্ষের ছাত্র মুলতাম শের আশরাফ (২৭) ঘটনাস্থলে নিহত হন। তিনি অবসরপ্রাপ্ত বিচারপতি এ এম আব্দুল মান্নান খানের ছেলে। বাড়ি উত্তরায়।মুলতামের লাশ ঢাকা মেডিকেল কলেজের মর্গে নেওয়া হয়েছে। পুলিশের বিশেষ শাখার (এসবি) পরিদর্শক সিরাজুল ইসলাম ও তেজগাঁও জোনের সহকারী কমিশনার (ট্রাফিক) রাজীব ফারহান ঘটনার সত্যতা নিশ্চিত করেছেন।
চট্টগ্রামে টেম্পো-লরির সংঘর্ষে নিহত ৩চট্টগ্রাম নগরের বন্দর থানার সল্টগোলা এলাকায় আজ শুক্রবার সকাল সাড়ে আটটার দিকে টেম্পো ও বড় কাভার্ড ভ্যানের (লরি) মুখোমুখি সংঘর্ষে তিনজন নিহত হয়েছেন। আহত হয়েছেন তিনজন।নিহত ব্যক্তিরা হলেন ফাতেমা বেগম (২৫) ও কফিল উদ্দিন (২৮)। নিহত আরেকজনের পরিচয় জানা যায়নি। তাঁরা সবাই টেম্পোর যাত্রী ছিলেন।চট্টগ্রাম মেডিকেল কলেজ পুলিশ ফাঁড়ির নায়েক জাহাঙ্গীর আলম প্রথম আলোকে বলেন, হতাহত সবাই পোশাকশ্রমিক।বন্দর থানার কর্তব্যরত কর্মকর্তা উপসহকারী পরিদর্শক (এএসআই) খোরশেদ আলম বলেন, লরিটিকে আটক করা যায়নি। দুমড়ে-মুচড়ে যাওয়া টেম্পোটি উদ্ধার করে থানায় নিয়ে আসা হয়েছে।
নাটোরে ট্রাক খাদে, নিহত ১নাটোরের বনপাড়া হাইওয়ে থানার সহকারী উপপরিদর্শক (এএসআই) আবদুস সামাদ জানান, ভোর পাঁচটার দিকে আমের ক্যারেট (প্লাস্টিকের খালি ঝুড়ি) ভর্তি একটি ট্রাক ঢাকা থেকে নাটোরে আসছিল। পথে বড়াইগ্রামের মহিষভাঙ্গা এলাকায় ট্রাকের চালক নিয়ন্ত্রণ হারালে ট্রাকটি সড়কের পাশের খাদের পানিতে পড়ে যায়। এতে ঘটনাস্থলে ট্রাকের আরোহী সিরাজগঞ্জের উল্লাপাড়া উপজেলার ঘ্রীতবড়হর গ্রামের হান্নান শেখ নিহত হন। ট্রাকের চালক ও সহকারী আহত হন।
রাজবাড়ীতে বাসের চাপায় পুলিশ কর্মকর্তা নিহতরাজবাড়ীর পাংশা উপজেলার মাছপাড়ার গোপালপুর এলাকায় আজ সকাল সাড়ে ১০টার দিকে বাসের চাপায় পুলিশের সহকারী উপপরিদর্শক (এএসআই) সাগর নিহত হয়েছেন। পাংশা থানায় যাওয়ার সময় এ দুর্ঘটনা ঘটে। পাংশা উপজেলা স্বাস্থ্য কমপ্লেক্সে নেওয়ার পরে সাগর নিহত হন।পাংশা থানার ভারপ্রাপ্ত কর্মকর্তা (ওসি) আবুল বাশার মিয়া ঘটনার সত্যতা নিশ্চিত করেছেন।
মাগুরায় ট্রাকের ধাক্কায় রিকশা চালক নিহত, অবরোধমাগুরা শহরের ঢাকা রোড বাসস্ট্যান্ডে আজ শুক্রবার দুপুরে ট্রাকের ধাক্কায় আব্দুস সবুর মন্ডল (৩৮) নামে এক রিকশা চালক নিহত হয়েছেন। দুর্ঘটনার পর বিক্ষুব্ধ লোকজন প্রায় দেড় ঘণ্টা ঢাকা-খুলনা মহাসড়ক অবরোধ করে রাখেন।মাগুরা সদর থানার ভারপ্রাপ্ত কর্মকর্তা (ওসি) জাহাঙ্গীর আলম প্রথম আলোকে বলেন, ওই রিকশা চালক মাগুরা পৌরসভার কুকনা পাওয়ার হাউজ পাড়ার বাসিন্দা। মহাসড়কের ওই জায়গায় গতিরোধক নির্মাণের প্রতিশ্রুতির পর লোকজন অবরোধ তুলে নেন। এ ঘটনায় সদর থানায় মামলা হয়েছে। তবে পুলিশ ট্রাক বা ট্রাকের চালকে আটক করতে পারেনি।
