
জাহাঙ্গীরনগর বিশ্ববিদ্যালয়ের আবাসিক হলগুলোর শিক্ষার্থীদের অধিকাংশ হল ছেড়েছেন।
আজ রোববার সকাল ১০টার মধ্যে হল ছাড়ার নির্দেশ দিয়েছিল বিশ্ববিদ্যালয় কর্তৃপক্ষ। গতকাল শনিবার রাতে এক জরুরি সিন্ডিকেট সভায় এ সিদ্ধান্ত নেওয়া হয়।
বিশ্ববিদ্যালয় কর্তৃপক্ষের সিদ্ধান্ত মেনে আজ সকাল থেকে হল ছাড়তে শুরু করেন শিক্ষার্থীরা।
তবে ছাত্রলীগসহ সাধারণ শিক্ষার্থীদের একটি অংশ হল ছাড়ার নির্দেশ বাতিলের দাবিতে আজ ক্যাম্পাসে জড়ো হন। এই শিক্ষার্থীদের একটি প্রতিনিধিদল বেলা ১১টার দিকে উপাচার্যের সঙ্গে সাক্ষাৎ করতে যায়।
এ পর্যায়ে হল না ছাড়া শিক্ষার্থীরা একধরনের দ্বিধাদ্বন্দ্বে পড়েন। তাঁদের অনেকে হল ছাড়েন। কর্তৃপক্ষের সিদ্ধান্ত পরিবর্তন হবে ভেবে কেউ কেউ হলে অবস্থান করেন।  গত শুক্রবার ভোরে বিশ্ববিদ্যালয়ের মীর মশাররফ হোসেন হলসংলগ্ন সিঅ্যান্ডবি এলাকায় সড়ক দুর্ঘটনায় নাজমুল হাসান ও মেহেদি হাসান নামের দুই শিক্ষার্থী নিহত হন। এ ঘটনায় জড়িত ব্যক্তিদের বিচার দাবি, নিহত শিক্ষার্থীদের পরিবারকে আর্থিক সহায়তা প্রদান, গতিরোধক ও পদচারী-সেতু (ফুটওভারব্রিজ) নির্মাণসহ আরও কয়েকটি দাবিতে গতকাল বিশ্ববিদ্যালয়ের প্রধান ফটকসংলগ্ন ঢাকা-আরিচা মহাসড়ক অবরোধ করেন শিক্ষার্থীরা। এর ফলে মহাসড়কে পাঁচ ঘণ্টা যান চলাচল বন্ধ থাকে এবং ব্যাপক যানজটের সৃষ্টি হয়। অবরোধ চলাকালে শিক্ষার্থীদের ওপর হামলা করে পুলিশ। এতে সাংবাদিক, বিশ্ববিদ্যালয়ের কর্মকর্তাসহ বেশ কয়েকজন শিক্ষার্থী আহত হন।
ঘটনার জের ধরে বিকেলে উপাচার্যের বাসভবনের সামনে অবস্থান নেন শিক্ষার্থীরা। একপর্যায়ে তাঁরা উপাচার্যের বাসভবনে ভাঙচুর চালান। উপাচার্যের পদত্যাগ দাবি করেন। সেখান থেকে ৪০ থেকে ৪৫ জন শিক্ষার্থীকে আটক করে আশুলিয়া থানার পুলিশ।
বিশ্ববিদ্যালয়ের প্রক্টর অধ্যাপক তপন কুমার সাহা গতকাল রাতে প্রথম আলোকে জানান, শিক্ষক লাঞ্ছনা, ভাঙচুর ও বিশৃঙ্খলা সৃষ্টির অভিযোগে বিশ্ববিদ্যালয় প্রশাসন বাদী হয়ে শিক্ষার্থীদের বিরুদ্ধে মামলা করেছে। আজ সকাল ১০টার মধ্যে শিক্ষার্থীদের হল ছাড়তে নির্দেশ দেওয়া হয়েছে।
