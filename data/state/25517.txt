
রাজশাহীর বাগমারা থেকে চরমপন্থী দলের দুই সদস্যকে আটক করা হয়েছে বলে পুলিশ জানিয়েছে। এ দুজন হলেন আওয়ামী লীগের হামিরকুৎসা ইউনিয়ন শাখার সাবেক সাধারণ সম্পাদক ও কোনাবাড়িয়া গ্রামের ফিরোজ মাহমুদ (৪৫) ও গোয়ালকান্দি ইউনিয়নের সেনোপাড়া গ্রামের কর্মী আবদুর রহমান (৩২)।বাগমারা থানার ওসি মতিয়ার রহমান বলেন, গত রোববার রাতে রাজশাহী ডিবি পুলিশ উপজেলার ওই দুই গ্রামে অভিযান চালিয়ে নিজ নিজ বাড়ি থেকে ফিরোজ ও রহমানকে আটক করে। তাঁদের বিরুদ্ধে চরমপন্থী পূর্ববাংলার কমিউনিস্ট পার্টির (এমএল) সঙ্গে জড়িত থাকার অভিযোগ রয়েছে। গতকালই আদালতের মাধ্যমে তাঁদের কারাগারে পাঠানো হয়েছে।
