
মহিলা ও শিশু বিষয়ক প্রতিমন্ত্রী মেহের আফরোজ চুমকি বলেছেন, খালেদা জিয়াকে বাংলাদেশের ‘প্রধান মহিলা রাজাকার’ উপাধি দেওয়া যেতে পারে। খালেদা মহান মুক্তিযুদ্ধের শহীদদের রক্তের অমর্যাদা করেছেন। স্বাধীনতা যুদ্ধ নিয়ে কটাক্ষ করেছেন। যুদ্ধাপরাধীদের প্রশ্রয় দিয়েছেন। যুদ্ধাপরাধীদের বিচার বাধাগ্রস্ত করতে ষড়যন্ত্রে লিপ্ত রয়েছেন। এ জন্য বিশেষ ট্রাইব্যুনালে খালেদা জিয়ার বিচার হওয়া দরকার। আজ রোববার সকালে রাজধানীর ইডেন মহিলা কলেজ মিলনায়তনে কলেজের বাৎসরিক সাহিত্য সংস্কৃতি বিষয়ক প্রতিযোগিতার পুরস্কার বিতরণী অনুষ্ঠানে প্রধান অতিথির বক্তব্য দেন প্রতিমন্ত্রী। ইডেন মহিলা কলেজের অধ্যক্ষ হোসনে আরার সভাপতিত্বে অনুষ্ঠানে মেহের আফরোজ আরও বলেন, খালেদা জিয়ার স্বামী জিয়াউর রহমান মুক্তিযুদ্ধে বীর উত্তম খেতাব পেয়েছিলেন। কিন্তু খালেদা জিয়া স্বাধীনতা বিরোধীদের প্রধান পৃষ্ঠপোষকের ভূমিকায় অবতীর্ণ হয়েছেন। মুক্তিযুদ্ধে শহীদদের সংখ্যা নিয়ে প্রশ্ন তোলায় খালেদা জিয়াকে পার্শ্ববর্তী কোনো দেশে পাঠিয়ে দেওয়া উচিত বলেও মন্তব্য করেন মহিলা ও শিশু বিষয়ক প্রতিমন্ত্রী। -বিজ্ঞপ্তি
