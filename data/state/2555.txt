
পিস্তল, রামদাসহ বিভিন্ন অস্ত্র নিয়ে ৬০ থেকে ৭০ জনের একটি দল মুন্সিগঞ্জের গজারিয়া উপজেলার ভিটিকান্দি সরকারি প্রাথমিক বিদ্যালয় ভোটকেন্দ্রে ঢোকে। ভোটারদের বের করে দিয়ে তারা ভোটার তালিকা ও ব্যালট পেপার লুট করে নিয়ে যায়। ওই কেন্দ্রে ভোট বাতিল করা হয়েছে।আজ শনিবার সকাল সাড়ে ১১টা থেকে বেলা একটা পর্যন্ত এসব ঘটনা ঘটে। এ সময় কেন্দ্রে গোলাগুলি চলে। দুজন আহত হয়েছেন বলে প্রাথমিকভাবে জানা গেছে। তবে তাদের ব্যাপারে নিশ্চিত হওয়া যায়নি। বেলা দুইটার দিকে কেন্দ্রে ভোট বাতিল ঘোষণা করা হয়েছে।কেন্দ্রের প্রিসাইডিং কর্মকর্তা আব্দুল আলিম বলেন, ওই কেন্দ্র থেকে ২২৬টি ব্যালট পেপার খোয়া গেছে। কেন্দ্রে এক হাজার ৮৯০ ভোটার ছিল। হামলার সময় ৭৭৪ ভোট নেওয়া হয়েছিল।আব্দুল আলিম আরও বলেন, সকাল সাড়ে ১১টার দিকে বৃষ্টি শুরু হলে ৬০ থেকে ৭০ জনের একটি দল কেন্দ্রে ঢোকে। পিস্তল, রামদাসহ তাদের প্রত্যেকের হাতে বিভিন্ন অস্ত্র ছিল। তারা কেন্দ্র থেকে ভোটারদের চলে যেতে বাধ্য করে। ভোটার তালিকাও নিয়ে যায়। পাঁচটি বুথের যেগুলোতে ভোট গণনা হচ্ছিল সেখানকার ব্যালট পেপার ছিনিয়ে নিয়ে যায়।
কেন্দ্রে বাতিল করার ঘোষণা দিয়ে আব্দুল আলিম আরও বলেন, ভোট নিতে তিনি নিরাপদ বোধ করছেন না।
ভিটিকান্দি কেন্দ্রটি প্রত্যন্ত অঞ্চলে অবস্থিত। এ ঘটনার পর অনেকে ভোট দিতে না পেরে ওই কেন্দ্র থেকে ফিরে গেছে।
