
বাংলাদেশের কমিউনিস্ট পার্টির (সিপিবি) সভাপতি মুজাহিদুল ইসলাম সেলিম বলেছেন, হেফাজতের সঙ্গে আওয়ামী লীগ আপস করেছে। সাম্প্রদায়িক শক্তির কাছে সরকার মাথা নত করছে। হেফাজতের দাবি মেনে পাঠ্যবই থেকে সব প্রগতিশীল লেখকের লেখা বাদ দেওয়া হয়েছে। এখন তারা সুপ্রিম কোর্টের সামনের ভাস্কর্য নিয়ে মেতে উঠেছে।গতকাল শুক্রবার রাজধানীর পল্টনে মুক্তি ভবনের মৈত্রী মিলনায়তনে আয়োজিত সভায় মুজাহিদুল ইসলাম এসব কথা বলেন। বাংলাদেশ ক্ষেতমজুর সমিতি ও বাংলাদেশ কৃষক সমিতি এই সভার আয়োজন করে।মুজাহিদুল ইসলাম বলেন, অতীতে বিএনপি জামায়াতকে ক্ষমতার অংশীদার করেছিল। বর্তমানে ক্ষমতাসীন আওয়ামী লীগ হেফাজতের সঙ্গে আপস করেছে। হেফাজতের ১৩ দফা দাবির সব সরকার বাস্তবায়ন করছে। তিনি বলেন, হাওর ভেসে লাখো মানুষ দুর্দশাগ্রস্ত হয়েছে। এখন মানুষের বেঁচে থাকার অবলম্বন মাছগুলো মারা যাচ্ছে। অথচ সরকার এ ব্যাপারে কোনো পদক্ষেপ নিচ্ছে না। তিনি হাওরাঞ্চলকে অবিলম্বে দুর্গত এলাকা ঘোষণা করার দাবি জানান।ক্ষেতমজুর সমিতির সভাপতি সোহেল আহমেদের সভাপতিত্বে সভায় আরও বক্তব্য দেন কৃষক সমিতির সাধারণ সম্পাদক কাজী সাজ্জাদ জহির, ক্ষেতমজুর সমিতির সাধারণ সম্পাদক আনোয়ার হোসেন, কৃষক সমিতির কেন্দ্রীয় নেতা এস এ সবুর। বিজ্ঞপ্তি।
