
শেরপুরের ঝিনাইগাতীতে বাসি মাংস বিক্রির দায়ে নবী হোসেন (৩০) নামের এক মাংস ব্যবসায়ীকে পাঁচ হাজার টাকা জরিমানা করেছেন ভ্রাম্যমাণ আদালত।
ঝিনাইগাতীর উপজেলা নির্বাহী কর্মকর্তা (ইউএনও) ও ভ্রাম্যমাণ আদালতের নির্বাহী হাকিম এ জেড এম শরীফ হোসেন আজ শনিবার সকালে এ নির্দেশ দেন।
ভ্রাম্যমাণ আদালত সূত্রে জানা গেছে, বেশ কিছু দিন ধরে ঝিনাইগাতীর কয়েকজন মাংস ব্যবসায়ী পচা-বাসি মাংস বিক্রি করে আসছেন—এমন অভিযোগের পরিপ্রেক্ষিতে ভ্রাম্যমাণ আদালত আজ সকাল সাড়ে ১০টার দিকে বাজারে অভিযান চালান। এ সময় আদালত ২০১১ সালের পশু জবাই ও মাংসের মান নিয়ন্ত্রণ আইনের ১১ ধারায় পচা-বাসি মাংস বিক্রির দায়ে নবী হোসেনকে পাঁচ হাজার টাকা জরিমানা করেন। তিনি তাৎক্ষণিকভাবে জরিমানার টাকা পরিশোধ করেন।
জনস্বার্থে এ ধরনের অভিযান পরিচালনা অব্যাহত থাকবে বলে জানালেন ভ্রাম্যমাণ আদালতের নির্বাহী হাকিম।
