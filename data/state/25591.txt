
চট্টগ্রাম মহানগর পুলিশের পক্ষ থেকে আওয়ামী লীগ ও বিএনপিকে কাল শুক্রবার জুমার নামাজের পর পৃথক দুটি স্থানে সমাবেশ করার অনুমতি দেওয়া হয়েছে। আজ বৃহস্পতিবার রাতে আওয়ামী লীগের এক জ্যেষ্ঠ নেতার মধ্যস্থতায় এ অনুমতি দেয় নগর পুলিশ।
নগর পুলিশের সিদ্ধান্ত অনুযায়ী আওয়ামী লীগ চট্টগ্রাম শহীদ মিনার প্রাঙ্গণে এবং বিএনপি কাজীর দেউরি মোড়ে সমাবেশ করবে। তবে লালদীঘি মাঠে কাউকে সমাবেশ করার অনুমতি দেয়নি পুলিশ।প্রশাসন সূত্র জানায়, আওয়ামী লীগের সভাপতিমণ্ডলীর সদস্য মোশাররফ হোসেনের উদ্যোগের কারণে পুলিশ প্রশাসন দুটি সংগঠনকে পৃথক স্থানে সমাবেশের অনুমতি দেয়।চট্টগ্রাম নগর পুলিশের অতিরিক্ত কমিশনার বনজ কুমার মজুমদার প্রথম আলো ডটকমকে জানান, আওয়ামী লীগ ও বিএনপির পারস্পরিক সমঝোতার কারণে দুপক্ষকে দুই জায়গায় সমাবেশ করার অনুমতি দেওয়া হয়েছে।নগরের লালদীঘি মাঠে টানা চার দিন বিএনপি এবং আওয়ামী লীগ টানা তিন দিনের সমাবেশের কর্মসূচি দিয়েছিল। পাল্টাপাল্টি সমাবেশ ডাকার কারণে আজ বৃহস্পতিবার ভোর ছয়টা থেকে পরবর্তী নির্দেশ না দেওয়া পর্যন্ত মহানগর পুলিশ চট্টগ্রাম নগরে সব ধরনের কর্মসূচির ওপর নিষেধাজ্ঞা জারি করেছিল।এদিকে নগর বিএনপির সাধারণ সম্পাদক শাহাদাত্ হোসেন প্রথম আলো ডটকমকে বলেন, প্রশাসন আমাদেরকে কাজীর দেউরি মোড়ে সমাবেশের অনুমতি দিয়েছে। শুক্রবার জুমার নামাজের পর আমরা সমাবেশের কার্যক্রম শুরু করব।অন্যদিকে নগর আওয়ামী লীগের যুগ্ম সাধারণ সম্পাদক ইব্রাহিম হোসেন চৌধুরী বলেন, প্রশাসন শহীদ মিনার প্রাঙ্গণে সমাবেশের অনুমতি দিয়েছে। তাই লালদীঘির পরিবর্তে সেখানেই সমাবেশ অনুষ্ঠিত হবে।
