
রাজশাহীর গোদাগাড়ী উপজেলায় ঘন কুয়াশায় যাত্রীবাহী দুটি বাসের মুখোমুখি সংঘর্ষে তিনজন নিহত হয়েছেন। আহত বাসের সাত যাত্রী।আজ বুধবার সকাল ৭টার দিকে উপজেলার মাটিকাটা আদর্শ ডিগ্রি কলেজের সামনে রাজশাহী-চাঁপাইনবাবগঞ্জ মহাসড়কে এই দুর্ঘটনা ঘটে। আহত ব্যক্তিদের রাজশাহী মেডিকেল কলেজ হাসপাতালে ভর্তি করা হয়েছে।নিহত ব্যক্তিরা হলেন নওগাঁর সাপাহার উপজেলার টিলাদীঘি গ্রামের মো. আলীমুদ্দিনের ছেলে হারুন অর রশিদ (৪০), চাঁপাইনবাবগঞ্জ জেলার নাচোল উপজেলার আছিয়া বেগম (৬২) ও চালকের সহকারী। চালকের সহকারীর পরিচয় জানা যায়নি।
গোদাগাড়ী থানার ভারপ্রাপ্ত কর্মকর্তা (ওসি) হিপজুর আলম মুন্সি বলেন, সকালে চাঁপাইনবাবগঞ্জ থেকে একতা পরিবহনের যাত্রীবাহী একটি বাস ঢাকা যাচ্ছিল। হৃদয় পরিবহন নামে আরেকটি বাস রাজশাহী থেকে চাঁপাইনবাবগঞ্জ যাচ্ছিল। ঘনকুয়াশার কারণে মাটিকাটা আদর্শ কলেজের সামনে বাস দুটির মুখোমুখি সংঘর্ষ হয়। এতে ঘটনাস্থলে হৃদয় পরিবহনের চালকের সহকারী ও যাত্রী হারুন অর রশিদ নিহত হয়। ফায়ার সার্ভিসের কর্মীরা আহত ব্যক্তিদের রাজশাহী মেডিকেল কলেজ হাসপাতালে নেওয়ার পরে আছিয়া বেগমের মৃত্যু হয়।   রাজশাহী মেডিকেল কলেজ হাসপাতালের ওয়ার্ড মাস্টার মোশাররফ হোসেন বলেন, গোদাগাড়ীর বাস দুর্ঘটনায় আহত সাতজনকে রাজশাহী মেডিকেল কলেজ হাসপাতালে ভর্তি করা হয়েছে।
