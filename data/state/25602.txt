
‘রাতে আমরা মেয়রকে হত্যা করার জন্য আসব, দরজা খুলে দিবা না হলে তোমাকেও হত্যা করব’—সড়ক পরিবহন ও সেতুমন্ত্রী ওবায়দুল কাদেরের ছোট ভাই আবদুল কাদের মির্জাকে এভাবে এক দুর্বৃত্ত হত্যার হুমকি দিয়েছেন বলে অভিযোগ পাওয়া গেছে।
আজ সোমবার রাতে সেতুমন্ত্রীর নোয়াখালীর কোম্পানীগঞ্জের রাজাপুরের গ্রামের বাড়িতে ঢিল ছোড়ার পর ওই বাড়ির গৃহকর্মীকে উদ্দেশে করে মুখোশ পরা অজ্ঞাতনামা এক দুর্বৃত্ত এ হুমকি দেন বলে আবদুল কাদের মির্জা দাবি করেছেন।
ওই ঘটনার পরেই কোম্পানীগঞ্জের রাজাপুর গ্রামের ওই বাড়িতে দলীয় নেতা-কর্মী ছুটে যান। ওই বাড়িতে পুলিশের পাহারা বসানো হয়েছে।সেতুমন্ত্রীর ছোট ভাই আবদুল কাদের মির্জা জেলার বসুরহাট পৌরসভার মেয়র।
আবদুল কাদের মির্জা প্রথম আলোর কাছে দাবি করেন, সোমবার রাত সাড়ে আটটার দিকে তার বসত-বাড়ির ঘরের চালায় ঢিল নিক্ষেপের শব্দ হয়। তিনি বাড়ির গৃহ পরিচারিকা জান্নাতুল ফেরদৌস লিমাকে বিষয়টি দেখার জন্য পাঠান। বাড়ির দরজা খুলে বেরিয়ে লিমা দেখেন, ঘরের পেছনে কালো মুখোশ পরা অজ্ঞাতনামা এক ব্যক্তি ছোরা হাতে দাঁড়িয়ে আছে। কে কে বলে চিৎকার করতে ওই ব্যক্তি বলেন, ‘রাতে আমরা মেয়রকে হত্যা করার জন্য আসব, দরজা খুলে দিবা না হলে তোমাকেও হত্যা করব’। এ সময় লিমা চিৎকার দিয়ে বাড়িতে ঢুকে পড়েন।
এ ঘটনার পর দলীয় নেতা-কর্মীরা রাজাপুরের বাড়িতে ছুটে আসেন। কোম্পানীগঞ্জ থানা-পুলিশ এবং জেলা শহর থেকে গোয়েন্দা পুলিশও ঘটনাস্থলে আসেন। ঘটনাস্থল থেকে অতিরিক্ত পুলিশ সুপার এ কে এম জহিরুল ইসলাম প্রথম আলোকে বলেন, সেতুমন্ত্রীর বাড়ির ঘটনাটি খতিয়ে দেখা হচ্ছে। ওই বাড়িতে অতিরিক্ত পুলিশ মোতায়েন করা হয়েছে।
