
রাজশাহীর বাগমারা থানার পুলিশ চরমপন্থী দল পূর্ববাংলার কমিউনিস্ট পার্টির (এমএল লালপতাকা) তালিকাভুক্ত এক সদস্যকে আটক করেছে। তিনি উপজেলার ঝিকরা ইউনিয়নের ঝাড়গ্রামের গোলাম মোস্তফা (৩৮)। বাগমারা থানার সহকারী উপপরিদর্শক (এএসআই) আরিফুল ইসলাম জানান, গোলাম মোস্তফা ঝাড়গ্রাম মাদ্রাসা মাঠে অবস্থান করছেন বলে পুলিশের কাছে খবর আসে। পরে বৃহস্পতিবার রাত ১০টার দিকে পুলিশ মাঠ থেকে তাঁকে আটক করে। গতকাল শুক্রবার দুপুরে আদালতের মাধ্যমে তাঁকে কারাগারে পাঠানো হয়েছে। আটক গোলাম মোস্তফার বিরুদ্ধে নাশকতার পরিকল্পনা এবং চুরির ঘটনার সঙ্গে জড়িত থাকার অভিযোগ রয়েছে বলে পুলিশ জানিয়েছে। 
