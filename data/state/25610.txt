
প্রধানমন্ত্রী শেখ হাসিনা ভারতের রাষ্ট্রপতি প্রণব মুখার্জির স্ত্রী শুভ্রা মুখার্জির অন্ত্যেষ্টিক্রিয়ায় যোগ দিতে আজ বুধবার সকালে নয়াদিল্লির উদ্দেশে যাত্রা করবেন। প্রধানমন্ত্রীর প্রেস সচিব ইহসানুল করিম এ কথা জানিয়েছেন। খবর বাসসের।প্রধানমন্ত্রী আজ বিকেলেই দেশে ফিরবেন। শুভ্রা মুখার্জির শেষকৃত্যে যোগ দিতে প্রধানমন্ত্রীর সঙ্গী হচ্ছেন তাঁর বোন শেখ রেহানা এবং পররাষ্ট্রমন্ত্রী এ এইচ মাহমুদ আলী।সৌম্য বন্দ্যোপাধ্যায় দিল্লি থেকে জানান, বাংলাদেশের প্রধানমন্ত্রী স্থানীয় সময় সকাল আটটায় নয়াদিল্লি পৌঁছে রাষ্ট্রপতি ভবনে প্রণব মুখার্জির সঙ্গে সাক্ষাৎ করবেন। সেখান থেকে ১৩, তালকাটোরা রোডে রাষ্ট্রপতির আগের বাসভবনে গিয়ে শুভ্রা মুখার্জির মরদেহে শেষ শ্রদ্ধা জানাবেন। বেলা সাড়ে ১১টায় শেখ হাসিনা প্রধানমন্ত্রী নরেন্দ্র মোদির ৭, রেসকোর্স রোডের বাসভবন ও দপ্তরে তাঁর সঙ্গে সাক্ষাৎ করবেন। সেখান থেকে হোটেলে ফিরে স্থানীয় সময় বেলা তিনটায় ঢাকার উদ্দেশে যাত্রা করবেন।রাষ্ট্রপতি ও প্রধানমন্ত্রীর শোক: শুভ্রা মুখার্জির মৃত্যুতে গভীর শোক প্রকাশ করেছেন বাংলাদেশের রাষ্ট্রপতি আবদুল হামিদ। তিনি শুভ্রার আত্মার শান্তি কামনা করেন এবং তাঁর শোকসন্তপ্ত পরিবারের প্রতি সমবেদনা জানান। প্রধানমন্ত্রী শেখ হাসিনাও গভীর শোক প্রকাশ করে বলেছেন, শুভ্রা মুখার্জির প্রয়াণে বাংলাদেশ একজন মহান বন্ধু ও শুভাকাঙ্ক্ষীকে হারাল।ভারতের রাষ্ট্রপতির কাছে গতকাল পাঠানো এক বার্তায় প্রধানমন্ত্রী শেখ হাসিনা বলেন, ‘আমরা গর্বিত যে তিনি (শুভ্রা মুখার্জি) বাংলাদেশে জন্মগ্রহণ করেছেন। বাংলাদেশের জন্য তাঁর ভালোবাসা ও মমতার কথা প্রীতির সঙ্গে স্মরণ করছি। বাংলাদেশ সরকার ও জনগণ এবং আমার নিজের পক্ষ থেকে আপনার এবং আপনার পরিবারের প্রতি গভীর শোক জ্ঞাপন করছি।’শুভ্রা মুখার্জিকে একজন মর্যাদাশীল মহিলা, স্নেহময়ী মা, একজন পতিব্রতা স্ত্রী এবং একজন অনন্যা নারী আখ্যা দিয়ে শেখ হাসিনা বলেন, ‘তিনি শিল্প ও সংস্কৃতির অনুরাগী এবং একজন প্রতিভাধর চিত্রশিল্পী ছিলেন। আপনার ব্যক্তিগত, পারিবারিক ও রাজনৈতিক জীবনে তাঁর প্রভূত ভূমিকা সম্পর্কে আমরা অবগত আছি।’
