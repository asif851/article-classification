
প্রধানমন্ত্রী শেখ হাসিনার নেতৃত্বে নির্বাচনকালীন সরকারের অধীনে নির্বাচন চেয়েছে বাংলাদেশ ন্যাশনালিস্ট ফ্রন্ট (বিএনএফ)। আজ মঙ্গলবার বেলা ১১টায় রাজধানীর আগারগাঁওয়ের নির্বাচন ভবনে নির্বাচন কমিশনের (ইসি) সংলাপে অংশ নিয়ে দলটি পাঁচ দফা প্রস্তাব তুলে ধরে।
নির্বাচনকালীন সরকার বিষয়ে দলটির প্রস্তাবে বলা হয়, সংবিধান অনুযায়ী সংসদ বহাল রেখে প্রধানমন্ত্রী ও সংসদ নেতা শেখ হাসিনার নেতৃত্বে নির্বাচনকালীন সরকার গঠিত হবে। সেই সরকারের নবম জাতীয় সংসদে সদস্যদের মধ্য থেকে সরকারের এক–দশমাংশ টেকনোক্র্যাট কোটায় মন্ত্রী হিসেবে প্রধানমন্ত্রী নিয়োগ দিতে পারবেন। এ বিষয়ে দলটি সরকারের সঙ্গে রাজনৈতিক দলটির সংলাপ চায়।
বিএনএফের অন্য প্রস্তাবের মধ্যে রয়েছে নিবন্ধিত রাজনৈতিক দলগুলোকে ইসির পক্ষ থেকে বার্ষিক আর্থিক সহযোগিতা দেওয়া, নির্বাচনে অভিন্ন প্রস্তাব, ভোটার প্রার্থী, প্রার্থীর প্রস্তাবক ও সমর্থক সবার নিরাপত্তা নিশ্চিত করা ইত্যাদি।
দলের সভাপতি আবুল কালাম আজাদের নেতৃত্বে ২৭ সদস্যের প্রতিনিধিদল সংলাপে অংশ নেয়।
