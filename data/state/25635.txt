
চট্টগ্রাম সিটি করপোরেশন এলাকায় বর্ধিত হারে হোল্ডিং ট্যাক্স আদায় কার্যক্রম ছয় মাসের জন্য স্থগিতাদেশ দিয়েছেন হাইকোর্ট। বিচারপতি কাজী রেজা-উল হক ও বিচারপতি মোহাম্মদ উল্লাহর সমন্বয়ে গঠিত হাইকোর্টের বেঞ্চ এক রিট আবেদনের প্রাথমিক শুনানি নিয়ে আজ মঙ্গলবার রুলসহ এ আদেশ দেন।
রুলে বর্ধিত হারে হোল্ডিং ট্যাক্স আদায়ের কার্যক্রম কেন আইনগত কর্তৃত্ববহির্ভূত ঘোষণা করা হবে না, তা জানতে চাওয়া হয়েছে। চার সপ্তাহের মধ্যে স্থানীয় সরকার মন্ত্রণালয়ের সচিব, চট্টগ্রাম সিটি করপোরেশনের মেয়র ও প্রধান রাজস্ব কর্মকর্তাকে এ রুলের জবাব দিতে বলা হয়েছে।
বর্ধিত হারে হোল্ডিং ট্যাক্স আদায়ের কার্যক্রমের বৈধতা চ্যালেঞ্জ করে চট্টগ্রাম করদাতা সুরক্ষা পরিষদের পক্ষে চার ব্যক্তি গতকাল সোমবার রিট আবেদনটি করেন। আদালতে রিটের পক্ষে শুনানি করেন আইনজীবী জ্যোতির্ময় বড়ুয়া। রাষ্ট্রপক্ষে ছিলেন ডেপুটি অ্যাটর্নি জেনারেল তাপস কুমার বিশ্বাস।
পরে জ্যোতির্ময় বড়ুয়া প্রথম আলোকে বলেন, রিট আবেদনকারীদের কাছ থেকে বর্ধিত হারে কর আদায়ের বিষয়ে দেওয়া বিভিন্ন নোটিশের কার্যক্রমও ছয় মাসের জন্য স্থগিত করা হয়েছে।
এর আগে গত ২৪ জানুয়ারি রাজশাহী সিটি করপোরেশনের বর্ধিত হোল্ডিং ট্যাক্স আদায় কার্যক্রম ছয় মাসের জন্য স্থগিত করেন হাইকোর্ট। বিচারপতি কাজী রেজা-উল হক ও মোহাম্মদ উল্লাহর সমন্বয়ে গঠিত হাইকোর্টের বেঞ্চ এক আবেদনের শুনানি নিয়ে এ আদেশ দেন।
