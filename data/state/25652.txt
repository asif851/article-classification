
যুক্তরাজ্যপ্রবাসী বিএনপির নেতা মুজিবুর রহমানের গাড়িচালক রেজাউল হকের খোঁজ পেয়েছে পুলিশ। আজ বুধবার তাঁকে রাজধানীর গুলশান এলাকা থেকে উদ্ধার করা হয়। তিনি বর্তমানে পুলিশ হেফাজতে আছেন।পুলিশ জানায়, বেলা ১১টার দিকে গুলশান এলাকায় তাঁকে পাওয়া গেছে। তবে গুলশানের ঠিক কোথায় তাঁকে পাওয়া গেছে, তা নিশ্চিত করে বলেনি পুলিশ।ঘটনার সত্যতা নিশ্চিত করে সুনামগঞ্জের অতিরিক্ত পুলিশ সুপার হেমায়েতুল ইসলাম প্রথম আলোকে বলেছেন, ‘আমরা সকালের দিকে গুলশান এলাকা থেকে তাঁকে উদ্ধার করেছি। এখন তিনি আমাদের হেফাজতে আছেন।’অপহরণের প্রায় সাড়ে তিন মাস পর গত সোমবার ভোরে গাড়িচালক রেজাউলসহ মুক্ত হন বিএনপির নেতা মুজিবুর রহমান। গাজীপুরের টঙ্গী এলাকার একটি সেতুর কাছে দুজনকে চোখ বাঁধা অবস্থায় ছেড়ে দেয় অপহরণকারীরা। এরপর রেজাউল হককে নিয়ে মুজিবুর সিএনজিচালিত একটি অটোরিকশায় করে রাজধানীর গুলশানে তাঁর আত্মীয় আনোয়ার হোসেনের বাসায় যান। ওই দিন বিকেলে মুজিবুর রহমানকে রাজধানীর ইউনাইটেড হাসপাতালে ভর্তি করা হয়। সে সময় মুজিবুর জানান, গাড়িচালক রেজাউলকে এক হাজার টাকা দিয়ে তিনি গুলশান থেকেই সুনামগঞ্জে চলে যেতে বলেন। তবে এর পর থেকে রেজাউলের কোনো হদিস মিলছিল না।গত ৪ মে সুনামগঞ্জে বিএনপির এক সমাবেশে যোগদান শেষে সিলেটে যাওয়ার পথে যুক্তরাজ্য বিএনপির উপদেষ্টা ও সুনামগঞ্জ জেলা বিএনপির আহ্বায়ক কমিটির সদস্য মুজিবুর রহমান ও তাঁর গাড়িচালক রেজাউল হক অপহূত হন। 
মুজিবুর হাসপাতালে, গাড়িচালক আবার নিখোঁজ
