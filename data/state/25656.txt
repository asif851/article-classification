
রাজশাহী মেডিকেল কলেজ হাসপাতালে গতকাল রোববার সংঘর্ষের সংবাদ সংগ্রহ করতে গিয়ে শিক্ষানবিশ চিকিৎসকদের হামলার শিকার হয়েছেন সাংবাদিকেরা। এ সময় তাঁরা কয়েকজন সাংবাদিককে মারধর করেন এবং ক্যামেরা ভেঙে ফেলেন।
আহত সাংবাদিক ও প্রত্যক্ষদর্শী সূত্রে জানা গেছে, গতকাল রাত ১০টার দিকে রোগীর অভিভাবকদের হাসপাতালের শিক্ষানবিশ চিকিৎসকেরা মারধর করছেন—এ খবর পেয়ে কয়েকজন সাংবাদিক ঘণ্টা খানেক পর হাসপাতালে যান। এ সময় সাংবাদিকেরা ভেতরে ঢোকার চেষ্টা করলে তাঁদের বাধা দেওয়া হয়। পরে সাংবাদিকেরা ভেতরে ঢুকলে তাঁদের ওপর হামলা চালান চিকিৎসকেরা।
হামলায় রাজশাহীর চ্যানেল টোয়েন্টিফোরের রায়হান, যমুনা টিভির রাসেল, এটিএন নিউজের রুবেলসহ কমপক্ষে ছয়জন সাংবাদিক আহত হন। এ ছাড়া এ সময় শিক্ষানবিশ চিকিসকেরা সাংবাদিকদের পাঁচটি ক্যামেরাও ভেঙে ফেলেন। তবে সাংবাদিকদের অভিযোগ, ঘটনাস্থলে পুলিশ দাঁড়িয়ে থাকলেও তারা কোনো পদক্ষেপ নেয়নি।
এ ব্যাপারে পুলিশ কমিশনার মাহাবুবুর রহমান প্রথম আলোকে জানান, ‘এখনো অভিযান চলছে। পরে কথা বলব।’
