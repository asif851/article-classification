
ঢাকা-চট্টগ্রাম রেলপথের বিরতিহীন আন্তনগর ট্রেন সুবর্ণ এক্সপ্রেস ও সোনার বাংলার সাপ্তাহিক বিরতি পরিবর্তনের অনুমোদন দিয়েছে রেলপথ মন্ত্রণালয়। আগামী দুই সপ্তাহের মধ্যে এই সিদ্ধান্ত কার্যকর করবে রেলওয়ে পূর্বাঞ্চল।
রেলওয়ে সূত্র জানায়, মন্ত্রণালয়ের অনুমোদনের বিষয়টি রেলওয়ে পূর্বাঞ্চল কর্তৃপক্ষ গতকাল সোমবার জেনেছে। যাত্রার ১০ দিন আগের টিকিট বিক্রি হয়েছে বলে মন্ত্রণালয়ের এই সিদ্ধান্ত কার্যকর করতে কমপক্ষে দুই সপ্তাহ সময় নেবে রেলওয়ে পূর্বাঞ্চল। নতুন সূচি অনুযায়ী সুবর্ণ এক্সপ্রেস শুক্রবারের পরিবর্তে সোমবার এবং সোনার বাংলা শনিবারের পরিবর্তে মঙ্গলবার বন্ধ থাকবে।
রেলওয়ে পূর্বাঞ্চলের প্রধান বাণিজ্যিক কর্মকর্তা (সিসিএম) সরদার সাহাদাত আলী এ প্রসঙ্গে প্রথম আলোকে বলেন, ‘সুবর্ণ এক্সপ্রেস ও সোনার বাংলার সাপ্তাহিক বিরতি পরিবর্তনের বিষয়টি মন্ত্রণালয় অনুমোদন দিয়েছে, যা আজ (সোমবার) জেনেছি। এই দুটি ট্রেনের আগামী ১০ দিনের টিকিট বিক্রি হয়ে গেছে। একই সঙ্গে কিছু কারিগরি বিষয় এর সঙ্গে সম্পৃক্ত। তাই আগামী দুই সপ্তাহ পর আমরা মন্ত্রণালয়ের সিদ্ধান্ত বাস্তবায়ন করব।’
বর্তমানে ঢাকা-চট্টগ্রাম রেলপথে বিরতিহীন আন্তনগর সুবর্ণ এক্সপ্রেস ও সোনার বাংলার সাপ্তাহিক বিরতি যথাক্রমে শুক্র ও শনিবার। কিন্তু শুক্র ও শনিবার সরকারি বন্ধের দিন। ওই সময় স্টেশনে যাত্রীর চাপ বেশি থাকে। এই দুদিন ট্রেনে যাত্রী পরিবহন করে আয় বেশি হয় বলে রেলওয়ে কর্মকর্তারা জানিয়েছেন। এ কারণে সাপ্তাহিক বিরতি পরিবর্তন করার সিদ্ধান্ত হয়। এ বিষয়ে ঢাকার রেল ভবনে গত ৩০ এপ্রিল প্রথম বৈঠক হয়েছিল। তখন সাপ্তাহিক বিরতি পরিবর্তনের নীতিগত সিদ্ধান্ত হয়েছিল। 
