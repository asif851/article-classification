
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর দাবি করেছেন, ১৮-দলীয় জোটের অবরোধ চলাকালে সারা দেশে সরকারের বিভিন্ন বাহিনী ও আওয়ামী লীগের সশস্ত্র সন্ত্রাসীরা তাণ্ডব চালিয়ে যাচ্ছে। এরাই শাহবাগে বাসে আগুন দিয়ে নিরীহ যাত্রীদের আহত করেছে।
আজ বৃহস্পতিবার রাতে গণমাধ্যমে পাঠানো এক বিবৃতিতে মির্জা ফখরুল এই দাবি করেন।
প্রসঙ্গত, আজ সন্ধ্যায় রাজধানীর শাহবাগে একটি বাসে পেট্রলবোমার আগুনে ১৮ জন দগ্ধ হন।
বিএনপির ভারপ্রাপ্ত মহাসচিব অভিযোগ করেন, তাঁদের ন্যায়সংগত শান্তিপূর্ণ আন্দোলনে সরকার পুলিশ-র্যাব-বিজিবি ও সন্ত্রাসীদের দিয়ে একদিকে নেতা-কর্মীদের হত্যা করছে, অন্যদিকে নিজেদের এজেন্টদের দিয়ে যানবাহনে নাশকতা চালাচ্ছে। তিনি অবিলম্বে বাসে অগ্নিসংযোগকারীদের গ্রেপ্তার ও তাদের বিরুদ্ধে শাস্তিমূলক ব্যবস্থা নেওয়ার দাবি জানান।
ফখরুল ইসলাম বলেন, শাহবাগের এই ঘটনা আওয়ামী লীগ কর্তৃক হোটেল শেরাটনের সামনে বাসে গান পাউডার ছিটিয়ে মানুষ হত্যার ঘটনারই পুনরাবৃত্তি। সন্ত্রাসী কর্মকাণ্ড ঘটিয়ে নিজেদের এজেন্ডা বাস্তবায়নে বিরোধী দলের ওপর দায়ভার চাপানো আওয়ামী লীগের সংস্কৃতি এবং অভ্যাস। এই দলটি একটি সন্ত্রাস-আশ্রিত দল। তিনি বলেন, বিরোধী নেতা-কর্মীদের ওপর জুলুম নির্যাতন ও বাড়িঘরে অগ্নিসংযোগের ঘটনা প্রকাশিত হওয়ার পরও সরকারের সমর্থক গণমাধ্যমে তা বিকৃত করে প্রচারের মাধ্যমে জনগণকে বিভ্রান্ত করছে।
