
পুলিশ এবং রাজনীতিবিদদের মধ্যে একটি দুষ্টচক্র সক্রিয় আছে বলে মন্তব্য করেছেন স্বাস্থ্যমন্ত্রী মোহাম্মদ নাসিম। তিনি বলেন, এই চক্র সরকার ও পুলিশ প্রশাসনের সুনাম নষ্ট করছে। তারা প্রধানমন্ত্রীর সব অর্জন নষ্ট করার চেষ্টা করছে।সিরাজগঞ্জের শহীদ শামসুদ্দিন স্টেডিয়ামে গতকাল রোববার দুপুরে জেলা পুলিশ আয়োজিত কমিউনিটি পুলিশিং সমাবেশে প্রধান অতিথির বক্তব্য এসব কথা বলেন মোহাম্মদ নাসিম। অনুষ্ঠানে প্রধান বক্তা ছিলেন আইজিপি এ কে এম শহীদুল হক।স্বাস্থ্যমন্ত্রী বলেন, খালেদা জিয়ার সরকারের আমলেই দেশে সন্ত্রাস, জঙ্গিবাদ ও মাদকের প্রভাব বিস্তার ঘটে। তাঁর আমলেই বাংলা ভাইয়ের উত্থান। সেই সন্ত্রাস ও জঙ্গিবাদ ঠেকাতে বর্তমান সরকার এবং পুলিশ সদস্যরা জীবনের ঝুঁকি নিয়ে কাজ করছেন।সমাবেশে আইজিপি বলেন, একটি রাজনৈতিক মহল জঙ্গিবাদের পক্ষে বিবৃতি দিচ্ছে। তারা বলেছে, পুলিশ জঙ্গিদের হত্যা করছে। জঙ্গিদের নিয়ে খেলা করছে। ওই রাজনৈতিক মহলের উদ্দেশে তিনি বলেন, ‘জঙ্গিবাদ নিয়ে কোনো রাজনীতি করবেন না। পুলিশ কোনো জঙ্গিকে হত্যা করতে চায় না। শতভাগ স্বচ্ছতার মধ্য দিয়ে জঙ্গি দমনে পুলিশের কার্যক্রম চলছে। পরিস্থিতির কারণে অভিযানে জঙ্গিরা মারা যাচ্ছে। এতে পুলিশও মারা যাচ্ছে।’
 
