
সরকার দেশকে ধ্বংসের দ্বারপ্রান্তে নিয়ে গেছে বলে দাবি করেছেন বিএনপির চেয়ারপারসন খালেদা জিয়া। তিনি বলেছেন, জুলুম ও অত্যাচারের বিরুদ্ধে কথা বলায় বিএনপির বহু নেতা গুম ও খুনের শিকার হয়েছেন।আজ মঙ্গলবার রাতে গুলশানে বিএনপির চেয়ারপারসনের রাজনৈতিক কার্যালয়ে মুক্তিযোদ্ধাদের এক অনুষ্ঠানে খালেদা জিয়া এসব কথা বলেন।খালেদা জিয়া বলেন, ‘গত কয়েক বছরে বিএনপির বহু নেতা খুন ও গুমের শিকার হয়েছে। কারণ বিএনপি জুলুম ও অত্যাচারের বিরুদ্ধে কথা বলে। দেশে এখন সরকার গণতন্ত্র ফিরে আসার সব পথ বন্ধ করে দিয়েছে।’বিএনপি নেত্রী বলেন, ‘বিএনপি হলো মুক্তিযোদ্ধাদের দল। আর তারা (ক্ষমতাসীনেরা) পক্ষের। তারা নিজেদের পক্ষের বলে কিন্তু বিশ্বাস করে না। এই যে এখানে কত অসহায় মুক্তিযোদ্ধা আছে। প্রকৃত তালিকা হলে নিশ্চয় তারা বাদ পড়ত না। কোনো না কোনো কাজ দেওয়া হতো। আমরাই মুক্তিযুদ্ধ মন্ত্রণালয় করেছি। কিন্তু সময়ের অভাবে অনেক কিছু করতে পারিনি। সময়-সুযোগ আসলে ভবিষ্যতে অবশ্যই করব।’
খালেদা বলেন, ‘দেশ এখন এক কঠিন পরিস্থিতির মধ্য দিয়ে যাচ্ছে। তারা চারিদিক থেকে অক্টোপাসের মতো আটকে দিয়েছে। আমাদের এই অবস্থা থেকে বেরিয়ে আসতে হবে। আমরা সন্ত্রাসে নয়, শান্তিতে বিশ্বাস করি। যারা যুদ্ধ করে দেশকে মুক্ত করেছে তারা তো এই বাংলাদেশ দেখতে চায়নি। আজকে যেভাবে মা-বোনদের হামলা নির্যাতন করা হচ্ছে, এই বাংলাদেশ তো আমরা দেখতে চাইনি। টিএসসিতে কী ঘটনা ঘটল! এটা বাংলাদেশি, মুক্তিযোদ্ধা সবার জন্য লজ্জার। কিন্তু সরকারের কোনো লজ্জা নেই। এখনো পর্যন্ত একজনকে ধরাও হয়নি। এই ঘটনার প্রতিবাদও করা যাবে না। দেশ আজ পুলিশি রাষ্ট্রে পরিণত হয়েছে। পুলিশ কীভাবে প্রতিবাদকারীদের ওপর আক্রমণ করেছে। তারা বেছে বেছে মাথায় আক্রমণ করছে। পায়ে গুলি করছে। তারা তরুণ প্রজন্মকে ধ্বংস করে দিতে চায়।’
