
দেশের প্রথম স্যাটেলাইট ‘বঙ্গবন্ধু স্যাটেলাইট-১’ উৎক্ষেপণ করা হবে আগামী ডিসেম্বরের প্রথম অথবা শেষ সপ্তাহে। আজ সোমবার সচিবালয়ে এক সংবাদ সম্মেলনে এ তথ্য জানান ডাক ও টেলিযোগাযোগ প্রতিমন্ত্রী তারানা হালিম। তবে আবহাওয়ার ওপর বিষয়টি নির্ভর করছে বলে জানিয়েছেন তিনি।
প্রতিমন্ত্রী বলেন, আবহাওয়া যদি অনুকূলে না থাকে, তাহলে সেটা আগামী জানুয়ারির প্রথম সপ্তাহেও উৎক্ষেপণ করা হতে পারে। তিনি জানান, প্রধানমন্ত্রী শেখ হাসিনা ঢাকা থেকে ভিডিও কনফারেন্সের মাধ্যমে এই উৎক্ষেপণ অনুষ্ঠানের সঙ্গে যুক্ত হবেন। যুক্তরাষ্ট্রের ফ্লোরিডা থেকে এটি উৎক্ষেপণ করা হবে।
প্রতিমন্ত্রী জানান, ফ্রান্সে এই স্যাটেলাইটটি তৈরি হচ্ছে। ইতিমধ্যে এটি তৈরি হয়ে গেছে। এখন এর পরীক্ষা-নিরীক্ষা চলছে। প্রতিমন্ত্রী আরও বলেন, কাজ পিছিয়ে নেই। সবকিছু সময়মতো হচ্ছে।
সফলভাবে এই উপগ্রহ মহাকাশে গেলে বিশ্বের ৫৭তম দেশ হিসেবে নিজস্ব স্যাটেলাইটের মালিক হবে বাংলাদেশ। মহাকাশে বঙ্গবন্ধু স্যাটেলাইটের অবস্থান হবে ১১৯ দশমিক ১ ডিগ্রি পূর্ব দ্রাঘিমাংশে। এই কক্ষপথ থেকে বাংলাদেশ ছাড়াও সার্কভুক্ত সব দেশ, ইন্দোনেশিয়া, ফিলিপাইন, মিয়ানমার, তাজিকিস্তান, কিরগিজস্তান, উজবেকিস্তান, তুর্কমিনিস্তান ও কাজাখস্তানের কিছু অংশ বঙ্গবন্ধু স্যাটেলাইটের আওতায় আসবে। তবে মধ্যপ্রাচ্যের দেশগুলোতে এই স্যাটেলাইট দিয়ে সেবা দেওয়া সম্ভব হবে না বলে জানা গেছে।
 
