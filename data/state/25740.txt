
শ্রমজীবী শিশুরা সাংসদদের সঙ্গে মতবিনিময় সভা করেছে। শুধু তাই নয়, তারা সাংসদদের কাছে শিশু সুরক্ষা নিয়ে বিভিন্ন আইন ও নীতির যাতে বাস্তবায়ন হয় সে আহ্বানও জানিয়েছে। তারা নিরাপদ জীবন, খাদ্য, চিকিৎসা ও লেখাপড়া নিশ্চিত করার দাবি করেছে। ঝুঁকিপূর্ণ শ্রম ও নির্যাতন থেকে মুক্তির ব্যবস্থা সম্পর্কে জানতে চেয়েছে।
আজ বৃহস্পতিবার শ্রমজীবী শিশুরা তাদের অধিকার ও সুরক্ষার দাবিতে জাতীয় সংসদের সাংসদদের সঙ্গে এ মতবিনিময় সভা করেছে। জাতীয় সংসদের আইপিডি সম্মেলন কক্ষেÿসভাটি অনুষ্ঠিত হয়। সভায় শিশু অধিকারবিষয়ক সংসদীয় ককাসের সভাপতি মীর শওকত আলী বাদশার সভাপতিত্বে প্রধান অতিথি হিসেবে উপস্থিত ছিলেন ডেপুটি স্পিকার ফজলে রাব্বি মিয়া। সভায় শিশুদের পক্ষ থেকে বক্তব্য রাখে নিজাম হোসেন, অন্তরা, পায়েল, ইয়ামীন, রনি ও আবীর।শিশু অধিকারবিষয়ক সংসদীয় ককাসের পক্ষ থেকে পাঠানো এক বিজ্ঞপ্তিতে এ কথা জানানো হয়েছে।ডেপুটি স্পিকার ফজলে রাব্বি মিয়া বলেন, সংসদে গৃহকর্মীদের নিয়ে কথা হয়েছে। বিষয়টি অত্যন্ত স্পর্শকাতর। কোনো বাবা মা চান না তাঁদের সন্তান অন্যের বাসায় কাজ করুক। সরকার ও এনজিওর সমন্বিত প্রচেষ্টায় শিশু শ্রম বন্ধ করা সম্ভব।সভায় শিশুশ্রম বন্ধে সরকারের বিভিন্ন কার্যক্রম তুলে ধরেন শ্রম ও কর্মসংস্থান মন্ত্রণালয়ের যুগ্ম সচিব খন্দকার মোস্তাক হোসেন।শিশুদের প্রশ্নের উত্তরে মীর শওকত আলী বাদশা বলেন, ককাসের প্রত্যেক সদস্য সংসদে শিশুশ্রম, শিশুর সুরক্ষা বিষয়ে কথা বলেন। ককাস শিশুদের জন্য পৃথক বাজেট বরাদ্দের ব্যবস্থা করেছে। গৃহশ্রমকে ঝুঁকিপূর্ণ শ্রমের তালিকাভুক্ত করার জন্য তাঁরা কাজ করছেন।সভায় সাংসদ জেবুন্নেছা আফরোজ, উম্মে রাজিয়া, কামরুন্নাহার চৌধুরী, নাভানা আক্তার, মনোরঞ্জন শীল গোপাল প্রমুখ আলোচনায় অংশ নেন। এতে শুভেচ্ছা বক্তব্য দেন এনজিও সিএসআইডির নির্বাহী পরিচালক খন্দকার জহুরুল আলম।সভায় ওয়ার্ল্ড ভিশন বাংলাদেশ, গণসাক্ষরতা অভিযান, সেভ দ্য চিলড্রেন, আইএলও, আইন ও সালিশ কেন্দ্র, শাপলা নীড়, তরঙ্গসহ বিভিন্ন প্রতিষ্ঠান ও সংস্থার প্রতিনিধিরা উপস্থিত ছিলেন।
