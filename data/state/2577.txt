
পটুয়াখালীর কলাপাড়া উপজেলার সাগর মোহনার খাজুরা এলাকা থেকে গতকাল শুক্রবার সকালে প্রায় দুই লাখ বাগদা পোনাসহ চার জেলেকে আটক করা হয়। উপজেলা জ্যেষ্ঠ মৎস্য কর্মকর্তা মো. কামরুল ইসলাম ও কোস্টগার্ডের নিজামপুর কন্টিনজেন্ট কমান্ডার এস কে আলম অভিযান চালান। আটক জেলেরা হলেন উপজেলার মহিপুর ইউনিয়নের আবদুল মালেক, ফারুক মিস্ত্রি, আবুল কালাম মাঝি ও মো. দেলোয়ার হোসেন। পরে ভ্রাম্যমাণ আদালত বসিয়ে উপজেলা নির্বাহী কর্মকর্তা মো. জাহাঙ্গীর হোসেন প্রত্যেককে পাঁচ হাজার টাকা করে ২০ হাজার টাকা জরিমানা করেন। বাগদা পোনাগুলো আন্দারমানিক নদে ছেড়ে দেওয়া হয়। 
