
পররাষ্ট্রমন্ত্রী আবুল হাসান মাহমুদ আলী বলেছেন, মার্কিন পররাষ্ট্রমন্ত্রী জন কেরি কেরি ২৯ আগস্ট ঢাকায় আসছেন। তাঁর এই সফরের বিষয়ে এখন প্রস্তুতি চলছে।আজ বুধবার সকালে রাজধানীর বিস মিলনায়তনে এক সেমিনার উদ্বোধনের পর সাংবাদিকদের প্রশ্নের জবাবে পররাষ্ট্রমন্ত্রী এ কথা বলেন।পররাষ্ট্রমন্ত্রী বলেন, জন কেরির ঢাকা সফরের বিষয়ে বেশ কিছু দিন ধরেই আলোচনা চলছিল। তাঁর এ সফরে দুই দেশের সম্পর্কের বিভিন্ন বিষয় নিয়ে আলোচনা হবে। এ মুহূর্তে এই সফরের বিষয়ে প্রস্তুতি চলছে।খসড়া সফরসূচি অনুযায়ী, জন কেরি ২৯ আগস্ট সকালে জেনেভা থেকে ঢাকায় আসবেন। ওই দিনই তাঁর ঢাকা থেকে দিল্লি যাওয়ার কথা। ঢাকায় মার্কিন দূতাবাস জন কেরির সম্ভাব্য সফরসূচির বিষয়টি গত রোববার আনুষ্ঠানিকভাবে পররাষ্ট্র মন্ত্রণালয়কে জানিয়েছে।
মার্কিন পররাষ্ট্রমন্ত্রী হিসেবে জন কেরির এটি প্রথম ঢাকা সফর হলেও গত পাঁচ বছরে যুক্তরাষ্ট্রের পররাষ্ট্রমন্ত্রীদের এটি দ্বিতীয় ঢাকা সফর। ২০১২ সালের মে মাসে যুক্তরাষ্ট্রের তখনকার পররাষ্ট্রমন্ত্রী হিলারি ক্লিনটন দুই দিনের সফরে ঢাকায় আসেন। হিলারি বাংলাদেশ সফর শেষে ভারতে গিয়েছিলেন।
দুই দেশের কূটনৈতিক সূত্রগুলো জানিয়েছে, জন কেরি এমন এক সময়ে ঢাকায় আসছেন, যখন যুক্তরাষ্ট্রে প্রেসিডেন্ট নির্বাচন ঘনিয়ে আসছে আর বিশ্বজুড়ে সন্ত্রাস ও জঙ্গিবাদী হামলা বেড়ে যাওয়ায় বিভিন্ন দেশ ও জোটের সঙ্গে নিরাপত্তা সহযোগিতা বাড়ানোর ওপর জোর দিচ্ছে ওবামা প্রশাসন। এতে কেরির ঢাকা সফরে দুই দেশের স্বার্থসংশ্লিষ্ট বিষয়গুলোর পাশাপাশি সন্ত্রাস ও জঙ্গিবাদ দমনের বিষয়টি গুরুত্ব পাবে। তা ছাড়া গুলশানে জঙ্গি হামলার পর বাংলাদেশের নিরাপত্তা পরিস্থিতি নিয়ে বিভিন্ন দেশের উদ্বেগের পরও তাঁর এই সফরের মধ্য দিয়ে প্রমাণিত হয়, বাংলাদেশের সঙ্গে সম্পর্ক আরও জোরদারের বিষয়ে যুক্তরাষ্ট্রের বিশেষ আগ্রহ রয়েছে।
আরও পড়ুন...আগামী সপ্তাহে ঢাকায় আসছেন জন কেরি
