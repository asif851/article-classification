
শিক্ষা, সংস্কৃতি, অর্থনীতি ও খেলাধুলায় সমৃদ্ধ জেলা নারায়ণগঞ্জের ঐতিহ্য ও ইতিহাস সম্পর্কে নতুন প্রজন্মকে জানাতে হবে। এই জেলার সমস্যার পাশাপাশি সম্ভাবনার কথা আরও গুরত্ব দিয়ে গণমাধ্যমে তুলে ধরতে হবে। সাহসের সঙ্গে মাদক, নারী নির্যাতন ও অপশক্তির মুখোশ লেখনীর মাধ্যমে তুলে ধরতে হবে।
গতকাল শনিবার নারায়ণগঞ্জ শহরের শায়েস্তা খান এলাকায় প্রথম আলোর আঞ্চলিক অফিস উদ্বোধন অনুষ্ঠানে জেলার বিভিন্ন পর্যায়ের সুধীজনেরা তাঁদের এসব আকাঙ্ক্ষার কথা জানান।
অনুষ্ঠানের শুরুতে প্রথম আলোর সম্পাদক মতিউর রহমান আমন্ত্রিত অতিথিদের স্বাগত জানিয়ে বক্তব্য দেন। এরপর উপস্থিত সুধীজনের মধ্য থেকে একে একে বক্তব্য দেওয়া হয়।
অতিরিক্ত জেলা প্রশাসক সারওয়ার হোসেন বলেন, গণমাধ্যমকে নির্যাতিত নারীদের পক্ষে আরও কাজ করতে হবে। তিনি বলেন, নারায়ণগঞ্জকে শুধু একটা জেলা হিসেবে দেখলেই হবে না, এখানে প্রায় ৩৫ লাখ মানুষ বসবাস করেন। অর্থনৈতিকভাবেও এই জেলা গুরুত্বপূর্ণ। সেভাবে একে তুলে ধরতে হবে।
বিজিএমইএর সাবেক সভাপতি কাজী মনিরুজ্জামান বলেন, সমাজে গণতন্ত্রের, সুশাসনের বড় অভাব। দেশে গণতন্ত্র প্রতিষ্ঠার জন্য প্রথম আলোকে কাজ করতে হবে।
বিকেএমইএর সাবেক সভাপতি ফজলুল হক বলেন, এখানকার ব্যবসা-বাণিজ্যের খবর প্রথম আলোতে আরও বেশি স্থান পাওয়া উচিত। মূল রাজনৈতিক সংবাদের বাইরে অর্থনীতিসহ বিভিন্ন সংবাদ-ফিচার হওয়া উচিত।
জেলা ন্যাপের সাধারণ সম্পাদক আওলাদ হোসেন বলেন, প্রথম আলো মাদকের বিরুদ্ধে আন্দোলন করে, বিচার বিভাগের স্বাধীনতা নিয়ে কাজ করে। মাদক, সন্ত্রাসবাদ ও নদীদূষণ নিয়ে আগামী দিনে প্রথম আলো ভূমিকা রাখবে বলে তিনি আশা প্রকাশ করেন।
মাদক নিয়ে উদ্বেগ প্রকাশ পেয়েছে গণসংহতি আন্দোলনের জেলা সমন্বয়ক তরিকুল সুজন, জেলার অতিরিক্ত পুলিশ সুপার ফারুক হোসেনসহ আরও কয়েকজন বক্তার কণ্ঠেও। নতুন প্রজন্মকে আলোকিত করতে মাদকের বিরুদ্ধে আন্দোলন আরও বেগবান করার তাগিদ দেন ফারুক হোসেন।
নারায়ণগঞ্জ বার অ্যাসোসিয়েশনের সাবেক সভাপতি সাখাওয়াত হোসেন বলেন, এই জেলা সন্ত্রাসের জনপদ। এখানে সাত খুন, ত্বকী হত্যা, শিক্ষক লাঞ্ছিত হওয়ার মতো ঘটনা ঘটেছিল। সেই সময় প্রথম আলো ভালো ভূমিকা পালন করেছে। তিনি সাধারণ মানুষ, নির্যাতিত, নিগৃহীত ও আলোকিত মানুষের কথা বেশি করে তুলে ধরার আহ্বান জানান।
প্রথম আলো অতীতের মতো গণতন্ত্র, অসাম্প্রদায়িকতা, মুক্তিযুদ্ধের চেতনা, মূল্যবোধ ধরে রেখে ভয়ভীতি উপেক্ষা করে কাজ করবে বলে আশা প্রকাশ করেন নারায়ণগঞ্জ সাংস্কৃতিক জোটের সভাপতি ও আওয়ামী লীগ শহর কমিটির সাবেক সাংস্কৃতিক সম্পাদক জিয়াউল ইসলাম কাজল।
সমাপনী বক্তব্যে প্রথম আলোর সম্পাদক মতিউর রহমান বলেন, নারায়ণগঞ্জে নানা ধরনের সমস্যা আছে। মাদক, যানজট, দখল ও অব্যবস্থাপনা অন্যান্য জেলার মতো এখানেও আছে। এসব খবর যাতে আরও বেশি করে পত্রিকায় স্থান পায়, সেদিকে নজর দেওয়া হবে। তিনি বলেন, এই জেলার রাজনীতি, সংস্কৃতি, খেলাধুলা আগেও সমৃদ্ধ ছিল, এখনো আছে। এগুলো হয়তো কম ছাপা হয়, এখন আরও গুরুত্ব দিয়ে ছাপা হবে।
অনুষ্ঠানে আরও বক্তব্য দেন র‌্যাব-১১ ব্যাটালিয়নের ভারপ্রাপ্ত অধিনায়ক মেজর আশিক বিল্লাহ, নারায়ণগঞ্জ নাগরিক কমিটির সাধারণ সম্পাদক আবদুর রহমান, খেলাঘর জেলা কমিটির সভাপতি রথীন চক্রবর্তী, নারায়ণগঞ্জ সাংস্কৃতিক জোটের সাধারণ সম্পাদক ধীমান সাহা, মহিলা পরিষদের জেলা সভাপতি লক্ষ্মী চক্রবর্তী, নারায়ণগঞ্জ সাংবাদিক ইউনিয়নের সভাপতি আবদুস সালাম, সাংবাদিক ইউনিয়নের সাধারণ সম্পাদক আফজাল হোসেন, বাংলাদেশ ছাত্র ফেডারেশনের জেলা সহসাধারণ সম্পাদক শুভ দেব প্রমুখ।
অনুষ্ঠানে অন্যান্যের মধ্যে উপস্থিত ছিলেন নারায়ণগঞ্জের নাগরিক ও সাংস্কৃতিক আন্দোলনের নেতা রফিউর রাব্বি।
