
দেশজ সম্পদের ওপর নির্ভর করে সংশোধিত বার্ষিক উন্নয়ন কর্মসূচি (এডিপি) চূড়ান্ত করা হয়েছে। চলতি অর্থবছরের সংশোধিত এডিপির আকার দাঁড়িয়েছে ৬০ হাজার কোটি টাকা। এদিকে, চাহিদা মোতাবেক অর্থ বরাদ্দ পেয়ে খুশি পরিকল্পনামন্ত্রী বেশ প্রশংসা করলেন অর্থমন্ত্রীর। বললেন, ‘এই বয়সে উনি (অর্থমন্ত্রী) অনেক কাজ করেন।’
আজ বৃহস্পতিবার জাতীয় অর্থনৈতিক পরিষদের (এনইসি) সভায় সংশোধিত এডিপির আকার অনুমোদন দেওয়া হয়। শেরেবাংলানগরের এনইসি সম্মেলন কক্ষে প্রধানমন্ত্রীর সভাপতিত্বে এই সভা অনুষ্ঠিত হয়।
সংশোধিত এডিপিতে যে পরিমাণ বিদেশি সহায়তার অর্থ বরাদ্দ রয়েছে, তারচেয়ে প্রায় দ্বিগুণ অর্থ যোগান দেওয়া হবে স্থানীয় উত্স থেকে। এটা নজিরবিহীন। সংশোধিত এডিপিতে স্থানীয় উত্স থেকে ৩৮ হাজার ৮০০ কোটি টাকা যোগান দেওয়া হবে। আর বিদেশি সহায়তার ২১ হাজার ২০০ কোটি টাকা বরাদ্দ রাখা হয়েছে।
জানা গেছে, আজকের সভায় অর্থ মন্ত্রণালয়ের বেঁধে দেওয়া ৫৫ হাজার কোটি টাকার সংশোধিত আকার প্রস্তাব করা হয়। পরে প্রধানমন্ত্রী নিজেই আরও পাঁচ হাজার কোটি টাকা বাড়তি বরাদ্দ দেওয়ার নির্দেশ দেন বলে সাংবাদিকদের জানান পরিকল্পনামন্ত্রী আ হ ম মুস্তফা কামাল। তিনি জানান, সংশ্লিষ্ট মন্ত্রণালয়গুলোর সঙ্গে আলোচনা করে বাড়তি পাঁচ হাজার কোটি টাকার পুনবির্ন্যাস করা হবে। তিনি জানান, স্থানীয় মুদ্রায় যোগান দেওয়া বাড়তি পাঁচ হাজার কোটি টাকা এমনভাবে নেওয়া হবে যাতে বাজেট ঘাটতি ৫ শতাংশের বেশি নেওয়া না হয়।
বহুল আলোচিত সংশোধিত এডিপির আকার নিয়ে গত দুই মাস ধরেই অর্থ ও পরিকল্পনামন্ত্রীর মধ্যে মতবিরোধ চলছিল। প্রথমে অর্থ মন্ত্রণালয় থেকে সংশোধিত বাজেটের আকার ৫৪ হাজার কোটি টাকার মধ্যে সীমাবদ্ধ রাখার পরামর্শ দেওয়া হয়। পরে আরও এক হাজার কোটি টাকা বরাদ্দ বাড়ায় অর্থ মন্ত্রণালয়। কিন্তু পরিকল্পনা কমিশন তা মানতে রাজি হয়নি। সংশোধিত এডিপির জন্য ৬০ হাজার ৫৮২ কোটি টাকা চেয়েছিল পরিকল্পনা মন্ত্রনালয়। কিন্তু অর্থ মন্ত্রণালয়ের আপত্তির কারণে শেষ পর্যন্ত আজকের এনইসি সভায় ৫৫ হাজার কোটি টাকার প্রস্তাবই করা হয়।
কাঙ্খিত রাজস্ব আদায় না হওয়ায় জাতীয় রাজস্ব বোর্ডের (এনবিআর) আদায় লক্ষ্য ১১ হাজার কোটি টাকা কমিয়ে এক লাখ ২৫ হাজার কোটি টাকা পুননির্ধারন করা হয়েছে। তাই সংশোধিত এডিপির বাড়তি পাঁচ হাজার কোটি টাকার যোগান ব্যাংকঋণ থেকেই নেওয়া হবে বলে ধারণা করা হচ্ছে।
নতুন প্রকল্পসহ সংশোধিত এডিপিতে প্রকল্প সংখ্যা দাড়িয়েছে এক হাজার ২৫৪। এর মধ্যে নতুন প্রকল্প ২০২টি। আর এ বছর সমাপ্ত হবে এমন প্রকল্প নির্ধারণ করা হয়েছে ২৩৬টি।
উল্লেখ্য, চলতি অর্থবছরের মূল এডিপির আকার ছিল ৬৫ হাজার ৮৭০ কোটি টাকা। তবে বহুল আলোচিত পদ্মাসেতু প্রকল্পে বরাদ্দ কমে দুই হাজার ১০০ কোটি টাকা রাখা হচ্ছে। পদ্মাসেতুর জন্য ছয় হাজার ৮৫২ কোটি টাকা বরাদ্দ ছিল।
অর্থমন্ত্রীর প্রশংসায় পরিকল্পনামন্ত্রী
গত সোমবার প্রকাশ্যে অর্থমন্ত্রীর সমালোচনা করেন পরিকল্পনামন্ত্রী। এরপর অর্থমন্ত্রীও পরিকল্পনামন্ত্রীর সমালোচনা করেন। এমন অবস্থায় আজ সাংবাদিকদের এক প্রশ্নের জবাবে পরিকল্পনামন্ত্রী বলেন, ‘অনেক হয়েছে। আমাকে কথা বলায় অনেক সাবধান হতে হবে। আর কথা বলব না।’ অর্থমন্ত্রীর প্রশংসা করে তিনি বলেন, ‘এই বয়সে উনি অনেক কাজ করেন।’ 
