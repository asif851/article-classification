
রাজধানীর মোহাম্মদপুরের বাবর রোডের একটি বাসা থেকে বেসরকারি বিশ্ববিদ্যালয়ের এক ছাত্রীর ঝুলন্ত লাশ উদ্ধার করেছে পুলিশ। ওই ছাত্রীর নাম সাহারা মাসরুম মিশু (২১)। তিনি আশা বিশ্ববিদ্যালয়ের বিবিএর ছাত্রী ছিলেন। সাহারার বাড়ি রংপুর সদরে।পুলিশ জানিয়েছে, বাসাটির একটি অংশ মেস হিসেবে ব্যবহার করা হতো। মেসের একটি কক্ষে থাকতেন সাহারা।মোহাম্মদপুর থানার উপপরিদর্শক (এসআই) আমিনুল ইসলাম প্রথম আলোকে বলেন, গতকাল বাসার দারোয়ান কক্ষ পরিষ্কার করতে গেলে সাহারার কক্ষ থেকে দুর্গন্ধ তাঁর নাকে আসে। বিষয়টি পুলিশকে জানালে বিকেল চারটার দিকে দরজা ভেঙে বাসাটির তৃতীয় তলার একটি কক্ষ থেকে সাহারার লাশ উদ্ধার করা হয়। মৃতদেহ ফ্যানের সঙ্গে ওড়না দিয়ে প্যাঁচানো অবস্থায় ঝুলছিল।আমিনুল বলেন, ওই কক্ষে সাহারা এক বছর ধরে একাই থাকতেন বলে বাসার অন্য বাসিন্দারা জানিয়েছেন। সর্বশেষ গত মঙ্গলবার তিনি তাঁর বাবার সঙ্গে মুঠোফোনে কথা বলেছিলেন বলে পরিবারের পক্ষ থেকে জানিয়েছে।আমিনুল বলেন, প্রাথমিকভাবে মনে হচ্ছে হতাশা থেকে সাহারা আত্মহত্যা করেছেন। পরিবারের সদস্যরা এলে বিষয়টি সম্পর্কে আরও জানা যাবে। ময়নাতদন্তের জন্য লাশ ঢাকা মেডিকেল কলেজ হাসপাতালের মর্গে পাঠানো হয়েছে।
