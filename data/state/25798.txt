
রাজধানী ঢাকার বিভিন্ন স্থান থেকে সম্প্রতি কুড়িয়ে পাওয়া গেছে চার মেয়ে শিশুকে। এরা হলো জয়নব (৮), রোকসানা (১৮), নাজমিন (১৩) ও মোছা. শাহিনুর (৮)। ঢাকা মহানগর পুলিশের (ডিএমপি) পক্ষ থেকে কুড়িয়ে পাওয়া চারজনের অভিভাবকের সন্ধান চাওয়া হয়েছে।
এই চার মেয়ের মধ্যে রোকসানা বাক্‌প্রতিবন্ধী। বাকি তিনজন বাবা-মায়ের নাম বলতে পারলেও বিস্তারিত ঠিকানা বলতে পারছে না।
বর্তমানে তারা রাজধানীর তেজগাঁওয়ে ডিএমপির ভিকটিম সাপোর্ট অ্যান্ড ইনভেস্টিগেশন বিভাগে রয়েছে।
আজ মঙ্গলবার ডিএমপি নিউজে প্রকাশিত এক প্রতিবেদন থেকে জানা গেছে, ১১ মার্চ মিরপুরের শাহআলী থানা এলাকার নিউ ব্লকে মসজিদুল মোকারমের সামনে থেকে জয়নবকে কুড়িয়ে পায় এলাকাবাসী। শিশুটির গায়ের রং শ্যামলা, উচ্চতা তিন ফুট ১০ ইঞ্চি। তার পরনে ছিল টিয়া রঙের হাফ হাতা গেঞ্জি ও সুতির লাল হাফপ্যান্ট। জয়নব কেবল তার বাবার নাম মোহাম্মদ ও মায়ের নাম সুফিয়া বেগম জানালেও বাড়ির ঠিকানা বলতে পারেনি।
বাক্‌প্রতিবন্ধী রোকসানাকে ১৬ মার্চ বাড্ডার এশিয়ান হাসপাতালের সামনে পাওয়া যায়। তার গায়ের রং ফরসা, উচ্চতা পাঁচ ফুট। পরনে ছিল লাল রঙের জামা ও লাল সালোয়ার কামিজ ।
২৩ মার্চ পাওয়া যায় নাজমিনকে। শিশুটি জানিয়েছে, তার বাবার নাম কাইয়ুম শেখ, মায়ের নাম কুলছুম। তার বাড়ি পিরোজপুর জেলায়। নাজমিনের গায়ের রং শ্যামলা, উচ্চতা সাড়ে চার ফুট। পরনে ছিল হলুদ সাদা ও জলপাই রঙের ফ্রক।
২৪ মার্চ পাওয়া যায় শাহিনুরকে। তার বাবার নাম শাহ আলম, মায়ের নাম নূরজাহান। শাহিনুরের গ্রামের বাড়ি গাইবান্ধা জেলায়। তবে বিস্তারিত ঠিকানা তার কাছ থেকে জানা যায়নি। শাহিনূরের গায়ের রং শ্যামলা, উচ্চতা প্রায় চার ফুট। তার পরনে ছিল লাল রঙের জামা ও টাইটস।
এই চারজনের অভিভাবকদের ঠিকানা সম্পর্কে তথ্য ভিকটিম সাপোর্ট সেন্টারে অথবা ০১৭৪৫৭৭৪৪৮৭, ০২৯১১০৮৫ নম্বরে যোগাযোগ করতে বলা হয়েছে।
