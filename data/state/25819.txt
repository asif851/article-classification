
টাঙ্গাইলের মির্জাপুর উপজেলায় আজ সোমবার ভোরে দুটি ট্রাকের মুখোমুখি সংঘর্ষে দুজন নিহত হয়েছে। আহত হয়েছে তিনজন। ঢাকা-টাঙ্গাইল মহাসড়কের কদিমধল্লা এলাকায় এ দুর্ঘটনা ঘটে। একটি ট্রাকে গরুবোঝাই করা ছিল।নিহত বক্তিদের নাম জানা যায়নি। তাদের মধ্যে একজন গরুবোঝাই ট্রাকের চালক ও আরেকজন গরু ব্যবসায়ী বলে পুলিশ জানিয়েছে। আহত তিনজনকে মির্জাপুরের কুমুদিনী হাসপাতালে ভর্তি করা হয়েছে। দুর্ঘটনায় একটি মহিষ ও তিনটি গরু জখম হয়েছে।গোড়াই হাইওয়ে থানার উপপরিদর্শক (এএসআই) মহসীন আলীর ভাষ্য, গরুবোঝাই ট্রাকটি ঢাকার দিকে যাচ্ছিল। লবণবোঝাই একটি ট্রাক টাঙ্গাইলের দিকে যাচ্ছিল। মির্জাপুরের কদিমধল্লায় দুটি ট্রাকের সংঘর্ষ হয়। দুর্ঘটনার পর মহাসড়কে দুই ঘণ্টা যান চলাচল বন্ধ ছিল। সকাল সোয়া সাতটার দিকে ট্রাক দুটি সরিয়ে নেওয়ার পর যান চলাচল শুরু হয়।নিহত ব্যক্তিদের লাশ হাইওয়ে পুলিশের কাছে রাখা হয়েছে। মামলার প্রক্রিয়া চলছে।পবিত্র ঈদুল আজহা সামনে রেখে বিভিন্ন জেলা থেকে ট্রাকে করে গরু ও অন্যান্য গবাদি পশু ঢাকায় নিয়ে আসা হচ্ছে। রাতেই সাধারণত এসব ট্রাক ঢাকায় ঢোকে।
