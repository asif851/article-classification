
বিএনপির চেয়ারপারসনের উপদেষ্টা খন্দকার মাহবুব হোসেন বলেছেন, সরকার যে ‘জঙ্গিবাদের ফাঁদ’ সৃষ্টি করেছিল, তাতেই আজ সে সারা বিশ্ব থেকে বিচ্ছিন্ন হয়ে যাচ্ছে। আজ বৃহস্পতিবার দুপুরে জাতীয় প্রেসক্লাবে এক আলোচনা সভায় বক্তব্য দেন তিনি। বাংলাদেশ জাতীয় দল নামের একটি সংগঠন ‘জঙ্গি তত্ত্বের আবিষ্কার, সংকট ও পরিণতি’ শীর্ষক ওই আলোচনার আয়োজন করে।সরকারকে উদ্দেশ করে খন্দকার মাহবুব হোসেন বলেন, ‘জনগণ যখন কথা বলতে পারে না, তখন কিন্তু জঙ্গিবাদের উদ্ভব হয়। যে স্বৈর সরকার, সে সরকারের ওপর আঘাত হানার জন্য জঙ্গিবাদের উদ্ভব হয়। এত দিন জঙ্গিবাদ জঙ্গিবাদ করে যে ফাঁদ সৃষ্টি করা হয়েছে পশ্চিমা বিশ্বের সহানুভূতি পাওয়ার জন্য, সে ফাঁদে পড়েই আজ তারা সারা বিশ্ব থেকে বিচ্ছিন্ন হয়ে যাচ্ছে। তাদের গদি নড়বড়ে হয়ে যাচ্ছে।’ পশ্চিমা কয়েকটি দেশের বাংলাদেশ ভ্রমণে সতর্কতা জারি দেশের জন্য লজ্জাজনক মন্তব্য করে মাহবুব হোসেন বলেন, ‘দেশে চরম ক্রান্তিকাল চলছে। সরকার দেশকে ব্যর্থ রাষ্ট্র বানানোর সমস্ত আয়োজন সম্পন্ন করেছে। সরকার জঙ্গিবাদ প্রচার করে দেশের মর্যাদা ক্ষুণ্ন করেছে।’ অন্যদের মধ্যে জাতীয় গণতান্ত্রিক পার্টির (জাগপা) সভাপতি শফিউল আলম প্রধান, বাংলাদেশ ন্যাপের চেয়ারম্যান জেবেল রহমান গানি, মহাসচিব গোলাম মোস্তফা ভূঁইয়া, আয়োজক সংগঠনের সভাপতি এহসানুল হুদা প্রমুখ বক্তব্য দেন।
