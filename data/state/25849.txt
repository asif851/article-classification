
ব্রাহ্মণবাড়িয়ার আশুগঞ্জে মালবাহী একটি ট্রেনের ইঞ্জিন ও একটি বগি লাইনচ্যুত হয়েছে। এতে ঢাকা-চট্টগ্রাম ও ঢাকা-সিলেট রুটে রেলযোগাযোগ বন্ধ রয়েছে।
উপজেলার তালশহর রেলস্টেশনের আউটারে আজ রোববার বেলা সোয়া ১১টার দিকে এ দুর্ঘটনা ঘটে। ট্রেনটি ঢাকা থেকে চট্টগ্রাম যাচ্ছিল।  আখাউড়া থেকে উদ্ধারকারী এক ট্রেন দুর্ঘটনাস্থলের পথে রয়েছে বলে জানালেন ব্রাহ্মণবাড়িয়া রেলস্টেশনের মাস্টার এস এম মইদুর রহমান।  এ দুর্ঘটনার কারণে নোয়াখালী থেকে ছেড়ে আসা উপকূল এক্সপ্রেস ব্রাহ্মণবাড়িয়া রেলস্টেশনের আউটারে আটকা পড়ায় যাত্রীরা দুর্ভোগ পোহাচ্ছেন।
