

বিএনপি চেয়ারপারসন খালেদা জিয়া বলেছেন, বিশ্ব দেখল, ব্যালট নয়, বুলেটই প্রধানমন্ত্রী শেখ হাসিনার ক্ষমতার উৎস। শুক্রবার এক টুইটার বার্তায় সাবেক এই প্রধানমন্ত্রী এসব কথা বলেন।
এক টুইট বার্তায় খালেদা জিয়া বলেন, বিশ্ব দেখল, ব্যালট নয়, বুলেটই শেখ হাসিনার ক্ষমতার উৎস। ৫ জানুয়ারির ‘ভোটারবিহীন কলঙ্কিত নির্বাচন’ বাংলাদেশিদের ভোটাধিকারের ঐতিহাসিক সংগ্রামের প্রতি করুণ পরিহাস ও আমাদের গণতান্ত্রিক অভিযাত্রার পিঠে ছুরিকাঘাত। জনগণই তাদের সরকার গড়বে, চক্রান্তকারীরা না। গণতন্ত্রের প্রশ্নে আপস নয়।
উল্লেখ্য, ২০১৪ সালের ৫ জানুয়ারির নির্বাচনে বিএনপি অংশ নেয়নি। ওই নির্বাচনের পরই ক্ষমতায় আসে আওয়ামী লীগ সরকার। এর পরের বছর থেকে ক্ষমতাসীন দল দিনটিকে গণতন্ত্র দিবস হিসেবে পালন করে। আর সংসদের বাইরে থাকা বড় দল বিএনপি এ দিনটিকে ‘গণতন্ত্র হত্যা দিবস’ হিসেবে পালন করে থাকে।
