
ময়মনসিংহের ভালুকা উপজেলায় বিরোধপূর্ণ জমি মাপজোখ করতে এসে শহীদ উদ্দিন (৫৫) নামের এক ব্যক্তি নিহত হয়েছেন। গতকাল শনিবার বাটাজোর গ্রামে এ ঘটনা ঘটে।পুলিশ ও স্থানীয় সূত্রে জানা যায়, বাটাজোর কলেজপাড়া এলাকার ইউনুস খানের সঙ্গে প্রতিবেশী আশরাফ খানের ২ শতাংশ জমি নিয়ে বিরোধ চলে আসছিল। গতকাল সকালে আশরাফ ওই জমি মাপজোখ করার জন্য প্রতিবেশী শহীদ উদ্দিনকে নিয়ে আসেন। মাপজোখ করে সীমানা নির্ধারণের পর বেলা সাড়ে তিনটার দিকে শহীদ উদ্দিন ফিরে যাওয়ার পথে ইউনুস খানের লোকজন তাকে মারধর করেন। একপর্যায়ে শহীদ উদ্দিন মাটিতে লুটিয়ে পড়েন। ভালুকা স্বাস্থ্য কমপ্লেক্সে নেওয়ার পথে তিনি মারা যান। এ ঘটনার পর দুই পক্ষের লোকজনই গা-ঢাকা দিয়েছেন।
