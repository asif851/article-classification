
গাইবান্ধা-১ (সুন্দরগঞ্জ) আসনের উপনির্বাচনে মনোনয়নপত্র জমা দেওয়ার শেষ দিন আজ রোববার নয়জন মনোনয়নপত্র জমা দিয়েছেন।
সংশ্লিষ্ট সূত্রে জানা যায়, মনোনয়নপত্র জমা দিয়েছেন আওয়ামী লীগের গোলাম মোস্তফা আহমেদ, জাতীয় পার্টির শামীম হায়দার পাটোয়ারি, জেপির ওয়াহেদুজ্জামান সরকার, জাসদের মোহাম্মদ আলী প্রামাণিক, এনপিপির জিয়া জামান খান, গণফোরামের শরিফুল ইসলাম, কৃষক-শ্রমিক-জনতা লীগের আবদুল মজিদ, স্বতন্ত্র মোস্তফা মোহসিন ও নওশের আলী।
এই উপনির্বাচনে মোট ১১ জন মনোনয়নপত্র সংগ্রহ করেন। কিন্তু দুজন মনোনয়নপত্র জমা দেননি। তাঁরা হলেন সাবেক সাংসদ কর্নেল (অব.) আবদুল কাদের খান ও সুন্দরগঞ্জ পৌরসভার মেয়র আবদুল্লাহ আল মামুন।
সুন্দরগঞ্জ উপজেলা নির্বাচন কর্মকর্তার কার্যালয়ে রোববার নির্বাচন কমিশন রংপুর অঞ্চলের আঞ্চলিক কর্মকর্তা ও রিটার্নিং কর্মকর্তা জি এম সাহাতাব উদ্দিনের হাতে এসব মনোনয়নপত্র জমা দেন। মনোনয়নপত্র যাচাই-বাছাই ২২ ফেব্রুয়ারি, প্রত্যাহার ১ মার্চ এবং নির্বাচন অনুষ্ঠিত হবে ২২ মার্চ। এই আসনে ভোটারসংখ্যা ৩ লাখ ৩৩ হাজার ৩৮১ জন।
গত ৩১ ডিসেম্বর গাইবান্ধা-১ (সুন্দরগঞ্জ) আসনের সাংসদ মনজুরুল ইসলাম লিটন নিজ বাড়িতে দুর্বৃত্তদের গুলিতে নিহত হন।
