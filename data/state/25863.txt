
বিএনপির চেয়ারপারসন খালেদা জিয়া চার মাসের অন্তর্বর্তীকালীন জামিন পেয়েছেন। জিয়া অরফানেজ ট্রাস্ট দুর্নীতি মামলায় সাজার নথি হাইকোর্টের সংশ্লিষ্ট বেঞ্চে পৌঁছানোর পর আজ সোমবার খালেদা জিয়ার জামিন আবেদনের বিষয়ে এই আদেশ দেওয়া হয়।  
বিচারপতি এম ইনায়েতুর রহিম ও বিচারপতি সহিদুল করিমের বেঞ্চে জামিনের আদেশ দেওয়া হয়। আদালত সূত্র জানায়, হাইকোর্টের সংশ্লিষ্ট শাখা থেকে ৫ হাজার ৩২৮ পৃষ্ঠার নথি টিনের বাক্সে ভরে ওই বেঞ্চে পাঠানো হয়। এই মামলায় ৫ বছরের কারাদণ্ড পাওয়ার পর আপিল এবং জামিনের আবেদন করেন খালেদা জিয়া। 
গতকাল রোববার খালেদা জিয়ার জামিনের বিষয়ে আদেশ দেওয়ার দিন ধার্য ছিল। তবে নির্ধারিত সময়ে নথি না আসায় আদালত আদেশের জন্য আজকের দিন ধার্য করেন।
গত ৮ ফেব্রুয়ারি বিচারিক আদালতে খালেদা জিয়ার সাজার রায় হয়। দুর্নীতির দায়ে সাবেক প্রধানমন্ত্রীকে ৫ বছরের সশ্রম কারাদণ্ড দেন নিম্ন আদালত।
