
সমুদ্রপথে মানবপাচারের শিকার ১১৫ জন বাংলাদেশি কাল মঙ্গলবার দেশে ফিরছেন। এর আগে গত চার মাসে ৫০৬ জন বাংলাদেশি দেশটি থেকে ফিরেছেন। একদিনে এত বেশি সংখ্যক বাংলাদেশি ফেরার নজির নেই।মালয়েশিয়ার বাংলাদেশ হাইকমিশনের প্রথম সচিব (শ্রম) শাহিদা সুলতানা গতকাল মুঠোফোনে প্রথম আলোকে জানান, মঙ্গলবার দুপুরে বাংলাদেশ বিমানের বিজি ০৮৭ ফ্লাইটে তারা মালয়েশিয়া থেকে রওনা হবেন। বিকেলে তারা ঢাকায় এসে পৌঁছাবেন। এই ১১৫ জন এলে মোট ৬২১ জন বাংলাদেশি দেশে ফিরবেন।মালয়েশিয়ার বাংলাদেশ হাইকমিশন এবং পররাষ্ট্র মন্ত্রণালয় সূত্রে জানা গেছে, আগামীকাল যারা ফিরবেন তাদের মধ্যে ২৬ জন কক্সবাজারের, ১৩ জন নরসিংদীর, দশজন হবিগঞ্জের, ছয়জন নারায়ণগঞ্জের এবং পাঁচজন যশোরের বাসিন্দা। বাকিরা চট্টগ্রাম ,বান্দরবান, সুনামগঞ্জ, শরীয়তপুর, মাদারীপুর, গাইবান্ধা, বগুড়া ও কুষ্টিয়ার বাসিন্দা।অবৈধভাবে সাগরপথে মালয়েশিয়া যাওয়ার সময় গত ১১ মে মালয়েশিয়ার লংকাবি দ্বীপের উপকূল থেকে হাজার খানেক অভিবাসীকে উদ্ধার করা হয়। তাদের মধ্যে ৭১৬ জনকে বাংলাদেশি বলে চিহ্নিত করা হয়। ওই ৭১৬ জনের নামের তালিকা পররাষ্ট্র মন্ত্রণালয়ের মাধ্যমে দেশে পাঠানো হয়। এরপর তাদের পরিচয় সম্পর্কে যাচাইবাছাই করে দেশে ফিরিয়ে আনার উদ্যোগ নেওয়া হয়। এদের মধ্যে ৫০৬ জন বিভিন্ন সময়ে ফিরে এসেছেন।
