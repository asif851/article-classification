
ঈদের আগে শ্রমিক-কর্মচারীদের বেতন-বোনাস দেওয়া এবং ঈদে নিরাপদে বাড়ি ফেরার ব্যবস্থা নিশ্চিত করতে ব্যবস্থা গ্রহণের দাবি করছে বাংলাদেশের ওয়ার্কার্স পার্টি।গতকাল শনিবার সকালে ঢাকা মহানগর ওয়ার্কার্স পার্টির উদ্যোগে জাতীয় প্রেসক্লাবের সামনে অনুষ্ঠিত এক সমাবেশে এই দাবি করা হয়। পার্টির মহানগর সভাপতি আবুল হোসেনের সভাপতিত্বে অনুষ্ঠিত সভায় বক্তব্য দেন তপন দত্ত, জাকির হোসেন, কিশোর রায়, মুর্শিদা আক্তার প্রমুখ।বক্তারা ১৪ জুলাইয়ের মধ্যে সব সরকারি-বেসরকারি শ্রমিক-কর্মচারীদের বেতন-ভাতা ও ঈদের বোনাস দেওয়ার দাবি করেন। তাঁরা বলেন, ঈদের কেনাকাটা করতে নগরবাসী এখন বিভিন্ন মার্কেটে যাচ্ছেন। প্রচণ্ড যানজটে পথে দীর্ঘ সময় আটকে থেকে তাঁদের দুর্বিষহ যন্ত্রণা ভোগ করতে হচ্ছে। ঢাকা মহানগরের যানজট এবং জলাবদ্ধতা নিরসনে দ্রুত কার্যকর ব্যবস্থা গ্রহণের আহ্বান জানান তাঁরা। অন্যদিকে যাঁরা ঈদে গ্রামের বাড়ি যাবেন, তাঁদের কাছ থেকে পরিবহনগুলো বেশি ভাড়া আদায় করছে। এদের বিরুদ্ধে ব্যবস্থা নিতে হবে।গম ক্রয়ে সাম্প্রতিক দুর্নীতির প্রসঙ্গে বক্তারা বলেন, এই দুর্নীতির সঙ্গে জড়িত ব্যক্তিদের দৃষ্টান্তমূলক শাস্তির ব্যবস্থা করতে হবে। ঘুষ, দুর্নীতি বন্ধ করতে না পারলে বর্তমান সরকারের ব্যাপক সাফল্য ম্লান হয়ে যাবে বলে তাঁরা মন্তব্য করেন। বিজ্ঞপ্তি।
