
ঢাকা ঘোষণা গ্রহণ করার মধ্য দিয়ে দুই দিনব্যাপী রোহিঙ্গাবিষয়ক আন্তর্জাতিক সম্মেলন শেষ হয়েছে। এই ঘোষণা পাঠ অনুষ্ঠানে প্রধানমন্ত্রী শেখ হাসিনার আন্তর্জাতিক বিষয়ক উপদেষ্টা গওহর রিজভী বলেছেন, রোহিঙ্গা সমস্যার সমাধানে মিয়ানমারের ওপর অবরোধ প্রয়োজন। সেই অবরোধ কার্যকর করার লক্ষ্যে বাংলাদেশকে কাজ করতে হবে।
আজ মঙ্গলবার বিকেলে ঢাকা বিশ্ববিদ্যালয়ের নবাব নওয়াব আলী চৌধুরী সিনেট ভবনে রোহিঙ্গাবিষয়ক আন্তর্জাতিক সম্মেলনের শেষ অধিবেশনে ঢাকা ঘোষণা গৃহীত হয়। ‘রোহিঙ্গা শরণার্থী সংকট: টেকসই সমাধানের লক্ষ্যে’ শীর্ষক এই সম্মেলনের আয়োজন করেছে ঢাকা বিশ্ববিদ্যালয়ের সেন্টার ফর জেনোসাইড স্টাডিজ, ব্র্যাক বিশ্ববিদ্যালয় ও অ্যাকশনএইড বাংলাদেশ। সম্মেলনে বাংলাদেশ, অস্ট্রেলিয়া, ভারত, মিয়ানমার, নেদারল্যান্ডস, সিঙ্গাপুর, সুইডেন, থাইল্যান্ড, যুক্তরাষ্ট্র ও যুক্তরাজ্যের বিশেষজ্ঞরা অংশ নেন।অনুষ্ঠানে বলা হয়, দুই দিনের সম্মেলনে যোগ দেওয়া দেশি-বিদেশি রোহিঙ্গা বিশেষজ্ঞ ও গবেষকেরা ঢাকা ঘোষণা তৈরি করছেন। ঘোষণায় রোহিঙ্গা শরণার্থীদের আত্মনির্ভরতা বাড়ানো, তৃতীয় কোনো দেশে পুনর্বাসনের প্রচেষ্টা এবং মিয়ানমারে সম্মানজনক ও নিরাপদ প্রত্যাবাসনের ব্যবস্থা নিশ্চিত করতে আন্তর্জাতিক সম্প্রদায়ের কাছে আহ্বান জানানো হয়েছে। তাতে বলা হয়, ‘মিয়ানমারে চলমান গণহত্যা, গণসহিংসতা, মানবতাবিরোধী অপরাধ এবং জাতিগত নিধনের ঘটনা ব্যাপক ও গভীরভাবে তদন্ত এবং দায়ী অপরাধীদের বিচার এবং রোহিঙ্গাদের আরও ক্ষতি থেকে রক্ষার জন্য আন্তর্জাতিক সম্প্রদায়ের কাছে দাবি জানানো হচ্ছে।’ অনুষ্ঠানে দুই পৃষ্ঠার ২৩ দফা ঘোষণা পাঠ করেন ঢাকা বিশ্ববিদ্যালয়ের আন্তর্জাতিক সম্পর্ক বিভাগের অধ্যাপক ইমতিয়াজ আহমেদ।
