
ভারতের প্রধানমন্ত্রী নরেন্দ্র মোদি টেলিফোন করে বাংলাদেশের প্রধানমন্ত্রী শেখ হাসিনা ও বাংলাদেশের জনগণকে দীপাবলির শুভেচ্ছা জানিয়েছেন। আজ বুধবার সকালে মোদি ফোন করে এ শুভেচ্ছা জানান।প্রধানমন্ত্রীর প্রেস সচিব ইহসানুল করিম প্রথম আলোকে বলেন, ‘ভারতের প্রধানমন্ত্রী নরেন্দ্র মোদী আজ সকালে প্রধানমন্ত্রী শেখ হাসিনাকে ফোন করেন এবং প্রধানমন্ত্রী ও বাংলাদেশের জনগণকে দেওয়ালি উৎসব উপলক্ষে শুভেচ্ছা জানান। তিনি বলেন, প্রধানমন্ত্রী শেখ হাসিনাও উৎসব উপলক্ষে নরেন্দ্র মোদি এবং ভারতের জনগণকে শুভেচ্ছা জানান।দীপাবলি অথবা ‘আলোক উৎসব’ হিন্দুদের প্রাচীন উৎসব, প্রতিবছর শরৎ অথবা বসন্তে এই উৎসব উদযাপন করা হয়। এটি ভারতের অন্যতম বৃহৎ এবং বর্ণাঢ্য উৎসব। বাংলাদেশে হিন্দু ধর্মাবলম্বীরা যথাযোগ্য মর্যাদায় এ উৎসব পালন করে আসছে।নরেন্দ্র মোদি তাঁর টুইট বার্তায় বাংলাদেশের প্রধানমন্ত্রীর সঙ্গে টেলিফোনালাপের কথা উল্লেখ করেছেন। সেখানে তিনি বলেন, ‘বাংলাদেশের প্রধানমন্ত্রী শেখ হাসিনার সঙ্গে কথা হয়েছে। আমি তাকে দীপাবলির শুভেচ্ছা জানিয়েছি। সন্ত্রাসের বিরুদ্ধে লড়াইয়ে সহায়তা করার জন্য ধন্যবাদ জানিয়েছি।’ভারতের সংবাদমাধ্যম জিনিউজ দাবি করেছে, টেলিফোন আলাপে নরেন্দ্র মোদি উলফা নেতা অনুপ চেটিয়াকে ফেরত ও সন্ত্রাসের বিরুদ্ধে একযোগে কাজ করার জন্য বাংলাদেশের প্রধানমন্ত্রী শেখ হাসিনাকে ধন্যবাদ জানিয়েছেন।অনুপ চেটিয়ার হস্তান্তর বিষয়ে প্রধানমন্ত্রী শেখ হাসিনার সঙ্গে কোনো আলাপ হয়েছে কি না, জানতে চাইলে ইহসানুল করিম বলেন, ‘এ বিষয়ে কোনো আলাপ-আলোচনা হয়নি। দিওয়ালি নিয়েই তাঁরা আলাপ করেছেন।’
