
দুই দিন বিরতির পর আজ বৃহস্পতিবার আবার শুরু হচ্ছে এসএসসি ও সমমানের পরীক্ষায় জিপিএ-৫ পাওয়া কৃতী শিক্ষার্থীদের সংবর্ধনা অনুষ্ঠান। ফরিদপুর জেলার কৃতী শিক্ষার্থীদের সংবর্ধনা দেওয়া হবে আজ। অনুষ্ঠানটি শহরের কবি জসীমউদ্দীন মিলনায়তনে সকাল ১০টায় অনুষ্ঠিত হবে। জেলার বিভিন্ন শিক্ষাপ্রতিষ্ঠানের প্রায় ৫৫০ জন শিক্ষার্থী অনুষ্ঠানে অংশ নেবে।এ ছাড়া কাল ১৩ সেপ্টেম্বর শুক্রবার ফেনী, রাঙামাটি এবং বগুড়ায় সংবর্ধনা অনুষ্ঠান হবে। ফেনীতে জেলা শিল্পকলা একাডেমী মিলনায়তনে প্রায় এক হাজার শিক্ষার্থী, রাঙামাটি জেলা শিল্পকলা একাডেমী মিলনায়তনে ১২৬ জন এবং বগুড়ায় জিলা স্কুল মাঠে প্রায় তিন হাজার শিক্ষার্থী পৃথকভাবে সংবর্ধনা অনুষ্ঠানে অংশ নেবে।উল্লেখ্য, বগুড়ার অনুষ্ঠানে বিশিষ্ট ব্যক্তিদের পাশাপাশি উপস্থিত থাকবেন প্রথম আলোর সম্পাদক মতিউর রহমান। অনুষ্ঠানে গান গাইবেন শিল্পী এস আই টুটুল। বগুড়ার অয়োজনে প্রত্যেক শিক্ষার্থীর সঙ্গে একজন অভিভাবকও উপস্থিত থাকতে পারবেন। প্রথম আলোর উদ্যোগে কৃতী শিক্ষার্থীদের সংবর্ধনা অনুষ্ঠানে সহযোগিতা দিচ্ছে মুঠোফোন সেবাদাতা প্রতিষ্ঠান টেলিটক। ক্রেস্ট ও সনদ প্রদানের পাশাপাশি সংবর্ধিত প্রত্যেক শিক্ষার্থীকে একটি করে থ্রিজি সিম দেওয়া হয়।
