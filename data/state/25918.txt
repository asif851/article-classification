
ব্রাহ্মণবাড়িয়ার নাসিরনগর উপজেলায় তৃতীয় ধাপে অনুষ্ঠিত ইউনিয়ন পরিষদ (ইউপি) নির্বাচনে নবনির্বাচিত ১০টি ইউপির চেয়ারম্যান, সাধারণ সদস্য ও সংরক্ষিত মহিলা সদস্যরা শপথ নিয়েছেন। গতকাল রোববার ব্রাহ্মণবাড়িয়ার জেলা প্রশাসকের কার্যালয়ের সম্মেলনকক্ষে শপথ অনুষ্ঠানের আয়োজন করা হয়। অনুষ্ঠানে নবনির্বাচিত ব্যক্তিদের শপথ করান ভারপ্রাপ্ত জেলা প্রশাসক লুৎফুন নাহার। শপথ নেওয়া ইউপি চেয়ারম্যানরা হলেন হরিপুর ইউনিয়নের দেওয়ান আতিকুর রহমান, চাতলপাড় ইউপির শেখ আবদুল আহাদ, ভলাকুট ইউপির এস এম বাকি বিল্লাহ, কুণ্ডা ইউপির ওয়াছ আলী, বুড়িশ্বর ইউপির এ টি এম মোজাম্মেল হক, গুনিয়াউক ইউপির আবুল হোসেন, চাপরতলা ইউপির ফায়েজ উদ্দিন ভূঁইয়া, গোকর্ণ ইউপির হাসান খান, পূর্বভাগ ইউপির হাবিবুর রহমান ও ধরমণ্ডল ইউপির বাহার উদ্দিন চৌধুরী। তবে উচ্চ আদালতে রিট পিটিশন থাকায় নাসিরনগর সদর, ফান্দাউক ও গোয়ালনগর ইউনিয়নের নির্বাচিত চেয়ারম্যানদের শপথ অনুষ্ঠিত হয়নি।
