
রাজবাড়ীর গোয়ালন্দে ফাঁদে ফেলে এক তরুণীকে ধর্ষণ করা হয়েছে বলে অভিযোগ উঠেছে। ওই তরুণী গত রোববার থানায় লিখিত অভিযোগ দিয়েছেন। ভুক্তভোগী তরুণী বলেন, তিনি সংসার চালানোর জন্য বিদেশে গিয়ে কাজ করতেন। সম্প্রতি তিনি দেশে ফিরে আসেন। তাঁর এলাকার মুদি দোকানি খোরশেদ মোল্লা (৪০) প্রায়ই তাঁর বিয়ের প্রস্তাব নিয়ে তাঁদের বাসায় আসতেন। গত ২৪ ফেব্রুয়ারি বেড়াতে যাওয়ার কথা বলে খোরশেদ তাঁকে রাজবাড়ী নিয়ে যান। সেখানে তাঁকে আটকে বিয়ের প্রস্তাব দেন। এতে রাজি না হওয়ায় তাঁর ভাই ও মাকে হত্যার হুমকি দেন খোরশেদ। তাঁর কাছ থেকে একটি কাগজেও সই নেওয়া হয়। পরে তাঁদের বিয়ে হয়েছে বলে তাঁকে বাড়ি পাঠিয়ে দেন। তরুণী অভিযোগ করেন, এরপর প্রায় রাতে খোরশেদ তাঁকে ধর্ষণ করেন। খোরশেদের স্ত্রী এসব জানলেও তাঁকে (তরুণীকে) কোনো সহায়তা করতেন না। তরুণীর পরিবার বিষয়টি জানতে পেরে স্থানীয় গণ্যমান্য ব্যক্তিদের জানায়। তখন থেকে খোরশেদ এলাকাছাড়া। স্থানীয় বাসিন্দা ও উজানচর ইউনিয়ন আওয়ামী লীগের সাধারণ সম্পাদক আবুল হোসেন বলেন, খোরশেদের বিরুদ্ধে এ ধরনের অনেক অভিযোগ রয়েছে। এসব বিষয়ে কয়েকটি সালিসও হয়েছে। খোরশেদকে বাড়ি না পাওয়ায় তাঁর স্ত্রী মরিয়ম বেগম বলেন, তাঁর স্বামী আরেকটি বিয়ে করেছেন বলে তিনি শুনেছেন। এ নিয়ে এলাকায় কথা উঠলে কয়েক দিন ধরে তিনি বাড়ি ফেরেন না। গোয়ালন্দ ঘাট থানার ওসি এস এম শাহজালাল বলেন, গত রোববার তরুণী ও তাঁর পরিবার অভিযোগ করেছে। বিষয়টি তদন্ত করে ব্যবস্থা নেওয়া হবে।
