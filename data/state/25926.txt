
ঝুঁকিপূর্ণ বিশ্ব ঐতিহ্যের তালিকায় সুন্দরবনের অন্তর্ভুক্তির আশঙ্কা স্থগিত হওয়া আপাত স্বস্তিদায়ক হলেও বিশ্ব ঐতিহ্য রক্ষায় বাংলাদেশ ও ভারতের চ্যালেঞ্জ ও দায় বহুগুণ বাড়ল। আজ শুক্রবার ট্রান্সপারেন্সি ইন্টারন্যাশনাল বাংলাদেশের (টিআইবি) বিজ্ঞপ্তিতে এ কথা বলা হয়। 
ইউনেসকোর সংশ্লিষ্ট ওয়েবসাইটে প্রকাশিত তথ্যসূত্রের উল্লেখ করে টিআইবির বিজ্ঞপ্তিতে জানানো হয়, স্বস্তিমূলক অব্যাহতি পাওয়ার জন্য সরকারের উচ্চপর্যায়ের প্রতিনিধিদের কূটনৈতিক তৎপরতা গুরুত্বপূর্ণ ভূমিকা পালন করেছে। টিআইবির নির্বাহী পরিচালক ইফতেখারুজ্জামান মনে করেন, সাময়িক স্বস্তি রামপাল তাপবিদ্যুৎ প্রকল্প কর্তৃপক্ষ এবং বাংলাদেশ ও প্রতিবেশী ভারত সরকারের ওপর সুন্দরবনের পরিবেশ, প্রতিবেশ ও জীববৈচিত্র্য সুরক্ষা নিশ্চিতের চ্যালেঞ্জ ও দায় বহুগুণে বাড়িয়েছে। বিশ্ব ঐতিহ্য কমিটির পরবর্তী ৪২তম সভার মধ্যে সুনির্দিষ্ট শর্ত পূরণে অর্পিত শর্তাবলি পালনে ব্যর্থ হলে সুন্দরবনকে পুনরায় ঝুঁকিপূর্ণ বিশ্ব ঐতিহ্যের তালিকাভুক্ত করার ঝুঁকি অব্যাহত থাকবে। বিশ্ব ঐতিহ্য কমিটি সংশ্লিষ্ট বিষয়ে বাংলাদেশ ও ভারত কর্তৃপক্ষের কতিপয় সাম্প্রতিক উদ্যোগকে স্বাগত জানিয়েছে। একই সঙ্গে কমিটি বাংলাদেশ ও ভারতকে কয়েকটি সুপারিশ বাস্তবায়নের আহ্বান জানিয়েছে।
