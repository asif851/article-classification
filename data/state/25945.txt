
নির্বাচনকালীন সরকার নিয়ে দলের প্রস্তাবের অগ্রগতির বিষয়ে সরকারি দল আওয়ামী লীগের কাছে জানতে চেয়েছে বিএনপি। তিন দিন আগে অপ্রকাশ্য একটি বৈঠকে এই প্রস্তাব দেওয়া হয়।গতকাল মঙ্গলবার আওয়ামী লীগের সাধারণ সম্পাদক সৈয়দ আশরাফুল ইসলামকে চিঠি দিয়ে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর অগ্রগতির কথা জানতে চান। বিএনপির এক নেতা মির্জা ফখরুলের চিঠিটি সৈয়দ আশরাফের কাছে নিয়ে যান।সৈয়দ আশরাফ মির্জা ফখরুলের প্রতিনিধিকে জানিয়েছেন, তিনি বিএনপির প্রস্তাব প্রধানমন্ত্রীকে দিয়েছেন। বিষয়টি নিয়ে প্রধানমন্ত্রী আলোচনা করছেন।আওয়ামী লীগ ও বিএনপির দলীয় সূত্রে এ তথ্য জানা গেছে।প্রসঙ্গত, এর আগে গত শনিবার বনানীর একটি বাসায় সৈয়দ আশরাফ ও মির্জা ফখরুল বৈঠক করেন। ওই বৈঠকের বিষয়টি সরকারের পক্ষ থেকে স্বীকার করা হলেও মির্জা ফখরুল সাংবাদিকদের কাছে তা অস্বীকার করেন।জানা গেছে, ওই বৈঠকে মির্জা ফখরুল নির্বাচনকালীন সরকার নিয়ে তাদের দলের পক্ষ থেকে একটি প্রস্তাব সৈয়দ আশরাফের কাছে দেন। সৈয়দ আশরাফ প্রস্তাব নিয়ে দলীয় সভানেত্রী ও প্রধানমন্ত্রী শেখ হাসিনার সঙ্গে কথা বলবেন বলে মির্জা ফখরুলকে জানিয়েছিলেন।
