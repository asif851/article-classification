
হরতাল-অবরোধসহ বিভিন্ন রাজনৈতিক কর্মসূচিতে ক্ষতিগ্রস্ত লোকজনের জন্য নাশকতাকারীদের কাছ থেকে ক্ষতিপূরণ আদায়ের সুপারিশ করেছে শ্রম ও কর্মসংস্থান মন্ত্রণালয়–সম্পর্কিত সংসদীয় কমিটি। আজ মঙ্গলবার সংসদ ভবনে অনুষ্ঠিত কমিটির বৈঠকে এই সুপারিশ করা হয়।বৈঠক শেষে জানতে চাইলে কমিটির সদস্য শিরীন আখতার প্রথম আলোকে বলেন, বিরোধী দলের হরতাল, অবরোধ, অগ্নিসংযোগ ও ভাঙচুরসহ বিভিন্ন ধরনের নাশকতামূলক কর্মকাণ্ডে মানুষ মারা যাচ্ছে। তারা গাড়ি পোড়াচ্ছে। রাষ্ট্রীয় সম্পদের ক্ষতি করছে। এ ধরনের কর্মকাণ্ডে যাঁরা ক্ষতিগ্রস্ত হচ্ছেন, তাঁদের জন্য নাশকতাকারীদের কাছ থেকে ক্ষতিপূরণ আদায়ের সুপারিশ করা হয়েছে। মন্ত্রণালয়কে প্রয়োজনে এ বিষয়ে আইন করতে হবে।বৈঠকের কার্যপত্র থেকে জানা যায়, সরকারি তথ্য অনুযায়ী চলতি বছরের ৫ জানুয়ারি থেকে এখন পর্যন্ত পেট্রলবোমা ও ককটেল হামলায় ৫৫ জন নিহত ও ৫৫৬ জন আহত হয়েছেন। এ সময় ৬৬৪টি যানবাহন পোড়ানো এবং ৪১০টি যানবাহন ভাঙচুর করা হয়।
সংসদ সচিবালয় থেকে জানানো হয়, বৈঠকে মন্ত্রণালয় থেকে জানানো হয়, সাম্প্রতিক হরতাল-অবরোধে শ্রমিক পক্ষের ক্ষয়ক্ষতির বিবেচনায় ক্ষতিগ্রস্ত ৪৯ জন শ্রমিককে শ্রমিক কল্যাণ তহবিল থেকে অনুদান দেওয়া হয়েছে।
কমিটির সভাপতি মুন্নুজান সুফিয়ানের সভাপতিত্বে অনুষ্ঠিত বৈঠকে কমিটি সদস্য শ্রম ও কর্মসংস্থান প্রতিমন্ত্রী মুজিবুল হক, ইসরাফিল আলম, আনোয়ারুল আবেদীন খান, ছবি বিশ্বাস, শিরীন আখতার, রুহুল আমিন ও রেজাউল হক চৌধুরী অংশ নেন।
