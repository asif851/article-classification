

স্বরাষ্ট্রমন্ত্রী আসাদুজ্জামান খান কামাল বলেছেন, রাজধানীর শাহবাগে তিতুমীর কলেজের ছাত্র সিদ্দিকুর রহমানের চোখ জখম হওয়ার ঘটনায় ইতিমধ্যে একটি তদন্ত কমিটি গঠন করা হয়েছে। তাদের প্রতিবেদনে সন্তুষ্ট না হলে প্রয়োজনে আরেকটি কমিটি গঠন করা হবে।
আজ মঙ্গলবার সচিবালয়ে এক সংবাদ সম্মেলনে সাংবাদিকদের প্রশ্নের জবাবে মন্ত্রী এ কথা বলেন। তবে তিনি বলেন, শাহবাগের মোড় যাতে বন্ধ না করা হয়, সে বিষয়ে নির্দেশনা রয়েছে।
রুটিনসহ পরীক্ষার তারিখ ঘোষণার দাবিতে ঢাকা বিশ্ববিদ্যালয়ের অধিভুক্ত হওয়া রাজধানীর সাতটি কলেজের শিক্ষার্থীদের সঙ্গে তিতুমীর কলেজের রাষ্ট্রবিজ্ঞান বিভাগের তৃতীয় বর্ষের ছাত্র সিদ্দিকুরও গত বৃহস্পতিবার শাহবাগে অবস্থান নিয়েছিলেন। একপর্যায়ে পুলিশের ‘কাঁদানে গ্যাসের শেলে’ তাঁর দুই চোখ মারাত্মকভাবে ক্ষতিগ্রস্ত হয়।
মাদকদ্রব্যের অপব্যবহার ও পাচারবিরোধী আন্তর্জাতিক দিবস উপলক্ষে সচিবালয়ে আজকের সংবাদ সম্মেলনে আসেন স্বরাষ্ট্রমন্ত্রী। মন্ত্রী জানান, গত ২৬ জুন ঈদুল ছিল। এ কারণে ২৬ জুলাই দিবসটি পালনের উদ্যোগ নেওয়া হয়েছে।
দেশে মাদকদ্রব্য পাচার বন্ধ করতে নতুন আইন প্রণয়নের বিষয়টি চূড়ান্ত পর্যায়ে রয়েছে বলে জানান আসাদুজ্জামান খান। তিনি বলেন, এই আইনের বিভিন্ন ধারা নতুন করে সাজানো হয়েছে। মাদকের বিরুদ্ধে অভিযানের পাশাপাশি মাদকাসক্তদের চিকিৎসা কার্যক্রম জোরদার করা হয়েছে। এ ছাড়া বিভিন্ন শিক্ষাপ্রতিষ্ঠানে মাদকবিরোধী কমিটি গঠন করা হয়েছে।
