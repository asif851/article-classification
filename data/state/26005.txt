
চাঁপাইনবাবগঞ্জে ১৪ বছরের এক কিশোরীকে অপহরণের পর ধর্ষণের ঘটনায় করা মামলায় তিনজনের যাবজ্জীবন সশ্রম কারাদণ্ড হয়েছে। এ ছাড়া প্রত্যেককে এক লাখ টাকা করে জরিমানা এবং অনাদায়ে আরও তিন বছর করে বিনাশ্রম কারাদণ্ড দিয়েছেন আদালত। জরিমানার অর্থ ওই কিশোরীকে দিতে নির্দেশ দেওয়া হয়েছে।
আজ বুধবার দুপুরে চাঁপাইনবাবগঞ্জের নারী ও শিশু নির্যাতন দমন বিশেষ আদালত-২-এর বিচারক ও অতিরিক্ত দায়রা জজ জিয়াউর রহমান আসামিদের উপস্থিতিতে এ রায় ঘোষণা করেন।
দণ্ডপ্রাপ্ত আসামিরা হলেন শিবগঞ্জ উপজেলার মির্জাপুর গ্রামের জিয়ারুল ইসলাম (২৮), বাটা গ্রামের নজরুল ইসলাম (৪০) ও কাশিয়াবাড়ি খাসপাড়া গ্রামের এজু ওরফে নজু ওরফে নজরুল (৪৯)।
অতিরিক্ত সরকারি কৌঁসুলি আঞ্জুমান আরা বেগম বলেন, ২০১৩ সালের ২০ আগস্ট কিশোরী শিবগঞ্জে খালার বাড়িতে বেড়াতে যায়। ওই রাতে মাটির ঘরের সিঁধ কেটে কিশোরীকে অপহরণ করে ধর্ষণ করেন আসামিরা। পরের দিন কিশোরীকে হাত-পা বাঁধা অবস্থায় উদ্ধার করে হাসপাতালে ভর্তি করা হয়। এ ঘটনায় কিশোরীর বাবা বাদী হয়ে ২৫ আগস্ট শিবগঞ্জ থানায় পাঁচজনের বিরুদ্ধে ধর্ষণ মামলা করেন। ২০১৩ সালের ২১ নভেম্বর এই তিনজনের বিরুদ্ধে আদালতে অভিযোগপত্র দাখিল করেন মামলার তদন্ত কর্মকর্তা শিবগঞ্জ থানার উপপরিদর্শক (এসআই) আবুল কালাম আজাদ।
 
