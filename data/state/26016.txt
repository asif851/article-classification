
ঢাকার অদূরে সাভারের হেমায়েতপুরে প্রান্ত ডেইরি ফার্ম থেকে আজ শনিবার তিন কিশোরের লাশ উদ্ধার করা হয়েছে।
এই তিন কিশোর হলো দুই ভাই নাসির উদ্দিন (১৬) ও জীবন (১৭) এবং তাদের মামাতো ভাই শাহাদাত হোসেন (১৬)।
নাসির ও জীবন তাদের বাবা জিয়ারুল রহমান ও মা নাসরিনের সঙ্গে প্রান্ত ডেইরি ফার্ম এলাকায় থাকত। জিয়ারুল প্রান্ত ডেইরি ফার্মের শ্রমিক। তাঁর বাড়ি নীলফামারীর কিশোরগঞ্জ উপজেলার মাগুরা গ্রামে।
নাসির ও জীবন গাড়ির ওয়ার্কশপে কাজ শিখত। আর শাহাদাত একটি চায়নিজ রেস্তোরাঁয় কাজ করত।
পরিবারের লোকজন জানান, গতকাল শুক্রবার রাত ১১টার দিকে পাঁচজন খাওয়াদাওয়ার পর দুটি ভিন্ন কক্ষে ঘুমাতে যায়। আজ সকাল আটটার দিকে জিয়ারুল ঘুম থেকে ওঠেন। নয়টা পর্যন্ত তিন কিশোরের কেউ ঘুম থেকে না ওঠায় তিনি ডাকাডাকি করেন। জানালা দিয়ে তিনি ওই তিনজনকে দেখতে পান। লম্বা লাঠি দিয়ে তিনি তাদের খোঁচা দিয়ে ডাকাডাকি করেন। কিন্তু তারা না ওঠায় তিনি পুলিশকে খবর দেন। পুলিশ গিয়ে ঘরের দরজা খুলে ভেতরে ঢুকে লাশ উদ্ধার করে।
সাভার মডেল থানার সহকারী পুলিশ সুপার রাসেল শেখ বলেন, আপাতদৃষ্টিতে মনে হচ্ছে না যে তাদের হত্যা করা হয়েছে। তিন কিশোরের শরীরে আঘাতের চিহ্ন নেই। এ ছাড়া ঘরের দরজা ভেতর থেকে আটকানো ছিল।
র‍্যাব–৪ সাভার ক্যাম্পের এএসপি উনুমং বলেন, খাদ্যে বিষক্রিয়া, বজ্রপাত অথবা বিদ্যুতায়িত হয়ে ওই কিশোরেরা মারা যেতে পারে বলে ধারণা করা হচ্ছে। ময়নাতদন্তের প্রতিবেদন ছাড়া কিছু বলা সম্ভব নয়।
