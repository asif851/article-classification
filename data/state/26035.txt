
সড়ক পরিবহন ও সেতুমন্ত্রী ওবায়দুল কাদের বলেছেন, বিএনপি ও জামায়াত একই মেরুর বাসিন্দা। আদর্শগতভাবে তারা খুব কাছাকাছি। বিএনপির জামায়াত ছাড়ার গুঞ্জন শোনা গেলেও আনুষ্ঠানিক কোনো ঘোষণা আসেনি। যদি বিচ্ছিন্ন হয়, তাহলে সেটা হবে লোক দেখানো।
আজ বৃহস্পতিবার দুপুরে ফেনীর মহিপাল এলাকায় ঢাকা-চট্টগ্রাম মহাসড়কে ছয় লেনের উড়ালসড়কের (ফ্লাইওভার) নির্মাণকাজের অগ্রগতি পরিদর্শনের সময় সাংবাদিকদের প্রশ্নের জবাবে সেতুমন্ত্রী এ কথা বলেন।
কারা জঙ্গিবাদের ইন্ধন দিচ্ছেন—এমন প্রশ্নের জবাবে মন্ত্রী বলেন, বিষয়টি প্রধানমন্ত্রীর নজরে আছে। তিনি (প্রধানমন্ত্রী) এরই মধ্যে এ বিষয়ে ইঙ্গিতও দিয়েছেন। শিগগিরই বিষয়টি উন্মোচিত হবে।
অপর এক প্রশ্নের জবাবে সেতুমন্ত্রী বলেন, জাতীয় সংসদ নির্বাচন যথাসময়ে অনুষ্ঠিত হবে। বর্তমান সংসদের মেয়াদ পূর্তির (৫ বছর) তিন মাস আগে নির্বাচন করার সাংবিধানিক বাধ্যবাধকতা রয়েছে। বর্তমান সংসদের মেয়াদ আড়াই বছর শেষ। কাজেই এখন থেকেই নির্বাচনের প্রস্তুতি নিতে হবে। সে কারণেই প্রধানমন্ত্রী দলের সংসদীয় সভায় সাংসদদের নির্বাচনী প্রস্তুতি নিতে নির্দেশনা দিয়েছেন।
উড়ালসড়কের কাজের অগ্রগতিতে সন্তোষ প্রকাশ করে মন্ত্রী বলেন, ২০১৭ সালের ডিসেম্বরের মধ্যেই এ কাজ শেষ হবে।
সড়ক বিভাগের জমি বেদখল হওয়া প্রসঙ্গে সেতুমন্ত্রী বলেন, অবৈধ দখলকারীদের দখল ছাড়তে ৩১ জুলাই পর্যন্ত মাইকে প্রচার করা হবে। ১ আগস্ট থেকে উচ্ছেদ অভিযান শুরুর জন্য তিনি সংশ্লিষ্ট ব্যক্তিদের নির্দেশ দেন।
এ সময় মহিপালে ছয় লেন উড়ালসড়ক কাজের দায়িত্বে থাকা সেনাবাহিনীর মেজর শিবলী সাদিক, ফেনীর পুলিশ সুপার মো. রেজাউল হক, অতিরিক্ত জেলা প্রশাসক (রাজস্ব) মো. আবুল হাসেম, অতিরিক্ত পুলিশ সুপার মো. সামছুল আলম সরকার উপস্থিত ছিলেন।
