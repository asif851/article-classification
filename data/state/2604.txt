
৩৮তম বিসিএস প্রিলিমিনারি পরীক্ষার ফল মার্চের প্রথম সপ্তাহে প্রকাশ করা হবে। আজ মঙ্গলবার সকালে বাংলাদেশ কর্মকমিশনের (পিএসসি) চেয়ারম্যান
মোহাম্মদ সাদিক প্রথম আলোকে এ কথা বলেন। তিনি বলেন, ‘ফলাফল মার্চের প্রথম সপ্তাহের মধ্যেই হবে। যত আগে পারব ফলাফল প্রকাশ করব।’
গত বছরের ২৯ ডিসেম্বর এই পরীক্ষা অনুষ্ঠিত হয়। পরীক্ষা হওয়ার প্রায় দুই মাসের মধ্যে এই পরীক্ষার ফলাফল প্রকাশ করা হচ্ছে।
বিসিএসের আবেদনের ক্ষেত্রে ৩৮তম বিসিএসে রেকর্ড সৃষ্টি হয়। এতে ৩ লাখ ৮৯ হাজার ৪৬৮ জন প্রার্থী আবেদন করেন।
এর আগে ৩৭তম বিসিএসে অংশ নেন ২ লাখ ৪৩ হাজার ৪৭৬ জন পরীক্ষার্থী। এর আগে এটিই ছিল বিসিএসে সবচেয়ে বেশি প্রার্থীর আবেদন।
পিএসসি সূত্র জানায়, ৩৮তম বিসিএসের মাধ্যমে জনপ্রশাসনে ২ হাজার ২৪ জন ক্যাডার কর্মকর্তা নিয়োগ করা হবে। প্রশাসন ক্যাডারে ৩০০, পুলিশ ক্যাডারের ১০০টি পদসহ ৩৮তম বিসিএসে সাধারণ ক্যাডারে মোট ৫২০টি, কারিগরি ও পেশাগত ক্যাডারে ৫৪৯টি এবং শিক্ষা ক্যাডারে ৯৫৫টি পদ থাকছে।
