

আওয়ামী লীগের সাধারণ সম্পাদক ওবায়দুল কাদের বলেছেন, সজীব ওয়াজেদ জয়কে ঘিরে তাঁদের স্বপ্ন আছে। আশা আছে। তিনি দলের ভবিষ্যৎ নেতা। সময়মতো তিনি দলের কমিটিতে আসতে পারবেন। তবে এ ব্যাপারে তাঁর আগ্রহেরও একটি বিষয় আছে। তাঁকে জোর করে পদ দেওয়া যায় না। ভবিষ্যতে তিনি সম্মত হলে তাঁকে পদ দেওয়া হবে।
আজ বুধবার রাজধানীর ধানমন্ডিতে আওয়ামী লীগ সভানেত্রীর রাজনৈতিক কার্যালয়ে দলের নবনির্বাচিত সম্পাদকমণ্ডলীর বৈঠক শেষে সাংবাদিকদের কাছে এসব কথা বলেন ওবায়দুল কাদের।
আওয়ামী লীগের সভাপতি শেখ হাসিনার ছেলে সজীব ওয়াজেদ জয় প্রধানমন্ত্রীর তথ্য ও যোগাযোগপ্রযুক্তি-বিষয়ক উপদেষ্টার দায়িত্ব পালন করছেন। আওয়ামী লীগের সদ্য সমাপ্ত জাতীয় সম্মেলনে তাঁকে দলের নেতৃত্বে আনার দাবি জানিয়েছিলেন তৃণমূল নেতারা।
এ প্রসঙ্গে আওয়ামী লীগের সাধারণ সম্পাদক বলেন, তাঁরা জয়কে দলীয় পদে থাকার বিষয়ে বলেছিলেন। কিন্তু তাঁর কথা, তিনি দেশের বাইরে থাকেন। দেশে থাকলে হয়তো পদে থাকতে পারতেন।
আওয়ামী লীগের সাধারণ সম্পাদক বলেন, দলের জাতীয় সম্মেলনের মঞ্চেই উঠতে চাননি জয়। তিনি কাউন্সিলর হিসেবেই সম্মেলনে থাকতে চেয়েছিলেন। কিন্তু নেতা-কর্মীদের চাপে তাঁকে মঞ্চে উঠতে হয়েছিল। তাঁকে বক্তৃতা দেওয়ার জন্য বলা হয়েছিল। তাতে তিনি রাজি হননি।
ওবায়দুল কাদের বলেন, সজীব ওয়াজেদ জয় ভবিষ্যতে রাজি হলে তাঁকে পদ দেওয়া হবে।
সম্পাদকমণ্ডলীর সঙ্গে বৈঠক শেষে আগামী ৩ নভেম্বর জেলহত্যা দিবস উপলক্ষে দলের কর্মসূচি ঘোষণা করেন ওবায়দুল কাদের।
