
বগুড়ার দুপচাঁচিয়ার তালোড়ায় ট্রেনে কাটা পড়ে স্বামী-স্ত্রীর মৃত্যু হয়েছে। আজ রোববার দুপুর সাড়ে ১২টার দিকে তালোড়া রেলস্টেশনের পশ্চিমে এ ঘটনা ঘটে।
নিহত দুজন হলেন আরিফুল ইসলাম (২৪) ও তাঁর স্ত্রী হাসিনা বেগম (২০)। তাঁরা তালোড়ার দেবখণ্ড মধ্যপাড়া গ্রামের বাসিন্দা।
প্রত্যক্ষদর্শী অন্তত পাঁচ থেকে ছয়জনের সঙ্গে কথা বলে জানা গেছে, বগুড়া থেকে সান্তাহারগামী দোলনচাঁপা ৭৬৮ ডাউন ট্রেনে কাটা পড়েন আরিফুল ও হাসিনা। তালোড়া রেলস্টেশন থেকে দুই কিলোমিটার দূরে দেবখণ্ড রেলসেতুর কাছে তাঁরা ট্রেনের নিচে ঝাঁপ দেন বলে প্রত্যক্ষদর্শীদের ভাষ্য।
তালোড়া ইউনিয়ন পরিষদের সদস্য আবদুল মান্নান বলেন, আরিফুল ভ্যান চালিয়ে জীবিকা চালান। তাঁর আর্থিক অবস্থা ভালো ছিল না।
তালোড়া রেলস্টেশনের মাস্টার আবদুর রহিম ট্রেনে কাটা পড়ে দম্পতির মৃত্যুর বিষয়টি নিশ্চিত করেছেন।
বগুড়া রেলওয়ে পুলিশের উপপরিদর্শক (এসআই) হারুন অর রশিদ বলেন, ‘দুর্ঘটনার কথা শুনেছি। ঘটনাস্থলে গিয়ে নিহত ব্যক্তিদের পরিবারের পক্ষ থেকে কোনো আপত্তি না পেলে লাশ পরিবারের হাতে তুলে দেওয়া হবে।’
