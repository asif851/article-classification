
পার্বতীপুরের মধ্যপাড়া পাথর খনি ও বড়পুকুরিয়া কয়লাখনি পরিদর্শন করেছে সরকারি প্রতিনিধিদল। সরকারের জ্বালানি ও খনিজ সম্পদ মন্ত্রণালয়-সম্পর্কিত সংসদীয় স্থায়ী কমিটির সভাপতি তাজুল ইসলামের নেতৃত্বে সাত সদস্যের একটি দল এ পরিদর্শনে যায়।প্রতিনিধিদলে আরও ছিলেন কমিটির সদস্য আবু জাহির, মন্ত্রণালয়ের অতিরিক্ত সচিব গোলাম মোস্তফা, সহকারী সচিব মো. মোক্তাদির প্রমুখ।প্রতিনিধিদল গত শুক্রবার পার্বতীপুরে এসে মধ্যপাড়া কঠিন শিলাখনি পরিদর্শন ও খনির কর্মকর্তাদের সঙ্গে মতবিনিময় করেন। গতকাল তাঁরা বড়পুকুরিয়া কয়লাখনিতে যান। প্রতিনিধিদল প্রথমে কয়লা উত্তোলন পরিস্থিতিসহ খনির সার্বিক বিষয় নিয়ে খনির ঊর্ধ্বতন কর্মকর্তাদের সঙ্গে আলোচনা করে। পরে দুপুরে খনি অভ্যন্তরে গিয়ে কয়লা উত্তোলন কার্যক্রম দেখে। এ সময় প্রতিনিধিদলের সঙ্গে ছিলেন বড়পুকুরিয়া কয়লাখনির ব্যবস্থাপনা পরিচালক মো. আমিনুজ্জামান, মধ্যপাড়া পাথর খনির মহাব্যবস্থাপক (অপারেশন) মীর মো. আবদুল হান্নান, জিএম (প্রশাসন ও অর্থ) নেয়াজুর রহমান ও ঠিকাদারি প্রতিষ্ঠান জার্মানিয়া-ট্রেস্ট কনসোর্টিয়াম (জেটিসি) প্রতিনিধি, কয়লাখনির চীনা ঠিকাদারি প্রতিষ্ঠানের কর্মকর্তা প্রমুখ।তাজুল ইসলাম বলেন, দেশের আর্থসামাজিক ও জীবন মানোন্নয়নে পার্বতীপুরের বড়পুকুরিয়া কয়লাখনি ও মধ্যপাড়া পাথর খনি গুরুত্বপূর্ণ অবদান রাখছে। উত্তরাঞ্চলের পার্বতীপুর, ফুলবাড়ী, জামালগঞ্জ, নবাবগঞ্জ ও রংপুরের খালাস পীরের মাটির নিচে মূল্যবান খনিজ সম্পদ রয়েছে। এই সম্পদ দেশের কাজে লাগাতে পারলে দেশের জ্বালানি ও বিদ্যুৎ খাতের আরও উন্নয়ন হবে।
