
‘আর কোনো দাবি নাই, নোয়াখালী বিভাগ চাই’—এই স্লোগানে দুটি সংগঠনের উদ্যোগে গতকাল সোমবার সকালে নোয়াখালীর সুবর্ণচর উপজেলা সদরে মানববন্ধন ও সমাবেশ করা হয়েছে। প্রায় ঘণ্টাব্যাপী এই কর্মসূচিতে উপজেলার বিভিন্ন স্কুল ও কলেজের শিক্ষার্থী ছাড়াও শিক্ষক, ব্যবসায়ী, বিভিন্ন সামাজিক সংগঠনের প্রতিনিধি, চাকরিজীবীসহ নানা শ্রেণি-পেশার মানুষ অংশ নেন।নোয়াখালী বিভাগ অনলাইন গ্রুপ ও নোয়াখালী পেইজ নামের অনলাইনভিত্তিক দুটি সংগঠন উপজেলা সদরের জিরো পয়েন্টে এ কর্মসূচির আয়োজন করে। অংশগ্রহণকারীরা বৃহত্তর নোয়াখালী ও বৃহত্তর কুমিল্লাকে নিয়ে ‘নোয়াখালী বিভাগ’ ঘোষণার দাবি-সংবলিত ব্যানার ও পোস্টার বহন করেন। মানববন্ধনে বক্তব্য দেন সুবর্ণচর উপজেলা পরিষদের ভাইস চেয়ারম্যান সহিদ সারওয়ার্দী, উপজেলার চরক্লার্ক ইউনিয়ন পরিষদের (ইউপি) চেয়ারম্যান আবুল বাসার, অনলাইন গ্রুপ নোয়াখালী পেইজের সদস্য মিজানুর রহমান, মোরশেদ হোসেন, তাহসান তুহিন, ইমাম উদ্দিন প্রমুখ।মানববন্ধনে বক্তারা বলেন, ঐতিহ্যবাহী জেলা নোয়াখালীকে বাদ দিয়ে কুমিল্লার একটি ইউনিয়ন ‘ময়নামতি’র নামে বিভাগ ঘোষণা মেনে নেওয়া যায় না। কুমিল্লা ও চাঁদপুর দুই জেলার দুই-তৃতীয়াংশ লোক নোয়াখালীর আঞ্চলিক ভাষায় কথা বলে বলে তাঁরা দাবি করেন। নোয়াখালীর সঙ্গে ফেনী, লক্ষ্মীপুর, চাঁদপুর, কুমিল্লা ও ব্রাহ্মণবাড়িয়া জেলার সড়ক ও রেলপথ রয়েছে। নোয়াখালীকে বিভাগ ঘোষণার দাবি মেনে নেওয়ার জন্য সরকারের প্রতি আহ্বান জানান তাঁরা। মানববন্ধন শেষে বিভাগ বাস্তবায়নের দাবিতে গণস্বাক্ষর সংগ্রহ করা হয়।
