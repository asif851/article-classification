
দুই খণ্ডে বিভক্ত ঢাকা মহানগর আওয়ামী লীগের কমিটি কাল রোববার ঘোষণা করা হবে। ‘ঢাকা মহানগর আওয়ামী লীগ (উত্তর)’ ও ‘ঢাকা মহানগর আওয়ামী লীগ (দক্ষিণ) ’ এই দুটি নামে এখন থেকে ঢাকা মহানগর আওয়ামী লীগ পরিচালিত হবে। 
আওয়ামী লীগের একাধিক নেতা জানিয়েছেন, গত বছর এপ্রিলে ঢাকা সিটি করপোরেশনের নির্বাচনের পর কেন্দ্রীয় নেতা সাবেক খাদ্যমন্ত্রী আবদুর রাজ্জাক ও সাবেক বাণিজ্যমন্ত্রী ফারুক খানকে ঢাকা মহানগর উত্তর ও দক্ষিণের জন্য পৃথক দুই কমিটি করার দায়িত্ব দেন শেখ হাসিনা। ফারুক খান উত্তরে ঢাকা-১১ আসনের সাংসদ এ কে এম রহমতুল্লাহ ও মো. সাদেক খানকে যথাক্রমে সভাপতি ও সাধারণ সম্পাদক করে খসড়া কমিটি প্রস্তাব করেন। দক্ষিণের জন্য আবদুর রাজ্জাক সভাপতি হিসেবে এম এ আজিজ ও শাহে আলম মুরাদকে সাধারণ সম্পাদক প্রস্তাব করে কমিটি চূড়ান্ত করে সভানেত্রী শেখ হাসিনার কাছে জমা দেন। তবে গত ২৩ জানুয়ারি এম এ আজিজ মারা যাওয়ায় তাঁর স্থলে লালবাগ থানা আওয়ামী লীগের সভাপতি আবুল হাসনাতকে সভাপতি হিসেবে চূড়ান্ত করেন দলীয় প্রধান শেখ হাসিনা। দলীয় অভ্যন্তরীণ দ্বন্দ্ব, ঢাকাকে দুই সিটি করপোরেশনে ভাগ এবং দলীয় কর্মকাণ্ডকে গতিশীল করতে আওয়ামী লীগ এমন সিদ্ধান্ত নিয়েছে দলটির নীতি নির্ধারকেরা বলেছেন। জানতে চাইলে আওয়ামী লীগের যুগ্ম সাধারণ সম্পাদক মাহবুব উল আলম হানিফ প্রথম আলোকে বলেন, ‘ঢাকাতে দুটি সিটি করপোরেশন ভাগ করা হয়েছে, সবকিছু এখন দুই ভাগে পালিত হচ্ছে। এ কারণে ঢাকা মহানগর আওয়ামী লীগের দুটি কমিটি হবে। আগামীকাল রোববার বেলা ১১টায় ধানমন্ডি কার্যালয়ে এ কমিটি ঘোষণা করা হবে।’ কেন্দ্রীয় ও ঢাকা মহানগর আওয়ামী লীগের তিনজন নেতা বলেন, মহানগর আওয়ামী লীগের পরিধি অনেক বৃদ্ধি পেয়েছে। গত ৫ জানুয়ারিতেও মহানগর উত্তর এবং দক্ষিণ আলাদাভাবে কর্মসূচি পালন করেছে। এ ছাড়া সিটি করপোরেশনও দুটি। একটি কমিটিতে সবাইকে জায়গা দেওয়া সম্ভব হবে না। সুতরাং একটি কমিটি দেওয়া হলে বিশৃঙ্খলা ও গ্রুপিং হবে। এ ছাড়া ঢাকা মহানগরে আন্দোলনে গতি আনতে দুটি কমিটি গঠন করতে নির্দেশ দিয়েছেন সভানেত্রী শেখ হাসিনা। তাঁরা জানান, মহানগর কমিটির উত্তর ও দক্ষিণের সভাপতি-সাধারণ সম্পাদকের নাম ঘোষণার পরই সব থানা, ওয়ার্ড ও ইউনিয়ন কমিটি গঠন করা হবে। মহানগর আওয়ামী লীগের একাধিক নেতা জানান, প্রায় সাড়ে নয় বছর পর ২০১২ সালের ২৭ ডিসেম্বর অনুষ্ঠিত হয় ঢাকা মহানগর আওয়ামী লীগের ত্রিবার্ষিক সম্মেলন। সম্মেলনের পর মহানগরের অন্তর্গত ১০৩টি ওয়ার্ড, ১৭টি ইউনিয়ন ও ৪৯টি থানা কমিটি গঠন ২৮ ফেব্রুয়ারির মধ্যে শেষ করার নির্দেশ দেওয়া হয়। সর্বশেষ আওয়ামী লীগের ঢাকা মহানগর শাখার সর্বশেষ কমিটি গঠিত হয় ২০০৩ সালের ১৮ জুন। ওই বছর জুনে সম্মেলন অনুষ্ঠিত হলেও পরের বছর ২০০৪ সালের ১ এপ্রিল মোহাম্মদ হানিফকে সভাপতি ও মোফাজ্জল হোসেন চৌধুরী মায়াকে সাধারণ সম্পাদক করে গঠিত পূর্ণাঙ্গ কমিটির অনুমোদন দেওয়া হয়। পরবর্তীতে ২০০৬ সালের নভেম্বরে মারা যান মোহাম্মদ হানিফ। তার মৃত্যুর পর এক নম্বর সহসভাপতি ওমর আলী ভারপ্রাপ্ত সভাপতি হিসেবে দায়িত্ব চালিয়ে যেতে থাকেন। এরপর ওয়ান-ইলেভেনের পরিবর্তিতে পরিস্থিতিতে দায়িত্ব পান ৬ নম্বর সহসভাপতি এম এ আজিজ।
