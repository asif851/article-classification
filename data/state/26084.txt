
লালমনিরহাটের পাটগ্রাম উপজেলার পাটগ্রাম ইউনিয়নের ব্যাঙেরবাড়ি সীমান্তের ওপারে এক বাংলাদেশি গরু ব্যবসায়ীকে পিটিয়ে হত্যা করেছে ভারতীয় গ্রামবাসী। গতকাল বুধবার গভীর রাতে এ ঘটনা ঘটে।
নিহত বাংলাদেশির নাম আমিনুর ইসলাম (৩৫)। তিনি উপজেলার বুড়িমারী ইউনিয়নের তেলিপাড়া গ্রামের আবদুল লতিফের ছেলে।
গ্রামবাসী ও বর্ডার গার্ড বাংলাদেশ (বিজিবি) সূত্রে জানা গেছে, গতকাল গভীর রাতে বাংলাদেশি গরু ব্যবসায়ী আমিনুর ভারতের পশ্চিমবঙ্গের কুচবিহারের মেকলিগঞ্জ মহকুমা সদরের গোলাপাড়া গ্রাম দিয়ে গরু নিয়ে বাংলাদেশে আসছিলেন। পথে গ্রামবাসী তাঁকে আটকে গরুচোর সন্দেহে পিটুনি দেয়। পরে তাঁর লাশ ৮৩২ আন্তর্জাতিক সীমান্ত পিলারের ৮৩২ কাছে কাঁটাতারের বেড়ার ভারতীয় অংশে ফেলে রাখে।
ঘটনার সত্যতা নিশ্চিত করে লালমনিরহাট ১৫ ব্যাটালিয়নের কমান্ডার লে. কর্নেল মো. শফিউল আলম খান বলেন, কোম্পানিপর্যায়ে লাশ ফেরত চেয়ে পতাকা বৈঠকের জন্য ভারতীয় সীমান্তরক্ষী বাহিনীর (বিএসএফ) প্রতি আমন্ত্রণ জানানো হয়।
গ্রামবাসী অলিউর রহমান জানান, গতকাল গভীর রাতে তিনি ভারতীয়দের চেঁচামেচি শুনতে পান। ভোরে একটি লাশ পড়ে থাকতে দেখেন। 
