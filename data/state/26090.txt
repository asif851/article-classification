
ভারতের কারাগারে আটক সাত খুন মামলার প্রধান আসামি নূর হোসেনকে ইন্টারপোলের মাধ্যমে দেশে ফিরিয়ে আনার আদেশ দিয়েছেন আদালত।
আজ মঙ্গলবার বিকেলে নারায়ণগঞ্জ জ্যেষ্ঠ বিচারিক হাকিম (জুডিশিয়াল ম্যাজিস্ট্রেট) চাঁদনী রূপমের আদালত এ নির্দেশ দেন। আদেশের বাংলায় লিখিত কপি ইংরেজিতে অনুবাদ করে ইন্টারপোলের কাছে পাঠানো হবে। কাল বুধবারের মধ্যে এ কপি ইন্টরপোলের কাছে পাঠানো হবে।নারায়ণগঞ্জ আদালতের সিএসআই আশরাফুজ্জামান জানান, আদালত ইন্টারপোলের মাধ্যমে নূর হোসেনকে ফিরিয়ে আনতে আদেশ দিয়েছেন। আদেশের কপি ফ্যাক্স ও মেইলযোগে পাঠানোর প্রক্রিয়া চলছে।এ ব্যাপারে সাত খুনের মামলার বাদী জেলা আইনজীবী সমিতির সভাপতি সাখাওয়াত হোসেন বলেছেন, মামলার তদন্তকারী কর্মকর্তার আবেদনের পরিপ্রেক্ষিতে আদালত স্বরাষ্ট্র মন্ত্রণালয় পররাষ্ট্র মন্ত্রণালয়ের সাহায্য ইন্টারপোলের মাধ্যমে নূর হোসেনকে দেশে ফিরিয়ে আনার নির্দেশ দিয়েছেন। মামলার তদন্তকারী কর্মকর্তার এই আবেদনের প্রতিক্রিয়ায় তিনি বলেছেন, ‘এত দিন পর কেন নূর হোসেনকে দেশে ফিরিয়ে আনার আবেদন করা হলো? আগে কেন করা হলো না? আগে আবেদন করা হলে নূর হোসেনকে দেশে ফিরিয়ে এনে দ্রুত বিচারের মুখোমুখি করা সম্ভব হতো।’প্রসঙ্গত, চলতি বছরের ২৭ মে সাত খুনের ঘটনায় দুই দফায় নূর হোসেনের বিরুদ্ধে ফ্রান্সভিত্তিক আন্তর্জাতিক পুলিশ সংস্থা—ইন্টারপোল তাদের ওয়েব পেইজে নূর হোসেনের ছবি ও নাম সংযুক্ত করে রেড ওয়ারেন্ট জারি করে। এর আগে নূর হোসেনকে রেড ওয়ারেন্টভুক্ত করতে গত ২২ মে পুলিশ সদর দপ্তরকে চিঠি দেয় নারায়ণগঞ্জ পুলিশ প্রশাসন। পরে পুলিশ সদর দপ্তর রেড ওয়ারেন্টের জন্য ইন্টারপোলকে চিঠি দেয়। এ নিয়ে দ্বিতীয়বারের মতো নূর হোসেনের বিরুদ্ধে রেড ওয়ারেন্ট জারি করলো ইন্টারপোল।পলাতক অবস্থায় ২০০৭ সালের ১২ এপ্রিল নূর হোসেনের বিরুদ্ধে রেড ওয়ারেন্ট জারি করেছিল ইন্টারপোল। তখন ইন্টারপোল তাদের নিজস্ব ওয়েবসাইটে নূর হোসেনের বিরুদ্ধে সন্ত্রাস, বিস্ফোরক ও প্রাণনাশের হুমকিসহ নানা অপরাধের সঙ্গে জড়িত থাকার অভিযোগ তুলেছিল।
