
চলতি মৌসুমে ৩২ টাকা কেজি দরে তিন লাখ টন আমন ধানের চাল কেনার লক্ষ্যমাত্রা ঠিক করেছে সরকার। আগামী ১৫ নভেম্বর থেকে ২৮ ফেব্রুয়ারি পর্যন্ত আমন চাল সংগ্রহ করা হবে।
আজ সোমবার সচিবালয়ে খাদ্য পরিকল্পনা ও পরিধারণ কমিটির সভা শেষে খাদ্যমন্ত্রী কামরুল ইসলাম সাংবাদিকদের এ তথ্য জানান। গত বছর ৩০ টাকা কেজি দরে সাড়ে তিন লাখ চাল সংগ্রহ করেছিল সরকার।
খাদ্যমন্ত্রী বলেন, এবার প্রতি কেজি আমন ধানের উৎপাদন ব্যয় পড়েছে ১৮ টাকা এবং চালের উৎপাদন খরচ ২৮ টাকা। কৃষকের স্বার্থ ও সার্বিক অবস্থা বিবেচনা করে আমনের সংগ্রহমূল্য নির্ধারণ করা হয়েছে।
সভায় উপস্থিত ছিলেন অর্থমন্ত্রী আবুল মাল আবদুল মুহিত, বাণিজ্যমন্ত্রী তোফায়েল আহমেদ প্রমুখ।
