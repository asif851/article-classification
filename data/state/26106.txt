
নোয়াখালীর চাটখিলে গতকাল বুধবার বিদ্যুতের দাবিতে বিক্ষোভ করেছেন গ্রাহকেরা। এ সময় পল্লী বিদ্যুৎ সমিতির আঞ্চলিক কার্যালয়ে ইটপাটকেল নিক্ষেপ করেন তাঁরা।স্থানীয় সূত্র জানায়, গতকাল বেলা সাড়ে তিনটার দিকে চাটখিল পৌর শহরের বিভিন্ন এলাকার বাসিন্দা ও ব্যবসায়ীরা পৌর কমপ্লেক্সের সামনে জড়ো হন। এরপর তাঁরা লোডশেডিংয়ের প্রতিবাদে ও নিরবচ্ছিন্ন বিদ্যুৎ সরবরাহের দাবিতে বিক্ষোভ মিছিল বের করেন। মিছিলটি পৌর শহরের গুরুত্বপূর্ণ সড়ক প্রদক্ষিণ করে আবার পৌর কমপ্লেক্সের সামনে গিয়ে শেষ হয়। পরে পৌর কমপ্লেক্সের সামনে সড়ক অবরোধ করে সমাবেশ করেন গ্রাহকেরা।স্থানীয় সূত্র জানায়, সমাবেশ শেষে গ্রাহকদের একটি অংশ উপজেলা সদরে পল্লী বিদ্যুৎ সমিতির আঞ্চলিক কার্যালয়ে ইটপাটকেল নিক্ষেপ করেন। এতে কার্যালয়ের দুটি জানালার কাচ ভেঙে যায়। খবর পেয়ে চাটখিল থানার পুলিশ ঘটনাস্থলে গেলে ক্ষুব্ধ গ্রাহকেরা শান্ত হন।চাটখিল পৌর এলাকার বাসিন্দা জহির উদ্দিন বলেন, পল্লী বিদ্যুতের তীব্র লোডশেডিংয়ের কারণে এখানকার গ্রাহকেরা অতিষ্ঠ। ইফতার ও সেহ্রির সময়ও গ্রাহকেরা বিদ্যুৎ পান না। তাই বাধ্য হয়ে গ্রাহকেরা রাস্তায় নেমেছেন।নোয়াখালী পল্লী বিদ্যুৎ সমিতির মহাব্যবস্থাপক (জিএম) শংকর লাল দত্ত বলেন, চাটখিল উপজেলায় বিদ্যুৎ সরবরাহ লাইন খুব পুরোনো। ওই লাইন দিয়ে চাহিদা অনুযায়ী বিদ্যুৎ সরবরাহ করতে গেলে যেকোনো মুহূর্তে দুর্ঘটনা ঘটতে পারে। সে জন্য নতুন করে লাইন নির্মাণ করা হচ্ছে। শিগগিরই কাজ শেষ হবে। সে পর্যন্ত গ্রাহকদের ধৈর্য ধারণ করতে হবে।চাটখিল থানার ওসি মো. নাছিম উদ্দিন প্রথম আলোকে বলেন, বড় কোনো অপ্রীতিকর ঘটনার আগেই পুলিশ পরিস্থিতি নিয়ন্ত্রণে আনে।
