
ব্যাংক কোম্পানি আইন দ্বারা পরিচালিত ব্যাংকে একই পরিবারের চারজনকে পরিচালক নিয়োগের বিধান যুক্ত করে আইনটি সংশোধনের অনুমোদন দিয়েছে মন্ত্রিসভা।
আজ সোমবার সচিবালয়ে প্রধানমন্ত্রী শেখ হাসিনার সভাপতিত্বে মন্ত্রিসভার নিয়মিত বৈঠকে এই ব্যাংক কোম্পানি (সংশোধন) আইন ২০১৭-এর খসড়া নীতিগত অনুমোদন পেয়েছে। বৈঠক শেষে মন্ত্রিপরিষদ সচিব মোহাম্মদ শফিউল আলম ব্রিফিংয়ে এ-সংক্রান্ত তথ্য জানান।  বর্তমানে এ ধরনের ব্যাংকে একই পরিবারের সর্বোচ্চ দুজন পরিচালক হতে পারেন। প্রস্তাবিত আইনটি পাস হলে চারজন পরিচালক হতে পারবেন।
প্রস্তাবিত আইনে পরিচালকদের মেয়াদও বাড়ানো হয়েছে। আইন অনুযায়ী, পরিচালকেরা একনাগাড়ে নয় বছর পর্যন্ত দায়িত্বে থাকতে পারবেন। তিন বছর বিরতি দিয়ে তাঁরা ফের পরিচালক হতে পারবেন।  বর্তমান আইনে তিন বছর করে পরপর দুই মেয়াদে মোট ছয় বছর একই ব্যক্তি পরিচালক হতে পারেন। এরপর তিন বছর বিরতি দিয়ে ফের পরিচালক হতে পারেন।  প্রস্তাবিত আইন অনুযায়ী, মনোনীত বা নির্বাচিত পরিচালক নিয়োগের জন্য বাংলাদেশ ব্যাংকের অনুমোদনের বিধান যুক্ত করা হয়েছে।  আজকের মন্ত্রিসভায় বিনিয়োগকারী বা উদ্যোক্তাদের সুবিধার্থে ওয়ানস্টপ সার্ভিসের ব্যবস্থা রেখে আরেকটি আইনের খসড়া নীতিগতভাবে অনুমোদন দেওয়া হয়েছে।
ওয়ানস্টপ সার্ভিস আইন ২০১৭-এর খসড়া অনুযায়ী, বিনিয়োগকারীরা একই জায়গা থেকে বিভিন্ন ধরনের সেবা পাবেন। এই সেবার নাম হবে ‘কেন্দ্রীয় ওয়ানস্টপ সার্ভিস’। এই ব্যবস্থায় বিদ্যুৎ-গ্যাসের সংযোগ, ভূমি অধিগ্রহণ, ট্রেড লাইসেন্স, ভিসা, নাম ছাড়পত্রসহ মোটাদাগে ১৬টি সেবা মিলবে।
আরও পড়ুন... 
মন্ত্রিসভায় রদবদল হতে পারে: কাদের
