
সৎমাকে হত্যার দায়ে এক ব্যক্তিকে যাবজ্জীবন সশ্রম কারাদণ্ড দেওয়া হয়েছে। চাঁপাইনবাবগঞ্জের জেলা ও দায়রা জজ কবিতা খানম গতকাল রোববার এ রায় দেন। দণ্ডপ্রাপ্ত ব্যক্তি হচ্ছেন সদর উপজেলার লক্ষ্মীপুর জামাদার পাড়ার সুরুজ আলী (২২)। মামলার বিবরণ থেকে জানা যায়, ভাইবোনদের মধ্যে লিচু ভাগ করা নিয়ে বিরোধের জের ধরে শাহ আলমের ছেলে সুরুজ আলী ক্রিকেটের ব্যাট দিয়ে তাঁর সৎমা মিনারা বেগমকে (৩৮) বেধড়ক পিটিয়ে হত্যা করেন। ২০১৩ সালের ২৭ মে এ ঘটনা ঘটে। এ ঘটনায় সুরুজ আলীর সৎবোন শাহিদা আক্তার বাদী হয়ে চাঁপাইনবাবগঞ্জ থানায় হত্যা মামলা করেন। 
