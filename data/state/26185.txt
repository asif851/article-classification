
হযরত শাহজালাল আন্তর্জাতিক বিমানবন্দর থেকে ছয়টি স্বর্ণের বিস্কুটসহ একজনকে আটক করেছে আর্মড পুলিশ ব্যাটালিয়নের (এপিবিএন) কর্মকর্তারা। আজ শুক্রবার রাতে তাঁকে আটক করা হয়। ত
আটক ব্যক্তির নাম আবুল (৪১)। গ্রামের বাড়ি শরীয়তপুরের জাজিরায়। তাঁর জুতার ভেতর থেকে বিস্কুটগুলো উদ্ধার করা হয় বলে জানিয়েছে পুলিশ।
এপিবিএন-এর সিনিয়র সহকারী পুলিশ সুপার এহতেশামুল হক প্রথম আলোকে বলেন, রাত সাড়ে নয়টার দিকে সিঙ্গাপুর থেকে বাংলাদেশ বিমান শাহজালাল আন্তর্জাতিক বিমানবন্দরে নামে। এ সময় ওই যাত্রী কাস্টমস এড়িয়ে দুই নম্বর টার্মিনালের দিকে যান। আগে থেকে তথ্য থাকায় এবং তাঁর আচরণ সন্দেহজনক মনে হওয়ায় পুলিশ তাঁর দেহ তল্লাশি করে। একপর্যায়ে তাঁর জুতার ভেতরে লুকিয়ে রাখা ছয়টি স্বর্ণের বিস্কুট উদ্ধার করা হয়।ওই পুলিশ কর্মকর্তা বলেন, ওই বিস্কুটগুলোর ওজন প্রায় ৬০০ গ্রাম। আনুমানিক মূল্য ছয় লাখ টাকা।
