
ইসলামিক ফাউন্ডেশনের ৪২তম সম্মেলন উপলক্ষে আগামীকাল বৃহস্পতিবার সোহরাওয়ার্দী উদ্যানে মহা সম্মেলন। এ উপলক্ষে সেখানকার নিরাপত্তা জোরদার করা হয়েছে। নগরবাসীকে বিশেষ প্রয়োজন ছাড়া ওই এলাকা ও আশপাশের রাস্তায় না যেতে অনুরোধ করা হয়েছে। একই সঙ্গে সকাল সাড়ে ১০টা থেকে অনুষ্ঠান শেষ না হওয়া পর্যন্ত শাহবাগ থেকে মৎস্য ভবন ক্রসিংয়ের দুই পাশ ও শাহবাগ থেকে টিএসসি হয়ে দোয়েল চত্বর ক্রসিং পর্যন্ত এসব রাস্তা বন্ধ থাকবে।
সম্মেলন উপলক্ষে নিরাপত্তাব্যবস্থা নিয়ে আজ বুধবার দুপুরে মিন্টো রোডে ডিএমপির মিডিয়া সেন্টারে ঢাকা মহানগর পুলিশ কমিশনার আছাদুজ্জামান মিয়া এসব কথা বলেন।
আছাদুজ্জামান মিয়া বলেন, সম্মেলনে সৌদি আরবের মক্কা-মদিনার মসজিদে হারাম, মসজিদে নববীর খতিবসহ বাংলাদেশের প্রায় দুই লাখ ওলামা-মাশায়েখ অংশ নেবেন। প্রধানমন্ত্রী শেখ হাসিনা সম্মেলনের উদ্বোধন করবেন। এ জন্য অনুষ্ঠানস্থল ও আশপাশে কঠোর নিরাপত্তাব্যবস্থা নেওয়া হবে।
ডিএমপির কমিশনার এসব এলাকায় যেমন নিউমার্কেট, বসুন্ধরা শপিং সেন্টারে বিশেষ প্রয়োজন ছাড়া না যেতে নগরবাসীকে অনুরোধ করেন। অনুষ্ঠানস্থলের আশপাশে ২৫টি জায়গায় ডাইভারশন দেওয়া হবে।
ডিএমপির কমিশনার বলেন, বিভিন্ন জেলা থেকে প্রায় ৩ হাজার যানবাহন আসবে। সুনির্দিষ্ট জায়গায় এসব যানবাহন পার্কিং করে অতিথিদের অনুষ্ঠানস্থলে আসতে হবে। তাঁদের সঙ্গে অবশ্যই ইসলামিক ফাউন্ডেশনের পাঠানো আমন্ত্রণপত্র থাকতে হবে। অতিথিদের পাঁচটি (ছবির হাট, টিএসসি, বাংলা একাডেমির বিপরীত দিকে, তিন নেতার মাজার, রমনা কালী মন্দির) পয়েন্ট দিয়ে উদ্যানে ঢুকতে হবে। আর্চওয়ে দিয়ে তল্লাশি করা হবে। অনুষ্ঠানস্থলের প্রতিটি জায়গা সিসিটিভির আওতায় থাকবে। নিরাপত্তায় আইনশৃঙ্খলা রক্ষাকারী বাহিনীর সঙ্গে সোয়াট ও বোমা নিষ্ক্রিয়কারী দলও থাকবে।
বিশেষ কোনো কারণে নিরাপত্তা এত জোরদার করা হচ্ছে কি না—এমন প্রশ্নের উত্তরে আছাদুজ্জামান মিয়া বলেন, ‘নিরাপত্তার কোনো সংকট নেই। দেশের আইনশৃঙ্খলা পরিস্থিতি সন্তোষজনক। আইপিইউর সম্মেলন শেষ করতে পেরেছি। ওলামা-মাশায়েখ সম্মেলন সাফল্যমণ্ডিত করতে ও যানজটে যেন নগরবাসীর দুর্ভোগ না হয় সে জন্য এসব উদ্যোগ।
ব্রিফিংয়ে উপস্থিত থাকা ইসলামিক ফাউন্ডেশনের গভর্নিং বডির সদস্য শেখ মো. আবদুল্লাহ বলেন, বেশ কয়েকটা টেলিভিশন চ্যানেল অনুষ্ঠানটি সরাসরি সম্প্রচার করবে। মক্কা-মদিনা মসজিদের খতিব বয়ান করবেন। যাঁরা আগ্রহী তাঁরা টিভিতে দেখতে পারবেন। নিমন্ত্রণপত্র ছাড়া কাউকে না আসার অনুরোধ করেন তিনি।
