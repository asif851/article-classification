
বেসরকারি টিভি চ্যানেল এটিএন নিউজের দুই সংবাদকর্মীর ওপর হামলার ঘটনায় অভিযোগ নিয়েছে পুলিশ। তেল-গ্যাস, খনিজ সম্পদ ও বিদ্যুৎ-বন্দর রক্ষা জাতীয় কমিটির ডাকা বৃহস্পতিবারের হরতালের সংবাদ সংগ্রহ করতে গিয়ে পুলিশের হামলার শিকার হন দুই সংবাদকর্মী।এটিএন নিউজের জ্যেষ্ঠ প্রতিবেদক ইমরান হোসেন ও শাহবাগ থানার ভারপ্রাপ্ত কর্মকর্তা (ওসি) আবু বকর সিদ্দিক অভিযোগ নেওয়ার বিষয়টি নিশ্চিত করেছেন। এটিএন নিউজের পক্ষ থেকে করা ওই অভিযোগে বলা হয়, গতকাল বৃহস্পতিবার সকাল থেকে তেল–গ্যাস, খনিজ সম্পদ ও বিদুৎ–বন্দর রক্ষা জাতীয় কমিটির ডাকা আধা বেলার হরতালের খবর সংগ্রহ করছিলেন দুই সংবাদকর্মী। হরতালের শেষ দিকে বেলা পৌনে দুইটার দিকে এক ব্যক্তিকে ধরে নিয়ে যাচ্ছিলেন কয়েকজন পুলিশ সদস্য। ওই সময় ক্যামেরাপারসন আবদুল আলীম সেই দৃশ্য ক্যামেরায় ধারণ করছিলেন। কিছু বুঝে ওঠার আগেই বেশ কয়েকজন পুলিশ সদস্য তাঁকে অকথ্য ভাষায় গালিগালাজ করেন। এরপর আলীমকে কিল, ঘুষি, চড়, থাপ্পড় ও রাইফেলের বাঁট দিয়ে পেটান। ক্যামেরা কেড়ে নেওয়ারও চেষ্টা চালান। আলীমকে মারধর করতে দেখে ওই চ্যানেলের নিজস্ব প্রতিবেদক কাজী ইহসান বিন দিদার এগিয়ে যান। পুলিশ তাঁর ওপরও কিল, ঘুষি, চড়, থাপ্পড় ও রাইফেলের বাঁট দিয়ে হামলা চালায়। একপর্যায়ে তাঁদের দুজনকে কয়েকজন পুলিশ সদস্য মিলে লাথি মারতে মারতে টেনেহিঁচড়ে শাহবাগ থানার নিয়ে যান।অভিযোগে আরও বলা হয়, থানার ভেতরেও তাঁদের মারধর করেন পুলিশ সদস্যরা। এটিএন নিউজের ক্যামেরা ভাঙচুর করেন। এ সময় ঘটনাস্থলে দায়িত্ব পালনরত কয়েকজন সহকর্মী তাঁদের উদ্ধারের চেষ্টা করেন। পরে ঘটনাস্থলে উপস্থিত ঊর্ধ্বতন পুলিশ কর্মকর্তারা আলীম ও দিদারকে উদ্ধার করেন। পুরো ঘটনার ভিডিও চিত্র ও স্থিরচিত্র সেখানে উপস্থিত সাংবাদিকদের ক্যামেরায় ধারণ করা হয়। হামলাকারী পুলিশ সদস্যদের মধ্যে শাহবাগ থানা-পুলিশের উপপরিদর্শক (এএসআই) এরশাদ মণ্ডল, পুলিশ কনস্টেবল মোখলেছুর, পুলিশ কনস্টেবল হোসেন কবির ও পুলিশ কনস্টেবল সবুজ খানকে শনাক্ত করা যায়। এ ছাড়া আরও অন্তত ১০ থেকে ১২ জন পুলিশ সদস্যকে প্রাথমিকভাবে শনাক্ত করা সম্ভব হয়।
আলীম ও দিদার ঢাকা মেডিকেল কলেজ হাসপাতালে চিকিৎসা নিয়েছেন।
আরও পড়ুন: 
শাহবাগে পুলিশের হামলায় দুই সংবাদকর্মী আহত
