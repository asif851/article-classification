
রমজানের আগে ডলারের দাম বৃদ্ধি ভালো লক্ষণ নয় বলে মনে করেন বাণিজ্যমন্ত্রী তোফায়েল আহমেদ। তিনি বলেন, এই সময়ে ডলারের দাম বাড়লে বাজারে নেতিবাচক প্রভাব পড়তে পারে এবং নিত্যপণ্যের দাম বেড়ে যেতে পারে। 
সচিবালয়ে আজ বৃহস্পতিবার দুপুরে ঢাকায় নিযুক্ত ভিয়েতনামের রাষ্ট্রদূত ত্রান ভান খোয়ার সঙ্গে অনুষ্ঠিত সৌজন্য সাক্ষাৎ শেষে সাংবাদিকদের প্রশ্নের জবাবে বাণিজ্যমন্ত্রী এসব কথা বলেন। তোফায়েল আহমেদ অবশ্য পরিস্থিতি সামাল দেওয়ার উদ্যোগের কথাও জানান সাংবাদিকদের। মন্ত্রী বলেন, ‘আমাদের ৩ হাজার ২০০ কোটি ডলারের রিজার্ভ আছে। প্রয়োজনে সেখান থেকে ব্যবহার করব। কারণ, এই মুহূর্তে উদ্যোগ না নিলে ডলারের মূল্যবৃদ্ধির প্রভাব পড়বে বাজারে।’ বাণিজ্যমন্ত্রী বিষয়টি নিয়ে বাংলাদেশ ব্যাংকের গভর্নরের সঙ্গে কথা বলেছেন উল্লেখ করে সাংবাদিকদের জানান, ‘গভর্নর এ ব্যাপারে কার্যকর ব্যবস্থা নিচ্ছেন। ডলারের দাম এরই মধ্যে ৮৪ থেকে ৮২ টাকায় নেমে এসেছে এবং আশা করছি ৮০ টাকার নিচে নেমে আসবে।’ হেফাজতে ইসলামের সঙ্গে আওয়ামী লীগের কোনো রাজনৈতিক সমঝোতা হয়েছে কি না, জানতে চাইলে বাণিজ্যমন্ত্রী বলেন, প্রধানমন্ত্রী নিজেই এটা স্পষ্ট করেছেন। কওমি মাদ্রাসার ১৫ লাখ ছাত্রের স্বীকৃতির বিষয়টি এত দিন ঝুলে ছিল। প্রধানমন্ত্রী তা নিষ্পত্তি করেছেন। তার মানে এই নয় যে তাদের সঙ্গে আওয়ামী লীগের আপস বা জোট হয়ে গেল। এ নিয়ে বিভ্রান্তির কোনো সুযোগ নেই। আগামী জাতীয় সংসদ নির্বাচনে বিএনপি অংশ নেবে, নিজের এমন বিশ্বাসের কথা উল্লেখ করে তোফায়েল আহমেদ বলেন, ‘বিএনপির অভ্যাস হচ্ছে অহেতুক অভিযোগ করা। বিএনপি সকালে নির্বাচনে কারচুপির অভিযোগ করে, বিকেলে দেখা যায় তাদের দল ও প্রার্থীই বিজয়ী হয়েছে।’ দলটিকে মিথ্যাচারের অভ্যাস পরিহারের আহ্বান জানান বাণিজ্যমন্ত্রী।
