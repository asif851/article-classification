
জিততেই হতো—এমন ম্যাচে ইকুয়েডরকে ৩-১ গোলে হারিয়ে বিশ্বকাপের টিকিট পেয়েছে আর্জেন্টিনা। লিওনেল মেসি হ্যাটট্রিক করে আরও একবার নিজের সামর্থ্যের পরিচয় দিয়েছেন। সমুদ্রপৃষ্ঠ থেকে নয় হাজার ফুট উঁচুতে কিটোর মাঠটিও ছিল মেসিদের জন্য বাড়তি চ্যালেঞ্জ। সব প্রতিকূলতা জয় করে আর্জেন্টিনার বিশ্বকাপ খেলা নিশ্চিত হওয়ার পর প্রথম আলো ফেসবুকের পক্ষ থেকে আমরা পাঠক প্রতিক্রিয়া জানতে চেয়েছিলাম। ঘণ্টা খানেক সময়ের মধ্যেই সেখানে জমা হয় প্রায় এক হাজার মন্তব্য।
পাঠকেরা নানা দৃষ্টিকোণ থেকে তাঁদের মতামত জানিয়েছেন। স্বভাবতই আর্জেন্টিনার সমর্থকেরা ছিলেন উচ্ছ্বসিত। ব্রাজিল-সমর্থকদের অনেকেই অবশ্য অভিনন্দন জানিয়েছেন এই জয়ে। নিরপেক্ষ দৃষ্টিভঙ্গি থেকে সুন্দর ফুটবলের জয় দেখেছেন কেউ কেউ। আবার, জার্মানি, ইতালি এবং অন্যান্য দেশের সমর্থকেরা ছুড়ে দিয়েছেন চ্যালেঞ্জ।
লিওনেল মেসির ওয়ান ম্যান শোতে মুগ্ধ ছিলেন অনেক পাঠক। আফসানা লিখেছেন, ‘ঘুরে দাঁড়ানোর মানসিকতা থাকলেই ব্যর্থতাকে জয় করা যায়। মেসি তা করতে পেরেছে, অভিনন্দন লিও। রাশিয়ায় স্বাগতম।’ নাজনীন ফারহা লিখেছেন, ‘দেয়ালে পিঠ ঠেকে গেলে একমাত্র কিংবদন্তিরাই ঘুরে দাঁড়িয়ে শত্রুর মোকাবিলা করতে পারে...লিওনেল মেসি কেন কিংবদন্তি, তা আজকে সবার সামনে প্রমাণ করে দিল...’। মো. মাহবুব লিখেছেন, ‘মেসি, এই খেলাটা ধারাবাহিকভাবে খেলতে পারলে রাশিয়া বিশ্বকাপ আর্জেন্টিনার।’ মুহাম্মদ শাহ জামাল লিখেছেন, ‘শচীন যেমন তাঁর শেষ বিশ্বকাপে হলেও কাপ দেখে যেতে পেরেছিলেন, সেভাবে হলেও মেসি যেন এ জীবনে একটা বিশ্বকাপ দেখে যেতে পারেন। এত সুদক্ষ একজন শিল্পী খেলোয়াড়ের জীবনে সেটা না হলে আমাদের আপামর ক্রীড়াপ্রেমী মানুষের একটা আফসোস থেকে যাবে।’
ব্রাজিল-সমর্থকদের একটা বড় অংশ কিন্তু আর্জেন্টিনার বিশ্বকাপে টিকিট পাওয়াতে ব্রাজিলেরও ভূমিকা দেখছেন। সৈয়দ শাহ আলম তারেক লিখেছেন, ‘আর্জেন্টিনার এই জয়ে যতটা না তাদের অবদান, ঠিক ততটা ব্রাজিলেরও। ব্রাজিল হারলে কিন্তু এত লাফালাফি করার চান্সই পেতেন না ডিয়ার আর্জেন্টাইন।’ অনির্বাণ দাশ লিখেছেন, ‘আর্জেন্টিনা আজ রাশিয়া বিশ্বকাপে খেলার যোগ্যতা অর্জন করল। কিন্তু আর্জেন্টিনার বাংলাদেশি সমর্থকদের দেখে মনে হচ্ছে তারা বিশ্বকাপ জিতে গেছে।’
এ ধরনের মন্তব্যের উত্তরে সাজ্জাদ হোসাইন মেহেদি লিখেছেন, ‘আর্জেন্টিনা কারও করুণায় বিশ্বকাপ খেলতে যাচ্ছে না। নিজেদের যোগ্যতায় যাচ্ছে। যেসব ব্রাজিল-সমর্থক বলছেন ব্রাজিল না জিতলে আর্জেন্টিনা বিশ্বকাপে যেতে পারত না, তাঁরা নিচু মনমানসিকতার পরিচয় দিচ্ছেন!’
আর্জেন্টিনা বিশ্বকাপ জিতবে, তাদের সমর্থকদের এমন ধরনের মন্তব্যের জবাবে সেলিম মাহামুদ লিখেছেন, ‘যেখানে বিশ্বকাপের নির্বাচনীতেই উঠতে পারছিল না, সেখানে কাপ জেতাটা হাস্যকর শোনায়।’ মো. সানি লিখেছেন, ‘বাছাইপর্ব পার হতেই এত কিছু করা লাগল, শিরোপা প্রত্যাশাটা কি একটু বাড়াবাড়ি হয়ে গেল না?’ মো. নুর আহম্মদ আলী লিখেছেন, ‘আর্জেন্টিনার যে উদ্‌যাপন দেখলাম আজকে, ব্রাজিল বিশ্বকাপ জিতেও তো মনে হয় এত উদ্‌যাপন করেনি।’
আবার ব্রাজিল-সমর্থকদের এক হাত নিয়েছেন কেউ কেউ। এইচ এম আলামিন লিখেছেন, ‘ওই সব ব্রাজিলিয়ান ফ্যানের জন্য সমবেদনা, যারা ভেবেছিল আর্জেন্টিনা বিশ্বকাপ খেলতে পারবে না। ওহে হেটাররা, তোমরা হয়তো জানতে না, সবকিছুর শেষ যেখানে, বস মেসির শুরু সেখান থেকেই...হ্যাটট্রিক! ব্রাজিলিয়ানরা আজ কেমন বোধ করছ...?’
আর্জেন্টিনার সমর্থকদের বাঁধভাঙা উচ্ছ্বাস দেখে মোহাম্মদ রেজাউল করিম কিছুটা মজা করে লিখেছেন, ‘ভেবেছিলাম আর্জেন্টিনা বিশ্বকাপ জয় করেছে। এ জন্য মেসিকে অভিন্দনও জানিয়েছিলাম। কিন্তু হায়! পরে দেখি শেষ ম্যাচে ইকুয়েডরকে হারিয়ে তাঁরা বিশ্বকাপে কোয়ালিফাই করেছে!’ মো. আল-আমিন লিখেছেন, ‘আর্জেন্টিনার মতো তারকাবহুল দলের এত কষ্ট করে বিশ্বকাপে জায়গা পাওয়া সত্যিই হতাশাজনক। তবু মূল পর্বে জায়গা পেয়ে কোটি ভক্তের মনে আশা জাগিয়েছে বিশ্বকাপে ভালো কিছু করার। অভিনন্দন মেসি, শুভকামনা আর্জেন্টিনা।’ আহমে দজাহিদ লিখেছেন, ‘অভিনন্দন আর্জেন্টিনাকে। আমি আর্জেন্টিনা ছাড়া বিশ্বকাপ ফুটবল কল্পনা করতে পারি না। যদিও আমি জার্মানির সমর্থক। বিশ্বকাপে অংশ নেওয়া সব দলের খবরই প্রথম আলোতে পেতে চাই।’
জার্মানির সমর্থক অলিভ সরল সোহেল আর্জেন্টিনার সমর্থকদের প্রতি ছুড়ে দিয়েছেন চ্যালেঞ্জ। তিনি লিখেছেন, ‘অভিনন্দন আর্জেন্টিনা, আমরা জার্মানির সাপোর্টাররা তোমাদের অপেক্ষায় ছিলাম, তোমাদের না হারাতে পারলে যে আমরা বিশ্বকাপে শান্তি পাব না।’ মাহাবুব আলম সেতু লিখেছেন, ‘জার্মানি থাকতে ব্রাজিল আর্জেন্টিনার কোনো গল্প হবে না। ওরা লাফালাফি করে মরুক, কাপটা জার্মানি ঠিক সময় নিয়ে যাবে। ব্রাজিল-আর্জেন্টিনার খাজনার চাইতে বাজনা সব সময় বেশি থাকে, কিন্তু কাজের বেলাই লবডঙ্কা।’
আমাদের ফেসবুক পোস্টে সমর্থকদের কথার লড়াই বেশ উপভোগ্য ছিল। কেউ কারও নাহি ছাড়ে—এ রকম ছিল মন্তব্য এবং পাল্টা উত্তরগুলো। গঠনমূলক কথাবার্তা ছিল অনেকের মন্তব্যে। তবে অন্ধভাবে সমর্থন নয়, অনেক পাঠক সুন্দর ফুটবলেরই পক্ষে। সুন্দর খেলার স্বার্থে তাঁরা চান সব ভালো দলই রাশিয়ার বিশ্বকাপে খেলুক।
