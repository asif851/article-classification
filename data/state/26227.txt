
লালমনিরহাটের আদিতমারী উপজেলার ফিরোজ কবীরকে (১৮) সেনাবাহিনীতে চাকরি দেওয়ার কথা বলে অপহরণ করা হয়েছে বলে অভিযোগ পাওয়া গেছে৷ পাঁচ মাসেও পুলিশ তাঁকে উদ্ধার করতে পারেনি৷ফিরোজ কবীর উপজেলার সারপুকুর ইউনিয়নের সরলখা গ্রামের খাইরুল ইসলামের ছেলে৷ এ ব্যাপারে অপহৃত ফিরোজ কবীরের মা ফজিলা বেগম বাদী হয়ে ৪ জুন আদিতমারী থানায় একটি অপহরণের মামলা করেছেন। মামলায় রংপুর সেনানিবাসের ইঞ্জিনিয়ারিং ব্যাটালিয়নের সদস্য রবিউল ইসলামকে আসামি করা হয়েছে৷ফজিলা বেগম বলেন, ‘রবিউল ইসলাম আমার চাচাতো বোনের স্বামী৷ তিনি রাজবাড়ীর পাংশা উপজেলার বড়বিলা গ্রামের শওকত আলীর ছেলে৷ তিনি আমার ছেলেকে সেনাবাহিনীতে চাকরি দেওয়ার প্রস্তাব করেন৷ এ জন্য রবিউলকে আড়াই লাখ টাকা দিয়েছি। কিন্তু পাঁচ মাস ধরে ছেলের কোনো সন্ধান পাচ্ছি না৷’এ ব্যাপারে মামলার তদন্ত কর্মকর্তা আদিতমারী থানার উপপরিদর্শক (এসআই) আবদুল হাই বলেন, রবিউল ইসলামকে গ্রেপ্তার ও অপহৃত ফিরোজকে উদ্ধারের চেষ্টা চলছে৷গতকাল সোমবার যোগাযোগ করা হলে রংপুর সেনানিবাসের ইঞ্জিনিয়ারিং কোরের দায়িত্বশীল এক কর্মকর্তা ঘটনার সত্যতা নিশ্চিত করেন৷ ওই কর্মকর্তা বলেন, ‘ক্ষতিগ্রস্ত পরিবার দেখা করলে আমরা তাদের আইনি ব্যবস্থা নেওয়ার পরামর্শ দিই৷ এ ছাড়া আমরাও রবিউল ইসলামকে খুঁজছি৷’মামলার এজাহারে উল্লেখ করা হয়, আত্মীয়তার সূত্রে রবিউল ইসলাম ফজিলা বেগমের বাড়িতে যাতায়াত করতেন৷ একপর্যায়ে ফিরোজ কবীরকে সেনাবাহিনীতে চাকরির প্রস্তাব দেন রবিউল ইসলাম৷ এরপর তিনি ফিরোজ কবিরকে স্বাস্থ্য পরীক্ষা ও মাপজোক করার কথা বলে একাধিকবার রংপুর সেনানিবাসে নিয়ে যান। পরে পরিবারকে জানানো হয়, ফিরোজ কবীরের সেনাবাহিনীতে চাকরি হয়েছে৷ ২৪ জানুয়ারি তিনি ফজিলা বেগমের বাড়ি গিয়ে একটি নিয়োগপত্রও দেন। এ সময় ফিরোজের চাকরির জন্য রবিউলকে আড়াই লাখ টাকা দেওয়া হয়। ২৫ জানুয়ারি রাজশাহী সেনানিবাসে প্রশিক্ষণে পাঠানোর কথা বলে ফিরোজকে বাড়ি থেকে রংপুর নিয়ে যান রবিউল৷ পরের দিন ফিরোজের মা মুঠোফোনে যোগাযোগ করলে রবিউল জানান, ফিরোজকে রংপুর সেনানিবাসে রাখা হয়েছে। সেখান থেকে ফিরোজ রাজশাহী সেনানিবাসে চলে যাবে। তারপর দীর্ঘদিন ফিরোজের সঙ্গে পরিবারের কারও যোগাযোগ হয়নি৷এ ব্যাপারে ফজিলা বেগম রবিউলের সঙ্গে যোগাযোগ করলে রবিউল জানান, প্রশিক্ষণের সময় বাড়ির লোকজনের সঙ্গে যোগাযোগ করা যায় না। এ ছাড়া পরিবারের লোকজনের বিশ্বাস অর্জনের জন্য ফিরোজ কবীরের সেনাবাহিনীর পোশাক পরা একটি ছবি বাড়িতে দেওয়া হয়৷ গত ২৩ মে রবিউল লালমনিরহাট সদর উপজেলার মহেন্দ্রনগর ইউনিয়নের কাশিপুর গ্রামে শ্বশুরবাড়ি যান৷ এ সময় ফজিলা বেগম রবিউলের সঙ্গে দেখা করেন এবং ছেলেকে দেখার জন্য রবিউলের সঙ্গে রাজশাহী যান। রাজশাহী পৌঁছে ফজিলা সেনানিবাসের কাছে একটি রেস্তোরাঁয় খেতে যান৷ এই ফাঁকে রবিউল সেখান থেকে চলে যান। এর পর থেকে রবিউলের মুঠোফোন বন্ধ রয়েছে৷পরে ফজিলা রাজশাহী সেনানিবাসে গিয়ে ফিরোজের সন্ধান করলে কর্তৃপক্ষ জানায়, এ নামে কোনো সদস্য এই সেনানিবাসে নেই৷ তখন নিয়োগপত্রটি দেখালে তারা জানায়, এটি জাল।রাজশাহী থেকে ফিরে ফজিলা বেগম ২৮ মে রংপুর সেনানিবাসে গিয়ে ঘটনা জানান৷ সেখানে দায়িত্বরত কর্মকর্তারা জানান, রবিউল ইসলাম কয়েক দিন আগে দুই মাসের ছুটি নিয়ে চলে গেছেন৷ তাঁরা ফজিলা বেগমকে আইনের আশ্রয় নেওয়ার পরামর্শ দেন।
