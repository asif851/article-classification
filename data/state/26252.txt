

বিএনপির চেয়ারপারসন খালেদা জিয়া মুখোশ পরে মানুষকে ধোঁকা দেওয়ার প্রয়াস চালাচ্ছেন বলে মন্তব্য করেছেন আওয়ামী লীগের প্রচার ও প্রকাশনা সম্পাদক হাছান মাহমুদ। আজ বুধবার দুপুরে রাজধানীর ধানমন্ডিতে আওয়ামী লীগ সভানেত্রীর রাজনৈতিক কার্যালয়ে দলটির পক্ষ থেকে এক সংবাদ সম্মেলনে তিনি এ মন্তব্য করেন।গতকাল এক শুভেচ্ছা বিনিময় অনুষ্ঠানে বিএনপির চেয়ারপারসন খালেদা জিয়ার বক্তব্যের প্রতিবাদে ওই সংবাদ সম্মেলনের আয়োজন করা হয়। এতে লিখিত বক্তব্য পাঠ করেন হাছান মাহমুদ।হাছান মাহমুদ বলেন, ‘বেগম জিয়া বলেছেন, স্বাধীনতার পর রমনা কালীমন্দির গুঁড়িয়ে দেওয়া হয়েছিল। এ কথা বেগম জিয়া নিশ্চয় জানেন, ১৯৭১ সালে বেগম জিয়ার ভাসুরের পাক হানাদার বাহিনী এই ধ্বংসযজ্ঞ চালিয়েছিল।’ খালেদা জিয়ার উদ্দেশে তিনি বলেন, ‘আপনি মুখ ও মুখোশের পার্থক্য বোঝেন না। আপনিই মুখোশ পরে মানুষকে ধোঁকা দিয়ে বোকা বানানোর নির্লজ্জ প্রয়াস চালাচ্ছেন। আওয়ামী লীগের আমলে নয়, বিএনপির আমলেই কোনো ধর্মের মানুষ নিরাপদ নয়।’সংবাদ সম্মেলনে অন্যদের মধ্যে উপস্থিত ছিলেন আওয়ামী লীগের দপ্তর সম্পাদক আবদুল মান্নান খান, উপদপ্তর সম্পাদক মৃণাল কান্তি দাস, উপপ্রচার সম্পাদক অসীম কুমার উকিল।
