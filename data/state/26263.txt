
ঢাকা ও কলকাতার মধ্যে চলাচলকারী মৈত্রী এক্সপ্রেস এখন থেকে রোববার ও সোমবারও চলবে। আজ রোববার কলকাতা থেকে ঢাকার উদ্দেশে যাত্রার মধ্য দিয়ে এই রেল যোগাযোগের নতুন সেবা শুরু হলো। একইভাবে আগামীকাল ঢাকা থেকে কলকাতায় চলবে মৈত্রী এক্সপ্রেসের এই বাড়তি সেবা।২০০৮ সালে যাত্রা শুরুর পর মৈত্রী এক্সপ্রেস ট্রেনটি ঢাকার ক্যান্টমেন্ট এবং কলকাতার কলকাতা স্টেশন থেকে সপ্তাহে দুদিন করে চলতো। কলকাতা থেকে ছাড়ত শনি ও মঙ্গলবার সকাল ৭টায় ১০ মিনিটে। আর ঢাকা থেকে ছাড়ত বুধ ও শুক্রবার। এখন থেকে এই ট্রেনটি দুই জায়গা থেকেই সপ্তাহে তিন দিন করে চলবে। কলকাতা থেকে বাড়তি ট্রেনটি ছাড়বে রোববার। আর ঢাকা থেকে বাড়তি ছাড়বে সোমবার।ফলে এখন কলকাতা থেকে এই ট্রেনটি ছাড়বে শনি, রোব ও মঙ্গলবার। আর ঢাকা থেকে ছাড়বে সোম, বুধ ও শুক্রবার। গত অক্টোবরে কলকাতায় অনুষ্ঠিত দু দেশের রেল কর্মকর্তাদের বৈঠকে এই সিদ্ধান্ত নেওয়া হয়।আজ সকাল ৭টা ১০মিনিটে কলকাতা থেকে নতুন সময়সূচির মৈত্রী ট্রেনটি ছেড়ে যায়। ভারতের পূর্ব রেলের প্রধান জনসংযোগ কর্মকর্তা রবি মহাপাত্র আজ সকালে প্রথম আলোকে জানান, মৈত্রী ট্রেনের সংখ্যা বাড়ানোর সিদ্ধান্তের পর আজ সকালে কলকাতা স্টেশন থেকে ঢাকার দিকে প্রথম যাত্রা করেছে নতুন সময়সূচির এই ট্রেন। নতুন ট্রেনের এই যাত্রাকালে কলকাতা স্টেশনে উপস্থিত ছিলেন শিয়ালদহ রেল বিভাগের ডিআরএম জয়া সিনহা ভার্মাসহ রেলের ঊর্ধ্বতন কর্মকর্তারা।
