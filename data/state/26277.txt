
ঘূর্ণিঝড় মহাসেনের আঘাতে পটুয়াখালীর কলাপাড়া উপজেলার টিয়াখালী ইউনিয়নের নাচনাপাড়া গ্রামের ক্ষতিগ্রস্ত মানুষের মধ্যে ত্রাণ সামগ্রী বিতরণ করা হয়েছে। গতকাল শনিবার বিকেল পাঁচটায় খেপুপাড়া বড় রাইস মিল মাঠে ক্ষতিগ্রস্ত ১২০ জন নারী-পুরুষের মধ্যে প্রথম আলো ট্রাস্টের উদ্যোগে এই ত্রাণ বিতরণ করে প্রথম আলো বন্ধুসভার সদস্যরা।
ত্রাণ হিসেবে প্রত্যেককে তিন কেজি চাল, এক কেজি ডাল এবং এক কেজি আলু দেওয়া হয়েছে। নাচনাপাড়া গ্রামের লাইচি রাখাইন ত্রাণ পেয়ে বলেন, ‘বইন্যায় আমাগো ঘর-দুয়ারের ক্ষতি হইছে। ঘরে খাওয়ার চাউল নাই। আমনেরা যে চাউল-আলু দেছেন হেইতে দুই দিন খাইতে পারমু।’
বড়কলবাড়ী এলাকার বাসিন্দা নিরঞ্জন মিস্ত্রি বললেন, ‘আইজগো সকালে জাউ খাইছি। দুফার অইতে উপাস। চাউল দুগ্গা না পাইলে রাইতেও না খাইয়া থাকতে অইতো। আমনেগো আল্লায় বাঁচাইয়া রাহুক।’
ত্রাণ সামগ্রী বিতরণকালে উপস্থিত ছিলেন কলাপাড়ার সমাজসেবক আবদুর রহমান শিকদার, মোজাহার উদ্দিন বিশ্বাস ডিগ্রি কলেজের শিক্ষক মাইন উদ্দিন আহমেদ, স্থানীয় বন্ধুসভার সাধারণ সম্পাদক মোস্তফা জামান, সমাজসেবা সম্পাদক শামীম ব্যাপারী, সদস্য তানজিল জামান, প্রথম আলোর কলাপাড়া প্রতিনিধি নেছারউদ্দিন আহমেদ প্রমুখ।
