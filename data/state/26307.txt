
প্রিয়জনের সঙ্গে ঈদ করতে আজ বুধবার রাজধানীর কমলাপুর রেলস্টেশনে ঘরমুখী মানুষের উপচে পড়া ভিড় দেখা গেছে। প্ল্যাটফর্মে ঢুকতেই মানুষের দীর্ঘ সারি। তবে ট্রেনের শিডিউল বিপর্যয়ের কারণে বেশির ভাগ ট্রেনই নির্ধারিত সময়ের ২০ মিনিট থেকে ১ ঘণ্টা দেরিতে ছাড়ার সম্ভাবনা দেখা দিয়েছে।
প্ল্যাটফর্ম ঘুরে দেখা যায়, খুলনাগামী সুন্দরবন এক্সপ্রেস সকাল ৬টা ২০ মিনিটে ছাড়ার নির্ধারিত সময় থাকলেও সেটি শেষ খবর পাওয়া পর্যন্ত প্ল্যাটফর্ম ছেড়ে যায়নি। ট্রেনটি ছাড়ার সম্ভাব্য সময় দেওয়া আছে সকাল ৮টা ২৫ মিনিট। টিলাহাটিগামী নীল সাগর এক্সপ্রেস নির্ধারিত সময় সকাল আটটায় কমলাপুর ছেড়ে যাওয়ার কথা থাকলেও ট্রেনটি এখনো ঢাকা এসে পৌঁছায়নি। ছাড়ার সম্ভাব্য সময় দেওয়া হয়েছে সকাল ১০টা ১০ মিনিট। রংপুর এক্সপ্রেস সকাল নয়টায় ছাড়ার কথা থাকলেও রেলওয়ে সূত্র জানিয়েছে, ট্রেনটি সকাল সাড়ে ৯টায় কমলাপুর ছেড়ে গেছে।

এ ছাড়া সকালের আরও বেশ কয়েকটি ট্রেন, যেমন: আখাউড়াগামী তিতাস কমিউটার, চট্টগ্রামগামী কর্ণফুলী এক্সপ্রেস, দিনাজপুরগামী একতা এক্সপ্রেস শিডিউল বিপর্যয়ের কারণে ২০ মিনিট থেকে ১ ঘণ্টা পর্যন্ত দেরিতে ছাড়বে বলে জানিয়েছে রেলওয়ে সূত্র।
এ বিষয়ে রেলওয়ে স্টেশন ম্যানেজার শীতাংশু চক্রবর্তীর সঙ্গে যোগাযোগের চেষ্টা করা হলে তাঁকে পাওয়া যায়নি।
এদিকে ট্রেনের শিডিউল বিপর্যয়ের কারণে ভোগান্তিতে পড়েছেন ঘরমুখী মানুষ। প্ল্যাটফর্মে মালপত্র নিয়ে ট্রেনের জন্য অপেক্ষায় দেখা যায় বহু পরিবারকে। কথা হলো রংপুরের যাত্রী আইনুন আসাদের সঙ্গে। তিনি বলেন, ‘স্টেশনে এসে শুনেছি, রংপুর এক্সপ্রেস আড়াই ঘণ্টা দেরিতে ছাড়বে। এই ভোগান্তি আরও বাড়বে কি না, সেই আশঙ্কায় আছি।’
