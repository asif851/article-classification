
বর্তমান স্বরাষ্ট্রমন্ত্রী মহীউদ্দীন খান আলমগীরের সাম্প্রতিক কার্যক্রম অত্যন্ত ইতিবাচকভাবে দেখছেন সাবেক স্বরাষ্ট্রমন্ত্রী মোহাম্মদ নাসিম। আজ সোমবার রাজধানীর ডিপ্লোমা ইঞ্জিনিয়ার্স মিলনায়তনে বঙ্গবন্ধু সাংস্কৃতিক একাডেমির আলোচনা সভায় যোগ দেওয়ার আগে সাংবাদিকদের প্রশ্নের জবাবে তিনি এ মন্তব্য করেন।আওয়ামী লীগের সভাপতিমণ্ডলীর সদস্য ও সাবেক স্বরাষ্ট্রমন্ত্রী নাসিমের কাছে সাংবাদিকেরা বর্তমান স্বরাষ্ট্রমন্ত্রীর কার্যক্রম সম্পর্কে জানতে চান। জবাবে তিনি বলেন, ‘তাঁর কার্যক্রম অত্যন্ত ইতিবাচকভাবে দেখছি। তিনি অত্যন্ত দক্ষ লোক। আর দক্ষভাবেই কাজ করছেন।’এক মাসের জন্য সভা-সমাবেশ নিষিদ্ধ করা প্রসঙ্গে নাসিম বলেন, রাজনৈতিক সমস্যা রাজনৈতিকভাবে মোকাবিলা করতে হবে। সভা-সমাবেশ বন্ধ করে সমস্যার সমাধান হবে না। তিনি বলেন, ‘গত রাতে সরকারের এক প্রেসনোটে সভা-সমাবেশ নিষিদ্ধ সম্পর্কে ব্যাখ্যা দেওয়া হয়েছে। ঢাকা শহরে প্রকাশ্যে সভা-সমাবেশের নামে যেভাবে গাড়ি ভাঙচুর করা হয়, অফিসে হামলা চালানো হয়, এই পরিস্থিতি বিবেচনা করে এবং ৫ মে হেফাজতের সমাবেশের পর সরকার এ বিষয়ে অনুমতি দিতে সতর্কতা অবলম্বন করছে।’দেশে কি অঘোষিত জরুরি অবস্থা চলছে—এমন প্রশ্নের জবাবে আওয়ামী লীগের এই জ্যেষ্ঠ নেতা বলেন, ‘না, তা কেন হবে? জরুরি অবস্থার আশঙ্কার কথা তো সরকারি প্রেসনোটে উল্লেখ করা হয়নি। এটা বিভ্রান্তিকর, অমূলক। স্বরাষ্ট্র মন্ত্রণালয়ের ব্যাখ্যার পর এ বিষয়ে কোনো দ্বিধা থাকার কথা নয়। তবে রাজপথের ব্যাপারে, বিশেষ করে ঢাকা শহরে এ নিষেধাজ্ঞা এক মাস নয়; আরও বেশি হলে ভালো হয়। সমাবেশের নামে গাড়ি ভাঙবেন, আগুন জ্বালাবেন, তা হয় না।’
মোহাম্মদ নাসিম বলেন, যেকোনো দল অনুমতি নিয়ে এখনো সভা-সমাবেশ করতে পারে। তবে রাজপথে সভা-সমাবেশের অনুমতি দেওয়া যায় কি না, এ বিষয়ে ভাবতে হবে। তিনি বলেন, ‘সভা-সমাবেশের আগাম অনুমতি দেওয়া যেতে পারে। এ ক্ষেত্রে প্রশাসন সতর্ক থাকবে। আমি মনে করি, রাজনৈতিক সমস্যা রাজনৈতিকভাবে মোকাবিলা করতে হবে। সভা-সমাবেশ বন্ধ করে এ সমস্যার সমাধান হবে না। আমার মনে হয়, স্বরাষ্ট্রমন্ত্রী এটাই বোঝাতে চেয়েছেন।’
আলোচনাসভায় যোগ দিয়ে মোহাম্মদ নাসিম বলেন, সভা-সমাবেশ করা যাবে। তবে যারা সমাবেশ করবে, তাদের নিশ্চয়তা দিতে হবে তারা ভাঙচুর, জ্বালাও-পোড়াও করবে না। তিনি ‘কথাপ্রিয়’ মন্ত্রীদের কথা কম বলারও পরামর্শ দেন।
আলোচনাসভায় সভাপতিত্ব করেন হাজি মোহাম্মদ সেলিম।
