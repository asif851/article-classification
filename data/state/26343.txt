
বাংলাদেশে নিযুক্ত যুক্তরাষ্ট্রের রাষ্ট্রদূত ড্যান ডব্লিউ মজীনা বলেছেন, পরিবার পরিকল্পনা খাতে বাংলাদেশ গুরুত্বপূর্ণ সাফল্য অর্জন করেছে। শিশু ও মাতৃমৃত্যুর হার হ্রাসের মাধ্যমে সহস্রাব্দ উন্নয়ন লক্ষ্যমাত্রা (এমডিজি) অর্জনে এগিয়ে যাচ্ছে বাংলাদেশ। গতকাল মঙ্গলবার চট্টগ্রামের আগ্রাবাদে পরিবার পরিকল্পনা-সামগ্রীর আঞ্চলিক পণ্যাগার পরিদর্শনকালে তিনি এসব কথা বলেন।মার্কিন রাষ্ট্রদূত বলেন, ‘যাঁদের হাত ধরে এই অভাবনীয় সাফল্য এসেছে, আমি তাঁদের দেখতে এবং তাঁদের সঙ্গে আলাপ করতে এসেছি এখানে। চট্টগ্রাম আঞ্চলিক পণ্যাগারের কার্যক্রম সম্পর্কে জেনে আমি অভিভূত হয়েছি।’চট্টগ্রামের আগ্রাবাদে পরিবার পরিকল্পনা অধিদপ্তরের অধীন আঞ্চলিক পণ্যাগারটি মার্কিন সাহায্য সংস্থা ইউএসএআইডির সহযোগিতায় পরিচালিত হচ্ছে। ১৯৯২ সালে এই পণ্যাগারটি নির্মাণ করা হয়।এ সময় ড্যান মজীনা বাংলাদেশে শিশু ও মাতৃমৃত্যুর হার হ্রাসের পরিসংখ্যান তুলে ধরে বলেন, ‘আপনারা যা করেছেন, তা খুবই গুরুত্বপূর্ণ। ১৯৭১ সালে বাংলাদেশে জন্মহার ছিল ৬ দশমিক ৩। এখন তা কমে ২ দশমিক ৩-এ নেমে এসেছে। আশা করি, পরবর্তী স্বাস্থ্য জরিপে তা ২ দশমিক ১ শতাংশে নেমে আসবে।’এ সময় উপস্থিত ছিলেন দূতাবাসের সেকেন্ড সেক্রেটারি ড্যানিশ কিন, পরিবার পরিকল্পনা অধিদপ্তর চট্টগ্রামের বিভাগীয় পরিচালক কে এম শফিউল আলম, চট্টগ্রাম অঞ্চলের উপপরিচালক শেখ রোকনুজ্জামান, চট্টগ্রাম আঞ্চলিক পণ্যাগারের সহকারী পরিচালক আবুল কালাম প্রমুখ।
