
আগামী মঙ্গলবার পঞ্চম দফা অবরোধ কর্মসূচির শেষে সংবাদ সম্মেলন করবেন বিরোধীদলীয় নেতা খালেদা জিয়া। সংবাদ সম্মেলনে তিনি দেশের রাজনৈতিক সংকট ও সর্বশেষ রাজনৈতিক পরিস্থিতি তুলে ধরবেন।
বিএনপির চেয়ারপারসনের গুলশান কার্যালয়ে ওই দিন সন্ধ্যা পৌনে ছয়টার দিকে ওই সংবাদ সম্মেলন অনুষ্ঠিত হবে। বিরোধীদলীয় নেতার প্রেস সচিব মারুফ কামাল খানের সই করা এক সংবাদ বিজ্ঞপ্তিতে এ কথা জানানো হয়েছে।
গতকাল শনিবার সকাল থেকে শুরু হয়েছে বিএনপির নেতৃত্বাধীন ১৮-দলীয় জোটের টানা ৮৩ ঘণ্টার অবরোধ। আজ অবরোধের দ্বিতীয় দিন। আগামী মঙ্গলবার বিকেল পাঁচটার দিকে অবরোধ শেষ হবে। এর পরই সংবাদ সম্মেলন করার ঘোষণা দিলেন খালেদা জিয়া। নির্বাচনের তফসিল স্থগিত ও নির্দলীয় সরকারের দাবিতে গত ২৬ নভেম্বর থেকে অবরোধ কর্মসূচি পালন করছে বিএনপির নেতৃত্বাধীন ১৮-দলীয় জোট। এর আগে চার দফা অবরোধ করেছে তারা। প্রথম দফায় ২৬ থেকে ২৮ নভেম্বর পর্যন্ত ৭১ ঘণ্টা, এরপর ৩০ নভেম্বর থেকে ৫ ডিসেম্বর পর্যন্ত ১৩১ ঘণ্টা, তৃতীয় দফায় ৭ থেকে ১২ ডিসেম্বর পর্যন্ত ১৪৪ ঘণ্টা এবং সর্বশেষ ১৭ থেকে ১৯ ডিসেম্বর পর্যন্ত ৭২ ঘণ্টার অবরোধ ডাকা হয়।
বিএনপির একটি সূত্র জানিয়েছে, খ্রিষ্ট ধর্মাবলম্বীদের সবচেয়ে বড় ধর্মীয় উত্সব বড়দিনের কারণে ২৫ ডিসেম্বর ১৮ দলের কোনো কর্মসূচি থাকছে না।
