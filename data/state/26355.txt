
নারায়ণগঞ্জের সাত খুনের ঘটনার বিচার দাবি করে নাগরিক ঐক্যের আহ্বায়ক মাহমুদুর রহমান মান্না বলেছেন, ‘সত্য বড়ই নিষ্ঠুর। চালবাজি করে মন্ত্রীর জামাতাকে বাঁচানো  যাবে না। নারায়ণগঞ্জের মানুষ তা মেনে নেবে না।’আজ মঙ্গলবার দুপুরে নারায়ণগঞ্জ ক্লাব লাউঞ্জে আতঙ্কমুক্ত নিরাপদ নারায়ণগঞ্জের দাবিতে ‘আমরা নারায়ণগঞ্জবাসী’ আয়োজিত নাগরিক সভায় প্রধান অতিথির বক্তব্যে মাহমুদুর রহমান মান্না এসব কথা বলেন। নারায়ণগঞ্জে সাত খুনের ঘটনা তদন্তের জন্য সাবেক বিচারপতির নেতৃত্বে তদন্ত কমিটি গঠন করার দাবি জানিয়েছে ‘আমরা নারায়ণগঞ্জবাসী’।মাহমুদুর রহমান মান্না আরও বলেন, প্রশাসনের লোকজনকে দিয়ে কখনো নিরপেক্ষ তদন্ত সম্ভব নয়। কারণ মন্ত্রীর বিরুদ্ধে কখনো অতিরিক্ত সচিব কথা বলবেন না। তাই সত্য উদঘাটনে সাবেক বিচারপতির  নেতৃত্বে তদন্ত কমিটি গঠন করতে হবে। নাগরিক ঐক্যের আহ্বায়ক মাহমুদুর রহমান মান্না বলেন, সাত খুনের ঘটনায় প্রধান সন্দেহভাজন নূর হোসেন আওয়ামী লীগ, বিএনপি, জাতীয় পার্টির সম্মিলিত দুর্বৃত্তায়িত রাজনীতির ফসল। তিনি বলেন, ‘শুনেছি আগের জেলা প্রশাসক (ডিসি) ও পুলিশ সুপার (এসপি) নাকি  নূর হোসেনের বন্ধু ছিল।’ তাদেরও গ্রেপ্তার করে জিজ্ঞাসাবাদ করার দাবি জানান তিনি।বৈঠকে বক্তব্য দেন ঢাকা বিশ্ববিদ্যালয়ের আন্তর্জাতিক সম্পর্ক বিভাগের শিক্ষক সি আর আবরার, আইন ও সালিশ কেন্দ্রের  পরিচালক (তদন্ত) নূর খান, জেলা আইনজীবী সমিতির সভাপতি সাখাওয়াত হোসেন, আইনজীবী মাহাবুবুর রহমানসহ বিভিন্ন সামাজিক, রাজনৈতিক ও সাংস্কৃতিক সংগঠনের নেতারা।
