
রাজধানী ঢাকার শনির আখড়ায় লেগুনা থেকে ছিটকে সড়কে পড়ে নিহত হয়েছেন ইডেন মহিলা কলেজের এক ছাত্রী। আজ সোমবার দুপুর ১২টার দিকে এ দুর্ঘটনা ঘটে।নিহত ছাত্রীর নাম নুসরাত জাহান ওরফে ঝুমা (২০)। তিনি ইডেন মহিলা কলেজে সম্মান প্রথম বর্ষের শিক্ষার্থী ছিলেন। কুমিল্লার মুরাদনগর উপজেলার মৃত আবুল হোসেনের মেয়ে তিনি। ঢাকায় কদমতলীতে দনিয়া এলাকায় ৮২৯/৮ নুরপুরে পরিবারের সঙ্গে থাকতেন নুসরাত। দুই বোন এক ভাইয়ের মধ্যে তিনি সবার ছোট।প্রত্যক্ষদর্শীর বরাত দিয়ে নিহত কলেজছাত্রীর বড় বোন জেবুন্নেসা সাংবাদিকদের জানান, আজ ইডেন থেকে বের হয়ে লেগুনায় করে বাসার দিকে যাচ্ছিলেন নুসরাত। শনির আখড়ার কাছে লেগুনাটি পৌঁছানোর পর প্রচণ্ড গতি নিয়ে স্পিড ব্রেকারে উঠে পড়লে তা জোরে ঝাঁকুনি খায়। ওই সময় নামার প্রস্তুতি নিচ্ছিলেন নুসরাত। ওই ঝাঁকুনিতে তাল সামলাতে না পেরে তিনি লেগুনা থেকে ছিটকে সড়কে পড়ে যান। তাঁর মাথায় আঘাত লাগে। নুসরাতকে স্থানীয় হাসপাতালে নেওয়া হলে তাঁকে সেখানে ভর্তি না নিয়ে ঢাকা মেডিকেল কলেজ হাসপাতালে নিয়ে যেতে বলা হয়। বেলা একটার দিকে ঢাকা মেডিকেল কলেজ হাসপাতাল নেওয়ার পর কর্তব্যরত চিকিৎসক তাঁকে মৃত ঘোষণা করেন।
হাসপাতালের পুলিশ ফাঁড়ির উপপরিদর্শক (এসআই) বাচ্চু মিয়া ইডেন কলেজের ছাত্রীর মৃত্যুর খবরের সত্যতা নিশ্চিত করেন। তিনি জানান, লেগুনা থেকে ছিটকে সড়কে পড়ে ওই ছাত্রীর মৃত্যু হয়।
