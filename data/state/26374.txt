
যুব ও ক্রীড়া প্রতিমন্ত্রী বীরেন শিকদারের বেইলি রোডের সরকারি বাসা থেকে তাঁর এক কর্মীর লাশ উদ্ধার করেছে পুলিশ। আজ বুধবার সকালে লাশটি উদ্ধার করা হয়।
রমনা থানার পুলিশের ভারপ্রাপ্ত কর্মকর্তা (ওসি) মশিউর রহমান বলেন, সকালে খবর পেয়ে লাশটি উদ্ধার করা হয়। বাসার কর্মীদের কক্ষের সিলিং ফ্যানের সঙ্গে লাশটি ঝুলন্ত অবস্থায় পাওয়া যায় বলে পুলিশকে জানানো হয়েছে। প্রাথমিক আলামতে ঘটনাটি আত্মহত্যা মনে হচ্ছে।
মারা যাওয়া কর্মীর নাম মিলন টিকাদার (২০)।
যুব ও ক্রীড়া মন্ত্রণালয়ের জ্যেষ্ঠ তথ্য কর্মকর্তা মো. শফিকুল ইসলাম বলেন, প্রতিমন্ত্রীর বাসায় এক কর্মীর মৃত্যু হয়েছে। লাশ ময়নাতদন্তের জন্য ঢাকা মেডিকেল কলেজের মর্গে নেওয়া হয়েছে। ময়নাতদন্তের পর মৃত্যুর কারণ জানা যাবে।
