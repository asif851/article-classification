
অবশেষে সম্মানী পাচ্ছেন তিন মেয়র নারায়ণগঞ্জের সেলিনা হায়াৎ আইভী, কুমিল্লার মনিরুল হক ও রংপুরের শরফুদ্দীন আহমেদ। তাঁরা মাসিক ৯৪ হাজার ৫০০ টাকা করে পাবেন। তবে তাঁরা প্রতিমন্ত্রীর মর্যাদা পাবেন না। গতকাল রোববার এ ব্যাপারে সরকারি আদেশ (জিও) জারি করেছে স্থানীয় সরকার বিভাগ। এতে বলা হয়েছে, এ বাবদ প্রয়োজনীয় ব্যয় সিটি করপোরেশনগুলোর তহবিল থেকে নির্বাহ করা হবে।স্থানীয় সরকারসচিব আবু আলম মো. শহিদ খান প্রথম আলোকে বলেন, মাসিক সম্মানী ৪৪ হাজার ৫০০ টাকা, বাড়িভাড়া ৪০ হাজার ও অন্যান্য খাতে ১০ হাজার টাকা রয়েছে। তিন মেয়র কবে এ টাকা তুলতে পারবেন জানতে চাইলে তিনি বলেন, তাঁদের বেতন-ভাতার বিষয়ে অর্থ মন্ত্রণালয়ের সম্মতি পাওয়া গেছে। কাল-পরশু নাগাদ তাঁরা এ সম্মানী তুলতে পারবেন এবং মেয়র হিসেবে যোগদানের তারিখ থেকে তাঁরা এ ভাতা পাবেন। প্রসঙ্গত, গতকাল রোববার প্রথম আলোয় ‘তিন মেয়রকে প্রতিমন্ত্রীর মর্যাদা দিচ্ছে না সরকার’ শিরোনামে একটি প্রতিবেদন প্রকাশিত হয়। তিন মেয়রকে প্রতিমন্ত্রীর পদমর্যাদা না দেওয়ার বিষয়ে মন্ত্রণালয়ের সূত্রগুলো বলছে, আইনের কোথাও উল্লেখ করা হয়নি মেযররা প্রতিমন্ত্রীর পদমর্যাদা পাবেন। এত দিন আইনবহির্ভূতভাবে তাঁদের এ মর্যাদা দেওয়া হয়েছিল। জানা গেছে, এরশাদ থেকে শুরু করে বিগত বিএনপির আমল পর্যন্ত মেয়ররা মন্ত্রী-প্রতিমন্ত্রীর মর্যাদা পেয়ে আসছিলেন। সর্বপ্রথম ১৯৯০ সালে এইচ এম এরশাদ নাজিউর রহমানকে প্রতিমন্ত্রীর মর্যাদা দেন।
