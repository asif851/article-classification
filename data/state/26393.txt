
দৈনিক আমার দেশ পত্রিকার ভারপ্রাপ্ত সম্পাদক মাহমুদুর রহমানের বিরুদ্ধে রাষ্ট্রদ্রোহ ও এক হাজার কোটি টাকার ক্ষতিপূরণ চেয়ে মানহানির মামলা হয়েছে।আজ বৃহস্পতিবার দুপুরে জেলা আওয়ামী লীগের সাংগঠনিক সম্পাদক আইনজীবী এম মালেক শেখ নাটোরের মুখ্য বিচারিক হাকিম আদালতে মামলাটি করেন।মামলায় মাহমুদুর রহমানকে প্রধান আসামি করা হয়েছে। এ ছাড়া তাঁর সঙ্গে ষড়যন্ত্রকারী হিসেবে অজ্ঞাত কয়েকজনকেও আসামি করা হয়েছে।মামলায় অভিযোগ করা হয়, ১ ডিসেম্বর ঢাকায় জাতীয় প্রেসক্লাবে বাংলাদেশ ডেমোক্রেটিক কাউন্সিল (বিডিসি) আয়োজিত ‘গণতন্ত্র পুনরুদ্ধারে গণমাধ্যমের ভূমিকা’ শীর্ষক মতবিনিময় সভায় মাহমুদুর রহমান বাংলাদেশ, বঙ্গবন্ধু ও বর্তমান সরকার নিয়ে আপত্তিকর কথা বলেছেন। এতে আওয়ামী লীগের সুনাম ও সম্মানহানি হয়েছে ও রাষ্ট্র অস্থিতিশীল হয়েছে। এ বক্তব্যের মাধ্যমে রাষ্ট্রদ্রোহিতা করা হয়েছে এবং এক হাজার কোটি টাকার সম্মান ক্ষুণ্ন হয়েছে।
তাই বাদী দণ্ডবিধির ১২৩ (ক) / ১২৪ (ক) / ৫০১ / ৫০২ / ৫০৫ ধারায় অভিযোগ আমলে নিয়ে আসামিকে গ্রেপ্তার করে জেলহাজতে আটক রাখার আবেদন করেছেন।
বাদী এম মালেক শেখ জানান, মাহমুদুর রহমানের বক্তব্যে রাষ্ট্রদ্রোহিতার সুস্পষ্ট উপাদান রয়েছে। তিনি আওয়ামী লীগের একজন নেতা হওয়ায় এ বক্তব্যে তাঁর ও তাঁর দলের অপূরণীয় ক্ষতি হয়েছে। আদালত পুলিশের পরিদর্শক নাসির উদ্দিন মণ্ডল মামলা দায়েরের বিষয়টি নিশ্চিত করেছেন।
