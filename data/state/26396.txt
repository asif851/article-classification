
স্বাস্থ্যমন্ত্রী মোহাম্মদ নাসিম বলেছেন, ২০১৬ সালে আওয়ামী লীগ সরকারের শ্রেষ্ঠ অর্জন জঙ্গি দমন। প্রধানমন্ত্রী শেখ হাসিনার কঠোর ও বাস্তবমুখী পদক্ষেপের কারণে আইনশৃঙ্খলা ও রাজনৈতিক স্থিতিশীলতা ভালো ছিল। আইনশৃঙ্খলা রক্ষাকারী বাহিনীর অবদানও ছিল গুরুত্বপূর্ণ। এ কারণেই বছরটিতে জঙ্গি দমনে শ্রেষ্ঠতা এসেছে।
আজ শনিবার দুপুরে সিরাজগঞ্জ জেলা প্রশাসকের কার্যালয়ে শহীদ শামসুদ্দিন সম্মেলনকক্ষে আইনশৃঙ্খলা কমিটির সভায় মোহাম্মদ নাসিম এসব কথা বলেন।
দেশে প্রথমবারের মতো সুষ্ঠুভাবে জেলা পরিষদ নির্বাচন হয়েছে উল্লেখ করে আওয়ামী লীগের এই নেতা বলেন, যাঁরা জেলা পরিষদ নির্বাচন অসাংবিধানিক বলেন, তাঁদের দলের নেতা-কর্মীরাই ঠাকুরগাঁওসহ দেশের বিভিন্ন স্থানে আওয়ামী লীগ-সমর্থিত প্রার্থীকে ভোট দিয়েছেন। তাঁরা ভোট দিয়ে প্রমাণ করেছেন যে তাঁদের দল বিএনপির নেতাদের বক্তব্য অসাড়।
নারায়ণগঞ্জ সিটি করপোরেশন নির্বাচনকে প্রশ্নহীন নির্বাচন উল্লেখ করে মোহাম্মদ নাসিম বলেন, এ নির্বাচনে পরাজিতদের বিরূপ প্রতিক্রিয়া জাতির জন্য দুঃখজনক।
জেলা প্রশাসক কামরুন নাহার সিদ্দিকার সভাপতিত্বে সভায় আরও বক্তব্য দেন সাংসদ ম ম আমজাদ হোসেন, নারী আসনের সাংসদ সেলিনা বেগম, পুলিশ সুপার মিরাজ উদ্দিন আহম্মেদ প্রমুখ।
