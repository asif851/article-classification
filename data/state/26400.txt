
নারীর অধিকার রক্ষায় বাংলাদেশের বর্তমান অবস্থান পর্যালোচনা করবে নারীর প্রতি বৈষম্য দূরীকরণবিষয়ক জাতিসংঘের ‘কমিটি অন দ্য এলিমিনেশন অব ডিসক্রিমিনেশন অ্যাগেইনস্ট উইমেন (সিডও)’। জাতিসংঘের মানবাধিকারবিষয়ক সংস্থা (ইউএনএইচসিআর) গতকাল বৃহস্পতিবার এ তথ্য জানিয়েছে।এক সংবাদ বিজ্ঞপ্তিতে ইউএনএইচসিআর বলেছে, সিডও সনদ অনুমোদন করেছে বাংলাদেশ এবং সে অনুযায়ী সনদটি কতখানি ও কীভাবে প্রয়োগ করা হচ্ছে, তা এই কমিটি নিয়মিত পর্যালোচনা করে।৮ নভেম্বর সিডওর সঙ্গে আলোচনায় অংশ নেবে বাংলাদেশ সরকারের একটি প্রতিনিধিদল। এতে বেসরকারি সংস্থাগুলোর (এনজিও) প্রতিনিধিদের বক্তব্যও বিবেচনায় নেওয়া হবে।আলোচ্যসূচিতে বিয়ে, বিচ্ছেদ, উত্তরাধিকার, অভিভাবকত্ব ও নাগরিকত্বের ক্ষেত্রে নারীর প্রতি বৈষম্যমূলক আইনগুলো প্রাধান্য পেতে পারে। নারীর অবদান, বাল্যবিবাহ, নারী ও শিশুর প্রতি সহিংসতা এবং যৌন নির্যাতন ও নিপীড়ন, সরকার পরিচালনায় নারীর অবস্থান, শ্রমবাজারে নারীর অংশগ্রহণ, মজুরির বৈষম্য ও কর্মক্ষেত্রে, বিশেষ করে গৃহকাজে নারী কর্মীদের ওপর শোষণ নিয়ে আলোচনা হতে পারে। সেই সঙ্গে দলিত এবং রোহিঙ্গা নারী ও মেয়েশিশুদের ওপর বৈষম্য, অন্যায়, সহিংসতা ও শোষণ প্রসঙ্গও উঠে আসতে পারে।কমিটির চূড়ান্ত পর্যবেক্ষণ ২১ নভেম্বর প্রকাশ করা হবে।
