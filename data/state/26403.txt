
জগন্নাথ বিশ্ববিদ্যালয়ের এক ছাত্রীকে উত্ত্যক্ত করায় আজ সোমবার একই বিশ্ববিদ্যালয়ের এক ছাত্রকে সাময়িক বহিষ্কার করেছে বিশ্ববিদ্যালয় কর্তৃপক্ষ। 
বহিষ্কার হওয়া ছাত্র হলেন, অ্যাকাউন্টিং অ্যান্ড ইনফরমেশন সিস্টেম বিভাগের ছাত্র মো. হাসিব। উত্ত্যক্তের শিকার ওই ছাত্রীর কয়েকজন বন্ধু সাংবাদিকদের বলেন, প্রায় এক বছর ধরে ওই ছাত্রীকে উত্ত্যক্ত করে আসছিলেন হাসিব। ফলে নিয়মিত ক্লাস-পরীক্ষায় অংশ নিতে পারতেন না ওই ছাত্রী। বিষয়টি বিভাগের চেয়ারম্যানকেও লিখিতভাবে জানানো হয়েছে। কিন্তু কোনো কাজ হয়নি। আজ সকালে বিভাগে গিয়ে ওই ছাত্রীকে উত্ত্যক্ত করেন হাসিব। পরে দুপুরে এ ব্যাপারে ওই ছাত্রী বিশ্ববিদ্যালয়ের প্রক্টর বরাবর লিখিত অভিযোগ করেন। বিশ্ববিদ্যালয় প্রক্টর নূর মোহাম্মদ প্রথম আলোকে বলেন, লিখিত অভিযোগ পাওয়ার পর ওই ছাত্রকে সাময়িক বহিষ্কার করা হয়েছে। তদন্ত করে তাঁর বিরুদ্ধে ব্যবস্থা নেওয়া হবে।
