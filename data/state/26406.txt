
দাবি পূরণ না করায় শ্রমিক-কর্মচারীরা মিল্ক ভিটার ব্যবস্থাপনা পরিচালকের (এমডি) অপসারণের দাবিতে মিছিল-সমাবেশ করেছে।গতকাল শনিবার বেলা ১১টায় মিল্ক ভিটার প্রধান কারখানা সিরাজগঞ্জের শাহজাদপুরের বাঘাবাড়িতে এ বিক্ষোভ করা হয়।শ্রমিকদের সঙ্গে কথা বলে জানা গেছে, বাংলাদেশ দুগ্ধ উৎপাদনকারী সমবায় ইউনিয়ন লিমিটেড মিল্ক ভিটায় কর্মরত ১৭১ জন শ্রমিক-কর্মচারীকে স্থায়ীকরণ, ৪৭০ জন চুক্তিভিত্তিক শ্রমিক কর্মচারীকে স্বীকৃতি দেওয়া, শ্রমিক-কর্মচারীদের পদোন্নতি, ছাঁটাই করা শ্রমিক-কর্মচারীদের পদে পুনর্বহাল, পাস্তুরিত তরল দুধের মূল্যবৃদ্ধির জন্য দীর্ঘদিন ধরে তাঁরা আন্দোলন করে আসছেন। তাঁদের অভিযোগ, মিল্ক ভিটার ব্যবস্থাপনা পরিচালক আবদুল মান্নানের স্বেচ্ছাচারিতার কারণে এই দাবি পূরণ হচ্ছে না।এর প্রতিবাদে পাঁচ শতাধিক শ্রমিক-কর্মচারী সকালে কারখানা বন্ধ রেখে মিছিল শেষে কারখানা চত্বরে সমাবেশ করেন। সমাবেশে বক্তব্য দেন মিল্ক ভিটার সিবিএ নেতা ইয়ানুর ইসলাম, ইসমাইল হোসেন, ওয়াজেদ আলী, আবদুর রব ওরফে বাবু, হারুন-অর-রশিদ প্রমুখ।সিবিএ কেন্দ্রীয় কমিটির সাংগঠনিক সম্পাদক ইয়ানুর ইসলাম বলেন, ‘মিল্ক ভিটার বর্তমান ব্যবস্থাপনা পরিচালক মিল্ক ভিটাকে লোকসানের দিকে নিয়ে যাচ্ছেন। ইতিমধ্যে দুধ উৎপাদনে ধস নেমেছে। বারবার প্রতিশ্রুতি দেওয়া সত্ত্বেও শ্রমিকদের ন্যায্য দাবি পূরণ করছেন না। এ কারণে আমরা ব্যবস্থাপনা পরিচালকের অপসারণের দাবি জানাচ্ছি।’বাঘাবাড়ী মিল্ক ভিটা কারখানার ব্যবস্থাপক মো. ইদ্রিস আলীর মুঠোফোনে যোগাযোগ করা হলে তিনি পরে কথা বলবেন বলে সংযোগ কেটে দেন।ব্যবস্থাপনা পরিচালক আবদুল মান্নান বলেন, সবকিছুই আইন অনুযায়ী হচ্ছে এবং হবে। দ্রুত কোনো কিছু করা সম্ভব নয়। বিষয়গুলো নিয়ে আলাপ-আলোচনা চলছে। পর্যায়ক্রমে দাবিগুলো পূরণ করা হবে।
