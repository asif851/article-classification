
রাজশাহীর বাগমারা উপজেলার খয়রা বিলের নিয়ন্ত্রণ নিয়ে দখলদার ও এলাকাবাসীর মধ্যে আবারও সংঘর্ষ হয়েছে। এতে স্থানীয় এক ইউনিয়ন পরিষদ সদস্যসহ (ইউপি) ২০ জন আহত হয়েছেন।আহত ব্যক্তিদের স্থানীয় স্বাস্থ্য কমপ্লেক্সে ভর্তি ও প্রাথমিক চিকিৎসা দেওয়া হয়েছে। গত মঙ্গলবার রাতে এ সংঘর্ষ হয়।প্রত্যক্ষদর্শী ও স্থানীয় ব্যক্তিরা জানান, গত মঙ্গলবার রাত সাড়ে নয়টার দিকে বিলের দখলদার পক্ষের লোক শ্রীপুর ইউনিয়ন আওয়ামী লীগের সভাপতি মকবুল হোসেন মৃধা, তাহেরপুর পৌর আওয়ামী লীগের সাধারণ সম্পাদক মেয়র আবুল কালাম আজাদসহ ২০ থেকে ৩০ জনের একটি দল মোটরসাইকেল নিয়ে শ্রীপুরের রামগুইয়াতে আসেন। এ সময় গ্রামবাসী মাইকে এলাকায় বহিরাগত ব্যক্তিদের প্রবেশের খবর প্রচার করলে বাঙ্গালপাড়া, দাউদপুর ও রামগুইয়া এলাকাবাসী লাঠিসোঁটা নিয়ে ছুটে আসেন। এ সময় দুই পক্ষের সংঘর্ষে শ্রীপুর ইউপি সদস্য হাবিবুর রহমানসহ কমপক্ষে ২০ জন আহত হন।গ্রামবাসীর প্রতিরোধের মুখে দখলদার ব্যক্তিরা পালিয়ে যান। তবে ইউপি চেয়ারম্যান মকবুল হোসেনসহ বেশ কয়েকজনকে অবরুদ্ধ রাখে রাখে গ্রামবাসী। পরে পুলিশ গিয়ে পরিস্থিতি নিয়ন্ত্রণে আনে এবং অবরুদ্ধ ব্যক্তিদের উদ্ধার করে।বিল দখলকারীদের পক্ষের সাবেক ইউপি সদস্য আশরাফুল ইসলাম জানান, তাঁরা বিল নিয়ে সৃষ্ট জটিলতা নিরসনে প্রতিপক্ষের সঙ্গে আলাপ করতে এসেছিলেন। এ সময় তাঁদের ওপর হামলা হয়। তাঁদের ছয় থেকে সাতটি মোটরসাইকেল ভাঙচুর করে পানিতে ফেলে দেওয়া হয় বলেও জানান তিনি।তবে গ্রামবাসী অভিযোগ অস্বীকার করে বলেন, বিল দখলদারেরা ভাড়াটে সন্ত্রাসীদের নিয়ে এলাকায় এলে ক্ষুব্ধ লোকজনের প্রতিরোধের মুখে পড়েন।থানার ওসি আবদুল হামিদ জানান, মামলা দায়েরের প্রস্তুতি চলছে।আওয়ামী লীগ ও বিএনপির স্থানীয় প্রভাবশালী ব্যক্তিরা আলোচিত খয়রাবিল দখল করে সেখানে মাছ চাষ করছেন। অপরদিকে স্থানীয় জেলেরাও মাছ ছাড়েন বিলে। বিলের নিয়ন্ত্রণ নিয়ে একাধিক অপ্রীতিকর ঘটনা ঘটেছে এলাকায়।
