
পুলিশের একজন কর্মকর্তার ওপর হামলার ঘটনায় অস্ট্রেলিয়ায় সন্ত্রাসী কর্মকাণ্ডের অভিযোগে গ্রেপ্তার হওয়া বাংলাদেশি শিক্ষার্থী মোমেনা সোমার বোনকে ঢাকার মিরপুর থেকে গ্রেপ্তার করেছে পুলিশ। গতকাল সোমবার রাতে এ ঘটনা ঘটে। ঢাকা মেট্রোপলিটন পুলিশের (ডিএমপির) সূত্র জানায়, ঢাকায় গ্রেপ্তার হওয়া মোমেনা সোমার বোনের নাম আসমাউল হুসনা সুমনা।অস্ট্রেলিয়ার মেলবোর্নে ৯ ফেব্রুয়ারি এক ব্যক্তিকে ঘুমন্ত অবস্থায় ছুরিকাঘাত করার অভিযোগে বাংলাদেশি শিক্ষার্থী মোমেনা সোমাকে আটক করে পুলিশ। উত্তর মেলবোর্নের মিল পার্কের এক বাড়িতে স্থানীয় সময় বিকেল সাড়ে চারটায় এ ঘটনা ঘটে। অস্ট্রেলিয়ার পুলিশ বলছে, এটি ‘সন্ত্রাসী’ ঘটনা।পুলিশের কাউন্টার টেররিজম বিভাগের এক উচ্চপদস্থ কর্মকর্তা জানান, মোমেনা সোমার এ ঘটনার বিষয়ে তদন্তের কাজে তাঁদের বিভাগের একটি দল গতকাল রাতে মোমেনা সোমাদের মিরপুরের বাসায় যায়। এ সময় পুলিশের এক কর্মকর্তাকে ছুরিকাঘাত করেন মোমেনার বোন আসমাউল হুসনা সুমনা। আহত ওই পুলিশ কর্মকর্তা এখন হাসপাতালে।
জানতে চাইলে ডিএমপির উপকমিশনার (মিডিয়া) মাসুদুর রহমান আজ মঙ্গলবার প্রথম আলোকে বলেন, ‘একটি ঘটনা ঘটেছে। এ বিষয়ে একজনকে গ্রেপ্তার করা হয়েছে।’ এ ঘটনার বিষয়ে জানতে মোমেনা সোমার চাচা ঢাকা বিশ্ববিদ্যালয়ের বিজ্ঞান অনুষদের ডিন মো. আব্দুল আজিজের সঙ্গে যোগাযোগের চেষ্টা করা হলে তাঁর মুঠোফোন বন্ধ পাওয়া যায়। পুলিশের সূত্র জানায়, গতকালের রাতের ঘটনার বিষয়ে কাফরুল থানায় মামলা হয়েছে।
