
চাঁদপুর জেলা পরিষদ নির্বাচনে চেয়ারম্যান পদে প্রার্থী হিসেবে এখনো নতুন করে কাউকেই আওয়ামী লীগের দলীয় সমর্থন দেওয়া হয়নি। তাই আগে থেকে মনোনয়নপত্র জমা দেওয়া দলটির আট প্রার্থীই মাঠে রয়েছেন।আওয়ামী লীগের স্থানীয় সূত্র জানায়, কেন্দ্রীয়ভাবে দলীয় সমর্থন পেয়েও আইনি জটিলতার কারণে জেলা পরিষদের বর্তমান প্রশাসক ও মুক্তিযুদ্ধে ৮ নম্বর সেক্টর কমান্ডার অবসরপ্রাপ্ত লেফটেন্যান্ট কর্নেল আবু ওসমান চৌধুরী মনোনয়নপত্র জমা দেননি।এ কারণে আওয়ামী লীগের স্থানীয় আটজন নেতা মনোনয়নপত্র জমা দেন। তাঁরা কেন্দ্রের নির্দেশের অপেক্ষায় থাকলেও নির্বাচনী প্রচারণা চালু রেখেছেন। চাঁদপুরে মোট ভোটার ১ হাজার ২৬০ জন। এর মধ্যে ৮৭ জন ভোটার বিএনপি-জামায়াতের সমর্থক হিসেবে পরিচিত। অন্য সবাই আওয়ামী লীগের সমর্থক।আবু ওসমান চৌধুরী বলেন, ‘আমি ভোটার তালিকা থেকে আমার নাম ঢাকা থেকে চাঁদপুরে আনার জন্য নির্বাচন কমিশনে আপিল করেছিলাম। কিন্তু নির্বাচন কমিশন সেটি খারিজ করেছে।এ কারণে মনোনয়নপত্র জমা দিতে পারিনি।’ওই আটজন প্রার্থী হলেন জেলা আওয়ামী লীগের সাবেক সহসভাপতি শহীদ উল্লাহ, ওচমান গনি পাটোয়ারী ও ইউসুফ গাজী, বর্তমান যুগ্ম সাধারণ সম্পাদক আহসান উল্লাহ আখন্দ ও জহিরুল ইসলাম, সদর উপজেলা আওয়ামী লীগের সভাপতি নুরুল ইসলাম নাজিম দেওয়ান, শিল্প ও বাণিজ্যবিষয়ক সম্পাদক আবদুর রব ভূঁইয়া ও ঢাকা দক্ষিণ আওয়ামী লীগের সহসভাপতি নূরুল আমিন। এর বাইরে আওয়ামী ঘরোয়া হিসেবে পরিচিত জেলা মুক্তিযোদ্ধা সংসদের কমান্ডার এম এ ওয়াদুদও মাঠে রয়েছেন।এ ছাড়া অসম্পূর্ণ তথ্যের কারণে কেন্দ্রীয় মুক্তিযোদ্ধা কমান্ড কাউন্সিলের যুগ্ম আহ্বায়ক সৈয়দ আহমেদ মজুমদারের মনোনয়নপত্র বাতিল করা হয়েছে। তিনি এর বিরুদ্ধে আপিল করেছেন।জেলা আওয়ামী লীগের সাধারণ সম্পাদক আবু নইম পাটোয়রী দুলাল বলেন, ‘আমরা কারও ব্যাপারে এখনো সিদ্ধান্ত নিইনি। দলীয় হাই কমান্ড থেকে যাঁর পক্ষে সমর্থন আসবে, তাঁর পক্ষেই মাঠে থাকব।’
