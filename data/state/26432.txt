
ফরিদপুরের নগরকান্দায় পৃথক দুই সড়ক দুর্ঘটনায় এক শিশুসহ তিনজন নিহত হয়েছেন। আজ শনিবার সকালে উপজেলার মাঝারদিয়া ইউনিয়নের গজারিয়া এলাকায় ঢাকা-খুলনা মহাসড়কে এবং গতকাল শুক্রবার সন্ধ্যায় একই সড়কে কাইচাইল ইউনিয়নের জয়বাংলা মোড় এলাকায় দুর্ঘটনা দুটি ঘটে।
ভাঙ্গা হাইওয়ে থানার ভারপ্রাপ্ত কর্মকর্তা (ওসি) হোসেন সরকার বলেন, আজ সকাল পৌনে ১০টার দিকে গজারিয়ায় গোপালগঞ্জ থেকে ঢাকাগামী সেবা গ্রীন লাইন পরিবহনের একটি বাসের সঙ্গে বিপরীতমুখী একটি ট্রাকের মুখোমুখি সংঘর্ষ হলে দুই বাস যাত্রী নিহত ও ২৫ যাত্রী আহত হন।
ওসি হোসেন সরকার বলেন, নিহত বাসযাত্রীরা হলেন, গোপালগঞ্জের কাশিয়ানী উপজেলার তিলছড়া গ্রামের ওয়াহিদুজ্জামানের ছেলে এএসএম ইছা ওরফে লিমন হোসেন (২৪) ও একই উপজেলার (কাশিয়ানী) পশ্চিম রাতৈল গ্রামের হাফিজুর রহমানের ছেলে হাসিবুর রহমান (২৫)। আহতদের মধ্যে ১৮ জনকে মুকসুদপুর উপজেলা স্বাস্থ্য কমপ্লেক্সে ভর্তি করা হয়েছে। বাকিদের প্রাথমিক চিকিৎসা দেওয়া হয়েছে।
ওসি হোসেন সরকার আরও জানান, গতকাল সন্ধ্যায় ফরিদপুরের নগরকান্দার উপজেলার কাইচাইল ইউনিয়নের জয়বাংলা মোড়ে ভাঙাগামী একটি নসিমনের সঙ্গে মুকসুদপুরগামী স্বাধীন লিংক নামের একটি গাড়ির মুখোমুখি সংঘর্ষে বাদশা মুন্সী (৩) নামের এক শিশু নিহত হয়। নিহত শিশুটি নসিমনের যাত্রী ছিল। এ ঘটনা দুটিতে থানায় মামলা করা হবে।
