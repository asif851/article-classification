
হরতালে উচ্চ আদালতের কার্যক্রম চলা নিয়ে পক্ষে-বিপক্ষে গতকাল সোমবার কর্মসূচি পালন করেছেন সরকার-সমর্থক ও বিএনপি জোট-সমর্থক আইনজীবীরা।রোববার সুপ্রিম কোর্ট আইনজীবী সমিতির সাধারণ সভায় বিচারকাজ থেকে বিরত থাকার জন্য প্রধান বিচারপতি ও সুপ্রিম কোর্টের উভয় বিভাগের বিচারকদের প্রতি অনুরোধ জানানোর সিদ্ধান্ত হয়। এরপর গতকাল সকালে সমিতির সহসভাপতি রফিকুল ইসলাম মেহেদীসহ বিএনপি-সমর্থক কয়েকজন আইনজীবী বিভিন্ন আদালতে যান। এ সময় ওই সিদ্ধান্ত তুলে ধরেন সমিতির সহসভাপতি। সমিতির সভাপতি ও সম্পাদকসহ সমিতির নেতৃত্বে রয়েছেন বিএনপি-সমর্থক আইনজীবীরা।তবে ওই সিদ্ধান্ত অবৈধ আখ্যা দিয়ে এর প্রতিবাদে দুপুরে সমিতির সভাপতির কক্ষের সামনে বিক্ষোভ করেন সরকার-সমর্থক আইনজীবীরা। এতে আওয়ামী লীগের আইনবিষয়ক সম্পাদক আবদুল মতিন খসরু, শেখ ফজলে নূর তাপস, সমিতির সাবেক সম্পাদক মোমতাজ উদ্দিন মেহেদী প্রমুখ অংশ নেন। আবদুল মতিন খসরু বলেন, বিচারপ্রার্থী মানুষকে বিচার থেকে বঞ্চিত করার এখতিয়ার কারও নেই।তবে সমিতির সহসভাপতি রফিকুল ইসলাম মেহেদী সাংবাদিকদের বলেন, ‘রোববার সুপ্রিম কোর্ট আইনজীবী সমিতিতে সাধারণ সভা হয়েছে। ওখানে আইনজীবীরা সর্বসম্মতভাবে বলেছেন, আমরা কোর্ট বর্জন করব।’
