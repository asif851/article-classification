
হবিগঞ্জ পৌরসভার মেয়র জি কে গউছকে সাময়িক বরখাস্তের আদেশের কার্যকারিতা স্থগিত করেছেন হাইকোর্ট। ওই আদেশটি কেন বেআইনি হবে না, তা জানতে চেয়ে রুল দেওয়া হয়েছে।বিচারপতি নাইমা হায়দার ও বিচারপতি আবু তাহের মো. সাইফুর রহমানের সমন্বয়ে গঠিত হাইকোর্ট বেঞ্চ গত সোমবার এক রিট আবেদনের প্রাথমিক শুনানি নিয়ে এ আদেশ দেন।এর ফলে মেয়র পদে তাঁর দায়িত্ব পালনে আইনগত কোনো বাধা নেই বলে জানিয়েছেন জি কে গউছের আইনজীবী।আইনজীবী সূত্র বলেছে, একটি ফৌজদারি মামলায় অভিযোগপত্র হওয়ায় ২০১৬ সালের ২৯ ফেব্রুয়ারি স্থানীয় সরকার, পল্লী উন্নয়ন ও সমবায় মন্ত্রণালয়ের স্থানীয় সরকার বিভাগ এক আদেশে জি কে গউছকে মেয়র পদ থেকে সাময়িক বরখাস্ত করে। সম্প্রতি জামিনে মুক্তি পেয়ে বরখাস্তের আদেশের বৈধতা চ্যালেঞ্জ করে রিটটি করেন জি কে গউছ।
