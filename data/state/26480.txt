
সতের জেলায় সরকারি প্রাথমিক বিদ্যালয়ের প্রাক-প্রাথমিকের শিক্ষক নিয়োগের বাতিল পরীক্ষা ১৮ এপ্রিল অনুষ্ঠিত হবে। এর আগের নির্ধারিত কেন্দ্রেই এই পরীক্ষা অনুষ্ঠিত হবে।
আজ প্রাথমিক ও গণশিক্ষা মন্ত্রণালয়ের এক সংবাদ বিজ্ঞপ্তিতে এ তথ্য জানানো হয়েছে।জেলাগুলো হলো ঢাকা, রাজবাড়ী, ময়মনসিংহ, নেত্রকোনা, শেরপুর, নারায়ণগঞ্জ, কক্সবাজার, রাজশাহী, পাবনা, লালমনিরহাট, খুলনা, সাতক্ষীরা, ঝিনাইদহ, মেহেরপুর, সুনামগঞ্জ, মৌলভীবাজার ও হবিগঞ্জ।গত বছরের ডিসেম্বরে সারা দেশে এক যোগে প্রাক-প্রাথমিক শিক্ষক নিয়োগ পরীক্ষা অনুষ্ঠিত হলেও এই ১৭টি জেলায় প্রশ্নপত্র ফাঁসের কারণে পরীক্ষা বাতিল করা হয়েছিল। এরপর কয়েক দফা পরীক্ষার তারিখ নির্ধারণ করা হলে পরীক্ষা নিতে পারেনি মন্ত্রণালয়। তাই আবার নতুন করে তারিখ দেওয়া হলো।
