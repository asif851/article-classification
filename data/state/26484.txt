
এক গৃহবধূকে ধর্ষণের দায়ে ঠাকুরগাঁওয়ে চারজনকে যাবজ্জীবন কারাদণ্ডের আদেশ দিয়েছেন আদালত। একই সঙ্গে দণ্ড পাওয়া প্রতে৵ক আসামিকে এক লাখ টাকা করে অর্থ জরিমানা করা হয়। অনাদায়ে আরও তিন মাসের সশ্রম কারাদণ্ড দেওয়া হয়েছে। ঠাকুরগাঁও নারী ও শিশু নির্যাতন দমন ট্রাইব্যুনালের বিচারক মির্জা মোহাম্মদ আইয়ুব আলী আজ সোমবার ওই রায় দেন।দণ্ডপ্রাপ্ত আসামিরা হলেন ঠাকুরগাঁওয়ের সদর উপজেলার মাধবপুর গ্রামের মো. আলাউদ্দীনের ছেলে মো. আলমগীর (২০), জমসেদ আলীর ছেলে ইসমাঈল হোসেন (৩০), মাধবপুর গ্রামের আমির উদ্দীনের ছেলে আরিফ হোসেন (২২) ও উত্তর বোয়ালিয়া গ্রামের আবদুল বারেকের ছেলে ইউসুফ আলী (২০)। এঁদের মধ্যে আরিফ হোসেন রায় ঘোষণার সময় পলাতক ছিলেন।আদালত ও মামলার নথি থেকে জানা গেছে, ২০১৫ সালের ১৮ জুন সদর উপজেলার উত্তর বোয়ালিয়া গ্রামের এক বাড়ির ঘরে সিঁধ কেটে ঢুকে সন্তানকে হত্যার ভয় দেখিয়ে চার তরুণ গৃহবধূকে (২২) ধর্ষণ করেন। এ ঘটনায় পরের দিন ১৯ জুন ওই গৃহবধূ থানায় ২০০০ সালের নারী ও শিশু দমন আইন (সংশোধনী ৩)-এর ৯-এর (৩) ধারায় মামলা করেন। মামলার তদন্ত কর্মকর্তা থানার পরিদর্শক (তদন্ত) আবদুর রহমান সরকার ২০১৫ সালের ২৭ জুলাই ওই চার তরুণের বিরুদ্ধে আদালতে অভিযোগপত্র জমা দেন। মামলায় সরকারপক্ষে আইনজীবী ছিলেন আবু তৈয়ব মোহাম্মদ নাজমুল হুদা। তিনি বলেন, এ মামলায় ১৩ জন সাক্ষীর সাক্ষ্য গ্রহণ ও শুনানি শেষে আজ আদালত আসামিদের যাবজ্জীবন কারাদণ্ড দেন। এ ছাড়া প্রত্যেক আসামিকে এক লাখ টাকা জরিমানা অনাদায়ে তিন মাসের সশ্রম কারাদণ্ড দেওয়া হয়েছে।সরকারপক্ষে আইনজীবী আবু তৈয়ব মোহাম্মদ নাজমুল হুদা বাবলু বলেন, সাক্ষ্য-প্রমাণের ভিত্তিতে আদালত সঠিক রায় দিয়েছেন।
