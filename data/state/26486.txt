
আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেছেন, বিএনপি চেয়ারপারসন বেগম খালেদা জিয়া এতিমের টাকা আত্মসাতের মামলায় কারাগারে আছেন। আন্দোলন করে তাঁকে মুক্ত করা যাবে না। আজ রোববার দুপুর ১২টায় ‘ঐতিহাসিক ১৭ এপ্রিল মুজিবনগর দিবস’ উদ্‌যাপন উপলক্ষে মেহেরপুর আওয়ামী লীগের বর্ধিত সভা শুরুর আগে সাংবাদিকদের প্রশ্নের জবাবে তিনি এ কথা বলেন।
মাহবুব উল আলম হানিফ বলেন, খালেদা জিয়াকে আইনি লড়াই করেই মুক্ত করতে হবে। তাঁকে মুক্তি না দিলে বিএনপি নির্বাচনে আসবে না—এটা শুধু বিএনপির দর-কষাকষি ছাড়া কিছুই না। আওয়ামী লীগ বিশ্বাস করে, নির্বাচনের সময় সব দলের অংশগ্রহণে নির্বাচন অনুষ্ঠিত হবে।
পরে জেলার পৌর কমিউনিটি সেন্টারে বর্ধিত সভায় অংশ নেন মাহবুব উল আলম হানিফ। এতে সভাপতিত্ব করেন মেহেরপুর-১ আসনের সাংসদ ও জেলা আওয়ামী লীগের সভাপতি ফরহাদ হোসেন। মেহেরপুর-২ আসনের সাংসদ মকবুল হোসেন ও জেলা আওয়ামী লীগের সাধারণ সম্পাদক এম এ খালেকসহ সভায় আওয়ামী লীগ ও তার অঙ্গসংগঠনের নেতা-কর্মীরা অংশ নেন।
