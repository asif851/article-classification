
বিজয়ের ক্ষণ ঘনিয়ে আসছে। রাজধানীর সোহরাওয়ার্দী উদ্যানের প্রবেশপথে তখনো মানুষের সারি। একজন একজন করে ঢুকতে হচ্ছে। অনেকেই তাই বেছে নিলেন দেয়াল টপকানোর পথ। উদ্দেশ্য কোটি কণ্ঠে জাতীয় সংগীতে শামিল হওয়া।
১৯৭১ সালের ১৬ ডিসেম্বর পাকিস্তানি হানাদার বাহিনী আত্মসমর্পণ করেছিল বিকেল ৪টা ৩১ মিনিটে। আজ বুধবার সেই বিকেল ৪টা ৩১মিনিটে সোহরাওয়ার্দী উদ্যানের দক্ষিণ পাশে ‘কোটি কণ্ঠে জাতীয় সংগীতের’ আয়োজনে সবাই গাইলেন ‘আমার সোনার বাংলা, আমি তোমায় ভালোবাসি।’ এই আয়োজনে যোগ দেন সর্বস্তরের মানুষ। বিজয় দিবস উদ্‌যাপন জাতীয় কমিটির এই আয়োজনে একই সময়ে দেশের জেলা-উপজেলা, ইউনিয়ন-গ্রামসহ সব শিক্ষাপ্রতিষ্ঠানে এবং সারা বিশ্বে ছড়িয়ে থাকা বাংলাদেশিদের এ কর্মসূচিতে অংশ নেওয়ার আহ্বান জানানো হয়েছিল। এই আয়োজনের নাম দেওয়া হয়, ‘কোটি কণ্ঠে জাতীয় সংগীত’।এর আগে জাতীয় কমিটির উদ্যোগে বেলা ১১টায় ‘বিজয় উৎসব’ উদ্বোধন করেন সাবেক প্রধান বিচারপতি এ বি এম খায়রুল হক। তিনি একাত্তরে মুক্তিযুদ্ধের সময় হত্যা, গণহত্যা, ধর্ষণের মতো মানবতাবিরোধী অপরাধে জড়িত পাকিস্তানি সেনাসদস্যদের বিচারের দাবি করেন। উদ্বোধনের পর থেকে বিকেল পর্যন্ত চলে সাংস্কৃতিক অনুষ্ঠান ‘আমাদের সংস্কৃতি’।বিকেল সাড়ে তিনটায় ছিল জাতির শ্রেষ্ঠ সন্তান বীর মুক্তিযোদ্ধাদের প্রতি শ্রদ্ধা নিবেদন পর্ব। জাতীয় সংগীতের পর হয় ‘আগামী বাংলাদেশের শপথ’। শপথবাক্য পড়ান বিজয় দিবস উদ্‌যাপন জাতীয় কমিটির আহ্বায়ক অধ্যাপক আবুল বারকাত। এ সময় মুক্তিযুদ্ধের আদর্শকে সমুন্নত রাখা, শহীদ ও বীরাঙ্গনাদের আত্মদানকে ব্যর্থ হতে না দেওয়া, হারানো মূল্যবোধ পুনরুদ্ধার, দেশকে জঙ্গিবাদ, মৌলবাদ ও সাম্প্রদায়িকতাসহ সব ধরনের জাতিগত বৈষম্য দূর করার লড়াই চালিয়ে যাওয়া, আন্তর্জাতিক সন্ত্রাসবাদের আগ্রাসনের বিরুদ্ধে লড়াই চালিয়ে যাওয়া ও মারণাস্ত্র মুক্ত বিশ্ব গড়ার শপথ নেওয়া হয়।পরে স্বাধীন বাংলা বেতার কেন্দ্রের শিল্পীদের কণ্ঠে পরিবেশিত হয় মুক্তিযুদ্ধের গান। সন্ধ্যায় আতশ বাজির খেলায় ‘বিজয় সন্ধ্যা’ উদ্‌যাপন করা হয়। রাতে হয় ‘কনসার্ট ফর ফ্রিডম’।
