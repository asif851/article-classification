
রাজধানীর কল্যাণপুরে যৌথ বাহিনীর অভিযানে নিহত সন্দেহভাজন নয়জন জঙ্গির লাশের ময়নাতদন্ত সম্পন্ন হয়েছে। তাঁরা সবাই গুলিতে নিহত হয়েছেন। বেশির ভাগ গুলি লেগেছে পেছনের দিক থেকে। ময়নাতদন্তকারী চিকিৎসক এসব তথ্য জানিয়েছেন।
আজ বুধবার বেলা সাড়ে ১১টা থেকে শুরু হয়ে দুপুর পৌনে দুইটা পর্যন্ত ঢাকা মেডিকেল কলেজে ওই নয়জনের লাশের ময়নাতদন্ত হয়। ময়নাতদন্ত প্রক্রিয়ায় নেতৃত্ব দেন কলেজের ফরেনসিক মেডিসিন বিভাগের সহযোগী অধ্যাপক সোহেল মাহমুদ।
পরে সোহেল মাহমুদ বলেন, নিহত নয়জনের ডিএনএর নমুনা নেওয়া হয়েছে। তাদের রক্ত, চুল, ভিসেরাসহ বিভিন্ন নমুনা পরীক্ষার জন্য সংগ্রহ করা হয়েছে।
গত সোমবার রাত থেকে শুরু করে মঙ্গলবার সকাল পর্যন্ত কল্যাণপুরের একটি বাসায় অভিযান চালায় আইনশৃঙ্খলা রক্ষাকারী বাহিনী। এই অভিযানে নয়জন নিহত ও একজন আহত হন। পুলিশ বলছে, তাঁরা সবাই জামাআতুল মুজাহিদীন বাংলাদেশের (জেএমবি) সদস্য।
আরও পড়ুন:
ঝোড়ো অভিযানে নিহত ৯ জঙ্গি
