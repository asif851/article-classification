
কোটা সংস্কারের দাবিতে চলমান আন্দোলনে রোববার রাতে ঢাকা বিশ্ববিদ্যালয়ের উপাচার্যের বাসভবনে ব্যাপক ভাঙচুরের ঘটনায় তদন্ত কমিটি গঠন করা হয়েছে। সোমবার বিশ্ববিদ্যালয়ের জরুরি সিন্ডিকেট সভায় এ কমিটি গঠন করা হয়।
তদন্ত কমিটির সদস্যরা হলেন, ঢাকা বিশ্ববিদ্যালয়ের সহ-উপাচার্য (শিক্ষা) অধ্যাপক নাসরীন আহমাদ, ঢাকা বিশ্ববিদ্যালয়ের শিক্ষক সমিতির সভাপতি সিন্ডিকেট সদস্য এ এস এম মাকসুদ কামাল, সিন্ডিকেট সদস্য মোসাম্মৎ নীলিমা আকতার, সিন্ডিকেট সদস্য এসএম বাহালুল মজনুন এবং ঢাকা কলেজের অধ্যক্ষ অধ্যাপক মো. মোয়াজ্জম হোসেন মোল্লাহ।
গতকাল রোববার দিবাগত রাত দেড়টা থেকে দুইটার মধ্যে কোটা সংস্কারের দাবিতে আন্দোলনকারী শিক্ষার্থী ও পুলিশের মধ্যে সংঘর্ষ ঢাকা বিশ্ববিদ্যালয়ের পুরো ক্যাম্পাসে ছড়িয়ে পড়ে। এ সময় উপাচার্যের বাসভবনের ভেতর তছনছ এবং ব্যাপক ভাঙচুর করা হয়। বিপুলসংখ্যক পুলিশ নীলক্ষেতের দিক দিয়ে ক্যাম্পাসের ভেতর প্রবেশ করে পরিস্থিতি নিয়ন্ত্রণে আনার চেষ্টা করে। সেসময় কলাভবন ও মলচত্বর এলাকায় পুলিশের সঙ্গে শিক্ষার্থীদের ধাওয়া পাল্টাধাওয়ার ঘটনা ঘটে।
