
মানবতাবিরোধী অপরাধে অভিযুক্ত জামায়াতের নেতা মীর কাসেম আলীকে গাজীপুরের কাশিমপুর কারাগার থেকে আজ শুক্রবার দুপুরে ঢাকার কেন্দ্রীয় কারাগারের উদ্দেশে পাঠানো হয়েছে। আগামী রোববার এ মামলার রায়ের দিন ধার্য রয়েছে।
কাশিমপুর কেন্দ্রীয় কারাগার-২-এর সিনিয়র জেল সুপার মো. জাহাঙ্গীর কবির বলেন, রায়ের সময় আদালতে উপস্থিত করার জন্য আজ দুপুরে মীর কাসেমকে কড়া নিরাপত্তার মধ্য দিয়ে ঢাকা কেন্দ্রীয় কারাগারে পাঠানো হয়েছে। চলতি বছরের ১ এপ্রিল তাঁকে কাশিমপুর কারাগারে স্থানান্তর করা হয়েছিল।
মীর কাসেমের বিরুদ্ধে মামলার রায় হবে মানবতাবিরোধী অপরাধের মামলার ১১তম রায়। আগের ১০টির মধ্যে ট্রাইব্যুনাল-১ চারটি ও ট্রাইব্যুনাল-২ ছয়টি মামলার রায় দিয়েছেন।
২০১২ সালের ১৭ জুন আইনশৃঙ্খলা রক্ষাকারী বাহিনী মীর কাসেমকে গ্রেপ্তার করে। গত বছরের ১৬ মে রাষ্ট্রপক্ষ তাঁর বিরুদ্ধে আনুষ্ঠানিক অভিযোগ দাখিল করে। ৫ সেপ্টেম্বর তাঁর বিরুদ্ধে ১৪টি অভিযোগ গঠন করে বিচার শুরু করেন ট্রাইব্যুনাল-১। পরে মামলাটি ট্রাইব্যুনাল-২-এ স্থানান্তর করা হয়। রাষ্ট্রপক্ষে তদন্ত কর্মকর্তাসহ ২৪ জন ও আসামিপক্ষে তিনজন সাক্ষ্য দেন। ২৩ এপ্রিল সাক্ষ্য গ্রহণ শেষ হয়। ৪ মে দুই পক্ষের যুক্তি উপস্থাপন শেষে রায় অপেক্ষমাণ (সিএভি) রাখা হয়।
আরও জানতে পড়ুন:
মীর কাসেমের বিরুদ্ধে মামলার রায় রোববার
