
বছর পার না হতেই আবারও চট্টগ্রাম নগরে উঁকি দিচ্ছে বিলবোর্ড। নগরের উত্তর কাট্টলী ওয়ার্ডের সিটি গেট এলাকায় লাগানো হয়েছে বিশাল দুটি বিলবোর্ড। দুটি পণ্যের বিজ্ঞাপন শোভা পাচ্ছে বিলবোর্ড দুটিতে। কে বা কারা বসিয়েছেন এসব বিলবোর্ড, তা জানে না সিটি করপোরেশন। গত বছরের জানুয়ারি থেকে মার্চ পর্যন্ত অভিযান চালিয়ে নগরের ছোট-বড় সব অবৈধ বিলবোর্ড উচ্ছেদ করেছিল চট্টগ্রাম সিটি করপোরেশন। তখন করপোরেশনের এই উদ্যাগকে স্বাগত জানিয়েছিলেন নগরবাসী।নতুন করে নগরে অবৈধ বিলবোর্ড বসানোর বিষয়টি স্বীকার করেছেন সিটি করপোরেশনের যান্ত্রিক প্রকৌশল বিভাগের নির্বাহী প্রকৌশলী সুদীপ বসাক। বিলবোর্ড উচ্ছেদের দায়িত্বে নিয়োজিত এই প্রকৌশলী বলেন, সিটি গেট এলাকার তিনটি বিলবোর্ডের মধ্যে একটি গত সপ্তাহে অপসারণ করা হয়েছে। বাকি দুটিও খুব দ্রুত অপসারণ করা হবে। এসব বিলবোর্ড কখন কে বা কারা বসিয়েছেন, তা তাঁর জানা নেই। তবে নজরে আসার সঙ্গে সঙ্গে অপসারণের ব্যাপারে ব্যবস্থা নেওয়া হচ্ছে। গত বৃহস্পতিবার সরেজমিনে দেখা যায়, নগরের সিটি গেট এলাকায় ঢাকা-চট্টগ্রাম মহাসড়কের পাশে ১০০ মিটারের মধ্যে লোহার বড় দুটি খুঁটির ওপর পৃথক দুটি বিলবোর্ড রয়েছে। স্থানীয় কয়েকজন বাসিন্দা বলেন, পাঁচ থেকে ছয় মাস আগে তিনটি বিলবোর্ড বসানো হয়। এর মধ্যে একটি বিলবোর্ড করপোরেশনের লোকজন এসে কিছুদিন আগে উচ্ছেদ করেছেন। বাকি দুটি বিলবোর্ডের একটি রয়েছে সিটি করপোরেশনের উত্তর কাট্টলী ওয়ার্ডের কাউন্সিলর ও প্যানেল মেয়র নিছার উদ্দিন আহমেদের মালিকানাধীন কমিউনিটি সেন্টারের সামনে।এ বিষয়ে নিছার উদ্দিন আহমেদ প্রথম আলোকে বলেন, ‘আমার কমিউনিটি সেন্টারের সামনে কে বা কারা একটি বিলবোর্ড বসিয়েছে। এলাকাটি সিটি করপোরেশনের আওতাভুক্ত হলেও জায়গার মালিক সড়ক ও জনপথ বিভাগ। হয়তো তাদের অনুমতি নিয়ে এ বিলবোর্ড বসানো হতে পারে। অবৈধ বিলবোর্ড উচ্ছেদে সিটি করপোরেশনের অভিযান অব্যাহত আছে।’ ঢাকা-চট্টগ্রাম মহাসড়কের পাশে স্থাপন করা বিলবোর্ডের বিষয়ে সড়ক ও জনপথ (সওজ) বিভাগ চট্টগ্রামের নির্বাহী প্রকৌশলী জুলফিকার আহমেদ প্রথম আলোকে বলেন, দুই বছরের বেশি সময় ধরে বিলবোর্ডের অনুমোদন বন্ধ রেখেছে সওজ। সিটি করপোরেশনের অনুমতি নিয়েই হয়তো দুটি বিলবোর্ড বসানো হয়েছে।গত ২০ মার্চ সিটি করপোরেশনের সাধারণ সভায় নগরে অবৈধ বিলবোর্ড স্থাপন নিয়ে আলোচনা হয়। সভায় বিষয়টি উত্থাপন করেন করপোরেশনের সংরক্ষিত ওয়ার্ডের কাউন্সিলর আবিদা আজাদ। সিটি করপোরেশন সূত্র জানায়, গত বছরের ১৫ জানুয়ারি থেকে ৩১ মার্চ পর্যন্ত নগরের বিভিন্ন এলাকা থেকে ছোট-বড় মোট ৪ হাজার ৯৫৮টি বিলবোর্ড অপসারণ করা হয়। কাউন্সিলর আবিদা আজাদ প্রথম অলোকে বলেন, সিটি গেট এলাকায় অবৈধ বিলবোর্ড স্থাপনের বিষয়টি মেয়রকে জানানো হয়েছে। মেয়র ব্যবস্থা নেওয়ার নির্দেশ দিয়েছেন।
