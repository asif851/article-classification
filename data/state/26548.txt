
আজ ১০ নভেম্বর, শহীদ নূর হোসেন দিবস। বাংলাদেশে গণতন্ত্র পুনরুদ্ধারের আন্দোলন-সংগ্রামের এক অবিস্মরণীয় দিন।১৯৮৭ সালের এই দিনে স্বৈরাচার এরশাদবিরোধী আন্দোলনে বুকে-পিঠে ‘স্বৈরাচার নিপাত যাক, গণতন্ত্র মুক্তি পাক’ লেখা স্লোগান নিয়ে বিক্ষোভ করেন নূর হোসেন। রাজধানীর জিরো পয়েন্ট (বর্তমান শহীদ নূর হোসেন স্কয়ার) এলাকায় তিনি পুলিশের গুলিতে শহীদ হন। নূর হোসেনের আত্মত্যাগে স্বৈরাচারবিরোধী আন্দোলন আরও বেগবান হয়। এরই ধারাবাহিকতায় ১৯৯০ সালের ৬ ডিসেম্বর স্বৈরাচারের পতন ঘটে।দিবসটি উপলক্ষে রাষ্ট্রপতি মো. আবদুল হামিদ ও প্রধানমন্ত্রী শেখ হাসিনা পৃথক বাণী দিয়েছেন। বিএনপির চেয়ারপারসন খালেদা জিয়া ও মহাসচিব মির্জা ফখরুল ইসলাম আলমগীরও পৃথক বাণী দিয়েছেন। আওয়ামী লীগসহ বিভিন্ন সংগঠন কর্মসূচি নিয়েছে। আওয়ামী লীগের পক্ষ থেকে সকাল সাতটায় শহীদ নূর হোসেন স্কয়ারে ফুল দেওয়া হবে।শহীদ নূর হোসেন সংসদের উদ্যোগে সকাল সাড়ে সাতটায় নূর হোসেন স্কয়ারে শ্রদ্ধা জানানো হবে। সাড়ে আটটায় জুরাইনে নূর হোসেনের কবরে শ্রদ্ধা নিবেদন ও জিয়ারত। সাড়ে ১০টায় জাতীয় প্রেসক্লাবে আলোচনা সভা অনুষ্ঠিত হবে। সিপিবি সকাল আটটায় নূর হোসেন স্কয়ারে ও মুক্তিভবনে আমিনুল হুদার প্রতিকৃতিতে ফুল দিয়ে শ্রদ্ধা জানাবে।
