
সাগরের মৎস্যসম্পদ আহরণে মেরিন ফিশারিজ একাডেমির ক্যাডেটদের অগ্রণী ভূমিকা চান মৎস্য ও প্রাণিসম্পদমন্ত্রী মোহাম্মদ ছায়েদুল হক। গতকাল বৃহস্পতিবার চট্টগ্রামের কর্ণফুলী থানার ইছানগরে একাডেমির ৩৫তম ব্যাচের ক্যাডেটদের গ্র্যাজুয়েশন প্যারেড ও শিক্ষা সমাপনী কুচকাওয়াজ অনুষ্ঠানে বক্তব্য দেন মন্ত্রী।মন্ত্রী বলেন, সামুদ্রিক মৎস্য আহরণের সঙ্গে সাড়ে ১৮ লাখ মানুষের জীবন ও জীবিকা জড়িয়ে আছে। তিন বছরের প্রশিক্ষণে অর্জিত জ্ঞান নিয়ে ক্যাডেটরা সামুদ্রিক মৎস্যসম্পদ আহরণের মাধ্যমে দেশকে এগিয়ে নেবেন বলে আশাবাদ ব্যক্ত করেন তিনি।অনুষ্ঠানে কোস্টগার্ড পূর্ব জোনের জোনাল কমান্ডার ক্যাপ্টেন শহীদুল ইসলাম ও নৌবাহিনীর ঊর্ধ্বতন কর্মকর্তারা উপস্থিত ছিলেন।মেরিন ফিশারিজ একাডেমির অধ্যক্ষÿক্যাপ্টেন মাসুক হাসান আহমেদ বলেন, ৩৫তম ব্যাচে নটিক্যাল, ইঞ্জিনিয়ারিং এবং ফিশারিজ বিভাগে ৯৮ জন নবীন ক্যাডেট কৃতিত্বের সঙ্গে গ্র্যাজুয়েশন সম্পন্ন করেন। এখন পর্যন্ত এ প্রতিষ্ঠান থেকে ১ হাজার ৬০২ জন ক্যাডেট পাস করেছেন।অনুষ্ঠানে ৩৫তম ব্যাচের পাঁচ ক্যাডেটের হাতে সাফল্যের স্বীকৃতি হিসেবে মেডেল তুলে দেন মন্ত্রী। এর মধ্যে ‘বেস্ট অলরাউন্ডার গোল্ড মেডেল’ পেয়েছেন নাদিয়া সুলতানা ও আবুল হোসেন। ‘বেস্ট ইন সিলভার মেডেল’ পেয়েছেন নটিক্যাল বিভাগে মো. জিয়া আহমেদ, মেরিন ইঞ্জিনিয়ারিং বিভাগে চন্দন রাজবংশী ও মেরিন ফিশারিজে মো. হাফিজুর রহমান।মেরিন ফিশারিজ একাডেমি থেকে প্রশিক্ষণ নিয়ে ক্যাডেটরা দেশে-বিদেশে গভীর সাগরে মাছ ধরার জাহাজে কর্মজীবন শুরু করেন। এ ছাড়া সমুদ্রগামী বাণিজ্যিক জাহাজেও কাজের সুযোগ পান এই একাডেমি থেকে উত্তীর্ণ ক্যাডেটরা।
