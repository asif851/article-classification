
রাজধানীর মেরুল বাড্ডার ইসলামিক ইন্টারন্যাশনাল স্কুল অ্যান্ড কলেজ থেকে পুলিশ গতকাল শুক্রবার জামায়াতে ইসলামী ও ছাত্রশিবিরের ১৮ জন নেতা-কর্মীকে আটক করেছে। পুলিশ বলেছে, ওই স্কুলে বসে ‘নাশকতার পরিকল্পনা’ করার অভিযোগে সকালে তাঁদের আটক করা হয়।
ডিআইটি প্রজেক্টের ৮ নম্বর সড়কের ২৫ নম্বর বাড়িতে ওই স্কুল অবস্থিত। বাড্ডা থানার পুলিশ বলেছে, মানবতাবিরোধী অপরাধের দায়ে ফাঁসি কার্যকর হওয়া জামায়াতের আমির মতিউর রহমান নিজামীর স্ত্রী শামসুন্নাহার নিজামী ওই স্কুলের অধ্যক্ষ। শামসুন্নাহার নিজেও জামায়াতের নেতা। তিনি দলটির মহিলা বিভাগের সাধারণ সম্পাদক।
বাড্ডা থানার ভারপ্রাপ্ত কর্মকর্তা (ওসি) এম এ জলিল প্রথম আলোকে বলেন, ইসলামিক ইন্টারন্যাশনাল স্কুলটির দুটি শাখা রয়েছে। একটি গুলশানে, অন্যটি মেরুল বাড্ডার যে স্কুলটিতে অভিযান চালানো হয়েছে সেটি। দুটি শাখারই অধ্যক্ষ শামসুন্নাহার নিজামী। তবে স্কুলটিতে অভিযান চালানোর সময় তিনি সেখানে ছিলেন না।
ওসি বলেন, বাড্ডা থানা শাখা জামায়াতের আমির ফখরুদ্দিন মো. কেফায়েতুল্লাহ স্কুলটির ভাইস প্রিন্সিপাল। তিনিই এ শাখা চালাতেন। তাঁকে ও বাড়ির মালিক বিল্লাল হোসেনসহ ১৮ জনকে আটক করা হয়েছে। ফখরুদ্দিন ও বিল্লালের পরিবারের অন্য সদস্যদের আটক করা হয়েছে জিজ্ঞাসাবাদের জন্য। আটককৃতদের বিরুদ্ধে মামলা প্রক্রিয়াধীন রয়েছে। তবে আটক বাকি ১৬ জনের নাম-পরিচয় কিছুই জানাননি ওসি।
বাড্ডা থানার নাম প্রকাশে অনিচ্ছুক এক পুলিশ সদস্য বলেন, ১৮ জনের বাইরে ওই বাড়ির পাঁচজন নারীকে থানায় এনে জিজ্ঞাসাবাদ করা হচ্ছে।
বাড্ডা থানার উপপরিদর্শক (এসআই) নূর মোহাম্মদ বলেন, আটককৃতরা এক জায়াগায় বসে গোপন বৈঠক করছিলেন। নাশকতার পরিকল্পনা করছিলেন এমন সংবাদের ভিত্তিতে তাঁদের আটক করা হয়। ১৮ জনের মধ্যে জামায়াত ছাড়া ইসলামী ছাত্রশিবিরের কর্মীও রয়েছেন।
গতকাল বাড্ডায় স্কুলটিতে গিয়ে দেখা যায়, সাততলা একটি ভবনে স্কুলটি। এর তৃতীয় তলায় বাড়ির মালিক সপরিবার এবং সপ্তম তলায় ভাইস প্রিন্সিপাল সপরিবার থাকেন। বাড়িটির মূল ফটক পুলিশের অভিযানের পর থেকে তালা দেওয়া রয়েছে। স্কুলটিতে প্লে গ্রুপ থেকে পঞ্চম শ্রেণি পর্যন্ত পড়ানো হতো বলে জানিয়েছেন এলাকাবাসী।
স্থানীয় একটি লন্ড্রির মালিক জাহাঙ্গীর আলম বলেন, সকাল সাড়ে আটটার দিকে তিনটি গাড়িতে করে পুলিশ সদস্যরা এসে বিল্লাল হোসেনের বাড়িতে প্রবেশ করেন। এর প্রায় দুই ঘণ্টা পর সকাল সাড়ে ১০টার দিকে নারীসহ বেশ কয়েকজনকে ওই ভবন থেকে বের করে পুলিশের গাড়িতে উঠিয়ে থানায় নেওয়া হয়। প্রায় তিন বছর আগে স্কুলটি এখানে প্রতিষ্ঠা করা হয়েছে।
