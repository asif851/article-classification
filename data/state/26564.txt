
মাদক, সন্ত্রাস, চাঁদাবাজি আর ধ্বংসাত্মক কার্যকলাপকে ‘না’ বলে জাতীয় উন্নয়নে অবদান রাখতে যুবকদের প্রতি আহ্বান জানালেন সরকারি-বেসরকারি বিভিন্ন প্রতিষ্ঠানের যুব প্রতিনিধিরা।গতকাল শুক্রবার জাতীয় যুব দিবস উপলক্ষে রাঙামাটি পার্বত্য জেলা পরিষদ সম্মেলন কক্ষে আয়োজিত আলোচনা সভায় বক্তারা এ আহ্বান জানান। রাঙামাটি পার্বত্য জেলা পরিষদের যুববিষয়ক আহ্বায়ক অভিলাষ তঞ্চঙ্গ্যার সভাপতিত্বে অনুষ্ঠিত আলেচনা সভায় প্রধান অতিথি নিখিল কুমার চাকমা বলেন, ‘বাংলাদেশ এগিয়ে যাচ্ছে। স্বাধীনতা-পরবর্তী সময়ে আমাদের অর্জন কম নয়। তবে নেতিবাচক রাজনীতি আমাদের অগ্রগতির জন্য মাঝেমধ্যে বাধা হয়ে দাঁড়ায়।’যুবকদের প্রতি প্রযুক্তিনির্ভর জ্ঞানভিত্তিক সমাজ প্রতিষ্ঠার আহ্বান জানিয়ে চেয়ারম্যান বলেন, ‘তথ্যপ্রযুক্তিতেও আমরা অনেক এগিয়েছি। তথ্যপ্রযুক্তির মাধ্যমে যুবকদের ভাগ্য উন্নয়নের পথ সুগম হয়েছে।’অনুষ্ঠানে রাঙামাটি জেলা থেকে জাতীয় পর্যায়ে পুরস্কারপ্রাপ্ত আটজন যুবককে শুভেচ্ছা উপহার ও সনদ এবং যুব উন্নয়ন অধিদপ্তর থেকে প্রশিক্ষণপ্রাপ্ত নয় যুবককে চার লাখ ৫০ হাজার টাকা, বিভিন্ন গ্রেডে যুব উন্নয়নে প্রশিক্ষণপ্রাপ্ত যুবকদের সনদ বিতরণ করা হয়।
 
