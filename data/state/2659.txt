
শিক্ষামন্ত্রী নুরুল ইসলাম নাহিদ বলেছেন, সুখপাঠ্য করতে পর্যায়ক্রমে সব কটি পাঠ্যবই উন্নত করা হবে। আজ মঙ্গলবার সচিবালয়ে এক অনুষ্ঠানে তিনি এ কথা বলেন।
অনুষ্ঠানে নবম-দশম শ্রেণির যে ১২টি বই পরিমার্জন করে সুখপাঠ্য করা হয়েছে, তার মধ্যে বিজ্ঞানের ছয়টি পরিমার্জিত বইয়ের অনুলিপি ও ছাপার জন্য সিডি শিক্ষামন্ত্রীর হাতে তুলে দেয় অধ্যাপক ড. মুহম্মদ জাফর ইকবাল ও অধ্যাপক মো. কায়কোবাদের নেতৃত্বাধীন কমিটি। পরিমার্জিত বইগুলো হলো রসায়ন, পদার্থবিজ্ঞান, জীববিজ্ঞান, সাধারণ বিজ্ঞান, গণিত ও উচ্চতর গণিত। ২০১৮ সালের জানুয়ারিতেই শিক্ষার্থীরা এসব পরিমার্জিত বই পাবে। অনুষ্ঠানে শিক্ষামন্ত্রী নুরুল ইসলাম নাহিদ বলেন, এক দিনে তো সব সম্ভব নয়; তাই পর্যায়ক্রমে সব কটি বই উন্নত করা হবে। শিক্ষার মান সম্পর্কে তিনি বলেন, শিক্ষার মান কমছে না, বাড়ছে। তবে যা দরকার, তা হয়তো হচ্ছে না। অনুষ্ঠানে ড. মুহম্মদ জাফর ইকবাল বলেন, এই দিনটি তাঁর জীবনের খুব আনন্দময় দিন। তাঁরা যে বইটি করেছেন, তা নির্ভুল বই। অধ্যাপক মো. কায়কোবাদ বলেন, ‘ছাত্রছাত্রীরা এ বইগুলো এখন আগ্রহ ও আনন্দ নিয়ে পড়বে।’ অনুষ্ঠানে আরও বক্তব্য দেন মাধ্যমিক ও উচ্চশিক্ষা বিভাগের সচিব সোহরাব হোসাইন, অতিরিক্ত শিক্ষাসচিব চৌধুরী মুফাদ আহমেদ ও জাতীয় শিক্ষাক্রম ও পাঠ্যপুস্তক বোর্ডের চেয়ারম্যান নারায়ণ চন্দ্র সাহা প্রমুখ।
