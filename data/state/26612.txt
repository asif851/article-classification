

মিয়ানমারের রাখাইন রাজ্য থেকে সম্প্রতি পালিয়ে আসা রোহিঙ্গাদের সহায়তায় মালয়েশিয়ার ত্রাণের জাহাজ আজ মঙ্গলবার চট্টগ্রামের জেটিতে ভিড়েছে। নটিক্যাল আলিয়া নামের ত্রাণের জাহাজটি বেলা সোয়া ১১টার দিকে বন্দরের চিটাগাং কন্টিনার টার্মিনাল জেটিতে ভিড়েছে। এর মিনিট দশেক পর বাংলাদেশের একটি প্রতিনিধিদল ত্রাণসামগ্রী নেওয়ার জন্য জাহাজে ওঠে।

কক্সবাজারের জেলা প্রশাসক আলী হোসেন প্রথম আলোকে বলেন, জাহাজটিতে ১ হাজার ৪৭২ টন খাদ্য, ওষুধসহ অন্যান্য ত্রাণসামগ্রী আছে। ১৫০টি কাভার্ড ভ্যানে করে সেগুলো কক্সবাজারে নেওয়া হবে। এরপর টেকনাফ ও উখিয়ার ১৫ হাজার রোহিঙ্গা পরিবারে সেগুলো বিতরণ করা হবে। আন্তর্জাতিক অভিবাসন সংস্থা (আইওএম) ও বাংলাদেশ রেড ক্রিসেন্ট সোসাইটির সহায়তায় ত্রাণগুলো বিতরণ করা হবে।
মালয়েশিয়ার দৈনিক দ্য নিউ স্ট্রেট টাইমসের এক খবরে বলা হয়েছে, ত্রাণের জাহাজ নটিক্যাল আলিয়া মিয়ানমারে ত্রাণ বিতরণ শেষে ইয়াঙ্গুন থেকে বাংলাদেশের চট্টগ্রামে যায়। মালয়েশিয়ার ত্রাণবাহী জাহাজ থেকে গত বৃহস্পতিবার মিয়ানমারে ৫০০ টনের ত্রাণ রোহিঙ্গাদের জন্য হস্তান্তর করা হয়েছে। ওই দিন ইয়াঙ্গুনের থিলওয়া নৌবন্দরে মিয়ানমারের সমাজকল্যাণ ও ত্রাণমন্ত্রী উইন মিয়াট আয়ের কাছে ওই ত্রাণ হস্তান্তর করেন পুতেরা ওয়ান মালয়েশিয়া ক্লাবের সভাপতি ও মালয়েশিয়ার পার্লামেন্ট সদস্য আবদেল আজিজ আবদেল রহিম। এরপর জাহাজটি বাংলাদেশের পথে যাত্রা করে।
তুরস্কভিত্তিক তার্কি দিয়ানেত ভাকফি (টিডিভি) ফাউন্ডেশনের সহযোগিতায় পুতেরা ওয়ান মালয়েশিয়া ক্লাব ও মালয়েশিয়ান কনসালটেটিভ কাউন্সিল অব ইসলামিক অর্গানাইজেশন (এমএপিআইএম) মিয়ানমারের জন্য জাহাজে করে ত্রাণ সরবরাহের কাজটি করছে। ত্রাণ সরবরাহের জন্য জাহাজটিতে ১৩ দেশের প্রায় ২৩০ জন স্বেচ্ছাসেবী আছেন। তাঁদের মধ্যে রাজনৈতিক দলের কর্মী, চিকিৎসক, সাংবাদিক ও বেসরকারি সাহায্য সংস্থার প্রতিনিধি রয়েছেন।
