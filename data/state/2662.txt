
কুড়িগ্রামের ফুলবাড়ী খালিশাকোটাল সীমান্তে গতকাল শুক্রবার ভোরে ভারতীয় সীমান্তরক্ষী বাহিনীর (বিএসএফ) গুলিতে শ্যামল চন্দ্র বাদ্যকার নামের এক বাংলাদেশি যুবক নিহত ও দুজন আহত হয়েছেন। আহত দুজনকে রংপুর মেডিকেল কলেজ হাসপাতালে ভর্তি করা হয়েছে। বর্ডার গার্ড বাংলাদেশ (বিজিবি) এ ঘটনার কড়া প্রতিবাদ জানিয়ে বিএসএফকে চিঠি দিয়েছে।স্থানীয় নাওডাঙ্গা ইউনিয়ন পরিষদের (ইউপি) চেয়ারম্যান মুসাব্বের আলী মুসা প্রথম আলোকে বলেন, শ্যামল (৩২) গরু ব্যবসায়ীর সহযোগী (ডাংগোয়াল) হিসেবে কাজ করতেন। তাঁর বাড়ি ফুলবাড়ী উপজেলার নাওডাঙ্গা ইউনিয়নের বাটিয়াটারি পাড়ায়। আহত ব্যক্তিরা হলেন একই পাড়ার মানিক রায় ও বাদল চন্দ্র বাদ্যকার।বিজিবি ও সীমান্তবাসী সূত্রে জানা গেছে, গতকাল ভোরে ফুলবাড়ী খালিশাকোটাল সীমান্তের আন্তর্জাতিক পিলার নং ৯৩৪-এর সাব পিলার এস ৭-এর পাশ দিয়ে বাংলাদেশের প্রায় ১৫ জনের একটি (গরু ব্যবসায়ীর সহযোগী) দল ভারতের কিষামত করলা এলাকা দিয়ে ৩৫ থেকে ৪০টি গরু নিয়ে বাংলাদেশে প্রবেশের চেষ্টা করে। একপর্যায়ে ভারতের ১২৪ ব্যাটালিয়নের কিষামত করলা ক্যাম্পের টহলরত বিএসএফ সদস্যরা তাঁদের লক্ষ্য করে কয়েকটি গুলি ছোড়েন। এ সময় শ্যামলের ডান পাঁজরে গুলি বিদ্ধ হয়। পরে তিনি বাংলাদেশ সীমান্তে এসে মারা যান। বিজিবি তাঁর লাশ উদ্ধার করে ফুলবাড়ী থানায় সোপর্দ করে। এ ছাড়া গুলিবিদ্ধ মানিক ও বাদলকে রংপুর মেডিকেল কলেজ হাসপাতালে ভর্তি করা হয়। ফুলবাড়ী থানার ওসি বজলুর রশীদ জানান, ময়নাতদন্তের জন্য শ্যামলের লাশ কুড়িগ্রাম মর্গে পাঠানো হয়েছে। এ ঘটনার সত্যতা নিশ্চিত করে কুড়িগ্রাম ৪৫ বিজিবি বালারহাট সীমান্ত ফাঁড়ির কমান্ডার হাবিলদার শফিউল আলম বলেন, ‘আমরা এ ঘটনার তীব্র প্রতিবাদ জানিয়ে বিএসএফকে চিঠি দিয়েছি এবং সীমান্ত এলাকায় বিজিবির টহল জোরদার করা হয়েছে।’
