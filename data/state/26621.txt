
স্ত্রী ও সন্তানকে নিয়ে মোটরসাইকেলে করে যাচ্ছিলেন শীতেন্দ্রনাথ রায় (৩৮)। দুর্ঘটনায় স্ত্রী মারা গেছেন। দেড় বছরের শিশুপুত্রও বেঁচে নেই। আর শীতেন্দ্র গুরুতর আহত।
গতকাল সোমবার রাত ১০টার দিকে কীভাবে এ দুর্ঘটনা ঘটে, তা অবশ্য প্রাথমিকভাবে জানা যায়নি। ঘটনাস্থল পঞ্চগড় সদর উপজেলার আমরখানা এলাকার তেঁতুলিয়া-পঞ্চগড় মহাসড়ক।
শীতেন্দ্রনাথের বাড়ি বোদা উপজেলার বেংহারী-বনগ্রাম ইউনিয়নের পুটিমারী এলাকায়।
শীতেন্দ্রনাথের স্ত্রীর নাম জয়ন্তী রানী (২৮)। ছেলে নারায়ণ।
স্বজনদের বরাত দিয়ে পঞ্চগড় সদর থানার ভারপ্রাপ্ত কর্মকর্তা (ওসি) মো. মমিনুল ইসলাম জানান, স্ত্রী ও শিশুপুত্রকে নিয়ে শীতেন্দ্রনাথ মোটরসাইকেলে করে তেঁতুলিয়া থেকে পঞ্চগড়ে যাচ্ছিলেন। আমরখানা এলাকায় মোটরসাইকেলটি রাস্তার একপাশে পড়ে থাকতে দেখা যায়। সেখানেই তিনজন পড়ে ছিলেন। কীভাবে দুর্ঘটনা ঘটেছে, তা জানা যায়নি।
ওসি জানান, ঘটনাস্থলেই জয়ন্তী ও তাঁর ছেলে মৃত অবস্থায় পড়ে ছিল। গুরুতর আহত শীতেন্দ্রনাথ পঞ্চগড় আধুনিক সদর হাসপাতালে চিকিৎসাধীন।
মা ও শিশুর লাশ পঞ্চগড় আধুনিক সদর হাসপাতালের মর্গে রয়েছে।
