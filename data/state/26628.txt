
চট্টগ্রাম সিটি করপোরেশনের সাবেক মেয়র ও নগর আওয়ামী লীগের সাবেক সভাপতি এ বি এম মহিউদ্দিন চৌধুরীর বিরুদ্ধে দায়ের করা ২৭ লাখ ৫৮ হাজার ৬০৭ টাকার আয়কর ফাঁকির মামলা রাজনৈতিক বিবেচনায় প্রত্যাহার করা হয়েছে।
আজ সোমবার দুপুরে চট্টগ্রাম বিভাগীয় বিশেষ জজ আদালতের বিচারক মো. আতাউর রহমান এ আদেশ দেন।
শুনানির সময় মহিউদ্দিন চৌধুরী আদালতে ছিলেন। দুর্নীতি দমন কমিশনের (দুদক) আইনজীবী মেজবাহউদ্দিন চৌধুরী প্রথম আলোকে বলেন, মহিউদ্দিন চৌধুরীর  বিরুদ্ধে দায়ের করা ওই কর ফাঁকির মামলাটি প্রত্যাহার করার জন্য গত ২৭ মার্চ আবেদন করা হয়েছিল। আজ সোমবার শুনানি শেষে মামলাটি প্রত্যাহার করার আদেশ দেন আদালত।
দুদকের আইনজীবী আরও বলেন, স্বরাষ্ট্র মন্ত্রণালয়ের আইন শাখা ১, মামলা প্রত্যাহার ৫, (২০০৯)-এর দ্বিতীয় সভার সিদ্ধান্তক্রমে সরকার মামলাটি প্রত্যাহার করার সিদ্ধান্ত নিয়েছিল। এত দিন উচ্চ আদালতের নির্দেশে মামলাটি স্থগিত ছিল। সম্প্রতি স্থগিতাদেশ প্রত্যাহার করা হয়। পরে দুদকের আইনজীবী আদালতে আবেদন করেন।
মহিউদ্দিন চৌধুরীর বিরুদ্ধে ২০০৮ সালের ৭ জুলাই আদালতে মামলাটি দায়ের করেন চট্টগ্রাম কর অঞ্চল-২-এর তত্কালীন অতিরিক্ত কর কমিশনার জিয়াউল হক। মামলায় বাদীসহ সাতজনের সাক্ষ্য নেন আদালত। মামলায়  ২০০৮ সালের ১৫ জুলাই মহিউদ্দিন চৌধুরীকে গ্রেপ্তার দেখানো হয়। ওই বছরের ১৪ আগস্ট তিনি জামিন পান।
