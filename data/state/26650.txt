
পাঁচতলা ভবনের নিচ থেকে তিনতলা পর্যন্ত ভাঙাচোরা। মাটিতে পড়ে আছে ভবনের ধ্বংসাবশেষ। ছড়িয়ে-ছিটিয়ে রয়েছে ইট-সুরকি। ভাঙা আসবাব আর বাসিন্দাদের কাপড়চোপড় মেঝেতে পড়ে আছে। একেবারে নিচতলায় রয়েছে দুই জঙ্গির ছিন্নভিন্ন লাশ। সেই লাশ পচে-গলে দুর্গন্ধ ছড়াচ্ছে। এ দৃশ্য সিলেটের দক্ষিণ সুরমার শিববাড়ি এলাকার আতিয়া মহলের।গতকাল রোববার ঘটনাস্থল ঘুরে এসে পুলিশের দুই কর্মকর্তা ওই ভবনের এমন দৃশ্যের বর্ণনা দিয়েছেন। পাঁচ দিন আগে বাড়িটিতে অভিযান চালানোর পর এর আশপাশে জনসাধারণকে ঘেঁষতে দেওয়া হচ্ছে না। বিজিবি ও পুলিশ বাড়িটি ঘিরে রেখেছে।গত মঙ্গলবার সেনাবাহিনীর জঙ্গিবিরোধী অভিযান শেষ হওয়ার পর বাড়িটি পুলিশের কাছে হস্তান্তর করা হলেও সেটি এখনো বিস্ফোরকমুক্ত হয়নি। ভবনটি এমন অবস্থায় থাকলেও বাইরের পরিস্থিতি স্বাভাবিক হতে শুরু করেছে। এরই মধ্যে আতিয়া মহল-সংলগ্ন শিববাড়ি বাজারের বন্ধ দোকানপাট খুলতে শুরু করেছে। সবজি-মাছের হাট থেকে শুরু করে মুদির দোকান, রেস্তোরাঁ—সবখানেই মানুষের সরব পদচারণ দেখা গেছে। পুনরায় চালু হয়েছে গ্যাস-সংযোগ। প্রায় এক সপ্তাহ পর পুলিশ উন্মুক্ত করে দিয়েছে সিলেট-ফেঞ্চুগঞ্জ সড়কটি।বাইরের পরিস্থিতি স্বাভাবিক হওয়ায় আতিয়া মহলের আশপাশের শিববাড়ি, পৈত্যপাড়া, মন্দির রোড এলাকার বাসিন্দারাও নিজ বাড়িতে ফিরতে শুরু করেছে। অভিযান চলাকালে ভয় আর আতঙ্কে এসব বাসিন্দা গত ২৪ মার্চ সকাল থেকে বাড়ি ছেড়েছিল। তবে আশপাশের বাসিন্দারা ফিরলেও এখনো ঘরে ফিরতে পারেনি আতিয়া মহলের ২৮টি ফ্ল্যাটের বাসিন্দারা। দুজন ভাড়াটে বলেন, অভিযান শুরুর পর বাসা থেকে এক কাপড়ে বেরিয়েছিলেন। এ কদিন আবাসিক হোটেলে পরিবারের সদস্যদের নিয়ে রয়েছেন। কবে বাসায় ফিরতে পারবেন, তার নিশ্চয়তা পুলিশের কাছ থেকে পাচ্ছেন না।সিলেট মহানগর পুলিশের অতিরিক্ত উপকমিশনার জেদান আল মুসা প্রথম আলোকে বলেন, মৌলভীবাজারের দুটি স্থানে জঙ্গিবিরোধী অভিযানের কারণে আতিয়া মহলে বোমা বিস্ফোরক নিষ্ক্রিয় করার কাজ এত দিন শুরু করা যায়নি। ওই অভিযানের কারণে পুলিশসহ সংশ্লিষ্ট ব্যক্তিরা সেখানে বেশি ব্যস্ত সময় কাটিয়েছেন। তবে মৌলভীবাজারে অভিযান সফলভাবে শেষ হওয়ায় এখন আতিয়া মহলে বোমা নিষ্ক্রিয়করণ দল কাজ শুরু করবে।পুলিশ কর্মকর্তা বলেন, বোমা নিষ্ক্রিয়করণ ইউনিট বাড়িটিকে নিরাপদ ঘোষণা করার পর পুলিশ পরবর্তী কাজে অগ্রসর হবে এবং লাশগুলোর দেহাবশেষ উদ্ধার করবে। পুলিশের কাউন্টার টেররিজম ইউনিটের কর্মকর্তাদের ধারণা, ভবনের ভেতরে থাকা দুই লাশের একটি নব্য জেএমবির শীর্ষস্থানীয় নেতা মঈনুল ওরফে মুসার।মহানগর পুলিশের একটি সূত্র গতকাল সন্ধ্যায় জানিয়েছে, আতিয়া মহল বিস্ফোরকমুক্ত করতে ঢাকা থেকে আসা বোমা নিষ্ক্রিয়করণ দল আজ সোমবার সকাল সাড়ে আটটায় ভবনের ভেতরে প্রবেশ করবে।গতকাল রোববার আতিয়া মহলের কাছাকাছি গিয়ে দেখা গেছে, এখনো বিজিবি ও পুলিশ বাড়িটি ঘিরে রেখেছে। তবে অভিযান চলাকালে বন্ধ থাকা শিববাড়ি বাজার এবং এলাকা-সংলগ্ন সিলেট-ফেঞ্চুগঞ্জ সড়কটি গত শুক্রবার থেকে জনসাধারণের জন্য উন্মুক্ত করে দেওয়ায় আতিয়া মহল-সংলগ্ন এলাকায় প্রাণচাঞ্চল্য ফিরে এসেছে।শিববাড়ি বাজারের পারভেজ স্টোরের মালিক পারভেজ আহমদ বলেন, অভিযান শুরুর পর থেকেই গুলি-বিস্ফোরণের শব্দে স্থানীয় ব্যক্তিরা ভয় আর আতঙ্কে বন্দী জীবন যাপন করেছে। শঙ্কা আর উৎকণ্ঠায় দিন কেটেছে সবার। বাজার চালু হওয়ায় জীবনযাত্রা ক্রমেই স্বাভাবিক হয়ে উঠেছে।২৩ মার্চ দিবাগত রাত আড়াইটায় সিলেটের শিববাড়ি এলাকায় আতিয়া মহল নামের পাঁচতলা ওই বাড়ি ঘিরে ফেলে পুলিশ। খবর ছিল নিচতলার একটি ফ্ল্যাটে জঙ্গিরা অবস্থান করছে। ২৪ মার্চ ঢাকা থেকে পুলিশের বিশেষায়িত ইউনিট সোয়াট গিয়ে অভিযানে অংশ নেয়। এরপর ২৫ মার্চ সকাল থেকে সেনাবাহিনীর ১৭ পদাতিক ডিভিশন ও বিশেষায়িত কমান্ডো দল ‘অপারেশন টোয়াইলাইট’ নামে অভিযান শুরু করে। অভিযানের মধ্যেই শনিবার সন্ধ্যায় দুই দফা বিস্ফোরণে দুই পুলিশ কর্মকর্তাসহ ছয়জন নিহত এবং আরও ৪৪ জন আহত হন। ১১১ ঘণ্টা পর গত মঙ্গলবার সেনাবাহিনী সফলভাবে অভিযান শেষ করে। তার আগে বাড়িটির ২৮টি ফ্ল্যাটে আটকা পড়া ৭৮ জন নারী, পুরুষ ও শিশুকে নিরাপদে বের করে আনেন সেনা কমান্ডোরা।
 
