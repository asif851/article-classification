
পঞ্চগড়ের বোদা উপজেলাসহ দেশের বিভিন্ন স্থানে বোমা হামলা ও নাশকতা সৃষ্টির অভিযোগে বিএনপির চেয়ারপারসন খালেদা জিয়া, ভারপ্রাপ্ত মহাসচিব মির্জা ফখরুল ইসলাম আলমগীর ও যুগ্ম মহাসচিব রুহুল কবির রিজভীকে হুকুমের আসািম করে মামলা করা হয়েছে। আজ বৃহস্পতিবার পঞ্চগড়ের আমলি আদালত-৩-এ মামলাটি করা হয়।
এ মামলার বাদী বোদা উপজেলা স্বেচ্ছাসেবক লীগের সাধারণ সম্পাদক সেলিম সোহাগ। বোদা থানার ভারপ্রাপ্ত কর্মকর্তাকে (ওসি) বিষয়টি তদন্ত করে প্রতিবেদন দিতে বলেছেন হাকিম শিশির কুমার।
বাদীর আইনজীবী ফখরুল হাসান ও পদ্মলোচন দে অভিযোগটি দাখিল করেই আদালত চত্বর ত্যাগ করেন। পরে তাঁদের খুঁজে পাওয়া যায়নি।মামলার অভিযোগে উল্লেখ করা হয়েছে, গত ৫ জানুয়ারি থেকে এ পর্যন্ত এই তিনজনের হুকুমে ও নেতৃত্বে বাংলাদেশের প্রতিটি জেলায়, থানায়, গ্রামেগঞ্জে নাশকতা, রেললাইন উপড়ে ফেলা, হামলা, গাড়ি জ্বালানো, মানুষ পোড়ানো, সরকারের সম্পদ নষ্ট করা হয়েছে। এ ছাড়া গত ৩১ জানুয়ারি আইনশৃঙ্খলা রক্ষাকারী বাহিনীর সদস্যরা বোদা উপজেলা সদরের সোনালী ব্যাংকের সামনে পেট্রল বোমাসদৃশ বোমা ও বোমার সরঞ্জাম উদ্ধার করে। এসব কর্মকাণ্ডের বিরুদ্ধে আইনি ব্যবস্থা নিতে মামলাটি দায়ের করা হয়েছে বলে উল্লেখ করা হয়েছে।
