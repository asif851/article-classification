
বগুড়ার শেরপুর উপজেলায় গতকাল সোমবার সোহেল হোসেন (২৬) নামের এক মাদকাসক্ত ছেলেকে পুলিশে সোপর্দ করেছেন মা আলেয়া বেগম। সোহেল পৌর শহরের টাউন কলোনি মহল্লার আবুল হোসেনের ছেলে।
থানায় পুলিশের কাছে সোহেল বলেন, বন্ধুদের পাল্লায় পড়ে এক বছর ধরে গাঁজাসহ বিভিন্ন ধরনের মাদকদ্রব্যর নেশায় তিনি আসক্ত হয়ে পড়েন। প্রতিদিন তিন-চারবার এই নেশা গ্রহণ না করলে তিনি অসুস্থ হয়ে পড়েন। চেষ্টা করেও তিনি মাদকের নেশা থেকে সরে আসতে পারেননি।
আলেয়া বলেন, নেশা কেনার টাকা না দিলে সোহেল বাড়ির জিনিসপত্র ভাঙচুর করেন। বাড়ির প্রত্যেককে মারধর করার উপক্রম হয়। মাদকাসক্ত ছেলের চিকিৎসা করার মতো টাকা তাঁদের কাছে নেই। এ কারণে ছেলের হাত থেকে নিজেদের রক্ষা করতে তিনি তাঁকে পুলিশের কাছে তুলে দিয়েছেন।
