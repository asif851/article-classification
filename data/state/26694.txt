
সংবিধানের ষোড়শ সংশোধনী নিয়ে বিএনপির প্রতিক্রিয়া সাপ নিয়ে খেলার শামিল বলে মন্তব্য করেছেন সেতুমন্ত্রী ও আওয়ামী লীগের সাধারণ সম্পাদক ওবায়দুল কাদের। তবে ছোবল থেকে যে রক্ষা মিলবে না, সে বিষয়েও তিনি সতর্ক করে দিয়েছেন।
আজ বুধবার দুপুরে রাজধানীর জাতীয় ক্রীড়া পরিষদ মিলনায়তনে শেখ রাসেল জাতীয় শিশু-কিশোর পরিষদ আয়োজিত শোক দিবসের আলোচনায় ওবায়দুল কাদের এ কথা বলেন।
ওবায়দুল কাদের বলেন, বিএনপি ভাবছে বাংলার মাটিতে অস্থিতিশীল পরিবেশ সৃষ্টি করে আরেকটা এক-এগারো সৃষ্টি করবে। দেশের মাটিতে আর কোনো এক-এগারো হবে না। দেশ-বিদেশে বিএনপি ষড়যন্ত্র করছে মন্তব্য করে তিনি বলেন, ‘জনগণ কেন বিএনপির পাশে নেই, এ জন্য প্রতিশোধ নিতে তারা এখন শেখ হাসিনার বিরুদ্ধে লেগেছে। দেশ-বিদেশে ষড়যন্ত্র করছে। এ ষড়যন্ত্র সফল করতে দেশে-বিদেশে বৈঠক করছে। কোনো বৈঠকেই কাজ হবে না। বাংলার মানুষ সব ষড়যন্ত্রের জবাব দেবে।’
বিএনপির মহাসচিব মির্জা ফখরুল ইসলাম আলমগীরকে উদ্দেশ করে আওয়ামী লীগের সাধারণ সম্পাদক বলেন, ‘ফখরুল সাহেব, দিল্লি বহু দূর। সে স্বপ্ন স্বপ্নই থেকে যাবে। তাই বিদ্বেষমূলক কথা বলছেন। অন্ধ আক্রোশ নিয়ে কথা বলছেন। শক্তি কমে আসছে তো, তাই মুখের বিষ উগ্র।’ এ সময় তিনি বলেন, দেশের জনগণ বিএনপির ক্ষমতার স্বপ্নের সঙ্গে নেই।
ষোড়শ সংশোধনী বিষয়ে বিএনপির প্রতিক্রিয়ার বিষয়ে ওবায়দুল কাদের বলেন, ‘মওদুদ সাহেব, চরম মূল্য দিতে হবে আপনাদের। আজকে বিষধর সাপ নিয়ে আপনারা খেলা করছেন। এই সাপের ছোবল থেকে আপনাদের রক্ষা নেই। যে সাপ নিয়ে খেলছেন, সেই সাপের ছোবলে আপনাদের করুণ পরিণতি হবে।’
আদালতের রায় বিএনপিকে কখনো ক্ষমতায় বসাবে না উল্লেখ করে আওয়ামী লীগের সাধারণ সম্পাদক বলেন, সুপ্রিম কোর্টের রায় নিয়ে বিএনপি ধরেই নিয়েছে যে  বিজয়ের পথ বুঝি সুগম হলো। ক্ষমতা হারানো মধুর সিংহাসনে বসার রঙিন খোয়াব কখনো পূর্ণ হবে না। দিবা স্বপ্ন ভেঙে যাবে।
আওয়ামী লীগের উপদেষ্টা পরিষদের সদস্য মোজাফফর হোসেন, জাতীয় প্রেসক্লাবের সভাপতি শফিকুর রহমান প্রমুখ অনুষ্ঠানে উপস্থিত ছিলেন।
