
ব্রিটিশ কাউন্সিলের আয়োজনে আগামী ২৮ জানুয়ারি থেকে ঢাকায় শুরু হচ্ছে এডুকেশন ইউকে মেলার ১৮তম আসর। রাজধানীর প্যান প্যাসিফিক সোনারগাঁও হোটেলে অনুষ্ঠিত হবে দুই দিনব্যাপী এই মেলা।
২৮ জানুয়ারি দুপুর ১২টায় শুরু হয়ে মেলা চলবে সন্ধ্যা ৬টা পর্যন্ত। পরদিন ২৯ জানুয়ারি সকাল ১১টায় শুরু হয়ে সন্ধ্যা ৬টায় শেষ হবে এবারের আয়োজন। এ ছাড়া আগামী ৩১ জানুয়ারি দুপুর ১২টা থেকে সন্ধ্যা ৬টা পর্যন্ত চট্টগ্রামের পেনিনসুলা হোটেলের জিনিয়া হলে এবং ৩ ফেব্রুয়ারি দুপুর ১২টা থেকে সন্ধ্যা ৬টা পর্যন্ত সিলেটের রোজ ভিউ হোটেলে এই মেলা অনুষ্ঠিত হবে। ব্রিটিশ কাউন্সিল থেকে পাঠানো এক সংবাদ বিজ্ঞপ্তিতে এই তথ্য জানানো হয়।এবারের আয়োজনে, শিক্ষার্থী ও তাদের অভিভাবক, শিক্ষক, মানবসম্পদ বিভাগের কর্মকর্তা এবং ট্রেনিং ম্যানেজারদের সঙ্গে যুক্তরাজ্যের ২৭টি শিক্ষা-প্রতিষ্ঠানের মুখপাত্রদের সঙ্গে সরাসরি কথা বলার সুযোগ করে দেওয়া হবে বলে ব্রিটিশ কাউন্সিল।ব্রিটিশ কাউন্সিলের সার্ভিসেস ফর ইন্টারন্যাশনাল এডুকেশন মার্কেটিং (এসআইইএম) বিভাগের ম্যানেজার এম জহির উদ্দিন বলেন, এডুকেশন ইউকে মেলায় যুক্তরাজ্যের প্রতিনিধিদের সঙ্গে কথা বলার সুযোগ পাবে বাংলাদেশের শিক্ষার্থীরা। উচ্চশিক্ষা গ্রহণের ক্ষেত্রে যুক্তরাজ্যের বিভিন্ন শিক্ষাপ্রতিষ্ঠানগুলোর একাডেমিক ও ভোকেশনাল শিক্ষাব্যবস্থার বিস্তারিত তথ্য তুলে ধরা হবে।মেলায় যুক্তরাজ্যে স্নাতক ও স্নাতকোত্তর ডিগ্রির বিভিন্ন কোর্স, স্কলারশিপ ও সেখানে থাকার ব্যবস্থা সম্পর্কে বিস্তারিত জানা যাবে। এ ছাড়া যুক্তরাজ্যে যেতে ভিসা প্রসেসিং ও আবেদন পদ্ধতি ছাড়াও ব্রিটিশ কাউন্সিলের ইংরেজি ভাষা শিক্ষার কোর্স এবং আইইএলটিএস পরীক্ষাসহ অন্যান্য কার্যক্রম সম্পর্কে জানা যাবে।শিক্ষার্থীরা এডুকেশন ইউকে মেলার লিংকে http://bit.ly/exhibitiondhk2016 গিয়ে নিবন্ধন করতে পারবে। এবারের এডুকেশন ইউকে মেলার প্রবেশমূল্য নির্ধারণ করা হয়েছে ৫০ টাকা। বিস্তারিত তথ্যের জানা যাবে ব্রিটিশ কাউন্সিলের ওয়েবসাইটে www.britishcouncil.org.bd ।
