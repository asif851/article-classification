
কুমিল্লা সদর দক্ষিণ উপজেলার নন্দনপুরে টিনবোঝাই ট্রাক উল্টে ছয়জন শ্রমিক নিহত হয়েছেন। আহত হয়েছেন তিনজন। ঢাকা-চট্টগ্রাম মহাসড়কে গতকাল রোববার দিবাগত রাত আড়াইটার দিকে এ দুর্ঘটনা ঘটেছে।
হতাহত সবার বাড়ি গাইবান্ধায়। নিহতেরা হলেন, গোবিন্দগঞ্জ উপজেলার গয়েশ্বরপুর গ্রামের শফিকুল ইসলাম (৪২), ফজলু মিয়া (৩৫), আনোয়ার রহমান (৪৫), একই উপজেলার খোলাহাটি গ্রামের জাহিদুল ইসলাম (৩৫), শাহিন মিয়া (১৮) ও আসলাম (২৫)। তাঁদের মধ্যে আসলামের বাড়ি কোন গ্রামে তা জানা যায়নি।
আহত তিনজন হলেন, গোবিন্দগঞ্জ সদরের জাহিদুল ইসলাম (৬৫), মো. ফারুক (২২) ও মোস্তাফিজুর রহমান (২৫)। তাঁরা কুমিল্লা মেডিকেল কলেজ হাসপাতালে চিকিৎসাধীন ছিলেন। অবস্থার অবনতি হওয়ায় তাঁদের ঢাকা মেডিকেল কলেজ হাসপাতালে পাঠানো হচ্ছে।  দুর্ঘটনা থেকে বেঁচে যাওয়া ট্রাকের যাত্রী মতিনুর রহমান (৩০) বলেন, তাঁরা প্রত্যেকেই ধানি জমির শ্রমিক। চট্টগ্রামের বড় দারোগাবাজার থেকে গতকাল রাত নয়টার দিকে তাঁরা টিনভর্তি ট্রাকটিতে ৭০০ টাকা ভাড়া দিয়ে ওঠেন। ট্রাকটি রংপুরের দিকে যাচ্ছিল। রাত আড়াইটার দিকে কুমিল্লার নন্দনপুর সংলগ্ন দমপুর এলাকায় সড়ক বিভাজকের সঙ্গে ধাক্কা খেয়ে ট্রাকটি উল্টে যায়। ট্রাকে থাকা টিন শ্রমিকদের ওপর পড়ে।
মতিনুর রহমান আরও বলেন, ট্রাকটি যখন কাত হয়ে যাচ্ছিল তখন তিনি লাফ দিয়ে নামেন। এ কারণে তিনি বেঁচে যান। ওইসময় বেশির ভাগ শ্রমিক ঘুমিয়েছিলেন। তাই তাঁরা ঘটনাস্থলেই মারা যান।
নিহতদের লাশ ময়নামতি মহাসড়ক থানায় রাখা হয়েছে। স্বজনেরা থানায় গিয়েছেন।
কুমিল্লা আদর্শ সদর উপজেলার নির্বাহী কর্মকর্তা মো. হেলালউদ্দিনের ভাষ্য, জেলা প্রশাসনের পক্ষ থেকে নিহত প্রত্যেক পরিবারকে ১০ হাজার করে টাকা এবং আহতদের পাঁচ হাজার করে টাকা দেওয়া হয়েছে।
কুমিল্লা অঞ্চলের সহকারী পুলিশ সুপার মো. সোলায়মান মিয়ার ভাষ্য, ট্রাকটি চট্টগ্রাম থেকে ঢাকার উদ্দেশে যাচ্ছিল। মহাসড়কে সড়ক বিভাজকের সঙ্গে ট্রাকটি ধাক্কা খেয়ে উল্টে যায়। সম্ভবত চালক নিয়ন্ত্রণ হারানোয় এ ঘটনা ঘটে।
মহাসড়ক থেকে আজ সোমবার সকালে ট্রাকটি সরিয়ে নেওয়া হয়েছে। দুর্ঘটনার কারণে সকাল ১০টা পর্যন্ত যানজটের খবর পাওয়া গেছে।
চালকের খোঁজ পাওয়া যায়নি বলে পুলিশ জানিয়েছে।
