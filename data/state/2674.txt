
রাজশাহী নগরের মালোপাড়া পুলিশ ফাঁড়ির অদূরে সোনার দোকানে ডাকাতির পর পুলিশের ভূমিকার কারণেই দুর্বৃত্তরা পালিয়ে যাওয়ার সুযোগ পেয়েছে। তদন্তে এই অভিযোগের সত্যতা পাওয়ার পর ফাঁড়ি ইনচার্জসহ দুই পুলিশ কর্মকর্তাকে প্রত্যাহার করা হয়েছে।এই দুই পুলিশ কর্মকর্তা হলেন মালোপাড়া পুলিশ ফাঁড়ির ইনচার্জ ব্রজ গোপাল ও টহল দলের প্রধান বোয়ালিয়া থানার এসআই ইফতেখার আহমেদ। গত সোমবার তাঁদের রাজশাহী মহানগর পুলিশ লাইনে প্রত্যাহার করা হয়। ২৮ এপ্রিল সন্ধ্যায় রাজশাহী নগরের গণকপাড়া এলাকার এম রায় জুয়েলার্সে ডাকাতির ঘটনা ঘটে। ডাকাতেরা মালিককে কুপিয়ে জখম করে দোকানের স্বর্ণালংকার নিয়ে ককটেল ফাটিয়ে নির্বিঘ্নে মাইক্রোবাসযোগে পালিয়ে যায়।
