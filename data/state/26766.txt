
প্রধানমন্ত্রী শেখ হাসিনা বলেছেন, বিএনপি-জামায়াতের আন্দোলনের ক্ষতি পুষিয়ে বাংলাদেশ অগ্রগতির পথে এগিয়ে যাবে। আজ বুধবার জাতীয় সংসদের প্রশ্নোত্তর পর্বে সরকারদলীয় সাংসদ শামসুল হকের এক প্রশ্নের জবাবে এ কথা বলেন শেখ হাসিনা।
গত ৫ জানুয়ারির নির্বাচনকে ঘিরে যে ক্ষয়ক্ষতি হয়েছে সরকার তা কীভাবে মোকাবিলা করবে? শামসুল হকের এ প্রশ্নের জবাবে শেখ হাসিনা বলেন, ‘বিএনপি-জামায়াত যে ধ্বংসাত্মক আন্দোলন করেছে, ক্ষয়ক্ষতি করেছে, তা আমাদের নজরে আছে। ক্ষয়ক্ষতি যেন কম হয়, আন্দোলন যেন জনগণের ক্ষতি না করে, সেই চেষ্টা সরকারের ছিল। এর পরও যা হয়েছে, তা মোকাবিলার জন্য কাজ করে যাচ্ছি আমরা।’
অপর এক প্রশ্নের জবাবে শেখ হাসিনা জানান, দেশের বিদ্যুত্ উত্পাদন আগের চেয়ে বেড়েছে। কৃষি ও অর্থনীতি উন্নয়নে সরকারের কর্মকৌশল সংসদকে অবহিত করেন প্রধানমন্ত্রী।
