
পদ্মা সেতুর ব্যয় আরও আট হাজার কোটি টাকা বাড়ল। দ্বিতীয়বার সংশোধন করে এ প্রকল্পের ব্যয় ধরা হয়েছে ২৮ হাজার ৭৯৩ কোটি টাকা। 
আজ মঙ্গলবার জাতীয় অর্থনৈতিক পরিষদের নির্বাহী কমিটির (একনেক) সভায় এ প্রকল্পটির সংশোধিত ব্যয় অনুমোদন করা হয়েছে। শেরেবাংলা নগরের এনইসি সম্মেলনকক্ষে অনুষ্ঠিত এ সভায় সভাপতিত্ব করেন প্রধানমন্ত্রী ও একনেক চেয়ারপারসন শেখ হাসিনা।
২০১১ সালের ১১ জানুয়ারি এ প্রকল্পের ব্যয় প্রথম সংশোধন করা হয়েছিল। তখন ব্যয় ধরা হয়েছিল ২০ হাজার ৫০৭ কোটি টাকা। আর ২০০৭ সালের ২৮ আগস্ট মূল প্রকল্পটি অনুমোদনের সময় এর ব্যয় ধরা হয়েছিল মাত্র ১০ হাজার ১৬১ কোটি টাকা।
দ্বিতীয়বার সংশোধনে যে ব্যয় বেড়েছে, এর মধ্যে পাঁচ হাজার কোটি টাকার ব্যয়ই বেড়েছে নদীশাসনে। নদীশাসনে এখন মোট ব্যয় হবে ৯ হাজার ৪০০ কোটি টাকা। এ ছাড়া দুই পাড়ের সংযোগ সড়ক, জমি অধিগ্রহণ, পুনর্বাসনে বাকি ব্যয় বেড়েছে। তবে মূল সেতু নির্মাণে কোনো ব্যয় বাড়েনি। এ বিষয়ে পরিকল্পনামন্ত্রী আ হ ম মুস্তফা কামাল সাংবাদিকদের বলেন, আগে বিস্তারিত সম্ভাব্যতা সমীক্ষা ও প্রকৌশল প্রাক্কলন ছিল না। ২০১৪ সালে এটি করা হয়। তাই এখন সমীক্ষা ও প্রকৌশল প্রাক্কলনের ভিত্তিতে নতুন করে ব্যয় বেড়েছে।
