
পুলিশের (বিশেষ শাখা) পরিদর্শক মাহফুজুর রহমান ও তাঁর স্ত্রী খুনের ঘটনায় গ্রেপ্তার হওয়া তাঁদের মেয়ে ঐশী রহমানকে কিশোরী উন্নয়ন কেন্দ্র থেকে কারাগারে পাঠাতে আইনি নোটিশ পাঠিয়েছেন এক আইনজীবী। এতে ২৪ ঘণ্টার মধ্যে তাকে কারাগারে পাঠাতে প্রয়োজনীয় পদক্ষেপ নিতে বলা হয়েছে।পরে ওই আইনজীবী ইউনুস আলী আকন্দ প্রথম আলো ডটকমকে বলেন, কুরিয়ার সার্ভিসের মাধ্যমে নোটিশটি ঢাকা মহানগর পুলিশ কমিশনার, গোয়েন্দা পুলিশের ডেপুটি কমিশনার, পল্টন থানার ভারপ্রাপ্ত কর্মকর্তা ও তদন্ত কর্মকর্তা বরাবরে পাঠানো হয়।নোটিশে বলা হয়, সম্প্রতি শিশু আইনে আনা সংশোধনী (২০১৩) ঐশীর ক্ষেত্রে প্রযোজ্য হবে না। কারণ, ঘটনা ঘটেছে ১৪ আগস্ট। ২১ আগস্ট থেকে সংশোধনীর কার্যকারিতা দেওয়া হয়েছে। এতে ভূতাপেক্ষ কার্যকারিতার কোনো বিধানও নেই। এমনকি ঐশীর বয়স ১৮ বছরের বেশি, কিন্তু এর নিচে নয়। ১৯৭৪ সালের শিশু আইন অনুসারে ঐশী প্রাপ্তবয়স্ক এবং শিশুদের সঙ্গে অবস্থান করার অধিকার তাঁর নেই। আগের আইন অনুযায়ী শিশুর অর্থ ১৬ বছরের নিচে এমন কেউ। নোটিশে ঐশীকে কিশোরী উন্নয়ন কেন্দ্রে পাঠানোর ২৪ আগস্টের আদেশ প্রত্যাহার করে ২৪ ঘণ্টার মধ্যে তাকে কারাগারে পাঠাতে বলা হয়। ব্যর্থ হলে হাইকোর্টে রিট করা হবে।
