
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, প্রধানমন্ত্রী শেখ হাসিনা গুম-খুন ও চোরদের পক্ষ নিয়েছেন। তিনি জনগণের পক্ষে নেই।আজ বৃহস্পতিবার জাতীয় প্রেসক্লাবে জাতীয়তাবাদী ছাত্রদল আয়োজিত আলোচনা সভায় প্রধান অতিথির বক্তব্যে মির্জা ফখরুল এ কথা বলেন। বিএনপির প্রতিষ্ঠাতা ও সাবেক রাষ্ট্রপতি জিয়াউর রহমানের ৩৩তম মৃত্যুবার্ষিকী পালন উপলক্ষে এ আলোচনা সভার আয়োজন করা হয়।আলোচনা সভায় নারায়ণগঞ্জের ওসমান পরিবারের পাশে থাকা নিয়ে জাতীয় সংসদে প্রধানমন্ত্রীর দেওয়া বক্তব্যের সমালোচনা করেন মির্জা ফখরুল। শামীম ওসমানের নাম উল্লেখ না করে তিনি বলেন, ‘যিনি গডফাদার হিসেবে পরিচিত, যাঁকে জনগণ হত্যাকারী হিসেবে চেনে, তাঁকে প্রধানমন্ত্রী রক্ষা করছেন। আমরা কোন দেশে বাস করছি।’বিএনপির ভারপ্রাপ্ত মহাসচিব বলেন, বিদেশিদের দেওয়া সম্মাননা ক্রেস্ট নিয়ে যাঁরা দুর্নীতি করেছেন, তাঁদের পক্ষ নিচ্ছেন প্রধানমন্ত্রী। এ ছাড়া পদ্মা সেতু কেলেঙ্কারির সঙ্গে যুক্ত সাবেক যোগাযোগমন্ত্রী আবুল হোসেনকেও তিনি দেশপ্রেমিক বলে উল্লেখ করেছিলেন। তিনি মূলত হত্যাকারী, চোরদের পক্ষই নিয়েছেন।ছাত্রদলের সভাপতি আবদুল কাদেরের সভাপতিত্বে আলোচনা সভায় বক্তব্য দেন ঢাকা বিশ্ববিদ্যালয়ের সাবেক উপাচার্য এমাজউদ্দীন আহমদ, বিএনপির ভাইস চেয়ারম্যান শাহ মোয়াজ্জেম, বিএনপি চেয়ারপারসনের উপদেষ্টা শামসুজ্জামান, যুগ্ম মহাসচিব আমানউল্লাহ, ছাত্রবিষয়ক সম্পাদক শহীদউদ্দিন চৌধুরী, যুবদলের সভাপতি সৈয়দ মোয়াজ্জেম হোসেন, ছাত্রদলের সাধারণ সম্পাদক হাবিবুর রশিদ প্রমুখ।
