
অজ্ঞাত রোগে আক্রান্ত ঠাকুরগাঁওয়ের পীরগঞ্জ উপজেলার দৌলতপুর ইউনিয়নের কেউটগাঁও গ্রামের সেই শিশু রিপনের উন্নত চিকিৎসার জন্য ঢাকা মেডিকেল কলেজ হাসপাতালের বার্ন ও প্লাস্টিক সার্জারি ইউনিটে পাঠানোর ব্যবস্থা হয়েছে। জেলা প্রশাসক মূকেশ চন্দ্র বিশ্বাসের উদ্যোগে ও ভারপ্রাপ্ত সিভিল সার্জন আবু মো. খায়রুল কবিরের সহযোগিতায় এ ব্যবস্থা হয়েছে।রিপনকে নিয়ে ১৩ আগস্ট প্রথম আলোর ৩ পাতায় ‘অজ্ঞাত রোগে বন্দী রিপনের শৈশব’ শিরোনামে প্রতিবেদন প্রকাশিত হয়। এ ছাড়া এ মাসের দ্বিতীয় সপ্তাহে কয়েকটি জাতীয় ও স্থানীয় দৈনিক ও টিভি চ্যানেলে রিপনের রোগের সচিত্র সংবাদ প্রকাশিত হয়।প্রকাশিত সংবাদের ভিত্তিতে জেলা প্রশাসক গত মঙ্গলবার রিপনের বাবা-মাকে ঢাকায় যাতায়াতের জন্য কিছু টাকা দিয়ে তাঁদের ঠাকুরগাঁও সিভিল সার্জনের কাছে পাঠান। সিভিল সার্জন তাঁর কক্ষে গত মঙ্গলবার দুপুরে সদর হাসপাতালের বিশেষজ্ঞ তোজাম্মেল হক, জিল্লুর রহমান, ইব্রাহিম ও আবদুল জব্বারকে নিয়ে একটি মেডিকেল বোর্ড বসিয়ে রিপনের রোগের প্রাথমিক পরীক্ষা-নিরীক্ষা করেন। প্রাথমিক পরীক্ষা-নিরীক্ষায় রিপনের এ রোগকে ‘কনজেনিটাল হাইপার ক্যারোটোসিস’ (ডিফিউস ক্যারাটোডারমা) শনাক্ত করা হয়। এ সময় রিপনকে ঢাকা মেডিকেল কলেজ হাসপাতালে পাঠানোর সিদ্ধান্ত দেয় মেডিকেল বোর্ড। ভারপ্রাপ্ত সিভিল সার্জন রিপনের সুচিকিৎসার ব্যবস্থা নেওয়ার জন্য গত বৃহস্পতিবার ঢাকা মেডিকেল কলেজ হাসপাতালের বার্ন ও প্লাস্টিক সার্জারি ইউনিটের উপদেষ্টা সামন্ত লাল সেনকে একটি অনুরোধপত্র দেন।রিপনের বাবা মহেন্দ্র রাম ও মা গোলাপী রাণী গতকাল শনিবার সকালে মুঠোফোনে প্রথম আলোকে বলেন, ‘রিপনকে নিয়ে শনিবার রাতে কোচে ঢাকা যাচ্ছি। তবে ঠাকুরগাঁও ডিসি সাহেব ২০ হাজার টাকা দিয়েছেন। ঢাকায় থাকা-খাওয়ার জন্যও অনেক টাকা দরকার। কীভাবে কী করব এটাই চিন্তা।’ঠাকুরগাঁও ভারপ্রাপ্ত সিভিল সার্জন আবু মো. খায়রুল কবির গতকাল সকাল সাড়ে ১০টায় মুঠোফোনে প্রথম আলোকে বলেন, ‘ঢাকা মেডিকেল কলেজ হাসপাতালের বার্ন ও প্লাস্টিক সার্জারি ইউনিটের উপদেষ্টা অধ্যাপক সামন্ত লাল সেনের চিকিৎসায় রিপন ভালো হবে বলে আশা করছি। রিপন ভালো হয়ে পুনর্জীবন লাভ করুক এটাই আশা করি।’
