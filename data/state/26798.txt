
বাংলাদেশ আনসার ও গ্রাম প্রতিরক্ষা বাহিনীর তৃতীয় ও চতুর্থ শ্রেণির বিভিন্ন পদের লিখিত পরীক্ষা গতকাল বৃহস্পতিবার স্থগিত করা হয়েছে। হঠাৎ করে স্থগিত ঘোষণা করায় প্রার্থীরা গাজীপুরের কালিয়াকৈর উপজেলার সফিপুর আনসার একাডেমির সামনে মহাসড়ক অবরোধ করেন।পরীক্ষার্থী ও পুলিশ সূত্রে জানা গেছে, ২০১৪ সালে ২ অক্টোবর তৃতীয় ও চতুর্থ শ্রেণির বিভিন্ন পদের জন্য নিয়োগ বিজ্ঞপ্তি দেয় বাংলাদেশ আনসার ও গ্রাম প্রতিরক্ষা বাহিনী। বিজ্ঞপ্তিতে বিভিন্ন বিভাগে ২২ পদে সাড়ে পাঁচ শতাধিক পুরুষ ও নারী নিয়োগ করা হবে উল্লেখ করা হয়। বিভিন্ন পদে ১৯, ২৩, ২৮ ফেব্রুয়ারি ও ৫ মার্চ লিখিত পরীক্ষার সময় দেওয়া হয়েছে। গতকাল বৃহস্পতিবার (১৯ ফেব্রুয়ারি) মুদ্রাক্ষরিক কাম কম্পিউটার অপারেটর পদে লিখিত পরীক্ষার দিন ধার্য ছিল। ওই পরীক্ষায় অংশ নিতে গতকাল দুপুরে দেশের বিভিন্ন জেলা ও উপজেলার প্রায় দুই হাজার পরীক্ষার্থী কালিয়াকৈর উপজেলার সফিপুর আনসার একাডেমিতে আসেন। এ সময় তাঁরা একাডেমির মূল ফটকে অনিবার্য কারণবশত সব ধরনের নিয়োগ পরীক্ষা স্থগিতের নোটিশ দেখতে পান। এ ঘটনায় প্রার্থীদের মধ্যে উত্তেজনার সৃষ্টি হয়। তাঁরা ফটকের সামনে বিক্ষোভ করতে থাকেন। একপর্যায়ে তাঁরা ঢাকা-টাঙ্গাইল মহাসড়কে অবস্থান নেন। খবর পেয়ে কালিয়াকৈর থানার পুলিশ ঘটনাস্থলে গিয়ে আধা ঘণ্টা পর পরিস্থিতি নিয়ন্ত্রণে আনে। ফেনী থেকে আসা আজাহার উদ্দিন ও নরসিংদী থেকে আসা গাজী মাহমুদ জানান, পরীক্ষা স্থগিত করার কথা আগে থেকে জানানো হয়নি। অনেক দূর থেকে তাঁরা লিখিত পরীক্ষায় অংশ নিতে এসেছেন।আনসার একাডেমির প্রশাসনিক কর্মকর্তা ফখরুল ইসলাম জানান, হরতাল-অবরোধের কারণে পরীক্ষা স্থগিত করা হয়েছে। নতুন তারিখ নির্ধারণ হলে সবাইকে জানিয়ে দেওয়া হবে।
