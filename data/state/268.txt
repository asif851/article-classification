
রাজধানীর খিলগাঁওয়ে পাঁচ তলার ছাদ থেকে পড়ে মনির হোসেন (৫৫) নামে এক ব্যক্তি মারা গেছেন। স্বজনদের দাবি, ছাদ থেকে লাফিয়ে পড়ে তিনি আত্মহত্যা করেছেন।
আজ মঙ্গলবার সকাল সাড়ে ১১টার দিকে এ ঘটনা ঘটে। মৃত মনির হোসেন তিতাস গ্যাস ট্রান্সমিশন অ্যান্ড ডিস্ট্রিবিউশনের কর্মকর্তা ছিলেন।তাঁর ভাতিজা আলমাস হোসেন প্রথম আলোকে বলেন, তাঁর চাচা পাঁচ তলা বাসার ছাদ থেকে লাফ দেন। তাঁকে উদ্ধার করে ঢাকা মেডিকেল কলেজ হাসপাতালের জরুরি বিভাগে নেওয়ার পর কর্তব্যরত চিকিৎসক তাঁকে মৃত ঘোষণা করেন।আলমাস বলেন, ‘অফিসে সহকর্মীদের সঙ্গে টাকা পয়সা নিয়ে ঝামেলার কথা শুনেছি। অফিসে চাপের মধ্যে ছিলেন তিনি। তাঁকে সম্পূর্ণ আপসেট দেখাচ্ছিল।’
হাসপাতাল ক্যাম্প পরিদর্শক মোজাম্মেল হক বিষয়টি নিশ্চিত করেছেন। মনিরের লাশ এখন জরুরি বিভাগের মর্গে আছে।
