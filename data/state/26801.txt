
সংস্কৃতিবিষয়ক মন্ত্রী আসাদুজ্জামান নূর বলেছেন, জঙ্গিবাদ প্রতিহতে সবাইকে একযোগে কাজ করতে হবে। এ ক্ষেত্রে সাংস্কৃতিক কর্মকাণ্ড একটি বড় ভূমিকা পালন করবে।
আজ বুধবার দুপুরে নারায়ণগঞ্জে এক অনুষ্ঠানে এসব কথা বলেন মন্ত্রী। তিনি নারায়ণগঞ্জের কালীবাজার পুরাতন কোর্ট এলাকায় জেলা শিল্পকলা একাডেমির দশতলা ভবন নির্মাণকাজের ভিত্তিপ্রস্তর স্থাপন করেন।
ভিত্তিপ্রস্তর স্থাপনের পর আসাদুজ্জামান নূর বলেন, সাম্প্রদায়িক ও অন্ধকারের শক্তি দেশের তরুণদের মস্তিষ্কে প্রবেশের চেষ্টা করছে। এই বিষয়টি আইনশৃঙ্খলা রক্ষাকারী বাহিনী প্রতিহত করতে পারবে না। এটি প্রতিহতের দায়িত্ব দেশের সব নাগরিকের।
মন্ত্রী বলেন, নারায়ণগঞ্জে শিল্পকলা একাডেমি ভবন কমপ্লেক্স নির্মাণ করায় তা এই অঞ্চলের সাংস্কৃতিক কর্মকাণ্ডকে বেগবান করবে।
আসাদুজ্জামান নূর জানান, শুধু জেলা নয়, উপজেলা পর্যন্ত সাংস্কৃতিক কর্মকাণ্ড প্রসারিত করার বিষয়ে প্রধানমন্ত্রীর নির্দেশ আছে। এর ধারাবাহিকতায় দেশের প্রতিটি উপজেলায় শিল্পকলা একাডেমি ভবন কমপ্লেক্স নির্মাণ করা হচ্ছে।
 
