
সিলেট ইন্টারন্যাশনাল ইউনিভার্সিটির শিক্ষার্থী ও ছাত্রলীগ কর্মী কাজী হাবিবুর রহমানকে হত্যার ঘটনায় ওই বিশ্ববিদ্যালয়ের ১০ শিক্ষার্থীকে সাময়িক বহিষ্কার করেছে বিশ্ববিদ্যালয় কর্তৃপক্ষ। আজ শুক্রবার রাতে বিশ্ববিদ্যালয়ের জনসংযোগ দপ্তরের এক সংবাদ বিজ্ঞপ্তিতে এ তথ্য জানানো হয়। 
ওই ১০ শিক্ষার্থী সিলেট ইন্টারন্যাশনাল ইউনিভার্সিটির বিবিএ চতুর্থ বর্ষের দ্বিতীয় সেমিস্টারের ছাত্র এবং বিশ্ববিদ্যালয়ে শাখা ছাত্রলীগের প্রস্তাবিত কমিটির নেতা-কর্মী। তাঁরা হাবিবুর হত্যার ঘটনায় দায়ের হওয়া মামলার এজাহারভুক্ত আসামি। ওই ১০ জন হলেন: প্রস্তাবিত কমিটির সভাপতি হোসাইন মুহাম্মদ সাগর, কমিটির সদস্য ইলিয়াছ আহমদ, ইমরান খান, ময়নুল ইসলাম, বশির আহমদ, নাহিদ হোসেন, আওয়াল আহমদ, আশিক আহমদ, সায়মন আহমদ ও নয়ন রহমান। বিশ্ববিদ্যালয়ের জনসংযোগ কর্মকর্তা তারেক উদ্দিন প্রথম আলোকে বলেন, হাবিবুর হত্যার ঘটনায় পাঁচ সদস্যের তদন্ত কমিটির তদন্তে ওই ১০ শিক্ষার্থীর বিরুদ্ধে প্রাথমিকভাবে অভিযোগের সত্যতা পাওয়া গেছে। তাই তাঁদের সাময়িক বহিষ্কারের সিদ্ধান্ত হয়। গত মঙ্গলবার দুপুরে ছাত্রলীগের একটি পক্ষ বিশ্ববিদ্যালয়ের ফটকের সামনে হাবিবুরকে কুপিয়ে হত্যা করে। এ ঘটনায় হাবিবুরের বড় ভাই জাকির হোসেন কোতোয়ালি থানায় ১১ জনের নাম উল্লেখ করে মামলা করেন। তবে কাউকে গ্রেপ্তার করতে পারেনি পুলিশ। এ ব্যাপারে কোতোয়ালি থানার ভারপ্রাপ্ত কর্মকর্তা (ওসি) সোহেল আহমদ বলেন, আসামিরা পলাতক। তাঁদের গ্রেপ্তারের চেষ্টা চলছে।
