
পাঠাও, স্যাম, উবারের ধারাবাহিকতায় ঢাকায় এবার চালু হতে যাচ্ছে অ্যাপভিত্তিক যাত্রী পরিবহনসেবা লেটস গো (চলো যাই)। ইতিমধ্যে গ্রাহককে পরীক্ষামূলকভাবে সেবা দিতে শুরু করেছে লেটস গো। আগামী মাসের মাঝামাঝি নাগাদ বড় পরিসরে মোটরসাইকেল ও গাড়ির মাধ্যমে সেবাটি চালু হবে।লেটস গোর উদ্যোক্তারা বলছেন, বাজারে এখন এ ধরনের যত সেবা আছে, তার মধ্যে এই সেবা হবে সবচেয়ে সাশ্রয়ী। দিন-রাত সব সময় ভাড়া একই থাকবে। আবার সেবাটি যাতে মানসম্মত হয়, সেদিকেও থাকবে বিশেষ নজর। যাত্রী ও চালক দুজনের জন্যই থাকছে জীবনবিমা-সুবিধা।সেবার মান নিয়ে গ্রাহক যাতে মতামত জানাতে পারেন, সে জন্য কল সেন্টারের সুবিধা রাখছে লেটস গো। এর কারণ, যাঁদের স্মার্টফোন নেই, তাঁরাও যেন এই সেবা নিতে পারেন। অর্থাৎ এই কল সেন্টারে ফোন করেও পরিবহনসেবা পাওয়া যাবে। নম্বর: ০১৮৮৫৫৫৫৫৫৫।লেটস গোর প্রধান কার্যালয় মহাখালী। সম্প্রতি ওই কার্যালয়ে কথা হয় উদ্যোক্তাদের সঙ্গে। তাঁরা বলেন, সেবাটির অ্যাপ তৈরিতে এক বছর সময় লেগেছে। চারজন তরুণ অ্যাপ ডেভেলপার লেটস গো অ্যাপটি তৈরি করেছেন। ইতিমধ্যেই এই সেবার জন্য মোটরসাইকেল ও গাড়ির চালক নিবন্ধনের কাজ শুরু হয়েছে। সেবার মান ঠিক রাখতে স্থায়ীভাবে নিজস্ব একদল চালকও নিয়োগ করা হয়েছে। তাঁরা পেশাদারভাবে শুধু লেটস গোর জন্যই গাড়ি চালাবেন।লেটস গো টেক লিমিটেডের ব্যবস্থাপনা পরিচালক রবিউল আলম প্রথম আলোকে বলেন, ‘আমাদের লক্ষ্য রাইড শেয়ারিং সেবায় লেটস গোকে একটি বিশ্বস্ত নাম হিসেবে প্রতিষ্ঠা করা। অনেক সেবাদাতা প্রতিষ্ঠানের মতো হুট করে এসেই আমরা চলে যেতে চাই না। এ জন্য যথেষ্ট সময় ও প্রস্তুতি নিয়ে গ্রাহকসেবা শুরু করতে যাচ্ছে লেটস গো।’ঢাকায় বর্তমানে বেশ কয়েকটি প্রতিষ্ঠান এ ধরনের অ্যাপভিত্তিক রাইড শেয়ারিং সেবা দিচ্ছে। এগুলো হলো পাঠাও, শেয়ার এ মোটরসাইকেল (স্যাম), উবার, বাহন, ট্যাক্সিওয়ালা, মুভ প্রভৃতি। এর মধ্যে উবার ও পাঠাও বড় পরিসরে মোটরসাইকেল ও গাড়িভাড়া সেবা দিয়ে যাচ্ছে। এ সেবার সঙ্গে যুক্ত ব্যক্তিদের সঙ্গে কথা বলে জানা গেছে, ঢাকায় বর্তমানে প্রতিদিন দুই হাজার রাইড বা সেবা নিচ্ছেন গ্রাহকেরা। তবে সেবা নেওয়ার জন্য প্রতিষ্ঠানগুলোর কাছে গ্রাহকদের ১০ হাজার অনুরোধ আসে। অর্থাৎ চাহিদার তুলনায় রাইডের সরবরাহ এখনো অনেক কম।লেটস গোর মোটরসাইকেল-সেবার ভিত্তিভাড়া নির্ধারণ করা হয়েছে ২০ টাকা। আর প্রতি কিলোমিটার ১২ টাকা। মোটরগাড়ির ভিত্তিভাড়া ৫০ টাকা এবং প্রতি কিলোমিটার ২০ টাকা। প্রচারণার অংশ হিসেবে মোটরসাইকেলের ভাড়ায় বর্তমানে ‘ফোরটিনাইন’ ও ‘নাইনটিনাইন’ নামের দুটি বিশেষ সুবিধা দিচ্ছে লেটস গো। এ সুবিধায় পাঁচ কিলোমিটারের মধ্যে যেকোনো দূরত্বে গেলে এখন সর্বোচ্চ ভাড়া নেওয়া হচ্ছে ৪৯ টাকা। আর পাঁচ কিলোমিটারের বেশি যেকোনো দূরত্বে ভাড়া পড়বে সর্বোচ্চ ৯৯ টাকা।লেটস গোর সেবা নেওয়ার সময় যাত্রী বা চালক যদি দুর্ঘটনায় পড়েন, তাহলে সর্বোচ্চ তিন লাখ টাকা পর্যন্ত জীবনবিমা-সুবিধা পাওয়া যাবে। এ জন্য প্রাইম লাইফ ইনস্যুরেন্স কোম্পানির সঙ্গে চুক্তি করেছে প্রতিষ্ঠানটি।গুগল প্লে স্টোরে ইতিমধ্যে লেটস গো অ্যাপটি আপলোড করা হয়েছে। গ্রাহক ও চালকদের ব্যবহারের জন্য দুটি অ্যাপ তৈরি করা হয়েছে। গ্রাহকের অ্যাপটির নাম ‘লেটস গো প্যাসেঞ্জার’ ও চালকদের অ্যাপটির নাম ‘লেটস গো ড্রাইভার’। গাড়ি চালানোয় বৈধ লাইসেন্স আছে এমন আগ্রহী যে–কেউ অ্যাপটি নামিয়ে নিজেদের নাম নিবন্ধন করাতে পারবেন। আর গ্রাহকেরা এখনই অ্যাপের মাধ্যমে ঢাকায় সেবা নিতে পারবেন।
