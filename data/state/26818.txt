
ইউনিয়ন পরিষদে (ইউপি) শান্তিপূর্ণভাবে ভোট গ্রহণ অনুষ্ঠিত হয়েছে বলে জানিয়েছেন প্রধান নির্বাচন কমিশনার (সিইসি) কাজী রকিবউদ্দীন আহমদ। তিনি বলেছেন, আজকের এই নির্বাচনে ঐতিহাসিক দিক হলো বিলুপ্ত ছিটমহলে ভোট। ভোট গ্রহণ শেষে আজ সোমবার সন্ধ্যায় নির্বাচন কমিশনের মিডিয়া সেন্টারে সংবাদ ব্রিফিংয়ে সিইসি সাংবাদিকদের এ কথা বলেন।দেশের সাড়ে তিন শর মতো ইউনিয়ন পরিষদে (ইউপি) সম্পূর্ণ বা আংশিক ভোট গ্রহণ করা হয়েছে সোমবার। এগুলোর মধ্যে বিলুপ্ত ছিটমহলের ২২টি ইউপিও রয়েছে। এই ২২ ইউপিতে নির্বাচন ঘিরে ছিল উৎসবের আমেজ।কাজী রকিবউদ্দীন বলেন, ২২টি বিলুপ্ত ছিটমহলের ভোটাররা ভোট দিয়েছেন। ছয় দশকের বেশি সময় পরে ছিটমহলবাসী প্রথমবারের মতো তাঁদের ভোটাধিকার প্রয়োগ করতে পেরেছেন। গত বছর বহুপ্রতীক্ষিত বাংলাদেশ-ভারতের সীমান্ত চুক্তি বাস্তবায়নের মধ্য দিয়ে বঞ্চনার অবসান হয় ছিটবাসীদের। ভোট প্রদানের মাধ্যমে তাঁরা তাঁদের অধিকারের বড় একটি দ্বার উন্মোচন করেছেন।
নির্বাচন সুষ্ঠু হয়নি বলে বিরোধী দল বিএনপি অভিযোগ করেছে। এ বিষয়ে জানতে চাইলে সিইসি বলেন, বিলুপ্ত ছিটমহলসহ সাড়ে তিন শর মতো ইউপিতে ভোট হয়েছে। সব জায়গাতে নির্বাচন সুষ্ঠু ও শান্তিপূর্ণ হয়েছে। যারা অনিয়মের সঙ্গে জড়িত ছিল, তাদের বিরুদ্ধে ব্যবস্থা নেওয়া হয়েছে।
সিইসি জানান, ৬০টি জেলার ২০২টি উপজেলায় অনুষ্ঠিত এ নির্বাচনে মোট ভোটকেন্দ্র ছিল ১ হাজার ৩৫৪টি। এর মধ্যে কেন্দ্রের বাইরে পরিস্থিতি প্রিসাইডিং কর্মকর্তার নিয়ন্ত্রণের বাইরে চলে যাওয়ায় দুটি কেন্দ্রের ভোট গ্রহণ বন্ধ করা হয়েছে।
ব্রিফিংয়ে সিইসির সঙ্গে নির্বাচন কমিশনার আবু হাফিজ, মো. শাহনেওয়াজ, ইসি সচিব মুহাম্মদ আবদুল্লাহ ও অতিরিক্ত সচিব মোখলেসুর রহমান উপস্থিত ছিলেন।
আরও পড়ুনবিলুপ্ত ছিটমহলের ২২টিসহ সাড়ে তিন শ ইউপিতে ভোট আজ
