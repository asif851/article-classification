
সুপ্রিম কোর্টের মূল প্রাঙ্গণ থেকে সরিয়ে নেওয়া ভাস্কর্যটি কোর্টের বর্ধিত (অ্যানেক্স) ভবনের সামনে স্থাপন করা হয়েছে।
ভাস্কর মৃণাল হক প্রথম আলোকে এটি নিশ্চিত করেছেন। তিনি ঘটনাস্থলে উপস্থিত থেকে ভাস্কর্য পুনঃস্থাপনের কাজ তদারক করেন। রাত ১২টা নাগাদ এটি কংক্রিটের ভিত্তির ওপর বসানো হয়।
হেফাজতে ইসলামসহ কয়েকটি ধর্মভিত্তিক দলের দাবির মুখে গত বৃহস্পতিবার দিবাগত রাত ৪টায় ভাস্কর্যটি সরিয়ে নেওয়া হয়। এরপর সেটি ত্রিপলে মুড়িয়ে সুপ্রিম কোর্টের বর্ধিত ভবনের পেছন দিকে রাখা হয়েছিল। গতকাল রাত ১০টার দিকে একটি ছোট পিকআপে করে ভাস্কর্যটি ভবনের সামনে আনা হয়। পরে ভারোত্তোলক যন্ত্র দিয়ে পিকআপ থেকে ভাস্কর্যটি নামানো হয়। এটি পুনঃস্থাপন করতে বেশ কয়েকজন শ্রমিককে ঝালাইসহ বিভিন্ন কাজ করতে দেখা যায়। এদিকে ভাস্কর্য স্থাপনকে কেন্দ্র করে সুপ্রিম কোর্ট প্রাঙ্গণে কড়া নিরাপত্তা ব্যবস্থা নেওয়া হয়। পৌনে ১০টা থেকে সুপ্রিম কোর্ট প্রাঙ্গণে কাউকে ঢুকতে দেওয়া হয়নি। 
