
চলমান অবরোধ থেকে বের হয়ে আসার উপায় হিসেবে বিএনপির চেয়ারপারসন খালেদা জিয়াকে চাপ দিতে দলটির অন্য নেতাদের প্রতি আহ্বান জানিয়েছেন অর্থমন্ত্রী আবুল মাল আবদুল মুহিত। আজ রোববার সচিবালয়ে হিউম্যান ডেভেলপমেন্ট ফাউন্ডেশনের প্রতিনিধিদের সঙ্গে বৈঠক শেষে সাংবাদিকদের সঙ্গে আলাপকালে তিনি এ আহ্বান জানান।অর্থমন্ত্রীর কাছে চলমান অবরোধ থেকে বের হয়ে আসার উপায় জানতে চান সাংবাদিকেরা। জবাবে তিনি বলেন, খালেদা জিয়া দেশের একমাত্র নেত্রী নন। বর্তমান পরিস্থিতি থেকে বের হয়ে আসার জন্য বিএনপির অন্য নেতারা তাঁকে চাপ দিতে পারেন। এ ব্যাপারে বিএনপির অন্য নেতারা যাতে এগিয়ে আসেন, সে জন্য তাঁদের প্রতি আহ্বান জানান অর্থমন্ত্রী।দেশের বর্তমান পরিস্থিতিতে বাজেটের ওপর কী প্রভাব পড়বে—জানতে চাইলে মুহিত বলেন, দেশের আর্থিক খাত কীভাবে এগোবে, মানুষের কাজকর্ম না থাকলে? শুধু বাজেট নয়, সবকিছুর ওপর প্রভাব পড়ছে।
এ প্রসঙ্গে অর্থমন্ত্রী বলেন, ‘দেশের উন্নয়নের পথে ধ্বংসাত্মক কার্যকলাপ চলছে। আমি তো এ জন্যই বলি, খালেদা জিয়া দেশের শত্রু।’ এ সময় তিনি ‘স্টুপিড’ কার্যকলাপ চলছে বলেও মন্তব্য করেন।
এক সপ্তাহের মধ্যে সমস্যার সমাধান হয়ে যাবে বলে গত মাসে মন্তব্য করেছিলেন আবুল মাল আবদুল মুহিত। সে সময় অনেক আগেই পেরিয়ে গেছে। এ বিষয়ে বক্তব্য জানতে চাইলে অর্থমন্ত্রী বলেন, ‘এটা ছিল আমার প্রত্যাশা।’
