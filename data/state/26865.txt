
দিনাজপুরের হাকিমপুর উপজেলার নয়ানগর গ্রামে গতকাল শুক্রবার ধর্ষণচেষ্টায় ব্যর্থ হয়ে বুলবুলি বেগম (৪০) নামের এক গৃহবধূকে হত্যার অভিযোগ উঠেছে। এ ঘটনায় আশরাফুল ইসলাম (২০) নামের এক তরুণকে গ্রেপ্তার করেছে পুলিশ।
আশরাফুল উপজেলার নওদাপাড়া (বিলের পাড়) গ্রামের আবদুর রশিদের ছেলে। নিহত বুলবুলির স্বামী দিনমজুর আবদুর রাজ্জাক হাকিমপুর থানায় আশরাফুল ইসলামকে আসামি করে একটি হত্যা মামলা করেছেন।
এজাহার ও থানা-পুলিশ সূত্রে জানা যায়, গতকাল বেলা ১১টার দিকে বুলবুলি বেগম গ্রামের একটি পুকুরের ধারে পাতা কুড়াতে যান। আগে থেকে সেখানে ছিলেন আশরাফুল। ধর্ষণের চেষ্টা করলে দুজনের মধ্যে ধস্তাধস্তি শুরু হয়। সাহায্যের জন্য চিৎকার করলে বুলবুলির পরনের শাড়ি তাঁর গলায় পেঁচিয়ে হত্যা করেন আশরাফুল। সেখান থেকে পালানোর সময় এলাকাবাসী আশরাফুলকে আটক করে পুলিশে সোপর্দ করেন। স্থানীয় ব্যক্তিরা বুলবুলি বেগমকে উদ্ধার করে উপজেলা স্বাস্থ্য কমপ্লেক্সে নেন। কর্তব্যরত চিকিৎসক তাঁকে মৃত ঘোষণা করেন। এ ঘটনায় আশরাফুল ইসলামকে আসামি করে হত্যা মামলা করেছেন বুলবুলির স্বামী আবদুর রাজ্জাক।
স্থানীয় ব্যক্তিদের বরাত দিয়ে হাকিমপুর থানার ভারপ্রাপ্ত কর্মকর্তা (ওসি) মো. আবদুস সবুর বলেন, নয়ানগর গ্রামের এক পাশে জঙ্গলের ভেতরে পুকুরটির অবস্থান। ওই গ্রামের সামছুল মুর্মু শারীরবৃত্তীয় কাজে সেখানে গিয়েছিলেন। তিনি প্রথমে আশরাফুলকে দৌড়ে পালাতে দেখেন। সেখানে বুলবুলি বেগমকে অচেতন অবস্থায় দেখে আশরাফুলকে ধাওয়া করেন তিনি। তাঁর চিৎকার শুনে আশরাফুলকে জাপটে ধরেন ওই গ্রামের শাহিনুর ইসলাম।
ওসি আবদুস সবুর আরও বলেন, সুরতহাল প্রতিবেদনে ধর্ষণের আলামত পাওয়া যায়নি। ময়নাতদন্তের জন্য আগামীকাল (আজ) লাশ দিনাজপুর মেডিকেল কলেজ হাসপাতালে পাঠানো হবে। আশরাফুল হত্যার সঙ্গে জড়িত থাকার কথা স্বীকার করেছেন।
