
বিএনপির নেতৃত্বাধীন ২০-দলীয় জোটের টানা অবরোধের মধ্যে গতকাল শনিবারও বিভিন্ন স্থানে নাশকতার ঘটনা ঘটেছে। রাজধানীতে তিনটি বাসে আগুন দেওয়া হয়েছে। বগুড়া ও নারায়ণগঞ্জে দুটি ট্রাকে পেট্রলবোমা হামলায় দুই চালক ও তাঁদের সহকারীসহ ছয়জন দগ্ধ হয়েছেন। এর মধ্যে বগুড়ায় তিনজনের অবস্থা আশঙ্কাজনক। বাসে পেট্রলবোমায় ময়মনসিংহে দগ্ধ হয়েছেন তিন যাত্রী এবং ঢাকায় একজন।গতকাল রাতে রাজশাহী রেলস্টেশনে বোমা ও খুলনায় একুশে বইমেলায় ককটেল বিস্ফোরণ ঘটে। এতে খুলনায় আহত হয়েছেন একজন। এ ছাড়া গতকাল রাত ১০টা পর্যন্ত বিগত ২৪ ঘণ্টায় বিভিন্ন পেট্রলবোমা ও আগুনে পুড়ে গেছে আরও ছয়টি ট্রাক ও বাস। গোপালগঞ্জের কাশিয়ানী উপজেলা আওয়ামী লীগের সভাপতি আবদুর রউফ মোল্লার বাড়িতে পেট্রলবোমা ছুড়েছে দুর্বৃত্তরা।অবরোধের মধ্যে শুক্রবার রাতে পিরোজপুরের নেছারাবাদ উপজেলায় পুলিশের সঙ্গে ‘বন্দুকযুদ্ধে’ মো. বাচ্চু নামের এক ব্যক্তি নিহত হয়েছেন। পুলিশের দাবি, নিহত বাচ্চু ‘ছাত্রশিবিরের সন্ত্রাসী’।৫ জানুয়ারির ‘একতরফা’ নির্বাচনের মাধ্যমে গঠিত আওয়ামী লীগ সরকারের পদত্যাগের দাবিতে গত ৬ জানুয়ারি থেকে টানা এই অবরোধ কর্মসূচি চলছে। তবে এর দুই দিন আগেই সহিংসতার শুরু। সহিংসতায় এ পর্যন্ত নিহত হয়েছেন ৮০ জন। আহত সহস্রাধিক। আগুন দেওয়া হয়েছে ৪৭৫টি যানবাহনে এবং ভাঙচুর করা হয় আরও ৪৯০টি। নাশকতার আশঙ্কায়, সহিংসতায় জড়িত সন্দেহে এবং মামলা ও অন্যান্য ঘটনায় গতকাল রাত পর্যন্ত গত ২৪ ঘণ্টায় আটক বা গ্রেপ্তার করা হয় ৬০ ব্যক্তিকে।রাজধানীর চিত্র: তেজগাঁও শিল্পাঞ্চল থানা এলাকায় গতকাল রাত সাড়ে আটটার দিকে স্কাই লাইন পরিবহনের একটি বাসে আগুন দেওয়া হলে মো. রিপন (১৮) নামের এক যুবক দগ্ধ হয়েছেন। তাঁকে ঢাকা মেডিকেল কলেজ হাসপাতালের বার্ন ইউনিটে ভর্তি করা হয়েছে। তাঁর দুই পা ও ঊরু পুড়ে গেছে। তিনি ফকিরাপুলের একটি ছাপাখানার কর্মকর্তা।এ ছাড়া রাত ১০টার দিকে ভাটারা থানার সামনে তুরাগ পরিবহনের একটি বাসে এবং রাত আটটার দিকে যাত্রাবাড়ী থানার দয়াগঞ্জে একটি বাসে আগুন দেওয়া হয়।এর আগে সন্ধ্যা ছয়টার দিকে শাহবাগ এলাকায় গণমোর্চা নামের একটি সংগঠনের অনুষ্ঠান চলাকালে পাশেই ককটেল বিস্ফোরণের ঘটনা ঘটে। এতে পাঁচজন আহত হন। আহত ব্যক্তিরা হলেন ঢাকা বিশ্ববিদ্যালয়ের ফিন্যান্স বিভাগের ছাত্র আজহারুল ইসলাম, গণমোর্চার কর্মী রবিউল ইসলাম, গার্মেন্টসকর্মী মো. জীবন, দই-চিড়া দোকানদার রেন্টু মিয়া ও চাকরিজীবী মো. আউয়াল। এ ঘটনার কয়েক ঘণ্টা পর রাতে রাজধানীর বকশীবাজারে ককটেল বিস্ফোরণে দুজন আহত হন।মৌচাক এলাকা থেকে গতকাল বিকেলে বোমা তৈরির সরঞ্জামসহ দুলাল চন্দ্র শীল (৩২) নামের এক ব্যক্তিকে আটক করেছে পুলিশ। পুলিশ বলছে, দুলাল ৫৩ নম্বর ওয়ার্ড যুবদলের যুগ্ম সম্পাদক। রমনা থানার ওসি মশিউর রহমান বলেন, মৌচাকের একটি খাবার হোটেল থেকে দুলালকে আটক করা হয়। এরপর তাঁর সঙ্গে থাকা একটি জুতার বাক্সে বোমা তৈরির সরঞ্জাম উদ্ধার করা হয়। সরঞ্জামগুলোর মধ্যে, সালফার, গানপাউডার, স্প্লিন্টার, কার্তুজসহ বেশ কিছু সরঞ্জাম ছিল।ঢাকার বাইরের চিত্র: বগুড়া-নাটোর মহাসড়কের বগুড়ার শাজাহানপুরে ট্রাকে পেট্রলবোমা হামলায় চালক-সহকারীসহ চারজন দগ্ধ হয়েছেন। গতকাল রাত পৌনে নয়টার দিকে এই পেট্রলবোমা হামলায় অগ্নিদগ্ধ ব্যক্তিদের বগুড়ার শহীদ জিয়াউর রহমান মেডিকেল কলেজ হাসপাতালের বার্ন ইউনিটে ভর্তি করা হয়েছে। এঁদের মধ্যে তিনজনের অবস্থা আশঙ্কাজনক। অগ্নিদগ্ধ ব্যক্তিরা হলেন ট্রাকের চালক বগুড়া শহরের নিশিন্দারা এলাকার গোলাম মোস্তফা (৩৫), চালকের সহকারী সিরাজগঞ্জের পাঁচগাছি গ্রামের আতিক হোসেন (২৫) এবং ট্রাকের দুই যাত্রী ওয়াজিব উল্লাহ ওরফে আজিজ (৩৫) ও জাহাঙ্গীর আলম (৪০)।পুলিশ জানায়, পণ্যবাহী ট্রাকটি রাতে বগুড়া থেকে নাটোরের দিকে যাচ্ছিল। পথে শাজাহানপুর উপজেলার রূপিহার নামক স্থানে পৌঁছালে দুর্বৃত্তরা পেট্রলবোমা হামলা করে।প্রায় একই সময়ে রংপুর-ঢাকা মহাসড়কের গোকুল এলাকায় পণ্যবাহী আরেকটি ট্রাকে পেট্রলবোমা ছোড়ে দুর্বৃত্তরা। ময়মনসিংহ শহরের টাঙ্গাইল বাসস্ট্যান্ড এলাকায় গতকাল রাত পৌনে ১১টার দিকে যাত্রীবাহী একটি বাসে পেট্রলবোমা মারে দুর্বৃত্তরা। এতে মো. আলমগীর, নওশের আলী ও শহীদুল ইসলাম নামের তিন যাত্রী আহত হন। তাঁদের ময়মনসিংহ মেডিকেল কলেজ হাসপাতালে ভর্তি করা হয়েছে। একজনের অবস্থা আশঙ্কাজনক।রাজশাহী রেলস্টেশনে গতকাল রাতে একটি শক্তিশালী বোমার বিস্ফোরণ ঘটেছে। প্রত্যক্ষদর্শীরা জানান, রাত আটটায় রেলস্টেশনের পশ্চিম পাশে গাড়ি পার্কিংয়ের জায়গায় সিঁড়ির একটু নিচে বোমাটি এসে পড়ে। সঙ্গে সঙ্গে তা বিকট শব্দে বিস্ফোরিত হয়। খুলনার বয়রা এলাকায় অবস্থিত সরকারি গণগ্রন্থাগারে মাসব্যাপী একুশে বইমেলায় গতকাল রাত সাড়ে আটটায় একটি ককটেলের বিস্ফোরণে হুমায়ুন কবীর নামের একজন আহত হন। খালিশপুর থানার ওসি কামরুজ্জামান জানান, আহত ব্যক্তিকে খালিশপুর ক্লিনিকে ভর্তি করা হয়েছে।সিরাজগঞ্জের উল্লাপাড়া থানা ভবন চত্বরে গতকাল সন্ধ্যা সাড়ে সাতটার দিকে ককটেল বিস্ফোরণের ঘটনা ঘটে।নারায়ণগঞ্জের রূপগঞ্জ উপজেলার কাঞ্চন সেতুর কাছে শুক্রবার রাত আড়াইটার দিকে চালবোঝাই একটি ট্রাকে পেট্রলবোমা নিক্ষেপ করে দুর্বৃত্তরা। ট্রাকের চালক বাদশা মিয়া (৪০) ও তাঁর সহকারী হেলাল মিয়া (৩৮) অগ্নিদগ্ধ হয়ে ট্রাক থেকে লাফিয়ে পড়েন। এতে ট্রাকটি নিয়ন্ত্রণ হারিয়ে রাস্তার পাশে খাদে পড়ে যায়। দগ্ধ দুজনকে ঢাকা মেডিকেল কলেজ হাসপাতালের বার্ন ইউনিটে ভর্তি করা হয়েছে।চুয়াডাঙ্গার জীবননগর বাসস্ট্যান্ডে দাঁড়িয়ে থাকা দুটি বাসে শুক্রবার রাতে আগুন দেয় দুর্বৃত্তরা। এতে চুয়াডাঙ্গা-যশোর পথে চলাচলকারী রিফাত পরিবহনের বাসের ইঞ্জিন ছাড়া বেশির ভাগ অংশ এবং ঢাকাগামী চিত্রা পরিবহনের একটি বাসের আংশিক পুড়ে যায়।মৌলভীবাজারের কুলাউড়া উপজেলার ব্রাহ্মণবাজার এলাকায় গতকাল সকালে দুর্বৃত্তরা একটি বাসে আগুন ধরিয়ে দেয়। খুলনা-বরিশাল আঞ্চলিক মহাসড়কের ঝালকাঠির রাজাপুর উপজেলার বলাইবাড়ী এলাকায় শুক্রবার রাত ১০টার দিকে ঈগল পরিবহনের একটি বাস লক্ষ্য করে পেট্রলবোমা ছোড়া হয়। এ সময় ঘটনাস্থল থেকে উপজেলা ছাত্রশিবিরের সভাপতি তাজউদ্দিনকে আটক করে পুলিশ।রাজবাড়ীর গোয়ালন্দ উপজেলার কাটাখালী বাজারে সাহিদুল ইসলাম (১৮) নামের শিবিরের এক কর্মীকে পিটুনি দিয়ে পুলিশে দিয়েছেন ছাত্রলীগের নেতা-কর্মীরা। তিনি জেলার পাংশা উপজেলার বাউপাড়া গ্রামের আজিমদ্দিন মণ্ডলের ছেলে। তবে সাহিদুল নিজেকে নির্দোষ দাবি করে জানান, তিনি পাংশার মাছপাড়ার একটি কওমি মাদ্রাসায় পড়াশোনা করেন। সহিংসতার সঙ্গে তিনি জড়িত নন। গোয়ালন্দ ঘাট থানার এসআই ডি এম নাজমুল হুদা জানান, প্রাথমিক জিজ্ঞাসাবাদে জানা গেছে, সাহিদুল শিবিরের একজন সক্রিয় কর্মী।গোপালগঞ্জের কাশিয়ানী উপজেলা আওয়ামী লীগের সভাপতি আবদুর রউফ মোল্লার বাড়িতে পেট্রলবোমা ছুড়েছে দুর্বৃত্তরা। শুক্রবার সন্ধ্যা সাড়ে সাতটার দিকে উপজেলার রাতৈল ইউনিয়নের ভাদুলিয়া গ্রামে এ ঘটনা ঘটে। পুলিশ জানায়, এ হামলার সঙ্গে জড়িত সন্দেহে জেলা বিএনপির ধর্মবিষয়ক সম্পাদক মনিরুজ্জামান মিয়াসহ ছয়জনকে আটক করা হয়েছে।[প্রতিবেদন তৈরিতে সহযোগিতা করেছেন সংশ্লিষ্ট এলাকায় প্রথম আলোর নিজস্ব প্রতিবেদক ও প্রতিনিধিরা}
