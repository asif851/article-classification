
মুন্সিগঞ্জে পদ্মা সেতুর নির্মাণ প্রকল্প এলাকায় কর্মরত সব দেশি ও বিদেশি নাগরিকের নিরাপত্তায় পুলিশ বিশেষ নজরদারির ব্যবস্থা নিয়েছে। আজ শনিবার সকালে পদ্মা সেতু প্রকল্প এলাকা পরিদর্শন করে গণমাধ্যমের কর্মীদের এ কথা জানান পুলিশের মহাপরিদর্শক এ কে এম শহীদুল হক।
পুলিশের মহাপরিদর্শক বলেন, সেতুর দুই প্রান্তে দুটি বিশেষ পুলিশ ফাঁড়ি স্থাপন করা হয়েছে। এক পাশে মাওয়া ও অপর পাশে শরীয়তপুরের জাজিরায় এই ফাঁড়ি রয়েছে। পুলিশ ছাড়াও সেতু প্রকল্প এলাকার নিরাপত্তায় সেনাবাহিনী, আনসারসহ অন্যান্য বাহিনীও কাজ করছে।মহাপরিদর্শক আরও বলেন, ভবিষ্যতে সেতুর দুই পাশে দুটি থানা স্থাপন করা হবে। এই থানা দুটির কাজ হবে শুধু সেতু এলাকায় নিরাপত্তা নিশ্চিত করা।এ সময় আরও উপস্থিত ছিলেন সেতু বিভাগের সচিব খন্দকার আনোয়ারুল ইসলাম, পুলিশের ডিআইজি (ঢাকা অঞ্চল) এস এম মাহফুজুল হক নুরুজ্জামান, অতিরিক্ত ডিআইজি মো. শফিকুল ইসলাম ও মোহাম্মদ আলী, পুলিশ সুপার বিপ্লব বিজয় তালুকদার প্রমুখ।
