
গাইবান্ধার সাদুল্যাপুর উপজেলার ইদিলপুর ইউনিয়ন পরিষদের (ইউপি) সদস্য ইউসুফ মণ্ডল (৪০) গত শুক্রবার রাতে প্রতিপক্ষের হামলায় নিহত হয়েছেন। পূর্বশত্রুতার জের ধরে প্রতিপক্ষের লোকজন পরিকল্পিতভাবে তাঁকে পিটিয়ে হত্যা করেছেন বলে তাঁর পরিবার অভিযোগ করেছে।পুলিশ সূত্রে জানা গেছে, ইউসুফ ইউনিয়নের চক ভগবানপুর গ্রামের মকবুল মণ্ডলের ছেলে। এক বছর আগে গ্রামের রানা মোল্লাকে (২৭) ধারালো অস্ত্র দিয়ে কুপিয়ে হত্যা করে দুর্বৃত্তরা।এ ঘটনায় রানা মোল্লার ছোট ভাই মিঠু মোল্লা বাদী হয়ে ইউসুফকে প্রধান আসামি করে ৩১ জনের বিরুদ্ধে সাদুল্যাপুর থানায় একটি হত্যা মামলা করেন। সম্প্রতি ইউসুফ ওই মামলায় জামিনে ছাড়া পান।মিঠু মোল্লা অভিযোগ করেন, ইউসুফ জামিনে মুক্তি পেয়ে তাঁকে (মিঠু) ও তাঁর পরিবারের লোকজনকে হত্যার হুমকি দেন। এ নিয়ে কয়েক দিন ধরে দুই পরিবারের মধ্যে উত্তেজনা চলছিল।মিঠু মোল্লা দাবি করেন, শুক্রবার রাত নয়টার দিকে ইউসুফ তাঁদের বাড়িতে ঢুকে অকথ্য ভাষায় গালাগালের পাশাপাশি পরিবারের সবাইকে হত্যার হুমকি দেন। এ সময় বাড়ির লোকজন ও এলাকাবাসী ঐক্যবদ্ধ হয়ে ইউসুফকে ধরে গণপিটুনি দেন। এ নিয়ে দুই পক্ষে উত্তেজনা ছড়িয়ে পড়ে। একপর্যায়ে সংঘর্ষ বেধে যায়। খবর পেয়ে র্যা ব-১৩ গাইবান্ধা ক্যাম্প ও অতিরিক্ত পুলিশ ঘটনাস্থলে গিয়ে রাত ১২টার দিকে ইউসুফকে উদ্ধার করে সদর হাসপাতালে নিয়ে যায়। রাত দেড়টার দিকে সেখানে তাঁর মৃত্যু হয়।ইউসুফের বাবা মকবুল মণ্ডল দাবি করেন, পূর্বশত্রুতার জের ধরে মিঠু মোল্লা ও তাঁদের লোকজন পরিকল্পিতভাবে তাঁর ছেলেকে পিটিয়ে হত্যা করেছেন। তিনি এ হত্যাকাণ্ডের বিচার দাবি করেন।সাদুল্যাপুর থানার ভারপ্রাপ্ত কর্মকর্তা (ওসি) জিয়া লতিফুল ইসলাম জানান, ময়নাতদন্ত শেষে ইউসুফের লাশ পরিবারের কাছে হস্তান্তর করা হয়েছে। এ ঘটনায় এখনো কোনো মামলা হয়নি।
