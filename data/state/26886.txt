
কাদের মোল্লার আইনজীবী আবদুর রাজ্জাক বলেছেন, ‘সুপ্রিম কোর্টের বিধি অনুযায়ী রায়ের সার্টিফায়েড কপি পাওয়ার ৩০ দিনের মধ্যে সংবিধানের ১০৫ অনুচ্ছেদ অনুযায়ী এ রায়ের বিরুদ্ধে রিভিউ পিটিশন দাখিল করব।’
আজ বৃহস্পতিবার মানবতাবিরোধী অপরাধের দায়ে জামায়াতে ইসলামীর সহকারী সেক্রেটারি জেনারেল কাদের মোল্লাকে দেওয়া মৃত্যুদণ্ডের পূর্ণাঙ্গ রায় প্রকাশ করেছেন আপিল বিভাগ। পূর্ণাঙ্গ রায় প্রকাশের পর ধানমন্ডিতে নিজ বাসভবনে আবদুর রাজ্জাক সাংবাদিকদের এ কথা জানান।
আবদুর রাজ্জাক বলেন, সংবিধান অনুযায়ী রিভিউ পিটিশন দাখিল করার অধিকার কাদের মোল্লার রয়েছে। তিনি আরও বলেন, রিভিউ পিটিশন শুনানির জন্য আপিল বিভাগের যে সাংবিধানিক এখতিয়ার আছে, তা অন্য কোনো আইন বলে কেড়ে নেওয়া যাবে না।
কাদের মোল্লার এ আইনজীবী বলেন, কাদের মোল্লার সাজা বাড়িয়ে যাবজ্জীবন কারাদণ্ড থেকে মৃত্যুদণ্ডের জন্য সরকারের দাখিলকৃত আপিল চলবে কি চলবে না, সে বিষয়ে প্রশ্ন উঠেছিল। আপিল বিভাগ এ ব্যাপারে দীর্ঘ শুনানি গ্রহণ করেছিলেন এবং মতামত দেওয়ার জন্য অ্যামিকাস কিউরিও নিয়োগ দেওয়া হয়েছিল। তিনি আরও বলেন, ‘কাদের মোল্লার কেসটিও অধিকতর ভালো অবস্থানে রয়েছে। কারণ, আমরা মনে করি, তাঁর রিভিউ পিটিশন দাখিলের অধিকারকে সংবিধান অনুযায়ী নিশ্চয়তা দেওয়া হয়েছে।’
আন্তর্জাতিক অপরাধ ট্রাইব্যুনাল আইনের অধীনে এটি আপিল বিভাগের প্রথম রায়, যেখানে রিভিউ নিয়ে প্রশ্ন উঠেছে। রিভিউ চলবে কি চলবে না, সেটি একটি আইনগত প্রশ্ন। এটি সম্পূর্ণভাবে আইন বিভাগের এখতিয়ার। এক মাত্র আপিল বিভাগই এটা নির্ধারণ করতে পারে যে এই রিভিউ শুনানির এখতিয়ার তাদের আছে কি নেই।
