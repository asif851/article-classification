
নারায়ণগঞ্জ সদর উপজেলার আলীরটেক এলাকায় আজ সোমবার ভোররাতে র‍্যাবের সঙ্গে কথিত বন্দুকযুদ্ধে দুজন নিহত হয়েছে। র‍্যাব বলেছে, নিহত ব্যক্তিরা সংঘবদ্ধ নৌ-ডাকাত। এ সময় আহত হয়েছেন র‍্যাবের দুই সদস্য। ঘটনাস্থল থেকে গুলিসহ একটি আগ্নেয়াস্ত্র ও বেশ কিছু দেশীয় অস্ত্র উদ্ধার করা হয়। 
ভোররাত পৌনে চারটায় এ ঘটনা ঘটে। র‍্যাবের দাবি, ডাকাতির প্রস্তুতিকালে ‘বন্দুকযুদ্ধে’ ওই দুই ডাকাত নিহত হয়েছে। তাদের বিরুদ্ধে থানায় একাধিক মামলা রয়েছে। র‍্যাব-১১–এর সিনিয়র সহকারী পুলিশ সুপার আলেপ উদ্দিন জানান, ভোররাতে আলীরটেক এলাকায় ধলেশ্বরী নদীতে নৌ-ডাকাত জিল্লুর বাহিনী একটি নৌযানে ডাকাতির প্রস্তুতি নিচ্ছে—এমন সংবাদের ভিত্তিতে র‍্যাব-১১–এর একটি দল সেখানে অভিযান চালায়। এ সময় র‍্যাবের উপস্থিতি টের পেয়ে ডাকাতেরা র‍্যাবকে লক্ষ্য করে গুলি ছোড়ে। র‍্যাবও পাল্টা গুলি ছোড়ে। একপর্যায়ে ডাকাত সরদার জিল্লুরসহ দুই ডাকাত গুলিবিদ্ধ হলে অন্য ডাকাতেরা পালিয়ে যায়। পরে গুলিবিদ্ধ দুই ডাকাতকে গুরুতর অবস্থায় নারায়ণগঞ্জ জেনারেল হাসপাতালে নিয়ে যাওয়া হয়। সেখানে কর্তব্যরত চিকিৎসক তাদের মৃত ঘোষণা করেন। বন্দুকযুদ্ধের ঘটনায় র‍্যাব-১১–এর ডিএডি ইন্সপেক্টর জহিরুল ইসলাম ও সৈনিক জামাল আহত হয়েছেন।
র‍্যাব সূত্র জানায়, পরে ঘটনাস্থল থেকে র‍্যাব একটি গুলিসহ একটি বিদেশি পিস্তল ও বেশ কিছু দেশীয় অস্ত্র উদ্ধার করে। এ ঘটনায় যথাযথ আইনগত ব্যবস্থার প্রক্রিয়াসহ পলাতক অন্য ডাকাতদের গ্রেপ্তারের চেষ্টা চলছে।
