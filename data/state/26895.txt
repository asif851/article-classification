
স্বাস্থ্য ও পরিবারকল্যাণমন্ত্রী মোহাম্মদ নাসিম বলেছেন, খালেদা জিয়া লন্ডনে থাকায় দেশের মানুষ শান্তিতে আছে। তিনি দেশে থাকলে অশান্তি সৃষ্টি করেন।গতকাল মঙ্গলবার দুপুরে সিরাজগঞ্জে যমুনার তীরবর্তী কাজীপুরের মনসুর নগর ইউনিয়নে ১০ শয্যার মা ও শিশুকল্যাণ কেন্দ্রের ভিত্তিপ্রস্তর স্থাপন অনুষ্ঠানে স্বাস্থ্যমন্ত্রী এ কথা বলেন।মোহাম্মদ নাসিম বলেন, ‘খালেদা জিয়া দেশে থাকলে হট্টগোল সৃষ্টি করেন। মানুষের জানমাল নিরাপত্তাহীনতার মুখে পড়ে। তিনি দেশে থাকলে দাঙ্গা-হাঙ্গামা নিয়ে ব্যস্ত থাকেন। জঙ্গিবাদের মদদ দেন। তিনি লন্ডনে থাকায় আমরা শান্তিতে আছি।’ স্বাস্থ্যমন্ত্রী বলেন, এ দেশে জঙ্গি থাকুক, বাংলা ভাইয়েরা আবার আসুক, মানুষ তা চায় না। আর শেখ হাসিনার নেতৃত্বে মানুষ শান্তিতে আছে। দেশে ২০১৯ সালের আগে কোনো জাতীয় নির্বাচন হবে না। তখন শেখ হাসিনার অধীনেই নির্বাচন হবে।অনুষ্ঠানে মনসুর নগর ইউনিয়ন আওয়ামী লীগের সভাপতি আবদুর রাজ্জাকের সভাপতিত্বে আরও বক্তব্য দেন সাবেক সাংসদ ও স্বেচ্ছাসেবক লীগের কেন্দ্রীয় সহসভাপতি তানভীর শাকিল, পরিবার পরিকল্পনা অধিদপ্তরের মহাপরিচালক নূর হোসেন তালুকদার, স্বাস্থ্য প্রকৌশল অধিদপ্তরের প্রধান প্রকৌশলী ব্রিগেডিয়ার জেনারেল আহম্মেদুল কবির প্রমুখ।
