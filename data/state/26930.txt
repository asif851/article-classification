
জামায়াতে ইসলামীর সেক্রেটারি জেনারেল আলী আহসান মোহাম্মাদ মুজাহিদের ফাঁসির রায়ে উত্ফুল্ল হওয়ার কিছু নেই বলে মন্তব্য করেছেন শাহবাগ গণজাগরণ মঞ্চের মুখপাত্র ইমরান এইচ সরকার।
আজ বুধবার মুক্তিযুদ্ধকালে মানবতাবিরোধী অপরাধের দায়ে আলী আহসান মোহাম্মাদ মুজাহিদের ফাঁসির রায়ের প্রতিক্রিয়া জানাতে গিয়ে ইমরান এইচ সরকার সাংবাদিকদের এসব কথা বলেন।
ইমরান এইচ সরকার বলেন, ‘৪২ বছর ধরে আমরা এই রায়ের জন্য অপেক্ষা করছি।তাই ৩০ লাখ শহীদের প্রতিনিধি হিসেবে আমাদের এ রায়ে উত্ফুল্ল হওয়ার কিছু নেই।তবে মুজাহিদের ফাঁসিতে জনগণের প্রত্যাশা পূরণ হয়েছে।দেশের জনগণ সন্তোষ প্রকাশ করেছে।’
গণজাগরণ মঞ্চের মুখপাত্র বলেন, ‘রাজাকারকুল শিরোমণি গোলাম আযমের ফাঁসি না হওয়ায় জনগণ ক্ষুব্ধ।আমরা সরকারের প্রতি আহ্বান জানাব, অবিলম্বে আপিল করে গোলাম আযমের সর্বোচ্চ শাস্তির পথ সুগম করুন।তা না হলে গণজাগরণ মঞ্চই আপিল করবে।’
এর আগে মুজাহিদের ফাঁসির রায়ের খবর পাওয়ার সঙ্গে সঙ্গেই গণজাগরণ মঞ্চে আসা সবাই উচ্ছ্বাস প্রকাশ করেন।তবে গোলাম আযমের ফাঁসির আদেশ না দেওয়ার প্রতিবাদে আজ কোনো আনন্দ মিছিল বের হয়নি।বর্তমানে সেখানে বিপুলসংখ্যক সাধারণ মানুষ অবস্থান করছে এবং প্রতিবাদী স্লোগান দিচ্ছে।
