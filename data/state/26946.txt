
ক্ষুধা ও অপুষ্টি দূরীকরণে উল্লেখযোগ্য উন্নতি করেছে বাংলাদেশ। এ ক্ষেত্রে প্রতিবেশী ভারত, পাকিস্তান ও নেপালকে ছাড়িয়ে গেছে বাংলাদেশ।বৈশ্বিক ক্ষুধা সূচক ২০১৪-তে এ তথ্য দেওয়া হয়েছে। খবর এএফপির।
আজ সোমবার আন্তর্জাতিক খাদ্যনীতি গবেষণা প্রতিষ্ঠানের (আইএফপিআরআই) প্রতিবেদনে বলা হয়, বৈশ্বিক ক্ষুধা সূচক ২০১৪-তে সবচেয়ে বেশি অগ্রগতি সাধনকারী দেশগুলোর মধ্যে বাংলাদেশও রয়েছে।ওই প্রতিবেদনে ক্ষুধা নিরসনে বাংলাদেশের র্যাঙ্কিং ৫৭। ২০০৫ সালেও বাংলাদেশের পয়েন্ট ছিল ১৯.৮। ২০১৪ সালে এসে তা কমে দাঁড়িয়েছে ১৯.১ পয়েন্টে।আইএফপিআরআইয়ের প্রতিবেদনে বলা হয়, সামাজিক সূচকগুলোতে বড় পরিসরে উন্নতি করেছে বাংলাদেশ। বেসরকারি খাত ও সরকারের নেওয়া সামাজিক নিরাপত্তা বলয়ের দেশটির সক্রিয় অংশগ্রহণ চরম দারিদ্র্য জনগোষ্ঠীর শিশুদের অপুষ্টি কমিয়েছে।প্রতিবেদনে বলা হয়েছে, ১৯৯০ থেকে ২০১১ সাল সময়ে শিশুদের বামনত্ব ২৫ শতাংশ পয়েন্ট কমিয়েছে বাংলাদেশ। ১৯৯০ সালে ক্ষুধা সূচকে বাংলাদেশের স্কোর ছিল ৩৬.৬ পয়েন্ট। ২০১৪ সালে এসে তা কমে হয়েছে ১৯.১ পয়েন্ট। ক্ষুধা নিরসনে বাংলাদেশের এ অর্জন সার্ক দেশগুলোর মধ্যে সর্বোচ্চ।
