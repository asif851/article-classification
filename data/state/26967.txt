
নাটোরের গুরুদাসপুরে রোকেয়া বেগম (২৬) নামের এক গৃহবধূকে তাঁর স্বামী ধারালো অস্ত্র দিয়ে কুপিয়ে হত্যা করেছেন বলে অভিযোগ উঠেছে। ওই গৃহবধূকে উদ্ধার করতে গিয়ে আরও তিনজন আহত হয়েছেন। গতকাল শনিবার বিকেলে উপজেলার নাজিরপুর ইউনিয়নের রানীনগর দক্ষিণপাড়া গ্রামে এ ঘটনা ঘটে।
রোকেয়ার স্বামীর নাম শফিকুল ইসলাম (৩৫)। এই দম্পতির দুই বছর বয়সী একটি ছেলে রয়েছে।
পুলিশ ও স্থানীয় সূত্রে জানা গেছে, বিকেল ৫টার দিকে পারিবারিক বিষয় নিয়ে রোকেয়া ও শফিকুলের মধ্যে কলহ শুরু হয়। একপর্যায়ে শফিকুল ইসলাম ঘরের ভেতর থেকে বড় একটি ছুরি এনে রোকেয়াকে কোপাতে থাকেন। প্রাণ বাঁচাতে রোকেয়া দৌড়ে বাড়ির বাইরে যান। সেখানেও তাঁকে এলোপাতাড়ি আঘাত করেন শফিকুল। ঘটনাস্থলেই রোকেয়া মারা যান।
প্রত্যক্ষদর্শী গ্রামের কয়েক জন বাসিন্দা বলেন, তাঁকে বাঁচাতে প্রতিবেশী রোকেয়া বেগম, সাইদুল ইসলাম ও ওমর ফারুক এগিয়ে আসেন। তাঁদেরও কুপিয়ে আহত করেন শফিকুল।
গুরুদাসপুর থানার পরিদর্শক (তদন্ত) তারেকুর রহমান গতকাল রাত আটটায় বলেন, ওই ঘটনার পর শফিকুল দরজা-জানালা বন্ধ করে মসজিদে আশ্রয় নিয়েছেন। তাঁকে গ্রেপ্তারের চেষ্টা চলছে।
 
