

২৪ ঘণ্টার মধ্যে বেহাল মহাসড়ক ঠিক করতে সড়ক ও জনপথ (সওজ) বিভাগের প্রকৌশলীদের নির্দেশ দিয়েছেন সড়ক পরিবহন ও সেতুমন্ত্রী ওবায়দুল কাদের।
আজ রোববার বেলা ১১টায় যশোর সার্কিট হাউসের সভাকক্ষে খুলনা বিভাগের ১০ জেলা ও ঢাকা বিভাগের কয়েকটি জেলার সওজের প্রকৌশলীদের সঙ্গে মতবিনিময় করেন তিনি। এ সময় তিনি এ নির্দেশ দেন।
মন্ত্রী বলেন, ‘ঈদে ঘরমুখো মানুষের যাতে কষ্ট লাঘব হয়, এ জন্য আজ এবং কাল—২৪ ঘণ্টার মধ্যে খারাপ রাস্তা ঠিক করে যোগাযোগ স্বাভাবিক করতে হবে। বৃষ্টি-বাদলার অজুহাত দেওয়া যাবে না। রোদের জন্য অপেক্ষা করা যাবে না। যেকোনো মূল্যে রাস্তা সচল রাখতে হবে। দিনের বেলায় ব্যস্ততম সময়ে কাজ করে মানুষের ভোগান্তি বাড়ানো যাবে না। রাতের বেলায় রাস্তায় কাজ করতে হবে।’
সেতুমন্ত্রীর এ নির্দেশের সময় একজন নির্বাহী প্রকৌশলী রাতে সড়কে নিরাপত্তা দেওয়ার দাবি জানান। এ সময় মন্ত্রী ওবায়দুল কাদের মতবিনিময় সভায় বসেই হাইওয়ে পুলিশের খুলনা রেঞ্জের ডিআইজিকে ফোন দেন। এবং রাতে মহাসড়কে সংস্কার কাজের নিরাপত্তা দিতে নির্দেশ দেন।
এ ছাড়া সভায় উপস্থিত থাকা যশোরের পুলিশ সুপার আনিসুর রহমানকে নিরাপত্তা দেওয়ার কথা বলতে গিয়ে মন্ত্রী বলেন, ‘যশোর কন্ট্রোল (নিয়ন্ত্রণ) হলে সব ঠিক হয়ে যাবে। আপনি আমার নির্বাহী প্রকৌশলীদের রাতে মহাসড়কে কাজের সময় নিরাপত্তা দিবেন।’
বিএনপির উদ্দেশে ওবায়দুল কাদের বলেন, বিএনপির অবস্থা এখন ‘ঢাল নেই, তলোয়ার নেই নিধিরাম সর্দরের’ মতো। ৫৯৬ জনের কমিটি; একটা ইস্যুতেও তারা রাজপথে আন্দোলনে নামতে পারেনি। আদালত ইস্যু নিয়ে এখন তারা দেশকে অস্থির করার চেষ্টা করছে। ‘মামার বাড়ির আবদার’-এর মতো আওয়ামী লীগকে পদত্যাগ করা উচিত বলে তারা দাবি করছে। বিরোধী দল হিসেবে তাদের কোনো সফলতা নেই। প্রেস ব্রিফিংয়ের মধ্যেই তারা সীমাবদ্ধ। তিনি আরও বলেন, ‘জরিপ করে দেখেন, পঁচাত্তর-পরবর্তী শেখ হাসিনা সরকার বাংলাদেশে সবচেয়ে জনপ্রিয় সরকার।’
আওয়ামী লীগের নেতাদের মধ্যে কোন্দলের বিষয়ে তিনি বলেন, ‘আওয়ামী লীগ একটি বড় দল। অভ্যন্তরীণ কিছু সমস্যা আছে। কিছু লোক পয়সার মালিক হয়েছে। তারা আওয়ামী লীগের প্রার্থী হতে চায়। দল ভারী করার জন্য খারাপ লোককে দলে ভেড়ানো যাবে না। এমন অভিযোগ পেলে ব্যবস্থা নেব।’
