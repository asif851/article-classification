
স্ত্রীর দেওয়া তথ্যের ভিত্তিতে গর্ত খুঁড়ে স্বামীর লাশ উদ্ধার করেছে পুলিশ। গতকাল বুধবার রাতে স্ত্রীকে আটক করা হয়েছে। স্বামীকে হত্যা করে মাটিতে পুঁতে রাখার কথা তিনি স্বীকার করেছেন বলে পুলিশ দাবি করেছে।
চট্টগ্রামের রাউজান উপজেলার চিকদাইর ইউনিয়নের দক্ষিণসত্তা গ্রামে এ হত্যাকাণ্ডের ঘটনা ঘটে । ১০ দিন ধরে নিখোঁজ থাকার পরে স্বামী দুদু মিয়ার (৩৮) লাশ গতকাল রাতে উদ্ধার করে পুলিশ। ওই দম্পতির দুই সন্তান রয়েছে।
চট্টগ্রাম উত্তরের অতিরিক্ত পুলিশ সুপার মোহাম্মদ শহীদুল্লাহ প্রথম আলোকে বলেন, জিজ্ঞাসাবাদে স্ত্রী শাহনাজ বেগম (৩২) জানিয়েছেন, পরকীয়ার অপরাধে তিনি স্বামী দুদু মিয়াকে হত্যা করেন। ঈদের দিন রাতে তাঁদের মধ্যে কথা-কাটাকাটি হয়। একপর্যায়ে স্ত্রী বঁটি দিয়ে স্বামীর ঘাড়ে কোপ দেন। সঙ্গে সঙ্গেই স্বামীর মৃত্যু হয়। একজনের সহযোগিতায় শাহনাজ বেগম ঘরের পাশে মাটি খুঁড়ে স্বামীর লাশ পুঁতে রাখেন। সেখানে একটি চুলা বানিয়ে তিনি রান্না করতেন।
অতিরিক্ত পুলিশ সুপার মোহাম্মদ শহীদুল্লাহর ভাষ্য, দুদু মিয়া ১০ দিন ধরে নিখোঁজ থাকায় প্রতিবেশীদের সন্দেহ হয়। এ ব্যাপারে স্ত্রী শাহনাজ বেগমকে জিজ্ঞেস করা হলে তিনি বিভিন্ন সময়ে অসংলগ্ন তথ্য দেন। সন্দেহ হওয়ায় প্রতিবেশীরা পুলিশে খবর দেয়। গতকাল রাতে পুলিশ তাঁকে আটক করে। এ ব্যাপারে শাহনাজ বেগমকে জিজ্ঞাসাবাদ করা হচ্ছে। হত্যার কথা স্বীকার করলেও তাঁর সহযোগী কে ছিলেন, তিনি জানাননি। নিহত দুদু মিয়া ট্যক্সি চালাতেন।
এ ঘটনায় মামলা করার প্রস্তুতি চলছে। হত্যাকাণ্ডের সহযোগীর নাম জানার চেষ্টা চলছে বলে পুলিশ জানিয়েছে।
