
দেশের পোশাক খাতে শ্রমিকদের কর্মপরিবেশ, নিরাপত্তা এবং অধিকার প্রতিষ্ঠায় সরকারের নেওয়া পদক্ষেপে ক্রেতাপ্রতিষ্ঠানগুলোর জোট ও যুক্তরাষ্ট্রের ক্রেতাপ্রতিষ্ঠানগুলো সন্তুষ্ট।এমন মন্তব্য করেছেন বাণিজ্যমন্ত্রী তোফায়েল আহমেদ। আজ মঙ্গলবার তিনি বলেছেন, এ ক্ষেত্রে সব ধরনের সহযোগিতা দেওয়ার আশ্বাস দিয়েছে তারা।ঢাকায় অ্যালায়েন্স ফর বাংলাদেশ ওয়ার্কার সেফটি বোর্ডের চেয়ারম্যান অ্যালেন ও’ তাউসেরের নেতৃত্বে একটি প্রতিনিধিদলের সঙ্গে আজ মতবিনিময় করেন বাণিজ্যমন্ত্রী। এরপর মন্ত্রী এসব কথা বলেন। এ সময় বাণিজ্যসচিব মাহবুব আহমেদ উপস্থিত ছিলেন।বাণিজ্যমন্ত্রীর দাবি, পোশাক কারখানাগুলোতে বর্তমানে আগের যেকোনো সময়ের চেয়ে কাজের পরিবেশ ও নিরাপত্তা অনেক ভালো। তিনি বলেন, বিদেশি বিশেষজ্ঞরা ইতিমধ্যে দেশের ৬৭৫টি পোশাক কারখানা পরিদর্শন করেছেন। এর মধ্যে মাত্র একটি কারখানায় ত্রুটি পাওয়া গেছে। সেটিও তাত্ক্ষণিকভাবে বন্ধ করে দেওয়া হয়েছে।কারখানায় অগ্নিনিরাপত্তা নিশ্চিত করতে ফায়ার সেফটি ডোর (দরজা) আমদানিতে শুল্ক সুবিধা দেওয়া হচ্ছে, যেন সবাই কারখানায় এগুলো স্থাপন করতে পারেন।তোফায়েল আহমেদ বলেন, জিএসপির স্থগিতাদেশ প্রত্যাহারের জন্য যুক্তরাষ্ট্রের দেওয়া শর্তগুলো পূরণের সর্বশেষ অগ্রগতির তথ্য ইউএসটিআরে আজ পাঠানো হয়েছে।
