
ব্রাহ্মণবাড়িয়ার আখাউড়া স্থলবন্দর দিয়ে আজ মঙ্গলবার থেকে ১০ অক্টোবর পর্যন্ত সব ধরনের পণ্য আমদানি-রপ্তানি বন্ধ থাকবে। তবে এই সময়ে দুই দেশের মধ্যে যাত্রী পারাপার স্বাভাবিক থাকবে। ঈদ ও পূজা উপলক্ষে দুই দেশের ব্যবসায়ীরা যৌথভাবে এই সিদ্ধান্ত নিয়েছেন।
আখাউড়া স্থলবন্দরের আমদানি-রপ্তানিকারক অ্যাসোসিয়েশনের যুগ্ম সাধারণ সম্পাদক রাজীব উদ্দিন ভূঁইয়া প্রথম আলোকে বলেন, আজ থেকে আগামী পাঁচ দিন দুর্গাপূজার ছুটি। পরের চার দিন ঈদের ছুটি। শুক্রবার সাপ্তাহিক ছুটি থাকায় বন্দর দিয়ে আমদানি-রপ্তানি বন্ধ থাকবে টানা ১০ দিন। আগামী ১১ অক্টোবর থেকে বন্দর দিয়ে আমদানি-রপ্তানি স্বাভাবিক হবে।
আখাউড়া স্থলবন্দর কর্তৃপক্ষের তত্ত্বাবধায়ক হামিদুর রহমান প্রথম আলোকে বলেন, উত্তর-পূর্ব ভারতের ত্রিপুরাসহ কয়েকটি রাজ্যে প্রতিদিন এই স্থলবন্দর দিয়ে প্রায় দেড় কোটি টাকার পণ্য রপ্তানি হয়। এর মধ্যে ছোট মাছ, পাথর, সিমেন্ট, পাট ও পাটজাতীয় দ্রব্য এবং প্লাস্টিক সামগ্রী অন্যতম।
