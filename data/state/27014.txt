
খুলনার ফুলতলা বাজারের দলিত জনগোষ্ঠীর সদস্য ফুলমতি বাঁশফোর। দোকানে খেতে গেলে নিজেদের খাবার পাত্র নিয়ে যেতে হয়। দোকানের পাত্রে তাঁদের খাওয়া নিষেধ। তাঁদের শিশুরা স্কুলে গেলে অপমান করা হয়। পেছনের বেঞ্চে বসতে বলা হয়। স্কুলের সামনে অন্য শিশুরা চটপটি কিনে খায়। কেবল তাদের শিশুদের খেতে দেওয়া হয় না। এমন আরও নানা অভিযোগ তুলে কান্নাজড়িত কণ্ঠে ফুলমতি বলেন, ‘আপনারা সাহেব হবেন আর আমরা হব সুইপার?’ফুলমতির মতো দলিত গোষ্ঠীর আরও অনেকে জীবনের পরতে পরতে নানা অবহেলা আর বৈষম্যের শিকার হওয়ার কথা তুলে ধরেন। দলিত জনগোষ্ঠীর প্রতি বিদ্যমান বৈষম্য দূরীকরণ ও মানবাধিকার সংরক্ষণে গণশুনানিতে এই বৈষম্যের কথা উঠে আসে। আজ শনিবার সকালে সিরডাপ মিলনায়তনে এই গণশুনানির আয়োজন করে বেসরকারি সংগঠন নাগরিক উদ্যোগ।যশোরের অভয়নগর উপজেলার শ্রীধরপুরের প্রসেনজিৎ বলেন, তাঁদের মানুষ অবহেলার চোখে দেখে। সামাজিক কোনো অনুষ্ঠানে ডাকে না। এলাকার পুকুরঘাট ব্যবহার করলে তাঁদের তাড়িয়ে দেওয়া হয়।জমি দখল, মিথ্যা মাদক মামলা, নারী নির্যাতনসহ নানা অভিযোগ উঠে আসে গণশুনানিতে। বৈষম্যের শিকার বিভিন্ন সম্প্রদায়ের মানুষ তাঁদের দুঃখের কথা তুলে ধরে আবেগাপ্লুত হন।অনুষ্ঠানে প্রধান অতিথি জাতীয় মানবাধিকার কমিশনের সাম্মানিক সদস্য মেঘনা গুহঠাকুরতা বলেন, দলিত জনগোষ্ঠীর মানুষ সরকারি প্রতিষ্ঠান ও ব্যক্তিনিয়ন্ত্রিত প্রতিষ্ঠানে দারুণভাবে অবহেলিত হন। তিনি আরও বলেন, দলিত ​জনগোষ্ঠীর অধিকার আদায়ে সব ধরনের সহায়তা দেবেন তাঁরা। এ ছাড়া ভবিষ্যতে অনলাইনে তাঁদের অভিযোগ শোনা হবে।শিক্ষাপ্রতিষ্ঠানে বৈষম্য দূর করার জন্য শিক্ষকদের সচেতনতা বাড়ানোর প্রতি জোর দেন অধ্যাপক মেঘনা গুহঠাকুরতা।নাগরিক উদ্যোগের প্রধান নির্বাহী জাকির হোসেনের সঞ্চালনায় গণশুনানিতে বক্তব্য দেন ঢাকা বিশ্ববিদ্যালয়ের আইন বিভাগের সহযোগী অধ্যাপক শেখ হাফিজুর রহমান, চট্টগ্রাম জেলা জজ আদালতের আইনজীবী নারায়ণ চর্মকার, বাংলাদেশ দলিত নারী ফেডারেশনের সভাপতি মণি রানী দাস, বাংলাদেশ দলিত ও বঞ্চিত জনগোষ্ঠী অধিকার আন্দোলনের সভাপতি সুনীল কুমার মৃধা প্রমুখ।
