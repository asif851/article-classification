

ছেলেদের পড়াশোনায় ‘আর একটু’ মনোযোগী হতে বললেন প্রধানমন্ত্রী শেখ হাসিনা। তিনি বলেছেন, পড়াশোনায় মেয়েরা এগিয়ে যাচ্ছে। ছেলেদের পিছিয়ে থাকলে চলবে না। মেয়েদের সঙ্গে সমানে সমান হতে হবে।আজ বৃহস্পতিবার সকালে গণভবনে এইচএসসি পরীক্ষার ফলাফল প্রকাশের পর দেওয়া বক্তব্যে শেখ হাসিনা এ কথা বলেন। তিনি এবারের এইচএসসিতে উত্তীর্ণ সবাইকে অভিনন্দন জানান।প্রধানমন্ত্রী বলেন, ‘ছেলেরা বাইরে ঘোরাঘুরি করে, দুষ্টুমি করে। এ কারণে বেশি পড়াশোনা করতে চায় না। খেলাধুলা করতে হবে। দুষ্টুমিও করতে হবে। আর্ট-কালচারে সমৃদ্ধ হতে হবে। কিন্তু সবকিছুর পর পড়াশোনা করতেই হবে।’ তিনি বলেন, মেয়েরা এইচএসসিতে ভালো করেছে, এ জন্য খুশি। ছেলেমেয়ে সবাইকে অভিনন্দন। সন্তান সন্তানই। ছেলে হোক আর মেয়ে হোক, সবাইকে শিক্ষিত করতে হবে। কেননা, একমাত্র শিক্ষাই পারে দারিদ্র্যমুক্ত দেশ গড়তে। বিশ্বের যেকোনো দেশের ছেলেমেয়ের তুলনায় এ দেশের ছেলেমেয়েরা অনেকে বেশি মেধাবী। কেবল তাদের সুযোগ-সুবিধাটা তৈরি করে দিতে হবে। তা হলে কোনো কিছু থেকে পিছিয়ে থাকবে না তারা।আওয়ামী লীগ সভানেত্রী বলেন, বাংলাদেশ এখন ডিজিটাল হয়ে গেছে। অনলাইনে কাজ হচ্ছে। অল্প খরচে এসএমএসে মানুষ পরীক্ষার ফলাফল জানতে পারছে। টাকা খরচ করে আর প্রতিষ্ঠানে গিয়ে ফল জানতে হচ্ছে না। মোবাইল ফোন মানুষের দোরগোড়ায় তাঁর সরকারই পৌঁছে দিয়েছে। বিগত বিএনপি-জামায়াত জোট সরকার তাদের একজন মন্ত্রীকে ব্যবসার সুযোগ দিতে মোবাইল ফোন খাতে মনোপলি চালু করে। তখন ফোনের জন্য দেড় লাখ টাকা লাগত। মিনিটে খরচ হতো ১০ টাকা। আওয়ামী লীগ ক্ষমতায় এসে এটা সবার জন্য উন্মুক্ত করেছে। এখন খরচ খুবই কম।এর আগে শিক্ষামন্ত্রী নুরুল ইসলাম নাহিদ প্রধানমন্ত্রী শেখ হাসিনার কাছে ফলাফলের অনুলিপি তুলে দেন।
