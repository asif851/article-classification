
ঢাকা প্রকৌশল ও প্রযুক্তি বিশ্ববিদ্যালয় অনির্দিষ্টকালের জন্য বিশ্ববিদ্যালয় বন্ধ ঘোষণা করা হয়েছে। ছাত্রদের আজ সন্ধ্যা ছয়টার মধ্যে এবং ছাত্রীদের কাল মঙ্গলবার সকাল আটটার মধ্যে আবাসিক হল ত্যাগের নির্দেশ দেওয়া হয়েছে। হলে শিক্ষার্থী তোলাকে কেন্দ্র করে আজ সোমবার বিকেলে ছাত্রলীগের দুই পক্ষের মধ্যে সংঘর্ষের পর কর্তৃপক্ষ এই সিদ্ধান্ত নেয়। এই সংঘর্ষে কমপক্ষেÿ১০ জন আহত হন।
বিশ্ববিদ্যালয় সূত্র ও কয়েকজন প্রত্যক্ষদর্শী জানান, সম্প্রতি ছাত্রলীগের বিশ্ববিদ্যালয় শাখার সাধারণ সম্পাদক রেজাউল করিম বিশ্ববিদ্যালয়ের কুদরত-ই-খুদা হলে এক শিক্ষার্থীর থাকার ব্যবস্থা করেন। আজ বিকেল তিনটার দিকে একই শাখা ছাত্রলীগের সভাপতি নাসির উদ্দিন ও তাঁর সমর্থকেরা ওই ছাত্রকে হল থেকে বের করে দেওয়ার চেষ্টা করেন। এতে বাধা দেন রেজাউল ও তাঁর সমর্থকেরা। এ নিয়ে দুই পক্ষের মধ্যে সংঘর্ষ শুরু হয়। এতে অন্তত ১০ জন আহত হন। তাঁদের মধ্যে গুরুতর একজনকে চিকিৎ​সার জন্য ঢাকায় পাঠানো হয়েছে। সংঘর্ষের খবর পেয়ে জয়দেবপুর থানার পুলিশ ঘটনাস্থলে গিয়ে পরিস্থিতি নিয়ন্ত্রণে আনে।বিশ্ববিদালয় শাখা ছাত্রলীগের সভাপতি নাসির প্রথম আলোকে বলেন, ‘ছাত্র শিবিরের’ কর্মীকে হলে ওঠানো হয়েছিল। এ নিয়ে প্রতিবাদ করায় সাধারণ সম্পাদকের কর্মীরা আমাদের ওপর হামলা করেছেন। তবে সাধারণ সম্পাদক রেজাউল করিম বলেন, কোনো শিবিরকর্মীকে হলে ওঠানো হয়নি। ভুয়া অজুহাত তুলে হামলা চালানো হয়েছে।বিশ্ববিদ্যালয়ের উপাচার্য মোহাম্মদ আলাউদ্দিন প্রথম আলোকে বলেন, অনাকাঙ্ক্ষিত পরিস্থিতি এড়াতে অনির্দিষ্টকালের জন্য বিশ্ববিদ্যালয় বন্ধ ঘোষণা করা হয়েছে। ক্যাম্পাসে অতিরিক্ত পুলিশ মোতায়েন করা হয়েছে।
