
ময়মনসিংহ শহরের টাঙ্গাইল বাসস্ট্যান্ড এলাকায় আজ শনিবার রাত পৌনে ১১টার দিকে যাত্রীবাহী একটি বাসে পেট্রলবোমা মেরেছে দুর্বৃত্তরা। এতে বাসের তিন যাত্রী দগ্ধ হয়েছেন।
দগ্ধ ব্যক্তিরা হলেন মো. আলমগীর, নওশের আলী ও শহীদুল ইসলাম। তাঁদের ময়মনসিংহ মেডিকেল কলেজ হাসপাতালে ভর্তি করা হয়েছে।পুলিশ ও স্থানীয় সূত্রে জানা যায়, রাত পৌনে ১১টার দিকে ঢাকা থেকে ছেড়ে আসা মুক্তাগাছাগামী ইসলাম পরিবহনের একটি বাস শহরের টাঙ্গাইল বাসস্ট্যান্ড এলাকায় পৌঁছালে দুর্বৃত্তরা বাস লক্ষ্য করে পেট্রলবোমা ছোড়ে। এতে বাসের কয়েকটি আসন পুড়ে যায়। পরে স্থানীয় লোকজন আগুন নেভান। আগুনে ওই তিনজন দগ্ধ হন।
ময়মনসিংহ কোতোয়ালি মডেল থানার ভারপ্রাপ্ত কর্মকর্তা (ওসি) আবু মো. ফজলুল করিম বলেন, আহতদের মধ্যে একজনের অবস্থা আশঙ্কাজনক। পুলিশ ঘটনাস্থলে পৌঁছেছে।
