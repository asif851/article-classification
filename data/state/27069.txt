
চট্টগ্রাম বিশ্ববিদ্যালয়ে গতকাল বৃহস্পতিবার রাতে ছাত্রলীগের দুই পক্ষের মধ্যে সংঘর্ষের পর আজ শুক্রবারও উত্তেজনা রয়েছে। দুপুরে দুই পক্ষের মধ্যে পাল্টাপাল্টি ধাওয়া​র ঘটনা ঘটেছে।
বিশ্ববিদ্যালয় ছাত্রলীগের সভাপতি আলমগীর টিপু ও সাধারণ সম্পাদক ফজলে রাব্বি সুজনের সমর্থকদের মধ্যে গতকাল রাতে সংঘর্ষ হয়। সংঘর্ষে অন্তত ১৯ জন আহত হন।
ক্যাম্পাস সূত্র জানায়, সংঘর্ষের পর দুই পক্ষের মধ্যে রাতভর উত্তেজনা বিরাজ করে। আজ দুপুর ১২টার দিকে দুপক্ষের মধ্যে পাল্টাপাল্টি ধাওয়া হয়। এতে একজন আহত হন।
বিশ্ববিদ্যালয় পুলিশ ফাঁড়ির দায়িত্বপ্রাপ্ত কর্মকর্তা (ইনচার্জ) মোকাদ্দেস মিয়া বলেন, পাল্টাপাল্টি ধাওয়ার পরিপ্রেক্ষিতে বেলা দুইটার দিকে শাহ আমানত ও শাহজালাল ছাত্রাবাসে রেইড শুরু করে পুলিশ।
শাহ আমানত ছাত্রাবাস সাধারণ সম্পাদকের নিয়ন্ত্রণে। আর শাহজালাল ছাত্রাবাস নিয়ন্ত্রণ করেন সভাপতি।
সভাপতি পক্ষ চট্টগ্রাম সিটি করপোরেশনের মেয়র ও নগর আওয়ামী লীগের সাধারণ সম্পাদক আ জ ম নাছির উদ্দীনের ও সাধারণ সম্পাদক পক্ষ সাবেক মেয়র ও নগর আওয়ামী লীগের সভাপতি এ বি এম মহিউদ্দিন চৌধুরীর অনুসারী হিসেবে পরিচিত।
ক্যাম্পাস সূত্র জানায়, গতকাল রাত সোয়া নয়টার দিকে চট্টগ্রাম নগর থেকে শাটল ট্রেন ক্যাম্পাসে পৌঁছায়। এ সময় স্টেশনে ছাত্রলীগের দুই পক্ষের মধ্যে বাগ্‌বিতণ্ডা হয়। এর জের ধরে শাহ আমানত ও শাহজালাল ছাত্রাবাসে দুই পক্ষের মধ্যে সংঘর্ষ হয়। এ সময় দুই পক্ষের নেতা-কর্মীদের হাতে লাঠিসোঁটা ও ধারালো অস্ত্র দেখা গেছে। সংঘর্ষের সময় ককটেল বিস্ফোরণের শব্দ শোনা যায়।
আরও পড়ুন:ছাত্রলীগের দুপক্ষের সংঘর্ষে আহত ১৯
