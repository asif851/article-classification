
বৈরী আবহাওয়ার কবলে পরে ভোলার লালমোহনে মেঘনা নদীতে ট্রলার ডুবে দুই জেলের মৃত্যু হয়েছে। আজ বৃহস্পতিবার ভোরে ১৪ জন জেলে নিয়ে একটি মাছ ধরা ট্রলার ডুবে গেলে এ ঘটনা ঘটে। মৃত জেলেরা হলেন, লালমোহন উপজেলার ফাতেমাবাদ গ্রামের কবির হোসেন (৩৫) ও মো. রাসেল (২০)। অন্য ১২ জন জেলে সাঁতরে তীরে উঠতে সক্ষম হন।উদ্ধার হওয়া জেলেদের বরাত দিয়ে পুলিশ জানায়, গতকাল রাতে লালমোহনের ফাতেমাবাদ স্লুইসগেট সংলগ্ন ঘাট থেকে জেলেরা মেঘনায় মাছ ধরতে যায়। আজ ভোর পাঁচটার দিকে ঝড়ের কবলে পড়ে ট্রলারটি ডুবে যায়। ডুবে যাওয়া ট্রলারের ১২ জন সাঁতরে তীরে উঠতে সক্ষম হলেও বাকি দুজন ট্রলার থেকে বের হতে পারেনি। পরে বেলা সাড়ে ১১টার দিকে ট্রলারটি উদ্ধার করা হয়। ট্রলারের ভেতর থেকে দুজনের লাশ উদ্ধার করা হয়। 
লালমোহন থানার ভারপ্রাপ্ত কর্মকর্তা (ওসি) মো. হুমায়ূন কবীর ঘটনার সত্যতা নিশ্চিত করেছেন।
