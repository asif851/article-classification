
মডেল জাকিয়া মুনের বিলাসবহুল পোরশে গাড়ি রাষ্ট্রের অনুকূলে বাজেয়াপ্ত করা হয়েছে। শুল্ক গোয়েন্দা ও তদন্ত অধিদপ্তরের মহাপরিচালক মইনুল খান আজ এ তথ্য জানান। মডেল মুনকে ১ লাখ ৫০ হাজার টাকা জরিমানা করা হয়েছে। এ ছাড়া তাঁর বিরুদ্ধে ফৌজদারি মামলা দায়েরের বিষয়টি খতিয়ে দেখছে শুল্ক গোয়েন্দা বিভাগ।
শুল্ক গোয়েন্দা ও তদন্ত অধিদপ্তরের মহাপরিচালক মইনুল খান বলেন, শুল্ক ফাঁকির অভিযোগে ৬ জুন ২০১৬ তারিখে গুলশান-১-এর ৩৩ নম্বর সড়কের ১০ নম্বর বাসার পার্কিং থেকে শুল্ক গোয়েন্দারা গাড়িটি আটক করেন।যুক্তরাজ্য থেকে কারনেট সুবিধায় এনে শর্ত অনুযায়ী পোরশে গাড়িটি আবার বিদেশে না নিয়ে অবৈধভাবে ব্যবহার করা হয়েছিল। এতে সরকারের প্রায় ২ কোটি ২৭ লাখ টাকা শুল্ক ফাঁকি দেওয়া হয়েছে। গাড়ির মূল্য ছিল প্রায় ৩ কোটি টাকা। মডেল নিজেই গাড়িটি ব্যবহার করতেন।শুল্ক ফাঁকির অভিযোগে মডেল মুনের স্বামী গার্মেন্টস ব্যবসায়ী শফিউল আলম মহসীন ও গাড়ির আমদানিকারক ব্রিটিশ নাগরিক আফজাল আলীকেও অভিযুক্ত করা হয়েছে।মইনুল খান আরও জানান, শুল্ক গোয়েন্দা অনুসন্ধান শেষে তাঁদের বিরুদ্ধে শুল্ক ফাঁকির অভিযোগ এনে বিচারের জন্য কাস্টমস হাউসের কমিশনারের কাছে পাঠানো হয়েছে। কমিশনার শুল্ক আইনে প্রদত্ত তাঁর বিচারিক প্রক্রিয়া শেষে আজ এই বাজেয়াপ্তের রায় প্রকাশ করেন।
 
