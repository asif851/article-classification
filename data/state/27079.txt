
ফরিদপুরের ভাঙ্গা পৌরসভার ব্র্যাক অফিসের সামনে বাসের ধাক্কায় ইজিবাইকের পাঁচজন নিহত হয়েছেন। আজ বুধবার সকাল সাড়ে সাতটার দিকে ঢাকা-খুলনা মহাসড়কের ওই স্থানে এ দুর্ঘটনা ঘটে।
ভাঙ্গা হাইওয়ে পুলিশের ভারপ্রাপ্ত কর্মকর্তা (ওসি) মো. এজাজুল ইসলাম জানান, ইমা পরিবহনের বাসটি খুলনা থেকে গাজীপুর আসছিল। আর ইজিবাইকটি ভাঙ্গার চান্দ্রা ইউনিয়নের মালিগ্রাম বাজার থেকে ভাঙ্গা আসছিল। এ দুর্ঘটনায় ইজিবাইকটি দুমড়েমুচড়ে যায়। নিহত সবাই ইজিবাইকের চালক ও যাত্রী ছিলেন। তবে বাসটি পালিয়ে গেছে।
নিহত ব্যক্তিদের মধ্যে তিনজনের পরিচয় পাওয়া গেছে। তাঁরা হলে চালক আবু শেখ (৩৫)। তিনি মালিগ্রাম পাঁচকূলের বাসিন্দা। আর অপরজন খালেদা বেগম। তাঁর স্বামী শহীদুল ইসলাম, বাড়ি ভাঙ্গার চৌধুরীকান্দা মহল্লায়। আরেকজন হলেন ভাঙ্গার বামুনডাঙ্গার মিজানুর শেখ (৪০)।
পরিচয় পাওয়া যায়নি—এমন দুজনের মধ্যে একজন নারী ও একজন পুরুষ। তাঁদের বয়স যথাক্রমে ৪০ ও ৩৫ বছর হতে পারে বলে পুলিশ অনুমান করছে।
ভাঙ্গা হাইওয়ে থানার উপপরিদর্শক (এসআই) আফজল হোসেন বলেন, লাশগুলো হাইওয়ে পুলিশের হেফাজতে রয়েছে।
গতকাল মঙ্গলবার ফরিদপুরের ভাঙ্গায় ট্রাক দুর্ঘটনায় তিনজন ও ফরিদপুর সদরে বাস দুর্ঘটনায় তিনজনসহ মোট ছয়জন নিহত হয়।
