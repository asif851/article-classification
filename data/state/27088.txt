
ঢাকা মহানগরের চারপাশের ১৬টি ইউনিয়নকে ঢাকার দুই সিটি করপোরেশনের অন্তর্ভুক্ত করার সিদ্ধান্ত হয়েছে। এর মধ্যে ঢাকা উত্তর সিটি করপোরেশনে আটটি ও দক্ষিণ সিটি করপোরেশনে আটটি ইউনিয়ন যুক্ত হয়েছে। ফলে দুই সিটি করপোরেশনের আওতায় ঢাকার আয়তন বাড়ল প্রায় ২৭০ বর্গকিলোমিটার, যা বর্তমানের দ্বিগুণ।  গতকাল সোমবার সচিবালয়ে প্রধানমন্ত্রী শেখ হাসিনার সভাপতিত্বে অনুষ্ঠিত প্রশাসনিক পুনর্বিন্যাস-সংক্রান্ত জাতীয় বাস্তবায়ন কমিটির (নিকার) সভায় এই সিদ্ধান্ত হয়েছে। সভায় চট্টগ্রামের পটিয়া উপজেলাধীন কর্ণফুলী থানাকে উপজেলায় উন্নীত করার সিদ্ধান্ত হয়েছে। এখন গেজেট জারি করে এই সিদ্ধান্ত কার্যকর করা হবে।সভা শেষে সংবাদ ব্রিফিংয়ে মন্ত্রিপরিষদ সচিব মোহাম্মদ শফিউল আলম সভার সিদ্ধান্তের কথা জানান।সচিব বলেন, যে আটটি ইউনিয়ন উত্তর সিটি করপোরেশনে পড়েছে সেগুলো হলো বেরাইদ, বাড্ডা, ভাটারা, সাঁতারকুল, হরিরামপুর, উত্তরখান, দক্ষিণখান ও ডুমনি। দক্ষিণে পড়া আটটি ইউনিয়ন হচ্ছে শ্যামপুর, দনিয়া, মাতুয়াইল, সারুলিয়া, ডেমরা, মান্ডা, দক্ষিণগাঁও ও নাসিরাবাদ।স্থানীয় সরকার মন্ত্রণালয় সূত্র জানায়, এত দিন ঢাকা উত্তর সিটি করপোরেশনের আয়তন ছিল ৮২ দশমিক ৬৩৮ বর্গকিলোমিটার। নতুন আয়তন হবে ১৬০ দশমিক ৭৬৮ বর্গকিলোমিটার। অন্যদিকে ঢাকা দক্ষিণ সিটি করপোরেশনের বিদ্যমান আয়তন ৪৫ বর্গকিলোমিটার। এখন আয়তন দাঁড়াচ্ছে ১০৯ দশমিক ১৯ বর্গকিলোমিটার। গতকালের সিদ্ধান্তের আগে প্রধানমন্ত্রীর অনুশাসন অনুযায়ী ঢাকা মহানগর সম্প্রসারণের আনুষঙ্গিক প্রস্তুতি সম্পন্ন করে স্থানীয় সরকার মন্ত্রণালয়। ইতিমধ্যে সম্প্রসারিত এলাকার নকশাও সরকারের শীর্ষ পর্যায়ে অনুমোদন পেয়েছে।২০১১ সালের আদমশুমারি অনুযায়ী নতুন আটটি ইউনিয়ন উত্তর সিটি করপোরেশনের সঙ্গে যুক্ত হওয়ায় এর মোট জনসংখ্যা হচ্ছে ১ কোটি ৬ লাখ ২৬ হাজার ১৭। অন্যদিকে দক্ষিণ সিটি করপোরেশনের জনসংখ্যা হলো ৭৫ লাখ ৫৮ হাজার ২৫।৪৯০তম উপজেলা কর্ণফুলী: সংবাদ ব্রিফিংয়ে মন্ত্রিপরিষদ সচিব বলেন, নিকারের সভায় চট্টগ্রামের পটিয়া উপজেলাধীন কর্ণফুলী থানাকে উপজেলায় উন্নীত করার সিদ্ধান্ত হয়েছে। উপজেলাটি হবে দেশের ৪৯০তম উপজেলা।
