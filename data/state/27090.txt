
বর্তমানে দেশের ১২৮টি বাড়ি সরকারি কর্মকর্তা-কর্মচারীদের অবৈধ দখলে আছে। এর মধ্যে এফ শ্রেণির একটি, সুপিরিয়র শ্রেণির দুটি, ই শ্রেণির ১২টি, সংরক্ষিত ৫৩টি, ডি শ্রেণির ৫৬টি এবং অস্থায়ী চারটি বাড়ি রয়েছে। আজ সোমবার সরকারি দলের সাংসদ এম আবদুল লতিফের প্রশ্নের জবাবে গৃহায়ণ ও গণপূর্ত মন্ত্রী মোশাররফ হোসেন এ তথ্য জানান। মন্ত্রী বলেন, কর্মকর্তা-কর্মচারীরা আদালতে মামলা করে এসব বাড়িতে বসবাস করছেন। মামলাগুলো দ্রুত নিষ্পত্তির জন্য দুজন বেসরকারি আইনজীবী নিয়োগের জন্য বিজ্ঞপ্তি প্রকাশ করা হয়েছে।
জাতীয় পার্টির সাংসদ নুরুল ইসলাম মিলনের প্রশ্নের জবাবে গণপূর্ত মন্ত্রী বলেন, বর্তমানে দেশে পরিত্যক্ত বাড়ির সংখ্যা ১০ হাজার ৩৪৭টি। এর মধ্যে ঢাকায় আছে ৬ হাজার ৪০৬টি। যার মধ্যে বিক্রির তালিকায় আছে ৪ হাজার ৭৮২, অবৈধ বসবাসকারীদের দখলে আছে ৬৬টি এবং ৯৯৯টি বাড়ি নিয়ে মামলা চলছে। এর বাইরে নারায়ণগঞ্জে ৬২টি, গাজীপুরে ৩টি, নরসিংদী ২টি, রাজবাড়ী ৩৬টি, রাজশাহী ২২৮টি, নাটোর ৭টি, চাঁপাইনবাবগঞ্জ ১৬টি, নওগাঁ ৩০টি, পাবনা ১২৩টি, সিরাজগঞ্জ ১৩টি, বগুড়া ২৮০টি, জয়পুরহাট ১টি, খুলনায় ১ হাজার ৪২১টি, বাগেরহাট ১টি, যশোর ৯২টি, কুষ্টিয়া ৫০৭টি, চুয়াডাঙ্গা ২৭টি, চট্টগ্রাম ৩৫৩টি, কুমিল্লা ৩টি, কক্সবাজার ১টি, সিলেট ৪টি, রংপুর ৪২টি, দিনাজপুর ৩৭৮টি, নীলফামারী ২২৩টি, কুড়িগ্রাম ১৭টি, ঠাকুরগাঁও ৯টি, লালমনিরহাট ১০৮টি, ও গাইবান্ধায় ২১টি পরিত্যক্ত বাড়ি রয়েছে।
মন্ত্রী আরও জানান, এসব বাড়ি কেবল মাত্র মুক্তিযুদ্ধে শহীদ ও যুদ্ধাহত মুক্তিযোদ্ধাদের মধ্যে বরাদ্দ দেওয়া হয়ে থাকে। অন্যদের বরাদ্দ দেওয়ার কোনো বিধান নেই।
সাংসদ মুহাম্মদ মিজানুর রহমানের প্রশ্নের জবাবে মোশাররফ হোসেন জানান, খুলনা শহরে ১৪টি বেশ ঝুঁকিপূর্ণ ভবন চিহ্নিত করা আছে।
প্রাথমিক বিদ্যালয়গুলোতে ১৬ হাজার ৬০৩টি প্রধান শিক্ষকের পদ শূন্য
মুহিবুর রহমান মানিকের প্রশ্নের জবাবে প্রাথমিক ও গণশিক্ষা মন্ত্রী মোস্তাফিজুর রহমান বলেন, দেশে কিন্ডারগার্টেন স্কুলের সংখ্যা ১৮ হাজার ৩১৮টি।
আ খ ম জাহাঙ্গীর হোসাইনের প্রশ্নের জবাবে প্রাথমিক ও গণশিক্ষা মন্ত্রী জানান, সরকারি প্রাথমিক বিদ্যালয়গুলোতে ১৬ হাজার ৬০৩টি প্রধান শিক্ষকের পদ এবং ৪৪ হাজার ৯৫টি সহকারী শিক্ষকের পদ শূন্য আছে।
তিন জেলায় ভিক্ষুকদের কর্মসংস্থানে ৩০ লাখ টাকা
আ ফ ম বাহাউদ্দিন নাছিমের প্রশ্নের জবাবে সমাজকল্যাণ প্রতিমন্ত্রী নুরুজ্জামান আহমেদ জানান, ঢাকার বিমানবন্দর এলাকা, হোটেল রেডিসন, দূতাবাস ও কূটনৈতিক এলাকা, বেইলি রোড, রূপসী বাংলা হোটেল (বর্তমানে ইন্টারকন্টিনেন্টাল) ও হোটেল সোনারগাঁও এলাকাকে ভিক্ষুকমুক্ত ঘোষণা করা হয়েছে। ২০১৫-১৬ অর্থবছরে গোপালগঞ্জ, সুনামগঞ্জ ও নড়াইলে ভিক্ষুকদের কর্মসংস্থানের জন্য ৩০ লাখ টাকা দেওয়া হয়েছে।
প্রশ্নোত্তরের আগে স্পিকার শিরীন শারমিন চৌধুরীর সভাপতিত্বে সংসদের অধিবেশন শুরু হয়। প্রশ্নোত্তর টেবিলে উত্থাপিত হয়।
