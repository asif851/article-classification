
সংসদে বিরোধীদলীয় নেতা রওশন এরশাদের উদ্ধৃতি দিয়ে তাঁর রাজনৈতিক সচিব গোলাম মসিহ বলেছেন, জাতীয় পার্টি ‘থ্রেট’ (হুমকি) পছন্দ করে না। বিএনপির চেয়ারপারসন খালেদা জিয়ার উচিত জাতীয় পার্টিকে হুমকি না দিয়ে সরকারের সমালোচনা করা।
আজ শনিবার বিএনপির চেয়ারপারসন রওশন এরশাদকে উদ্দেশ করে বলেন, ‘সম্মান ও চামড়া বাঁচাতে চাইলে অবিলম্বে সংসদ থেকে পদত্যাগ করুন।’ এর প্রতিক্রিয়ায় রওশন এরশাদের পক্ষ থেকে এ কথা বলা হয়।এর আগে গত বৃহস্পতিবার এক অনুষ্ঠানে গত ৫ জানুয়ারির নির্বাচনে অংশ নেওয়া প্রসঙ্গে রওশন বলেছিলেন, ‘আমরা তো নির্বাচন করবই না। কিন্তু পরিস্থিতি এমন হলো যে নির্বাচন করতেই হলো। সেটাই হয়তো কপালের লিখন ছিল।’রওশন এরশাদের ওই বক্তব্য উল্লেখ করে খালেদা জিয়া আজ বলেন, ‘চাপ তো আমাদের ওপরও ছিল। কিন্তু আমরা জনগণের কথা চিন্তা করেছি। তার মানে আপনারা (জাপা নেতারা) এমন কোনো অপকর্ম করেছেন, যে কারণে চাপ উপেক্ষা করা আপনাদের কাছে সম্ভব ছিল না।’রওশন এরশাদের উদ্দেশে খালেদা জিয়া বলেন, ‘ভবিষ্যতেও এ ধরনের চাপের জন্য প্রস্তুত থাকতে হবে। সুতরাং সম্মান ও চামড়া বাঁচাতে চাইলে অবিলম্বে সংসদ থেকে পদত্যাগ করুন।’এ বিষয়ে প্রতিক্রিয়া জানতে রওশন এরশাদের সঙ্গে প্রথম আলোর পক্ষ থেকে যোগাযোগ করা হয়। এ সময় তাঁর মুখপাত্র গোলাম মসিহ বলেন, ‘ম্যাডাম বলেছেন, জাতীয় পার্টি থ্রেট পছন্দ করে না। গণতান্ত্রিক ব্যবস্থায় থ্রেটের কোনো জায়গা নেই। নির্বাচনই জনপ্রিয়তা যাচাইয়ের একমাত্র পন্থা। সে কারণে বিএনপি বর্তমান সরকারের অধীনে জোরেশোরে উপজেলা নির্বাচনে অংশ নিচ্ছে। বিএনপির উচিত জাতীয় পার্টিকে ছেড়ে সরকারের গঠনমূলক সমালোচনা করা।’গোলাম মসিহ আরও বলেন, বিরোধীদলীয় নেতা বলেছেন সংসদ থেকে জাতীয় পার্টির ৩৪ জন পদত্যাগ করলেই সরকারের পতন হবে, এমন ভাবনা অবান্তর। তবে জাতীয় পার্টি সব সময় জনগণের ইচ্ছাকে সম্মান দেবে।
