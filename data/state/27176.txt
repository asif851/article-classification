
এবার মাদারীপুরে ‘ব্লু  হোয়েল’ গেমে আসক্ত হয়ে অসুস্থ এক কিশোর হাসপাতালে ভর্তি হয়েছে। গতকাল সোমবার রাত আটটার দিকে তাঁকে রাজৈর উপজেলার একটি হাসপাতালে ভর্তি করা হয়। গাজীপুরের শ্রীপুরে ‘ব্লু  হোয়েল’ গেমে আসক্ত ষষ্ঠ শ্রেণির এক ছাত্রের খোঁজ পাওয়া গেছে।
ওই কিশোরের পরিবারের সঙ্গে কথা বলে জানা যায়, এক সপ্তাহ ধরে ‘ব্লু  হোয়েল’ খেলার নেশায় পড়ে কিশোরটি। এরপর শর্ত অনুযায়ী হাতে তিমি এঁকে ৭টি ধাপ অতিক্রম করে। এরই মধ্যে ফেসবুকে ‘ব্লু  হোয়েল’ গেম খেললে মানুষ মারা যায়—এমন একটি খবর পড়ে সচেতন হয় ওই কিশোর। এরপর তাঁকে সুই দিয়ে হাতে এক শ ছিদ্র করতে বলা হলে সে নিজেকে বাঁচাতে মোবাইল ফোন ভেঙে ফেলে। পরে রাতে তাকে একটি প্রাইভেট হাসপাতালে ভর্তি করা হয়েছে।
কিশোরের বাবা বলেন, ‘আমার ছেলে মরণ নেশার হাত থেকে বেঁচেছে কি না, জানি না। ছেলে রাত হলে গেমটি খেলতে না পারলে পাগলের মতো হয়ে ওঠে। সরকারের কাছে আকুল আবেদন, এই “ব্লু হোয়েল” গেম যেন বন্ধ করে দেয়।’
হাসপাতালের চিকিৎসক পীযূষ চন্দ্র বলেন, ‘আমরা ছেলেটিকে পর্যাপ্ত কাউন্সেলিং দিচ্ছি, সে যাতে ভয় না পায়। তার মনে ভয় কাজ করছে। সে একবার বলছে, গেমটি আর খেলবে না। আবার কিছুক্ষণ পর বলছে, না খেলে থাকতে পারবে না। তবে চিকিৎসা চলছে। স্বাভাবিক হতে কিছুদিন সময় লাগবে।’
রাজৈর থানার ভারপ্রাপ্ত কর্মকর্তা (ওসি) জিয়াউল মোর্শেদ বলেন, খবর পেয়ে পুলিশ ঘটনাস্থল পরিদর্শন করেছে। ছেলেটি সুস্থ রয়েছে। ব্লু  হোয়েল গেম সম্পর্কে বাবা-মাকে সতর্ক হতে হবে, যেন তাঁদের সন্তান এই খেলায় মগ্ন না হয়।
