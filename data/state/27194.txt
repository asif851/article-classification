
ভাড়ায় চালিত নিখোঁজ মোটরসাইকেলের চালক হোসেন আলীকে উদ্ধারসহ সাত দফা দাবিতে আজ সোমবার খাগড়াছড়িতে সকাল-সন্ধ্যা হরতালের ডাক দিয়েছে পার্বত্য বাঙ্গালী সংগ্রাম পরিষদ।সংগঠনের প্রেস সচিব মো. ওমর ফারুকের পাঠানো সংবাদ বিজ্ঞপ্তিতে এই হরতাল আহ্বান করা হয়।সংগঠনটি সাত দফা দাবির মধ্যে রয়েছে—অপহরণ, হত্যা, গুম, ধর্ষণ, চাঁদাবাজি ও সাম্প্রদায়িক দাঙ্গাসহ সব সন্ত্রাসী কর্মকাণ্ড বন্ধ করা।সংবাদ বিজ্ঞপ্তিতে বলা হয়, ২ মে সংবাদ সম্মেলন করে হোসেন আলীকে উদ্ধারে সংগঠনের পক্ষ থেকে প্রশাসনকে সময়সীমা দেওয়া হয়। কিন্তু তাঁকে উদ্ধারে প্রশাসন ব্যর্থ হওয়ায় হরতাল ডাকতে হয়েছে।পানছড়ি উপজেলার ৫ নম্বর উল্টাছড়ি ইউনিয়নের জিয়ানগর গ্রামের হোসেন আলী (৩০) গত ২৮ এপ্রিল সন্ধ্যায় যাত্রী নিয়ে খাগড়াছড়ি জেলা সদরের ভাইবোনছড়ার উদ্দেশে যাত্রা করার পর নিখোঁজ হন। এ ঘটনায় হোসেন আলীর মা অজ্ঞাতনামা ব্যক্তিদের আসামি করে মামলা করেন।পানছড়ি থানার ভারপ্রাপ্ত কর্মকর্তা (ওসি) আবদুল জব্বার প্রথম আলোকে বলেন, হোসেন আলীকে উদ্ধারে বিভিন্ন স্থানে অভিযান চলছে।
