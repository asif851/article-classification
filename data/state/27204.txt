
নারায়ণগঞ্জ সদর উপজেলার ফতুল্লা থেকে জাল নোট তৈরির যন্ত্রসহ সরঞ্জাম উদ্ধার করেছেন র‌্যাবের সদস্যরা। ঢাকার ডেমরা এলাকা থেকে প্রায় ১৫ লাখ টাকার জাল নোটসহ রাব্বি নামের এক ব্যক্তিকে আটকের পর তাঁর দেওয়া স্বীকারোক্তিতে ফতুল্লার লামাপাড়া এলাকা থেকে গত মঙ্গলবার এসব সরঞ্জাম উদ্ধার করা হয়।
র‌্যাবের বরাত দিয়ে ফতুল্লা মডেল থানার ভারপ্রাপ্ত কর্মকর্তা (ওসি) আকতার হোসেন জানান, র‌্যাব-১০-এর একটি দল মঙ্গলবার ডেমরার ডগাইর এলাকায় অভিযান চালায়। এ সময় এক হাজার টাকা নোটের ১৪ লাখ ৯০ হাজার টাকাসহ রাব্বি নামের একজনকে আটক করা হয়। রাব্বি ফতুল্লার শিবু মার্কেট এলাকায় বসবাস করতেন। স্বীকারোক্তি মোতাবেক তাঁর ভাড়া বাড়িতে অভিযান চালিয়ে ওই সরঞ্জাম উদ্ধার করে র‌্যাব।
উদ্ধার করা জিনিসপত্রের মধ্যে রয়েছে এক পৃষ্ঠে মুদ্রিত ও জলছাপযুক্ত টাকা তৈরির বিপুল পরিমাণ কাগজ এবং জাল টাকা তৈরির চারটি যন্ত্র, একটি ল্যাপটপ, চারটি প্রিন্টার, একটি পেনড্রাইভ, চারটি সিডি, ১০২টি প্রিন্টারের কালি, ১১১ বান্ডিল টাকার নিরাপত্তা সুতা, ১৭ বোতল বিভিন্ন রকমের রং এবং টাকা বানানোর সাতটি ডায়াস।
ওসি আরও জানান, রাব্বি র‌্যাবকে বলেছেন, তিনি নিয়মিত নারায়ণগঞ্জ ও ঢাকায় দীর্ঘদিন ধরে এ অবৈধ জাল টাকার ব্যবসা করেন।
