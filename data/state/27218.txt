
রাজধানীর সঙ্গে দক্ষিণ ও দক্ষিণ-পশ্চিমাঞ্চলের যোগাযোগে অতি গুরুত্বপূর্ণ মানিকগঞ্জের পাটুরিয়া ও রাজবাড়ীর দৌলতদিয়া নৌপথে গত সাত দিনে ছয়টি ফেরি বিকল হয়ে পড়েছে। ফেরিস্বল্পতায় উভয় ঘাট এলাকায় সৃষ্টি হচ্ছে তীব্র যানজট। গরমে যানজটে পড়ে চরম ভোগান্তি পোহাচ্ছেন যাত্রী ও যানবাহনশ্রমিকেরা।
এদিকে মুন্সিগঞ্জের শিমুলিয়া ও মাদারীপুরের কাঁঠালবাড়ি নৌপথে নাব্যতাসংকট অব্যাহত থাকায় সেখানেও ফেরি চলাচল ব্যাহত হচ্ছে। ফলে ভোগান্তি এড়াতে ওই পথের পণ্যবাহী ট্রাক ও যাত্রীবাহী বাস পাটুরিয়া-দৌলতদিয়া নৌপথে ভিড় করছে। এতে এই ঘাটের সংকট আরও বাড়ছে।
বাংলাদেশ অভ্যন্তরীণ নৌপরিবহন সংস্থার (বিআইডব্লিউটিসি) আরিচা কার্যালয় সূত্র জানায়, পাটুরিয়া-দৌলতদিয়া পথে ১৯টি ফেরির মধ্যে ১৩টিতে যানবাহন পারাপার করা হচ্ছে। বৃহস্পতিবার ইঞ্জিনের সমস্যায় ফেরি খানজাহান আলী ও শাহ আলী এবং এর দুদিন আগে ফেরি কপোতী মেরামতের জন্য নারায়ণগঞ্জের ডকইয়ার্ডে পাঠানো হয়। এরও আগে গত শনিবার ফেরি কুমারী ও সোমবার বীরশ্রেষ্ঠ হামিদুর রহমান বিকল হয়ে পড়ে। এ ছাড়া গতকাল শুক্রবার সকালে ফেরি বনলতার যান্ত্রিক ত্রুটি দেখা দেয়। এ তিন ফেরির মেরামতকাজ চলছে।
বিআইডব্লিউটিসি আরিচা কার্যালয়ের কর্মকর্তারা বলছেন, পাটুরিয়া-দৌলতদিয়ায় চলাচলকারী অধিকাংশ ফেরি পুরোনো। নদীতে স্রোতের বিপরীতে যানবাহন ও যাত্রী পারাপারে ফেরিগুলোকে বেশ বেগ পেতে হচ্ছে। প্রচণ্ড স্রোতে এক মাস ধরেই এ পথে ফেরিগুলোকে ধীরগতিতে চলতে হচ্ছে। গত সাত দিনে ছয়টি ফেরি বিকল হওয়ায় সঙ্গে যোগ হয়েছে ফেরিস্বল্পতা। এতে উভয় ঘাটে যানবাহনগুলোকে ঘণ্টার পর ঘণ্টা দাঁড়িয়ে থাকতে হচ্ছে।
যাত্রীবাহী বাসগুলো অগ্রাধিকার ভিত্তিতে পারাপার করায় ঘাট এলাকায় পণ্যবাহী ট্রাকগুলোকে বিড়ম্বনায় পড়তে হচ্ছে বেশি। গতকাল বিকেল পাঁচটা পর্যন্ত পাটুরিয়ায় তিন শতাধিক ট্রাক ও কাভার্ড ভ্যান আটকে ছিল। এগুলোর মধ্যে কোনো ট্রাক দুদিনেও নদী পার হতে পারেনি বলে জানা গেছে।
তেলবাহী ট্রাকের চালক চান মিয়া বলেন, বৃহস্পতিবার সন্ধ্যায় নারায়ণগঞ্জ থেকে যশোরের উদ্দেশে রওনা হয়েছেন তিনি। রাত ১২টায় পাটুরিয়া ঘাটে এসে আটকা পড়েন। গতকাল বিকেল পাঁচটায়ও নদী পার হতে পারেননি।
মানিকগঞ্জের বরঙ্গাইল হাইওয়ে পুলিশ ফাঁড়ির পুলিশ পরিদর্শক ইয়ামিন উদ-দৌলা বলেন, দীর্ঘ যানজট ও যাত্রী দুর্ভোগ কমাতে এসব ট্রাক ঢাকা-আরিচা মহাসড়কের পুখুরিয়া, আরিচা, বোয়ালিয়াসহ কয়েকটি স্থানে গতকাল সকালে সারিবদ্ধভাবে রাখা হয়। দুপুরে ট্রাকগুলো পাটুরিয়ায় পৌঁছায়।
বিআইডব্লিউটিসি আরিচা কার্যালয়ের সহকারী ব্যবস্থাপক (বাণিজ্য) মহিউদ্দিন রাসেল বলেন, স্রোতের প্রতিকূলে লোড নিয়ে রাত-দিন ফেরিগুলো চলাচল করছে। এতে মাঝেমধ্যেই ফেরিগুলোর ছোটখাটো যান্ত্রিক ত্রুটি দেখা দিচ্ছে। এ কারণে দু-একটি ফেরি নিয়মিতভাবে মেরামতকাজে রাখতে হয়। তবে গতকাল যানবাহনের চাপ তুলনামূলক বেশি ছিল।
পাটুরিয়ার মতো দৌলতদিয়া ঘাট এলাকার মহাসড়কেও গতকাল চার কিলোমিটার যানজটের সৃষ্টি হয়েছে। সন্ধ্যার আগে যানবাহনের সারি ফেরিঘাট ছেড়ে মহাসড়কের গোয়ালন্দ ফিড মিলের কাছে পৌঁছায়।
ঈগল পরিবহনের তত্ত্বাবধায়ক ভরত মণ্ডল বলেন, দুপুর থেকে গাড়ির চাপ বেড়ে যাওয়ায় যানজট সৃষ্টি হয়েছে। যাত্রীবাহী বাসগুলোকে পাঁচ-ছয় ঘণ্টা করে যানজটে আটকে থাকতে হচ্ছে।
বিআইডব্লিউটিসি দৌলতদিয়া কার্যালয়ের ব্যবস্থাপক শফিকুল ইসলাম বলেন, প্রয়োজনমাফিক ফেরি না থাকায় গাড়ি পারাপার অনেকটা ব্যাহত হচ্ছে। ফেরিস্বল্পতার পাশাপাশি নদীতে এখন স্রোত থাকায় স্বাভাবিক সময়ের চেয়ে প্রায় দ্বিগুণ সময় লাগছে।
