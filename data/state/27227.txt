
প্রবাসীকল্যাণ ও বৈদেশিক কর্মসংস্থানমন্ত্রী খন্দকার মোশাররফ হোসেন বলেছেন, শহীদ মিনারে পিয়াস করিমের লাশ নেওয়ার অর্থ হলো দেউলিয়াপনা। বাঙালি জাতির সেই দেউলিয়াপনার অবস্থা এখনো হয়নি।আজ শনিবার দুপুরে ফরিদপুরে এক আলোচনা সভায় খন্দকার মোশাররফ হোসেন এ কথা বলেন। শেখ রাসেলের ৫০তম জন্মবার্ষিকী উপলক্ষে জেলা প্রশাসকের সম্মেলনকক্ষে এ আলোচনা সভার আয়োজন করা হয়।খন্দকার মোশাররফ হোসেন বলেন, ‘পিয়াস করিমের নাম আগে আমরা শুনিনি। পরে জানলাম, তিনি নাকি বিএনপির নেতা এবং মধ্যরাতে টক শো করে বেড়ান। মধ্যরাতে পুলিশ ও চোর ছাড়া কেউ জেগে থাকে না। রাত ১২টার পর যাঁদের বুদ্ধি খোলে, তাঁরা হয় চোরের দোসর, না হয় পুলিশের দোসর।’ তিনি বলেন, ‘যে শহীদ মিনারে কয়েক দিন আগে আমরা ভাষাসৈনিক মতিনকে শ্রদ্ধা জানিয়েছি, সেখানে পিয়াস করিমকে নেওয়ার অর্থ হলো দেউলিয়াপনা। কিন্তু বাঙালি জাতির সেই দেউলিয়াপনার অবস্থা এখনো হয়নি।’
বিএনপির জ্যেষ্ঠ মহাসচিব তারেক রহমান গত পাঁচ বছর কীভাবে লন্ডনে রয়েছেন, খরচ কোথা থেকে জোগাড় হয়েছে—এসব বিষয়েও প্রশ্ন তোলেন প্রবাসীকল্যাণ ও বৈদেশিক কর্মসংস্থানমন্ত্রী।
আলোচনা সভায় প্রধান অতিথির বক্তব্যে তারেক রহমানকে উদ্দেশ করে মন্ত্রী বলেন, ‘বিএনপির ওই নতুন নেতা জেলের ভয়ে লন্ডনে আছেন। তাঁর বাবার মৃত্যুর সময় আমাদের ছেঁড়া গেঞ্জি ও ভাঙা স্যুটকেস দেখানো হয়েছিল। বিএনপির ওই নতুন নেতা গত পাঁচ বছর ধরে লন্ডনে থেকে নানা ধরনের রাজনৈতিক কর্মকাণ্ড চালিয়ে যাচ্ছেন। সেখানে তিনি কোনো চাকরি-বাকরি করেন বলেও জানি না। বিএনপির নতুন নেতার টাকার উৎস কোথায়?’ তিনি বলেন, ‘এ জাতীয় লোক দেশের হাল ধরলে আমাদের জাতীয় জীবনে অন্ধকার নেমে আসবে।’
মন্ত্রী বলেন, বিএনপি ভিক্ষুক হওয়ার স্বপ্ন দেখে আর আওয়ামী লীগ মধ্যম আয়ের দেশ থেকে উন্নত দেশ হওয়ার স্বপ্ন দেখে। টার্গেট না থাকলে কোনো দেশ উন্নত করতে পারে না।
সভায় সভাপতিত্ব করেন ফরিদপুরের জেলা প্রশাসক সরদার সরাফত আলী। বক্তব্য দেন পুলিশ সুপার জামিল হাসান, আওয়ামী লীগের কেন্দ্রীয় উপদেষ্টা পরিষদের সদস্য এস এম নূরুন্নবী, জেলা পরিষদের প্রশাসক ও জেলা আওয়ামী লীগের সভাপতি কাজী জয়নুল আবেদিন প্রমুখ।
