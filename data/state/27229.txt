
জাতীয় মানবাধিকার কমিশনের চেয়ারম্যান মিজানুর রহমান বলেছেন, ‘আইনশৃঙ্খলা রক্ষাকারী বাহিনীর সদস্যদের কাছ থেকে আমরা যে ধরনের নাগরিক অধিকার প্রত্যাশা করি, তা এখনো পূরণ হয়নি। আইনশৃঙ্খলা রক্ষাকারী বাহিনীর সদস্যরা অনেক সময় নাগরিকদের নানাভাবে হয়রানি করে থাকেন।’ গতকাল মঙ্গলবার মানিকগঞ্জের সাটুরিয়া উপজেলার কৈট্টা এলাকায় প্রশিকা মানবিক উন্নয়ন কেন্দ্রে মিজানুর রহমান এসব কথা বলেন। গতকাল থেকে কৈট্টায় মানবিক উন্নয়ন মিলনায়তনে ‘হিউম্যান রাইটস সামার স্কুল’ বিষয়ক কর্মশালা গতকাল শুরু হয়। চলবে ৩০ অক্টোবর পর্যন্ত। বাংলাদেশ ছাড়াও বিভিন্ন দেশের বিভিন্ন বিশ্ববিদ্যালয়ের আইন বিষয়ের ৪৮ জন শিক্ষার্থী এই কর্মশালায় অংশ নিচ্ছেন। আইনবিষয়ক গবেষণা প্রতিষ্ঠান এমপাওয়ারমেন্ট থ্রো ল অব দ্য কমন পিপল (এলকপ) এই কর্মশালার আয়োজন করে। এতে বাংলাদেশ আইন কমিশনের চেয়ারম্যান শাহ আলমের সভাপতিত্বে প্রধান অতিথি ছিলেন মিজানুর রহমান। 
