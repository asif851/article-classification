
প্রধানমন্ত্রী শেখ হাসিনা গতকাল সোমবার সকাল ১০টায় গোপালগঞ্জের টুঙ্গিপাড়ায় বঙ্গবন্ধু শেখ মুজিবুর রহমানের কবরে পুষ্পস্তবক অর্পণ করেন এবং তাঁর প্রতি গভীর শ্রদ্ধা নিবেদন করেন। এর আগে হেলিকপ্টারে করে টুঙ্গিপাড়া পৌঁছালে স্থানীয় নেতা-কর্মীরা তাঁকে স্বাগত জানান। পুষ্পস্তবক অর্পণ শেষে প্রধানমন্ত্রী মহান এই নেতার স্মৃতির প্রতি শ্রদ্ধার নিদর্শন হিসেবে কিছু সময় নীরবে দাঁড়িয়ে থাকেন। এরপর ফাতেহা পাঠ করেন এবং ১৫ আগস্টের কালরাতে বঙ্গবন্ধুসহ আরও যাঁরা শহীদ হয়েছেন, তাঁদের বিদেহী আত্মার মাগফিরাত কামনা করে বিশেষ মোনাজাতে অংশ নেন। পরে প্রধানমন্ত্রী বঙ্গবন্ধু ভবনে যান।
প্রধানমন্ত্রীর সঙ্গে আল-জাজিরা টেলিভিশনের প্রখ্যাত সাংবাদিক ডেভিড ফস্টারের নেতৃত্বে একটি প্রতিনিধিদলও টুঙ্গিপাড়ায় আসে। ডেভিড ফস্টার বিবিসিতে কর্মরত অবস্থায় বঙ্গবন্ধুর সাক্ষাৎকার নিয়েছিলেন। শেখ হাসিনা বেলা দেড়টায় টুঙ্গিপাড়া থেকে হেলিকপ্টারযোগে ঢাকার উদ্দেশে যাত্রা করেন।
