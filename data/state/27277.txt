
বিএনপির চেয়ারপারসন খালেদা জিয়ার উপদেষ্টা ও সাবেক পররাষ্ট্র প্রতিমন্ত্রী রিয়াজ রহমানের ওপর হামলার প্রতিবাদে আগামীকাল সকাল-সন্ধ্যা হরতাল পালিত হবে। আজ বুধবার দলের যুগ্ম মহাসচিব রুহুল কবির রিজভী মোবাইলে প্রথম আলোকে এ তথ্য নিশ্চিত করেছেন।
গতকাল মঙ্গলবার রাতে দলের এক বিজ্ঞপ্তিতে জানানো হয়, সারা দেশে আগামীকাল ২৪ ঘণ্টার হরতাল পালিত হবে। সে অনুযায়ী শুক্রবার ভোর ছয়টায় হরতাল শেষ হতো।আগামীকাল রাত ১২টায় ‘ও লেভেল’-এর পরীক্ষা রয়েছে। ফলে এ নিয়ে শিক্ষার্থীদের অভিভাবকেরা উদ্বিগ্ন হয়ে পড়েন। অনেকেই প্রথম আলো কার্যালয়ে ফোন করে হরতালের সময়সীমার বিষয়টি নিশ্চিত হতে চান।
খালেদা জিয়ার সঙ্গে দেখা করতে রিয়াজ রহমান গতকাল রাত আটটার দিকে পুলিশ-ঘেরা গুলশানের কার্যালয়ে ঢোকেন। সেখান থেকে বের হয়ে ব্যক্তিগত গাড়িযোগে তিনি বনানীর বাসায় ফিরছিলেন। গাড়িটি ওয়েস্টিন হোটেলের পাশে ৪৬ নম্বর সড়ক দিয়ে বনানী সড়কের দিকে যাচ্ছিল। কিন্তু ৪৬ নম্বর সড়কে বিলকিস টাওয়ারের সামনে যাওয়ামাত্র পেছন দিক থেকে এসে তিন-চারটি মোটরসাইকেলে সাত-আটজন যুবক রিয়াজ রহমানের গাড়িটির গতিরোধ করে। গাড়ির পেছনে বসা ছিলেন রিয়াজ রহমান। কিছু বুঝে ওঠার আগেই ওই যুবকেরা হাতুড়ি ও লাঠি দিয়ে গাড়ির কাচ ভাঙতে শুরু করে। একপর্যায়ে গাড়ির দরজা খুলে দৌড়ে পালিয়ে যান চালক। কয়েকজন যুবক রিয়াজ রহমানকে লক্ষ্য করে গুলি ছোড়ে। এতে দুটি গুলি তাঁর পায়ে ও দুটি গুলি কোমরে লাগে। গুলি লাগার পর দরজা খুলে গাড়ি থেকে তড়িঘড়ি বের হন রিয়াজ রহমান। তখন যুবকেরা গাড়ির পেছন দিকে কিছু একটা ছুড়ে মারলে গাড়িতে দাউ দাউ করে আগুন জ্বলে ওঠে। মাত্র দু-তিন মিনিটের মধ্যে এ ঘটনা ঘটিয়ে বনানীর দিকে মোটরসাইকেল চালিয়ে পালিয়ে যায় যুবকেরা।রিয়াজ রহমান বর্তমানে গুলশানের ইউনাইটেড হাসপাতালে ভর্তি আছেন। ২০-দলীয় জোটের টানা অবরোধ শুরুর পর গত কয়েক দিনে দলটির কয়েকজন নেতার বাসা ও চেম্বারে গুলি ও বোমা হামলা হয়েছে।
