
বর্তমান আওয়ামী লীগ সরকারকে অবৈধ ও অনৈতিক সরকার উল্লেখ করে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, ‘এই সরকার কেবল বন্দুকের নল দিয়ে টিকে আছে। তাদের পায়ের তলায় মাটি নাই।’গতকাল বৃহস্পতিবার দুপুর সাড়ে ১২টার দিকে মুন্সিগঞ্জ সদর উপজেলার মুক্তারপুরে জেলার ২০-দলীয় জোটের উদ্যোগে কর্মিসভায় প্রধান অতিথির বক্তব্যে তিনি এসব কথা বলেন। সকাল ১০টায় শুরু হয়ে বেলা দুইটা পর্যন্ত চলে জোটের এ কর্মিসভা।জেলা বিএনপির সভাপতি মো. আবদুল হাইয়ের সভাপতিত্বে সভায় অন্যান্যের মধ্যে বক্তব্য দেন বিএনপির কেন্দ্রীয় কমিটির কোষাধ্যক্ষ মিজানুর রহমান সিনহা, জামায়াতে ইসলামীর কেন্দ্রীয় কমিটির সদস্য আবদুল আলীম, স্বেচ্ছাসেবক দলের কেন্দ্রীয় কমিটির সাধারণ সম্পাদক মীর সরফত আলী প্রমুখ।
