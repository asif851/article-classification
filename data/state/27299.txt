
ফারুক-জহুরা দম্পত্তি টাকার অভাবে শিশুপুত্র আবু বক্করের চিকিৎসা করাতে পারেননি। ২০ মাস বয়সেই আবু বক্কর মারা যায়। এই দম্পত্তির ঘরে এরপর আরেক সন্তান জন্ম নেয়। তার নাম রাখেন ইব্রাহিম হোসেন। তিন মাস বয়সেই ইব্রাহিমের হূৎপিণ্ডে সমস্যা ধরা পড়ে।এই দম্পত্তির বাড়ি ঝিনাইদহ সদর উপজেলার তেঁতুলবাড়িয়া গ্রামে।পরিবার সূত্র জানায়, ইব্রাহিমের বয়স এখন ১৭ মাস। তার অস্ত্রোপচারের জন্য প্রয়োজনীয় দুই লাখ টাকা জোগাড় করতে পারেননি এই দম্পতি। ফারুক হোসেন জানান, তাঁর কোনো জমিজমা নেই। তাঁদের প্রথম সন্তান আবু বক্কর দেড় বছর বয়সে নিউমোনিয়ায় আক্রান্ত হয়। ধারদেনা ও সবকিছু বিক্রি করে দেড় মাস শিশুটির চিকিৎসা করিয়েছেন। একপর্যায়ে টাকার অভাবে আর চিকিৎসা করাতে পারেননি। মারা যায় আবু বক্কর। জহুরা খাতুন জানান, তিন মাস বয়সে ইব্রাহিম অসুস্থ হয়ে পড়ে। ঝিনাইদহ ও যশোরে একাধিক চিকিৎসককে দেখানোর পর তাঁরা পরীক্ষা-নিরীক্ষা করে নিশ্চিত হয়েছেন, শিশুটির হূৎপিণ্ডে সমস্যা রয়েছে। চিকিৎসকেরা জানান, ইব্রাহিমের অস্ত্রোপচারের জন্য দুই লাখ টাকা প্রয়োজন।ফারুক হোসেন জানান, ইব্রাহিমের চিকিৎসায় এক লাখ টাকা ব্যয় হয়েছে। তাঁর পক্ষে আর টাকা জোগাড় করা সম্ভব নয়। অনেকের কাছে ধরনা দিয়েও টাকা জোগাড় করতে পারেননি। ইব্রাহিমের মা-বাবার আশঙ্কা, চিকিৎসার অভাবে তাঁদের এই সন্তানও হয়তো হারিয়ে যাবে। স্বামী-স্ত্রী অসুস্থ শিশুটিকে কোলে নিয়ে এখনো সাহায্যের আশায় মানুষের দ্বারে দ্বারে ঘুরছেন।
 
