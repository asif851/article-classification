
কিশোরগঞ্জের ইটনায় বিদ্যুতের তারে জড়িয়ে নৌকার মাঝি ও দুই যাত্রীর মৃত্যু হয়েছে। আহত হয়েছেন আরও সাত যাত্রী। গতকাল মঙ্গলবার বিকেলে উপজেলার এলংজুরি হাওরে এ দুর্ঘটনা ঘটে।
মারা যাওয়া তিনজন হলেন নৌকার মাঝি মিঠামইন উপজেলার মামুদপুর গ্রামের আফাজ উদ্দিন (৫০) এবং নৌকার যাত্রী শান্তিপুর গ্রামের আবদুর রহিম (৫৪) ও চকেশ্বর গ্রামের সজীব মিয়া (২৮)।
ইটনা থানার ওসি মো. আবদুল মালেক জানান, গতকাল ইটনা উপজেলা শহরে সাপ্তাহিক হাট ছিল। বিভিন্ন এলাকা থেকে নৌকা নিয়ে এ হাটে আসে হাজারো মানুষ। হাট শেষে বিকেলে বাজারের ঘাট থেকে যাত্রীবোঝাই একটি ইঞ্জিনচালিত নৌকা পাশের মিঠামইন উপজেলার ঢাকি যাচ্ছিল। বিকেল সাড়ে চারটার দিকে হাওরের পানিতে নিচু হয়ে থাকা পল্লী বিদ্যুতের একটি তার নৌকার স্টিলের ছাদে লেগে যায়। এ সময় পুরো নৌকা বিদ্যুতায়িত হয়ে পড়লে ঘটনাস্থলেই মারা যান তিনজন।
 
