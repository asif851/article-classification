
বিএনপির নেতৃত্বাধীন ২০-দলীয় জোট আজ রোববার থেকে আবারও ৭২ ঘণ্টার হরতালের ডাক দিয়েছে। এ কারণে আজ ও ২৪ ফেব্রুয়ারির এসএসসি ও সমমানের পরীক্ষা পিছিয়ে দেওয়া হয়েছে। গতকাল শনিবার রাজধানীতে নিজ বাসভবনে সংবাদ সম্মেলনে শিক্ষামন্ত্রী নুরুল ইসলাম নাহিদ এ ঘোষণা দেন। পরিবর্তিত সময়সূচি অনুযায়ী আজকের পরীক্ষা হবে ২৮ ফেব্রুয়ারি শনিবার। ওই দিন সকাল ১০টা থেকে বেলা একটা পর্যন্ত এই পরীক্ষা হবে। ২৪ ফেব্রুয়ারির পরীক্ষা হবে ৬ মার্চ শুক্রবার। ওই দিন সকাল নয়টা থেকে দুপুর ১২টা পর্যন্ত এই পরীক্ষা হবে। 
