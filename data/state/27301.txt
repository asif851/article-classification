
ঈদুল ফিতর সামনে রেখে পাবনার ফরিদপুরে একশ্রেণির অসাধু ব্যবসায়ী নকল ঘি তৈরি করে বাজারজাত করছেন বলে অভিযোগ পাওয়া গেছে। সম্প্রতি উপজেলা প্রশাসন অভিযান চালিয়ে কয়েক মণ নকল ঘি ও ঘি তৈরির সরঞ্জাম জব্দ করেছে।কয়েকজন দুগ্ধ ব্যবসায়ীর সঙ্গে কথা বলে জানা গেছে, উপজেলার ছয়টি ইউনিয়নের মধ্যে ডেমরা, বিএল-বাড়ী, পুংগলী ও বনওয়ারী নগর ইউনিয়নের অধিকাংশ বাড়িতেই গাভি পালন করা হয়। ফলে প্রচুর দুধ উৎপাদন হয়। তাই ওইসব এলাকায় বেশ কিছু দুগ্ধ প্রক্রিয়াজাত কারখানা গড়ে উঠেছে। প্রতিদিন এখান থেকে দেশের বিভিন্ন এলাকায় প্রচুর পরিমাণে পাস্তুরিত দুধ, ছানা ও ঘি সরবরাহ করা হচ্ছে। স্থানীয় ব্যবসায়ীদের হিসাব অনুযায়ী, প্রতিদিন শুধু ঘি সরবরাহ করা হচ্ছে ৪৫ থেকে ৫০ মণ। বাজারে এই এলাকার ঘিয়ের বেশ সুনামও রয়েছে। এ সুযোগ কাজে লাগিয়ে একশ্রেণির অসাধু ব্যবসায়ী খাঁটি ঘিয়ের আদলে নকল ও অস্বাস্থ্যকর ঘি তৈরি করে বাজারজাত করছেন।উপজেলার গোপালনগর গ্রামের ঘি প্রস্তুতকারক ক্ষীতিশ ঘোষ জানান, প্রতি মণ দুধে দেড় থেকে দুই কেজি খাঁটি ঘি তৈরি হয়। এর প্রতি কেজির উৎপাদন ব্যয় ৬৫০ থেকে ৭০০ টাকা। কিন্তু নকল ঘি তৈরিতে খরচ হয় এর তিন ভাগের এক ভাগ টাকা। খাঁটি ঘি তৈরির পর এর যে ডাস্ট (স্থানীয় ভাষায় বলা হয় চাছি) থাকে, তা দিয়েই তৈরি হয় নকল ঘি। কিছু ব্যবসায়ী বিভিন্ন এলাকা থেকে ওই ডাস্ট সংগ্রহ করেন। পরে তাঁরা ডাস্টের সঙ্গে নির্দিষ্ট পরিমাণ বাটারঅয়েল, সয়াবিন, কেমিক্যাল ও লটকন ফলের বীজ গুঁড়া করে মিশিয়ে তৈরি করেন নকল ঘি।ঘি তৈরির কয়েকজন কারিগর জানান, প্রতি কেজি নকল ঘি তৈরি করতে ১৫০ থেকে ২০০ টাকা ব্যয় হয়; যা বিক্রি হয় ৪০০ থেকে ৪৫০ টাকা কেজি দরে। উপজেলার অনেক ব্যবসায়ী খাঁটি ঘিয়ের পাশাপাশি নকল ঘিয়েরও ব্যবসা করেন। প্রতিদিন এই এলাকা থেকে প্রচুর পরিমাণ নকল ঘি দেশের বিভিন্ন এলাকায় যাচ্ছে। ঈদ সামনে রেখে বাজারে ঘিয়ের চাহিদা বেড়ে যাওয়ায় এখন আরও বেশি নকল ঘি তৈরি হচ্ছে। কিন্তু অজ্ঞতার কারণে অনেকেই আসল-নকল বুঝতে পারছেন না। এতে খাঁটি ঘিয়ের ব্যবসায়ীরা ক্ষতিগ্রস্ত হচ্ছেন।ডেমরা গ্রামের ঘি ব্যবসায়ী আমজাদ জানান, নকল ঘি ও আসল ঘিয়ের পার্থক্য নির্ণয় করা খুব কঠিন। খাঁটি ঘিয়ের চেয়ে নকল ঘিয়ের রং উজ্জ্বল বর্ণের হয়। গন্ধ নিয়েও আসল-নকল চেনা যেতে পারে। এ ছাড়া নকল ঘি অনেক সময় জমাট বেঁধে থাকে।গোপাল নগরের ‘বাঘাবাড়ী স্পেশাল ঘি’-এর মালিক গোপাল ঘোষ বলেন, ‘আমার কারখানা থেকে প্রতিদিন পাঁচ মণ ঘি উৎপাদন করি; যা দেশের বিভিন্ন এলাকায় যায়। বিদেশেও রপ্তানি হয়। কিন্তু নকল ঘিয়ের কারণে আমাদের সুনাম নষ্ট হচ্ছে। আমরা এর প্রতিকার চাই।’এ প্রসঙ্গে উপজেলা স্বাস্থ্য পরিদর্শক (স্যানিটারি ইন্সপেক্টর) এজাজুল হক বলেন, ‘আমরা মাঝেমধ্যে কারখানাগুলো পরিদর্শন করি। তবে নকল ঘি তৈরির বিষয়টি জানি না।’ফরিদপুর উপজেলা নির্বাহী কর্মকর্তা (ইউএনও) শাহ্ মোমিন জানান, নকল ঘি তৈরির কিছু অভিযোগ পাওয়া গেছে। ১৩ জুলাই উপজেলার রাউৎ নাগধাপাড়া গ্রামের কালা ঘোষের বাড়িতে অভিযান চালিয়ে কয়েক মণ নকল ঘি ও ঘি তৈরির সরঞ্জাম জব্দ করা হয়। পরে তা পুকুরে ফেলে দেওয়া হয়েছে। নকল ঘি তৈরি ও বাজারজাত বন্ধে অভিযান অব্যাহত রাখা হবে।
