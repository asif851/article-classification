
উজানের ভারী বর্ষণ ও পাহাড়ি ঢলের কারণে আজ বুধবার ভোর থেকে নীলফামারী জেলায় তিস্তা নদীর পানি বিপৎ​সীমার ২২ সেন্টিমিটার ওপর দিয়ে প্রবাহিত হচ্ছে। এতে জেলার ডিমলা ও জলঢাকা উপজেলার তিস্তাবেষ্টিত গ্রামগুলো প্লাবিত হয়ে প্রায় পাঁচ হাজার পরিবার পানিবন্দী হয়ে পড়েছে।
পানি উন্নয়ন বোর্ড (পাউবো) ডালিয়া ডিভিশনের বন্যা পূর্বাভাস ও সতর্কীকরণ কেন্দ্রের তথ্যমতে, তিস্তা নদীর পানি বৃদ্ধি পেয়ে ভোর ছয়টায় লালমনিরহাট জেলার দোয়ানীতে অবস্থিত দেশের বৃহৎ​ সেচ প্রকল্পের তিস্তা ব্যারেজ পয়েন্টে নদীর পানি বিপৎ​সীমার ২৫ সেন্টিমিটার ওপর দিয়ে প্রবাহিত হয়। ওই পয়েন্টে ৫২ দশমিক ৪০ সেন্টিমিটার পর্যন্ত বিপৎ​সীমা ধরা হয়। পরিস্থিতি মোকাবিলায় ব্যারেজের সব কটি (৪৪টি) জলকপাট খুলে দিয়েছে পাউবো।
তিস্তায় পানি বৃদ্ধির কারণে জেলার ডিমলা উপজেলার পূর্বছাতনাই, খগাখড়িবাড়ি, টেপাখড়িবাড়ি, খালিশা চাঁপানী, ঝুনাগাছ চাঁপানী ও গয়াবাড়ি এবং জলঢাকা উপজেলার গোলমুন্ডা, ডাউয়াবাড়ি, শৌলমারী ও কৈমারী ইউনিয়নের তিস্তাবেষ্টিত প্রায় ১৫টি গ্রামের পাঁচ হাজার পরিবার পানিবন্দী হয়ে পড়েছে বলে স্থানীয় জনপ্রতিনিধিরা জানিয়েছেন। ডিমলা উপজেলার টেপাখড়িবাড়ি ইউনিয়ন পরিষদের (ইউপি) চেয়ারম্যান রবিউল ইসলাম বলেন, পানি বৃদ্ধির কারণে ইউনিয়নের চরখড়িবাড়ি গ্রামে স্বেচ্ছাশ্রমে নির্মিত এক হাজার মিটার দৈর্ঘ্যের বালির বাঁধের প্রায় এক শ মিটার ধসে নদীগর্ভে বিলীন হয়েছে।
পাউবো ডালিয়া ডিভিশনের নির্বাহী প্রকৌশলী মোস্তাফিজুর রহমান প্রথম আলোকে বলেন, ভোর ছয়টায় তিস্তা নদীর পানি বিপৎ​সীমার ২৫ সেন্টিমিটার ওপর দিয়ে প্রবাহিত হয়। সকাল নয়টায় তিন সেন্টিমিটার কমে দুপুর ১২টা পর্যন্ত বিপৎ​সীমার ২২ সেন্টিমিটার ওপর দিয়ে প্রবাহিত হচ্ছিল। পরিস্থিতি সামাল দিতে ব্যারেজের সব কটি জলকপাট খুলে দেওয়া হয়েছে।
