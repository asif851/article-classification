
আইন ও শালিস কেন্দ্রের নির্বাহী পরিচালক সুলতানা কামাল বলেছেন, নারীর অগ্রগতি ঠেকাতে মৌলবাদী গোষ্ঠী এখনো তৎপর। মুক্তমনা লেখক ও প্রকাশককে হত্যা করে ওই গোষ্ঠী কণ্ঠরোধ করার চেষ্টা করছে। মানবাধিকার, গণতন্ত্র, বাক স্বাধীনতা ও নিরাপত্তা আমাদেরই রক্ষা করতে হবে।আজ মঙ্গলবার বিকেল চারটার দিকে পটুয়াখালীর কলাপাড়া প্রেসক্লাব মিলনায়তনে স্থানীয় রাজনীতিবিদ, সাংবাদিক, বেসরকারি সংস্থার প্রতিনিধি, শিক্ষক ও গণ্যমান্য ব্যক্তিবর্গের সঙ্গে এক মতবিনিময় সভায় তিনি সুলতানা কামাল এ কথা বলেন।সাবেক তত্ত্বাবধায়ক সরকারের উপদেষ্টা সুলতানা কামাল বলেন, রাজনীতি আজ সুবিধাবাদীদের নিয়ন্ত্রণে। শিক্ষা, ব্যবসা ও চাকরিতে পুনর্বাসিত হয়েছে স্বাধীনতাবিরোধী চক্র। উগ্র মৌলবাদী চক্রের কারণে’ ৫২ ও’ ৭১-এর চেতনা নস্যাৎ হচ্ছে বারবার। তিনি বলেন, আজ একটি স্মরণীয় শোকের দিন। এদিন আমরা জাতীয় চার নেতাকে হারিয়েছি। আমরা এ হত্যাকাণ্ডের নিন্দা জানাই।কলাপাড়া প্রেসক্লাবের সভাপতি মেজবাহ উদ্দিন মাননুর সভাপতিত্বে মতবিনিময় সভায় বক্তব্য দেন কলাপাড়া উপজেলা পরিষদের চেয়ারম্যান আবদুল মোতালেব তালুকদার, বেসরকারি সংস্থা নজরুল স্মৃতি সংসদের নির্বাহী পরিচালক শাহাবুদ্দিন পাননা, কমিউনিস্ট পার্টি কলাপাড়া উপজেলা শাখার সাধারণ সম্পাদক কমরেড নাসির তালুকদার প্রমুখ। সভায় আইন ও শালিস কেন্দ্রের আইনজীবী সুপ্রিয় চক্রবর্তীসহ বিভিন্ন ব্যক্তিবর্গ উপস্থিত ছিলেন।
