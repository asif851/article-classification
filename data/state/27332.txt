
সমতলের ক্ষুদ্র জাতিসত্তার ঐতিহ্যবাহী লোকজ গান ও নাচের মধ্য দিয়ে নওগাঁর নিয়ামতপুরে পালিত হলো আদিবাসী লোকজ সাংস্কৃতিক উৎসব। দুর্গাপূজা উপলক্ষে উপজেলার শিবপুর বারোয়ারী দুর্গামন্দির প্রাঙ্গণে মন্দির কমিটির আয়োজনে গত বুধবার এই উৎসব হয়। নওগাঁ-১ (নিয়ামতপুর-পোরশা-সাপাহার) আসনের সাংসদ সাধন চন্দ্র মজুমদারের পৃষ্ঠপোষকতায় ২০১০ সাল থেকে শিবপুর বারোয়ারি দুর্গামন্দির প্রাঙ্গণে প্রতিবছর দুর্গোৎসবে দশমীর পরের দিন এই উৎসব পালিত হয়ে আসছে। নওগাঁ ছাড়াও এই উৎসবে যোগ দিতে পার্শ্ববর্তী রাজশাহী, চাঁপাইনবাবগঞ্জ, জয়পুরহাট, দিনাজপুর, রংপুরসহ বিভিন্ন জেলার ক্ষুদ্র জাতিসত্তার লোকজন এখানে সমবেত হয়। ওরাঁও, সাঁওতাল, মুণ্ডা, পাহান, মালো, মাহাতো, রাঁজোয়ার, ভূমিজসহ বিভিন্ন সমতল ক্ষুদ্র জাতিসত্তার সাংস্কৃতিক দল গান ও নৃত্যের মধ্য দিয়ে তাদের নিজ নিজ সংস্কৃতি তুলে ধরে। এ উপলক্ষে শিবপুর মন্দির প্রাঙ্গণে কয়েক কিলোমিটার এলাকাজুড়ে গ্রামীণ মেলা বসে। 
