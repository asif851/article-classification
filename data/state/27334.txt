
রাজধানীর কারওয়ানবাজারে সড়কদ্বীপের ওপর বসানো বাঘের ভাস্কর্য পড়ে মোহম্মদ আলী (৪২) নামের এক রিকশা–ভ্যানচালক মারা গেছেন। আজ শুক্রবার ভোররাত সাড়ে তিনটার দিকে এ ঘটনা ঘটে।

২০১১ সালের বিশ্বকাপ ক্রিকেটের আগে তৎকালীন ঢাকা সিটি করপোরেশনের উদ্যোগে ভাস্কর্যটি বসানো হয়েছিল। বর্তমানে ঢাকা দক্ষিণ সিটি করপোরেশন এটির দেখভাল করছে।
ফায়ার সার্ভিসের কর্মী মো. শহীদের ভাষ্য, বাঘের ভাস্কর্যের পাশে রিকশা–ভ্যানের ওপর চালক মোহম্মদ আলী ঘুমিয়েছিলেন। বাঘের ভাস্কর্যটি ভ্যানের ওপর আচমকা কাত হয়ে পড়ে। এ সময় চালক নিচে চাপা পড়েন। খবর পেয়ে ফায়ার সার্ভিসের কর্মীরা তাঁকে উদ্ধার করে ঢাকা মেডিকেল কলেজ হাসপাতালে নিয়ে যায়। সেখানে কর্তব্যরত চিকিৎসা কর্মকর্তা তাঁকে মৃত ঘোষণা করেন। তাঁর লাশ ঢাকা মেডিকেলের জরুরি বিভাগের মর্গে রাখা হয়েছে।

কলাবাগান থানার উপপরিদর্শক (এসআই) সৈয়দ ইমরুল শাহেদের তথ্যমতে, নিহত মোহম্মদ আলীর গ্রামের বাড়ি চাঁদপুর। তিনি ঢাকার হাজারীবাগে থাকতেন। ভোররাত সাড়ে তিনটার দিকে বাঘের ভাস্কর্যটি ভ্যানটির ওপর পড়ে। ওই সময় মোহম্মদ আলী পলিথিন মুড়িয়ে ভ্যানে ঘুমিয়ে ছিলেন। ধারণা করা হচ্ছে, কয়েক দিনের বৃষ্টির কারণে ক্ষতিগ্রস্ত হয়ে বাঘের ভাস্কর্যটি পড়ে যায়।
পুলিশের ওই কর্মকর্তা আরও বলেন, মোহম্মদ আলীর মাথায় প্রচণ্ড আঘাত লেগেছে। প্রচুর রক্তক্ষরণে তাঁর মৃত্যু হয়েছে বলে হাসপাতাল সূত্রে জানা গেছে। ঢাকা দক্ষিণ সিটি করপোরেশন কর্তৃপক্ষকে ভাস্কর্যটি সরিয়ে নিতে নেওয়ার জন্য খবর দেওয়া হয়েছে।
