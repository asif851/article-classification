

দেশে আইনশৃঙ্খলা পরিস্থিতির কোনো অবনতি হয়নি বলে জানিয়েছেন স্বরাষ্ট্রমন্ত্রী আসাদুজ্জামান খান কামাল। সব দেশেই এ রকম বিচ্ছিন্ন ঘটনা ঘটে থাকে বলে তিনি মন্তব্য করেন। তিনি বলেন, যারা জড়িত থাকুক না কেন আমরা খুঁজে বের করব।আজ রোববার সচিবালয়ে সাংবাদিকদের সঙ্গে বিভিন্ন প্রশ্নের জবাবে স্বরাষ্ট্রমন্ত্রী আসাদুজ্জামান এসব কথা বলেন। তিনি বলেন, দেশে অস্থিতিশীল পরিস্থিতি সৃষ্টি করতে এসব ঘটনা ঘটানো হচ্ছে। আনসারুল্লাহ, জেএমবি বা আইএস যারা এটা করুক না কেন তারা যুদ্ধাপরাধী বা জামায়াত-শিবিরের লোক।আসাদুজ্জামান খান বলেন, প্রকাশ্যে যে হত্যা করেছে, হত্যাচেষ্টায় যারা জড়িত ছিল তাদের গ্রেপ্তারের চেষ্টা চলছে। আইনশৃঙ্খলা রক্ষাকারী বাহিনী তাদের শিগগিরই গ্রেপ্তার করবে। আগের ঘটনায় যাদের গ্রেপ্তার করা হয়েছিল তাদেরও জিজ্ঞাসাবাদ করা হবে।নিরাপত্তার জন্য বাসা ও ব্যবসাপ্রতিষ্ঠানে সিসি ক্যামেরা বসানোর বিষয়ে আসাদুজ্জামান বলেন, একটা সিসি ক্যামেরার দাম তো বেশি নয়। আপনারা দেখেছেন, গতকাল যে দুটি জায়গায় ঘটনা ঘটেছে সেখানে কোনো সিসি ক্যামেরা ছিল না। বাসা ও ব্যবসাপ্রতিষ্ঠানে সিসি ক্যামেরা বসাতে আমরা সবাইকে বারবার অনুরোধ করেছি।নৃশংস জোড়া হামলা চালিয়ে রাজধানীতে গতকাল শনিবার এক প্রকাশককে হত্যা এবং আরেক প্রকাশকসহ দুই কবি ও ব্লগারকে গুরুতর আহত করেছে দুর্বৃত্তরা। বেলা আড়াইটার দিকে লালমাটিয়ায় প্রকাশনা প্রতিষ্ঠান শুদ্ধস্বরের কার্যালয়ে হামলা চালানো হয়। সেখান থেকে প্রতিষ্ঠানটির কর্ণধার আহমেদুর রশীদ টুটুলসহ তিনজনকে হাসপাতালে নিয়ে যখন চিকিৎসা চলছিল, তখন জানা যায় শাহবাগে আজিজ কো-অপারেটিভ সুপার মার্কেটে আরেক প্রকাশনা প্রতিষ্ঠান জাগৃতির কার্যালয়ের ভেতরে রক্তাক্ত অবস্থায় পড়ে আছেন প্রতিষ্ঠানের কর্ণধার ফয়সাল আরেফিন দীপন। দুটি ক্ষেত্রেই হামলার পর কার্যালয়ের দরজায় তালা ঝুলিয়ে দিয়ে যায় দুর্বৃত্তরা।
