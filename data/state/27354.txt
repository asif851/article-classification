
শেলী আক্তার ও তাঁর মা হোসনে আরা বেগমকে অ্যাসিড ছুড়ে দগ্ধ করার মামলার একমাত্র আসামি শেলীর সাবেক স্বামী মো. জাহাঙ্গীরকে ঢাকা থেকে গ্রেপ্তার করেছে পুলিশ। আজ বৃহস্পতিবার বেলা দুইটার দিকে রাজধানীর রূপনগর এলাকা থেকে তাঁকে গ্রেপ্তার করেছে চট্টগ্রামের কোতোয়ালি থানার পুলিশ।
গত সোমবার ভোরে চট্টগ্রাম নগরের পলোগ্রাউন্ড এলাকায় একটি বস্তিতে ঘুমন্ত অবস্থায় অ্যাসিডে দগ্ধ হন শেলী আক্তার (২২) ও তাঁর মা হোসনে আরা বেগম (৫৫)। ভোর পাঁচটার দিকে বেড়ার ঘরের ফাঁকা অংশ দিয়ে তাঁদের দিকে অ্যাসিড ছুড়ে মারা হয়। এ ঘটনায় শেলীর মুখসহ শরীরের ১৫ শতাংশ এবং তাঁর মায়ের শরীরের ১০ শতাংশ পুড়ে গেছে। দুজনই চট্টগ্রাম মেডিকেল কলেজ হাসপাতালের বার্ন ইউনিটে চিকিৎসা নিচ্ছেন। ঘটনার পর সাবেক স্বামী মো. জাহাঙ্গীরকে আসামি করে মামলা করেন শেলী।
চট্টগ্রামের কোতোয়ালি থানার ভারপ্রাপ্ত কর্মকর্তা (ওসি) জসিম উদ্দিন প্রথম আলোকে বলেন, ঘটনার পর রংপুরে জাহাঙ্গীরের গ্রামের বাড়িতে অভিযান চালানো হয়। তাঁর পরিবারের সদস্যদের কাছ থেকে জানা যায়, ঘটনার পরপর জাহাঙ্গীর পালিয়ে প্রথমে রংপুর ও পরে ঢাকায় গেছেন। এরপর তাঁদের দেওয়া তথ্যের সহায়তায় জাহাঙ্গীরকে রূপনগর এলাকা থেকে গ্রেপ্তার করা হয়।
গ্রেপ্তারের পর জাহাঙ্গীরকে চট্টগ্রামে আনা হচ্ছে জানিয়ে ওসি আরও বলেন, আগামীকাল শুক্রবার তাঁকে আদালতে পাঠানো হবে।
শেলীর বড় ভাই মো. শামীম প্রথম আলোকে বলেন, ‘এখন আমাদের চাওয়া, তাঁকে (জাহাঙ্গীর) কঠিন শাস্তি দেওয়া হোক, যাতে আর কেউ এ ধরনের ঘটনা ঘটানোর সাহস না পায়।’
আরও পড়ুন:এই হাসিমাখা মুখ এখন শুধুই ‘স্মৃতি’
