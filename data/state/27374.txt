

শাহজালাল বিজ্ঞান ও প্রযুক্তি বিশ্ববিদ্যালয়ের অধ্যাপক মুহম্মদ জাফর ইকবালের ওপর হামলার ঘটনায় সন্দেহভাজন একজনকে আটক করেছে পুলিশ। এ ঘটনায় তিনজনকে হেফাজতে নিয়েছে পুলিশ।
আজ সোমবার দুপুরে সিলেট মহানগর পুলিশ কমিশনার গোলাম কিবরিয়া সাংবাদিকদের কাছে এ কথা বলেন। তবে আটক ও হেফাজতে থাকা ব্যক্তিদের নাম-পরিচয় জানাননি তিনি।
গোলাম কিবরিয়া বলেন, গতকাল রোববার রাতে জাফর ইকবালের ওপর হামলাকারী ফয়জুর রহমানের বাবা-মা পুলিশের কাছে আত্মসমর্পণ করেছেন। অন্য স্বজনেরা কেউ আত্মসমর্পণ করেননি। এক প্রশ্নের জবাবে কিবরিয়া বলেন, প্রয়োজন হলে পুলিশ ফয়জুরের অন্য স্বজনদের হেফাজতে আনবে।
পুলিশ কমিশনার বলেন, ঘটনার দিন ফয়জুর মোট দুবার বিশ্ববিদ্যালয় ক্যাম্পাসে গিয়েছিল।
সিলেট মহানগর পুলিশের একটি সূত্র জানিয়েছে, ঘটনার দিন মঞ্চের পেছনে দাঁড়ানো যে দুই পুলিশ সদস্য মোবাইল ফোন নিয়ে ব্যস্ত ছিলেন, তাঁদের দুজনকে প্রত্যাহার করা হয়েছে।  পুলিশ কর্মকর্তা বলছেন, পুলিশ সদর দপ্তরের নির্দেশনা রয়েছে দায়িত্ব পালনের সময় মোবাইল ফোন ব্যবহার না করার।
