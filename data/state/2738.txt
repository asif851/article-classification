
বাংলাদেশ বিমানবাহিনীর একটি প্রশিক্ষণ বিমান যশোর সদর উপজেলার মাহিদিয়া গ্রামের ধানখেতে আছড়ে পড়েছে। বিমানের সামান্য ক্ষতি হলেও বিমানে থাকা দুই পাইলটকে অক্ষত অবস্থায় উদ্ধার করা হয়েছে।গতকাল বৃহস্পতিবার বেলা সাড়ে ১১টার দিকে এ দুর্ঘটনা ঘটে। বিমানে থাকা পাইলটরা হলেন, ফ্লাইট অফিসার জামী ও স্কোয়াড্রন লিডার ফারুক। দুর্ঘটনার পরপরই হেলিকপ্টার নিয়ে বিমানবাহিনীর একটি দল তাঁদের উদ্ধার করে যশোর মতিউর রহমান বিমান ঘাঁটিতে নিয়ে যায়।সরেজমিনে গিয়ে দেখা গেছে, মাহিদিয়া গ্রামে ধানখেতের কাদার মধ্যে পড়ে আছে একটি প্রশিক্ষণ বিমান। বিমানবাহিনীর একটি দল বিমানটি ঘিরে রেখেছে। বিমানবাহিনীর এক কর্মকর্তা জানান, সকাল সাড়ে ১০টায় প্রশিক্ষণ বিমানটি যশোরের মতিউর রহমান বিমান ঘাঁটি থেকে উড্ডয়ন করে। আকাশে ওড়ার ঘণ্টা খানেক পড়ে যান্ত্রিক ত্রুটি দেখা দিলে বিমানটি দ্রুত ধানখেতে অবতরণ করে।
