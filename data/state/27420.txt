
ভাড়াটিয়া পরিষদের সভাপতি মো. বাহরানে সুলতান বলেছেন, ব্যাচেলররা (অবিবাহিত) মানবেতর জীবন যাপন করছেন। সারা দেশের বিভিন্ন জায়গায় পুলিশি তল্লাশির নামে ব্যাচেলরদের হয়রানি ও গ্রেপ্তার করা হচ্ছে। বাড়িওয়ালারা ভাড়া দিচ্ছেন না, দিলেও বেশি টাকা নিচ্ছেন। গুটি কয়েক জঙ্গির জন্য ব্যাচেলররা মানসিক ও অর্থনৈতিক নির্যাতনের শিকার হচ্ছেন। 
রাজধানীর জাতীয় প্রেসক্লাবের সামনে আজ বৃহস্পতিবার রাত আটটার দিকে ব্যাচেলর ভাড়াটেরা বালিশসহ প্রতীকী অবস্থান কর্মসূচি পালন করেন। সেখানেই এসব কথা বলেন বাহরানে সুলতান। জঙ্গি উত্থানে ব্যাচেলরসহ ভাড়াটেদের বাড়িভাড়া পেতে ভোগান্তি, বাড়িওয়ালাদের হয়রানি ও নির্যাতনের প্রতিবাদে এ অবস্থান কর্মসূচির আয়োজন করে ভাড়াটিয়া পরিষদ। ঘণ্টাব্যাপী এই প্রতীকী অবস্থান কর্মসূচিতে ব্যাচেলর ভাড়াটেদের নিরাপত্তা দেওয়া, ব্যাচেলরদের সরকারিভাবে আবাসনের ব্যবস্থা করা, তল্লাশির নামে ব্যাচেলরসহ ভাড়াটেদের হয়রানি ও অর্থনৈতিক নির্যাতন বন্ধের দাবি জানানো হয়। প্রতীকী অবস্থান সমাবেশে মো. বাহারানে সুলতান বলেন, ‘ভাড়াটে বা ব্যাচেলররা কেউ সন্ত্রাসী নন, এঁরা মানুষ। কোথাও উচ্ছেদ করা হচ্ছে, কোথাও হয়রানি করা হচ্ছে, আমরা সবাই আতঙ্কে আছি।’ ব্যাচেলরদের উচ্ছেদের নিন্দা জানিয়ে ভাড়াটিয়া পরিষদের সাধারণ সম্পাদক জান্নাত ফাতেমা বলেন, ‘আমরা ব্যাচেলর, আমরা জঙ্গি নই।’ ভাড়াটে কামরুন নাহার বলেন, ‘গার্মেন্টস কর্মী ও স্বল্প আয়ের মানুষেরা ব্যাচেলর হিসেবে অনেক কষ্ট ও নির্যাতন সহ্য করে ভাড়া থাকে। তাঁদের এত কষ্ট দেবেন না।’ ব্যাচেলরদের হয়রানির প্রতিবাদে ভাড়াটিয়া পরিষদ ২৩ আগস্ট সকালে প্রেসক্লাব থেকে মিছিল নিয়ে স্বরাষ্ট্রমন্ত্রী বরাবর স্মারকলিপি দেওয়ার কর্মসূচি নেবে।
