
বাংলাদেশে যক্ষ্মা এখনো বড় ধরনের জনস্বাস্থ্য সমস্যা। ২৭ বছরে যক্ষ্মা সংক্রমণ পরিস্থিতি অপরিবর্তিত আছে। এই রোগের প্রাদুর্ভাব কমাতে হলে সবাইকে সমন্বিতভাবে কাজ করতে হবে।
আজ শনিবার দুপুরে ঢাকার অভিজাত একটি হোটেলে বাংলাদেশের শহরগুলোতে যক্ষ্মার প্রাদুর্ভাব শূন্যের কোটায় নামিয়ে আনার এক কর্মসূচির উদ্বোধনী অনুষ্ঠানে এই তথ্য জানানো হয়।
অনুষ্ঠানে দেশি, বিদেশি যক্ষ্মা বিশেষজ্ঞরা বলেছেন, সমন্বিত উদ্যোগ ছাড়া বাংলাদেশে কার্যকরভাবে যক্ষ্মা নিয়ন্ত্রণ সম্ভব হবে না। বাংলাদেশের শহরগুলোতে শূন্যের কোঠায় যক্ষ্মার প্রাদুর্ভাব কমিয়ে আনার কর্মসূচি উদ্বোধন করেন স্বাস্থ্যমন্ত্রী মোহাম্মদ নাসিম। স্বাস্থ্য খাতে সম্পদের স্বল্পতা আছে জানিয়ে দাতা সংস্থা, বেসরকারি সংস্থাসহ সবার সহযোগিতায় বাংলাদেশ যক্ষ্মা নিয়ন্ত্রণে সফল হবে বলে জানান মন্ত্রী।
যক্ষ্মা নিয়ন্ত্রণ কর্মসূচিতে যুক্তরাষ্ট্র বাংলাদেশের পাশে থাকবে বলেও জানান রাষ্ট্রদূত মার্শা বার্নিকাট।
