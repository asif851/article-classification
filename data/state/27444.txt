
ইংলিশ অলরাউন্ডার বেন স্টোকসকে আউট করে উইকেটের সামনে দাঁড়িয়ে সাকিব আল হাসানের দেওয়া ‘স্যালুট’ এখন ভাইরাল। ফেসবুক, টুইটারসহ বিভিন্ন সামাজিক যোগাযোগমাধ্যমে শিশু, কিশোর, তরুণ, বয়স্ক—সবাই এখন স্যালুটযুক্ত ছবি পোস্ট করছেন। এই তালিকায় যুক্ত হয়েছেন ঢাকায় নিযুক্ত মার্কিন রাষ্ট্রদূত মার্শা বার্নিকাট। দূতাবাসের ফেসবুক পেজে তিনি ​বাংলাদেশ ক্রিকেট দলকে অভিনন্দন জানিয়েছেন। দিয়েছেন সাকিবের কায়দায় স্যালুট দেওয়া নিজের ছবি।
মিরপুর টেস্টের তৃতীয় দিনে বাংলাদেশের দেওয়া ২৭৩ রানের টার্গেট নিয়ে দ্বিতীয় ইনিংসে খেলতে নামে ইংল্যান্ড। দলের স্কোরের খাতায় তখন ৬ উইকেটে ১৬১ রান। বাংলাদেশ তখন একটু একটু করে জয়ের দিকে এগিয়ে যাচ্ছে। এ সময় সপ্তম উইকেটের পতন ঘটে স্টোকসে। সাকিবের বলে বোল্ড আউট তিনি। তবে সাকিবের যেখানে উল্লাসে মেতে ওঠার কথা, সেখানে তিনি দেখালেন অন্য রকম উদ্‌যাপন। উইকেটের সামনে দাঁড়িয়ে কপালে হাত ঠেকিয়ে ‘স্যালুট’।
খেলা শেষে বাংলাদেশ ক্রিকেট দলকে এই স্যালুট দিয়েছে পুরো জাতি। স্যালুট জানিয়েছেন খোদ স্টোকসও। ম্যাচ শেষে নিজের টুইটার অ্যাকাউন্টে লিখেছেন, ‘দারুণ একটা টেস্ট সিরিজ ও ওয়ানডে সিরিজে আমাদের আতিথেয়তা দেওয়ার জন্য ধন্যবাদ বাংলাদেশকে। নিরাপত্তা দলকে স্যালুট, বাংলাদেশের জনগণকে এবং অবশ্যই সাকিব আল হাসানকে।’
আরও পড়ুন: 
বেন স্টোকস এবং সাকিবের স্যালুটের গল্প
