
নিষিদ্ধঘোষিত জঙ্গি সংগঠন আনসারুল্লাহ বাংলা টিমের সদস্য সন্দেহে গ্রেপ্তার চট্টগ্রাম বিশ্ববিদ্যালয়ের সাবেক এক ছাত্রসহ তিন যুবককে জিজ্ঞাসাবাদ করতে দুই দিন করে রিমান্ড মঞ্জুর করেছেন আদালত। তদন্ত কর্মকর্তার আবেদনের পরিপ্রেক্ষিতে নগরের পতেঙ্গা থানার সন্ত্রাসবিরোধী আইনের একটি মামলায় আজ বুধবার বিকেলে চট্টগ্রাম মহানগর হাকিম মোহাম্মদ আবদুল কাদের শুনানি শেষে এ আদেশ দেন। একই সঙ্গে এই মামলায় সীতাকুণ্ড থেকে গত জুলাই মাসে গ্রেপ্তার মুসায়াব ইবনে উমায়েরকে (শ্যেন অ্যারেস্ট) গ্রেপ্তার দেখান আদালত।
রিমান্ড মঞ্জুর হওয়া তিন যুবক হলেন ফরহাদ আহম্মেদ ওরফে রিপন (২৭), মো. ইমরান (২৬) ও আহম্মদ হোসেন ওরফে রুবেল (২১)। আসামিদের মধ্যে ফরহাদ চট্টগ্রাম বিশ্ববিদ্যালয়ের রসায়ন বিভাগ থেকে স্নাতকোত্তর শেষ করে কর্ণফুলী ইপিজেড এলাকার একটি প্রতিষ্ঠানে যোগ দিয়েছেন। ইমরান চট্টগ্রাম পলিটেকনিক ইনস্টিটিউট থেকে ডিপ্লোমা করেছেন এবং রুবেল শ্যামলী পলিটেকনিক ইনস্টিটিউটের ছাত্র।
১৮ আগস্ট চট্টগ্রাম নগর ও জেলার বিভিন্ন স্থানে অভিযান চালিয়ে তাঁদের গ্রেপ্তার করে গোয়েন্দা পুলিশ। এ সময় তাঁদের কাছ থেকে উগ্রবাদী ১৩টি বই, দুটি ল্যাপটপ ও তিনটি মুঠোফোন উদ্ধার করা হয়। পরে তাঁদের পতেঙ্গা থানার একটি সন্ত্রাসবিরোধী আইনের মামলায় জিজ্ঞাসাবাদ করতে ১০ দিনের রিমান্ড আবেদন করেন নগর গোয়েন্দা পুলিশের উপপরিদর্শক (এসআই) আফতাব হোসেন।
চট্টগ্রাম মহানগর হাকিম আদালতের সরকারি কৌঁসুলি নোমান চৌধুরী প্রথম আলোকে বলেন, আদালত শুনানি শেষে গ্রেপ্তার তিন যুবকের দুই দিন করে রিমান্ড মঞ্জুর করেন। এ সময় তাঁদের আইনজীবী রিমান্ড বাতিল ও জামিনের আবেদন করলে আদালত তা নাকচ করে দেন। এ ছাড়া সীতাকুণ্ড থেকে গ্রেপ্তার মুসায়াব ইবনে উমায়েরকে এ মামলায় গ্রেপ্তার দেখানোর আবেদন করেন তদন্ত কর্মকর্তা। আদালত শুনানি শেষে তাঁকেও এ মামলায় গ্রেপ্তার দেখান।
মামলার তদন্ত কর্মকর্তা ও নগর গোয়েন্দা পুলিশের উপপরিদর্শক (এসআই) আফতাব হোসেন আজ বুধবার বিকেলে জানান, রিমান্ড মঞ্জুর হওয়া তিন যুবককে জিজ্ঞাসাবাদ করতে শনিবার কারাগার থেকে আনা হবে। তাঁদের সঙ্গে গত জুলাই মাসের শুরুতে সীতাকুণ্ড থেকে গ্রেপ্তার মুসায়াব ইবনে উমায়েরের যোগাযোগ ছিল। এ মামলায় তাঁকেও জিজ্ঞাসাবাদ করতে রিমান্ডের আবেদন করা হবে।
