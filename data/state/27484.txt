
ময়মনসিংহের নান্দাইল উপজেলার কিসমত রসুলপুর গ্রামের কথিত সেই পীর লিয়াকত আলী খান গত শুক্রবার সমাবেশ করে নিজের অপচিকিৎসার পক্ষে সাফাই গেয়েছেন৷ এ সময় পীরের অনুসারীরা প্রথম আলোসহ বিভিন্ন গণমাধ্যমের সমালোচনা করে স্থানীয় সাংবাদিকদের হুঁশিয়ার করেন৷লিয়াকতের অপচিকিৎসা নিয়ে ৬ জুন প্রথম আলোয় ‘বেত দিয়ে পিটিয়ে চিকিৎসা’ শিরোনামে একটি সংবাদ প্রকাশিত হয়৷নাম প্রকাশ না করার শর্তে স্থানীয় একাধিক ব্যক্তি বলেন, সংবাদটি প্রকাশের পর অন্যান্য দিনের তুলনায় ওই দিন পীরের আস্তানায় লোক সমাগম আরও বাড়ে৷ তবে পীর লিয়াকত সেদিন কোনো চিকিৎসা না দিয়ে আস্তানায় সমাবেশ করেন৷ সেখানে তিনি সাংবাদিকদের কঠোর সমালোচনা করেন। এ ছাড়া সমাবেশে উপস্থিত কিছু লোক কথিত পীরের অপচিকিৎসাকে সমর্থন করে এ বিষয়ে সংবাদ প্রকাশ করাকে ধর্মীয় অনুভূতিতে আঘাতের শামিল বলে দাবি করেন৷ময়মনসিংহের জেলা প্রশাসক মোস্তাকীম বিল্লাহ ফারুকী জানান, প্রথম আলোতে সংবাদটি প্রকাশের পর ওই অপচিকিৎসকের বিরুদ্ধে ব্যবস্থা নিতে সিভিল সার্জন ও নান্দাইলের ইউএনওকে নির্দেশ দেওয়া হয়৷
