
গত দুই দিনের টানা বৃষ্টির কারণে ঢাকা-টাঙ্গাইল মহাসড়কের বিভিন্ন স্থানে ছোট-বড় অসংখ্য গর্তের সৃষ্টি হয়েছে। এতে করে যান চলাচল বিঘ্নিত হচ্ছে৷ কয়েকটি স্থানে সৃষ্টি হচ্ছে যানজটের৷মির্জাপুরের গোড়াই হাইওয়ে পুলিশ, সড়ক ও জনপথ (সওজ) বিভাগের কর্মকর্তা এবং যানবাহনের চালকদের সঙ্গে কথা বলে জানা গেছে, গত শুক্রবার থেকে মির্জাপুরে অবিরাম বর্ষণ শুরু হয়েছে। বৃষ্টির মধ্যে যানবাহনের চাকার ঘর্ষণে ঢাকা-টাঙ্গাইল মহাসড়কের মির্জাপুরের গোড়াই থেকে টাঙ্গাইলের করটিয়া পর্যন্ত প্রায় ২৫ কিলোমিটার এলাকার বিভিন্ন স্থানে আগে থেকেই ক্ষতিগ্রস্ত স্থানগুলোর খোয়া এবং পাথর উঠে গিয়ে ছোট-বড় অসংখ্য গর্তের সৃষ্টি হয়েছে। এর মধ্যে গোড়াই, ধেরুয়া রেলক্রসিং, দেওহাটা, মির্জাপুর বাইপাস, কুর্ণী, শুভুল্যা, আছিমতলা, সাটিয়াচড়া, পাকুল্যা, জামুর্কী, ডুবাইল, নাটিয়াপাড়া, পাটখাগুড়ি, বাঐখোলা, গোল্লা ও করাতিপাড়া এলাকায় বড় ধরনের গর্তের সৃষ্টি হয়েছে৷ এ কারণে গুরুত্বপূর্ণ এই মহাসড়কে যানবাহনের স্বাভাবিক চলাচল বিঘ্নিত হচ্ছে। গর্তের কারণে কয়েকটি স্থানে যানজটেরও সৃষ্টি হচ্ছে৷গোড়াই হাইওয়ে থানার (প্রস্তাবিত) ভারপ্রাপ্ত কর্মকর্তা (ওসি) যোবাইদুল আলম বলেন, গর্তের কারণে যানবাহনের স্বাভাবিক চলাচল বিঘ্নিত হওয়ার পাশাপাশি বিভিন্ন স্থানে যানজটেরও সৃষ্টি হচ্ছে।এ ব্যাপারে যোগাযোগ করা হলে সওজের মির্জাপুর উপবিভাগের উপসহকারী প্রকৌশলী ফারুক হোসেন বলেন, বৃষ্টি থামলেই ক্ষতিগ্রস্ত রাস্তা মেরামত করা হবে৷
