
গাজীপুরের জেলা প্রশাসককে (ডিসি) হুমকি দিয়েছেন স্থানীয় এক আবাসিক হোটেল ব্যবসায়ী। এ ব্যাপারে জেলা প্রশাসক দেওয়ান মুহাম্মদ হুমায়ুন কবীর আজ বৃহস্পতিবার জয়দেবপুর থানায় সাধারণ ডায়েরি (জিডি) করেছেন।
জয়দেবপুর থানার কর্তব্যরত কর্মকর্তা উপপরিদর্শক (এসআই) মো. হুমায়ুন কবীর জানান, বৃহস্পতিবার দুপুরে গাজীপুর সিটি করপোরেশনের চান্দনা চৌরাস্তা এলাকার রাজমণি ইন্টারন্যাশনাল নামের একটি আবাসিক হোটেলের মালিক পরিচয় দিয়ে এক ব্যক্তি গাজীপুর জেলা প্রশাসকের দাপ্তরিক মোবাইল নম্বরে ফোন করেন। এ সময় ওই ব্যক্তি রাজমণি হোটেলে অনৈতিক কর্মকাণ্ডের অভিযোগে কোনো নির্বাহী ম্যাজিস্ট্রেট দিয়ে অভিযান না চালাতে বলেন। অভিযান পরিচালনা করা হলে জেলা প্রশাসককে দেখে নেওয়ার হুমকি দেন ওই ব্যক্তি। এ ঘটনায় গাজীপুর জেলা প্রশাসক জয়দেবপুর থানায় সাধারণ ডায়েরি করেছেন।
রাজমণি ইন্টারন্যাশনাল হোটেলের মালিক মো. বাবুল মিয়া ওরফে টুন্ডা বাবুল। এ বিষয়ে জানতে আজ রাত আটটার দিকে বাবুল মিয়ার মোবাইলে কয়েকবার ফোন দেওয়া হলেও তিনি ফোন ধরেননি।
জয়দেবপুর থানার ভারপ্রাপ্ত কর্মকর্তা (ওসি) আমিনুল ইসলাম জানান, যে মোবাইল নম্বর থেকে জেলা প্রশাসককে হুমকি দেওয়া হয়েছে, সেই নম্বরটির মালিক কে, তা তদন্ত করে দেখা হচ্ছে। পরে আইনগত ব্যবস্থা নেওয়া হবে।
উল্লেখ্য, হোটেল রাজমণি ইন্টারন্যাশনালে দীর্ঘদিন ধরে অসামাজিক কার্যকলাপ চলছে বলে অভিযোগ রয়েছে। এসব বন্ধে এলাকার মানুষ মানববন্ধন ও বিক্ষোভ করেছে।
