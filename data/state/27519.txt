
ময়মনসিংহের ত্রিশাল উপজেলায় অবস্থিত জাতীয় কবি কাজী নজরুল ইসলাম বিশ্ববিদ্যালয়ের শিক্ষক সুব্রত কুমার দেকে পিটিয়ে জখম করেছে একদল দুর্বৃত্ত। গতকাল বুধবার সন্ধ্যায় ময়মনসিংহ শহরের গাঙ্গিনারপার এলাকায় এ ঘটনা ঘটে।বিশ্ববিদ্যালয় সূত্রে জানা যায়, সুব্রত কুমার দে হিসাববিজ্ঞান ও তথ্যপদ্ধতি বিভাগের বিভাগীয় প্রধান ও ব্যবসায় অনুষদের ডিন। একই সঙ্গে তিনি বিশ্ববিদ্যালয়ের অর্থ-সংক্রান্ত কমিটির পরিচালকের দায়িত্বও পালন করছেন।পুলিশ, বিশ্ববিদ্যালয়ের একাধিক শিক্ষক ও কর্মকর্তা এবং প্রত্যক্ষদর্শীদের সূত্রে জানা যায়, গতকাল বুধবার সন্ধ্যা সাতটার দিকে সুব্রত কুমার দে বিশ্ববিদ্যালয়ের মাইক্রোবাস থেকে গাঙ্গিনারপার এলাকায় নিজের বাসার সামনে নামেন। এ সময় ১৫-২০ জন দুর্বৃত্ত তাঁকে ঘিরে ধরে কিল-ঘুষি মারেন এবং পিটুনি দেন। এতে তাঁর নাক ও মুখ দিয়ে প্রচুর রক্তক্ষরণ হয়। তিনি জ্ঞান হারিয়ে ফেলেন।প্রত্যক্ষদর্শী একাধিক ব্যক্তি প্রথম আলোকে জানান, মারধর করার সময় দুর্বৃত্তরা ‘আমাদের বিল বাড়ায়া দেস না কেন’ বলেও সুব্রত কুমারের কাছে জানতে চায়। এ সময় দুর্বৃত্তরা সুব্রত কুমারের মুঠোফোনটিও নিয়ে যায়। পরে স্থানীয় লোকজন ছুটে এলে দুর্বৃত্তরা পালিয়ে যায়। লোকজন দ্রুত সুব্রত কুমারকে উদ্ধার করে ময়মনসিংহ মেডিকেল কলেজ হাসপাতালে নিয়ে যান।
