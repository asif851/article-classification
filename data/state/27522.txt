
ঢাকায় ইউরোপীয় ইউনিয়নের (ইইউ) রাষ্ট্রদূত পিয়েরে মায়াদু বলেছেন, আগামী ডিসেম্বরে ব্রাসেলসে অনুষ্ঠেয় বাংলাদেশ-ইইউ যৌথ কমিশনের বৈঠকে বাংলাদেশের নির্বাচন কমিশন (ইসি) পুনর্গঠন নিয়ে আলোচনা হবে।
আজ সোমবার রাজধানীর একটি হোটেলে ‘ডিক্যাব টক’ অনুষ্ঠানে সাংবাদিকদের প্রশ্নের জবাবে তিনি এ মন্তব্য করেন।
আগামী ২০ ডিসেম্বর ব্রাসেলসে যৌথ কমিশনের উপগ্রুপের বৈঠক অনুষ্ঠানের কথা রয়েছে।
জঙ্গি হামলা-পরবর্তী বাংলাদেশ নিরাপত্তা পরিস্থিতি সম্পর্কে জানতে চাইলে মায়াদু বলেন, আগের চেয়ে পরিস্থিতির অনেক উন্নতি হয়েছে। তবে নিরাপত্তা মানে শুধু কূটনৈতিকদের নিরাপত্তা নিয়ে ভাবলে চলবে না; সারা দেশের নিরাপত্তার বিষয়টিকে বিবেচনায় নিতে হবে। তাই সমন্বিত উপায়ে আরও কিছু পদক্ষেপ নেওয়া প্রয়োজন।
এই রাষ্ট্রদূতের মতে চীনের প্রেসিডেন্টের বাংলাদেশ সফর, ইংল্যান্ড ক্রিকেট দলের সফর প্রমাণ করে বাংলাদেশে নিরাপত্তা পরিস্থিতির উন্নতি হয়েছে।   ডিক্যাব সভাপতি আঙ্গুর নাহার মন্টির সঞ্চালনায় অনুষ্ঠানে স্বাগত বক্তব্য দেন সংগঠনের সাধারণ সম্পাদক পান্থ রহমান।
