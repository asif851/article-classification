
আজ বিকেল থেকেই অগণিত দৃষ্টি আকাশে খুঁজবে এক ফালি বাঁকা চাঁদ। চোখে পড়লেই প্রতীক্ষার অবসান। বয়ে যাবে আনন্দের হিল্লোল। সরকারি ঘোষণার পাশাপাশি টিভি-বেতারে বাজাতে থাকবে জাতীয় কবি কাজী নজরুলের কালজয়ী সেই গানের সুর ‘ও মন রমজানের ঐ রোজার শেষে এল খুশীর ঈদ...’। পাড়া-মহল্লার মসজিদ থেকে ভেসে আসবে ‘ঈদ মোবারক’ ধ্বনি।
ঈদুল ফিতর নিয়ে বরাবরই এই আনন্দময় অনিশ্চয়তাটি থেকেই যায়। আজ বৃহস্পতিবার শাওয়াল মাসের চাঁদ উঠলে ঈদ হবে কাল শুক্রবার। আর যদি চাঁদ দেখা না-ও যায়, তাতে আফসোস নেই, সে ক্ষেত্রে রোজা ৩০টি পূর্ণ হবে। ঈদ হবে শনিবার। ঈদের দিনটি ধনী-গরিব, আশরাফ-আতরাফনির্বিশেষে সবাইকে এক কাতারে দাঁড় করায়। এদিক থেকে ঈদ কেবল আনন্দের বার্তাই নিয়ে আসে না, উদ্ভাসিত হয় ইসলামের সাম্যের এক বড় পরিচয়।
একটা মাস ছিল সংযমের। মহান আল্লাহর সান্নিধ্য লাভের আশায় রোজা পালন করেছেন কোটি মানুষ। কোরআন শরিফ পাঠ করেছেন, দান-খয়রাত করেছেন, মগ্ন থেকেছেন ইবাদত-বন্দেগিতে। এর পাশাপাশি ছিল সবার জন্য নতুন পোশাক সংগ্রহের চেষ্টা। উৎসবের জন্য নিজের আর প্রিয়জনের জন্য সাধ্যমতো পোশাক-আশাক কেনার আনন্দই বা কম কিসের! সব শেষে প্রিয়জনের সঙ্গে ঈদের আনন্দ ভাগ করতে বহু কষ্টে বাড়ি ফেরার আয়োজন। পুরো একটি মাস যেন আবর্তিত হয়েছে এই ঈদকে ঘিরে।
আজ চাঁদ দেখা গেলে ঘরে ঘরে শুরু হবে সাধ্যমতো উপাদেয় খাবারের আয়োজনের তোড়জোড়। ‘সেমাইয়ের ঈদ’ নামে প্রচলিত এই ঈদে নানা রকম সেমাইয়ের সঙ্গে থাকবে ফিরনি, পিঠা, পায়েস, পোলাও, কোরমাসহ সুস্বাদু খাবারের আয়োজন। বিশেষ আয়োজন থেকে বাদ যাবে না রোগী, বন্দী বা বিভিন্ন পেশায় নিয়োজিত কর্মীরাও। হাসপাতাল, এতিমখানা ও বন্দীদের জন্য কারাগারগুলোতে উন্নতমানের খাবারের ব্যবস্থা থাকবে প্রথাগতভাবে। সরকারি শিশু সদন, ছোটমণি নিবাস, সামাজিক প্রতিবন্ধী কেন্দ্র, আশ্রয়কেন্দ্র, বৃদ্ধাশ্রম, ভবঘুরে কল্যাণকেন্দ্র ও দুস্থ কল্যাণকেন্দ্রেও থাকবে বিশেষ খাবার ও বিনোদনের ব্যবস্থা।
ঈদ উপলক্ষে দৈনিক পত্রিকাগুলো ইতিমধ্যে প্রকাশ করেছে বিশেষ ক্রোড়পত্র। আর এই আনন্দকে বাড়িয়ে দিতে আছে বিভিন্ন টেলিভিশন চ্যানেলের ঈদের বিশেষ অনুষ্ঠানমালা।
ঈদের দিন গণভবনে সকাল সাড়ে নয়টা থেকে রাজনীতিক, কবি, সাহিত্যিক, লেখক, সাংবাদিক, শিক্ষকসহ বিভিন্ন শ্রেণী ও পেশার মানুষের সঙ্গে এবং সাড়ে ১১টায় কূটনীতিক ও বিচারপতিদের সঙ্গে শুভেচ্ছা বিনিময় করবেন প্রধানমন্ত্রী শেখ হাসিনা।
বিএনপির চেয়ারপারসন ও বিরোধীদলীয় নেতা বেগম খালেদা জিয়া ঈদের দিন বঙ্গবন্ধু আন্তর্জাতিক সম্মেলন কেন্দ্রে বিশিষ্ট নাগরিকদের সঙ্গে বেলা ১১টা থেকে সোয়া ১২টা পর্যন্ত এবং কূটনীতিকদের সঙ্গে দুপুর সোয়া ১২টা থেকে পৌনে একটা পর্যন্ত শুভেচ্ছা বিনিময় করবেন।
বাণী: পবিত্র ঈদুল ফিতর উপলক্ষে পৃথক বাণীতে দেশবাসীকে শুভেচ্ছা জানিয়েছেন রাষ্ট্রপতি মো. আবদুল হামিদ, প্রধানমন্ত্রী শেখ হাসিনা ও বিরোধীদলীয় নেতা খালেদা জিয়া। এসব বাণীতে তাঁরা শুভেচ্ছা জানানোর পাশাপাশি দেশবাসীর মঙ্গল কামনা করেছেন।
