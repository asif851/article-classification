
মংলা বন্দরের পশুর চ্যানেলের হাড়বাড়িয়া এলাকায় সিমেন্টের কাঁচামালবোঝাই (ক্লিংকার) একটি কার্গো জাহাজ ডুবে গেছে। আজ শুক্রবার সকাল ১০টার দিকে এ দুর্ঘটনা ঘটে। দুপুর সাড়ে ১২টায় শেষ খবর পাওয়া পর্যন্ত ওই চ্যানেলে নৌচলাচল বন্ধ রয়েছে।
মংলা বন্দরের হারবার বিভাগ সূত্রে জানা যায়, জাহাজে আটজন ছিলেন। সবাই সাঁতরে তীরে উঠেছেন।
বন্দরের হারবার বিভাগ জানায়, পশুর চ্যানেলের হাড়বাড়িয়ায় চীনা পতাকাবাহী এমভি তাইহাইহু জাহাজ থেকে ৬৩০ মেট্রিকটন ক্লিংকার বোঝাই করে কার্গো জাহাজ এমভি হাজেরা-১ যাত্রা শুরু করে। জাহাজটি খুলনার রূপসা এলাকার সেভেন সার্কেল সিমেন্ট ফ্যাক্টরির দিকে যাচ্ছিল। এ সময় তলা ফেটে কার্গো জাহাজটি ডুবে যায়।
মংলা বন্দর কর্তৃপক্ষের হারবার মাস্টার কমান্ডার কে এম আখতারুজ্জামানের ভাষ্য, জাহাজটি বন্দরের মূল চ্যানেলে ডুবে যাওয়ায় ওই চ্যানেল দিয়ে সব ধরনের নৌচলাচল বন্ধ রয়েছে। ডুবে যাওয়া জাহাজটি শনাক্ত করতে দুপুর থেকে ওই এলাকায় নৌবাহিনীর সদস্যরা কাজ করছেন। ঘটনা তদন্তে বন্দর কর্তৃপক্ষের পক্ষ থেকে একটি তদন্ত কমিটি গঠন করা হবে।
কার্গো জাহাজটির মালিকানাধীন প্রতিষ্ঠান তিতিরপাড়া নেভিগেশন  কোম্পানির স্বত্বাধিকারী বাদশা হাওলাদারের দাবি, পশুর চ্যানেল দিয়ে কনটেইনারবাহী একটি বিদেশি জাহাজ যাওয়ার সময় কার্গো জাহাজের সঙ্গে সংঘর্ষ হয়। এতে কার্গো জাহাজের মাস্টারসহ আটজন কর্মচারী আহত হয়েছেন। তাঁদের মংলা স্বাস্থ্য কমপ্লেক্সে ভর্তি করা হয়েছে। এ দুর্ঘটনায় এক কোটি টাকার ক্ষতি হয়েছে।
