
সাক্ষাতের তারিখ বা ই-টোকেন ছাড়াই ট্যুরিস্ট ভিসা আবেদনপত্র গ্রহণের জন্য ঈদ ক্যাম্পের আয়োজন করেছে ঢাকার ভারতীয় হাইকমিশন। আগামী ৪ থেকে ১৬ জুন (শুক্রবার ১০ জুন ২০১৬ ছাড়া) পর্যন্ত সকাল ৮টা থেকে দুপুর ২টা পর্যন্ত এই আবেদন করা যাবে। ঈদ ভিসা ক্যাম্প হবে ভারতীয় হাইকমিশনের নতুন চ্যান্সেরি কমপ্লেক্স ১-৩ জাতিসংঘ সড়কে।
ভারতীয় হাইকমিশনের এক সংবাদ বিজ্ঞপ্তিতে এ কথা জানানো হয়েছে। বারিধারায় পার্ক রোডের চ্যান্সেরি গেট দিয়ে ক্যাম্পে ঢুকতে হবে। ক্যাম্পের ভেতর কোনো ব্যাগ ও মোবাইল ফোন আনা যাবে না। বাংলাদেশে প্রথমবারের মতো আসন্ন ঈদের ছুটিতে ভারত ভ্রমণ–ইচ্ছুক বাংলাদেশি নাগরিকদের জন্য বিশেষ ব্যবস্থায় এ ক্যাম্পের আয়োজন করা হচ্ছে।তবে যেসব আবেদনকারীর সাক্ষাতের তারিখ বা ই-টোকেন আছে, তাঁরা ঢাকার গুলশান, ধানমন্ডি, উত্তরা ও মতিঝিল এবং ঢাকার বাইরে বরিশাল, ময়মনসিংহ ও খুলনায় আইভিএসি কেন্দ্রে ভিসা আবেদন জমা দিতে পারবেন। মেডিকেল, বিজনেস ও অন্যান্য ভিসা বিভাগের আবেদনপত্র সংশ্লিষ্ট আইভিএসি কেন্দ্রগুলোতে নেওয়া হবে।ঢাকা, খুলনা, বরিশাল ও ময়মনসিংহ বিভাগে বসবাসকারী বাংলাদেশি নাগরিকদের জন্য শুধু এ ক্যাম্প খোলা থাকবে। আবেদনকারীদের স্বশরীরে উপস্থিত হয়ে আবেদনপত্র জমা দিতে হবে। তবে একসঙ্গে ভ্রমণ–ইচ্ছুক পরিবারের সদস্যদের (পিতা-মাতা/ ছেলে-মেয়ে/ স্বামী-স্ত্রী) পক্ষে একজন আবেদনপত্র জমা দিতে পারবেন।আবেদনকারীর পাসপোর্টের মেয়াদ আবেদন করার তারিখ থেকে কমপক্ষে ছয় মাস থাকতে হবে এবং পাসপোর্টে কমপক্ষে দুটি খালি পৃষ্ঠা থাকতে হবে।ভিসা আবেদন গ্রহণের জন্য ভারতীয় হাইকমিশনের আউটসোর্সিং এজেন্সি ইন্ডিয়ান ভিসা অ্যাপলিকেশন সেন্টারের ভিসা প্রসেসিং ফি ৬০০ টাকা। ভিসা প্রসেসিং ফি ছাড়া আর কোনো ভিসা ফি নেই। ভিসা প্রদানের ক্ষেত্রে ভারতীয় হাইকমিশনের কোনো এজেন্ট বা মাধ্যম নেই। ভিসা করে দেওয়ার প্রতিশ্রুতি দানকারী ব্যক্তিকে কোনো টাকা না দেওয়ার জন্যও বিজ্ঞপ্তিতে পরামর্শ দেওয়া হয়েছে। যেকোনো তথ্যের জন্য ০৯৬১২ ৩৩৩৬৬৬ এবং ০৯৬১৪ ৩৩৩৬৬৬ ফোন করতে বলা হয়েছে।এদিকে অপর এক সংবাদ বিজ্ঞপ্তিতে বলা হয়েছে, ৩০ মে থেকে ট্যুরিস্ট ভিসা আবেদনকারীদের সাক্ষাতের তারিখ একবার ব্যবহারযোগ্য পাসওয়ার্ডসহ আবেদনকারীদের মোবাইল ফোনে এসএমএস করা হবে। ট্যুরিস্ট ভিসা আবেদনকারীদের অবশ্যই এই এসএমএস দেখিয়ে আইভিএসি কেন্দ্রে ঢুকতে হবে এবং আবেদনপত্র জমা দিতে হবে।এ কারণে আবেদনকারীদের অবশ্যই আবেদনপত্র পূরণের সময় নিজের সঠিক মোবাইল ফোন নম্বর দিতে হবে এবং অনলাইন সাক্ষাতের জন্য আবেদন করতে হবে। ইতিমধ্যে ৫ জুন ২০১৬ পর্যন্ত যেসব ট্যুরিস্ট ভিসা আবেদনকারী সাক্ষাতের তারিখ পেয়েছেন, তাঁদের জন্য এ ঘোষণা প্রযোজ্য হবে না।
