
তিতাস গ্যাসের ব্যবস্থাপনা পরিচালক (এমডি) নওশাদ ইসলামসহ প্রতিষ্ঠানটির চারজনকে সম্পদ বিবরণী দাখিলের নোটিশ দেবে দুর্নীতি দমন কমিশন (দুদক)। গতকাল বুধবার সম্পদ বিবরণী নোটিশ জারির অনুমোদন দেয় দুদক।অন্যরা হলেন তিতাস গ্যাসের উপমহাব্যবস্থাপক রফিকুল আলম, উপসহকারী প্রকৌশলী মোফাজ্জল হোসন ও কর্মচারী নুরুল হক মোল্লা।দুদক সূত্র জানায়, এই চারজনের বিরুদ্ধে জ্ঞাত আয়বহির্ভূত বিপুল সম্পদ অর্জনের অভিযোগ অনুসন্ধান করছেন দুদকের সমন্বিত জেলা কার্যালয় ঢাকা-২-এর সহকারী পরিচালক শামছুল আলম। কমিশনের প্রাথমিক অনুসন্ধানে এসব অভিযোগের প্রমাণ মেলায় তাদের কাছে সম্পদ বিবরণী চেয়ে নোটিশ জারির অনুমোদন দেওয়া হয়।আইসিবির ডিএমডিকে জিজ্ঞাসাবাদ: প্রতারণার মাধ্যমে গ্রাহকের অর্থ আত্মসাতের অভিযোগ অনুসন্ধানের অংশ হিসেবে ইনভেস্টমেন্ট করপোরেশন অব বাংলাদেশের (আইসিবি) উপব্যবস্থাপনা পরিচালক মো. মশিউর রহমানকে জিজ্ঞাসাবাদ করেছে দুদক। গতকাল দুদকের সহকারী পরিচালক মো. আল আমিন তাঁকে জিজ্ঞাসাবাদ করেন।পুঁজিবাজারের তালিকাভুক্ত রাষ্ট্রায়ত্ত প্রতিষ্ঠান আইসিবির সহযোগী প্রতিষ্ঠান আইসিবি ক্যাপিটাল ম্যানেজমেন্ট লিমিটেডের পরিচালক ও প্রধান নির্বাহী কর্মকর্তা পদে কর্মরত রয়েছেন মশিউর রহমান।
