
কূটনীতিক সুবিধার অপব্যবহারের দায়ে আবারও দুটি বিলাসবহুল গাড়ি আটক করেছে শুল্ক গোয়েন্দারা। আজ বৃহস্পতিবার শুল্ক গোয়েন্দা ও তদন্ত অধিদপ্তরের চলমান চোরাচালান ও শুল্ক ফাঁকি প্রতিরোধ অভিযানের অংশ হিসেবে গাড়ি দুটি আটক করা হয়।
গাড়ি দুটির একটি বিএমডব্লিউ এবং আরেকটি প্রাডো। এগুলোর বর্তমান বাজারমূল্য আনুমানিক ১ কোটি টাকা।
অধিদপ্তরের তথ্য অনুযায়ী, আজ বেলা ১১টায় মো. মুকুল হোসেন এবং মো. আশরাফ আলী নামের দুই ব্যক্তির মাধ্যমে বর্তমান ব্যবহারকারী গাড়ি দুটি স্বেচ্ছায় কাকরাইলে শুল্ক গোয়েন্দা সদর দপ্তরে জমা দেন। প্রাথমিক অনুসন্ধানে দেখা যায়, গাড়ি দুটি বাংলাদেশে কোনো একটি বিদেশি দূতাবাসের নামে আমদানি করা হয়েছিল। কিন্তু পরে কাস্টমস আইন অনুযায়ী গাড়িগুলো সুষ্ঠুভাবে নিষ্পত্তি না করে একজন অভিজাত ব্যবসায়ীর কাছে হস্তান্তর করা হয়। ওই ব্যবসায়ী দীর্ঘদিন ধরে গাড়ি দুটি ব্যবহার করলেও কাগজপত্রে যথাযথভাবে গাড়ির মালিকানা পরিবর্তন করেননি। তিনি অবৈধভাবে গাড়ি দুটি ব্যবহার করে আসছিলেন। কূটনৈতিক সুবিধার অপব্যবহারের বিরুদ্ধে শুল্ক গোয়েন্দার চলমান সাঁড়াশি অভিযানের কারণে গাড়ি দুটি দীর্ঘদিন ধরে মিরপুর ১২ এলাকার একটি ওয়ার্কশপে লুকিয়ে রাখা হয়েছিল।
গোপন সংবাদের ভিত্তিতে এই দপ্তর থেকে গাড়ির বিষয়ে যোগাযোগ করা হলে ওই ব্যবসায়ী আজ তাঁর প্রতিনিধিদের মাধ্যমে স্বেচ্ছায় গাড়ি দুটি শুল্ক গোয়েন্দা সদর দপ্তরে জমা দেন।
এ ব্যাপারে দোষী ব্যক্তিদের বিরুদ্ধে শাস্তিমূলক ব্যবস্থা গ্রহণ করা হবে বলে জানিয়েছে অধিদপ্তর।
