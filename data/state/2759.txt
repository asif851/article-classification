
দিনাজপুর শহরের লিলি সিনেমা হলের মোড়ে আজ রোববার ভোরে ট্রাকের ধাক্কায় বিরল উপজেলার কৃষি কর্মকর্তা গণেশ রায় (৪৮) নিহত হয়েছেন। দুর্ঘটনায় আহত তাঁর স্ত্রীকে দিনাজপুর মেডিকেল কলেজ হাসপাতালে ভর্তি করা হয়েছে।
পুলিশ ও প্রত্যক্ষদর্শীরা জানায়, আজ ভোর সাড়ে পাঁচটার দিকে মোটরসাইকেলে করে গণেশ রায় স্ত্রী মুক্তি রায় (৩৫) ও মেয়ে মৃত্তিকা রায়কে (১২) নিয়ে দিনাজপুর রেলস্টেশনের দিকে যাচ্ছিলেন। পথে শহরের লিলি সিনেমা হলের মোড় এলাকায় একটি ট্রাক ওই মোটরসাইকেলকে ধাক্কা দেয়। এতে ঘটনাস্থলেই গণেশের মৃত্যু হয়। ছিটকে পড়ে তাঁর স্ত্রী গুরুতর আহত হন, তবে মেয়ে অক্ষত থাকে। মা-মেয়েকে দিনাজপুর মেডিকেল কলেজ হাসপাতালে ভর্তি করা হয়।
হাসপাতালে মৃত্তিকা রায় জানায়, তার বাবা দিনাজপুরের বিরল উপজেলার উপসকহারী কৃষি কর্মকর্তা। তাদের গ্রামের বাড়ি কুড়িগ্রামে। তারা দিনাজপুর শহরের কালীতলা এলাকায় থাকে। মৃত্তিকা রংপুর সরকারি বালিকা উচ্চবিদ্যালয়ের ছাত্রী। আজ সকাল ১০টা থেকে তার পরীক্ষা। তাই মাকে নিয়ে রংপুরে যাওয়ার জন্য দিনাজপুর রেলস্টেশনের দিকে যাচ্ছিল তারা। ভোর পাঁচটা ৪০ মিনিটে রংপুরগামী দোলন-চাঁপা এক্সপ্রেস ট্রেনটি ধরার জন্য বাবা তাঁর মোটরসাইকেলে করে মা-মেয়েকে রেলস্টেশনে পৌঁছে দিতে যাচ্ছিলেন।
দিনাজপুর মেডিকেল কলেজ হাসপাতালের সার্জারি বিভাগের চিকিত্সক এ টি এম জিল্লুর রহমান প্রথম আলো ডটকমকে বলেন, মুক্তি রায়ের অবস্থা আশঙ্কাজনক। ৭২ ঘণ্টার আগে কিছু বলা সম্ভব নয়।
