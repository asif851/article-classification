
চট্টগ্রাম বন্দরের প্রাণপ্রবাহ কর্ণফুলী নদীর নাব্যতা হ্রাস পাওয়ায় গভীর উদ্বেগ প্রকাশ করেছেন চট্টগ্রাম নগর আওয়ামী লীগের সভাপতি এ বি এম মহিউদ্দিন চৌধুরী।
গতকাল মঙ্গলবার পত্রিকা কার্যালয়ে পাঠানো এক বিবৃতিতে মহিউদ্দিন চৌধুরী এই উদ্বেগ প্রকাশ করেন।
বিবৃতিতে বলা হয়, পিলার সেতু (শাহ আমানত সেতু) নির্মাণের কারণে কর্ণফুলী নদীতে পলি জমছে। এতে কর্ণফুলী নাব্যতা হারাচ্ছে। এই নদীর নাব্যতা পিলার সেতু নির্মাণের আগে ৯ মিটার ছিল। সেখানে বর্তমানে ৮ দশমিক ৫ মিটার এবং উজানের দিকে ১ ও ২ নম্বর জেটিতে ৭ দশমিক ৫ মিটারে নেমে এসেছে। এই পরিস্থিতিতে কর্ণফুলী নদীতে নিয়মিতভাবে ড্রেজিং ব্যবস্থা চালু করা অপরিহার্য।
বিবৃতিতে মহিউদ্দিন চৌধুরী আরও বলেন, ‘দেশের অর্থনৈতিক উন্নয়নের সঙ্গে পাল্লা দিয়ে আমাদের আমদানি বাণিজ্য বৃদ্ধি পেয়েছে। বিশেষ করে লৌহ এবং ইস্পাতশিল্পের বিপুল পরিমাণ মালামাল, গম ও পোশাকশিল্পের আনুষঙ্গিক মালামাল আমদানি হচ্ছে। এ অবস্থায় আনুপাতিক হারে বন্দরের অবকাঠামোগত উন্নয়ন হয়নি।’
বিবৃতিতে আরও বলা হয়, বর্তমানে জেটি সুবিধার অভাবে লাইটার জাহাজগুলোকে পণ্য নিয়ে দীর্ঘ সময় সাগরে অথবা নদীতে ভাসতে হয়। ফলে ‘মাদার ভ্যাসেল’ বা বড় জাহাজের বন্দরে অবস্থানের সময় দীর্ঘায়িত হচ্ছে। এতে আমদানিকারকদের বিপুল অঙ্কের ব্যয় বহন করতে হচ্ছে। প্রকারান্তরে তা সাধারণ ভোক্তাশ্রেণির ওপর চাপিয়ে দেওয়া হচ্ছে। এ পরিস্থিতিতে একদিকে বিভিন্ন পণ্যের যেমন দাম বৃদ্ধি পাচ্ছে, তেমনি দেশের বিপুল বৈদেশিক মুদ্রাও খরচ হচ্ছে।
