
মুন্সিগঞ্জের গজারিয়া উপজেলায় ঢাকা-চট্টগ্রাম মহাসড়কে মেঘনা সেতুর ওপর আজ শুক্রবার সকালে একটি ট্রাক বিকল হওয়ায় সব ধরনের যানচলাচল বন্ধ রয়েছে।
এতে সেতুর দুই প্রান্তে অন্তত ২০ কিলোমিটার সড়কজুড়ে যানবাহন আটকা পড়েছে। এতে দুর্ভোগ পোহাচ্ছেন যাত্রীরা।
১৮ দলের ডাকা টানা ৭১ ঘণ্টা অবরোধের পর আজ ছুটির দিনে চলাচলের সুযোগ হওয়ায় সড়কগুলোতে যানবাহনের ভিড় দেখা যাচ্ছে।
পুলিশ ও প্রত্যক্ষদর্শীরা জানায়, সকাল সাড়ে নয়টার দিকে ওই সেতুর ওপর চট্টগ্রামগামী একটি ট্রাক হঠাত্ বিকল হয়ে পড়ে। এতে ওই যানজটের সৃষ্টি হয়। ঘটনাস্থলে পুলিশ গিয়ে ট্রাকটি সরানোর চেষ্টা চালাচ্ছে।
ভবেরচর হাইওয়ে পুলিশ ফাঁড়ির দায়িত্বপ্রাপ্ত কর্মকর্তা সার্জেন্ট সাইফুল ইসলাম বলেন, রেকার এনে ট্রাকটি সরানোর চেষ্টা চলছে। শিগগিরই যানচলাচল স্বাভাবিক হবে।
ঘটনাস্থলে আটকে পড়া কুমিল্লা থেকে ঢাকাগামী বাসের যাত্রী কামরুননেসা প্রথম আলো ডটকমকে বলেন, কুমিল্লা থেকে তিন ঘণ্টার মধ্যে ঢাকা পৌঁছানোর কথা। সেতুতে আটকে পড়ায় চার ঘণ্টায়ও ঢাকা পৌঁছানো সম্ভব হচ্ছে না।
