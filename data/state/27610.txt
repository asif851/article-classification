
সিরাজগঞ্জের কাজীপুরের চরাঞ্চলের যমুনা নদীর নাটুয়ারপাড়া থেকে পশ্চিম দিকে প্রায় দুই কিলোমিটার পর্যন্ত বন্যা নিয়ন্ত্রণ বাঁধ নির্মাণের দাবিতে চর এলাকার ছয়টি ইউনিয়নের অধিবাসীরা মানববন্ধন করেছে। গতকাল বুধবার সকালে নাটুয়াপাড়া হাট এলাকায় ঘণ্টাব্যাপী এ কর্মসূচি পালন করা হয়।মানববন্ধন চলাকালে বক্তব্য দেন কাজীপুর উপজেলা চেয়ারম্যান মোজাম্মেল হক সরকার, নাটুয়ারপাড়া ইউপি চেয়ারম্যান আবদুল মান্নান, সাবেক চেয়ারম্যান তোজাম্মেল হক, ইউপি সদস্য রুহুল আমিন, বেল্লাল হোসেন প্রমুখ।বক্তারা বলেন, নাটুয়ার পাড়া ইউনিয়নের নাটুয়ারপাড়ায় একটি প্রসিদ্ধ হাট গড়ে উঠেছে। প্রায় দেড় দশকে যমুনা নদী নাটুয়ারপাড়া অংশে ব্যাপক ভাঙনের কারণে হাটের স্থানসহ বিভিন্ন ব্যবসাপ্রতিষ্ঠান নদীগর্ভে বিলীন হয়েছে। দ্রুত বন্যা নিয়ন্ত্রণ বাঁধ নির্মাণ করে এ এলাকাকে রক্ষা করা দরকার।
