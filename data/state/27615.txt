
চট্টগ্রামে গোয়েন্দা (ডিবি) পুলিশ ও র‌্যাব পরিচয়ে এক ব্যবসায়ীর কাছ থেকে সোনার বার ছিনতাইয়ের মামলায় দুই পুলিশসহ তিনজনের বিরুদ্ধে অভিযোগ গঠনের মাধ্যমে বিচার শুরু হয়েছে। তাঁরা হলেন সহকারী উপপরিদর্শক (এএসআই) মিজানুর রহমান, কনস্টেবল খান এ আলম ও পুলিশের সোর্স আল আমিন। বরখাস্ত হওয়া দুই পুলিশ সদস্য নগরের কোতোয়ালি থানার এনায়েত বাজার পুলিশ ফাঁড়িতে কর্মরত ছিলেন।
গতকাল রোববার চট্টগ্রাম মুখ্য মহানগর হাকিম মো. শাহজাহান কবিরের আদালতে ওই তিনজনের বিরুদ্ধে অভিযোগ গঠন করা হয়। আদালত আগামী ২৬ অক্টোবর সাক্ষ্য গ্রহণের দিন ধার্য রাখেন।
গত বছরের ২১ সেপ্টেম্বর নগরের লাভ লেন এলাকায় জুয়েলারি দোকানের মালিক দোলন বিশ্বাসের কাছ থেকে র‌্যাব ও ডিবি পুলিশ পরিচয় দিয়ে ১০২ ভরি ওজনের আটটি সোনার বার ছিনতাই করা হয়। এ ঘটনার পরদিন তিনি বাদী হয়ে অজ্ঞাতপরিচয় ব্যক্তিদের আসামি করে কোতোয়ালি থানায় ছিনতাইয়ের মামলা করেন। নগর পুলিশ কমিশনারের নির্দেশে কোতোয়ালি থানা-পুলিশ মামলাটি তদন্ত শুরু করে। প্রাথমিকভাবে তদন্তে সত্যতা পাওয়ায় এনায়েত বাজার পুলিশ ফাঁড়ির এএসআই মিজানুর রহমান ও কনস্টেবল খান এ আলমকে পুলিশ কমিশনারের নির্দেশে সাময়িক বরখাস্ত করা হয়। নগরের বন্দর এলাকা থেকে গ্রেপ্তার করা হয় পুলিশের সোর্স আল আমিনকে।
ছিনতাই হওয়া আটটি সোনার বারের মধ্যে আল আমিনের কাছ থেকে চারটি, দুই পুলিশের কাছ থেকে দুটি করে চারটি সোনার বার উদ্ধার করে কোতোয়ালি থানা-পুলিশ। গত বছরের ১৫ ডিসেম্বর তাঁদের এই মামলায় গ্রেপ্তার দেখিয়ে আদালতের মাধ্যমে কারাগারে পাঠানো হয়। তদন্ত শেষে চলতি বছরের ১০ মে আদালতে অভিযোগপত্র জমা দেয় পুলিশ।
চট্টগ্রাম মুখ্য মহানগর হাকিম আদালতের সরকারি কৌঁসুলি আবিদ হোসেন প্রথম আলোকে বলেন, তিন আসামির মধ্যে দুই পুলিশ সদস্য জামিনে রয়েছেন। কারাগারে আছেন সোর্স আল আমিন। শুনানির সময় তাঁরা তিনজনই আদালতে উপস্থিত ছিলেন। তাঁদের আইনজীবী অভিযোগ গঠন থেকে অব্যাহতির আবেদন করেন। রাষ্ট্রপক্ষ থেকে বিরোধিতা করা হয়। শুনানি শেষে আদালত তাঁদের বিরুদ্ধে অভিযোগ গঠন করেন।
 
