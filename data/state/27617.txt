
রংপুরে ঘুষের টাকাসহ প্রাথমিক শিক্ষা অধিদপ্তর রংপুর বিভাগীয় কার্যালয়ের উপপরিচালক সিরাজুল ইসলামকে সোমবার গ্রেপ্তার করেছে দুর্নীতি দমন কমিশন (দুদক)। 
দুদকের রংপুর কার্যালয়ের সহকারী পরিচালক জাহাঙ্গীর আলম জানান, সোমবার সন্ধ্যা পৌনে সাতটার দিকে রংপুর প্রাথমিক শিক্ষা বিভাগীয় কার্যালয়ে অভিযান চালানো হয়। ঢাকা থেকে আসা ঢাকা বিভাগীয় দুদক কার্যালয়ের পরিচালক নাসিম আনোয়ারের নেতৃত্বে সাত সদস্যের একটি দল ওই অভিযান চালায়। অভিযানে ওই শিক্ষা কর্মকর্তার ড্রয়ার থেকে ৬০ হাজার উদ্ধার করে। এই টাকা নেওয়া হয়েছিল ঠাকুরগাঁওয়ের হরিপুর উপজেলার বালিহারা সরকারি প্রাথমিক বিদ্যালয়ের সহকারী শিক্ষক শারমিন আকতারের কাছ থেকে। তিনি (শিক্ষক) তাঁর বদলির জন্য দীর্ঘদিন ধরে ঘুরছিলেন। শেষে তাঁর (উপপরিচালক) দাবি করা ৬০ হাজার টাকা ঘুষ হিসেবে সোমবার সন্ধ্যার আগে দেওয়া হয়। আর ওত পেতে থাকা দুদকের দলটি ঘুষের টাকাসহ ওই কর্মকর্তাকে আটক করে।
এ ঘটনায় ঢাকা বিভাগীয় দুদক কার্যালয়ের সহকারী পরিচালক মাসুদুর রহমান বাদী হয়ে রংপুর কোতোয়ালি থানায় একটি মামলা করেছেন।
