
কিশোরগঞ্জের নিকলী উপজেলার পুরানহাটি গ্রামে মা ও ছেলেশিশুর রহস্যজনক মৃত্যুর ঘটনায় মামলা হয়েছে। গত বৃহস্পতিবার রাতে গৃহবধূর বাবা রজব আলী বাদী হয়ে নিকলী থানায় হত্যা মামলা করেন। এতে গৃহবধূর স্বামী মাসুদ মিয়ার নাম উল্লেখ করে এবং অজ্ঞাতনামা আরও কয়েকজনকে আসামি করা হয়েছে।এজাহারের বিবরণ অনুযায়ী, মাসুদ (৩০) ও তাঁর স্ত্রী শুকতারা বেগম (২২) তাঁদের তিন বছরের ছেলে মাহিমকে নিয়ে মঙ্গলবার রাতে খাবার খেয়ে ঘুমাতে যান। পরদিন সকালে নিজ ঘর থেকে শুকতারা ও মাহিমের লাশ উদ্ধার করে পুলিশ। রজব আলী (বাদী) বলেন, রাতে মাসুদ কয়েকজন সঙ্গী নিয়ে তাঁর (রজব) মেয়ে ও নাতিকে বিষ পান করিয়ে কিংবা বালিশ চাপা দিয়ে হত্যা করে থাকতে পারেন।গতকাল রাত আটটার দিকে মুঠোফোনে জানতে চাইলে মামলা হওয়ার সত্যতা নিশ্চিত করেন নিকলী থানার ভারপ্রাপ্ত কর্মকর্তা (ওসি) মকবুল হোসেন মোল্লা। তিনি প্রথম আলোকে বলেন, গৃহবধূর স্বামী মাসুদকে কারাগারে পাঠানো হয়েছে।
