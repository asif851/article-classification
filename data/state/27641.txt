
কক্সবাজারের চকরিয়া উপজেলায় একটি মাইক্রোবাস ও যাত্রীবাহী বাসের মুখোমুখি সংঘর্ষে মাইক্রোবাসের গ্যাস-সিলিন্ডার বিস্ফোরণের ঘটনায় তিনজন মারা গেছেন। গতকাল বৃহস্পতিবার রাতে হারবাং ইউনিয়নের গয়ালমারা এলাকায় কক্সবাজার-চট্টগ্রাম মহাসড়কে এ দুর্ঘটনা ঘটে। 
বিস্ফোরণে মাইক্রোবাসে আগুন ধরে য়ায়। এতে ওই তিনজন দগ্ধ হয়ে মারা যান। আগুনে পুড়ে আহত হন নয়জন।
মারা যাওয়া ব্যক্তিরা হলেন মাইক্রোবাসের চালক মো. আরিফ (৩২), ঢাকার নিউমার্কেট এলাকার বাসিন্দা মোমেন হোসেনের স্ত্রী আফিয়া বেগম (৪০) ও মো. মাসুদ রানার ছেলে মো. ইয়ামিন (২)।
পুলিশ জানায়, গতকাল রাত ১২টার দিকে কক্সবাজার থেকে ঢাকাগামী শ্যামলী পরিবহনের একটি যাত্রীবাহী বাস চকরিয়ার গয়ালমারা এলাকায় পৌঁছালে ঢাকা থেকে কক্সবাজারগামী একটি প্রাইভেট মাইক্রোবাসের সঙ্গে মুখোমুখি সংঘর্ষ হয়। এতে মাইক্রোবাসের বেশির ভাগ অংশ বাসের ভেতরে ঢুকে যায়। স্থানীয় লোকজন গাড়িটি সরানোর চেষ্টা করার সময় মাইক্রোবাসের গ্যাসের সিলিন্ডার বিস্ফোরণে এতে আগুন ধরে যায়। এ সময় মাইক্রোবাসে থাকা যাত্রীরা দগ্ধ হন। স্থানীয় লোকজন তাঁদের উদ্ধার করে আশপাশের বিভিন্ন হাসপাতালে ভর্তি করেন। আধা ঘণ্টা পর চকরিয়া ফায়ার সার্ভিসের কর্মী ও পুলিশের লোকজন ঘটনাস্থলে পৌঁছে আগুন নিয়ন্ত্রণে আনেন।
দুর্ঘটনায় আহত ব্যক্তিরা হলেন ঢাকার নিউমার্কেট এলাকার বাসিন্দা মাসুদ রানা (৪০), তাঁর স্ত্রী শাহিনুর আক্তার (৩৫), ছেলে বায়েজিদ (৬), মেয়ে স্মৃতি (৯), সাইফুল ইসলাম (৩৫), তাঁর স্ত্রী ববি (৩৫), মেয়ে তাসকিন আক্তার (৮) ও সাদিয়া (৭) এবং গৃহকর্মী রোমানা আক্তার (১৬)।
আহত সাইফুল ইসলাম বলেন, পরিবারের ১২ জন সদস্য বৃহস্পতিবার বিকেলে ঢাকা থেকে কক্সবাজারের উদ্দেশে রওনা দেন। রাত ১২টার দিকে তাঁদের বহনকারী গাড়িটি দুর্ঘটনায় পড়ে।
চিরিংগা হাইওয়ে পুলিশের সার্জেন্ট মাইদুল ইসলাম প্রথম আলোকে বলেন, মাইক্রোবাসটি বেপরোয়া গতিতে চলছিল। একপর্যায়ে চালক নিয়ন্ত্রণ হারালে মাইক্রোবাসটি শ্যামলী পরিবহনের বাসকে মুখোমুখি ধাক্কা দেয়। দুর্ঘটনাকবলিত বাস ও মাইক্রোবাস জব্দ করে পুলিশ ফাঁড়িতে রাখা হয়েছে। আজ শুক্রবার দুপুর পর্যন্ত নিহত ব্যক্তিদের লাশ চকরিয়া উপজেলা স্বাস্থ্য কমপ্লেক্সে রাখা হয়। স্বজনদের খবর দেওয়া হয়েছে। তাঁরা পৌঁছালে লাশ হস্তান্তর করা হবে।
চকরিয়া থানার পরিদর্শক (তদন্ত) মো. কামরুল আজম বলেন, হতাহত সবাই মাইক্রোবাসের যাত্রী। আহত যাত্রীদের প্রথমে চকরিয়া উপজেলা স্বাস্থ্য কমপ্লেক্সসহ বিভিন্ন বেসরকারি হাসপাতালে ভর্তি করা হলেও পরে তাঁদের চট্টগ্রাম মেডিকেল কলেজ হাসপাতালে পাঠানো হয়।
