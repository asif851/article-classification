
শহীদ হামজা ব্রিগেড নামে চট্টগ্রাম কেন্দ্রিক একটি জঙ্গি সংগঠনকে অর্থ জোগান দেওয়ার অভিযোগে গ্রেপ্তার ব্যবসায়ী এনামুল হকের পাঁচ দিনের রিমান্ড মঞ্জুর করেছেন চট্টগ্রামের বাঁশখালী আদালত।
আদালতের সাধারণ নিবন্ধন (জিআরও) শাখার সাইফুল ইসলাম প্রথম আলোকে জানান, তৈরি পোশাক ব্যবসায়ী এনামুল হককে জিজ্ঞাসাবাদের জন্য র‍্যাপিড অ্যাকশন ব্যাটালিয়ন (র‍্যাব)-৭ আজ রোববার দুপুরে সাত দিনের রিমান্ডের আবেদন করেন। শুনানি শেষে জ্যেষ্ঠ বিচারিক হাকিম মো. সাজ্জাদ হোসেন পাঁচ দিনের রিমান্ড মঞ্জুর করেন।
ব্যবসায়ী এনামুলকে গতকাল শনিবার রাতে গাজীপুরে টঙ্গীর তুরাগ থেকে গ্রেপ্তার করা হয়। আজ সকাল ১০টায় তাঁকে নগরের পতেঙ্গা এলাকায় র‍্যাব-৭ এর কার্যালয়ে সাংবাদিকদের সামনে হাজির করা হয়।
এ সময় র‍্যাবের পক্ষ থেকে সাংবাদিকদের জানানো হয়, ২০১৪ সালের ১১ আগস্ট এনামুল ঢাকার উত্তরার ইসলামী ব্যাংকের একটি শাখা থেকে চট্টগ্রামের ওআর নিজাম রোড ইসলামী ব্যাংকের একটি শাখায় ১৬ লাখ টাকা জমা দেন। সানজিদা এন্টারপ্রাইজ নামে একটি হিসাব নম্বরে ওই টাকাগুলো জমা দেওয়া হয়। ওই হিসাব নম্বরটি র‍্যাবের হাতে গ্রেপ্তার শহীদ হামজা ব্রিগেডের সদস্য মনিরুজ্জামান ওরফে ডনের হিসাব নম্বর। এ তথ্য নিশ্চিত হওয়ার পর র‍্যাব গতরাতে এনামুলকে গ্রেপ্তার করে।
সংবাদ সম্মেলনে র‍্যাব-৭ চট্টগ্রামের অধিনায়ক লে. কর্নেল মিফতাহ উদ্দিন আহমেদ সাংবাদিকদের জানান, এনামুলকে প্রাথমিক জিজ্ঞাসাবাদে তাঁরা জানতে পেরেছেন, মনিরুজ্জামানের হিসাব নম্বরে টাকা জমা দেওয়ার চার-পাঁচ দিন আগে তিন ব্যক্তি পোশাক সরবরাহের জন্য এনামুলকে নগদ ১৬ লাখ টাকা দেন। পরে তাঁরা অর্ডারটি বাতিল করে দিয়ে টাকাগুলো সানজিদা এন্টারপ্রাইজের হিসাব নম্বরে জমা দেওয়ার জন্য বলেন।
এনামুল হক যশোর কোতোয়ালি থানার জয়ন্তা এলাকার মতিয়ার রহমানের ছেলে। তাঁকে চট্টগ্রামের বাঁশখালী থানার সন্ত্রাসবিরোধী আইনের একটি মামলায় গ্রেপ্তার দেখানো হয়েছে।
