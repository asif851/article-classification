
বিএনপির চেয়ারপারসন পদে খালেদা জিয়া ও সিনিয়র ভাইস চেয়ারম্যান পদে তাঁর ছেলে তারেক রহমান আবারও নিজ নিজ পদে বিনা প্রতিদ্বন্দ্বিতায় নির্বাচিত হয়েছেন।
তফসিলে আগামী ১৯ মার্চ দলের কাউন্সিলের দিন ভোট হওয়ার দিন ধার্য থাকলেও এই দুই পদে তাঁদের কোনো প্রতিদ্বন্দ্বী না থাকায় দুজনকে আজ রোববার বিকেলে নির্বাচিত ঘোষণা করা হয়। ওই দুই পদে নির্বাচনের জন্য গঠিত নির্বাচন কমিশনের চেয়ারম্যান ও বিএনপির স্থায়ী কমিটির সদস্য জমির উদ্দীন সরকার রাজধানীর নয়াপল্টনে দলের কেন্দ্রীয় কার্যালয়ে এই ঘোষণা দেন। তিনি জানান, খালেদা জিয়া ও তারেক রহমান তিন বছরের জন্য নির্বাচিত হয়েছেন। তবে এর চূড়ান্ত অনুমোদন দেওয়া হবে দলের জাতীয় কাউন্সিলে।বিএনপির ষষ্ঠ কাউন্সিল সামনে রেখে ২ মার্চ চেয়ারম্যান ও সিনিয়র ভাইস চেয়ারম্যান পদে নির্বাচনের মনোনয়নপত্র বিতরণ করা হয়। শুধু খালেদা জিয়া ও তারেক রহমানের পক্ষে মনোনয়নপত্র সংগ্রহ করা হয়। যাচাই বাছাই শেষে আজ ছিল মনোনয়নপত্র প্রত্যাহারের শেষ দিন।বিএনপির প্রতিষ্ঠাতা জিয়াউর রহমানের স্ত্রী খালেদা জিয়া ১৯৮৪ সাল থেকেই দলটির চেয়ারপারসনের দায়িত্বে আছেন। ছয় বছর আগে ২০০৯ সালের ডিসেম্বরে দলের সর্বশেষ কাউন্সিলে সিনিয়র ভাইস চেয়ারম্যান পদ সৃষ্টি করে সেই দায়িত্ব দেওয়া হয় তারেক রহমানকে। এই পদে নির্বাচনের বিধান দলের গঠনতন্ত্রে ছিল না। গত ১০ ফেব্রুয়ারি দলের স্থায়ী কমিটির সভায় গঠনতন্ত্র সংশোধন করে এই বিষয়টি যুক্ত করা হয়।২০০৯ সালের কাউন্সিলেও খালেদা জিয়া ও তারেক রহমান বিএনপির চেয়ারপারসন ও সিনিয়র ভাইস চেয়ারম্যান পদে বিনা প্রতিদ্বন্দ্বিতায় নির্বাচিত হয়েছিলেন।
