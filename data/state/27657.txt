
লক্ষ্মীপুরের রামগঞ্জে আওয়ামী লীগের কার্যালয়ে ভাঙচুর ও অগ্নিসংযোগের অভিযোগে গতকাল বুধবার ১৮-দলীয় জোটের ৫০ জন নেতা-কর্মীর বিরুদ্ধে মামলা হয়েছে।থানা সূত্র জানায়, উপজেলার আকারতমা ওয়ার্ড আওয়ামী লীগের সভাপতি মো. সফিকুল ইসলাম শিবিরের কর্মী বিপ্লব হোসেনকে প্রধান আসামি করে ২৪ জনের নাম উল্লেখ করে ৫০ জন নেতা-কর্মীর বিরুদ্ধে মামলা করেন। ১৮-দলীয় জোটের ৬০ ঘণ্টার হরতালের শেষ দিন গত মঙ্গলবার বিকেলে ১৫ থেকে ২০ জন দুর্বৃত্ত আকারতমা ওয়ার্ড আওয়ামী লীগের কার্যালয়ে ভাঙচুর ও আসবাবে অগ্নিসংযোগ করে।উপজেলা আওয়ামী লীগের সভাপতি মোহাম্মদ শাহাজান বলেন, হরতাল-সমর্থকেরা পরিকল্পিতভাবে আওয়ামী লীগের কার্যালয়ে ভাঙচুর ও অগ্নিসংযোগের ঘটনা ঘটায়।এলডিপির কেন্দ্রীয় যুগ্ম মহাসচিব শাহাদাত হোসেন বলেন, আওয়ামী লীগ পরিকল্পিতভাবে কার্যালয়ে অগ্নিসংযোগ করে বিএনপি, এলডিপি ও জামায়াতের নেতা-কর্মীদের বিরুদ্ধে সাজানো মামলা দিয়ে হয়রানি করছে।
