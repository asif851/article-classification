
ইংরেজি দৈনিক নিউএইজের ঢাকা বিশ্ববিদ্যালয় প্রতিবেদক নাজমুল হুদা ও তাঁর বন্ধু খায়রুজ্জামান শুভকে পিটিয়ে পুলিশ আহত করেছে বলে অভিযোগ পাওয়া গেছে। তাঁরা দুইজন বর্তমানে ঢাকা মেডিকেল কলেজ হাসপাতালে চিকিৎসাধীন।
খায়রুজ্জামান শুভ ঢাকা বিশ্ববিদ্যালয়ের ম্যানেজমেন্টের তৃতীয় বর্ষের ছাত্র। ঢাকা বিশ্ববিদ্যালয় সাংবাদিক সমিতির সাধারণ সম্পাদক সানাউল হক প্রথম আলোকে বলেন, ‘‘আজ রোববার বিকেল ৫টার দিকে নাজমুল হুদা ও খায়রুজ্জামান শুভ নিজের কাজে রাজধানীর বিজয়নগর মোড়ে যান। এ সময় তাঁরা রমনা থানার উপ-পরিদর্শক মেহেদি হাসানকে একজন সঙ্গী নিয়ে মোটরসাইকেলে যেতে দেখেন। নাজমুল এই ছবি তোলেন ( মোটরসাইকেলে দুজন একসঙ্গে চড়া নিষিদ্ধ কমেছে ডিএমপি)। এ সময় মোটরসাইকেল থামিয়ে ছবি তোলার কারণ জানতে চান রমনা থানার পরিদর্শক। নাজমুল হুদা বলেন, ‘মোটরসাইকেলে দুজন বসা নিষিদ্ধ। আপনি নিয়ম ভঙ্গ করেছেন, তাই ছবি তুলেছি।’ এ সময় বিজয় নগর মোড়ে থাকা কিছু পুলিশ সদস্য এসে তাদের গাড়িতে তুলে রমনা থানায় নিয়ে যান। সেখানে তাঁদের বেদম পিটুনি দেওয়া হয়। এতে নাজমুল মাথায় আঘাত পান। শুভও গুরুতর আহত হন।’’ সাংবাদিক সমিতির নেতারা ও নজামুলের হল শাখা ছাত্রলীগের সভাপতি গিয়ে নাজমুল হুদা ও খায়রুজ্জামান শুভকে নিয়ে প্রথমে ঢাকা বিশ্ববিদ্যালয় চিকিৎসা কেন্দ্রে ভর্তি করেন। পরে সেখান থেকে তাদের ঢাকা মেডিকেল কলেজ হাসপাতালে ভর্তি করা হয়েছে।মেডিকেল সেন্টারের কর্তব্যরত চিকিৎসক নুর মোহাম্মদ প্রথম আলোকে বলেন, দুইজনের শরীরে অসংখ্য আঘাতের চিহ্ন রয়েছে। নাজমুলের মাথার একপাশ ফেঁটে গেছে।অভিযোগের ব্যাপারে জানতে মেহেদি হাসানের সঙ্গে যোগাযোগ করা হলে তিনি প্রথম আলোর কাছে দাবি করেন, স্থানীয় লোকজন তাদের মারধোর করেছে। পুলিশ উদ্ধার করে তাদের থানায় নিয়ে আসে। এদিকে রমনা থানার ভারপ্রাপ্ত কর্মকর্তা (ওসি) মসিউর রহমান রাত সাড়ে ১০টার দিকে নাজমুল হুদা ও তাঁর বন্ধু খায়রুজ্জামান শুভকে দেখতে আসেন। এ সময় তিনি সাংবাদিকদের বলেন, এ ঘটনা নিন্দনীয়, অমানবিক। ওই পুলিশ সদস্য তার পেশাদারিত্বের পরিচয় দেয়নি। উর্ধ্বতন কর্তৃপক্ষকে জানানো হয়েছে। এ ব্যাপারে সসর্বোচ্চ বিভাগীয় ব্যবস্থা নেওয়া হবে।
