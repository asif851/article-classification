
পাহাড়ে বিশেষ শাসনব্যবস্থার মাধ্যমে সরকার ক্ষমতার অপব্যবহার করছে বলে অভিযোগ করেছেন পার্বত্য চট্টগ্রাম আঞ্চলিক পরিষদের চেয়ারম্যান জ্যোতিরিন্দ্র বোধিপ্রিয় (সন্তু) লারমা। তিনি বলেন, পাহাড়িদের নিয়নমতান্ত্রিক অধিকার আদায়ের আন্দোলনে নানাভাবে বাধাগ্রস্ত করা হচ্ছে। পাহাড়িদের স্বাভাবিক চলাচলে বাধা দেওয়া হচ্ছে। তাদের জীবন এখন দুর্বিষহ। আইনশৃঙ্খলা পরিস্থিতি বজায় রাখার নামে পাহাড়িদের নানাভাবে হয়রানি করা হচ্ছে। সব সময় ভয় ও আতঙ্কে থাকতে হচ্ছে।
মানবেন্দ্র নারায়ণ লারমার (এমএন লারমা) ৭৮তম জন্মবার্ষিকী উপলক্ষে গতকাল শুক্রবার সকালে রাঙামাটি শিল্পকলা একাডেমি মিলনায়তনে অনুষ্ঠিত আলোচনা সভায় সন্তু লারমা এসব কথা বলেন। জনসংহতি সমিতির রাঙামাটি জেলা কমিটির সভাপতি সুবর্ণ চাকমার সভাপতিত্বে অনুষ্ঠানে প্রধান অতিথি ছিলেন চাকমা সার্কেল প্রধান রাজা দেবাশীষ রায়।
সভায় জনসংহতি সমিতির সভাপতি সন্তু লারমা বলেন, পার্বত্য চট্টগ্রামে পাহাড়িরা এখন লংখ্যালঘু। সাত লাখের বেশি বহিরাগত বাঙালি অনুপ্রবেশ ঘটানো হয়েছে পাহাড়ে। সে কারণে পাহাড়িদের অস্তিত্ব¡বিলুপ্তির পথে। তিনি বলেন, পার্বত্য চুক্তি লঙ্গন করা হচ্ছে। চুক্তি বাস্তবায়ন না হওয়ায় ভূমির অধিকার ফিরে পাচ্ছে না ক্ষতিগ্রস্ত পাহাড়িরা।
অনুষ্ঠানে চাকমা সার্কেল প্রধান রাজা দেবাশীষ রায় বলেন, এমএন লারমা খেটে খাওয়া ও মেহনতি মানুষের পক্ষে ছিলেন। তাঁর আদর্শকে অনুসরণ করা প্রয়োজন।
অনুষ্ঠানে আরও বক্তব্য দেন পার্বত্য চট্টগ্রাম অঞ্চলের আদিবাসী ফোরামের সভাপতি প্রকৃতি রঞ্জন চাকমা, মোনঘর উচ্চবিদ্যালয়ের শিক্ষক সুশীল চাকমা প্রমুখ।
