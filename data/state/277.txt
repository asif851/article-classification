
প্রথম আলোর বিশেষ প্রতিনিধি শিশির মোড়লকে মারধরের ঘটনায় জেড এইচ শিকদার উইমেন্স মেডিকেল কলেজ হাসপাতালের কর্মকর্তা আবু সুফিয়ানকে গ্রেপ্তার করেছে পুলিশ৷ গতকাল বৃহস্পতিবার বিকেলে হাসপাতালটির গুলশান শাখার বাইরে থেকে তাঁকে গ্রেপ্তার করা হয়৷
এদিকে হামলাকারী চিকিৎসক সফিউল আজমের বিরুদ্ধে ওঠা অভিযোগ তদন্তে অধ্যাপক রশীদ ই মাহবুবকে প্রধান করে পাঁচ সদস্যের একটি তদন্ত কমিটি গঠন করেছে চিকিৎসকদের সনদ প্রদানকারী প্রতিষ্ঠান বাংলাদেশ মেডিকেল অ্যান্ড ডেন্টাল কাউন্সিল (বিএমডিসি)৷ অভিযোগের সত্যতা পাওয়া গেলে কমিটি ওই চিকিৎসকের বিরুদ্ধে প্রয়োজনীয় ব্যবস্থা নেবে৷ রশীদ ই মাহবুব বাংলাদেশ মেডিকেল অ্যাসোসিয়েশনের (বিএমএ) সাবেক সভাপতি৷
সাংবাদিক শিশির মোড়লের ওপর হামলার ঘটনায় হওয়া মামলার তদন্ত কর্মকর্তা ও হাজারীবাগ থানার উপপরিদর্শক (এসআই) সুখেন্দ্র চন্দ্র সরকার প্রথম আলোকে বলেন, থানায় মামলা হওয়ার পর শিকদার মেডিকেল কলেজ হাসপাতালের ব্যবস্থাপক (জনসংযোগ) আবু সুফিয়ান পলাতক ছিলেন৷ গতকাল তিনি একই মালিকানায় পরিচালিত হাসপাতালটির গুলশান শাখায় দায়িত্ব পালন করতে যান৷ এ খবর জানার পর বেলা সাড়ে তিনটার দিকে হাজারীবাগ থানার পুলিশ গুলশানের ওই হাসপাতালের সামনে অবস্থান নেয়৷ পরে হাসপাতালের কর্মকর্তাদের সহযোগিতায় সুফিয়ানকে ডেকে হাসপাতালের বাইরে এনে গ্রেপ্তার করা হয়৷
তদন্ত কর্মকর্তা বলেন, সুফিয়ানকে হাজারীবাগ থানায় এনে জিজ্ঞাসাবাদ করা হচ্ছে৷ মামলার প্রধান আসামি সফিউল আজম পলাতক রয়েছেন৷ তাঁকে গ্রেপ্তারের চেষ্টা চলছে৷ ইতিমধ্যে হাসপাতাল কর্তৃপক্ষ তাঁকে বরখাস্ত করেছে৷
গত মঙ্গলবার সংবাদ প্রতিবেদনের জন্য তথ্য সংগ্রহ করতে গিয়ে রায়েরবাজার এলাকার শিকদার মেডিকেলে​র চিকিৎসক সফিউল আজম ও তাঁর সহযোগী আবু সুফিয়ানের মারধরের শিকার হন সাংবাদিক শিশির মোড়ল৷
সফিউল আজম সরকারি চাকরি না ছেড়ে শিকদার মেডিকেল কলেজে চাকরি করছেন এবং একই সঙ্গে একাধিক ডিগ্রি ব্যবহার করছেন বলে অভিযোগ আছে৷ অভিযোগের সত্যতা যাচাই করতে শিশির মোড়ল শিকদার মেডিকেলে যান৷ এর আগে তিনি টেলিফোনে মন্তব্য জানতে চাইলে সফিউলই তাঁকে সশরীরে শিকদার মেডিকেলে যেতে বলেন৷ যাওয়ার পর একাধিক ডিগ্রির বিষয়ে প্রশ্ন করা হলে শিশির মোড়লকে মারধর শুরু করেন সফিউল আজম৷ এরপর প্রায় আড়াই ঘণ্টা আটকে রেখে শিশির মোড়লের কাছ থেকে কাগজে সই করিয়ে নেওয়া হয়৷ 
