
ভ্রাম্যমাণ আদালতের মাধ্যমে অবৈধ গ্যাস-সংযোগ বিচ্ছিন্ন করতে গিয়ে এলাকাবাসীর বাধার মুখে পড়েছেন তিতাস গ্যাস ট্রান্সমিশন ও ডিস্ট্রিবিউশন কোম্পানি লিমিটেডের লোকজন। এ সময় সংঘর্ষে অন্তত ছয় পুলিশ সদস্য আহত হন। গতকাল বুধবার নরসিংদী সদর উপজেলার সোনাতলা এলাকায় এ ঘটনা ঘটে।অভিযোগ পাওয়া গেছে, আওয়ামী লীগের লোকজন এই অবৈধ সংযোগ টানেন। এর আগে দুই দফা সংযোগ বিচ্ছিন্ন করা হলেও তাঁরা পুনরায় সংযোগ টেনেছেন। গতকাল তিতাস গ্যাস ট্রান্সমিশন ও ডিস্ট্রিবিউশন কোম্পানি লিমিটেড সেই সংযোগ বিচ্ছিন্ন করতে গেলে এলাকাবাসীর সঙ্গে ওই সংঘর্ষ বাধে।তিতাস গ্যাস কর্তৃপক্ষ, পুলিশ ও এলাকাবাসীর সঙ্গে কথা বলে জানা যায়, তিন মাস আগে সদর উপজেলার চিনিশপুর ইউনিয়ন আওয়ামী লীগের যুগ্ম সাধারণ সম্পাদক রাসেল ভূঁইয়া, ৭ নম্বর ওয়ার্ড আওয়ামী লীগের সাধারণ সম্পাদক মো. সোলেমান মিয়া, সাংগঠনিক সম্পাদক কাদের মিয়া ওরফে বুইট্টা কাদের, আলফাজ মিয়া, বুলবুল আহমেদ, শামসুল হক গাজী, আলতাফ গাজী, বিল্লাল হোসেনসহ একটি চক্র দুই ইঞ্চি ব্যাসার্ধের পাইপে দুই কিলোমিটার বিতরণ লাইন টেনে প্রায় দুই হাজার বাসাবাড়িতে অবৈধ সংযোগ দেন। তাঁরা সংযোগপ্রতি ৩০-৪০ হাজার টাকা নেন। জানতে পেরে তিতাস গ্যাস কর্তৃপক্ষ গত ৯ জুন সদর মডেল থানায় একটি অভিযোগ দাখিল করে ও অভিযান চালিয়ে অবৈধ সংযোগ বিচ্ছিন্ন করে দেয়। কিন্তু ওই চক্রটি পুনরায় সংযোগ লাগায়। তখন ১৬ জুন দ্বিতীয় মেয়াদে সংযোগগুলো বিচ্ছিন্ন করা হয়। এরপর ৫ জুলাই তৃতীয় দফায় আবার অবৈধ সংযোগ নেওয়া হয়।গতকাল দুপুর ১২টার দিকে নির্বাহী ম্যাজিস্ট্রেট সৈয়দ শামসুল তাবরীজের নেতৃত্বে ভ্রাম্যমাণ আদালত ও তিতাস গ্যাস কোম্পানির লোকজন কয়েকজন আনসার সদস্য নিয়ে সোনাতলা এলাকায় অবৈধ গ্যাস-সংযোগ বিচ্ছিন্ন করতে যান। সেখানে যাওয়ার পর প্রায় দুই হাজার এলাকাবাসী তাঁদের বাধা দেন এবং তিতাসের একটি গাড়ি ভাঙচুর করেন। খবর পেয়ে পুলিশ ঘটনাস্থলে গেলে এলাকাবাসী তাদের লক্ষ্য করে ঢিল ছুড়তে থাকেন। তখন পরিস্থিতি নিয়ন্ত্রণে পুলিশ প্রায় ৬০টি ফাঁকা গুলি ছোড়ে। তিন ঘণ্টাব্যাপী সংঘর্ষের পর বেলা তিনটার দিকে পরিস্থিতি পুলিশের নিয়ন্ত্রণে আসে। সংঘর্ষে আহত পুলিশ সদস্যদের নরসিংদী জেলা হাসপাতালে পাঠানো হয়েছে।নির্বাহী ম্যাজিস্ট্রেট সৈয়দ শামছুল তাবরীজ জানান, এলাকাবাসীর বাধার মুখে প্রথমে অভিযান শুরু করা না গেলেও বেলা তিনটার দিকে পরিস্থিতি নিয়ন্ত্রণে আসার পর অবৈধ সংযোগ বিচ্ছিন্ন করা হয়।পুলিশের সঙ্গে এলাকাবাসীর সংঘর্ষকালে ঘটনাস্থলে ছুটে আসেন আওয়ামী লীগ নেতা রাসেল ভূঁইয়া। তিনি সাংবাদিকদের কাছে দাবি করেন, অবৈধ গ্যাস-সংযোগের সঙ্গে তাঁর কোনো সম্পৃক্ততা নেই। এ ঘটনায় অভিযুক্ত কাদের মিয়ার মুঠোফোনে কল করে তা বন্ধ পাওয়া গেছে। এ ছাড়া অভিযুক্ত অন্যদের সঙ্গে যোগাযোগ করা সম্ভব হয়নি।সদর মডেল থানার ভারপ্রাপ্ত কর্মকর্তা (ওসি) কে এম আবুল কাসেম জানান, এ ঘটনায় চারজনকে আটক করা হয়েছে। তাঁদের বিরুদ্ধে মামলা দায়েরের প্রস্তুতি চলছে।আগে দুটি ঘটনায় অবৈধ গ্যাস-সংযোগ দানকারীদের বিরুদ্ধে দুটি আলাদা মামলা হয়েছে বলে জানান তিতাসের নরসিংদী কার্যালয়ের ব্যবস্থাপক মো. তৌহিদুল ইসলাম।
