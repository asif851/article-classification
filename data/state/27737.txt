

‘বিএনপি এখনো বাংলাদেশে এক নম্বর রাজনৈতিক দল’—এটি প্রমাণ করতে সোহরাওয়ার্দী উদ্যানে ‘জাতীয় বিপ্লব ও সংহতি দিবসের’ সমাবেশে ব্যাপক জনসমাগম ঘটাতে ঢাকার নেতাদের তাগিদ দিয়েছেন বিএনপির মহাসচিব মির্জা ফখরুল ইসলাম আলমগীর।
আজ শনিবার সকালে নয়াপল্টনে বিএনপির কেন্দ্রীয় কার্যালয়ে ঢাকা মহানগরের যৌথসভায় মির্জা ফখরুল ইসলাম এ তাগিদ দেন। তিনি বলেন, ‘সেই দিন যেন আমরা এমন একটা সমাবেশ করতে পারি, যা থেকে প্রমাণিত হবে, বিএনপি এখনো বাংলাদেশে এক নম্বর রাজনৈতিক দল। বিএনপির থেকে বড় কোনো রাজনৈতিক দল নেই, এটা আমাদের প্রমাণ করতে হবে।’মির্জা ফখরুল ইসলাম বলেন, ৭ নভেম্বর সমাবেশ করতে ইতিমধ্যে পুলিশের কাছে অনুমতি চাওয়া হয়েছে।ফখরুল বলেন, এই ৭ নভেম্বরে জিয়াউর রহমানের নেতৃত্বে, সিপাহি-জনতার নেতৃত্বে জাতি একটা বড় বিপর্যয় কাটিয়ে উঠেছিল। সেদিন সৈনিক ও জনগণের এক অভূতপূর্ব ঐক্যের মধ্য দিয়ে আধিপত্যবাদের চক্রান্ত নস্যাৎ করে দিয়ে একটি স্বাধীন বাংলাদেশ তৈরি করার জন্য তাঁরা সফল হয়েছিলেন। আজ গণতন্ত্রের জন্য, দেশের জন্য, দেশের স্বাধীনতার জন্য এই সময়টা সবচেয়ে কঠিন সময় যাচ্ছে মন্তব্য করে তিনি ৭ নভেম্বরের চেতনায় উজ্জীবিত হতে নেতা-কর্মীদের প্রতি আহ্বান জানান।যৌথসভায় ঢাকা মহানগর বিএনপির আহ্বায়ক ও দলের স্থায়ী কমিটির সদস্য মির্জা আব্বাস বলেন, ‘৭ নভেম্বর স্মরণকালের সমাবেশ করতে হবে। এ জন্য সকল স্তরের কমিটিকে এক হয়ে কাজ করতে হবে। এই সভা থেকে সবাই সোহরাওয়ার্দী উদ্যানে সমাবেশ করার কাজে নেমে পড়বেন, এটাই আমরা চাই।’মির্জা আব্বাসের সভাপতিত্বে সভায় বিএনপির স্থায়ী কমিটির সদস্য গয়েশ্বর চন্দ্র রায়, চেয়ারপারসনের উপদেষ্টা পরিষদের সদস্য আবদুস সালাম, আবুল খায়ের ভূঁইয়া, স্বেচ্ছাসেবক দলের সভাপতি শফিউল বারী, মহিলা দলের পেয়ারা মোস্তফা, উলামা দলের শাহ নেসারুল হক, মহানগর বিএনপির কাজী আবুল বাশার বক্তব্য দেন।
