
ইউনিয়ন পরিষদ নির্বাচনের (ইউপি) দ্বিতীয় ধাপে তৃণমূলের সুপারিশ করা প্রার্থীদের তালিকা কাল সোমবারের মধ্যেই কেন্দ্রে পাঠাতে বলেছে আওয়ামী লীগ। আজ রোববার বিকেলে আওয়ামী লীগের দপ্তর সম্পাদক আবদুস সোবহান গোলাপের সই করা এক সংবাদ বিজ্ঞপ্তিতে এ তথ্য জানানো হয়।
বিজ্ঞপ্তিতে জানানো হয়, জেলা ও উপজেলা আওয়ামী লীগের সভাপতি/সাধারণ সম্পাদক এবং যে ইউনিয়নে নির্বাচন হবে, সেই ইউনিয়ন আওয়ামী লীগের সভাপতি/সাধারণ সম্পাদকদের সমন্বয়ে একটি নির্বাচনী বোর্ড গঠিত হবে। ইউনিয়ন কমিটি ওয়ার্ড কমিটির নেতৃবৃন্দের সঙ্গে বর্ধিত সভা করে একজন প্রার্থীর নাম সুপারিশ করবে। সেই সুপারিশকৃত নাম উল্লিখিত জেলা, উপজেলা ও ইউনিয়ন আওয়ামী লীগের সভাপতি/সাধারণ সম্পাদকদের সমন্বয়ে গঠিত নির্বাচনী বোর্ড (ছয়জনের নাম ও স্বাক্ষর) প্রার্থী চূড়ান্ত করে কাল সোমবারের মধ্যে বাংলাদেশ আওয়ামী লীগ সভানেত্রীর ধানমন্ডির রাজনৈতিক কার্যালয় বরাবর প্রেরণ করবে।বিজ্ঞপ্তিতে বলা হয়, মনোনীত প্রার্থীর নাম (ভোটার নম্বর) এবং নির্বাচনী আইন, নীতিমালা ও বিধিমালা অনুযায়ী সব তথ্য প্রার্থীর নামের সঙ্গে প্রেরণ করতে হবে। মনে রাখতে হবে, প্রার্থীর ভোটার আইডির ফটোকপি, এক কপি পাসপোর্ট সাইজের ছবি ও মোবাইল নম্বর অবশ্যই পাঠাতে হবে।দ্বিতীয় ধাপের জন্য গত ১৮ ফেব্রুয়ারি ৬৮৪ ইউনিয়ন পরিষদের নির্বাচনের তফসিল ঘোষণা করে নির্বাচন কমিশন (ইসি)। ঘোষিত তফসিলে বলা হয়েছে, মনোনয়নপত্র দাখিলের শেষ সময় ২ মার্চ, বাছাই ৫ ও ৬ মার্চ, প্রত্যাহারের শেষ সময় ১৩ মার্চ এবং ভোট ৩১ মার্চ।
