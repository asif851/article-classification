
ছয় দফা আক্ষরিকভাবেই স্বায়ত্তশাসনের দাবির সীমা অতিক্রম করেছিল। এর পূর্ণ বাস্তবায়ন হলে ‘পূর্ব পাকিস্তান’ বর্তমানের ইউরোপীয় ইউনিয়নের দেশগুলোর চেয়ে বেশি অর্থনৈতিক স্বাধীনতা উপভোগ করত। যেমন ‘পূর্ব পাকিস্তান’ বৈদেশিক বাণিজ্য নিয়ন্ত্রণে নিজস্ব স্বতন্ত্র শুল্ক আরোপ করার অধিকার অর্জন করত, যে অধিকার ইউরোপীয় ইউনিয়নের দেশগুলোর নেই। ছয় দফা অবশ্য ‘স্বাধীনতা’-এর লক্ষ্যে সীমিত ছিল। দেশের অভ্যন্তরীণ অর্থনৈতিক ব্যবস্থা সম্বন্ধে এর কোনো বক্তব্য ছিল না।মুক্তিযুদ্ধের সময়ে স্বাধীনতা আন্দোলনে বামপন্থী ও চরমপন্থী ঝোঁক প্রবল হতে থাকে। স্বাধীনতা-উত্তর সময়ে এর প্রতিফলন ঘটে শিল্প, ব্যাংক, অভ্যন্তরীণ বাণিজ্য, পরিবহন ইত্যাদির ব্যাপক রাষ্ট্রায়ত্তকরণে। বাংলাদেশের সংবিধানে সমাজতন্ত্রকে একটি প্রধান মূলনীতি হিসেবে ঘোষণা করা হয়েছিল এবং সমাজতন্ত্রের সংজ্ঞা নির্ধারণে ‘ব্যক্তি-কর্তৃক-ব্যক্তিকে শোষণের’ অবসান; খাদ্য, বস্ত্র, বাসস্থান, শিক্ষা ও স্বাস্থ্যসেবার অধিকার; কর্মসংস্থান এবং সামাজিক সুরক্ষা নিশ্চিত করার লক্ষ্য নির্দেশ করা হয়েছিল।কার্যত এই সব নীতি প্রয়োগের ক্ষেত্রে গোড়া থেকেই বেশ কিছু অসংগতি ছিল। যেমন শিল্প, ব্যাংক, বাণিজ্যক্ষেত্রে শ্রমজীবী মানুষের স্বল্পাংশ কর্মরত থাকলেও এসব ক্ষেত্রে ব্যক্তিমালিকানার ওপর গোড়াতেই গুরুতর নিয়ন্ত্রণ চাপানো হয়েছিল। অথচ কৃষির ক্ষেত্রে জমি পুনর্বণ্টনের কোনো উল্লেখযোগ্য পদক্ষেপ নেওয়া হয়নি, যদিও জনগোষ্ঠীর বৃহত্তম অংশ জীবিকার জন্য কৃষির ওপর নির্ভরশীল ছিল। পরবর্তীকালে, বিশেষ করে ১৯৭৫-এ সামরিক শাসন প্রতিষ্ঠার পর থেকে ক্রমে শিল্প, ব্যাংক, বাণিজ্য ইত্যাদি অকৃষিক্ষেত্রেও ব্যক্তিগত মালিকানার ওপর নিয়ন্ত্রণ শিথিল করা হয়, সংবিধান সংশোধন করে সমাজতন্ত্রের সংজ্ঞা পরিবর্তন করা হয় এবং দেশের অর্থনৈতিক ব্যবস্থা স্পষ্টত পুঁজিবাদের রূপ নেয়। এসব সাংবিধানিক পরিবর্তন বাস্তবে বৈষম্যের বিবর্তনে কোনো প্রভাব ফেলতে পেরেছিল কি না, তা পরিমাপ করা সম্ভব নয়।
বাংলাদেশের অস্তিত্বের প্রথম দুই দশকে অর্থনৈতিক বৈষম্যের নির্ভরযোগ্য পরিমাপের জন্য তথ্যের ভিত্তি তুলনামূলকভাবে দুর্বল। এই সময়ের তথ্যভিত্তিক সূচকগুলো নির্দেশ করে যে আশপাশের দেশগুলোর তুলনায় বাংলাদেশে বৈষম্য তেমন বেশি ছিল না এবং এই সময়কালে বৈষম্য বাড়েনি।
নব্বইয়ের দশকের শুরু থেকে বৈষম্য পরিমাপের তথ্যগত ভিত্তির বিশ্বাসযোগ্যতা বেড়েছে। তখন থেকে সিকি শতাব্দী দ্রুত বৈষম্য বৃদ্ধির কাল। একবিংশ শতাব্দীর দ্বিতীয় দশকে বাংলাদেশ তুলনামূলকভাবে একটি অধিক বৈষম্যযুক্ত দেশে পরিণত হয়েছে। লক্ষণীয় যে এই সময়কাল পূর্ববর্তী সময়ের তুলনায় দ্রুত প্রবৃদ্ধির কাল। গত সিকি শতাব্দী যুগপৎ প্রবৃদ্ধি এবং বৈষম্য বৃদ্ধির কাল।
বৈষম্য পরিমাপের বহুল প্রচলিত মাপকাঠির নাম ‘জিনি’ সূচক। সূচকটির সঙ্গে যাদের সম্যক পরিচয় নেই, তাদের অবগতির জন্য জানানো যায় যে সর্বনিম্ন জিনি সূচক ‘শূন্য’ (যখন সবার আয় সমান) এবং সর্বোচ্চ জিনি সূচক ‘এক’ (যখন সমস্ত আয় একজনের করায়ত্ত এবং অন্যদের কোনো আয় নেই)। ডেনমার্ক, সুইডেন প্রভৃতি সর্বনিম্ন বৈষম্যের দেশে জিনি সূচক শূন্য দশমিক ২৫-এর আশপাশে। দক্ষিণ আফ্রিকার মতো সর্বাধিক বৈষম্যযুক্ত দেশগুলোতে এই সূচক শূন্য দশমিক ৬৫-এর কাছাকাছি। আমার বিচারে শূন্য দশমিক ৩৩ বা তার চেয়ে কম জিনিকে স্বল্প বৈষম্যের সূচক বলা যেতে পারে এবং শূন্য দশমিক ৪৫ বা ততোধিক জিনিকে অধিক বৈষম্যের সূচক মনে করা সংগত। আমাদের হিসাব অনুযায়ী, নব্বইয়ের দশকের গোড়াতেও বাংলাদেশের জিনি সূচক ছিল শূন্য দশমিক ৩১। সাম্প্রতিক সময়ে তা শূন্য দশমিক ৪৭ অতিক্রম করেছে।
যেকোনো সমাজে বৈষম্যের উৎসকে দুটি ভাগে বিভক্ত করা সম্ভব: উৎপাদনব্যবস্থার অন্তঃস্থিত বৈষম্য এবং প্রধানত সরকারি উদ্যোগে উৎপাদনোত্তর পুনর্বণ্টন।
বিভিন্ন উৎপাদনব্যবস্থার অন্তঃস্থিত বৈষম্য বিভিন্ন ধরনের। যে উৎপাদনব্যবস্থায় প্রবৃদ্ধির ফলে আয়ের সমতা বর্ধক (বৈষম্য বর্ধক) উৎসগুলো দ্রুত বৃদ্ধি পায়, সে উৎপাদনব্যবস্থা অন্তঃস্থিত বৈষম্য বিমোচক (বর্ধক)। শ্রমমজুরি একটি সমতা বর্ধক উৎস। কারণ সমাজের দরিদ্র জনগোষ্ঠী শ্রমমজুরিতে নিয়োজিত। শিল্প মুনাফা বা সম্পত্তি থেকে আয় মূলত বৈষম্য বর্ধক; এই সব আয়ের প্রাপকেরা প্রধানত ধনী জনগোষ্ঠীর অন্তর্গত। অন্যান্য আয়ের উৎস সমতা বর্ধক না বৈষম্য বর্ধক, তা উৎপাদনব্যবস্থার বিশেষ চরিত্রের ওপর নির্ভরশীল। যে দেশে ভূমিসংস্কারের ফলে ভূমিবণ্টন বৈষম্যমুক্ত, সে দেশে কৃষি খামারের আয় সমতা বর্ধক। যে দেশে ভূমি সম্পদ স্বল্পজনের দখলে, সে দেশে কৃষি খামারের আয় বৈষম্য বর্ধক।
উৎপাদনোত্তর পুনর্বণ্টন দুই ধরনের: নিম্নাভিমুখী পুনর্বণ্টনে রাষ্ট্রীয় কর, ব্যয় এবং নিয়ন্ত্রণনীতির ফলে নির্বিত্ত ও স্বল্পবিত্ত শ্রেণির আয় বৃদ্ধি হয়; ঊর্ধ্বগামী পুনর্বণ্টনে এই সব রাষ্ট্রীয় নীতির ফলে বিত্তবান শ্রেণির আয় বৃদ্ধি হয়। নিম্নাভিমুখী পুনর্বণ্টন বৈষম্য বিমোচক এবং ঊর্ধ্বগামী পুনর্বণ্টন বৈষম্য বর্ধক।
বাংলাদেশের উৎপাদনব্যবস্থায় অন্তঃস্থিত বৈষম্য বিমোচক ধারাটি দুর্বল। সর্বাপেক্ষা সমতাসূচক আয়ের উৎস, শ্রমমজুরি, গড় পারিবারিক আয়ের মাত্র এক-সপ্তমাংশ এবং গত ২৫ বছরে এই অনুপাত অপরিবর্তিত রয়েছে। শিল্পমজুরি এবং অন্যান্য অকৃষি মজুরির চেয়ে কৃষিমজুরি অধিক সমতা বর্ধক কিন্তু গত ২৫ বছরে আনুপাতিকভাবে কৃষিমজুরি অকৃষিমজুরির তুলনায় কমেছে। কিছুটা আশ্চর্যজনক হলেও কৃষি খামারের আয়, বিশেষত একবিংশ শতাব্দীতে, মৃদুভাবে সমতা বর্ধক। এর প্রধান কারণ এই যে ভূমি-মালিকানার বণ্টনবৈষম্য বৃদ্ধি পাওয়া সত্ত্বেও ভাগচাষ এবং অন্যান্য ভূমি ভাড়াপদ্ধতির প্রসারের ফলে ভূমি-ব্যবহারের বণ্টনবৈষম্য কমেছে। কিন্তু কৃষি খামারের আয় সমগ্র আয়ের অনুপাত হিসাবে তিন-পঞ্চমাংশ কমে গেছে। উপরিউক্ত প্রবণতাগুলোর আরেকটি বৈষম্য বর্ধক ফল এই যে, ভূমি মাশুল আয়ের উৎস হিসেবে বৃদ্ধি পেয়েছে। যেহেতু ভূম্যধিকারীরা, বিশেষত গরহাজির ভূম্যধিকারীরা সমাজের উচ্চবর্গের মানুষ, তাই এই আয়ের উৎস অত্যন্ত বৈষম্যায়ক। আয়ের অন্যান্য উৎস-সম্পত্তির আয়, ব্যবসার মুনাফা, এমনকি বিদেশে কর্মরত বাংলাদেশিদের প্রেরিত অর্থ—প্রায় সবই বৈষম্য বর্ধক। এর প্রধান কারণ সম্পদ ও পুঁজির মালিকানার বিপুল বণ্টনবৈষম্য। বিদেশে কর্মরত বাংলাদেশিরা তুলনামূলকভাবে সচ্ছল পরিবার থেকেই যেতে পারে। এই সব বৈষম্য বর্ধক উৎস থেকে আহৃত আয় সমগ্র আয়ের অনুপাত হিসাবে ক্রমবর্ধমান।

বৈষম্য বিমোচক আয়ের উৎসগুলোর পরিমাণগত স্বল্পতা ও সমগ্র আয়ের অনুপাতে তাদের নিম্নগতি এবং বৈষম্য বর্ধক আয়ের উসৎগুলোর বৃহৎ আয়তন আর সমগ্র আয়ের অনুপাতে তাদের দ্রুত বৃদ্ধি উৎপাদনব্যবস্থার অন্তঃস্থিত বৈষম্যপ্রবণতার মূল ব্যাখ্যা।
অন্তঃস্থিত বৈষম্যপ্রবণতার প্রতিষেধক হিসেবে প্রয়োজন যথেষ্ট পমিরাণে নিম্নাভিমুখী পুনর্বণ্টন। সাম্প্রতিক কালের বাজেটগুলোতে সামাজিক নিরাপত্তা ও সামাজিক ক্ষমতায়ন খাতে যে ব্যয় দেখানো হয়, তা জাতীয় আয়ের ২ শতাংশ। কিন্তু পুনর্বণ্টন খাতে সরকারি ব্যয় আয়-ব্যয় জরিপ অনুযায়ী পারিবারিক আয়ের ১ শতাংশের কম এবং সাম্প্রতিক জরিপগুলোর সাক্ষ্য অনুযায়ী ক্রমক্ষীয়মান। এই খাতের আয় অবশ্য অত্যন্ত বৈষম্যনিরোধক, কিন্তু এর অত্যল্পতাহেতু অন্তঃস্থিত বৈষম্যপ্রবণতার প্রতিষেধক হিসেবে এর প্রভাব নগণ্য।
সরকারি নীতি ও কার্যক্রম অবশ্য সমাজে বিরাট প্রচ্ছন্ন পুনর্বণ্টন সৃষ্টি করে। সরকারি নিয়ন্ত্রণ ও বণ্টনব্যবস্থার ফলে অর্থনীতিতে বিপুল পরিমাণ কৃত্রিম মাশুল সৃষ্টি হয়। বেসরকারি ব্যাংকের লাইসেন্স, পরিবহন লাইসেন্স, নির্মাণ কন্ট্রাক্ট এর উদাহরণ। এসব বিতরণের মধ্য দিয়ে বিপুল কৃত্রিম মাশুল প্রাপক, বিতরণকারী রাজনৈতিক শক্তি ও সরকারি কর্মচারীর মধ্যে বণ্টন হয়। এই আয় সমাজের সবচেয়ে বিত্তবান শ্রেণির করায়ত্ত এবং বৈষম্য পরিমাপের জরিপে এই আয় ধরা পড়ে না। পড়লে বৈষম্যের সূচকগুলো আরও বড় হতো।
আমাদের আলোচনার একটি অন্তর্বর্তীকালীন সারাংশ দেওয়া যাক। স্বাধীনতা-উত্তর বাংলাদেশ ছিল অত্যন্ত দরিদ্র, কিন্তু আয়বণ্টনের বৈষম্য ছিল সীমিত। তুলনায় আজকের বাংলাদেশ হতদরিদ্র দশা কাটিয়ে উঠেছে, বিশেষভাবে গত সিকি শতাব্দীকালে—সামরিক শাসনের অবসান-পরবর্তী ‘গণতন্ত্রায়নের’ যুগে—জাতীয় আয়ের দ্রুত প্রবৃদ্ধি ঘটেছে এবং একই সঙ্গে বণ্টনবৈষম্য দ্রুত বেড়েছে। উৎপাদনব্যবস্থার অন্তঃস্থিত বৈষম্যপ্রবণতা এবং প্রতিষেধক রাষ্ট্রীয় পুনর্বণ্টনের দুর্বলতা বৈষম্য বৃদ্ধির প্রধান ব্যাখ্যা।
বৈষম্য বৃদ্ধি সত্ত্বেও উচ্চহারে প্রবৃদ্ধির ফলে সমাজের দরিদ্র শ্রেণির আয়েও উল্লেখযোগ্য উন্নতি হয়েছে। ফলে দারিদ্র্যের হার কমেছে; যদিও দারিদ্র্য হ্রাসের পরিমাণ সম্পর্কে বিতর্কের অবকাশ রয়েছে। কারও কারও মতে, বৈষম্য বৃদ্ধির সমস্যা ততটা গুরুতর নয় এই কারণে যে, দারিদ্র্যর হার কমেছে। কিন্তু এটা অনস্বীকার্য যে বৈষম্য বৃদ্ধির ফলে দারিদ্র্যমোচনের হার যা হতে পারত, তার চেয়ে মন্দগতিতে হয়েছে। বৈষম্য বৃদ্ধির হার শ্লথ হলে দারিদ্র্য বিমোচনের হার দ্রুততর হতো।
বৈষম্যের একটি নিষ্ঠুর দিক খুব কমই আলোচিত হয়। আয়ের বৈষম্যের সঙ্গে জীবনধারণের অন্যান্য সূচকের বৈষম্যও যুক্ত। সাম্প্রতিক জরিপের পরিমাপ অনুযায়ী বাংলাদেশে সবচেয়ে ধনী পঞ্চমাংশের তুলনায় সবচেয়ে দরিদ্র পঞ্চমাংশের মধ্যে শিশুমৃত্যুর হার দ্বিগুণের বেশি; পূর্ণ প্রাথমিক শিক্ষার হার এক-তৃতীয়াংশ কম এবং শিশু খাদ্যাভাব আড়াই গুণ বেশি!
নিকটবর্তী ভবিষ্যতে বৈষম্যের গতিপ্রকৃতি সম্বন্ধে কিছু অনুমান করা সম্ভব। আয়ের যে দুটি প্রধান উৎস বৈষম্য বিমোচক, ভবিষ্যতে সমগ্র আয়ের অনুপাত হিসাবে তাদের পরিমাণ হ্রাস পাওয়ার সম্ভাবনা প্রবল। কৃষি খামারের আয় উন্নয়নের অনিবার্য নিয়মে কমবে। গত কয়েক দশকে শিল্পোৎপাদন বৃদ্ধির বিপুল অংশ এসেছে তৈরি পোশাকশিল্পের উৎপাদন থেকে। ভবিষ্যতে শিল্পোৎপাদনে তৈরি পোশাকের প্রান্তিক অনুপাত হ্রাস পাওয়ার সমধিক সম্ভাবনা। একটিমাত্র পণ্য রপ্তানির ওপর এ ধরনের নির্ভরতা উন্নয়ননীতি কর্তৃক অসমর্থিত। উৎপাদন ও রপ্তানিতে অন্যান্য শিল্পের অংশ বৃদ্ধি সুনিশ্চিত এবং কাম্য। লক্ষণীয় যে তৈরি পোশাকের মতো শ্রমনিবিড়তা অন্য কোনো উল্লেখযোগ্য শিল্পে নেই। অতএব শিল্প খাতের বৈচিত্র্যায়ণের ফলে শিল্পের সামগ্রিক শ্রমনিবিড়তা কমবে। তা ছাড়া তৈরি পোশাকশিল্পের শ্রমনিবিড়তাও কিছুটা কমতে শুরু করেছে। মূল কথা, ভবিষ্যতে শিল্পের শ্রমনিবিড়তা অদূরবর্তী অতীতের তুলনায় কমবে। ফলে শ্রমমজুরির আয় সমগ্র আয়ের তুলনায় আনুপাতিকভাবে কমার সম্ভাবনা। সমগ্র আয়ের বৈষম্য বর্ধক উৎসগুলোর অংশ বৃদ্ধি পাওয়ার, অর্থাৎ উৎপাদনব্যবস্থার অন্তঃস্থিত বৈষম্যপ্রবণতা বৃদ্ধির সম্ভাবনা সুস্পষ্ট।
এর প্রতিষেধক হিসেবে নিম্নাভিমুখী পুনর্বণ্টনের যে বিপুল বৃদ্ধি প্রয়োজন, তা অর্জনের সম্ভাবনা অতি ক্ষীণ। নিম্নাভিমুখী পুনর্বণ্টনে যে ধরনের সৎ প্রশাসনিক কাঠামো এবং অনমনীয় রাজনৈতিক সদিচ্ছা প্রয়োজন, তা নাগালের বাইরে। সর্বোপরি প্রচ্ছন্ন পুনর্বণ্টনের প্রবল বৈষম্যকে সংযত করার সম্ভাবনাও সুদূর পরাহত।
আজিজুর রহমান খান: ক্যালিফোর্নিয়া (রিভারসাইড) বিশ্ববিদ্যালয়ের ইমেরিটাস অধ্যাপক।
 এই রচনার তথ্যভিত্তি পাওয়া যাবে দ্য ইকোনমি অব বাংলাদেশ, আ কোয়ার্টার সেঞ্চুরি অব ডেভেলপমেন্ট, পলগ্রেভ ম্যাকমিলান (২০১৫) থেকে প্রকাশিত বইয়ে।
