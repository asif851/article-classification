
চাঁদপুরের মতলব উত্তর উপজেলায় পূর্ব লালপুর, ইমামপুর ও কালীপুর গ্রামে বিদ্যুৎ-সংযোগ দেওয়া হয়েছে। গত রোববার সন্ধ্যায় উপজেলার পূর্ব লালপুর সরকারি প্রাথমিক বিদ্যালয় মাঠে এ উপলক্ষে আয়োজিত অনুষ্ঠানে এসব সংযোগ উদ্বোধন করেন দুর্যোগ ব্যবস্থাপনা ও ত্রাণমন্ত্রী মোফাজ্জল হোসেন চৌধুরী মায়া বীর বিক্রম। ষাটনল ইউপির চেয়ারম্যান এ কে এম শরীফ উল্লাহর সভাপতিত্বে সভায় বক্তব্য দেন চাঁদপুর পল্লী বিদ্যুৎ সমিতির মহাব্যবস্থাপক মো. ইউছুফ মিয়া, উপজেলা আওয়ামী লীগের সভাপতি রুহুল আমীন। মতলব উত্তর উপজেলা পল্লী বিদ্যুৎ সমিতির উপমহাব্যবস্থাপক মো. আবুল কালাম বলেন, তিনটি গ্রামে সাড়ে তিন কিলোমিটার এলাকায় বিদ্যুৎ-সংযোগ দেওয়া হয়েছে। এতে ৪৮০ জন গ্রাহক বিদ্যুৎ-সুবিধা পাবেন।
 
