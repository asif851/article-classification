
টঙ্গীর সাতাইশ ও গাজীপুরা এলাকায় আজ রোববার সকালে নতুন করে শ্রমিক-অসন্তোষ দেখা দিয়েছে। এর পরিপ্রেক্ষিতে ওই এলাকার কমপক্ষে ৫০টি পোশাক কারখানা আজকের জন্য বন্ধ ঘোষণা করা হয়েছে।
প্রত্যক্ষদর্শী, শ্রমিক ও পুলিশ সূত্র জানায়, সকাল নয়টার দিকে সাতাইশ এলাকায় অবস্থিত মাসকো গ্রুপের শ্রমিকেরা বর্ধিত হারে চলতি মাসে বেতন দেওয়ার দাবিতে বিক্ষোভ শুরু করেন। এই দাবি মানতে অস্বীকৃতি জানায় কারখানা কর্তৃপক্ষ। তখন শ্রমিকেরা রাস্তায় নেমে বিক্ষোভ শুরু করেন।
অপরদিকে একই এলাকার কয়েকটি সোয়েটার কারখানার শ্রমিকেরা পোশাকশ্রমিকদের মতো মজুরি বাড়ানোর দাবিতে রাস্তায় নেমে আসেন।
অপ্রীতিকর ঘটনার আশঙ্কায় সাতাইশ ও গাজীপুরা এলাকার কমপক্ষে ৫০টি কারখানায় আজ ছুটি ঘোষণা করে কর্তৃপক্ষ।
সাতাইশ এলাকায় অবস্থিত ভিয়েনা টেক্স কারখানার শ্রমিকেরা কাজ বন্ধ রাখতে অস্বীকৃতি জানালে বিক্ষুব্ধ শ্রমিকদের সঙ্গে তাঁদের সংঘর্ষ বাধে। এতে অন্তত ৩০ জন আহত হয়েছেন। এ ছাড়া বিক্ষুব্ধ শ্রমিকেরা ওই কারখানার ভেতরে ঢুকে ভাঙচুর চালান।
খবর পেয়ে সকাল সাড়ে ১০টার দিকে ঘটনাস্থলে যায় পুলিশ। টঙ্গী মডেল থানার ভারপ্রাপ্ত (ওসি) আবুল কালাম আজাদ প্রথম আলো ডটকমকে জানিয়েছেন, নিরাপত্তার কথা বিবেচনা করে অর্ধশত কারখানা বন্ধ ঘোষণা করা হয়েছে। পরিস্থিতি নিয়ন্ত্রণের চেষ্টা চলছে।
