
গাজীপুরের টঙ্গীর কিশোর উন্নয়ন কেন্দ্রে থাকা মো. রতন মিয়া (১৪) নামের এক কিশোর পুলিশ হেফাজত থেকে পালিয়েছে৷ গতকাল মঙ্গলবার বিকেলে আদালতে হাজিরা দিয়ে ফেরার পথে ওই কিশোর পালিয়ে যায়৷ রতনের বাড়ি টঙ্গীর মাছিমপুর এলাকায়৷পুলিশ সূত্রে জানা গেছে, বেশ কয়েক দিন আগে একটি চুরির মামলায় গ্রেপ্তার হওয়ার পর আদালত তাকে টঙ্গীর কিশোর উন্নয়ন কেন্দ্রে পাঠান৷ টঙ্গী থানার পুলিশ গতকাল সকালে রতনকে একটি মামলায় হাজিরা দিতে গাজীপুর আদালতে নিয়ে যায়৷ আদালত থেকে ফিরে কিশোর উন্নয়ন কেন্দ্রে প্রবেশের সময় রতন কৌশলে পুলিশের হাত থেকে ফসকে দৌড়ে পালিয়ে যায়৷টঙ্গী থানার ভারপ্রাপ্ত কর্মকর্তা (ওসি) ইসমাইল হোসেন ঘটনার সত্যতা নিশ্চিত করে বলেন, ওই কিশোরকে ধরতে অভিযান চালানো হচ্ছে৷
