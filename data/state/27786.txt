
পররাষ্ট্রমন্ত্রী দীপু মনি বলেছেন, ‘২৪ অক্টোবর নিয়ে অনিশ্চয়তা তৈরি হওয়ার কিছু নেই। এটা কোনো বিশেষ দিন নয়।’গতকাল শুক্রবার দুপুরে চাঁদপুর সার্কিট হাউস মিলনায়তনে সাংবাদিকদের প্রশ্নের জবাবে দীপু মনি এসব কথা বলেন। এর আগে মন্ত্রী চাঁদপুর সদর উপজেলার মান্দারী সড়কের সংস্কারকাজ উদ্বোধন করেন।মন্ত্রী আরও বলেন, ‘২৪ অক্টোবর নিয়ে কোনো কোনো মহল অপচেষ্টা চালাচ্ছে। এর কোনো কারণ নেই। আমি বিশ্বাস করি, আমরা একটি অবাধ ও নিরপেক্ষ নির্বাচন পেতে যাচ্ছি। অবশ্যই তার মাধ্যমে আমরা গণতান্ত্রিক ধারাবাহিকতা বজায় রাখব।’পররাষ্ট্রমন্ত্রী আরও বলেন, ২৫ জানুয়ারি পর্যন্ত এ সরকারের মেয়াদ রয়েছে। এর আগের ৯০ দিনের যেকোনো দিন নির্বাচন হতে পারে। নির্বাচন কমিশনই এটা নির্ধারণ করবে। এমনকি নির্বাচন ৮০তম বা ৮৫তম দিনেও হতে পারে বলে মন্তব্য করেন মন্ত্রী। নির্বাচনের তারিখ ঘোষণার আগ পর্যন্ত সংসদ চলতে পারে বলেও জানান তিনি। তবে কত দিন সংসদ চলবে, তা সংসদের কার্য-উপদেষ্টা কমিটির বৈঠকে স্পিকার ঠিক করবেন বলেও জানান তিনি।দীপু মনি আরও বলেন, ‘বর্তমান প্রধানমন্ত্রী পরবর্তী নির্বাচিত প্রধানমন্ত্রীর (তিনি যে-ই হোন) কাছে ক্ষমতা হস্তান্তর করবেন। এটাই সংবিধানের নিয়ম, এই নিয়ম অনুযায়ী সবকিছু হবে।’
