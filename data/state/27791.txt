
স্বরাষ্ট্রমন্ত্রী আসাদুজ্জামান খান বলেছেন, টেলিফোনে আড়িপাতা সংস্থা ন্যাশনাল টেলিকমিউনিকেশন মনিটরিং সেন্টারকে আধুনিকায়ন করা হলে জঙ্গি দমনে তা গুরুত্বপূর্ণ ভূমিকা রাখবে। এ সংস্থাকে কারিগরি ও অপারেশনাল হিসেবে আধুনিকায়নের জন্য বিশেষ প্রকল্প গ্রহণ করা হয়েছে। আজ বুধবার জাতীয় সংসদে এক প্রশ্নের জবাবে মন্ত্রী এ কথা বলেন।
আওয়ামী লীগের সংসদ সদস্য বজলুল হক হারুনের প্রশ্নের জবাবে স্বরাষ্ট্রমন্ত্রী বলেন, ইন্টারনেট-ভিত্তিক যোগাযোগ ব্যবস্থার উন্নয়নের কারণে বর্তমানে অপরাধ অধিকাংশই ইন্টারনেট-কেন্দ্রিক হয়ে পড়ছে। উন্নত প্রযুক্তি ও একই সঙ্গে উন্নত জনবল প্রয়োজন হচ্ছে এসব চ্যালেঞ্জ মোকাবিলায়।
মন্ত্রী আরও বলেন, এই সংস্থার আধুনিকায়নের মাধ্যমে জঙ্গিদের সম্পর্কে অধিক পরিমাণ তথ্য ও উপাত্ত সংগ্রহে আরও উপযোগী হবে। এসব তথ্য সঠিক সময়ে আইন প্রয়োগকারী সংস্থাগুলোকে প্রদান করা হলে তারা জঙ্গি দমনে গুরুত্বপূর্ণ ভূমিকা রাখতে পারবে।
গোলাম রাব্বানীর প্রশ্নের জবাবে স্বরাষ্ট্রমন্ত্রী বলেন, জঙ্গি সংগঠনগুলোর অনলাইন-ভিত্তিক প্রচারণার দিকে গোয়েন্দা সংস্থাগুলোর নজরদারি আরও বৃদ্ধি করা হবে। এ জাতীয় প্রচারণার মাধ্যমে যাতে জনগণের মধ্যে জঙ্গিবাদী মতাদর্শের বিস্তার না ঘটে সে জন্য আইনশৃঙ্খলা রক্ষাকারী বাহিনী এবং গোয়েন্দা সংস্থাগুলোর মাধ্যমে কার্যকর পদক্ষেপ গ্রহণ করা হবে।
