
যান্ত্রিক জীবনের একঘেয়েমি কাটাতে সিলেট নগরের অনেক বাসিন্দা প্রতি সন্ধ্যায় জড়ো হন সুরমা নদীর চাঁদনীঘাট অংশে। কয়েক শ মানুষের সমাগমে সন্ধ্যা থেকে রাত ১০টা পর্যন্ত মুখর থাকে নদীতীরের এ স্থান। তবে দুই মাস ধরে এখানে সিটি করপোরেশন কর্তৃপক্ষ অস্থায়ী ট্রাকস্ট্যান্ড বানানোয় নগরবাসীর এ নির্মল আড্ডায় ছেদ পড়েছে।স্থানীয় কয়েকজন বাসিন্দার অভিযোগ, চাঁদনীঘাট এলাকা এরই মধ্যে নগরবাসীর একটি নির্মল আড্ডাস্থলে পরিণত হয়েছে। যে স্থানকে ঘিরে কয়েক শ মানুষের এ আড্ডা চলে, সেখানেই দুই মাস ধরে সিটি করপোরেশনের ময়লা-আবর্জনাবাহী ১০ থেকে ১৫টি ট্রাক সারিবদ্ধভাবে দাঁড় করিয়ে রাখা হয়। এসব ট্রাকের দেখাদেখি আরও অনেক মালবাহী ট্রাক এখানে অবস্থান করায় স্থানটি রীতিমতো স্ট্যান্ডে পরিণত হয়েছে।চাঁদনীঘাটে নিয়মিত আড্ডা দেন একটি বেসরকারি বিশ্ববিদ্যালয়ের শিক্ষার্থী ও নগরের ছড়ারপাড় এলাকার বাসিন্দা আবু বকর। তিনি ক্ষুব্ধ প্রতিক্রিয়া ব্যক্ত করে বলেন, ‘আমরা বিশ্ববিদ্যালয়ের বন্ধুরা মিলে বিকেল থেকে সন্ধ্যা পর্যন্ত এখানেই আড্ডা দিয়ে থাকি। কিন্তু ময়লাবাহী ট্রাক এখানে রাখায় আড্ডায় ছেদ পড়েছে। স্থানটি দখলের বিষয়টি দুঃখজনক।’গতকাল শনিবার বেলা দুইটায় সরেজমিনে দেখা গেছে, সিটি করপোরেশনের ময়লা-আবর্জনাবাহী আটটি ট্রাক সারিবদ্ধভাবে নদীতীরে রাখা হয়েছে। পাশেই নগরের সর্ববৃহৎ পাইকারি বাজার কালীঘাট এলাকা। সেই পাইকারি বাজারে আসা আরও অন্তত ২০টি মালবাহী ট্রাক এখানে রাখা হয়েছে। মালবাহী ট্রাকের চালক ইদ্রিস আলী বলেন, ‘সিটি করপোরেশনই তো ট্রাক রাখছে। তাই দেখাদেখি আমরাও রাখছি।’নাগরিক সমস্যা নিয়ে আন্দোলনকারী সংগঠন নাগরিক মৈত্রী সিলেটের আহ্বায়ক সমরবিজয় সি শেখর বলেন, নগরবাসীর হাঁটাচলার জন্য স্থানসংকটের পাশাপাশি আড্ডার স্থানেরও তীব্র অভাব রয়েছে। এ অবস্থায় একটি আড্ডাস্থল দখল করে এভাবে স্ট্যান্ড বানানোর বিষয়টি কোনোভাবেই গ্রহণযোগ্য হতে পারে না।সিলেট সিটি করপোরেশনের প্রধান নির্বাহী কর্মকর্তা এনামুল হাবীব প্রথম আলোকে বলেন, ‘কিছুদিন আগে সিটি করপোরেশনের পুরোনো ভবন ভেঙে নতুন ভবন নির্মাণের কাজ শুরু হয়েছে। এতে করে আমাদের ৩০টি ট্রাক রাখার জন্য স্থানসংকট দেখা দিয়েছে। কিছু ট্রাক চাঁদনীঘাট অংশে রাখা হয়েছে। তবে যেহেতু নগরবাসীর নির্মল আড্ডায় ব্যাঘাত ঘটছে, তাই ট্রাকগুলো এখান থেকে সরিয়ে ফেলার নির্দেশ দেওয়া হবে।’
