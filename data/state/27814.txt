
জেলা পরিষদ নির্বাচনে চেয়ারম্যান পদে দলীয় সমর্থন না পেয়ে ‘বিদ্রোহী’ প্রার্থী হিসেবে মনোনয়নপত্র কিনেছেন কুমিল্লা দক্ষিণ জেলা আওয়ামী লীগের প্রথম যুগ্ম সাধারণ সম্পাদক সাজ্জাদ হোসেন। গতকাল রোববার সকালে তিনি রিটার্নিং কর্মকর্তার দপ্তর থেকে মনোনয়নপত্র সংগ্রহ করেন। আজ সোমবার তিনি মনোনয়নপত্র জমা দেবেন বলে জানিয়েছেন।সাজ্জাদ হোসেন প্রথম আলোকে বলেন, ‘এটা নির্দলীয় নির্বাচন। এই নির্বাচনে নৌকা প্রতীক নেই। আমার নির্বাচন নৌকা ও আওয়ামী লীগের বিরুদ্ধে নয়। ছয় মাস ধরে কুমিল্লা জেলার ১৬ উপজেলার ১৫টি ওয়ার্ডে ভোটারদের দ্বারে দ্বারে গিয়েছি। জনসংযোগ করেছি। আওয়ামী লীগের নেতা-কর্মীদের বড় একটি অংশ ও জনপ্রতিনিধিদের অনুরোধেই প্রার্থী হয়েছি। সুষ্ঠু নির্বাচন হলে জয়লাভ করব।’আওয়ামী লীগ-সমর্থিত চেয়ারম্যান পদপ্রার্থী কুমিল্লা দক্ষিণ জেলা আওয়ামী লীগের সদস্য ও নৌবাহিনীর সাবেক প্রধান রিয়ার অ্যাডমিরাল মো. আবু তাহেরের পক্ষে গতকাল দুপুরে মনোনয়নপত্র সংগ্রহ করা হয়েছে। সহকারী রিটার্নিং কর্মকর্তা ও কুমিল্লার জ্যেষ্ঠ জেলা নির্বাচন কর্মকর্তা রাশেদুল ইসলামের কাছ থেকে তাঁর পক্ষে মনোনয়নপত্র সংগ্রহ করেন কুমিল্লা ভিক্টোরিয়া সরকারি কলেজের ছাত্র সংসদের সাবেক সাধারণ সম্পাদক (জিএস) আবিদুর রহমান জাহাঙ্গীর, সদর দক্ষিণ উপজেলা পরিষদের ভাইস চেয়ারম্যান আবদুল হাই বাবলু ও আদর্শ সদর উপজেলা পরিষদের ভারপ্রাপ্ত চেয়ারম্যান আমিনুল ইসলাম টুটুল।আবু তাহের বলেন, ‘দল আমাকে সমর্থন দিয়েছে।’
