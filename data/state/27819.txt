
দেশের দক্ষিণাঞ্চলের সঙ্গে রাজধানীর যোগাযোগের অন্যতম পথ রাজবাড়ীর দৌলতদিয়া ও মানিকগঞ্জের পাটুরিয়া নৌপথে দ্বিতীয় পদ্মা সেতুর দাবিতে পদযাত্রা হয়েছে। এতে শিক্ষার্থীসহ বিভিন্ন সামাজিক, সাংস্কৃতিক ও রাজনৈতিক সংগঠনের কয়েক শ লোক অংশ নেন।গতকাল শনিবার সকাল সাড়ে সাতটার দিকে রাজবাড়ী জেলা শহরের আজাদী ময়দান থেকে শুরু হয়ে পদযাত্রাটি দৌলতদিয়া ঘাটে গিয়ে শেষ হয়। সুস্থ শহরের সুনাগরিক, রাজবাড়ী নামের একটি সংগঠনের ব্যানারে এর আয়োজন করা হয়।পদযাত্রায় অংশ নিয়ে বক্তারা বলেন, এ অঞ্চলের মানুষ যাতায়াতে ঘাটে চরম দুর্ভোগ পোহান। তাই অবিলম্বে তাঁরা দৌলতদিয়া-পাটুরিয়া পথে দ্বিতীয় পদ্মা সেতু চান। সম্ভব হলে তাঁরা এখনই সেতুর নির্মাণকাজের শুরু দেখতে চান।পদযাত্রাটি রাজবাড়ী-কুষ্টিয়া মহাসড়কে সদর উপজেলার আল্লাদীপুর ইউনিয়ন পরিষদ (ইউপি) চত্বরের সামনে যাত্রাবিরতি দেয়। সেখানে বক্তব্য দেন বাংলাদেশের কমিউনিস্ট পার্টির (সিপিবি) সাবেক জেলা সভাপতি আবুল কালাম, রক্তদাতাদের সংগঠন বাঁধনের সাবেক সভাপতি নাজমুল হাসান, সাংস্কৃতিক সংগঠন আপন শিল্পীগোষ্ঠীর সভাপতি মো. মজনু, সমকালের সুহৃদ সমাবেশের সাধারণ সম্পাদক সেলিনা বিলকিস।গোয়ালন্দ মোড় এলাকায় এসে পদযাত্রাটি আবার যাত্রাবিরতি করে। এখানে বক্তব্য দেন সিপিবি জেলা সাধারণ সম্পাদক বাবন চক্রবর্তী, জাসদ ছাত্রলীগের জেলা সভাপতি বিশ্বজিৎ সরকার, রাজবাড়ীর বিতার্কিক সালমান সাকিব প্রমুখ।পদযাত্রাটি গোয়ালন্দ উপজেলা স্বাস্থ্য কমপ্লেক্সের সামনে পৌঁছালে সামাজিক সংগঠন একজ জাগরণ ও প্রথম আলো বন্ধুসভার সদস্যরা স্বাগত জানান। সেখান থেকে বেলা একটার দিকে গোয়ালন্দ বাসস্ট্যান্ডে পৌঁছালে রাবেয়া ইদ্রিস ডিগ্রি মহিলা কলেজের অধ্যক্ষ আবদুল কাদের শেখ, গোয়ালন্দ প্রেসক্লাবের সাবেক সভাপতি অধ্যাপক আউয়াল আনোয়ার স্বাগত জানান।বেলা সোয়া দুইটার দিকে পদযাত্রাটি দৌলতদিয়া ঘাট টার্মিনালে পৌঁছায়। সেখানে মানববন্ধন ও আলোচনা সভা হয়। এ সময় বক্তব্য দেন সিপিবির জেলা সভাপতি আবদুস সামাদ, পদযাত্রার প্রধান সমন্বয়ক ও ডিবেট অ্যাসোসিয়েশনের সভাপতি মেজবাউল করিম প্রমুখ।
