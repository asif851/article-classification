
আজ ২৮ জুলাই বিএনপির সাবেক মহাসচিব ও মন্ত্রী আবদুল মান্নান ভূঁইয়ার ষষ্ঠ মৃত্যুবার্ষিকী। এ উপলক্ষে আবদুল মান্নান ভূঁইয়া পরিষদের উদ্যোগে শিবপুরের ধানুয়া গ্রামে তাঁর কবরে পুষ্পস্তবক অর্পণ, শোকযাত্রা, স্মরণসভা ও দোয়া মাহফিলের আয়োজন করা হয়েছে।পরিষদের সদস্যসচিব ও শিবপুর উপজেলা চেয়ারম্যান আরিফ উল ইসলাম মৃধা বলেন, আজ সকাল ১০টায় শিবপুর বাসস্ট্যান্ড থেকে শোকযাত্রা শুরু হয়ে ধানুয়ায় মান্নান ভূঁইয়ার সমাধিস্থলে গিয়ে শেষ হবে। সেখানে তাঁর কবরে পুষ্পস্তবক অর্পণ করা হবে। পরে স্মরণসভা ও দোয়া মাহফিল অনুষ্ঠিত হবে। আবদুল মান্নান ভূঁইয়া ২০১০ সালের ২৮ জুলাই ঢাকার স্কয়ার হাসপাতালে চিকিৎসাধীন অবস্থায় মৃত্যুবরণ করেন। তিনি ইউনাইটেড পিপলস পার্টি (ইউপিপি) থেকে ১৯৮০ সালে বিএনপিতে যোগ দেন। পরবর্তী সময়ে তিনি কৃষক দলের আহ্বায়ক, কেন্দ্রীয় কমিটির কৃষিবিষয়ক সম্পাদক ও বিএনপির যুগ্ম মহাসচিবের দায়িত্ব পালন করেন। দীর্ঘ ১১ বছর তিনি বিএনপির মহাসচিবের দায়িত্বে ছিলেন। মান্নান ভূঁইয়া নরসিংদী-৩ (শিবপুর) আসন থেকে চারবার সংসদ সদস্য নির্বাচিত হন। মান্নান ভূঁইয়ার জন্ম ১৯৪৩ সালের ১ মার্চে। নরসিংদীর মনোহরদী উপজেলার চন্দনবাড়ি ইউনিয়নের আসাদনগর গ্রামে নানা সৈয়দ আলী পন্ডিতের বাড়িতে তাঁর জন্ম।পৈতৃক বাড়ি শিবপুর উপজেলার মাছিমপুর গ্রামে।
