
মহাজোটের অন্যতম শরিক দল জাতীয় পার্টির চেয়ারম্যান হুসেইন মুহম্মদ এরশাদ বলেছেন, নির্বাচন নিয়ে তিনি অন্ধকারে আছেন। নির্বাচন হবে কি না, সে বিষয়ে তিনি নিশ্চিত নন। তবে নির্বাচন হলে তাঁর দল এককভাবে তাতে অংশ নেবে। আজ বুধবার রংপুর টাউন হলে জেলা ও মহানগর জাতীয় পার্টির সম্মেলন উপলক্ষে প্রধান অতিথির বক্তব্যে এরশাদ এসব কথা বলেন।এরশাদ বলেন, ‘নির্বাচন নিয়ে অন্ধকারে আছি। কী হবে, বলা যায় না। তবে এ সরকারের আমলে দেশের মানুষ শান্তিতে নেই। দুর্নীতি, স্বজনপ্রীতি, অনিয়মে ছেয়ে গেছে দেশ। নির্বাচন হলে জাতীয় পার্টি এককভাবে নির্বাচন করবে। এজন্য দলকে শক্তিশালী করে গড়ে তুলতে হবে।’রংপুরের মানুষের প্রতি ভালোবাসা ও কৃতজ্ঞতা জানিয়ে এরশাদ বলেন, ‘এই রংপুর আমাকে নতুন জীবন দিয়েছে। আমার মনোনয়ন বাতিল করা হলে এই রংপুর থেকে আন্দোলন শুরু করা হয়। আমি জেল থেকে নির্বাচিত হয়েছি। এজন্য আমি রংপুরের মানুষের কাছে ঋণী হয়ে আছি।’জাতীয় পার্টির নেতা-কর্মীদের উদ্দেশে এরশাদ বলেন, ‘নির্বাচন হবে কি হবে না, তা বলা যাচ্ছে না। তবে নির্বাচনের জন্য আপনারা প্রস্তুত হয়ে উঠুন। আমাদের দল নিয়ে কেউ ক্ষমতায় যেতে চাইলে তা আর হতে দেওয়া হবে না। আগামী নির্বাচনে আমরা একাই নির্বাচন করব।’
এরশাদ বক্তৃতা শেষে মসিউর রহমানকে একই সাথে জেলা ও মহানগর কমিটির সভাপতি করে ২০১ সদস্যের জেলা কমিটি ও ১১৯ সদস্যের মহানগর কমিটি ঘোষণা করেন। জেলা ও মহানগর কমিটির সাধারণ সম্পাদক হলেন যথাক্রমে আবুল মাসুদ চৌধুরী ও সালাউদ্দিন কাদেরী।
সম্মেলনে জাতীয় পার্টির উপদেষ্টামণ্ডলীর সদস্য ও বাণিজ্যমন্ত্রী গোলাম মো. কাদের বলেন, ‘দেশের মানুষ আজ অবরুদ্ধ হয়ে পড়েছে। শান্তিতে চলাফেরা করতে পারে না। সন্ত্রাস, চাঁদাবাজির কারণে মানুষের নিরাপত্তা নেই। তাদের হাতে জিম্মি হয়ে পড়েছে জনগণ। তাই জনগণের সরকার প্রতিষ্ঠা করতে হবে। দলবাজির সরকার নয়।’
জেলা জাতীয় পার্টির সভাপতি ও উপদেষ্টামণ্ডলীর সদস্য মসিউর রহমানের সভাপতিত্বে সম্মেলনে অন্যান্যের মধ্যে বক্তব্য দেন মহাসচিব রুহুল আমিন হাওলাদার, আবুল মাসুদ চৌধুরী, সালাউদ্দিন কাদেরী প্রমুখ। 
 
 
