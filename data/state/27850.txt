
শিশু গৃহকর্মীকে নির্যাতনের মামলায় ক্রিকেটার শাহাদাত হোসেনের তিন দিনের রিমান্ড মঞ্জুর করেছেন আদালত।ঢাকার মহানগর হাকিম ইউসুফ হোসেন আজ বৃহস্পতিবার রিমান্ড আবেদনের শুনানি শেষে এ আদেশ দেন। এর আগে সকালে শাহাদাতকে কারাগার থেকে আদালতে আনা হয়।শাহাদাতকে জিজ্ঞাসাবাদের জন্য গত মঙ্গলবার সাত দিনের রিমান্ড আবেদন করে মিরপুর থানার পুলিশ। এ নিয়ে শুনানির জন্য আজ (বৃহস্পতিবার) দিন ধার্য করেন আদালত।গত সোমবার শাহাদাত আত্মসমর্পণ করে জামিনের আবেদন করলে আদালত তা নাকচ করে তাঁকে কারাগারে পাঠানোর আদেশ দেন। আগের দিন রোববার শাহাদাতের স্ত্রী জেসমিন জাহানকে আদালত কারাগারে পাঠান। শনিবার রাতে তাঁকে মালিবাগে বাবার বাসা থেকে গ্রেপ্তার করে পুলিশ। শিশু গৃহকর্মীকে নির্যাতনের অভিযোগে শাহাদাত ও তাঁর স্ত্রীর বিরুদ্ধে গত ৬ সেপ্টেম্বর মিরপুর মডেল থানায় মামলা হয়।
