
শরীয়তপুরের ভেদরগঞ্জ উপজেলার চরচান্দা উচ্চবিদ্যালয়ের ব্যবস্থাপনা কমিটির নির্বাচন নিয়ে দুপক্ষের সংঘর্ষে ২০ জন আহত হয়েছে। সংঘর্ষের সময় সখীপুর থানার উপপরিদর্শক রেজাউল করিমের চোখে ও মাথায় আঘাত লাগে। আহত লোকজনকে ভেদরগঞ্জ উপজেলা স্বাস্থ্য কমপ্লেক্সে ও শরীয়তপুর সদর হাসপাতালে ভর্তি করা হয়েছে। আজ শুক্রবার সন্ধ্যা সাড়ে সাতটার দিকে এ ঘটনা ঘটে।
সখীপুর থানার ভারপ্রাপ্ত কর্মকর্তা (ওসি) মঞ্জুরুল হক বলেন, চরচান্দা উচ্চবিদ্যালয়ের ব্যবস্থাপনা কমিটির নির্বাচন নিয়ে ওই বিদ্যালয়ের সাবেক সভাপতি আমীন হাওলাদার ও সাবেক প্রধান শিক্ষক তারা হাওলাদারের মধ্যে বিরোধ রয়েছে। তাঁরা দুজন নির্বাচনে পৃথক প্যানেল দেন। নির্বাচনে নয়জন সদস্য পদে প্রতিদ্বন্দ্বিতা করেন। তাঁদের মধ্যে পাঁচজন নির্বাচিত হন। ওই পাঁচজন আমীন হাওলাদারের প্যানেলের। নির্বাচনের ফলাফল ঘোষণার পর বিজয়ীদের নিয়ে আমিন হাওলাদারের সমর্থকেরা চরচান্দা বাজারে মিছিল করেন। মিছিলের ওপর তারা হাওলাদারের সমর্থকেরা হামলা চালান। তখন দুপক্ষের মধ্যে সংঘর্ষ শুরু হয়। ঘণ্টাব্যাপী সংঘর্ষে কমপক্ষে ২০ জন আহত হয়েছে।
