
অগ্রিম অ্যাপয়েন্টমেন্ট তারিখ বা ই-টোকেন ছাড়া নারী যাত্রীদের টুরিস্ট ভিসা আবেদন জমার পরীক্ষামূলক কার্যক্রম ১৫ অক্টোবর শনিবার পর্যন্ত বাড়ানো হয়েছে। নারী আবেদনকারীরা উত্তরার ৭ নম্বর সেক্টরের ১৮ নম্বর সড়কের ৫৬ নম্বর বাড়িতে ভারতীয় ভিসা আবেদন কেন্দ্রে (আইভিএসি) আবেদনপত্র জমা দিতে পারবেন।
ঢাকার ভারতীয় হাইকমিশনের এক সংবাদ বিজ্ঞপ্তিতে এ কথা বলা হয়েছে।
নিশ্চিত বিমান, রেল, বাসের (বাংলাদেশ-ভারত বাস সার্ভিসের অনুমোদিত কর্তৃপক্ষের ইস্যুকৃত) টিকিটসহ নারী যাত্রীরা উত্তরার ভিসা আবেদন কেন্দ্রে সকাল ১০টা থেকে দুপুর একটা পর্যন্ত ভিসা আবেদন জমা দিতে পারবেন। নারী যাত্রীরা বৈধ ভ্রমণ টিকিটসহ তাদের ভ্রমণসঙ্গী নিকটতম পারিবারিক সদস্যদের জন্য টুরিস্ট ভিসা আবেদনপত্র জমা দিতে পারবেন। ভিসাপ্রার্থী নারী আবেদনকারী ও তাদের পরিবারের সদস্যদের আবেদনের সময় (আইভিএসি-র প্রবেশপথে) নিশ্চিত ভ্রমণ টিকিট (কনফার্ম টিকিট) দেখাতে হবে। আবেদনপত্র জমার দিন থেকে ভ্রমণের তারিখ কমপক্ষে ৭ দিন পরে ও সর্বোচ্চ এক মাসের মধ্যে হতে হবে।
বিজ্ঞপ্তিতে বলা হয়েছে, এটি নারী ও তাদের পরিবারের সদস্যদের জন্য ভারতীয় ভিসাপ্রাপ্তি সহজ করা এবং ভারত ও বাংলাদেশের মধ্যে মানুষে-মানুষে যোগাযোগ বৃদ্ধির শুভেচ্ছার নিদর্শন।
