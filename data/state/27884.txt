
কুমিল্লার চৌদ্দগ্রাম উপজেলায় চলন্ত ট্রাকে আগুন দেওয়ার ঘটনায় জামায়াত-শিবিরের জেলা ও উপজেলা পর্যায়ের ৫৯ জন নেতা-কর্মীর নাম উল্লেখসহ অজ্ঞাত পরিচয় ৪৫ জনের বিরুদ্ধে মামলা হয়েছে। গত বৃহস্পতিবার রাতে উপপরিদর্শক (এসআই) রুহুল আমিন বাদী হয়ে এ মামলা করেন।পুলিশ জানায়, উপজেলার আমজাদের বাজার এলাকায় গত বুধবার রাতে আসামিরা চট্টগ্রামগামী মালবাহী একটি ট্রাকে পেট্রলবোমা নিক্ষেপ করে আগুন ধরিয়ে দেন। এ সময় ট্রাকচালক সেকান্দার আলী ট্রাক থেকে নামতে চেষ্টা করলেও তাঁকে নামতে দেয়নি আসামিরা। পরে আগুনে চালকের শরীরের বিভিন্ন অংশ ঝলসে যায়। খবর পেয়ে ফায়ার সার্ভিস ও পুলিশ ঘটনাস্থলে পৌঁছে আগুন নিয়ন্ত্রণে আনে। চালককে উদ্ধার করে উপজেলা স্বাস্থ্য কমপ্লেক্সে নেওয়া হয়। রাতেই তাঁকে ঢাকা মেডিকেল কলেজ হাসপাতালের বার্ন ইউনিটে পাঠানো হয়।
