
নির্বাচনকালীন সর্বদলীয় সরকারের মন্ত্রীরা কাল সোমবার শপথ নেবেন। সরকারের শীর্ষ পর্যায়ের সূত্রগুলো বিষয়টি প্রথম আলো ডটকমকে নিশ্চিত করেছে। এই সর্বদলীয় সরকারে জাতীয় পার্টি যোগ দেবে বলে ওই দলের একাধিক সূত্র নিশ্চিত করেছে।
প্রধানমন্ত্রী শেখ হাসিনা আজ রোববার সন্ধ্যায় বঙ্গভবনে রাষ্ট্রপতি আবদুল হামিদের সঙ্গে দেখা করেন। তাঁদের মধ্যে বর্তমান রাজনৈতিক পরিস্থিতি ও সর্বদলীয় গঠন নিয়ে আলোচনা হয় বলে জানা গেছে। বৈঠক চলাকালে সরকারের শীর্ষস্থানীয় সূত্রগুলো নিশ্চিত করে যে, কাল সর্বদলীয় সরকারের নতুন মন্ত্রীরা শপথ নেবেন। জাতীয় পার্টি ছাড়াও ওয়ার্কার্স পার্টি যোগ দেবে বলে জানা গেছে।  
এদিকে জাতীয় পার্টির সূত্র বলছে, সর্বদলীয় সরকারে যোগ দেবেন রওশন এরশাদ, জি এম কাদের, জাতীয় পার্টির মহাসচিব এ বি এম রুহুল আমিন হাওলাদার, আনিসুল ইসলাম মাহমুদ, জিয়াউদ্দিন আহমেদ বাবলু, সালমা ইসলাম ও মুজিবুল হক চুন্নু।
তবে জাতীয় পার্টির চেয়ারম্যান এইচ এম এরশাদের মুখপাত্র ও প্রেসিডিয়াম সদস্য কাজী ফিরোজ রশীদ প্রথম আলো ডটকমকে বলেছেন, এইচ এম এরশাদ আগামীকাল তাঁর সিদ্ধান্তের বিষয়ে আনুষ্ঠানিক ঘোষণা দেবেন।  
জাতীয় পার্টির এই সিদ্ধান্তে মহাজোটবিরোধী অংশটি ক্ষোভ প্রকাশ করেছে। এ অংশটির নেতৃত্বে আছেন এমন একজন নেতা সমালোচনার সুরে প্রথম আলো ডটকমকে বলেন, ‘এটাই হলো জাতীয় পার্টির বিউটি (সৌন্দর্য)। আমরা একবার ডানে হেলি, একবার বামে। লোকে কনফিউজড হয়।’
গতকালই জাতীয় পার্টির চেয়ারম্যান এইচ এম এরশাদ অত্যন্ত তির্যক ভাষায় সরকারের সমালোচনা করেন। তিনি বলেন, ‘এ সরকারের হাতে রক্তের দাগ আছে। এই সরকার জনগণের জানমালের নিরাপত্তা দিতে ব্যর্থ হয়েছে।’
এ ছাড়া সর্বদলীয় সরকারে যোগ দিচ্ছেন বলে জানা গেছে এমন একজন নেতা জিয়াউদ্দিন আহমেদ বাবলু বলেন, ‘দেশের মানুষ আওয়ামী দুঃশাসন থেকে মুক্তি চায়।’ প্রেসিডিয়াম সদস্য সালমা ইসলাম পার্টির চেয়ারম্যানকে উদ্দেশ করে বলেন, ‘স্যার আপনি মহাজোট ছাড়ুন। কাঁদো হাসিনা, কাঁদো।’ উদ্ভূত পরিস্থিতিতে কাল বেলা সাড়ে ১১টায় জাতীয় পার্টি চেয়ারম্যানের কার্যালয়ে জরুরি সংবাদ সম্মেলন ডেকেছে দলটি।
