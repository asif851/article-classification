
প্রথম আলোর আলোকচিত্র সাংবাদিক জুয়েল শীলের ওপর হামলাকারী ছাত্রলীগের নেতা-কর্মীদের গ্রেপ্তার ও দৃষ্টান্তমূলক শাস্তির দাবি করেছেন চট্টগ্রামের সাতকানিয়া উপজেলা প্রেসক্লাবের সদস্যরা।
আজ রোববার দুপুরে প্রেসক্লাবের সভাপতি সৈয়দ মাহফুজউন নবী খোকনের সভাপতিত্বে নিজস্ব ভবনে অনুষ্ঠিত এক প্রতিবাদ সভায় এই দাবি জানানো হয়। এ সময় হামলার ঘটনায় নিন্দা জানানো হয়।
এতে অন্যদের মধ্যে বক্তব্য দেন প্রেসক্লাবের সাধারণ সম্পাদক মো. জাহেদ হোসাইন, নাজিম মাহমুদ ও নুরুল ইসলাম সবুজ প্রমুখ। বক্তারা বলেন, পেশাগত দায়িত্ব পালনের সময় জুয়েল শীলের ওপর হামলাকারী চট্টগ্রাম মেডিকেল কলেজ শাখা ছাত্রলীগের সভাপতিসহ অন্য নেতা-কর্মীদের গ্রেপ্তার, ছাত্রত্ব বাতিলসহ দৃষ্টান্তমূলক শাস্তি দিতে হবে।
