
বিরোধী দলের আন্দোলন ঠেকাতে সরকার ‘টর্চার স্কোয়াড’ গঠন করছে বলে অভিযোগ করেছেন বিএনপির যুগ্ম-মহাসচিব রুহুল কবির রিজভী।
আজ রোববার নয়াপল্টনে দলের কেন্দ্রীয় কার্যালয়ে এক সংবাদ সম্মেলনে রিজভী এই অভিযোগ করেন।
‘টর্চার স্কোয়াড’ গঠনের তথ্যের উত্স সম্পর্কে বিএনপির যুগ্ম-মহাসচিব দাবি করেন, ‘আমরা বিভিন্ন সূত্র থেকে জানতে পেরেছি, বাতাসে খবর ভেসে আসছে যে, পুলিশ বাহিনীতে সরকারের অনুগত একজন ঊর্ধ্বতন কর্মকর্তার নেতৃত্বে একটি টর্চার স্কোয়াড গঠন করা হচ্চে।’
আগামীতে এই ‘টর্চার স্কোয়াড’ ‘কিলিং স্কোয়াড’-এ পরিণত হতে পারে বলে আশঙ্কা প্রকাশ করেন রিজভী। তবে তিনি বলেন, রাজপথে আন্দোলনের মাধ্যমে মানুষ সরকারের এই তত্পরতার জবাব দেবে। 
সংবাদ সম্মেলনে অন্যদের মধ্যে বিএনপির অর্থ বিষয়ক সম্পাদক এম এ সালাম, শিক্ষাবিষয়ক সম্পাদক খায়রুল কবির, সহদপ্তর সম্পাদক আব্দুল লতিফ প্রমুখ উপস্থিত ছিলেন।
