
দেশের বেসরকারি বিশ্ববিদ্যালয়গুলোর র‌্যাঙ্কিং (অবস্থান নির্ধারণ) করবে বিশ্ববিদ্যালয় মঞ্জুরি কমিশন (ইউজিসি)। আজ রোববার কমিশনের সভায় এ সিদ্ধান্ত হয়েছে।
ইউজিসির একজন কর্মকর্তা প্রথম আলোকে বলেন, বিশ্ববিদ্যালয়গুলোর শিক্ষার পরিবেশ ও গুণগত মান পর্যবেক্ষণের লক্ষ্যে মঞ্জুরি কমিশন গঠিত তদারক দলের পরিদর্শনের অগ্রগতি ও পরবর্তী পদক্ষেপ নেওয়ার জন্য এই সভাটি অনুষ্ঠিত হয়। সভায় জানানো হয়, ইতিমধ্যে ৩৫টি বেসরকারি বিশ্ববিদ্যালয় পরিদর্শন করা হয়েছে। তাতে দেখা গেছে, কোনো কোনো বিশ্ববিদ্যালয়ে এখনো বেসরকারি বিশ্ববিদ্যালয় আইন বাস্তবায়নের ক্ষেত্রে ত্রুটি-বিচ্যুতি রয়েছে। তবে কিছু বিশ্ববিদ্যালয় আইন অনুযায়ী শিক্ষা কার্যক্রম পরিচালনা করছে।
ইউজিসির চেয়ারম্যান এ কে আজাদ চৌধুরীর সভাপতিত্বে সভায় আরও উপস্থিত ছিলেন কমিশনের সদস্য এম মুহিবুর রহমান, মোহাম্মাদ মোহাব্বত খান, আবুল হাশেম, আখতার হোসেন প্রমুখ।
