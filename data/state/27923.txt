
নোয়াখালীর হাতিয়ার সোনাদিয়া ইউনিয়নের চরচেঙ্গা বাজারে আওয়ামী লীগের নির্বাচিত চেয়ারম্যান ও পরাজিত চেয়ারম্যান প্রার্থীর সমর্থকদের মধ্যে পাল্টাপাল্টি হামলা ও ধাওয়ার ঘটনা ঘটেছে। গতকাল মঙ্গলবার বেলা দুইটার দিকে এ ঘটনা ঘটে।পাল্টাপাল্টি হামলায় উভয় পক্ষের কমপক্ষে পাঁচজন আহত হয়েছেন। তাঁদের মধ্যে গুরুতর আহত দুজনকে উপজেলা স্বাস্থ্য কমপ্লেক্সে ভর্তি করা হয়েছে। তাঁরা হলেন আমির হোসেন ও আবদুর রহিম; দু্জনের বাড়িই চরচেঙ্গা এলাকায়।স্থানীয় লোকজনের ভাষ্য, গত ২২ মার্চ অনুষ্ঠিত ইউপি নির্বাচনে সোনাদিয়া ইউনিয়নে আওয়ামী লীগের প্রার্থী নূর ইসলাম জয়লাভ করেন। তাঁর নিকটতম প্রতিদ্বন্দ্বী হিসেবে পরাজিত হন দলের বিদ্রোহী প্রার্থী ইয়াছিন আরাফাত। এ নিয়ে দুই পক্ষের কর্মী-সমর্থকদের মাঝে নির্বাচনের পর থেকেই চাপা উত্তেজনা বিরাজ করছিল। গতকাল দুপুরে বিজয়ী চেয়ারম্যানের সমর্থকেরা চরচেঙ্গা বাজারে বিদ্রোহী প্রার্থী ইয়াছিন আরাফাতের সমর্থক আবদুর রহিমকে কুপিয়ে আহত করে। এ নিয়ে উত্তেজনা বেড়ে যায়। একপর্যায়ে পাল্টা হামলায় আহত হন নুর ইসলামের সমর্থক আমির হোসেন। এ সময় দুই পক্ষের মধ্যে বাজারে কয়েক দফা পাল্টাপাল্টি ধাওয়া ও ইটপাটকেল নিক্ষেপের ঘটনা ঘটে। এতে আরও তিনজন আহত হয়েছেন। তাঁদের স্থানীয়ভাবে প্রাথমিক চিকিৎসা দেওয়া হয়।এ বিষয়ে বক্তব্য জানার জন্য বিজয়ী চেয়ারম্যান ও পরাজিত প্রার্থীর মুঠোফোনে চেষ্টা করেও সংযোগ পাওয়া যায়নি। তাই ঘটনার বিষয়ে তাঁদের বক্তব্য নেওয়া সম্ভব হয়নি।হাতিয়া থানার ভারপ্রাপ্ত কর্মকর্তা (ওসি) এ টি এম আরিচুল হক সোনাদিয়ার চরচেঙ্গায় বিজয়ী ও পরাজিত প্রার্থীর সমর্থকদের মধ্যে পাল্টাপাল্টি হামলা ও ধাওয়া হয়েছে। ঘটনার খবর পেয়ে পুলিশ ঘটনাস্থলে গেলে পরিস্থিতি শান্ত হয়। তবে এ বিষয়ে কোনো পক্ষ থানায় অভিযোগ করেনি।
