
নওগাঁ-৫ (সদর) সংসদীয় আসনের উপনির্বাচনে আওয়ামী লীগের প্রার্থী মো. আবদুল মালেক বিনা প্রতিদ্বন্দ্বিতায় নির্বাচিত হয়েছেন।
গতকাল সোমবার মনোনয়নপত্র প্রত্যাহারের শেষ দিন বিকেলে জেলা রিটার্নিং কর্মকর্তার কার্যালয়ে তাঁকে নির্বাচিত ঘোষণা করা হয়। সাংবাদিকদের উপস্থিতিতে তাঁকে সংসদ সদস্য নির্বাচিত ঘোষণা করেন রিটার্নিং কর্মকর্তা মো. নুরুজ্জামান তালুকদার।  
সংশ্লিষ্ট সূত্র জানায়, ওই আসনের উপনির্বাচনের জন্য ১১ জন মনোনয়নপত্র সংগ্রহ করেন। গত ২৫ এপ্রিল ছিল মনোনয়নপত্র জমা দেওয়ার শেষ দিন। এদিন আওয়ামী লীগের মনোনীত প্রার্থী মো. আবদুল মালেকসহ ছয়জন মনোনয়নপত্র জমা দেন। অপর পাঁচ প্রার্থী হলেন জাতীয় পার্টির জেলা কমিটির সভাপতি তোফাজ্জল হোসেন, সদর উপজেলা আওয়ামী লীগের সভাপতি ইসহাক আলী, ছাত্রদলের জেলা কমিটির সাবেক সভাপতি ও নওগাঁ পৌরসভার কাউন্সিলর মো. ফারুক-উজ-জামান এবং আবদুল বারী, আবদুস সাত্তার।
জাতীয় পার্টির তোফাজ্জল হোসেন ছাড়া অন্য চারজন স্বতন্ত্র প্রার্থী হিসেবে মনোনয়নপত্র জমা দেন। কিন্তু স্বতন্ত্র প্রার্থীরা মনোনয়নপত্র যথাযথভাবে পূরণ না করায় এবং জাতীয় পার্টির প্রার্থীর দলীয় মনোনয়ন যথাযথ না হওয়ায় মনোনয়নপত্র বাছাইকালে সেগুলো বাতিল করে দেওয়া হয়। ২৮ এপ্রিল ছিল মনোনয়নপত্র বাছাইয়ের দিন। 
রিটাার্নিং কর্মকর্তা নুরুজ্জামান জানান, গতকাল মনোনয়নপত্র প্রত্যাহারের শেষ দিন প্রতিদ্বন্দ্বী কোনো প্রার্থী না থাকায় একমাত্র প্রার্থী হিসেবে আওয়ামী লীগের মো. আবদুল মালেককে বেসরকারিভাবে নির্বাচিত ঘোষণা করা হয়।
মো. আবদুল মালেক জেলা আওয়ামী লীগের সাধারণ সম্পাদক এবং সদর উপজেলা পরিষদের চেয়ারম্যান ছিলেন।
গত ৬ মার্চ সিঙ্গাপুরের মাউন্ট এলিজাবেথ হাসপাতালে চিকিৎসাধীন অবস্থায় বর্ষীয়ান রাজনীতিবিদ ও আওয়ামী লীগের উপদেষ্টামণ্ডলীর সদস্য মো. আব্দুল জলিল মারা গেলে নওগাঁ-৫ (সদর) আসন শূন্য ঘোষণা করে নির্বাচন কমিশন।
