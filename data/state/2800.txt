
সাংবাদিক নির্যাতনের প্রতিবাদে আয়োজিত মানববন্ধন থেকে স্বরাষ্ট্রমন্ত্রী আসাদুজ্জামান খান কামালের বক্তব্য প্রত্যাহারের দাবি জানানো হয়েছে।
তেল-গ্যাস, খনিজ সম্পদ ও বিদ্যুৎ-বন্দর রক্ষা জাতীয় কমিটির ডাকা অর্ধদিবস হরতালে সাংবাদিকদের ওপর নির্যাতনের প্রতিবাদে আজ শনিবার জাতীয় জাদুঘরের সামনে বিভিন্ন গণমাধ্যমে কর্মরত সাংবাদিকেরা মানববন্ধন করেন। সেখান ​থেকেই এ দাবি জানানো হয়।
গত বৃহস্পতিবার জাতীয় কমিটির ডাকা হরতালের সংবাদ সংগ্রহ করতে গিয়ে পুলিশের হামলার শিকার হন বেসরকারি টিভি চ্যানেল এটিএন নিউজের প্রতিবেদক কাজী এহসান বিন দিদার ও ক্যামেরাপারসন আবদুল আলিম।
এর পরিপ্রেক্ষিতে গতকাল শুক্রবার মৌলভীবাজারের শমসেরনগরে এক অনুষ্ঠানের পর এ বিষয়ে সাংবাদিকেরা স্বরাষ্ট্রমন্ত্রী আসাদুজ্জামান কামালকে প্রশ্ন করেন। জবাবে মন্ত্রী বলেন, ‘দেখুন, সাংবাদিক নির্যাতন পুলিশে করে না। মাঝে মাঝে ধাক্কাধাক্কি লেগে যায়—এইটা স্বাভাবিক।’
আজ মানববন্ধন শেষে বিএফইউজের (একাংশের) সভাপতি মঞ্জুরুল আহসান বুলবুল স্বরাষ্ট্রমন্ত্রীকে তাঁর বক্তব্য প্রত্যাহারের দাবি জানান।
এটিএন নিউজের হেড অফ নিউজ মুন্নী সাহা প্রশ্ন তোলেন, সাংবাদিক নির্যাতন করলে পুরস্কৃত হওয়া যায় কি না? অভিযুক্ত পুলিশকে সাময়িক প্রত্যাহারের নামে ‌‌‌‘জামাই আদরে’ রাখারও সমালোচনা করেন তিনি।
বিভিন্ন গণমাধ্যমের দুই শতাধিক সংবাদকর্মী আজ শাহবাগে জড়ো হয়েছিলেন। কেউ কেউ মুখে কালো কাপড় বেঁধে প্রতিবাদ জানান। তাঁদের হাতে ‌‘মুক্ত স্বদেশ, বন্দী সাংবাদিকতা,’ ‘সংবাদের স্বাধীনতা চাই’, ‘কলম আর ক্যামেরা মাথা নত করে না’—এমন বিভিন্ন স্লোগান লেখা প্ল্যাকার্ড ছিল।
এটিএন নিউজের কয়েকজন কর্মী জানান, গত বৃহস্পতিবার শাহবাগ মোড়ে পুলিশ বাহিনীর সদস্যরা তেল-গ্যাস, খনিজ সম্পদ ও বিদ্যুৎ-বন্দর রক্ষা জাতীয় কমিটির কর্মীদের ওপর হামলা চালিয়ে একজনকে আটক করে শাহবাগ থানা নিয়ে যাচ্ছিলেন। এ সময় ওই দুই সাংবাদকর্মী সংবাদের জন্য ছবি ও ভিডিও নেওয়ার চেষ্টা করলে পুলিশ অতর্কিত ওই হামলা চালায়। পুলিশ প্রথমে ক্যামেরাপারসন আবদুল আলিমের ওপরে হামলা চালায়। এ সময় প্রতিবেদক কাজী এহসান তাঁকে উদ্ধার করতে গেলে পুলিশ বাহিনীর সদস্যরা দুজনকেই মাটিতে ফেলে লাথি মারেন এবং লাঠি দিয়ে পেটান। ভিডিও ফুটেজ ও আলোকচিত্র দেখে সাংবাদিকেরা হামলার সঙ্গে জড়িত ১৫ জন পুলিশ সদস্যকে চিহ্নিত করেছেন।
