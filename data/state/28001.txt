
নিজের জীবনের মায়া না করে বন্ধুর জন্য প্রাণ দিয়েছেন ফারাজ। এই দেশ সেই বীর ফারাজের বাংলাদেশ। বাংলাদেশের প্রতিটি ঘরে ঘরে ফারাজের জন্ম হোক—চট্টগ্রামের বোয়ালখালীর সিরাজুল ইসলাম ডিগ্রি কলেজের ফারাজ চত্বরে গতকাল বৃহস্পতিবার সকালে বৃক্ষরোপণ কর্মসূচির উদ্বোধনী অনুষ্ঠানে এসব কথা বলেন সেবাধর্মী ‘আহমদুল্লাহ-যর্তুমা’ ট্রাস্টের চেয়ারম্যান সেলিনা খান। তিনি বোয়ালখালীর সাংসদ মইন উদ্দিন খানের স্ত্রী।
কর্মসূচির আয়োজক বোয়ালখালী প্রেসক্লাব। গত বছরের ১৬ আগস্ট সাংসদ মইন উদ্দিন খানের উদ্যোগে সিরাজুল ইসলাম ডিগ্রি কলেজ মাঠকে ফারাজ চত্বর ঘোষণা করা হয়। ফারাজ গত বছরের ১ জুলাই গুলশানের হোলি আর্টিজান বেকারিতে জঙ্গি হামলায় প্রাণ হারান।
কর্মসূচিতে উপস্থিত ছিলেন কলেজের অধ্যক্ষ সমীর কান্তি দাশ, ইউএনও আফিয়া আখতার, সহকারী কমিশনার (ভূমি) সুরাইয়া আকতার, থানার ওসি সালাহ উদ্দিন চৌধুরী, বোয়ালখালী প্রেসক্লাবের ভারপ্রাপ্ত সভাপতি অধীর বড়ুয়া, সাধারণ সম্পাদক সিরাজুল ইসলাম প্রমুখ। 
