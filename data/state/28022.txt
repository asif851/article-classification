
স্থানীয় সরকারমন্ত্রী সৈয়দ আশরাফুল ইসলাম বলেছেন, ‘শুধু জলবায়ু নিয়ে কথা বলা এক ধরনের ফ্যাশন হয়ে গেছে। এদিকে নদীগুলো যে মরে যাচ্ছে, তা নিয়ে কারও মাথাব্যথা নেই।’আজ শুক্রবার বিকেলে কিশোরগঞ্জ সার্কিট হাউসে জেলা পর্যায়ের কর্মকর্তাদের সঙ্গে মতবিনিময় সভায় স্থানীয় সরকার, পল্লি উন্নয়ন ও সমবায়মন্ত্রী সৈয়দ আশরাফুল ইসলাম এসব কথা বলেন।সৈয়দ আশরাফ বলেন. ‘আমি মনে করি, সবার আগে নদীগুলো বাঁচাতে হবে। নদী শাসনের মাধ্যমে নাব্যতা ফিরিয়ে আনার চেষ্টা করতে হবে। সেই নদীর পানি ব্যবহার করে আমাদের বাঁচতে হবে।’মন্ত্রী বলেন, ‘মানুষ প্রকৃতির প্রতি নির্দয় ছিল, প্রকৃতির অনেক ক্ষতি করেছে। প্রকৃতি আজ প্রতিশোধ নিচ্ছে।’ তিনি বলেন, মানুষ যদি বেঁচে থাকার জন্য পানি না পায়, তাহলে এত সড়ক নির্মাণ করে কী হবে?’রাজধানী ঢাকার কথা উল্লেখ করে স্থানীয় সরকারমন্ত্রী বলেন, বুড়িগঙ্গা ও শীতলক্ষ্যার পানি থেকে দুর্গন্ধ বের হয়। দেখতে মবিলের মতো লাগে।সরকারি কর্মকর্তাদের উদ্দেশে মন্ত্রী বলেন, প্রফেশনালিজম তৈরি করতে প্রধানমন্ত্রী বিভিন্ন প্রতিষ্ঠান করে দিচ্ছেন। এর সঠিক ব্যবহার করে জনগণের উপকারের পরামর্শ দেন তিনি।মতবিনিময় সভায় সভাপতিত্ব করেন কিশোরগঞ্জের জেলা প্রশাসক এস এম আলম। কিশোরগঞ্জ-৪ আসনের সাংসদ রেজওয়ান আহম্মেদ, কিশোরগঞ্জ-২ আসনের সাংসদ সোহরাব উদ্দিন, পুলিশ সুপার আনোয়ার হোসেন খানসহ জেলা পর্যায়ের বিভিন্ন কর্মকর্তারা সভায় উপস্থিত ছিলেন।
