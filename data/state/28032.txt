

বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, বঙ্গভবনে সাক্ষাত্কালে রাষ্ট্রপতি মো. আবদুল হামিদের সঙ্গে বিএনপির চেয়ারপারসন খালেদা জিয়ার একান্তে কোনো কথা হয়নি। আজ মঙ্গলবার রাষ্ট্রপতির সঙ্গে সাক্ষাৎ শেষে গুলশানে বিএনপির চেয়ারপারসনের কার্যালয়ে এক সংবাদ সম্মেলনে তিনি এ কথা বলেন।
সাংবাদিকদের প্রশ্নের উত্তরে মির্জা ফখরুল বলেন, দায়িত্বশীল বিরোধী দল হিসেবে এবং জনগণের নিরাপত্তা ও দেশের শান্তি শৃঙ্খলার কথা চিন্তা করে নির্দলীয় সরকারের অধীনে সুষ্ঠু, গ্রহণযোগ্য নির্বাচনের জন্য তাঁরা রাষ্ট্রপতির কাছে গিয়েছিলেন।
মির্জা ফখরুল বলেন, বিএনপি ইতিমধ্যে আলোচনার জন্য অনেক উদ্যোগ নিয়েছে। আওয়ামী লীগকে চিঠি দিয়েছে। কিন্তু সরকারের পক্ষ থেকে কোনো সাড়া পায়নি। এখন আর কোনো বিকল্প না থাকায় তাঁরা রাষ্ট্রের অভিভাবক হিসেবে রাষ্ট্রপতির কাছে গিয়েছেন। তিনি বলেন, রাষ্ট্রপতি তাঁদের কথা মনোযোগ দিয়ে শুনেছেন। এ বক্তব্য সরকারের কাছে পৌঁছে দেওয়ার আশ্বাস দিয়েছেন। সেই সঙ্গে গণতন্ত্র যাতে বিপন্ন না হয়, সেজন্য সরকার ও বিরোধী দলকে আলাপ, আলোচনা ও সমঝোতার মাধ্যমে সমাধান বের করার আহ্বান জানিয়েছেন।
উদ্যোগের জন্য রাষ্ট্রপতিকে কোনো সময়সীমা বেঁধে দেওয়া হয়েছে কি না, এমন প্রশ্নের উত্তরে ফখরুল বলেন, কোনো সময়সীমা দেওয়া হয়নি। তিনি বলেন, বিএনপি দেখবে, এরপর রাজনৈতিকভাবে সিদ্ধান্ত নেবে।
এক প্রশ্নের জবাবে মির্জা ফখরুল বলেন, নির্বাচনকালীন সরকারে যোগ দেওয়ার জন্য রাষ্ট্রপতি তাঁদের কোনো ধরনের অনুরোধ জানাননি।
