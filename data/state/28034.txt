
আজ ৩০ মে, সাবেক রাষ্ট্রপতি জিয়াউর রহমানের ৩৫তম মৃত্যুবার্ষিকী। ১৯৮১ সালের এই দিনে চট্টগ্রাম সার্কিট হাউসে সেনাবাহিনীর কিছু বিপথগামী সদস্যের হাতে তিনি নিহত হন।জিয়াউর রহমান মুক্তিযুদ্ধের অন্যতম সেক্টর কমান্ডার ও জেড ফোর্সের অধিনায়ক ছিলেন। বাংলাদেশের অন্যতম প্রধান রাজনৈতিক দল বাংলাদেশ জাতীয়তাবাদী দলের (বিএনপি) প্রতিষ্ঠাতাও তিনি। প্রতিবছর এ দিনটি জিয়াউর রহমানের শাহাদাতবার্ষিকী হিসেবে পালন করে বিএনপি। এ বছর ১৫ দিনের কর্মসূচি পালন করা হবে।কেন্দ্রীয় কর্মসূচির অংশ হিসেবে গতকাল রোববার রাজধানীর ইঞ্জিনিয়ার্স ইনস্টিটিউশনে আলোচনা সভার আয়োজন করে বিএনপি। আজ সকাল ছয়টায় নয়াপল্টনে দলের কেন্দ্রীয় কার্যালয়ে দলীয় পতাকা অর্ধনমিত ও কালো পতাকা উত্তোলন করা হবে। একইভাবে সারা দেশে দলীয় কার্যালয়গুলোতে এই কর্মসূচি পালন করা হবে। আজ সকাল ১০টায় জিয়াউর রহমানের কবরে ফুল দিয়ে শ্রদ্ধা জানাবেন বিএনপির চেয়ারপারসন খালেদা জিয়া। জাতীয়তাবাদী ওলামা দলের উদ্যোগে সেখানে কোরআনখানি ও মিলাদ মাহফিল অনুষ্ঠিত হবে। এ ছাড়া ডক্টরস অ্যাসোসিয়েশন অব বাংলাদেশ (ড্যাব) স্বেচ্ছায় রক্তদান কর্মসূচির আয়োজন করবে। সকাল নয়টা থেকে বিকেল চারটা পর্যন্ত বিএনপি কেন্দ্রীয় কার্যালয়ের সামনে ড্যাবের উদ্যোগে বিনা মূল্যে চিকিৎসাসেবা প্রদান ও ওষুধ বিতরণ করা হবে।ঢাকা মহানগর বিএনপির উদ্যোগে আজ থেকে আগামী বুধবার পর্যন্ত ঢাকা মহানগরীর বিভিন্ন জায়গায় দুস্থ ব্যক্তিদের মধ্যে খাবার বিতরণ করবেন খালেদা জিয়া।
