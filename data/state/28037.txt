
আবারও গাজীপুরে একটি পোশাক তৈরি কারখানায় টিফিন খেয়ে বিষক্রিয়ায় ১৫০ জনের বেশি শ্রমিক অসুস্থ হয়ে পড়েছেন। আজ মঙ্গলবার রাতে সদর উপজেলার সারদাগঞ্জের সুলতান মার্কেট এলাকায় এ ঘটনা ঘটে।
গাজীপুর সদর হাসপাতালের আবাসিক চিকিত্সক তপন কুমার দে জানান, ভ্যাপসা গরমে আগে থেকে প্রস্তুত করা খাবার নষ্ট হয়ে বিষক্রিয়ার সৃষ্টি হচ্ছে। এসব খাবার খেয়ে অসুস্থ হয়ে পড়ছে লোকজন। তিনি এই গরমে খাবার খাওয়ার ব্যাপারে সতর্ক থাকতে পরামর্শ দিয়েছেন।
কারখানার শ্রমিক ও পুলিশ সূত্রে জানা যায়, সারদাগঞ্জের সুলতান মার্কেট এলাকায় জিএমএস নামের একটি পোশাক তৈরি কারখানায় সন্ধ্যা সাতটার দিকে টিফিন দেওয়া হয়। এতে ছিল একটি করে ডিম, পেটিস ও কলা। সেগুলো খেয়ে শ্রমিকেরা ফের কাজে যোগ দেন। কিছু সময়ের মধ্যে শ্রমিকদের বমি শুরু হয়। মাথা ঘুরে অনেকেই পড়ে যান। কিছু সময়ের মধ্যে ব্যাপকভাবে শ্রমিকদের বমি ও মাথা ঝিমুনি দেখা দেয়। পরে আশপাশের লোকজন, কারখানা কর্তৃপক্ষ ও পুলিশ শ্রমিকদের উদ্ধার করে কোনাবাড়ি, গাজীপুর সদর ও জিরানী এলাকায় কয়েকটি হাসপাতালে নিয়ে যায়।
 
ওই কারখানার শ্রমিক আবু তালেব ও সামছুল কবীর জানান, টিফিনে যে ডিম ও পেটিস ছিল সেগুলো খাওয়ার পর তাঁদের বমি শুরু হয়। কারখানার অনেক শ্রমিক অসুস্থ হয়ে পড়েন।
জয়দেবপুর থানাধীন চক্রবর্তী পুলিশ ক্যাম্পের সহকারী উপপরিদর্শক (এএসআই) লিটন মিয়া জানান, কয়েকটি হাসপাতালে এ পর্যন্ত দেড় শ শ্রমিককে ভর্তি করা হয়েছে।
