
টাঙ্গাইল-৪ (কালিহাতী) আসনের উপনির্বাচন আগামী ৩১ জানুয়ারি পর্যন্ত স্থগিত থাকবে। আবদুল কাদের সিদ্দিকীর মনোনয়নপত্রের বৈধতা নিয়ে দেওয়া রুল এ সময়ের মধ্যে হাইকোর্টে নিষ্পত্তি করতে হবে।
প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের বেঞ্চ আজ সোমবার এ আদেশ দেন।কাদের সিদ্দিকীর পক্ষে ছিলেন আইনজীবী এ জে মোহাম্মদ আলী ও রাগীব রউফ চৌধুরী। রাষ্ট্রপক্ষে ছিলেন অ্যাটর্নি জেনারেল মাহবুবে আলম।   
আওয়ামী লীগ থেকে বহিষ্কৃত হওয়ার পর আবদুল লতিফ সিদ্দিকী সাংসদ পদ থেকে পদত্যাগ করায় টাঙ্গাইল-৪ আসন শূন্য হয়। সেখানে উপনির্বাচনের তফসিল ঘোষণা করলে কৃষক শ্রমিক জনতা লীগের সভাপতি কাদের সিদ্দিকী মনোনয়নপত্র জমা দেন। এই উপনির্বাচনে ভোট গ্রহণের তারিখ ছিল আগামী ১০ নভেম্বর।
১৩ অক্টোবর কাদের সিদ্দিকীর মনোনয়নপত্র ঋণ খেলাপের অভিযোগে বাতিল করেন রিটার্নিং কর্মকর্তা। কাদের সিদ্দিকী নির্বাচন কমিশনে আপিল করলে ১৮ অক্টোবর তাও খারিজ হয়। এরপর তিনি উচ্চ আদালতের শরণাপন্ন হন। ২১ অক্টোবর হাইকোর্ট এক আদেশে বলেন, কাদের সিদ্দিকীর মনোনয়নপত্র বৈধ। ২২ অক্টোবর তিনি প্রতীক বরাদ্দ পান।
হাইকোর্টের ওই আদেশ স্থগিতের জন্য আপিল বিভাগে আবেদন করে নির্বাচন কমিশন। ২৭ অক্টোবর ওই আবেদনের শুনানি হয়। চেম্বার আদালত নির্বাচন স্থগিত করে নির্বাচন কমিশনের আবেদন ২ নভেম্বর আপিল বিভাগের নিয়মিত বেঞ্চে শুনানির জন্য পাঠান।
 আরও  পড়ুন..
টাঙ্গাইল-৪ আসনের উপনির্বাচন স্থগিত
