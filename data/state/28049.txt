
সুপ্রিম কোর্টের বিচারপতিদের কাছে নিষিদ্ধ ঘোষিত হিযবুত তাহ্‌রীরের নামে চিঠি বিতরণকালে আসাদ উল্লাহ (২৭) নামে এক যুবককে আটক করেছে শাহবাগ থানা-পুলিশ। আজ বুধবার বিকেলে আদালত প্রাঙ্গণ থেকে তাঁকে আটক করা হয়। 
পুলিশ জানায়, আসাদ পুলিশের কাছে নিজেকে সুন্দরবন কুরিয়ার সার্ভিসের মতিঝিলের দিলকুশা শাখার কর্মী বলে পরিচয় দেন। এ ব্যাপারে সুপ্রিম কোর্টের রেজিস্ট্রার জেনারেল ​সৈয়দ আমিনুল ইসলাম প্রথম আলোকে বলেন, হিযবুত তাহ্‌রীরের নামে চিঠিগুলো বিতরণের সময় একজনকে আটক করে পুলিশে দেওয়া হয়। শাহবাগ থানার উপপরিদর্শক (এসআই) শফিকুল ইসলাম প্রথম আলোকে বলেন, আজ বিকেল পাঁচটার দিকে সুপ্রিম কোর্টের এক বিচারপতির দপ্তরে চিঠি নিয়ে যান আসাদ। পরে দেখা যায়, ওই চিঠিতে হিযবুত তাহ্‌রীরের নামে। পরে আসাদকে ধরে শাহবাগ থানায় খবর দেওয়া হয়। এসআই শফিক বলেন, আটকের পর আসাদের কাছ থেকে ৪০টি চিঠি পাওয়া গেছে। চিঠিগুলোতে প্রাপক হিসেবে সুপ্রিম কোর্টের বিচারপতিদের নাম রয়েছে। তবে প্রেরকের কোনো নাম-ঠিকানা নেই। চিঠিগুলো খতিয়ে দেখা হচ্ছে।
