
রাজধানীর নয়াপল্টনে সমাবেশ করার ঘোষণা দিয়ে বিএনপির সিনিয়র যুগ্ম মহাসচিব রুহুল কবির রিজভী বলেন, ‘এখানে কোনো দ্বিধা, কোনো সংকোচ নেই, আমরা সমাবেশ করব। পুলিশ যদি মনে করে, কাল (মঙ্গলবার) না দিয়ে পরশু দিন (বুধবার) দেবে, দিক; আমরা সেদিনই করব। কিন্তু সেটা আমাদের জানাতে হবে। আমরা সে প্রস্তুতি নেব।’আজ সোমবার বিকেলে নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে রুহুল কবির রিজভী এ কথা বলেন। তিনি বলেন, ‘বিএনপির কেন্দ্রীয় কার্যালয়ের সামনে সমাবেশ করার জন্য আমরা পুলিশের কাছে অনুমতির জন্য চিঠি দিয়েছি। এ মুহূর্ত পর্যন্ত অনুমতি পাইনি, আমরা অপেক্ষা করছি।’অনুমতি মেলেনি, তাহলে কীভাবে সমাবেশ করবেন? এমন প্রশ্নের জবাবে রিজভী বলেন, ‘আমরা আশা করছি, পুলিশ অনুমতি দেবে। সোহরাওয়ার্দী চেয়েছিলাম, তারা দেয়নি। সেখানে একটা অজুহাতের কথা বলেছে, ঠিক আছে। কিন্তু এখানে তো কোনো অজুহাতের প্রশ্ন আসে না।’
অনুমতি না পেলেও বিএনপি সমাবেশ করবে কি না—জানতে চাইলে রিজভী বলেন, ‘আমরা দেখব, নেতৃবৃন্দের সঙ্গে আলাপ করব। আমরা বিশ্বাস করি, পুলিশ অনুমতি দেবে। কারণ তারা বুঝেতে পেরেছে, আজ (সোমবার) বিপুল সমাবেশ হয়েছে জিয়াউর রহমানের সমাধিতে। এর মধ্য দিয়ে প্রমাণিত হয়, বিএনপি একটি গণতান্ত্রিক রাজনৈতিক শক্তি। তারা শান্তিপূর্ণভাবে জনসমাবেশ ঘটিয়ে সেখানে (নয়াপল্টনে) সমাবেশ করবে। সেখানে প্রধান অতিথি হিসেবে উপস্থিত থাকবেন বিএনপির চেয়ারপারসন খালেদা জিয়া। নিশ্চয়ই সে সমাবেশকে সার্বিকভাবে সফল করার জন্য দলের সর্বস্তরের নেতা-কর্মীরা প্রস্তুত থাকবেন। সুতরাং এখানে কোনো দ্বিধা, কোনো সংকোচ নেই, আমরা সমাবেশ করব। পুলিশ যদি মনে করে কাল না দিয়ে পরশু দিন দেবে, দিক। আমরা সেদিনই করব।’
রিজভী বলেন, আগামীকালের সমাবেশ সফল করার জন্য বিএনপি সার্বিক প্রস্তুতি গ্রহণ করেছে। দলের সব অঙ্গসংগঠন সমাবেশের প্রস্তুতি নিয়েছে। ঢাকা মহানগরীর সব ওয়ার্ড, থানা ও পাড়া-মহল্লায় উৎসবের সাড়া পড়েছে।
বিএনপির এই নেতা জোর দিয়ে বলেন, ‘আমরা আশা করি, পুলিশের অনুমতি পাব এবং আমরা যথারীতি সমাবেশের জন্য প্রস্তুতি শুরু করব। জাতীয় বিপ্লব ও সংহতি দিবস উপলক্ষে এখানেই আমাদের সমাবেশ হবে। এর বাইরে আমাদের আর কোনো বক্তব্য নেই।’ তিনি বলেন, ‘সাংবিধানিকভাবে এবং আইনসংগতভাবে পুলিশ যদি কাজ করে, তাহলে বিরোধী দলের সমাবেশের অধিকার বানচাল করার সুযোগ তাদের নেই। যদি করে, আর এটা যদি তাদের অভিপ্রায় হয়, তাহলে বুঝব তারা লাঠিয়াল হিসেবে কাজ করছে।’
