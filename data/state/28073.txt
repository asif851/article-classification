
বিদ্যুতের জন্য আন্দোলন করে তিনি বীরের মর্যাদা পেয়েছিলেন। সাধারণ মানুষ থেকে হয়ে উঠেছিলেন জননেতা। তারই ধারাবাহিকতায় হয়েছেন সংসদ সদস্য। আজ বুধবার তাঁরই বাড়ি থেকে বিদ্যুতের অবৈধ সংযোগ বিচ্ছিন্ন করল স্থানীয় পল্লীবিদ্যুৎ সমিতি।বহুল আলোচিত এই নেতা হলেন চাঁপাইনবাবগঞ্জ-১ (শিবগঞ্জ) আসনের সাংসদ গোলাম রাব্বানী।চাঁপাইনবাবগঞ্জ পল্লীবিদ্যুৎ সমিতির জেনারেল ম্যানেজার হাসান শাহনাওয়াজ জানান, এক মাসেরও বেশি সময় ধরে সাংসদের কানসাটের পুকরিয়ার বাড়িতে অবৈধ সংযোগটি ব্যবহার করা হচ্ছিল। এলটি (লো-টেনশন) সঞ্চালন লাইন থেকে হুকিং করে সংযোগ নিয়ে বিদ্যুৎ ব্যবহার করা হচ্ছিল সেখানে। খবর পেয়ে আজ সমিতির একটি দল গিয়ে সংযোগটি বিচ্ছিন্ন করে দেয়। এ সময় অবৈধ সংযোগের কিছু নমুনাও সংগ্রহ করা হয়।তবে এই ব্যাপারে জানতে একাধিকবার গোলাম রাব্বানীর মোবাইল ফোনে চেষ্টা করেও যোগাযোগ করা সম্ভব হয়নি।
উল্লেখ্য, ২০০৫-২০০৬ সালে কৃষকদের জরিমানা করা, মিটার ভাড়া, বিদ্যুতের প্রকট সমস্যা, ইত্যাদি বেশ কিছু বিষয় নিয়ে ‘পল্লীবিদ্যুৎ উন্নয়ন সংগ্রাম পরিষদ’-এর ব্যানারে আন্দোলন করেন গোলাম রাব্বানী। ২০০৫ সালে তাঁরা নিরবচ্ছিন্ন বিদ্যুৎ, মিটার ভাড়াসহ ন্যূনতম চার্জ প্রত্যাহার, চুরি যাওয়া বা ক্ষতিগ্রস্ত ট্রান্সফরমারের জরিমানা আদায় বন্ধসহ পাঁচ দফা দাবি ঘোষণা করেন।
দাবি না মানলে ২০০৬ সালের ৪ জানুয়ারি বিক্ষোভ কর্মসূচি পালনের সময় পুলিশের সঙ্গে কৃষক-জনতার সংঘর্ষ হয়। ওই সময় পুলিশ গুলি করলে দুই ব্যক্তি মারা যান।এই আন্দোলনে নেতৃত্ব দিয়ে আলোচনায় উঠে আসেন গোলাম রাব্বানী। এরপর ২০১৩ সালের ১০ নভেম্বর তিনি আওয়ামী লীগে যোগ দেন। গত বছর ৫ জানুয়ারির একতরফা নির্বাচনে তিনি চাঁপাইনবাবগঞ্জ-১ আসন থেকে সাংসদ নির্বাচিত হন।
