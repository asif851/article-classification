
ন্যায়বিচার পাওয়া নিয়ে সংশয় প্রকাশ করেছেন বিএনপির চেয়ারপারসন খালেদা জিয়া। আজ বৃহস্পতিবার ঢাকার বিশেষ জজ ৫–এর বিচারক আখতারুজ্জামানের আদালতে আত্মপক্ষ সমর্থনের সময় তিনি এই সংশয়ের কথা জানান।
খালেদা জিয়ার আইনজীবী সানাউল্লাহ মিয়া বিষয়টি জানিয়েছেন।
জিয়া অরফানেজ ট্রাস্ট দুর্নীতি মামলায় খালেদা জিয়ার আত্মপক্ষ সমর্থন করে দেওয়া বক্তব্য অব্যাহত রয়েছে। ২৩ নভেম্বর আদালতে আবার আত্মপক্ষ সমর্থন করে বক্তব্য দেবেন খালেদা জিয়া। একই সঙ্গে জিয়া চ্যারিটেবল ট্রাস্ট দুর্নীতি মামলারও শুনানি একই দিনে ধার্য করা হয়েছে।
সানাউল্লাহ মিয়া প্রথম আলোকে বলেন, আত্মপক্ষ সমর্থন করে বক্তব্য দেওয়ার সময় খালেদা জিয়া আদালতকে বলেছেন, প্রধান বিচারপতি সুরেন্দ্র কুমার সিনহাকে ভয়ভীতি দেখিয়ে পদত্যাগ করতে বাধ্য করা হয়েছে। রাজনৈতিক কারণে তাঁর বিরুদ্ধে এই মিথ্যা মামলা করেছে সরকার। সরকারের বিরুদ্ধে রায় দেওয়ার কারণেই তাঁকে পদত্যাগ করতে বাধ্য করা হয়েছে।
দুর্নীতি দমন কমিশনের (দুদক) আদালত পরিদর্শক আশিকুর রহমান প্রথম আলোকে জানান, জিয়া চ্যারিটেবল ট্রাস্ট দুর্নীতি মামলায় দুজন সাক্ষীকে জেরা করেনি আসামিপক্ষ। ওই দুজন সাক্ষী হলেন দুদকের সাবেক সহকারী পরিচালক চৌধুরী এম এন আলম ও শাহজালাল ইসলামী ব্যাংকের কুষ্টিয়া শাখার জ্যেষ্ঠ কর্মকর্তা মামুনুজ্জামান।
