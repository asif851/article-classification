
ঢাকায় নিযুক্ত বিভিন্ন দেশের কূটনীতিকদের সঙ্গে বৈঠক করেছে বিএনপির একটি প্রতিনিধিদল। আজ বুধবার বিকেলে রাজধানীর গুলশানে একটি হোটেলে ওই বৈঠক হয়।বিএনপির সূত্র জানায়, বৈঠকে সাম্প্রতিক পরিস্থিতি বিশেষত গুম-খুন নিয়ে বিএনপির অবস্থান কূটনীতিকদের কাছে তুলে ধরা হয়েছে। বিএনপি মূলত যে বার্তা বিদেশিদের দিতে চেয়েছে তা হলো, দেশে এখন রাজনৈতিক অস্থিরতা না থাকলেও সামাজিক অস্থিরতা চরম আকার ধারণ করছে। সরকার ‘অনির্বাচিত’ হওয়ায় আইনশৃঙ্খলা রক্ষাকারী বাহিনী ও প্রশাসনে সরকারের কর্তৃত্ব শিথিল হয়ে পড়েছে। কাউকে সরকার নিয়ন্ত্রণে রাখতে পারছে না।বৈঠক শেষে বিএনপির ভাইস চেয়ারম্যান শমসের মবিন চৌধুরী সাংবাদিকদের বলেন, তাঁরা বিভিন্ন সময় বিদেশি কূটনীতিকদের সঙ্গে আলোচনা করেন। এটি তারই অংশ।বৈঠকে যুক্তরাষ্ট্র, ইউরোপীয় ইউনিয়ন, রাশিয়া, কানাডা, অস্ট্রেলিয়া, জাপান, নরওয়েসহ বিভিন্ন দেশের কূটনীতিক ও তাঁদের প্রতিনিধিরা উপস্থিত ছিলেন।বিএনপির পক্ষ থেকে দলের ভারপ্রাপ্ত মহাসচিব মির্জা ফখরুল ইসলাম আলমগীর, সাংবাদিক শফিক রেহমান, চেয়ারপারসনের উপদেষ্টা সাবিহ উদ্দিন, রিয়াজ রহমান, ওসমান ফারুক, আন্তর্জাতিক বিষয়ক সম্পাদক আসাদুজ্জামান রিপন প্রমুখ উপস্থিত ছিলেন।
