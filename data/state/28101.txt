
ভোলার চরফ্যাশন উপজেলার নজরুলনগর ইউনিয়নে তেঁতুলিয়া নদীর ভাঙনে ঘরবাড়ি হারিয়েছেন এক বৃদ্ধ৷ ভাঙা ঘরের মালামাল ও আসবাব রেখেছিলেন পৈতৃক বাড়িতে৷ এই ‘অপরাধে’ গত শুক্রবার বিকেলে ওই মালামালে প্রকাশ্যে পেট্রল ঢেলে পুড়িয়ে দেন বৃদ্ধের ভাতিজা৷ভাতিজার নাম নেহাল হাওলাদার৷ তিনি ইউনিয়নের ১ নম্বর ওয়ার্ড আওয়ামী লীগের সভাপতি৷চরফ্যাশনের দক্ষিণ আইচা থানার ভারপ্রাপ্ত কর্মকর্তা (ওসি) এনামুল হক বলেন, স্থানীয়ভাবে মীমাংসার চেষ্টা চলছে৷ সঠিক বিচার না হলে মামলা করা হবে৷প্রত্যক্ষদর্শী ও ক্ষতিগ্রস্ত পরিবারের সদস্যরা জানান, তেঁতুলিয়া নদীর ভাঙনের কবলে পড়েন নজরুলনগর ইউনিয়নের বাবুরহাট বাজারের কেরামত আলী হাওলাদারবাড়ির ১০-১২টি পরিবার৷ সেখানে পরিবার নিয়ে বাস করতেন মতলেব হাওলাদার (৭০)৷ ভাঙতে ভাঙতে নদী বাড়ির কাছে এলে মতলেব গত শুক্রবার সকালে তাঁর একটি ঘরের মালামাল ও আসবাব বাজারের উত্তর দিকে পৈতৃক জমিতে রাখেন৷ ওই জমিসহ বাড়ি আগে থেকেই দখল করে রেখেছেন মতলেবের ভাতিজা নেহাল হাওলাদার ও তাঁর পরিবারের সদস্যরা৷ জমিতে মালামাল রাখার অপরাধে ওই দিন বিকেলে নেহাল সবার সামনে চাচার ঘরের মালামাল ও আসবাবে পেট্রল ঢেলে আগুন ধরিয়ে দেন৷মতলেব হাওলাদার বলেন, ওই বাড়ির ৩০ শতাংশ জমির মালিক তিনি৷ কিন্তু নেহালেরা ক্ষমতার জোরে তাঁর জমি দখল করে রেখেছেন৷নেহাল হাওলাদার দাবি করেন, তিনি আগুন লাগাননি৷ তিনি কোনো জমিও দখল করেননি৷ তাঁর চাচাকে অন্যত্র ফসলি জমি দিয়েছেন৷
