
কক্সবাজারের টেকনাফে স্বরাষ্ট্র মন্ত্রণালয় ও মাদক দ্রব্য নিয়ন্ত্রণ অধিদপ্তরের তালিকাভুক্ত ইয়াবা ব্যবসায়ী ও মাদক মামলার পলাতক আসামি মো. জামাল হোসাইনকে (৪২) গ্রেপ্তার করেছে পুলিশ। গতকাল শুক্রবার রাতে হ্নীলা বাসস্ট্যান্ড এলাকা থেকে তাঁকে গ্রেপ্তার করা হয়। এর প্রতিবাদে তাঁর স্ত্রী লোকজন নিয়ে আজ থানা ভবন ঘেরাও করেন।
পুলিশ জানায়, জামাল হোসাইন উপজেলার হ্নীলা ইউনিয়নের ৭ নম্বর ওয়ার্ডের নির্বাচিত সদস্য। তাঁর বিরুদ্ধে থানায় ছয়টি মামলা রয়েছে। এর মধ্য তিনটি মামলায় গ্রেপ্তারি পরোয়ানা রয়েছে। শুক্রবার রাতে জামালকে গ্রেপ্তারের পর তাঁকে নিয়ে তাঁর বাড়ির পেছনে একটি খামার বাড়ি থেকে ১৫ হাজার ইয়াবা বড়ি, একটি বন্দুক ও চারটি তাজা কার্তুজ উদ্ধার করা হয়েছে।
টেকনাফ মডেল থানার ভারপ্রাপ্ত কর্মকর্তা (ওসি) মো. মাইন উদ্দিন খান প্রথম আলোকে বলেন, শুক্রবার রাতে জামাল হোসাইনকে গ্রেপ্তার করা হয়। তাঁর বিরুদ্ধে ছয়টি মামলা থাকলেও, তিনটি মামলায় তিনি গ্রেপ্তারি পরোয়ানা রয়েছে। স্বরাষ্ট্র মন্ত্রণালয় ও মাদক দ্রব্য নিয়ন্ত্রণ অধিদপ্তরের ৭৬৪ জনের তালিকায় হ্নীলা ইউনিয়নের গড ফাদার হিসেবে তাঁর নাম রয়েছে।
এদিকে, আজ দুপুরে জামাল হোসাইনকে থানা থেকে আদালতে নেওয়ার সময় তাঁর স্ত্রী খুরশিদা বেগম লোকজন নিয়ে থানা ভবন ঘেরাও করেন। এ সময় তাঁর মুক্তির দাবিতে বিভিন্ন স্লোগান দেওয়া হয়। তারা থানার ভেতরে প্রবেশের চেষ্টা করলে পুলিশ থানার প্রধান ফটক বন্ধ করে দিয়ে তাদের ছত্রভঙ্গ করে দেয়।
