
জাতীয় রাজস্ব বোর্ডের (এনবিআর) চেয়ারম্যান নজিবুর রহমান বলেছেন, রক্তদাতাদের সঙ্গে আমাদের একটা সুসম্পর্ক রয়েছে। রাজস্ব যেমন দেশের অর্থনীতির প্রাণ সঞ্চার করছে; রক্তদাতারা তেমনি রক্তদানের মাধ্যমে মানুষের মাঝে প্রাণ সঞ্চার করছেন। 
আজ শুক্রবার সকালে জাতীয় প্রেসক্লাব মিলনায়তনে কোয়ান্টাম ফাউন্ডেশন আয়োজিত স্বেচ্ছা রক্তদাতাদের সম্মাননা প্রদান অনুষ্ঠানে প্রধান অতিথির বক্তব্যে এনবিআর চেয়ারম্যান এসব কথা বলেন। রাজস্ব বিভাগের কার্যক্রম এবং কোয়ান্টামের রক্তদান কার্যক্রমের সামঞ্জস্য উল্লেখ করতে গিয়ে তিনি বলেন, বেঁচে থাকার জন্য রক্তের প্রয়োজন। উন্নয়নের জন্যও তেমনি রক্তের প্রয়োজন। দেশের উন্নয়নে সেই রক্ত হলো রাজস্ব। রক্তদানের সঙ্গে একসময় নিজেও সম্পৃক্ত ছিলেন উল্লেখ করে দেশের রক্তের চাহিদা অনুযায়ী সরবরাহ ও জোগান দেওয়ার কাঙ্ক্ষিত লক্ষ্যে পৌঁছানোর আশাবাদও ব্যক্ত করেন নজিবুর রহমান। কমপক্ষে ১০ বার রক্তদান করে সিলভার ক্লাব এবং ২৫ বার রক্তদান করে গোল্ডেন ক্লাবের সদস্যপদ লাভ করেছেন—এমন ২৫৪ জন রক্তদাতাকে সম্মাননা জানায় কোয়ান্টাম ফাউন্ডেশন। অনুষ্ঠানে স্বেচ্ছা রক্তদাতাদের সনদপত্র, বিশেষ আইডি কার্ড এবং সম্মাননা ক্রেস্ট ও মেডেল প্রদান করা হয়।অনুষ্ঠানে স্বাগত বক্তব্য দেন কোয়ান্টাম ফাউন্ডেশনের উপদেষ্টা ও বঙ্গবন্ধু শেখ মুজিব মেডিকেল বিশ্ববিদ্যালয়ের সেন্টার ফর প্যালিয়েটিভ কেয়ারের প্রধান অধ্যাপক নিজামউদ্দিন আহমদ। সভাপতিত্ব করেন স্বেচ্ছা রক্তদান কার্যক্রম, কোয়ান্টাম ফাউন্ডেশনের প্রধান সমন্বয়ক মাদাম নাহার আল বোখারী। তিনি বলেন, আইন করে কখনো রক্তদান করানো যায় না। এ জন্য প্রয়োজন মানবিকতা, মানুষের জন্য ভালোবাসা। আর মানুষের পক্ষে রক্তদাতাদের প্রতিদান দেওয়াও সম্ভব নয়। রক্তদানের মতো এমন মহান কাজের সঙ্গে সম্পৃক্ত নিয়মিত রক্তদাতাদের প্রতি আন্তরিক কৃতজ্ঞতা জানান তিনি। অনুষ্ঠানে আয়োজকদের পক্ষে বলা হয়, দেশে প্রতি বছর প্রায় ছয় লাখ ব্যাগ নিরাপদ ও সুস্থ রক্তের চাহিদা রয়েছে। রক্ত ঘাটতির বিপুল এ চাহিদা পূরণের লক্ষ্যে ১৯৯৬ সাল থেকে সাধারণ মানুষের মধ্যে সচেতনতা বৃদ্ধি ও স্বেচ্ছা রক্তদান কার্যক্রম চালিয়ে যাচ্ছে কোয়ান্টাম।
