
পুরোনো ঢাকার স্যার সলিমুল্লাহ মেডিকেল কলেজ হাসপাতালের পাশের একটি মার্কেটে ‍অভিযান চালিয়ে বিপুল পরিমাণ নকল ও অনুমোদনহীন ওষুধ জব্দ করা হয়েছে। 
আজ মঙ্গলবার রাতে র‍্যাব ও ওষুধ প্রশাসন অধিদপ্তরের অভিযান শেষে ভ্রাম্যমাণ আদালতের নির্দেশে এ ওষুধ জব্দ করা হয়। এ সময় আদালত নকল ওষুধ মজুতের অপরাধে চারজনকে তিন লাখ টাকা করে জরিমানা করেন ও একজনকে আটকের নির্দেশ দেন। ভ্রাম্যমাণ আদালতের নির্বাহী ম্যাজিস্ট্রেট ফিরোজ আহমেদ প্রথম আলোকে বলেন, চারটি গোডাউন থেকে নকল ও অনুমোদনহীন ওষুধ পাওয়া গেছে। প্রায় দুই ট্রাক পরিমাণ এই ওষুধ জব্দ করা হয়েছে। এ সময় নামীদামি কোম্পানির ওষুধ নকল করার অপরাধে মাসুদুল আলম নামে একজনকে আটক করা হয়েছে। তাঁর বিরুদ্ধে নিয়মিত মামলা হবে।
