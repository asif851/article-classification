
রাজধানীর মিরপুরের রূপনগর বেড়িবাঁধ এলাকায় বালু নদে একটি ট্রলার থেকে গতকাল শনিবার দিবাগত রাতে পাঁচজন ডাকাতকে অস্ত্রসহ গ্রেপ্তারের কথা জানিয়েছে পুলিশ। পুলিশ বলছে, তারা ট্রলারে করে নিয়মিত ওই এলাকায় ডাকাতি করত।
গ্রেপ্তার ডাকাতেরা হলো নীরব, শামীম, আনোয়ার, সব মিয়া ও সুমন।
মিরপুর বিভাগের অতিরিক্ত উপকমিশনার (এডিসি) কামাল হোসেনের ভাষ্য, গতকাল রাতে পুলিশ স্পিডবোটে করে বালু নদীতে টহল দিচ্ছিল। এ সময় একটি ট্রলারকে চ্যালেঞ্জ করলে তারা পুলিশকে এড়িয়ে চলে যাওয়ার চেষ্টা করে। পরে পুলিশ ওই ট্রলারে উঠে অস্ত্রসহ ডাকাতদের ধরে। তিনি জানান, প্রাথমিক জিজ্ঞাসাবাদে তারা ডাকাতির কথা স্বীকার করেছে।
এডিসি কামাল হোসেন আরও জানান, ইদানীং ওই এলাকায় ট্রলারে করে এসে ডাকাতির অভিযোগ আসছিল। ড্রেজারে বালু তোলার শ্রমিকদের কাছ থেকে ডাকাতেরা চাঁদা তুলছিল। এরপর বেড়িবাঁধ এলাকায় ট্রলার ভিড়িয়ে ডাকাতি করছিল। এ কারণে ওই এলাকায় পুলিশ নৌটহল বাড়ায়।
 
