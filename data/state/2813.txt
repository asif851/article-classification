
বান্দরবানের নাইক্ষ্যংছড়ির তুমব্রু সীমান্ত এলাকার শূন্যরেখার আশ্রয়শিবির থেকে পাঁচ সদস্যের একটি রোহিঙ্গা পরিবার মিয়ানমারের রাখাইন রাজ্যে ফিরে গেছে। গতকাল শনিবার রাতে শূন্যরেখার কোনারপাড়া এলাকা থেকে ওই পরিবারটি গ্রহণ করে মিয়ানমারের সীমান্তরক্ষী বাহিনী বর্ডার গার্ড পুলিশ (বিজিপি)।
নাইক্ষ্যংছড়ি উপজেলা প্রশাসন সূত্রে জানা গেছে, এখতার আলম (৫২) এবং তাঁর পরিবারের সদস্যরা রাখাইন রাজ্যে ফিরে গেছেন। তিনি মংডু শহরের বলিবাজার এলাকার ‘তুমব্রু রাইট’–এর ইউনিয়ন পরিষদ চেয়ারম্যান। সেখানে চেয়ারম্যানকে ‘ওগাটা’ বলা হয়। এখতার আলমের সঙ্গে তাঁর স্ত্রী সাজেদা বেগম (৪২), মেয়ে সাহেনা বেগম (১৩), ছেলে তারেক আজিজ (৭) এবং গৃহকর্মী শওকত আরা বেগম (২৩) রয়েছেন। এখতারের দুই ছেলে ঘুমধুম এলাকায় থেকে গেছেন বলেও জানা গেছে। তবে তাঁদের নাম এবং অবস্থান নিশ্চিত হওয়া যায়নি।
একটি পরিবার মিয়ানমারে ফেরত যাওয়ার বিষয়ে শূন্যরেখার আশ্রয়শিবিরে থাকা রোহিঙ্গাদের মধ্যে প্রতিক্রিয়ার সৃষ্টি হয়েছে। আজ রোববার সরেজমিনে দেখা যায়, রোহিঙ্গারা ঘটনাটি বলাবলি করছেন। এখতার আলমের বিষয়ে কয়েকজন রোহিঙ্গা বলেন, এখতার রাতের অন্ধকারে চুরি করে পালিয়ে গেছেন। তাঁর এভাবে চলে যাওয়ার মধ্যে রহস্য আছে। এখানকার কোনো রোহিঙ্গা তাঁর পথ অনুসরণ করবে না। নাগরিকত্বসহ রাখাইনে রোহিঙ্গাদের নিরাপদে বসবাসের নিশ্চয়তা না দিলে কোনো রোহিঙ্গা রাখাইনে ফিরে যাবে না।
মিয়ানমারে একটি রোহিঙ্গা পরিবার ফিরে যাওয়ার বিষয়ে আজ রোববার ঢাকায় এক অনুষ্ঠানে স্বরাষ্ট্রমন্ত্রী আসাদুজ্জামান খান কামাল মন্তব্য করেছেন। তিনি বলেছেন, ‘যে পরিবারকে ফিরিয়ে নেওয়া হয়েছে, তারা থাকত নো-ম্যানস ল্যান্ডে। বাংলাদেশের ক্যাম্পে তারা আসেইনি।’ তিনি বলেন, ‘ছয় হাজারের মধ্যে মাত্র একটি পরিবারকে ফেরত নেওয়া হাস্যকর। আমরা আশা করি, তাদেরকে দ্রুত সময়ের মধ্যে ফেরত নেবে মিয়ানমার সরকার।’
এ বিষয়ে নাইক্ষ্যংছড়ি উপজেলা নির্বাহী কর্মকর্তা (ইউএনও) এস এম সরওয়ার কামাল প্রথম আলোকে বলেন, গত বছরের ২৫ আগস্টের পর রাখাইন রাজ্য থেকে শূন্যরেখার এই অস্থায়ী আশ্রয়শিবিরটিতে পালিয়ে এসে অবস্থান নিয়েছে ১ হাজার ৩০০ পরিবারের ৬ হাজা ২২ জন রোহিঙ্গা। গতকাল শনিবার রাতে এক পরিবারের পাঁচজন রোহিঙ্গা মিয়ানমারে ফিরে গেলেও অন্য রোহিঙ্গারা শিবিরে অবস্থান করছেন। শূন্যরেখার আশ্রয়শিবিরটি মিয়ানমার অংশে পড়েছে। রেডক্রিসেন্ট সোসাইটি শূন্যরেখার আশ্রয়শিবিরের রোহিঙ্গাদের ত্রাণসহায়তা দিচ্ছে।
শূন্যরেখার আশ্রয়শিবিরের মাঝি (রোহিঙ্গা নেতা) দিল মোহাম্মদ প্রথম আলোকে বলেন, এখতার আলম রাখাইনে ফিরে যাওয়ার পর বিজিপি তাঁদের ‘এম্বুসি’ দিয়েছে। বিদেশি নাগরিক (বাঙালি) হিসেবে অস্থায়ীভাবে মিয়ানমারে থাকার অনুমতিপত্রের নাম ‘এম্বুসি’। রোহিঙ্গারা বাংলাদেশি নাগরিক না। তাঁরা জাতিগতভাবে আরাকানের (মিয়ানমারের) নাগরিক। এখানের রোহিঙ্গারা এখতার আলমের মতো করে যেতে চায় না। রোহিঙ্গা প্রত্যাবাসনের ব্যাপারে কয়েক দিন আগে উখিয়ার কুতুপালং ক্যাম্প পরিদর্শনে আসা মিয়ানমারের সমাজকল্যাণ, ত্রাণ ও পুনর্বাসনমন্ত্রীকে ১৩ দফা বাস্তবায়নের কথা জানিয়েছে রোহিঙ্গারা।
রোহিঙ্গাদের নিজ দেশে ফেরানোর বিষয়ে শরণার্থী ত্রাণ ও প্রত্যাবাসন কমিশনার (আরআরআরসি) ও অতিরিক্ত সচিব মোহাম্মদ আবুল কালাম প্রথম আলোকে বলেন, গতকাল শনিবার রাতে কোনারপাড়া শূন্যরেখা দিয়ে এখতার আলম নামে এক রোহিঙ্গা তাঁর পরিবারের পাঁচ সদস্যকে নিয়ে মিয়ানমার চলে গেছেন। পাঁচ রোহিঙ্গার মিয়ানমার চলে যাওয়াকে অনেকে রোহিঙ্গা প্রত্যাবাসন বলে মনে করছেন। আসলে এটা প্রত্যাবাসন নয়। বাংলাদেশ সরকারের পক্ষ থেকে এটিকে প্রত্যাবাসন প্রক্রিয়া নয় বলে তিনি দাবি করেন।
মোহাম্মদ আবুল কালাম বলেন, ‘তুমব্রু সীমান্তের কোনারপাড়া এলাকায় শূন্যরেখায় (নো-ম্যানস ল্যান্ড) ৬ হাজার রোহিঙ্গা আশ্রয় নিয়েছিল। তারা কখনোই বাংলাদেশ অংশে আসেনি। তবে এখন দেখার বিষয় হচ্ছে, এই পাঁচ রোহিঙ্গাকে মিয়ানমার সরকার ফেরত নিয়ে যাওয়ার মাধ্যমে কোনো ইতিবাচক ইঙ্গিত দিচ্ছে কি না।’
ঘুমধুম ইউনিয়নের চেয়ারম্যান এ কে এম জাহাঙ্গীর আজিজ প্রথম আলোকে বলেন, সপরিবারে মিয়ানমার ফিরে যাওয়া এখতার আলমকে তিনি ব্যক্তিগতভাবে চেনেন। এখতার রাখাইন রাজ্যের তুমব্রু এলাকার ইউপি চেয়ারম্যান। তাঁর সঙ্গে বিজিপি ও নাসাকার ঘনিষ্ঠ সম্পর্ক। পরিস্থিতির কারণে তিনিও ঘরবাড়ি ফেলে সপরিবারে পালিয়ে আসতে বাধ্য হয়েছিলেন। কিন্তু এখন গোপনে পুনরায় ফিরে যাওয়া নিয়ে রহস্যের সৃষ্টি হয়েছে। রোহিঙ্গা প্রত্যাবাসনকে বিভ্রান্ত করতে মিয়ানমার নতুন চক্রান্ত শুরু করেছে বলে তিনি মনে করেন।
গত বছরের আগস্টের পর বাংলাদেশে প্রায় সাত লাখ রোহিঙ্গা এসেছে। উখিয়া ও টেকনাফের আশ্রয়শিবিরগুলোতে নিবন্ধন করা হয়েছে প্রায় ১১ লাখ রোহিঙ্গার। এ ছাড়া অনিবন্ধিত রোহিঙ্গাও রয়েছে। মিয়ানমার সরকার রোহিঙ্গাদের ফেরত নিতে বাংলাদেশ সরকারের সঙ্গে চুক্তি করেছে। চুক্তি অনুযায়ী রাখাইনে অস্থায়ী আশ্রয়শিবির তৈরির কথাও জানিয়েছে দেশটি।
