
কক্সবাজার সমুদ্রসৈকতে গতকাল শুক্রবার সকাল থেকে শুরু হয়েছে সার্ফিং প্রতিযোগিতা। এতে ১০টি সার্ফিং ক্লাবের ১১০ জন সার্ফার অংশ নিচ্ছে। প্রতিযোগিতায় খুদে সার্ফারদের ক্রীড়াশৈলি মুগ্ধ করে পর্যটকদের।বাংলাদেশ সার্ফিং অ্যাসোসিয়েশনের উদ্যোগে এবং ল্যাবএইডের সহযোগিতায় এই সার্ফিং প্রতিযোগিতার আয়োজন করা হয়েছে। গতকাল বেলা সাড়ে ১১টায় সৈকতের লাবণী পয়েন্টে সার্ফিং প্রতিযোগিতার উদ্বোধন করেন জাতীয় পার্টির নেতা ও ঢাকা-৬ আসনের সাংসদ কাজী ফিরোজ রশীদ। বক্তব্য দেন ল্যাবএইডের ব্যবস্থাপনা পরিচালক এ এম শামীম, ট্যুরিস্ট পুলিশ কক্সবাজারের সহকারী পুলিশ সুপার রায়হান কাজেমী।এ এম শামীম বলেন, সার্ফিং বিশ্বব্যাপী জনপ্রিয় হলেও বাংলাদেশে এর তেমন প্রসার ঘটেনি। সার্ফিং এখনো পেশা হিসেবে গড়ে ওঠেনি সার্ফারদের শিক্ষা, স্বাস্থ্য ও জীবনমানের উন্নয়নে ল্যাবএইড পাশে থাকবে। এ ধরনের সার্ফিং প্রতিযোগিতা আরও হবে।
 
