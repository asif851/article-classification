

যেকোনো দুর্যোগ মোকাবিলায় এগিয়ে আসতে বাংলাদেশ নৌবাহিনীর নতুন কমিশনপ্রাপ্ত কর্মকর্তাদের প্রতি আহ্বান জানিয়েছেন প্রধানমন্ত্রী শেখ হাসিনা। ভৌগোলিক নিরাপত্তা নিশ্চিত করারও আহ্বান জানান তিনি।আজ রোববার সকালে চট্টগ্রামে বাংলাদেশ নৌবাহিনী একাডেমিতে মিডশিপম্যান-২০১৩-এর একটি ব্যাচ এবং ডিরেক্ট এন্ট্রি অফিসার্স (ডিইও) ২০১৪-এর বি-ব্যাচের শীতকালীন রাষ্ট্রপতি কুচকাওয়াজের ভাষণে তিনি এ কথা বলেন। এর আগে প্রধানমন্ত্রী একটি খোলা জিপে কুচকাওয়াজ দেখেন এবং সালাম গ্রহণ করেন। এ সময় নৌবাহিনীর প্রধান ভাইস অ্যাডমিরাল এম ফরিদ হাবিব ও বাংলাদেশ নৌবাহিনী একাডেমির কমান্ড্যান্ট কমোডর নাজমুল হাসান প্রধানমন্ত্রীর সঙ্গে ছিলেন।বাসসের এক খবরে জানা যায়, শেখ হাসিনা বাংলাদেশ নৌবাহিনীর ক্যাডেটদের জাতির ভবিষ্যৎ​ নেতা হিসেবে উল্লেখ করে বলেন, তাঁরা দেশের স্বার্থকে ব্যক্তিগত স্বাথের্র ঊর্ধ্বে স্থান দেবেন। তিনি বলেন, ‘আপনারা এমন কোনো কাজ করবেন না, যাতে নৌবাহিনীর সুনাম ও ঐতিহ্য ক্ষুণ্ন হয়।’শেখ হাসিনা আরও বলেন, ‘আপনাদের মনে রাখতে হবে, আপনারা জাতিকে সেবা দিতে যাচ্ছেন। তাই আপনাদের পেশাগত দায়িত্ব ও কর্তব্যের স্বার্থে একজন দক্ষ অফিসার হিসেবে গড়ে উঠতে হবে।’
বাংলাদেশ নৌবাহিনীর উন্নয়নে তাঁর সরকারের বিভিন্ন পদক্ষেপের বর্ণনা দিয়ে প্রধানমন্ত্রী বলেন, তাঁর সরকার ফোর্স গোল-২০৩০-এর আওতায় এ বাহিনীকে ত্রিমাত্রিক একটি কার্যকর বাহিনীতে পরিণত করতে স্বল্প ও দীর্ঘমেয়াদি পরিকল্পনা গ্রহণ করেছে। তিনি বলেন, ‘আমাদের সরকারের মেয়াদে খুব অল্প সময়ের মধ্যে বাংলাদেশ নৌবাহিনীতে ১৬টি জাহাজ অন্তর্ভুক্ত করা হয়েছে। দুটি হেলিকপ্টার ও দুটি সামুদ্রিক টহল এয়ারক্র্যাফট যুক্ত করার মধ্য দিয়ে বাংলাদেশ নৌবাহিনী নতুন যুগে প্রবেশ করেছে।’
শেখ হাসিনা বলেন, দুটি সাবমেরিন নৌবাহিনীতে অন্তর্ভুক্ত করার প্রক্রিয়া চূড়ান্ত হয়েছে। ২০১৬ সালের মধ্যে সাবমেরিনগুলো নৌবাহিনীতে যুক্ত হবে বলে সরকার আশা করছে।
প্রধানমন্ত্রী বলেন, যুদ্ধজাহাজ নির্মাণে বাংলাদেশ স্বনির্ভরতা অর্জন করেছে। খুলনা শিপইয়ার্ড ও নারায়ণগঞ্জ ডক ইয়ার্ডে অত্যাধুনিক যুদ্ধজাহাজ নির্মিত হচ্ছে। নৌবাহিনীর দক্ষ ব্যবস্থাপনায় এগুলোতে প্রকৌশল কাজ চলছে।
অনুষ্ঠানে মন্ত্রী, উপদেষ্টা, সাংসদ, তিন বাহিনীর প্রধান, কূটনীতিক, বেসামরিক ও সামরিক কর্মকর্তা এবং মিডশিপম্যানদের অভিভাবকেরা উপস্থিত ছিলেন।
বিজ্ঞানী মাকসুদুল আলমের মৃত্যুতে শোকপাটের জীবনরহস্য উন্মোচনকারী বিজ্ঞানী মাকসুদুল আলমের মৃত্যুতে গভীর শোক জানিয়েছেন শেখ হাসিনা। আজ এক শোক বার্তায় প্রধানমন্ত্রী বলেন, মাকসুদুল আলমের অকাল মৃত্যু বাংলাদেশের জন্য এবং বিজ্ঞান শিক্ষা ও গবেষণা, বিশেষ করে শস্য বিচিত্রকরণের ক্ষেত্রে এক বিরাট ক্ষতি।শেখ হাসিনা তাঁর আত্মার শান্তি কামনা এবং শোক সন্তপ্ত পরিবারের সদস্যদের প্রতি গভীর সমবেদনা জানান। যুক্তরাষ্ট্রের হাওয়াইয়ে কুইনস মেডিকেল সেন্টারে চিকিৎসাধীন অবস্থায় গতকাল শনিবার শেষনিঃশ্বাস ত্যাগ করেন এই বিজ্ঞানী। তাঁর বয়স হয়েছিল ৬০ বছর। তিনি যকৃতের জটিলতায় ভুগছিলেন।
