
মাদারীপুরের রাজৈর উপজেলায় সাপের কামড়ে আলম ব্যাপারী (৫০) নামে এক কৃষকের মৃত্যু হয়েছে। গতকাল শনিবার রাতে উপজেলার বাজিতপুর ইউনিয়নের সুতারকান্দি গ্রামে এ ঘটনা ঘটে।
নিহত কৃষক ওই এলাকার মৃত মঈনুদ্দিন ব্যাপারীর ছেলে।
স্থানীয় সূত্র জানায়, সুতারকান্দি গ্রামে গতকাল রাতে নিজের ইরি ধানের জমিতে আলম কাজ করতে যান। এ সময় বিষধর সাপ কামড় দিলে তাঁকে আশপাশের লোকজন উদ্ধার করে বাড়িতে নিয়ে আসেন। প্রথমে স্থানীয় কবিরাজদের দিয়ে আলমের ‘শরীর থেকে বিষ নামানোর’ চেষ্টা করা হয়। তবে তাঁর জ্ঞান না ফিরলে পরিবারের লোকজন রাজৈর উপজেলা স্বাস্থ্য কমপ্লেক্সে নিয়ে যান। সেখানে কর্তব্যরত চিকিৎসক আলমকে মৃত ঘোষণা করেন। রাজৈর উপজেলার স্বাস্থ্য ও পরিবারকল্যাণ কর্মকর্তা (টিএইচও) প্রদীপ কুমার বলেন, সাপে কামড়ানোর অনেক পরে আলম ব্যাপারীকে চিকিৎসার জন্য হাসপাতালে আনা হয়। ততক্ষণে বিষ তাঁর শরীরে ছড়িয়ে পড়েছিল। সময়মতো আনা হলে হয়তো তাঁকে বাঁচানো যেত।
