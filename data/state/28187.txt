
বেসরকারি বিশ্ববিদ্যালয়গুলোর ভর্তি ও টিউশন ফিসহ সব ব্যয় শিক্ষার্থীবান্ধব রাখার আহ্বান জানিয়েছেন শিক্ষামন্ত্রী নুরুল ইসলাম নাহিদ। গত মঙ্গলবার রাজধানীর বঙ্গবন্ধু আন্তর্জাতিক সম্মেলন কেন্দ্রে ইউনিভার্সিটি অব এশিয়া প্যাসিফিকের সপ্তম সমাবর্তনে রাষ্ট্রপতি ও বিশ্ববিদ্যালয়ের আচার্যের প্রতিনিধি হিসেবে বক্তব্য দিতে গিয়ে মন্ত্রী এ আহ্বান জানান। এবারের সমাবর্তনে ৬৫২ জনকে স্নাতক ও ৩৭৯ জন শিক্ষার্থীকে স্নাতকোত্তর ডিগ্রি দেওয়া হয়। এর মধ্যে কৃতিত্বপূর্ণ ফলের জন্য দুজনকে আচার্যের স্বর্ণপদক ও নয়জনকে উপাচার্যের স্বর্ণপদক দেওয়া হয়।সমাবর্তন বক্তা অধ্যাপক সিরাজুল ইসলাম চৌধুরী বলেন, ‘তরুণেরা তাদের তারুণ্য হারাবে না, তারা রুখে দাঁড়াবে এবং উঠে দাঁড়াবে—এ আশা তো আমাদের করতেই হবে। অর্জিত জ্ঞান ও সামাজিকতার বোধ তাদের সাহস দেবে, উদ্বুদ্ধ করবে কর্মদক্ষতা বৃদ্ধিতে।’বিশ্ববিদ্যালয়ের উপাচার্য অধ্যাপক জামিলুর রেজা চৌধুরী ডিগ্রিপ্রাপ্ত ছাত্রদের উদ্দেশে বলেন, পরিবর্তনকে আলিঙ্গন করতে হবে এবং টিকে থাকার তাগিদে তাকে কাজে লাগাতে হবে।
 
