
 
কুমিল্লার দাউদকান্দি উপজেলার পদুয়া ইউনিয়নের নয়ানগর গ্রামে শিখা আক্তার (১৪) নামের এক স্কুলছাত্রীকে ধর্ষণের পর হত্যার অভিযোগ উঠেছে।এলাকাবাসী ও পুলিশ সূত্র জানায়, স্থানীয় ধনাগোদা উচ্চবিদ্যালয়ের নবম শ্রেণীর ছাত্রী শিখা রহস্যজনকভাবে মারা যায়। আজ দাউদকান্দি থানার পুলিশ লাশ ময়নাতদন্তের জন্য কুমিল্লা মেডিকেল কলেজ হাসপাতালে পাঠায়।শিখার বাবা জাহাঙ্গীর আলম বলেন, অজ্ঞাত কারণে বসতঘরের মধ্যে ওড়না পেঁচিয়ে ফাঁসিতে ঝুলে আত্মহত্যা করেছে তাঁর মেয়ে।তবে স্থানীয় কয়েকজনের দাবি, বাবা-মা বাড়ির বাইরে থাকায় মেয়েটিকে একা পেয়ে এলাকার এক নরপিশাচ ধর্ষণ শেষে শ্বাসরোধ করে তাকে হত্যা করেছে। ছেলেটি প্রভাবশালী হওয়ায় মেয়ের বাবা-মা ভয়ে মুখ খুলছেন না।দাউদকান্দি থানার উপপরিদর্শক (এসআই) মজিবুর রহমান বলেন, মেয়েটির গায়ে কোনো আঘাতের চিহ্ন নেই। তার মৃত্যুটি রহস্যজনক মনে হচ্ছে। তবে মেয়েটির বাবা বলছেন, সে আত্মহত্যা করেছে। ময়নাতদন্তের প্রতিবেদন পেলে আসল রহস্য বের হবে।দাউদকান্দি থানার ভারপ্রাপ্ত কর্মকর্তা (সার্বিক) আবুল ফয়সল বলেন, এ ঘটনায় একটি অপমৃত্যুর মামলা হয়েছে।এদিকে নাম প্রকাশে অনিচ্ছুক স্থানীয় ইউনিয়ন পরিষদের (ইউপি) সদস্য জানান, গতকাল বৃহস্পতিবার শিখা আক্তার ও তার ছোট বোন পপি আক্তারকে বাড়িতে রেখে পরিবারের লোকজন বেড়াতে যায়। বাড়িতে নির্জনতার সুযোগ বুঝে বিকেলে পাশের বাড়ির এক যুবক শিখার ঘরে ঢুকে তাকে ধর্ষণ করে। পরে শ্বাসরোধে তাকে হত্যা করে পালিয়ে যায়। কিছুক্ষণ পর শিখার বোন পপি আক্তার ঘরে ঢুকে গলায় ওড়না প্যাঁচানো বড় বোনের ঝুলন্ত লাশ দেখতে পায়। এ সময় পপির চিত্কারে আশপাশের লোকজন ছুটে আসে।
