
ব্রাহ্মণবাড়িয়ার সরাইলে নিখোঁজ হওয়ার এক দিন পর ফাহিম মিয়া (১০) নামের এক শিশুর লাশ উদ্ধার করা হয়েছে। গতকাল মঙ্গলবার একটি পুকুর থেকে স্বজনেরা তার লাশ উদ্ধার করেন। ফাহিম সরাইলের সৈয়দটুলা পশ্চিমপাড়ার ধন মিয়ার ছেলে। উপজেলা সদরের আলীনগর মাদ্রাসার প্রথম শ্রেণির ছাত্র ছিল সে।পরিবারের সদস্য ও স্থানীয় ব্যক্তিরা জানান, ফাহিম গত সোমবার বিকেলে বাড়ি থেকে বের হয়। রাতেও বাড়ি না ফিরলে পরিবারের লোকজন বিভিন্ন স্থানে খোঁজাখুঁজি শুরু করেন। কিন্তু কোথাও তার সন্ধান পাওয়া যায়নি। পরে গতকাল সকাল সাড়ে ১০টার দিকে নিজেদের বাড়িসংলগ্ন পুকুরে ফাহিমের লাশ দেখতে পান স্বজনেরা। পরে প্রতিবেশীদের সহায়তায় লাশটি উদ্ধার করা হয়।বেলা ১১টায় ফাহিমদের বাড়ি গিয়ে দেখা যায়, ছেলেকে হারিয়ে মা রুনা বেগম চিৎকার করে কেঁদে মাঝেমধ্যে চেতনা হারাচ্ছেন। মাটিতে গড়াগড়ি করে কাঁদছেন বাবা ধন মিয়া। তবে সন্তানের নিখোঁজ হওয়া ও মারা যাওয়ার বিষয়ে কোনো কারণ অনুমান করতে পারছেন না বলে জানান বাবা-মা।
