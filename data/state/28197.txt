

ফেনীতে আজ বুধবার ভোরে তূর্ণা নিশিতা ট্রেন ও কাভার্ড ভ্যানের সংঘর্ষে চারজন নিহত ও দুজন আহত হয়েছেন। এর মধ্যে ঘটনাস্থলেই তিনজন নিহত হয়েছেন। অপরজন হাসপাতালে নেওয়ার পর মারা গেছেন। আহত দুজন চট্টগ্রাম মেডিকেল কলেজ হাসপাতাল ও ফেনী সদর হাসপাতালে চিকিৎসাধীন রয়েছেন।
নিহত ব্যক্তিদের মধ্যে মো. হানিফ (২৮) নামের একজনের পরিচয় জানা গেছে। তাঁর বাড়ি নরসিংদী জেলায়।
রেল পুলিশ ও প্রত্যক্ষদর্শী সূত্র জানায়, আজ বুধবার ভোররাত সাড়ে চারটার দিকে ফেনী পৌরসভায় বারাহীপুর রেলক্রসিংয়ে ঢাকা-চট্টগ্রাম রেলপথে এ দুর্ঘটনা ঘটে। রেলক্রসিংয়ে ঢাকা থেকে চট্টগ্রামগামী তূর্ণা নিশিতা ট্রেনের সঙ্গে একটি কাভার্ড ভ্যানের (পিরোজপুর-ট-০২-১০৭) মুখোমুখি সংঘর্ষ হয়। ট্রেনের ধাক্কায় কাভার্ড ভ্যানটি ছিটকে পড়ে এবং উল্টে যায়। কাভার্ড ভ্যানের সামনের অংশ দুমড়েমুচড়ে যায়। এ সময় কাভার্ড ভ্যানের চালক, সহকারীসহ তিনজন ঘটনাস্থলেই মারা যান। কাভার্ড ভ্যানে থাকা অপর তিনজন আহত হন। তাঁদের উদ্ধার করে ফেনী সদর হাসপাতালে ভর্তির পর একজন মারা যান। আহত দুজনের একজন ওই হাসপাতালেই ভর্তি রয়েছেন এবং অপরজনকে উন্নত চিকিৎসার জন্য চট্টগ্রাম মেডিকেল কলেজ হাসপাতালে স্থানান্তর করা হয়। ফেনী সদর হাসপাতালে চিকিৎসাধীন কাভার্ড ভ্যানের আহত শ্রমিক আনিছুর রহমান জানান, তাঁরা ঢাকা থেকে ফেনী সদর হাসপাতালের মালামাল নিয়ে যাচ্ছিলেন। তবে ট্রেন আসার সময় রেলগেট বন্ধ ছিল, নাকি খোলা ছিল, তা তিনি জানেন না।
এদিকে সকালে রেলগেটে গিয়ে গেটম্যানকে পাওয়া যায়নি। তবে রেলপথের ২৫ নম্বর গ্যাংয়ের মেট মো. রফিককে সাময়িক দায়িত্ব পালন করতে দেখা গেছে। তিনি জানান, বারাহীপুর রেলগেটের গেটম্যান আবদুল আলিম একজন অস্থায়ী কর্মচারী। তিনি ভোরে ডিউটিতে ছিলেন কি না, তা জানেন না।
ফেনী রেলস্টেশনের স্টেশনমাস্টার মাহবুবুর রহমান দুর্ঘটনায় চারজনের মৃত্যুর সত্যতা নিশ্চিত করেছেন।
