
কুষ্টিয়ার দৌলতপুরে বাড়ির পাশে বিলের পানিতে ডুবে দুই শিশুর মৃত্যু হয়েছে। গতকাল সোমবার বেলা ১১টা থেকে দুপুর ১২টার মধ্যে উপজেলার দাড়েরপাড়া গ্রামের গইড়ির বিলে এ ঘটনা ঘটে।ওই দুই শিশু হলো দাড়েরপাড়া গ্রামের রিয়াজুল হকের মেয়ে রিতু খাতুন (৯) এবং একই উপজেলার মথুরাপুর গ্রামের শুক চাঁদের মেয়ে মীম আক্তার (১০)। মীম চতুর্থ শ্রেণির ও রিতু তৃতীয় শ্রেণির ছাত্রী ছিল। রিতুর চাচাতো বোনের মেয়ে মীম।মীম আক্তারের খালু জামাল আহম্মেদ বলেন, সোমবার বেলা ১১টার দিকে মীম ও রিতু বাড়ির পাশে বিলে যায়। বিলের পানিতে ভেসে থাকার জন্য তারা বাড়ি থেকে একটি কোমল পানীয়র খালি বোতল নিয়ে যায়। দুপুর ১২টায়ও তারা বাড়ি ফিরে না আসায় পরিবারের সদস্যরা বিলে যান। সেখানে গিয়ে দুজনকেই পানিতে ভাসতে দেখেন। পরে তাদের উদ্ধার করে স্থানীয় স্বাস্থ্যকেন্দ্রে নেওয়া হয়। সেখানে কর্তব্যরত চিকিৎসক দুই শিশুকে মৃত ঘোষণা করেন।দুই শিশুর মৃত্যুতে এলাকায় শোকের ছায়া নেমে আসে। মীমের বাবা প্রবাসী। সে দাড়েরপাড়া গ্রামে নানাবাড়ি থাকত।থানার ওসি আমিনুল ইসলাম ঘটনার সত্যতা নিশ্চিত করেছেন।
