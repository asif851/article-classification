
জামায়াত নেতা মতিউর রহমান নিজামীর রায় ঘোষণা উপলক্ষে আগামীকাল বুধবার সকাল ১০টা থেকে রায় ঘোষণার আগ পর্যন্ত রাজধানীর শাহবাগে অবস্থান নেওয়ার ঘোষণা দিয়েছে গণজাগরণ মঞ্চ।
আজ মঙ্গলবার বিকেলে শাহবাগে জাতীয় জাদুঘরের সামনে আয়োজিত এক সংবাদ সম্মেলনে মঞ্চের একাংশের মুখপাত্র ইমরান এইচ সরকার এ ঘোষণা দেন।
এর আগে নিজামীর রায়ের দিন ধার্য করেও রায় ঘোষণা না করার বিষয়টি উল্লেখ করে সংবাদ সম্মেলনে বলা হয়, এ ধরনের বিলম্ব ও ধোঁয়াশাপূর্ণ আচরণের কারণে যুদ্ধাপরাধের বিচারে সরকারের আন্তরিকতা নিয়ে নানা প্রশ্ন তৈরি হয়েছে। নিজামীর রায় প্রত্যাশিত না হলে কর্মসূচিতে পরিবর্তন আসবে কি না, সাংবাদিকদের এমন প্রশ্নের জবাবে ইমরান এইচ সরকার বলেন, ‘পরিস্থিতি অনুযায়ী সিদ্ধান্ত নেওয়া হবে।’
বৃহস্পতিবার থেকে ‘জাগরণযাত্রা’সাঈদীর রায় পুনর্বিবেচনার আবেদন, যুদ্ধাপরাধীদের বিচারে রাষ্ট্রপতির ক্ষমার বিধান রহিত করা ও জামায়াত-শিবির নিষিদ্ধসহ ছয় দফা দাবিতে টেকনাফ থেকে তেঁতুলিয়া ‘জাগরণযাত্রা’ করবে গণজাগরণ মঞ্চ। যুদ্ধাপরাধের দায়ে সাঈদীকে মৃত্যুদণ্ড দিয়েছিলেন আন্তর্জাতিক অপরাধ ট্রাইব্যুনাল। পরে আপিল বিভাগ সেই শাস্তি কমিয়ে তা তাঁকে আমৃত্যু কারাদণ্ড দেন।
ইমরান বলেন, উচ্চ আদালতে সাঈদীর শাস্তি কমে যাওয়া মুক্তিযুদ্ধের চেতনার বিশ্বাসী মানুষের মধ্যে কোনো স্বস্তি আনতে পারেনি। তাই সাম্প্রতিক পরিস্থিতিতে সুনির্দিষ্ট ছয় দফাকে সামনে রেখে এ কর্মসূচি নেওয়া হয়েছে।
দুই দফার এই জাগরণযাত্রার প্রথম দফায় আগামী বৃহস্পতিবার রওনা হয়ে বিভিন্ন জেলা ও থানা শহর হয়ে তেঁতুলিয়া যাবেন মঞ্চের নেতা-কর্মীরা। দ্বিতীয় দফায় টেকনাফে যাবেন তাঁরা। দ্বিতীয় দফার তারিখ পরবর্তীকালে জানানো হবে বলে মঞ্চের পক্ষ থেকে জানানো হয়।
জাগরণযাত্রার প্রথম দফায় বৃহস্পতিবার সকাল আটটার দিকে শাহবাগ থেকে যাত্রা শুরু করবে মঞ্চের নেতা-কর্মীরা। বেলা দুইটায় ঝিনাইদহ, বিকেল সাড়ে তিনটায় চুয়াডাঙ্গা, বিকেল পাঁচটায় মেহেরপুর ও সন্ধ্যা সাতটায় কুষ্টিয়ায় পথসভা ও সমাবেশ হবে। শুক্রবার সকাল নয়টায় ঈশ্বরদী, সাড়ে ১০টায় নাটোর, দুপুর ১২টায় পুঠিয়া ও বেলা তিনটায় রাজশাহী ও বিকেল পাঁচটায় নওগাঁয় একই কর্মসূচি রয়েছে। শনিবার সকাল ১০টায় জয়পুরহাট, বেলা সাড়ে ১১টায় ফুলবাড়ী, বিকেল চারটায় নীলফামারী, সাড়ে পাঁচটায় দেবীগঞ্জ ও সন্ধ্যা সাতটায় পঞ্চগড়ে সমাবেশ করবে তাঁরা। রোববার সকাল ১০টায় তেঁতুলিয়ায় পথসভা করে ঢাকার উদ্দেশে রওনা করবে ইমরান এইচ সরকারের নেতৃত্বাধীন গণজাগরণ মঞ্চের এ অংশটি।
