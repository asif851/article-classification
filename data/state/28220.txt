
বিএনপির কেন্দ্রীয় কার্যালয় পরিদর্শন করেছে বিএনপিপন্থী পেশাজীবীদের একটি প্রতিনিধিদল। আজ শনিবার বেলা পৌনে একটার দিকে তাঁরা রাজধানীর নয়াপল্টনে বিএনপির কেন্দ্রীয় কার্যালয়ে যান।
পরিদর্শন শেষে প্রতিনিধিদলটি বিএনপির দপ্তরে সাংবাদিকদের ব্রিফ করে।
বাংলাদেশ বার কাউন্সিলের ভাইস চেয়ারম্যান ও বিএনপির চেয়ারপারসনের উপদেষ্টা খন্দকার মাহবুব হোসেন বলেন, ‘আজ গণতন্ত্রের নামে এখানে এসে যা দেখলাম, তা বর্বর সমাজেও সম্ভব হয় না। যেখানে বিরোধীদলীয় নেতার চেয়ারটিও ভেঙে ফেলা হয়েছে। এটি গণতন্ত্রের প্রতি পদাঘাত।’
প্রধানমন্ত্রী শেখ হাসিনাকে পদত্যাগ করে নির্দলীয় সরকারের অধীনে নির্বাচন দেওয়ার দাবি জানিয়ে খন্দকার মাহবুব বলেন, ‘জোর করে নির্বাচন করতে গেলে পরিস্থিতি আরও ভয়াবহ হবে। দেশে রক্তের বন্যা বয়ে যাবে। আমরা তা চাই না।’
প্রধানমন্ত্রীর উদ্দেশে খন্দকার মাহবুব হোসেন বলেন, ‘গণতন্ত্র ও দেশকে বাঁচান, নিজে বাঁচুন। দমননীতিতে সাময়িক ক্ষমতায় থাকা যাবে, কিন্তু পরিণতি ভয়াবহ হবে।’ বিরোধী দলের গণতান্ত্রিক আন্দোলন বিতর্কিত করতে সরকার নিজস্ব বাহিনী দিয়ে রাস্তায় গাড়ি ভাঙচুর করছে ও আগুন দিচ্ছে বলে তিনি দাবি করেন।
প্রতিনিধিদলে অন্যদের মধ্যে সাংবাদিক নেতা সৈয়দ আবদাল আহমদ, আবদুল হাই শিকদার, রুহুল আমিন গাজী, আইনজীবী সানাউল্লাহ মিয়া, ড্যাব নেতা রফিকুল ইসলাম উপস্থিত ছিলেন।
