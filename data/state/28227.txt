
প্রথমে ডালপালা কেটে নিয়ে গাছগুলোকে মেরে ফেলছে। এরপর সুযোগ বুঝে রাতের বেলা গোড়া থেকে ওই গাছগুলো কেটে নিচ্ছে চোরেরা। রংপুর-সৈয়দপুর মহাসড়কের তারাগঞ্জ উপজেলার ১৫ কিলোমিটার অংশে এভাবে গাছ কেটে সাবাড় করা হচ্ছে। সম্প্রতি সরেজমিনে দেখা গেছে, মহাসড়কের বালাবাড়ি বাজার থেকে চিকলীর বাজার পর্যন্ত প্রায় ১৫ কিলোমিটার তারাগঞ্জ অংশের অধিকাংশ গাছের ডালপালা নেই। বহু গাছ এরই মধ্যে মারা গেছে। ওই সড়কের তেরমাইল ও খিয়ারজুম্মা এলাকায় বেশ কিছু গাছ কেটে নেওয়া হয়েছে। গোড়াগুলো এখনো আছে।রংপুর সড়ক ও জনপথ (সওজ) বিভাগের সহকারী বৃক্ষ পালনবিদ আনোয়ারুল ইসলাম এবং নাম প্রকাশে অনিচ্ছুক কয়েকজন এলাকাবাসী বলেন, ১৭ বছর আগে রংপুর সওজ বিভাগের অধীনে রংপুর-সৈয়দপুর মহাসড়কের দুই পাশে লাগানো হয় ইউক্যালিপটাস, শিশুগাছসহ বিভিন্ন প্রজাতির গাছ। সড়কের দুই পাশে দুটি করে চার সারিতে এক কিলোমিটারে প্রায় দুই হাজার গাছ লাগানো হয়েছিল। সে হিসেবে ১৫ কিলোমিটারে প্রায় ৩০ হাজার চারা লাগানো হয়েছিল।তেরমাইল গ্রামের এনামুল হক বলেন, মহাসড়কের তেরমাইল এলাকার তিন কিলোমিটারে দুই পাশেই কোনো বাড়িঘর নেই। সড়কের ওই অংশের গাছগুলোই বেশি চুরি হচ্ছে। সন্ধ্যা থেকে ভোরের আলো না ফোটা পর্যন্ত চোরেরা গাছ কাটছে। দুই মাসে সড়কের শতাধিক গাছ কাটা হয়েছে। কিন্তু গাছ কাটা বন্ধে এখনো কোনো পদক্ষেপ নেওয়া হয়নি। কুর্শা ইউনিয়ন পরিষদের সদস্য তুহিনুর ইসলাম বলেন, চোরেরা গাছ কেটে নেওয়ার পর স্থানীয়রা মাটি খুঁড়ে ওই গাছের গোড়ার অংশ ও শিকড় তুলে নেয়। কয়েক দিনের মধ্যেই চুরি হওয়া গাছের আর কোনো চিহ্ন থাকে না। উপজেলা পরিষদের চেয়ারম্যান আনিছুর রহমান বলেন, গাছ কাটা বন্ধে প্রয়োজনীয় ব্যবস্থা নিতে স্থানীয় প্রশাসনকে নির্দেশ দেওয়া হয়েছে।উপজেলা নির্বাহী কর্মকর্তা গোলাম মওলা বলেন, ‘রাস্তার পাশের গাছ কাটার কোনো অভিযোগ পাইনি।’ রংপুর সওজ বিভাগের নির্বাহী প্রকৌশলী আব্দুল্লাহ আল মামুন বলেন, ‘খোঁজ নিয়ে ব্যবস্থা নেব।’
