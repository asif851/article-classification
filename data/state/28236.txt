
নারায়ণগঞ্জের সোনারগাঁ উপজেলার চেয়ারম্যান আজহারুল ইসলাম মান্নানকে দ্বিতীয় দফায় সাময়িক বরখাস্তের আদেশ ৬ মাসের জন্য স্থগিত করেছেন হাইকোর্ট।
বিচারপতি নাইমা হায়দার ও বিচারপতি আবু তাহের মো. সাইফুর রহমানের সমন্বয়ে গঠিত হাইকোর্ট বেঞ্চ তাঁর করা এক আবেদনের শুনানি নিয়ে আজ বৃহস্পতিবার এ আদেশ দেন।  আদালতে আবেদনের পক্ষে ছিলেন আইনজীবী মাহবুব উদ্দীন খোকন ও এইচ এম সানজীদ সিদ্দিকী। আর রাষ্ট্রপক্ষে ছিলেন ডেপুটি অ্যাটর্নি জেনারেল মোখলেছুর রহমান।  গত ৮ মার্চ নাশকতার একটি মামলায় আজহারুলের বিরুদ্ধে অভিযোগপত্র গৃহীত হওয়ায় তাঁকে সাময়িক বরখাস্ত করা হয়। বর্তমানে তিনি জামিনে আছেন।  এর আগে গত বছর তাঁর নামে নাশকতার আরেকটি মামলায় অভিযোগপত্র গৃহীত হওয়ায় তাঁকে ওই বছরের ১৬ ফেব্রুয়ারি প্রথম দফায় সাময়িক বরখাস্ত করা হয়েছিল। পরে এক আবেদনের পরিপ্রেক্ষিতে হাইকোর্ট ওই বছরের ৩ মে সাময়িক বরখাস্তের আদেশটি স্থগিত করেন, পাশাপাশি রুল দেন।
এবার দ্বিতীয় দফায় বরখাস্তের আদেশের বৈধতা নিয়ে গতকাল আবেদন করেন আজহারুল। শুনানি নিয়ে আদালত এ আদেশ দেন।
