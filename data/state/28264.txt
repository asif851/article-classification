
মাদারীপুরের শিবচরে গত বুধবার গভীর রাতে পিচ্চি শামীম নামে চরমপন্থী দলের এক সদস্যকে হত্যা করেছে প্রতিপক্ষের লোকজন।পুলিশ জানায়, শামীম কথিত পূর্ব বাংলা সর্বহারা পার্টির দক্ষিণাঞ্চলের নেতা আজিজের বিশ্বস্ত সহযোগী ছিলেন। তাঁর বিরুদ্ধে বিভিন্ন থানায় একাধিক মামলা রয়েছে। ২০০৫ সালের জোড়া পুলিশ হত্যা মামলায় চার বছর জেলও খেটে গত বছর জামিনে মুক্তি পান।পুলিশ ও পারিবারিক সূত্রে জানা যায়, রাত তিনটার দিকে উপজেলার নিলখী ইউনিয়নের কলাতলা গ্রামের নিজ বাড়ি থেকে শামীম (৩২) প্রকৃতির ডাকে বের হলে ১০-১২ জন মুখোশধারী তাঁকে ধরে নিয়ে যায়। পরে পার্শ্ববর্তী কলাবাগানের মধ্যে ধরে নিয়ে উপর্যুপরি কুপিয়ে ফেলে চলে যায়।শামীমের স্ত্রী খাদিজা চিৎকার দিলে গ্রামবাসী এগিয়ে এসে। পরে পুলিশকে খবর দেওয়া হয়। খবর পেয়ে শিবচর থানার পুলিশের একটি দল শামীমকে উদ্ধার করে হাসপাতালে আনার পথে তাঁর মৃত্যু হয়।খাদিজা বেগম বলেন, ‘আমার স্বামী ভালো হয়ে গেছিল। সে ওগো (সন্ত্রাসী) সঙ্গে আর না থাকার কারণে ওরা তাকে মাইরা ফেলছে।’এলাকাবাসী জানান, একসময় নিহত শামীম সর্বহারা দলের সঙ্গে সম্পৃক্ত ছিলেন। কিন্তু এক বছর ধরে সেই পথ ছেড়ে দিয়ে তিনি স্বাভাবিক জীবন যাপনের জন্য ঢাকার সাভারে চলে যান। সাভারে একটি ফার্নিচারের দোকানে কাজ করতেন তিনি।শিবচর থানার এসআই আরশেদ আলী জানান, একদল মুখোশ পরা দুর্বৃত্ত এই হত্যাকাণ্ড ঘটিয়েছে। লাশ ময়নাতদন্তের জন্য মাদারীপুর হাসপাতালের মর্গে পাঠানো হয়েছে।
