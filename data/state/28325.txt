
খুলনা সিটি করপোরেশনে অনুমোদনহীন ইজিবাইক চলাচলে নিষেধাজ্ঞা আরোপে অচিরেই ব্যবস্থা নেওয়ার সিদ্ধান্ত নিয়েছে জেলা প্রশাসন। পাশাপাশি নগরের বিভিন্ন এলাকায় যেখানে-সেখানে নির্মাণসামগ্রী রাখার ফলে নগরবাসীর দুর্ভোগ কমাতেও জরুরি পদক্ষেপ নেওয়া হবে বলে জানা গেছে।গতকাল মঙ্গলবার খুলনার জেলা প্রশাসক নাজমুল আহসানের সভাপতিত্বে জেলা প্রশাসকের সম্মেলন কক্ষে অনুষ্ঠিত খুলনা জেলা আইনশৃঙ্খলা কমিটির মাসিক সভায় এসব সিদ্ধান্ত নেওয়া হয়। এ ছাড়া মহানগরে রাতে পুলিশের টহল জোরদার করতে খুলনা মেট্রোপলিটন পুলিশকে (কেএমপি) অনুরোধ জানানো হয়। এদিকে খুলনা সিটি করপোরেশনের লাইসেন্স বিভাগ সূত্রে জানা গেছে, ২০১০ সালে দুই হাজার ইজিবাইক চলাচলের অনুমতি দেয় সিটি করপোরেশন। এরপর একবার সেগুলোকেই নবায়ন করা হয়। তবে সিটি করপোরেশন ও ট্রাফিক পুলিশের ধারণা, এই সংখ্যা ৩০ হাজার ছাড়িয়ে গেছে। সভায় খুলনা নগরের ডাকবাংলা থেকে হাদিস পার্ক পর্যন্ত সড়কের দুই পাশে অবৈধ হকার উচ্ছেদ অভিযান, নগরে থ্রি হুইলার যান চলাচলে নিয়ন্ত্রণ আরোপ, ভেজাল খাদ্য বিক্রির বিরুদ্ধে ভ্রাম্যমাণ আদালত পরিচালনা অব্যাহত রাখার নির্দেশ দেওয়া হয়। সভায় জেলা আইনশৃঙ্খলা কমিটির উপদেষ্টা খুলনা-৪ আসনের সাংসদ এস এম মোস্তফা রশিদী, অতিরিক্ত জেলা ম্যাজিস্ট্রেট মো. নুর-ই-আলম প্রমুখ উপস্থিত ছিলেন।গত ১৭ ফেব্রুয়ারি ‘ইজিবাইকের কঠিন যাতনায় খুলনাবাসী’ ও ২৩ ফেব্রুয়ারি ‘নিয়ম মানছেন না থ্রি হুইলারের চালকেরা’ শিরোনামে প্রথম আলোতে দুটি সচিত্র প্রতিবেদন ছাপা হয়।
