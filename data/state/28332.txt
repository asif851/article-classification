
এয়ার ভাইস মার্শাল আবু এসরারকে বাংলাদেশ বিমান বাহিনীর প্রধান হিসেবে নিয়োগ দেওয়া হয়েছে। তাঁর এ নিয়োগ ১২ জুন বিকেল থেকে কার্যকর হবে। আজ বৃহস্পতিবার প্রতিরক্ষা মন্ত্রণালয়ের এক প্রজ্ঞাপনে এ কথা জানানো হয়েছে। প্রজ্ঞাপনে বলা হয়, ‘পুনরাদেশ না দেওয়া পর্যন্ত এয়ার ভাইস মার্শাল আবু এসরার বিবিপি, এনডিসি, এসিএসসি, জিডি (পি)-কে ১২ জুন ২০১৫ তারিখ অপরাহ্ন থেকে ১২ জুন ২০১৮ তারিখ অপরাহ্ন পর্যন্ত তিন বছর মেয়াদে বাংলাদেশ বিমান বাহিনী প্রধান পদে নিয়োগ প্রদান করা হয়েছে।’ তিনি এয়ার মার্শাল মোহাম্মদ ইনামুল বারীর স্থলাভিষিক্ত হবেন। প্রতিরক্ষা মন্ত্রণালয়ের আরেক প্রজ্ঞাপনে জানানো হয়েছে যে, এয়ার ভাইস মার্শাল আবু এসরারকে এয়ার মার্শাল পদে পদোন্নতি দেওয়া হয়েছে যা ১২ জুন বিকেল থেকে কার্যকর হবে। আরেক প্রজ্ঞাপনে বলা হয়েছে, বাংলাদেশ বিমান বাহিনী প্রধান এয়ার মার্শাল মোহাম্মদ ইনামুল বারীকে আগামী ১২ জুন থেকে বিমান বাহিনী প্রধানের চাকরি থেকে অবসর প্রদান কার্যকর হবে।
