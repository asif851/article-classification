
কলকাতা-ঢাকা পথে চলাচলকারী মৈত্রী ট্রেনের ছাদে চেপে একটি হনুমান গত শনিবার দুপুরে চুয়াডাঙ্গার দর্শনায় এসে পড়ে। এরপর এটি গাছে গাছে ছোটাছুটি করতে থাকে। বিকেলে হনুমানটিকে পৌর এলাকার পরানপুরের একটি বাগানে দেখা গেছে।প্রত্যক্ষদর্শী রফিকুল ইসলাম জানান, শনিবার কলকাতা থেকে ঢাকাগামী মৈত্রী ট্রেনের ছাদে হনুমানটিকে আসতে দেখা যায়। দুপুরে ট্রেনটি দর্শনা স্টেশনে পৌঁছানোর কিছুক্ষণ আগে জয়নগর এলাকায় গতি কমালে হনুমানটি ঝাঁপ দিয়ে একটি গাছে উঠে যায়। এরপর সে এক গাছ থেকে আরেক গাছে ছোটাছুটি করতে থাকে। বিকেলে এটি দর্শনা পৌর এলাকার পরানপুরের একটি বাগানে আশ্রয় নেয়। এ খবর ছড়িয়ে পড়লে এলাকাবাসী ও পথচারীরা হনুমান দেখতে ভিড় করে। ক্ষুধার্ত হনুমানটিকে অনেকে কলা কিনে খেতে দেয়।স্থানীয় বাসিন্দা আজিজুর রহমান বলেন, এক সপ্তাহ আগে আকারে ছোট আরও একটি হনুমান এলাকায় এসেছিল। এলাকায় নতুন প্রাণী দেখে শিশুসহ নানা বয়সী লোকজন তার পিছু লাগে। শিশুরা কারণে-অকারণে হনুমানটিকে লক্ষ্য করে ঢিল ছুড়তে থাকে। এতে অতিষ্ঠ হয়ে এটি এলাকা ছেড়ে চলে যায়।দামুড়হুদার অতিরিক্ত দায়িত্বে থাকা জীবননগরের উপজেলা নির্বাহী কর্মকর্তা (ইউএনও) নুরুল হাফিজ প্রথম আলোকে বলেন, ‘যতদূর জেনেছি, খাবারের সন্ধানে বেশ কিছুদিন ধরে দলছুট হয়ে এলাকায় হনুমান আসছে। স্থানীয় লোকজনের উচিত ওদের বিরক্ত না করে খাবার দিয়ে সহযোগিতা করা এবং বন্য পরিবেশে চলাফেরার সুযোগ করে দেওয়া।’
