
যোগাযোগমন্ত্রী ওবায়দুল কাদের বলেছেন, বিরোধী দল বিএনপির নেতা এগিয়ে এলেই সংলাপ শুরু হয়ে যাবে। সংলাপের পথ খোলা রয়েছে। তিনি বলেন, বিরোধী দল চাইলে যেকোনো সময় সংলাপ হতে পারে।আজ শুক্রবার বেলা সাড়ে ১১টার দিকে নারায়ণগঞ্জের রূপগঞ্জ উপজেলার গোলাকান্দাইল এলাকার ঢাকা-সিলেট মহাসড়কের ওপর সেতু নির্মাণকাজের ভিত্তিপ্রস্তর উদ্বোধন শেষে তিনি এসব কথা বলেন।ওবায়দুল কাদের বলেন, প্রধানমন্ত্রী শেখ হাসিনার পক্ষ থেকে বিরোধী দলের নেতা খালেদা জিয়াকে হরতাল প্রত্যাহার করে নৈশভোজের জন্য যে আমন্ত্রণ জানানো হয়েছিল, তা এখনো প্রত্যাহার করা হয়নি।
জাতীয় সংসদ প্রসঙ্গে মন্ত্রী বলেন, ‘বর্তমান সংবিধান অনুযায়ী মহামান্য রাষ্ট্রপতি সংসদ ভেঙে দেওয়ার আগ মুহূর্ত পর্যন্ত সংসদ বলবত্ থাকবে।’ তিনি বলেন, ‘দেশের জনগণকে জিম্মি করে যে সহিংস রাজনীতি—এই রাজনৈতিক সংস্কৃতি থেকে আমাদের বেরিয়ে আসতে হবে। কারণ আজকের ক্ষমতার খেলা ও রাজনীতি দিনে দিনে দৈত্যাকার হয়ে উঠেছে।’ 
মন্ত্রী আরও বলেন, ‘আমি এখনো আশাবাদী, বিএনপি তো বলেছে, তারা নয়াপল্টনে সমাবেশ করবে, শেষ পর্যন্ত তারা সেখানে থাকেনি, শেষ পর্যন্ত  বিএনপি নির্বাচনে আসবে না—এটা আমি মনে করি না।’
সেখানে উপস্থিত ছিলেন স্থানীয় সাংসদ গাজী গোলাম দস্তগীর, উপজেলা নির্বাহী কর্মকর্তা (ইউএনও) আবু জাফর রাশেদ, নারায়ণগঞ্জ সড়ক ও জনপথ (সওজ) বিভাগের নির্বাহী প্রকৌশলী শাহজাহান মিয়া, উপবিভাগীয় প্রকৌশলী হামিদুর রহমান, তত্ত্বাবধায়ক প্রকৌশলী শাহাবুদ্দিন খান প্রমুখ।
ফ্লাইওভারের বিষয়ে মন্ত্রী আরও বলেন, ভুলতা-গোলাকান্দাইল এলাকার ঢাকা-সিলেট মহাসড়কে যানজট নিরসনে চার কিলোমিটার সড়ক চার লেনে প্রশস্ত করা হবে। এতে মোট ব্যয় হবে ২৪০ কোটি টাকা। ফ্লাইওভারের দৈর্ঘ্য হবে ৬৩১ মিটার। ওই প্রকল্প বাস্তবায়ন করতে দুই বছর সময় লাগবে বলে তিনি জানান। শিগগির প্রকল্পের কাজ হাতে নেওয়ার কথা বলেন তিনি।    
সরকারের নিজস্ব অর্থায়নে গোলাকান্দাইল এলাকার ঢাকা-সিলেট মহাসড়কের ওপর সেতু নির্মাণ কাজের ব্যয় ধরা হয়েছে প্রায় ছয় কোটি টাকা। সেতুটির দৈর্ঘ্য ধরা হয়েছে ২২.০৫ মিটার, প্রস্থ ১০.২৫ মিটার, পাইল সংখ্যা ৪০টি, সেতুর ধরন আরসিসি গার্ডার। সেতু নির্মাণের কাজ পেয়েছে মেসার্স রিচী এন্টারপ্রাইজ নামে একটি ঠিকাদারি প্রতিষ্ঠান।
