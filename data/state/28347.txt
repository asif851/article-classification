
বিএনপির চেয়ারপারসন খালেদা জিয়া তখনো নরসিংদীর জনসভায় পৌঁছাননি। তার আগেই খালেদা জিয়ার বক্তব্য ও ‘মিথ্যাচারের’ প্রতিবাদে আলোচনা সভার আমন্ত্রণ চলে এসেছে গণমাধ্যমে।
আজ রোববার বেলা সোয়া দুইটার সময় নৌকা সমর্থক গোষ্ঠী নামের একটি সংগঠন এই আমন্ত্রণপত্র ই-মেইলের মাধ্যমে বিভিন্ন গণমাধ্যমে পাঠায়।  ‘নরসিংদীতে খালেদা জিয়ার মিথ্যাচার’ বক্তব্যের প্রতিবাদে আয়োজিত ওই আলোচনা সভায় প্রধান অতিথি হিসেবে উপস্থিত থাকবেন দপ্তরবিহীন মন্ত্রী সুরঞ্জিত সেনগুপ্ত, আওয়ামী লীগের সভাপতিমণ্ডলীর সদস্য সতীশ চন্দ্র রায় প্রমুখ। 
যখন এ আমন্ত্রণপত্র আসে তখন নরসিংদীর পথে ছিলেন বিরোধীদলীয় নেতা খালেদা জিয়া।
এ প্রসঙ্গে জানতে চাইলে নৌকা সমর্থক গোষ্ঠীর সভাপতি হুমায়ুন কবির মিজি প্রথম আলো ডটকমকে বলেন, ‘এখন পর্যন্ত খালেদা জিয়া যেসব সভায় বক্তব্য দিয়েছেন, তাতে তিনি সরকারের বিরুদ্ধে অনেক মিথ্যা কথা বলেছেন। আমাদের ধারণা নরসিংদীতেও তিনি মিথ্যা কথা বলবেন।’
তিনি বলেন, সন্ধ্যায় আমন্ত্রণপত্র পাঠালে অনেকে তা পান না। এ কারণে একটু আগেভাগে আমন্ত্রণপত্র পাঠানো হয়েছে।
নরসিংদীর পৌর শিশুপার্ক মাঠে বিকেলে ১৮-দলীয় জোটের জনসভায় বিরোধীদলীয় নেতা খালেদা জিয়ার বক্তব্য দেওয়ার কথা রয়েছে।
