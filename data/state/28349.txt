
নাটোরে আবদুল খালেক নামের এক বাউলশিল্পীকে আজ রোববার হাতুড়িপেটা করেছে দুর্বৃত্তরা। বিএনপির চেয়ারপারসন খালেদা জিয়ার জনসভায় সংগীত পরিবেশন করার ‘অপরাধে’ তাঁর ওপর হামলা চালানো হয়। এ সময় তাঁর চুলও কেটে দেওয়া হয়। তাঁকে হাসপাতালে ভর্তি করা হয়েছে।
প্রত্যক্ষদর্শী ও পুলিশ সূত্রে জানা গেছে, নাটোরের বাউলশিল্পী খালেক আজ সন্ধ্যা সাড়ে ছয়টার দিকে শহরের ভবানীগঞ্জ মোড়ে দাঁড়িয়ে ছিলেন। এ সময় কয়েকজন দুর্বৃত্ত তাঁর ওপর হামলা করে। তারা তাঁকে টেনেহিঁচড়ে মাটিতে ফেলে দেয়। পরে তাঁকে হাতুড়ি দিয়ে পেটাতে থাকে। এরপর তারা তাঁর মাথার লম্বা চুলগুলো কাঁচি দিয়ে কেটে ফেলে। কিছুক্ষণ পর গুরুতর অবস্থায় তাঁকে উদ্ধার করে সদর থানার পুলিশ ও পথচারীরা নাটোর সদর হাসপাতালে নেয়। পরে তাঁকে উন্নত চিকিৎসার জন্য রাজশাহী মেডিকেল কলেজ হাসপাতালে পাঠানো হয়।
রাজশাহী মেডিকেল কলেজ হাসপাতালে পাঠানোর সময় খালেক প্রথম আলোকে বলেন, ‘দুর্বৃত্তরা আমাকে মারছিল, আর বলছিল ‘‘তুই খালেদা জিয়ার জনসভায় গান গেয়েছিস, এবার তোর গান শোনানোর সাধ মিটাচ্ছি।”’
নাটোর সদর হাসপাতালের আবাসিক চিকিৎসক আবুল কালাম আজাদ জানান, শিল্পী খালেকের ডান পায়ের অবস্থা গুরুতর। তাঁকে উন্নত চিকিৎসার জন্য রাজশাহী মেডিকেল কলেজ হাসপাতালে পাঠানো হয়েছে।
নাটোর থানার ভারপ্রাপ্ত কর্মকর্তা (ওসি) ফরিদুল ইসলাম বলেন, ‘লোকমুখে শুনে আমাদের লোকজন তাকে উদ্ধার করে হাসপাতালে ভর্তির ব্যবস্থা করেছে। আমরা জড়িত ব্যক্তিদের খুঁজে বের করার চেষ্টা করছি।’
গতকাল শনিবার বিকেলে নাটোর এনএস কলেজ মাঠে ২০-দলীয় জোটের জনসভায় খালেদা জিয়ার সামনে শিল্পী আবদুল খালেক তাঁকে (খালেদা) নিয়ে রচিত একটি গান পরিবেশন করেন।
