
ঢাকা রেঞ্জের পুলিশের উপমহাপরিদর্শক (ডিআইজি) এস এম মাহফুজুল হক নূরুজ্জামান পুলিশ সদস্যদের উদ্দেশে বলেছেন, ‘নাশকতার মাধ্যমে যারা মানুষ হত্যা করে এবং জনগণের জানমালের নিরাপত্তা নষ্ট করে, তাদের যেখানে যে অবস্থায় পাবেন, হাতেনাতে ধরতে পারলে যা যা করার তা-ই করবেন। আমি হুকুম দিয়ে গেলাম, দায়দায়িত্ব সব আমার।’গতকাল শনিবার বিকেলে গাজীপুর পুলিশ লাইনে জেলা পুলিশ আয়োজিত এক মতবিনিময় সভায় প্রধান অতিথির বক্তব্যে ডিআইজি এসব কথা বলেন। তিনি বলেন, যারা নাশকতা করবে, তাদের বিরুদ্ধে যা যা করার সব করা হবে। শুধু গুলি করা নয়, নাশকতাকারীদের বংশধর পর্যন্ত ধ্বংস করে দেওয়া হবে।মাহফুজুল হক বলেন, ‘আমাদের অস্ত্র দেওয়া হয়েছে জনগণের জানমাল নিরাপত্তার জন্য; আপনাদের সম্পদ, দেশের সম্পদ রক্ষা করার জন্য। আপনাদের যদি কেউ হত্যা করে, আমরা কি বসে বসে আঙুল চুষব?... ৩০ লাখ শহীদের রক্তের বিনিময়ে যে দেশের স্বাধীনতা অর্জন করেছি, সেই স্বাধীনতা কয়েকজন লোকের স্বার্থে ধ্বংস হতে দিতে পারি না।’গাজীপুরের পুলিশ সুপার মুহাম্মদ হারুন অর রশীদের সভাপতিত্বে ও অতিরিক্ত পুলিশ সুপার মো. দেলোয়ার হোসেনের সঞ্চালনায় সভায় আরও বক্তব্য দেন জেলা আওয়ামী লীগের সাধারণ সম্পাদক আজমত উল্লাহ খান, জেলা মুক্তিযোদ্ধা সংসদের কমান্ডার কাজী মোজাম্মেল হক, আওয়ামী লীগ নেতা কাজী আলিম উদ্দিন, আফজাল হোসেন সরকার প্রমুখ।
