
আজ ৯ মে মুন্সিগঞ্জের গজারিয়াবাসীর জন্য এক শোকাবহ দিন। ১৯৭১ সালের এই দিনে পাকিস্তানি সেনাবাহিনী গজারিয়ার ইসমানিরচর, গোসাইরচরসহ ১০ গ্রামের প্রায় সাড়ে তিন শ নিরপরাধ মানুষকে নির্বিচারে হত্যা করে।মুক্তিযুদ্ধ চলাকালে বাংলাদেশের যেসব অঞ্চলে গণহত্যা সংঘটিত হয়, এর মধ্যে গজারিয়া গণহত্যা অন্যতম। সেই থেকে গজারিয়াবাসী এই দিনটিকে নানা আয়োজনের মধ্য দিয়ে পালন করে আসছেন।গণহত্যার শিকার শহীদদের স্মরণে গজারিয়া পাবলিক লাইব্রেরি, মুক্ত আসর নামের একটি সংগঠন ও গজারিয়া প্রেসক্লাব আজ দিনব্যাপী নানা কর্মসূচির আয়োজন করেছে। এর মধ্যে রয়েছে গণকবরে পুষ্পমাল্য অর্পণ ও নতুন প্রজন্মের শিক্ষার্থীদের নিয়ে স্মৃতিচারণা অনুষ্ঠান।এ ছাড়া গজারিয়া পাইলট বালিকা উচ্চবিদ্যালয়ে আলোচনা সভার আয়োজন করা হয়েছে। সেখানে প্রধান অতিথি হিসেবে উপস্থিত থাকবেন ৬ নম্বর সেক্টরের সাব-সেক্টর কমান্ডার মেজর জেনারেল (অব.) মাসুদুর রহমান বীর প্রতীক। গোসাইরচর জামে মসজিদে শহীদদের স্মরণে মিলাদ ও দোয়া মাহফিল হবে।
