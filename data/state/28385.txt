
১১ মাসেও পার্বত্য চট্টগ্রামের আদিবাসী নেত্রী কল্পনা চাকমা অপহরণের মামলার অধিকতর তদন্ত প্রতিবেদন দিতে পারেনি পুলিশ। গতকাল মঙ্গলবার আদালতে প্রতিবেদন দেওয়ার ধার্য তারিখ ছিল।মামলার তদন্তকারী কর্মকর্তা রাঙামাটির পুলিশ সুপার আমেনা বেগম গতকাল প্রথম আলোকে বলেন, ‘তদন্তের কাজ শেষ করতে পারিনি। কাজ বাকি রয়েছে, তাই সময় লাগবে।’কল্পনা চাকমার ভাই ও মামলার বাদী কালিন্দী কুমারের আইনজীবী জুয়েল দেওয়ান জানান, রাঙামাটির অতিরিক্ত মুখ্য বিচারিক হাকিম মুহাম্মদ সিরাজউদ্দৌলা কুতুবী আগামী ২৩ জানুয়ারির মধ্যে তদন্ত প্রতিবেদন আদালতে উপস্থাপনের তাগিদ দিয়েছেন।রাঙামাটির বাঘাইছড়ি উপজেলার ল্যালাঘোনা গ্রামের নিজ বাড়ি থেকে ১৯৯৬ সালের ১২ জুন অপহূত হন হিল উইমেন্স ফেডারেশনের সাংগঠনিক সম্পাদক কল্পনা চাকমা। মামলার দুই দফা তদন্তের পরও কোনো অগ্রগতি না হওয়ায়, গত ১৬ জানুয়ারি রাঙামাটির মুখ্য বিচারিক হাকিমের আদালত জেলা পুলিশ সুপারকে অধিকতর তদন্তের নির্দেশ দিয়েছিলেন।
