
রাজধানীর যাত্রাবাড়ীর কাজলা এলাকায় গতকাল শুক্রবার রাতে ছুরিকাঘাতে খুন হয়েছে মো. জাহিদুল হাওলাদার (১৭) নামের এক কিশোর। সে একটি ফ্যান কারখানার শ্রমিক।যাত্রাবাড়ী থানা-পুলিশ সূত্রে জানা গেছে, রাত আটটার দিকে দনিয়ার একদল কিশোর কাজলা পেট্রলপাম্প এলাকায় এসে তাদের এক বন্ধুকে তুলে নিতে চায়। এ সময় জাহিদুল হাওলাদার তাকে উদ্ধার করে নিয়ে আসে। তখন ওই কিশোরেরা জাহিদুলকে দেখে নেওয়ার হুমকি দিয়ে চলে যায়। এর আধা ঘণ্টার মাথায় ১৫-২০ জন কিশোর অস্ত্রশস্ত্র নিয়ে এসে জাহিদুল হাওলাদারের ওপর হামলা চালায়। তাদের ছুরিকাঘাতে জাহিদুল হাওলাদারের ভুঁড়ি বেরিয়ে যায়। তাকে উদ্ধার করে এক যুবক রাত সাড়ে ১০টার দিকে ঢাকা মেডিকেল কলেজ হাসপাতালে নিয়ে যান। তখন কর্তব্যরত চিকিৎসক জাহিদুলকে মৃত ঘোষণা করেন। তার লাশ হাসপাতাল মর্গে পাঠানো হয়েছে।
 
