
বগুড়ার শেরপুর উপজেলায় ঈদের পর পৌঁছেছে ১০০টি মসজিদের মুসল্লিদের জন্য ইফতার মাহফিলের ২০০ মেট্রিক টন চাল বরাদ্দের চিঠি। দুর্যোগ ব্যবস্থাপনা ও ত্রাণ মন্ত্রণালয় থেকে এ চালের বরাদ্দ দেওয়া হয়।
এ ব্যাপারে জানতে চাইলে উপজেলা নির্বাহী কর্মকর্তা (ইউএনও) সিরাজুল ইসলাম গতকাল মঙ্গলবার বেলা তিনটার দিকে মুঠোফোনে প্রথম আলোকে বলেন, ঈদের পর চিঠি পাওয়ায় এই চাল বিতরণপ্রক্রিয়া সম্ভব হয়নি।
উপজেলা প্রকল্প বাস্তবায়ন কর্মকর্তার (পিআইও) কার্যালয় সূত্রে জানা যায়, উপজেলার ১০টি ইউনিয়নের ১০০টি মসজিদের বিপরীতে দুর্যোগ ব্যবস্থাপনা ও ত্রাণ মন্ত্রণালয় থেকে এই বিশেষ বরাদ্দ দেওয়া হয়েছিল। প্রতিটি মসজিদে পবিত্র রমজানে মুসল্লিদের ইফতার মাহফিলের জন্য দুই টন করে চাল বরাদ্দ ছিল। মন্ত্রণালয় থেকে গত ২০ জুন তাঁদের দুর্যোগ ব্যবস্থাপনা অধিদপ্তরের চিঠি পাঠানো হয়। ২২ জুন জেলা প্রশাসকের দুর্যোগ ব্যবস্থাপনা শাখা থেকে পাঠানো এই চিঠি ইউএনও কার্যালয়ে পৌঁছেছে ২৮ জুন।
এ ব্যাপারে পিআইও শামসুন্নাহার শিউলী গতকাল বলেন, সংশ্লিষ্ট মন্ত্রণালয় থেকে এই চাল বিতরণপ্রক্রিয়া নিয়ে পরবর্তী কোনো নির্দেশনা পাওয়া যায়নি। সংশ্লিষ্ট মন্ত্রণালয়ের নির্দেশনা না পাওয়া গেলে চালগুলো ফেরত যাবে।
