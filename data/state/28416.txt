
সিলেট ও বগুড়ায় আজ শনিবার পৃথক দুটি সড়ক দুর্ঘটনায় চারজন নিহত হয়েছেন। তাঁদের মধ্যে তিনজন সিলেটে ও একজন বগুড়ায় নিহত হন।
সিলেট
সিলেটের ওসমানীনগরের কাছে ঢাকা-সিলেট মহাসড়কের তেরমাইলে যাত্রীবাহী দুটি বাসের মুখোমুখি সংঘর্ষ হয়। এতে ঘটনাস্থলে তিনজন মারা যান। আজ শনিবার বেলা একটার দিকে এ দুর্ঘটনা ঘটে। নিহত যাত্রীদের মধ্যে একজন নারী রয়েছেন। নিহত কারোরই পরিচয় জানা যায়নি। দুর্ঘটনায় আহত হয়েছে আরও ১০ জন যাত্রী। তাদের উদ্ধার করে সিলেট ওসমানী মেডিকেল কলেজ হাসপাতালে পাঠানো হয়েছে।
ওসমানীনগর থানার ভারপ্রাপ্ত কর্মকর্তা (ওসি) আল আমিন জানান, সিলেটগামী একটি যাত্রীবাহী বাস ও ঢাকাগামী বাস মিতালি পরিবহনের মুখোমুখি সংঘর্ষ হয়। এতে ঘটনাস্থলেই একজন নারী ও দুজন প্্ুরুষ মারা যান।
বগুড়া
বগুড়া-নাটোর মহাসড়কের নন্দীগ্রাম উপজেলার কাথম-বেড়াগাড়ি এলাকায় ট্রাকের চাপায় একজন নিহত হয়েছেন।আজ শনিবার দুপুর পৌনে বারোটার দিকে এ দুর্ঘটনা ঘটে।
নিহত ব্যক্তির নাম ওবায়দুর রহমান (৪০)।তিনি দুর্ঘটনাস্থলের পাশের একটি মুরগির খাদ্য কারখানার নিরাপত্তাকর্মী।তাঁর বাড়ি ঝিনাইদহের শৈলকূপা উপজেলার রথনাথ গ্রামে। 
প্রত্যক্ষদর্শীরা জানায়, পেছন থেকে আসা একটি যাত্রীবাহী বাস ধাক্কা দিলে ট্রাকটি নিয়ন্ত্রণ হারিয়ে ওই ব্যক্তিকে চাপা দেয়।তিনি রাস্তার পাশেই মুরগির খাদ্য কারখানার সামনে দাঁড়িয়ে ছিলেন।দুর্ঘটনার পর বিক্ষুব্ধ জনতা যাত্রীবাহী বাসটি ভাঙচুর করে।তারা ট্রাকের চালক ও সহকারীকে আটক করে পুলিশে সোপর্দ করেছে।নন্দীগ্রাম থানার ভারপ্রাপ্ত কর্মকর্তা (ওসি) সাহাজাহান আলী ঘটনার সত্যতা নিশ্চিত করেছেন।
