
ঝিনাইদহের কালীগঞ্জে শিউলি আক্তার (৩০) নামের এক গৃহবধূকে পেট্রল ঢেলে আগুন ধরিয়ে পুড়িয়ে হত্যার চেষ্টা করেছে দুর্বৃত্তরা।শিউলি আক্তার পৌরসভার চাপালী গ্রামের মুক্তার হোসেনের স্ত্রী। মুক্তারের ভাতিজা এস এম পারভেজ জানান, গত মঙ্গলবার প্রতিদিনের মতো তিন সন্তানের জননী শিউলি আক্তার ঘরে একা ঘুমিয়ে পড়েন। এ সময় তাঁর স্বামী বাড়িতে ছিলেন না। রাত দেড়টার দিকে দুর্বৃত্তরা ঘরের জানালা দিয়ে শিউলি আক্তারকে লক্ষ্য করে পেট্রল ছুড়ে আগুন ধরিয়ে পালিয়ে যায়। পরে বাড়ির অন্য সদস্যরা তাঁর চিৎকার শুনে তাঁকে উদ্ধার করে কালীগঞ্জ হাসপাতালে নিয়ে যান। ঘটনাস্থল থেকে আধা বোতল পেট্রল উদ্ধার করা হয়েছে।কালীগঞ্জ উপজেলা স্বাস্থ্য কমপ্লেক্সের চিকিৎসক এস এম আশরাফুজ্জামান জানান, শিউলির শরীরের প্রায় ৪৫ ভাগ পুড়ে গেছে। অবস্থার অবনতি হওয়ায় গতকাল সকালে তাঁকে যশোর ২৫০ শয্যা মেডিকেল কলেজ হাসপাতালে স্থানান্তর করা হয়েছে।
