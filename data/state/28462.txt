
 
রাষ্ট্রদ্রোহ ও মানহানির অভিযোগে আমার দেশ-এর ভারপ্রাপ্ত সম্পাদক মাহমুদুর রহমানের বিরুদ্ধে আজ মঙ্গলবার আরও ছয়টি মামলা হয়েছে। মাগুরা, জামালপুর, সিরাজগঞ্জ, চাঁপাইনবাবগঞ্জ, মেহেরপুরে ও টাঙ্গাইলে এসব মামলা হয়েছে।গতকাল খুলনা, যশোর, গাইবান্ধা, মানিকগঞ্জ ও সিলেটের আদালতেও একই অভিযোগে পাঁচটি মামলা হয়েছিল। এবং রোববার বগুড়ার শেরপুর থানায় একটি জিডি করা হয়। এরও আগে কুড়িগ্রাম, দিনাজপুর ও নাটোরেও তাঁর বিরুদ্ধে রাষ্ট্রদ্রোহ ও মানহানির অভিযোগে দুটি মামলা হয়।সম্প্রতি জাতীয় প্রেসক্লাবে ‘গণতন্ত্র পুনরুদ্ধারে গণমাধ্যমের ভূমিকা’ শীর্ষক মতবিনিময় সভায় বাংলাদেশ, বঙ্গবন্ধু, প্রধানমন্ত্রী ও বর্তমান সরকার সম্পর্কে মানহানিকর বক্তব্য দেওয়ার অভিযোগে মাহমুদুর রহমানের বিরুদ্ধে এসব মামলা ও জিডি করা হয়েছে। মামলার বাদীরা অধিকাংশই ক্ষমতাসীন দল আওয়ামী লীগের নেতা-কর্মী বা সমর্থক।সংশ্লিষ্ট এলাকা থেকে প্রথম আলোর আঞ্চলিক কার্যালয় ও প্রতিনিধিদের পাঠানো খবর:মাগুরায় জেলা মুক্তিযোদ্ধা প্রজন্ম লীগের সভাপতি ও সহকারী সরকারি কৌঁসুলি (এপিপি) মো. আশরাফ হোসেন মামলা করেন। মামলায় মাহমুদুর রহমানের বিরুদ্ধে ১০০ হাজার কোটি ডলারের মানহানির অভিযোগ আনা হয়।জ্যেষ্ঠ বিচারিক হাকিম ফিরোজ মামুন অভিযোগটি আমলে নিয়ে মাগুরা সদর থানার ভারপ্রাপ্ত কর্মকর্তাকে (ওসি) অভিযোগের বিষয়ে তদন্ত করে আগামী বছরের ২৯ জানুয়ারি আদালতে প্রতিবেদন দাখিলের নির্দেশ দিয়েছেন।মাহমুদুর রহমানের দৃষ্টান্তমূলক শাস্তির দাবি জানিয়ে জামালপুরে মামলা করেন জেলা আওয়ামী লীগের সভাপতি মুহাম্মদ বাকী বিল্লাহ। জ্যেষ্ঠ বিচারিক হাকিম মো.ওয়াহিদুজ্জামান মামলাটি আমলে নিয়ে জামালপুর সদর থানার (ওসি) নাসিমুল ইসলামকে এজাহার হিসাবে গণ্য করার নির্দেশ দেন।সিরাজগঞ্জে মামলার বাদী সদর উপজেলার শিয়ালকোল ইউনিয়ন আওয়ামী লীগের সভাপতি গোলাম আজম তালুকদার। বিচারিক হাকিম মোরশেদ আলম মামলার প্রাথমিক শুনানি শেষে তদন্ত পূর্বক প্রতিবেদন দাখিলের জন্য সিরাজগঞ্জ সদর থানার ভারপ্রাপ্ত কর্মকর্তাকে আদেশ দিয়েছেন।
চাঁপাইনবাবগঞ্জের আমলি আদালতে (‘ক’ অঞ্চল) মামলা করেন জেলা যুব মহিলা লীগের সভাপতি ইয়াসমিন সুলতানা। বিচারক শরিফুল ইসলাম মামলাটি গ্রহণ করে চাঁপাইনবাবগঞ্জ সদর থানার ভারপ্রাপ্ত কর্মকর্তাকে (ওসি) নিয়মিত এজাহার গ্রহণের নির্দেশ দিয়েছেন। টাঙ্গাইল জ্যেষ্ঠ বিচারিক হাকিম আদালতে করা মামলার বাদী জেলা আওয়ামী লীগের সাংগঠনিক সম্পাদক সাইফুজ্জামান খান সোহেল। বিচারক আব্দুল্লাহ্ আল মাসুম অভিযোগ আমলে নিয়ে আইনগত ব্যবস্থা গ্রহণের জন্য টাঙ্গাইল সদর থানার ওসিকে নির্দেশ দিয়েছেন।
মেহেরপুরের মুখ্য বিচারিক হাকিম আদালতে মামলা করেছেন মহিলা আওয়ামী লীগের সাধারণ সম্পাদক লাভলী ইয়াসমিন।  মেহেরপুরের দায়রা জজ আদালতের মুখ্য বিচারিক হাকিম মহিদুজ্জামান মামলাটি আমলে নিয়ে তদন্ত করে পুলিশকে প্রতিবেদন দিতে নির্দেশ দেন।
