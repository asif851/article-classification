
ভারতে ইলিশ রপ্তানির নিষেধাজ্ঞা তুলে নিতে বাংলাদেশ সরকারকে অনুরোধ জানিয়েছেন ঢাকায় নিযুক্ত ভারতীয় হাইকমিশনার পঙ্কজ সরন।
আজ বুধবার মত্স্য ও প্রাণিসম্পদমন্ত্রী মোহাম্মদ ছায়েদুল হকের সঙ্গে মন্ত্রণালয়ে এক সাক্ষাতে এই অনুরোধ জানান পঙ্কজ।
বাংলাদেশ-ভারতের দীর্ঘ বন্ধুত্বপূর্ণ সম্পর্কের কথা উল্লেখ করে ভারতীয় হাইকমিশনার বলেন, বাংলাদেশের ইলিশ ভারতে ব্যাপক জনপ্রিয়। দুদেশের জনগণের পারস্পরিক চাহিদার ওপর ভিত্তি করেই দুদেশের ব্যবসা-বাণিজ্য ও কৃষ্টি-কালচার গড়ে উঠেছে। তাই দুদেশের জনগণ পরস্পরের চাহিদার প্রতি বিশেষ শ্রদ্ধাশীল।
দেশে ইলিশের চাহিদা সহজলভ্য করার জন্য ভারতে ইলিশ রপ্তানি সাময়িকভাবে বন্ধ করা হয়েছিল, উল্লেখ করে মত্স্যমন্ত্রী বলেন, বাণিজ্য মন্ত্রণালয় ও সরকারের উচ্চ পর্যায়ে আলোচনা করে এ বিষয়ে সিদ্ধান্ত ভারতকে জানানো হবে। তিনি বলেন, বঙ্গোপসাগরীয় দীর্ঘ উপকূল নিয়ে গবেষণা করে ভারত, বাংলাদেশ ও শ্রীলঙ্কা অর্থনৈতিকভাবে লাভবান হতে পারে। এ বিষয়ে পারস্পরিক সহযোগিতা বাড়ানোর ওপর তিনি গুরুত্ব দেন।
মত্স্য ও প্রাণিসম্পদ মন্ত্রণালয়ের সচিব সেলিনা আফরোজা এ সময় উপস্থিত ছিলেন।
