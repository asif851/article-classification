
সিরাজগঞ্জের শাহজাদপুর উপজেলায় সড়ক দুর্ঘটনায় চারজন নিহত হয়েছেন। আজ রোববার বেলা সাড়ে ১১টার দিকে উপজেলার বাঘাবাড়ি ব্রিজের উত্তর পাশে এ দুর্ঘটনা ঘটে।স্থানীয় লোকজন, পুলিশ ও ফায়ার সার্ভিস সূত্রে জানা গেছে, বাঘাবাড়ি ব্রিজের পাশে দাঁড়িয়ে থাকা সিএনজিচালিত অটোরিকশাকে ঈশা পরিবহনের যাত্রীবাহী বাস পেছন থেকে ধাক্কা দেয়। এ সময় অটোরিকশাটি সামনে বাসের সঙ্গে ধাক্কা খায়।দুর্ঘটনায় নিহত ব্যক্তিদের মধ্যে তিনজনের পরিচয় জানা গেছে। তাঁরা হলেন পাবনার সাঁথিয়া উপজেলার সিরাজুল ইসলাম (৩৮), শাহজাদপুর উপজেলার চিথুলিয়া গ্রামের আরিফা খাতুন (৩০) ও জামিরতা এলাকার তৌহিদুল ইসলাম (৩৪)।শাহজাদপুর ফায়ার সার্ভিসের স্টেশন কর্মকর্তা মনজুরুল আলম বলেন, ঘটনাস্থলেই দুজন নিহত হন। আর শাহজাদপুরের পোতাজিয়া হাসপাতালে নেওয়ার পর আরও দুজনের মৃত্যু হয়।
হাটিকুমরুল হাইওয়ে থানার ভারপ্রাপ্ত কর্মকর্তা (ওসি) আবদুল কাদের জিলানী বলেন, নিহত তিনজনের লাশ পরিবারের আবেদনের পরিপ্রেক্ষিতে হস্তান্তর করা হয়েছে।
