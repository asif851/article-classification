
পদ্মা নদীর ওপর স্থাপিত লালন শাহ সেতুর টোল আদায়কারী (জিএসআইসি সেল) কোম্পানির শ্রমিক-কর্মচারীরা গতকাল বুধবার থেকে অনির্দিষ্টকালের কর্মবিরতি শুরু করেছেন।তিন শ্রমিক-কর্মচারীর বদলির আদেশ বাতিল ও বেতন বাড়ানোসহ কয়েক দফা দাবিতে পাবনার ঈশ্বরদীর পাকশী টোল আদায় কার্যালয়ের শ্রমিক-কর্মচারীরা এ আন্দোলন শুরু করেন।আন্দোলনকারী শ্রমিক-কর্মচারীরা জানান, স্থানীয় কর্তৃপক্ষের কাছে দীর্ঘদিন ধরেই তাঁরা বেতন বাড়ানোর দাবি জানিয়ে আসছিলেন। এরই মধ্যে হঠাৎ করে কোম্পানির স্থানীয় ইনচার্জ স্বপন কুমার দাশ পাকশীর তিন শ্রমিক-কর্মচারীকে অন্যত্র বদলি করেন। বদলি করা ওই তিন কর্মচারী আন্দোলনের নেতৃত্ব দিচ্ছিলেন। গতকাল সকালে বদলির খবর জানাজানি হলে পাকশী প্রান্তে শ্রমিক-কর্মচারীরা বিক্ষোভ শুরু করেন। তাঁরা ওই তিনজনের বদলির আদেশ বাতিল ও বেতন না বাড়ানো পর্যন্ত কর্মবিরতি পালনের ঘোষণা দেন।টোলশ্রমিক বাবলু ঘোষ বলেন, বেতন বাড়ানোর আন্দোলনে চিড় ধরাতে পরিকল্পিতভাবেই তাঁদের নেতাদের বদলি করা হয়েছে।বদলি হওয়া কর্মচারী মাসউদুর রহমান বিশ্বাস বলেন, কোম্পানির শ্রমিক-কর্মচারীদের কম বেতন দেওয়া হচ্ছে। তাঁরা বেতন বাড়ানোর আন্দোলন করায় ষড়যন্ত্রমূলকভাবে তাঁদের পাকশী থেকে বদলি করা হয়েছে।এ ব্যাপারে সড়ক উপবিভাগ-২-এর প্রকৌশলী জহরুল ইসলাম খান বলেন, পরিস্থিতি জানার পর তিনি সেতুর টোল আদায় চালু রাখতে জরুরি ব্যবস্থা নিয়েছেন। ঘটনা তদন্তে এক কর্মকর্তাকে পাকশী পাঠানো হয়েছে।
