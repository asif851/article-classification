

রোহিঙ্গাদের বাংলাদেশে পাঠিয়ে মিয়ানমার বাংলাদেশের বিরুদ্ধে যুদ্ধ ঘোষণা করেছে বলে মন্তব্য করেছেন অর্থমন্ত্রী আবুল মাল আবদুল মুহিত।
আজ রোববার গাজীপুরের টঙ্গীতে অ্যাননটেক্স কারখানায় স্বাস্থ্য ক্যাম্প উদ্বোধন শেষে সাংবাদিকদের প্রশ্নে অর্থমন্ত্রী এ মন্তব্য করেন।
অর্থমন্ত্রী বলেন, ‘রোহিঙ্গাদের বাংলাদেশে পাঠিয়ে মিয়ানমার এ দেশের বিরুদ্ধে যুদ্ধ ঘোষণা করেছে। চার লাখের বেশি রোহিঙ্গা শরণার্থী এ দেশের অর্থনৈতিক ও সামাজিক জীবনে দোলা দিয়েছে। তবে আমরা মুক্তিযুদ্ধ করে এ দেশ স্বাধীন করেছি। আমাদের প্রধানমন্ত্রী রোহিঙ্গাদের নিজ দেশে ফেরত পাঠাতে চেষ্টা করে যাচ্ছেন।’
এ সময় স্থানীয় সাংসদ জাহিদ আহসান রাসেল, মহানগর আওয়ামী লীগের সভাপতি আজমত উল্লা খান, অ্যাননটেক্স কারখানার ব্যবস্থাপনা পরিচালক বাদল ইউনুছসহ প্রশাসনের ঊর্ধ্বতন কর্মকর্তারা উপস্থিত ছিলেন।
