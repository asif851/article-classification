
বিএনপির মহাসচিব মির্জা ফখরুল ইসলাম আলমগীর বলেছেন, ‘রোহিঙ্গা ইস্যুতে বিএনপি সরকারকে সহযোগিতা করতে চায়। পারস্পরিক কাদা ছোড়াছুড়ি না করে আসুন জাতীয় ঐক্যের মাধ্যমে রোহিঙ্গা সমস্যার সমাধান করি।’
আজ রোববার রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে মির্জা ফখরুল এসব কথা বলেন।
বিএনপির মহাসচিব বলেন, ‘আমরা বিভক্তি করিনি। বিভক্তি চাইও না। আমরা সরকারকে সহযোগিতা করতে চাই। সরকারের উচিত অবিলম্বে মিয়ানমার সরকারের ওপর চাপ সৃষ্টি করা এবং সব রাজনৈতিক দলকে নিয়ে আলোচনা করা।’
এদিকে রোহিঙ্গাদের মাঝে ত্রাণ বিতরণ ও তাদের পুনর্বাসনের জন্য সেনাবাহিনী মোতায়েনের দাবি জানিয়েছেন বিএনপির স্থায়ী কমিটির সদস্য মির্জা আব্বাস। রোহিঙ্গাদের সহায়তার জন্য বিএনপি গঠিত ত্রাণ বিতরণ দলের আহ্বায়ক তিনি। দলের পক্ষ থেকে ত্রাণ নিয়ে তাঁর নেতৃত্বে কক্সবাজার গেলেও প্রশাসনের পক্ষ থেকে সুশৃঙ্খলভাবে ত্রাণ বিতরণের জন্য তা রোহিঙ্গাদের কাছে পৌঁছাতে দেওয়া হয়নি বলে তিনি অভিযোগ করেন।
সংবাদ সম্মেলনে আরও উপস্থিত ছিলেন বিএনপির স্থায়ী কমিটির সদস্য নজরুল ইসলাম খান, মীর সরাফাত আলী সপু, শহিদুল ইসলাম বাবুল, আবুল বাশার প্রমুখ।
