
বিশ্ব অর্থনীতিকে সংকটমুক্ত করার প্রত্যয় ব্যক্ত করে গতকাল শুক্রবার শেষ হলো শিল্পোন্নত শীর্ষ সাত দেশের জোট জি-৭-এর শীর্ষ সম্মেলন। সম্মেলনের যৌথ ঘোষণায় শরণার্থী সমস্যা, বাণিজ্য, অবকাঠামো, নারীর ক্ষমতায়ন, সাইবার অপরাধ, জলবায়ুর পরিবর্তনসহ কয়েকটি বিষয়ের ওপর আলোকপাত করা হয়। এসব বিষয়ে বেশ কিছু সুপারিশও করা হয়।
মধ্য জাপানের মিয়ে জেলার অবকাশকেন্দ্র ইসে-শিমায় এ সম্মেলন অনুষ্ঠিত হয়। গত বৃহস্পতিবার সারা দিন ও গতকাল দিনের প্রথমার্ধ মিলিয়ে মোট পাঁচটি অধিবেশনে বিশ্বের রাজনৈতিক, অর্থনৈতিক ও সামাজিক সমস্যা নিয়ে বিস্তারিত আলোচনা হয়। আলোচনার সারসংক্ষেপ তুলে ধরা যৌথ ঘোষণা এবং সেই সঙ্গে সন্ত্রাসবাদ ও সহিংস চরমপন্থা মোকাবিলা করার কর্মপরিকল্পনা গ্রহণ করার মধ্য দিয়ে আনুষ্ঠানিকভাবে শেষ হয় সম্মেলন।
সমাপ্তি অধিবেশনে ইতালির প্রধানমন্ত্রী মাত্তেও রেনজি ২০১৭ সালের জি-৭ সম্মেলনের স্বাগতিক দেশের সরকারপ্রধান হিসেবে জি-৭ নেতাদের সম্মেলনের স্থান সিসিলিতে আমন্ত্রণ জানান।
অর্থনীতি বিষয়ে ইসে-শিমা ঘোষণায় বলা হয়েছে, বিশ্বজুড়ে অর্থনীতির সীমিত প্রবৃদ্ধি বজায় থাকলেও দুর্বল প্রবৃদ্ধির ঝুঁকি এখনো দূর হয়নি। তাই বলিষ্ঠ, টেকসই ও ভারসাম্যপূর্ণ প্রবৃদ্ধির ধারা দ্রুত ফিরিয়ে আনতে জোটের সদস্যদের সমন্বিত অঙ্গীকার ঘোষণায় তুলে ধরা হয়। অর্থনৈতিক প্রবৃদ্ধিতে সহায়ক পরিবেশ, জ্বালানি, ডিজিটাল অর্থনীতি, মানবসম্পদ উন্নয়ন, শিক্ষা, বিজ্ঞান ও প্রযুক্তি খাতে জি-৭ দেশের আরও বেশি বিনিয়োগের নিশ্চয়তাও দেওয়া হয়েছে ঘোষণায়।
অর্থনৈতিক ও সামাজিক সমস্যার বাইরে বিভিন্ন রাজনৈতিক সমস্যা নিয়েও জি-৭ নেতারা বিস্তারিত আলোচনা করে ঐক্যবদ্ধ অবস্থান খুঁজে পাওয়ার চেষ্টা করেন। তাঁদের সেই প্রচেষ্টার প্রতিফলনও ঘোষণায় প্রাধান্য পেয়েছে।
সব ধরনের সন্ত্রাসবাদী কর্মকাণ্ডের নিন্দা করে ঘোষণায় বলা হয়, সাধারণ মানুষ এবং সাংস্কৃতিক সম্পদের ওপর হামলা বৃদ্ধি পাচ্ছে। হামলার পরিকল্পনা ও সমন্বয়ে বিশ্বজুড়ে সন্ত্রাসবাদীদের ইন্টারনেট ও সামাজিক যোগাযোগমাধ্যম কাজে লাগানো নিয়েও ঘোষণায় গভীর উদ্বেগ প্রকাশ করা হয়। ঘোষণায় বলা হয়, এ সমস্যা সমাধানে জোটবদ্ধ ও সমন্বিত পদক্ষেপ নেওয়া জরুরি। সেই লক্ষ্য অর্জনে ঘোষণার সংযোজন হিসেবে একটি কর্মপরিকল্পনা শীর্ষ সম্মেলন গ্রহণ করে।
শরণার্থী ও সিরিয়ার সংকট বিষয়ে ঘোষণায় সমন্বিত আন্তর্জাতিক পদক্ষেপ নেওয়ার প্রয়োজনীয়তার কথা বলা হয়। এ ছাড়া জাপানের নিজস্ব উদ্যোগে সমুদ্র চলাচল নিরাপত্তার প্রসঙ্গটিও ঘোষণায় অন্তর্ভুক্ত রাখা হয়। চীনের উল্লেখ না করে পূর্ব ও দক্ষিণ চীন সাগরের সমস্যার শান্তিপূর্ণ সমাধানের ওপর ঘোষণায় গুরুত্ব দেওয়া হয়। ঘোষণায় আরও বলা হয়েছে, জি-৭ নেতারা সমুদ্র নিরাপত্তা সম্পর্কে পররাষ্ট্রমন্ত্রীদের প্রচারিত বিবৃতি অনুমোদন করছেন। উল্লেখ্য, চীন সেই বিবৃতি নিয়ে কঠোর প্রতিক্রিয়া জানিয়েছিল।
শীর্ষ সম্মেলন শেষ করার পর ইসে-শিমা সম্মেলনের সভাপতি জাপানের প্রধানমন্ত্রী শিনজো আবে সংবাদ সম্মেলনে বলেন, নেতাদের আলোচনায় প্রধান বিষয় হিসেবে ছিল বিশ্ব অর্থনীতির নাজুক পরিস্থিতি। জি-৭ নেতারা দৃঢ়তার সঙ্গে সেই চ্যালেঞ্জ মোকাবিলা করতে চেয়েছেন। সাম্প্রতিক সময়ে উদীয়মান অর্থনীতির দেশগুলোর প্রবৃদ্ধির গতি মন্থর হয়ে আসা থেকে সংকটের সূচনা বলে উল্লেখ করেন জাপানের প্রধানমন্ত্রী। তিনি বলেন, এর ফলে বিশ্বের অর্থনীতির বিশাল যে ক্ষতি হয়েছে, তার আর্থিক পরিমাণ দেড় হাজার কোটি ইয়েনের বেশি। সে রকম অবস্থায় বিশ্বজুড়ে অর্থনীতির ধারাকে আবারও সচল করে প্রবৃদ্ধির স্বাস্থ্যকর অবস্থা ফিরিয়ে আনতে জাপানের অনুসৃত অর্থনৈতিক নীতিমালা ‘আবেনোমিক্স’ বিশ্বজুড়ে কার্যকর করতে জি-৭ নেতারা একমত পোষণ করেন বলেও তিনি জানান।
ইসে-শিমা শীর্ষ সম্মেলনে উন্নত একটি বিশ্ব গড়ে তুলতে অগ্রসর সাতটি দেশের নেতাদের দৃঢ় অঙ্গীকার উল্লেখ করেন জাপানের প্রধানমন্ত্রী। তিনি আরও বলেন, শান্তি ও সমতাপূর্ণ বিশ্ব গড়ে তোলার লক্ষ্যে পারমাণবিক অস্ত্রের গ্রাস থেকে বিশ্বকে মুক্ত করার আকাঙ্ক্ষা নিয়ে সম্মেলন শেষ করে তিনি হিরোশিমা যাচ্ছেন।
বাংলাদেশসহ সাতটি উন্নয়নশীল দেশের নেতারা গতকাল জি-৭ নেতাদের সঙ্গে দুই দফা বৈঠকে মিলিত হন এবং তাঁদের সঙ্গে মধ্যাহ্নভোজে যোগ দেন।
দরিদ্র দেশগুলোর সামর্থ্য বৃদ্ধির আহ্বান শেখ হাসিনার: বার্তা সংস্থা বাসস জানায়, টেকসই উন্নয়ন লক্ষ্যমাত্রার চ্যালেঞ্জ উত্তরণে প্রযুক্তি হস্তান্তর, সম্পদের সংযোজন এবং দরিদ্র দেশগুলোর সামর্থ্য বৃদ্ধির ব্যাপারে আরও তৎপর হওয়ার জন্য উন্নত দেশগুলোর প্রতি আহ্বান জানিয়েছেন প্রধানমন্ত্রী শেখ হাসিনা। জাপানের কাসিকজিমা দ্বীপের সিমাকানকো হোটেলে গতকাল শুক্রবার জি-৭ সম্মেলনের আউটরিচ (সম্প্রসারিত) বৈঠকে তিনি এ আহ্বান জানান।
বৈঠকের পর এ বিষয়ে সাংবাদিকদের অবহিত করেন পররাষ্ট্রসচিব মো. শহীদুল হক। তিনি বলেন, টেকসই উন্নয়নের ক্ষেত্রে বাংলাদেশের অর্জন ও দৃষ্টিভঙ্গি উল্লেখ করে আর্থসামাজিক উন্নয়ন সম্পর্কিত চারটি ক্ষেত্র চিহ্নিত করেন প্রধানমন্ত্রী। তিনি নীতি প্রণয়ন ও রাজনীতিতে নারীদের গুরুত্ব দেওয়া, সমাজে নারীদের অধিকার ও মর্যাদা তথা বিশ্বব্যাপী স্বাস্থ্য পরিষেবা বাস্তবায়নে গুরুত্ব দেওয়ার জন্য বিশ্বনেতাদের প্রতি আহ্বান জানান।
শহীদুল হক বলেন, বৈঠক শেষে যুক্তরাষ্ট্রের প্রেসিডেন্ট বারাক ওবামা, জার্মানির চ্যান্সেলর আঙ্গেলা ম্যার্কেল ও জাতিসংঘের মহাসচিব বান কি মুনসহ বিশ্বনেতাদের সঙ্গে প্রধানমন্ত্রী শেখ হাসিনার আলাপ হয়েছে।
