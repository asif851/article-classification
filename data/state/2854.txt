
গতকাল মঙ্গলবার থেকে শুরু হওয়া ১৮-দলীয় জোটের ৪৮ ঘণ্টার অবরোধ আরও ১২ ঘণ্টা বাড়িয়ে আগামীকাল বৃহস্পতিবার সন্ধ্যা ছয়টা পর্যন্ত করা হয়েছে।আজ বুধবার বিকেলে রাজধানীর নয়াপল্টনে দলের কেন্দ্রীয় কার্যালয়ে বিএনপির যুগ্ম মহাসচিব রুহুল কবির রিজভী এক ব্রিফিংয়ে ১২ ঘণ্টা অবরোধ বাড়ানোর এ ঘোষণা দেন।রুহুল কবির বলেন, ১৮ দলের অবরোধ কর্মসূচি চলাকালে দলের নেতা-কর্মীদের ওপর পুলিশ নির্মম নির্যাতন চালাচ্ছে।এ ঘটনার প্রতিবাদে অবরোধ কর্মসূচি ৪৮ ঘণ্টা থেকে বাড়িয়ে ৬০ ঘণ্টা করা হল।এ হিসাবে আগামীকাল সন্ধ্যা ছয়টা পর্যন্ত এই অবরোধ কর্মসূচি চলবে।এ ছাড়া অবরোধ চলাকালে যাঁরা নিহত হয়েছেন, তাঁদের জন্য শুক্রবার জুমার নামাজের পর সারা দেশে গায়েবানা জানাজা অনুষ্ঠিত হবে বলেও জানান তিনি।এর আগে গত সোমবার নির্বাচনের তফসিল ঘোষণার পরপরই মঙ্গলবার ভোর ছয়টা থেকে বৃহস্পতিবার ভোর ছয়টা পর্যন্ত সারা দেশে ৪৮ ঘণ্টা রাজপথ, রেলপথ ও নৌপথ অবরোধের ঘোষণা দিয়েছিল ১৮-দলীয় জোট।
