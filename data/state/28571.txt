
রংপুরের মিঠাপুকুরে বাসে পেট্রলবোমা হামলার ঘটনায় আরও দুই আসামিকে গ্রেপ্তার করা হয়েছে। তাঁরা হলেন মিঠাপুকুর উপজেলার জামায়াত কর্মী আবদুস সালাম (৪২) ও রেজাউল ইসলাম (৪৫)। আজ সোমবার ভোরের দিকে তাঁদের নিজ বাড়ি থেকে গ্রেপ্তার করা করা হয়।
পুলিশ জানিয়েছে, গ্রেপ্তার দুজনের বিরুদ্ধে মিঠাপুকুরে চলন্ত বাসে পেট্রলবোমা হামলাসহ বিভিন্ন নাশকতার ঘটনায় মিঠাপুকুর থানায় একাধিক মামলা রয়েছে।
এর আগে পেট্রলবোমা হামলার ঘটনায় গতকাল রোববার ও গত শনিবার জামায়াত নেতা উপজেলা পরিষদের ভাইস চেয়ারম্যান আবদুল বাসেত মারজান ও বিএনপির সাবেক সাধারণ সম্পাদক আবদুস সালামকে গ্রেপ্তার করে পুলিশ।
মিঠাপুকুর থানার ভারপ্রাপ্ত কর্মকর্তা (ওসি) হুমায়ুন কবির গ্রেপ্তারের বিষয়টি নিশ্চিত করেছেন। তিনি বলেছেন, গ্রেপ্তারকৃত ব্যক্তিরা বাসে পেট্রলবোমা হামলাসহ একাধিক নাশকতা মামলার আসামি। তাঁরা পলাতক ছিলেন। গোপন সংবাদের ভিত্তিতে তাঁদের নিজ নিজ বাড়ি থেকে গ্রেপ্তার করা হয়েছে।
প্রসঙ্গত, ২০১৫ সালের ১৩ জানুয়ারি রাতে মিঠাপুকুরের বাতাসন ফতেপুর এলাকায় কুড়িগ্রামের উলিপুর থেকে ঢাকাগামী খলিল এন্টারপ্রাইজ নামের যাত্রীবাহী চলন্ত বাসে পেট্রলবোমা ছুড়ে মারা হলে ছয়জন অগ্নিদগ্ধ হয়ে মারা যান। এ ঘটনায় তৎকালীন উপপরিদর্শক (এসআই) আবদুর রাজ্জাক বাদী হয়ে ৮০ জনের নামে ও ৫০ জনকে অজ্ঞাতনামা করে মিঠাপুকুর থানায় একটি মামলা করেন।
