
বিএনপির চেয়ারপারসন খালেদা জিয়াকে অবরুদ্ধ রাখা ও ভারপ্রাপ্ত মহাসচিব মির্জা ফখরুল ইসলামকে গ্রেপ্তারের প্রতিবাদে আগামীকাল বৃহস্পতিবার সিলেট নগরে সকাল-সন্ধ্যা হরতাল ডেকেছে বিএনপি। আজ বুধবার সকালে নগরে বিক্ষোভ সমাবেশ থেকে নগর বিএনপির সদস্যসচিব বদরুজ্জামান সেলিম হরতালের এ ঘোষণা দেন।
অবরোধের সমর্থনে সকাল ১০টার দিকে নগরের দরগাগেইট এলাকায় বিক্ষোভ মিছিল করে নগর বিএনপি। মিছিল শেষে সমাবেশে মিলিত হন নেতা-কর্মীরা। সমাবেশে সভাপতির বক্তব্য দেন বদরুজ্জামান সেলিম। এ সময় তিনি আগামীকাল সকাল-সন্ধ্যা সিলেট নগরে হরতালের ডাক দেন। সমাবেশে নগর বিএনপির আহ্বায়ক কমিটির সদস্য নাসিম হোসাইন, আজমল বখত, মিফতাহ সিদ্দিকী, মহবুব চৌধুরী প্রমুখ বক্তব্য দেন।
মিফতাহ সিদ্দিকী জানান, ২০-দলীয় জোট নেতৃবৃন্দের সঙ্গেও হরতালে সমর্থনের বিষয়ে যোগাযোগ করা হচ্ছে। হরতালে জোটের নেতা-কর্মীরা সমর্থন জানাবেন।
হরতাল প্রত্যাহারের আহ্বান আ.লীগের: এদিকে বিশ্ব ইজতেমার জন্য বিএনপির ডাকা হরতাল প্রত্যাহারের আহ্বান জানিয়েছে নগর ও জেলা আওয়ামী লীগ। বেলা তিনটার দিকে নগরের চালিবন্দরে ইব্রাহিম স্মৃতি সংসদে আয়োজিত এক সংবাদ সম্মেলনে এ আহ্বান জানানো হয়।
সংবাদ সম্মেলনে বলা হয়, অবরোধের কারণে এমনিতেই সাধারণ মানুষ দুর্ভোগে পড়েছে। এর মধ্যে বৃহস্পতিবার সিলেটে হরতাল ডেকে বিএনপি বিশ্ব ইজতেমাগামী মুসল্লিদের বিপাকে ফেলছে। মুসল্লিরা শান্তিপূর্ণ ও নিরাপদে ইজতেমায় যেতে চান, ফিরতে চান। তাঁদের নিরাপদে যাওয়া ও ফেরার স্বার্থে বিএনপিকে হরতাল প্রত্যাহার করার অনুরোধ জানানো হয় সংবাদ সম্মেলনে।সংবাদ সম্মেলনে জেলা আওয়ামী লীগের সভাপতি আবদুজ জহির চৌধুরী, নগর সভাপতি বদরউদ্দিন আহমদ কামরান, সাবেক সাংসদ শফিকুর রহমান চৌধুরী ও নগর আওয়ামী লীগের সাধারণ সম্পাদক আসাদউদ্দিন আহমদ উপস্থিত ছিলেন।
