
নিরপেক্ষ সরকারের অধীনে নির্বাচন দিলে আওয়ামী লীগ প্রার্থীদের নির্বাচনী জামানত বাজেয়াপ্ত হবে বলে মন্তব্য করেছেন বিএনপির মহাসচিব মির্জা ফখরুল ইসলাম আলমগীর। আজ শনিবার নারায়ণগঞ্জের সোনারগাঁয়ে বিএনপি মহাসচিব মির্জা ফখরুল ইসলাম আলমগীর এ কথা বলেন। বিএনপির উদ্যোগে দলের সদস্য গ্রহণ ও নবায়ন কার্যক্রমের উদ্বোধনী অনুষ্ঠানে তিনি প্রধান অতিথি ছিলেন।
মির্জা ফখরুল ইসলাম আলমগীর বলেন, অনির্বাচিত অবৈধ সরকার ক্ষমতায় যাওয়ার আগে মুখে গণতন্ত্রের কথা বলে মায়াকান্না করলেও ক্ষমতায় গিয়ে তারা গণতন্ত্রকে গলাটিপে হত্যা করে একনায়কতন্ত্র করে।
বিএনপির মহাসচিব বলেন, সদস্য সংগ্রহ অভিযানের পর জনগণকে সঙ্গে নিয়ে বৃহত্তর আন্দোলন করে অবৈধ সরকারকে উৎখাত করা হবে।
মির্জা ফখরুল বলেন, বেগম খালেদা জিয়া তাঁর ছেলে, নাতি-নাতনিদের দেখতে লন্ডনে গিয়েছেন। অথচ সরকারের মন্ত্রীরা মিথ্যাচার করছে যে তিনি আর দেশে ফিরবেন না। সরকার তাদের গৃহপালিত বিরোধী দল দিয়ে অবৈধভাবে ক্ষমতা ধরে রাখছে। প্রধান বিচারপতিও বলেছেন, এ সরকার বিচার বিভাগের ওপর হস্তক্ষেপ শুরু করেছে।
উপজেলার মেঘনাঘাট বালুর মাঠে অনুষ্ঠিত সভায় নারায়ণগঞ্জ জেলা বিএনপির সভাপতি কাজী মনিরুজ্জামানের সভাপতিত্বে আরও বক্তব্য দেন জেলা বিএনপির সাধারণ সম্পাদক মামুন মাহমুদ, সাবেক সাংসদ গিয়াস উদ্দিন, আতাউর রহমান, খালেদা জিয়ার উপদেষ্টা তৈমুর আলম খন্দকার, সোনারগাঁ উপজেলা বিএনপির সভাপতি খন্দকার আবু জাফর, সোনারগাঁ উপজেলা পরিষদের চেয়ারম্যান ও উপজেলা বিএনপির সাধারণ সম্পাদক আজহারুল মান্নান, নারায়ণগঞ্জ মহানগর বিএনপির সাধারণ সম্পাদক এ টি এম কামাল প্রমুখ।
