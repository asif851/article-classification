
রাজধানীর হাজারীবাগের ট্যানারি মালিকদের আরও এক মাস সময় দিল সরকার। ৩১ জানুয়ারির মধ্যে তাঁদের ট্যানারির ওয়েট ব্লু  অংশ হাজারীবাগ থেকে সরিয়ে সাভারে নিতে হবে। আর ট্যানারির পুরো অংশ সরাতে হবে আগামী ৩১ মার্চের মধ্যে।
আজ রোববার বিকেলে হাজারীবাগে ট্যানারি মালিকদের দুই সমিতির সঙ্গে এক বৈঠক শেষে শিল্পসচিব মো. মোশাররফ হোসেন ভূঁইয়া সাংবাদিকদের এসব কথা বলেন। তিনি বলেন, আগেও সময় দেওয়া হয়েছিল। তবে এরপর আর সময় দেওয়া হবে না। এই সময়ের মধ্যে হাজারীবাগ থেকে ট্যানারি না সরালে গ্যাস ও বিদ্যুতের লাইন কেটে দেওয়া হবে। এটাই চূড়ান্ত।
এর আগে ১ জানুয়ারি অর্থাৎ আজ থেকে রাজধানীর হাজারীবাগে আর কোনো কাঁচা চামড়া প্রক্রিয়াজাত হবে না—এমন সিদ্ধান্ত ছিল। তবে এখন এই সময়সীমা আরও এক মাস বাড়ানো হলো।
সাভারের হেমায়েতপুরের হরিণধরা গ্রামে ধলেশ্বরী নদীর পাশে প্রায় ১৯৯ একর জমিতে বাংলাদেশ ক্ষুদ্র ও কুটির শিল্প করপোরেশন (বিসিক) চামড়া শিল্পনগর প্রতিষ্ঠা করেছে। এ শিল্পনগরে কেন্দ্রীয় বর্জ্য পরিশোধনাগার (সিইটিপি) নির্মাণ করে দিয়েছে সরকার। তবে বহু দফায় সময়সীমা বেঁধে দেওয়া হলেও বেশির ভাগ ট্যানারি সেখানে যেতে পারেনি। ফলে সুপ্রিম কোর্ট ব্যর্থ ট্যানারিগুলোতে দিনে ১০ হাজার টাকা জরিমানা নির্ধারণ করে দিয়েছেন। সর্বশেষ হিসাবে, ট্যানারিগুলো ৮০ লাখ টাকা জরিমানা জমা দিয়েছে। সাভারে এখন পর্যন্ত মাত্র ৩৪টি ট্যানারি শিল্পপ্রতিষ্ঠান উৎপাদন শুরু করতে পেরেছে। বাকি ১২০টির মধ্যে কিছু ট্যানারি কারখানার ভবনের কাজ বেশ এগিয়ে নিয়েছে।
আরও পড়ুন:এবারও ট্যানারি সরানো গেল না
