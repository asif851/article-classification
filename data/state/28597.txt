
বেসরকারি শিক্ষাপ্রতিষ্ঠানের (স্কুল-কলেজ) পরিচালনা পর্ষদে সাংসদদের সভাপতি মনোনীত হওয়ার সুযোগ ফিরছে না।
সাংসদদের সভাপতি মনোনীত হওয়ার বিধান অবৈধ ঘোষণা করে হাইকোর্ট যে রায় দিয়েছিলেন, তা বহাল রেখেছেন আপিল বিভাগ।
হাইকোর্টের দেওয়া রায়ের বিরুদ্ধে রাষ্ট্রপক্ষ ও ভিকারুননিসা নূন স্কুল অ্যান্ড কলেজ কর্তৃপক্ষ আপিল করার অনুমতি পায়নি। আপিল করার অনুমতি চেয়ে তাদের করা আবেদন (লিভ টু আপিল) আজ সোমবার দেশের সর্বোচ্চ আদালতে খারিজ হয়েছে। প্রধান বিচারপতি সুরেন্দ্র কুমার সিনহার নেতৃত্বাধীন চার সদস্যের আপিল বিভাগ এই আদেশ দেন।
বেসরকারি স্কুল ও কলেজে ব্যবস্থাপনা কমিটিতে সাংসদদের সভাপতি মনোনীত হওয়ার বিধান অবৈধ ঘোষণা করে গত ১ জুন রায় দেন হাইকোর্ট।
২০০৯ সালের মাধ্যমিক ও উচ্চমাধ্যমিক শিক্ষাপ্রতিষ্ঠানের গভর্নিং বডি ও ম্যানেজিং কমিটি প্রবিধানমালার বিশেষ কমিটি গঠনের ৫০ বিধানটিও সাংঘর্ষিক ঘোষণা করা হয়।
এক রিট আবেদনের পরিপ্রেক্ষিতে দেওয়া রুলের ওপর চূড়ান্ত শুনানি নিয়ে হাইকোর্ট ওই রায় দেন।
হাইকোর্টের রায়ের বিরুদ্ধে রাষ্ট্রপক্ষ ও ভিকারুননিসা নূন স্কুল অ্যান্ড কলেজ কর্তৃপক্ষ পৃথক লিভ টু আপিল করে।
