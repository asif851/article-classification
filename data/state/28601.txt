
সাংবাদিক কল্যাণ ট্রাস্ট বিলে অনলাইন গণমাধ্যমে কর্মরত সংবাদকর্মীদের অন্তর্ভুক্ত করার সুপারিশ করেছে তথ্য মন্ত্রণালয়-সম্পর্কিত সংসদীয় কমিটি। আজ সোমবার সংসদ ভবনে অনুষ্ঠিত কমিটির বৈঠকে এই সুপারিশ করা হয়।
বৈঠক শেষে কমিটির সভাপতি এ কে এম রহমতুল্লাহ সংসদের মিডিয়া সেন্টারে সংবাদ ব্রিফিংয়ে সাংবাদিকদের বলেন, অনলাইন সাংবাদিকদের অন্তর্ভুক্ত করে ‘বাংলাদেশ সাংবাদিক কল্যাণ ট্রাস্ট বিল-২০১৪’ পাসের সুপারিশ করে প্রতিবেদন চূড়ান্ত করা হয়েছে।
গত ২ এপ্রিল তথ্যমন্ত্রী হাসানুল হক ইনু বিলটি সংসদে উত্থাপন করেন। বিলে অসুস্থ, অসচ্ছল, আহত ও নিহত সাংবাদিক ও তাঁদের পরিবারের সদস্যদের নিয়মিতভাবে ভাতা বা অনুদান দেওয়ার স্থায়ী প্রাতিষ্ঠানিক কাঠামো গঠনের কথা বলা হয়েছে। বিলে সাংবাদিকের সংজ্ঞায় প্রিন্ট ও ইলেকট্রনিক মিডিয়ায় কর্মরত সম্পাদক, সম্পাদকীয় লেখক, সংবাদ সম্পাদক, উপসম্পাদক, ফিচার লেখক, রিপোর্টার, সংবাদদাতা, কপি পেস্টার, কার্টুনিস্ট, সংবাদ চিত্রগ্রাহক, ক্যালিগ্রাফিস্ট ও প্রুফ রিডারকে অন্তর্ভুক্ত করা হয়েছে।
কমিটির সভাপতি আরও জানান, অনুমতি ছাড়া কেবল অপারেটররা কিছু চ্যানেল চালাচ্ছে। এখানে সিডির মাধ্যমে কী দেখানো হচ্ছে, তার কোনো নিয়ন্ত্রণ নেই। কমিটি এসব চ্যানেল বন্ধ করার সুপারিশ করেছে।
কমিটির সভাপতি এ কে এম রহমতুল্লাহর সভাপতিত্বে বৈঠকে কমিটির সদস্য তথ্যমন্ত্রী হাসানুল হক ইনু, জাহাঙ্গীর কবির নানক, সিমিন হোসেন রিমি, মৃণাল কান্তি দাস, সাইমুম সরওয়ার কমল ও সালাহউদ্দিন আহমেদ অংশ নেন।
