
নীলফামারী সৈয়দপুর কলেজে ভর্তি হতে আসা এক ছাত্রীর শ্লীলতাহানির চেষ্টা করা হয়েছে বলে অভিযোগ উঠেছে। সহপাঠীরা কলেজ ক্যাম্পাসে এ নিয়ে চালিয়ে যাচ্ছেন মিছিল-মিটিং। কলেজের অধ্যক্ষ এ ব্যাপারে অভিযোগ পাওয়ার কথা স্বীকার করেছেন।
আজ সোমবার কলেজে গেলে নাম প্রকাশ না করার শর্তে কয়েকজন শিক্ষার্থী এ প্রতিবেদককে জানান, গতকাল রোববার কলেজে স্নাতক শ্রেণিতে ভর্তি হতে আসেন একজন ছাত্রী। ভর্তি সম্পর্কে তিনি কথা বলতে যান কলেজের এক অস্থায়ী কর্মীর (অফিস সহকারী) সঙ্গে। ওই কর্মী ছাত্রীকে কলেজের ভবনের দোতলায় নিয়ে গিয়ে অশালীন আচরণ করেন। ওই ছাত্রী নিজেকে কোনোভাবে রক্ষা করে সেখান থেকে পালিয়ে আসেন। পরে তিনি বিষয়টি কলেজের অধ্যক্ষ বরাবর মৌখিকভাবে অভিযোগ করেন। ঘটনা জানার পরপর ছাত্রীর সহপাঠীরা ওই অফিস সহকারীর শাস্তি দাবি করে কলেজ ক্যাম্পাসে মিছিল বের করেন। কলেজে মিছিল-মিটিং অব্যাহত রয়েছে। সহপাঠীদের অভিযোগ, ওই অফিস সহকারী স্থানীয় একজন প্রভাবশালী ব্যক্তির সন্তান। তাই তাঁকে অভিযোগ থেকে রক্ষার চেষ্টা করা হচ্ছে।  তবে অভিযোগ অস্বীকার করেছেন ওই অফিস সহকারী। তিনি দাবি করেন, মেয়েটি তাঁর পূর্বপরিচিত। কাজেই তাঁকে শ্লীলতাহানির প্রশ্নই ওঠে না। তাঁকে নিয়ে ষড়যন্ত্র হচ্ছে বলে তিনি পাল্টা অভিযোগ করেন।
কলেজশিক্ষক গোলজার হোসেনের কাছে এ বিষয়ে জানতে চাইলে তিনি বলেন, বিষয়টি ভুল বোঝাবুঝির; যা ঘটেনি, তা-ই বলা হচ্ছে।
সৈয়দপুর কলেজের অধ্যক্ষ হাফিজুর রহমানের কার্যালয়ে গিয়ে জানা যায়, তিনি ছুটিতে ঢাকায় অবস্থান করছেন। মুঠোফোনে কথা বললে তিনি অভিযোগ পাওয়ার কথা স্বীকার করেন। বিষয়টি খতিয়ে দেখা হবে বলে জানান তিনি।
