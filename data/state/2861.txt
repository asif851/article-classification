
বেনাপোল-খুলনাগামী কমিউটার ট্রেনের শৌচাগার থেকে ৯ মণ আতশবাজি ও পটকা উদ্ধার করেছে শুল্ক গোয়েন্দারা। ট্রেনটি তখন যশোরের ঝিকরগাছা রেলস্টেশনে ছিল। আজ শুক্রবার দুপুরে বেনাপোল শুল্ক গোয়েন্দা বিভাগ থেকে বিজ্ঞপ্তিতে এ তথ্য জানানো হয়েছে।
বিজ্ঞপ্তিতে বলা হয়েছে, গোপন তথ্যের ভিত্তিতে শুল্ক গোয়েন্দা সদস্যরা ঝিকরগাছা রেলওয়ে স্টেশনে বেনাপোল-খুলনাগামী ট্রেন থামিয়ে তল্লাশি চালায়। এ সময় ট্রেনের এক নম্বর বগির শৌচাগার থেকে ৯ মণ আতশবাজি ও পটকা উদ্ধার করা যায়। তবে ওই পণ্যের মালিকানা কেউ দাবি করেনি।
বেনাপোল শুল্ক গোয়েন্দা শাখার সহকারী পরিচালক আবদুস সাদেক বলেন, ‘ভারতে তৈরি ওই আতশবাজি ও পটকা শার্শা উপজেলার পুটখালী সীমান্ত দিয়ে অবৈধ পথে দেশে আনা হয়েছে। যা নাভারণ রেলওয়ে স্টেশন থেকে ট্রেনে তোলা হয়েছে। ট্রেনের চালকসহ কর্মরতদের মাধ্যমে প্রকৃত মালিককে খুঁজে বের করার চেষ্টা চালানো হচ্ছে।’
