
গাজীপুরের শ্রীপুর উপজেলার মাওনা চৌরাস্তায় গতকাল রোববার ফ্লাইওভার নির্মাণকাজের মাটি খনন করার সময় গ্যাস লাইনের পাইপে অগ্নিকাণ্ডের ঘটনা ঘটেছে৷ আগুনে একটি চায়ের দোকান, বিদ্যুতের একটি খুঁটি ও তিনটি ট্রান্সফরমারের আংশিক পুড়ে গেছে৷আগুন লাগার খবর পেয়ে শ্রীপুর ফায়ার সার্ভিসের দুটি ইউনিট দুপুর ১২টা থেকে বেলা আড়াইটা পর্যন্ত আড়াই ঘণ্টা চেষ্টার পর আগুন নিয়ন্ত্রণে আনে৷ এ সময় গ্যাস লাইনের চারটি প্রধান সংযোগ লাইন বিচ্ছিন্ন³ করে দেওয়া হয়৷ এ ঘটনার পর থেকে মাওনা চৌরাস্তা ও আশপাশের এলাকায় গ্যাস ও বিদ্যুৎ সরবরাহ বন্ধ রয়েছে৷এলাকাবাসী সূত্র জানায়, ঢাকা-ময়মনসিংহ মহাসড়কের মাওনা চৌরাস্তায় ফ্লাইওভার নির্মাণের কাজ চলছে৷ ওই কাজের জন্য কয়েক দিন ধরে খননযন্ত্র দিয়ে সড়কের মাঝখানে মাটি খনন করা হচ্ছে৷ বেলা সাড়ে ১১টার দিকে সবার অজান্তেই সড়কের নিচে স্থাপিত গ্যাস লাইনের পাইপ ফেটে যায়৷ এ সময় ফ্লাইওভার নির্মাণের কাজ তিন ঘণ্টা বন্ধ থাকে৷ ধারণা করা হচ্ছে, কেউ খনন করা ওই গর্তে সিগারেট বা দেশলাইয়ের কাঠি ফেলার পর আগুন ধরে গেলে গ্যাস পাইপ ফেটে যাওয়ার ঘটনাটি প্রকাশ পায়৷
 
