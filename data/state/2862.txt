
দশম জাতীয় সংসদ নির্বাচনের তফসিল ২৪ ঘণ্টার মধ্যে বাতিলের অনুরোধ জানিয়ে প্রধান নির্বাচন কমিশনার ও মন্ত্রিপরিষদ সচিব বরাবর আইনি নোটিশ পাঠিয়েছেন সুপ্রিম কোর্টের এক আইনজীবী। গতকাল মঙ্গলবার দুপুরে কুরিয়ার সার্ভিস ও ফ্যাক্সে ওই নোটিশ পাঠানো হয়। এতে বলা হয়, ব্যর্থ হলে তফসিল বাতিলের জন্য হাইকোর্টে আবেদন করা হবে।নোটিশ পাঠানো আইনজীবী ইউনূস আলী আকন্দ পরে প্রথম আলোকে বলেন, আপিল বিভাগের রায় আছে নির্বাচনের ৪২ দিন আগে সংসদ ভেঙে দিতে হবে। কিন্তু সংসদ না ভেঙে তফসিল ঘোষণা করা হয়েছে। এ কারণে আইনি নোটিশ পাঠানো হয়।নোটিশে বলা হয়, সংবিধানের ত্রয়োদশ সংশোধনী অবৈধ ঘোষণা করে ২০১১ সালের ১০ মে আপিল বিভাগের রায়ের পর্যবেক্ষণে বলা হয়, ‘সাধারণ নির্বাচন অনুষ্ঠিত হওয়ার ক্ষেত্রে জাতীয় সংসদের বিবেচনা অনুসারে যুক্তিসঙ্গতকাল পূর্বে যথা ৪২ দিন পূর্বে, সংসদ ভাঙ্গিয়া দেওয়া বাঞ্ছনীয় হবে।’ কিন্তু রায়ের নির্দেশনা অনুসারে ৪২ দিন আগে সংসদ ভেঙে দেওয়া হয়নি। গত সোমবার দশম জাতীয় সংসদ নির্বাচনের তফসিল ঘোষণা করা হয়।
