
সাতক্ষীরা, খুলনা থেকে গভীর রাতে গলদা, বাগদার মতো বড় জাতের চিংড়ির চালান চলে আসে রাজধানীর মাছের আড়তগুলোতে। দাম বেশ চড়া, প্রতি কেজি ৬০০ থেকে ৭০০ টাকা। তবুও রসনাবিলাসীদের মনোযোগ সুস্বাদু চিংড়ির দিকে। ওজনে যদি একটু এদিক-সেদিক করা যায় তাহলে অসাধু বিক্রেতাদের পকেট ভারী। তাই এরা ফন্দি এঁটে ভরে ফেলেন কেমিক্যাল-জাতীয় পদার্থ, যাকে বলা হয় ‘জেলি’। দেখতে অনেকটা সুজির মতো।এ রকম জেলি মেশানো প্রায় এক টন গলদা চিংড়ি আজ মঙ্গলবার সকালে রাজধানীর যাত্রাবাড়ীর আল্লাহর দান ও বুড়িগঙ্গা মৎস্য আড়ত থেকে আটক করে র‍্যাব-১০-এর ভ্রাম্যমাণ আদালত। এসব আড়ত থেকে আরও তিন টন জাটকা ও দুই টন নিষিদ্ধ আফ্রিকান মাগুর মাছ আটক করা হয়। এ সময় ঢাকা জেলা মৎস্য কর্মকর্তা আবদুল মালেক ও র‍্যাব-১০-এর এএসপি সোহরাব হাসান সঙ্গে ছিলেন।বুড়িগঙ্গা মৎস্য আড়তের মো. হাসান ও আলীমুল আজিমকে এক মাসের কারাদণ্ড ও আল্লাহর দান মৎস্য আড়তের মো. আলমকে ৫০ হাজার টাকা জরিমানা করেন র‍্যাবের নির্বাহী ম্যাজিস্ট্রেট সারওয়ার আলম। তিনি প্রথম আলোকে বলেন, আড়তগুলোতে চালান আসার পরপরই চিংড়ির ভেতর জেলি ভরার কাজ চলে। সিরিঞ্জ দিয়ে খোলসের ফাঁক দিয়ে এই জেলি ঢুকিয়ে দেওয়া হয়। আড়তের মালিকেরা তাঁদের কর্মচারীদের দিয়ে এ কাজটি করেন।এক কেজি চিংড়ির মধ্যে ২৫০ গ্রাম থেকে ৩০০ গ্রাম জেলি মেশানো হয় জানিয়ে নির্বাহী ম্যাজিস্ট্রেট সারওয়ার আলম বলেন, এভাবে জেলি মিশিয়ে প্রতি কেজি চিংড়িতে প্রায় ২০০ টাকা বাড়তি মুনাফা করা হয়। পরীক্ষা করে দেখা গেছে, চিংড়ির খোলস হালকা করে তুলে চাপ দিলে জেলি বের হয়ে আসে।আড়তগুলো থেকে আটক জাটকার তিন থেকে সাড়ে ইঞ্চি লম্বা বলে জানান নির্বাহী ম্যাজিস্ট্রেট সারওয়ার আলম। তিনি বলেন, আর কিছুদিন সময় পেলে জাটকাগুলো পূর্ণ ইলিশ মাছে পরিণত হতে পারত। এ ছাড়া আফ্রিকান মাগুর মাছ তো চাষ ও বিক্রি নিষিদ্ধ। আটক চিংড়ি ও জাটকা যাত্রাবাড়ীর এতিমখানায় বিতরণ করা হয়েছে।কেমিক্যাল থেকে তৈরি করা হয় জেলি। তাই জেলি মেশানো চিংড়ি খেলে স্বাস্থ্যের ক্ষতি হতে পারে বলে মন্তব্য করেন ঢাকা জেলা মৎস্য কর্মকর্তা আবদুল মালেক।
