
ইন্টার পার্লামেন্টারি ইউনিয়নের (আইপিইউ) নারী স্পিকারদের ফোরামে বাংলাদেশের মা ও শিশু মৃত্যুহার হ্রাসে সহস্রাব্দের লক্ষ্যমাত্রা অর্জনের বিষয়টি প্রশংসিত হয়েছে। সংসদ সচিবালয় থেকে এ তথ্য জানানো হয়েছে।১৬ থেকে ২০ মার্চ পর্যন্ত সুইজারল্যান্ডের জেনেভায় অনুষ্ঠিত আইপিইউর সম্মেলনে জাতীয় সংসদের স্পিকার শিরীন শারমিন চৌধুরী নয় সদস্যের প্রতিনিধিদল নিয়ে অংশগ্রহণ করেন। সাধারণ অধিবেশনে স্পিকার বলেন, দারিদ্র্য বিমোচন, জলবায়ুর পরিবর্তন, প্রাকৃতিক দুর্যোগ ও সামাজিক বৈষম্য দূর করতে সমন্বিত উদ্যোগের প্রয়োজন।নারী স্পিকারদের ফোরামে শিরীন শারমিন চৌধুরী বলেন, সংসদে নারীর অংশগ্রহণ এবং সদস্য দেশগুলোর মধ্যে সচেতনতা বাড়াতে আইপিইউ গুরুত্বপূর্ণ ভূমিকা রেখে যাচ্ছে। ফোরামে আইপিইউর মহাসচিব অ্যান্ডার বি জনসন ২০১৫ সালের পরের উন্নয়নসূচিতে আইপিইউর সম্পৃক্ততায় বাংলাদেশের ভূমিকার প্রশংসা করেন।স্পিকার আজ বুধবার প্রথম আলোকে বলেন, সম্মেলনে তিনি নেদারল্যান্ডস, সুইডেন, অস্ট্রেলিয়া, জাপান, ব্রাজিল, ভিয়েতনাম, উগান্ডাসহ বিভিন্ন দেশের স্পিকার ও ডেপুটি স্পিকার এবং আইপিইউর মহাসচিবদের সঙ্গে দ্বিপক্ষীয় বৈঠক করেন। বৈঠকে তিনি বাংলাদেশে নবায়নযোগ্য বিদ্যুত্ প্রকল্প, জনশক্তি, তৈরি পোশাক ও ওষুধ রপ্তানি এবং কৃষি, শিল্প ও ব্যবসা-বাণিজ্যে বিনিয়োগের ওপর আলোচনার করেন। তিনি প্রতিনিধি দেশগুলোকে বিনিয়োগে উত্সাহিত করতে বাংলাদেশে ব্যবসাবান্ধব পরিবেশ বজায় রাখার আশ্বাস দেন।
