
কুমিল্লা-ব্রাহ্মণবাড়িয়া মহাসড়ক সংস্কারের দাবিতে গতকাল সোমবার দুপুরে কুমিল্লার দেবীদ্বারে মানববন্ধন ও বিক্ষোভ সমাবেশ হয়েছে।
বাংলাদেশের কমিউনিস্ট পার্টি দেবীদ্বার শাখার উদ্যোগে দেবীদ্বার পৌর এলাকার মুক্তিযুদ্ধ চত্বরের সামনে ওই কর্মসূচি পালন করা হয়। পরে সড়ক সংস্কারের জন্য দেবীদ্বার উপজেলা নির্বাহী কর্মকর্তা (ইউএনও) মোহাম্মদ হোসেনের মাধ্যমে কুমিল্লা জেলা প্রশাসকের কাছে স্মারকলিপি দেওয়া হয়।
মানববন্ধন কর্মসূচিতে অংশ নেন বাংলাদেশের কমিউনিস্ট পার্টি কুমিল্লা জেলা শাখার সভাপতি এ বি এম আতিকুর রহমান, বাংলাদেশ ক্ষেতমজুর সমিতি কেন্দ্রীয় কমিটির সহসভাপতি পরেশ কর, বাংলাদেশ কৃষক সমিতি কুমিল্লা জেলা সভাপতি সুজাত আলী, দেবীদ্বার উপজেলা কমিউনিস্ট পার্টির সভাপতি আবদুল ওয়াদুদ প্রমুখ।
সমাবেশে বক্তারা বলেন, কুমিল্লা-ব্রাহ্মণবাড়িয়া সড়কের বিস্তীর্ণ এলাকাজুড়ে খানাখন্দ এবং ঝুঁকিপূর্ণ একাধিক সেতু রয়েছে। অবিলম্বে ওই সড়ক সংস্কার করতে হবে। অন্যথায় কঠোর আন্দোলনের কর্মসূচি ঘোষণা করা হবে।
