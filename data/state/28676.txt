
দগ্ধ দুই সন্তান মারা গেছে গতকাল শুক্রবার। দুই সন্তানের পর বাবা শাহনেওয়াজও (৫০) চলে গেলেন আজ শনিবার। সন্ধ্যা ছয়টার দিকে ঢাকা মেডিকেল কলেজ হাসপাতালের বার্ন ইউনিটে তাঁকে মৃত ঘোষণা করেন চিকিৎসকেরা।
হাসপাতালের বার্ন ইউনিটের আবাসিক সার্জন পার্থ শংকর পাল প্রথম আলোকে এ তথ্য জানান। তিনি বলেন, দগ্ধ মা সুমাইয়ার (৩৫) অবস্থাও অবনতির দিকে।
বিকেলে শাহনেওয়াজকে দেখতে বার্ন ইউনিটে গিয়েছিলেন মার্কিন রাষ্ট্রদূত মার্সিয়া বার্নিকাট। সন্ধ্যার দিকে শাহনেওয়াজের মৃত্যু হয়। রাজধানীর উত্তরায় গতকাল শুক্রবার গ্যাসলাইন বিস্ফোরণে পরিবারটির পাঁচ সদস্য দগ্ধ হয়। শাহনেওয়াজের পরিবারের সদস্যরা বলেন, এই দম্পতির আরেক সন্তান জারিফ বিন নেওয়াজ ভালো আছে। তার শরীরের ৬ শতাংশ পুড়েছে। সে আশঙ্কামুক্ত, তাই তাকে হাসপাতাল থেকে ছেড়ে দেওয়া হয়েছে। সে ঢাকায় এক আত্মীয়ের বাসায় আছে। তবে সে মানসিকভাবে প্রচণ্ড আঘাত পাওয়ায় কথাবার্তা এলোমেলো বলছে।
শাহনেওয়াজের ভাই কামরুল আহসান বলেন, নিহত দুই ভাই সারলিন বিন নেওয়াজ (১৫) ও ১৪ মাস বয়সী জায়ান বিন নেওয়াজের লাশ বরিশালে নানার বাড়িতে পাঠানো হয়েছে। এর আগে সকালে সারলিনের শিক্ষাপ্রতিষ্ঠান রাজউক উত্তরা মডেল স্কুল অ্যান্ড কলেজে দুই ভাইয়ের জানাজা হয়।
ঘটনার পর গতকাল রাতেই উত্তরা পশ্চিম থানায় অভিযোগ করেন কামরুল আহসান। অভিযোগটি মামলা হিসেবে নেওয়া হয়েছে বলে জানান উত্তরা পশ্চিম থানার পরিদর্শক (তদন্ত) আবদুর রাজ্জাক।
২০ ফেব্রুয়ারি উত্তরায় নতুন ভাড়া করা ফ্ল্যাটে পরিবার নিয়ে ওঠেন মার্কিন দূতাবাসের প্রকৌশলী শাহনেওয়াজ। গতকাল গ্যাসলাইন বিস্ফোরণে তছনছ হয়ে যায় তাঁর পরিবার। বার্ন ইউনিটের চিকিৎসক মুন্নী মমতাজ গতকাল জানিয়েছিলেন, শাহনেওয়াজের শরীরের ৯৫ শতাংশ, তাঁর স্ত্রীর শরীরের ৯০ শতাংশ, সারলিনের ৮৮ শতাংশ ও জায়ানের শরীরের ৭৪ শতাংশ পুড়ে গিয়েছিল।
আরও পড়ুন: 
দগ্ধ পুরো পরিবার, দুই ছেলের মৃত্যু
