
‘আমি বিএনপি করি। কিন্তু তাই বলে তো আর বঙ্গবন্ধু শেখ মুজিবুর রহমানের আত্মত্যাগের কথা অস্বীকার করতে পারি না। বঙ্গবন্ধু দেশ স্বাধীন করেছিলেন বলেই আজ আমি উপজেলা পরিষদের চেয়ারম্যান হয়েছি। এটি চিরসত্য কথা।’
আজ ১৫ আগস্ট জাতীয় শোক দিবসে জয়পুরহাটের আক্কেলপুর উপজেলা পরিষদ আলোচনা সভার আয়োজন করে। ওই আলোচনা সভায় আক্কেলপুর উপজেলা পরিষদের চেয়ারম্যান ও উপজেলা বিএনপির যুগ্ম আহ্বায়ক কামরুজ্জামান কমল প্রধান অতিথির বক্তব্যে এসব কথা বলেন। তিনি বলেন, বঙ্গবন্ধু ক্ষুধা, দারিদ্র্য ও সন্ত্রাসমুক্ত যে বাংলাদেশ গড়ার স্বপ্ন দেখেছিলেন, তা বাস্তবায়নে সবাইকে এগিয়ে আসতে হবে।
উপজেলা পরিষদ চত্বরে অনুষ্ঠিত ওই আলোচনা সভায় সভাপতিত্ব করেন উপজেলা নির্বাহী কর্মকর্তা (ইউএনও) গোলাম মো. শাহনেওয়াজ। সভায় বিভিন্ন শিক্ষাপ্রতিষ্ঠানের শিক্ষক-শিক্ষার্থী, উপজেলা পরিষদের কর্মকর্তা-কর্মচারী ও সরকারদলীয় নেতা-কর্মীরা উপস্থিত ছিলেন।
আলোচনা সভায় অন্যান্যের মধ্যে বক্তব্য দেন উপজেলা আওয়ামী লীগের সভাপতি মোকছেদ আলী মাস্টার, সহসভাপতি সাদেকুর রহমান সাদেক, সাধারণ সম্পাদক ও পৌর মেয়র গোলাম মাহফুজ চৌধুরী, মুক্তিযোদ্ধা সংসদের কমান্ডার নবিবুর রহমান প্রমুখ।
