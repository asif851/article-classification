
‘ষড়যন্ত্র শুধু আন্তর্জাতিকভাবে হচ্ছে না, দলের ভেতরেও শেখ হাসিনার বিরুদ্ধে ষড়যন্ত্র হচ্ছে’ বলে দাবি করেছেন আওয়ামী লীগের সাংগঠনিক সম্পাদক মহিবুল হাসান চৌধুরী। তিনি বলেন, ‘রাষ্ট্রের ক্রাইসিসে এই সব ষড়যন্ত্রকারীদের অবস্থা পরিষ্কার হয়ে যায়। ওয়ান-ইলেভেনের সময় আমরা তা দেখেছি।’
আজ মঙ্গলবার বিকেলে রাজধানীর বঙ্গবন্ধু অ্যাভিনিউয়ে শেখ হাসিনার জন্মদিন উদ্‌যাপন উপলক্ষে ঢাকা মহানগর দক্ষিণ আওয়ামী লীগের এক প্রস্তুতি সভায় মহিবুল হাসান চৌধুরী এসব কথা বলেন। তিনি বলেন, ‘তবে যতই ষড়যন্ত্র হোক, আওয়ামী লীগের ত্যাগী রক্ত যাদের মধ্যে বহমান, তারা সকল প্রকার ষড়যন্ত্রের হাত থেকে শেখ হাসিনার নেতৃত্বাধীন আওয়ামী লীগকে রক্ষা করবে।’ 
মহিবুল হাসান চৌধুরী আরও বলেন, ‘আওয়ামী লীগ জনগণের ম্যান্ডেট নিয়ে দীর্ঘ সময় ক্ষমতায় থাকায় নিজেদের মধ্যে মাঝে মাঝে মতানৈক্য হয়, বিভেদ হয়। তবে শেখ হাসিনার নেতৃত্বাধীন আওয়ামী লীগ মনে করে, দল থেকেই এমপি হবেন, মন্ত্রী হবেন, মেয়র হবেন। কিন্তু আওয়ামী লীগ কোনো এমপির, মন্ত্রীর বা মেয়রের হবে না।’
সাংগঠনিক সম্পাদক মহিবুল হাসান দলের সাধারণ সম্পাদক ওবায়দুল কাদেরের নির্দেশ মেনে শেখ হাসিনার এবারের জন্মদিনে কোনো কেক না কেটে দিনটিতে মানবতার সেবা করতে নেতা-কর্মীদের প্রতি আহ্বান জানান। ২৮ সেপ্টেম্বর প্রধানমন্ত্রী শেখ হাসিনার ৭১তম জন্মদিন।
ঢাকা মহানগর দক্ষিণ আওয়ামী লীগের সভাপতি আবুল হাসনাতের সভাপতিত্বে সভায় আওয়ামী লীগের প্রচার ও প্রকাশনা সম্পাদক হাছান মাহমুদ ও দক্ষিণের সাধারণ সম্পাদক শাহে আলম মুরাদও বক্তব্য দেন।
