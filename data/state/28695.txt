
১৪-দলের মুখপাত্র মোহাম্মদ নাসিম বলেছেন, ক্ষমতার পরিবর্তনে নির্বাচনের যেমন বিকল্প নেই, তেমনি মহাজোটের বিজয়েরও বিকল্প নেই। কিন্তু এ বিজয় সহজে আসবে না। এ জন্য বিভিন্ন ক্ষেত্রের মুক্তিযুদ্ধের চেতনায় বিশ্বাসী পেশাজীবীদের ঐক্যবদ্ধভাবে এগিয়ে আসতে হবে।আজ বুধবার রাজধানীর ধানমন্ডিতে আওয়ামী লীগ সভানেত্রীর রাজনৈতিক কার্যালয়ে বিভিন্ন পেশাজীবীদের সঙ্গে ১৪ দলের মতবিনিময় সভা শেষে নাসিম এসব কথা বলেন।আওয়ামী লীগের সভাপতিমণ্ডলীর সদস্য নাসিম বলেন, খালেদার চরিত্রের কোনো বদল হয়নি। তিনি এখনো জঙ্গি-যুদ্ধাপরাধীদের নিয়ে কাজ করছেন। আগামী দিনে ক্ষমতায় এলে তাদের ছেড়ে দেওয়ারও (কারামুক্ত) ঘোষণা দিয়েছেন। এ চক্রান্ত প্রতিহত করতে পেশাজীবীদের ঐক্যবদ্ধ হতে হবে।
প্রধানমন্ত্রীর সঙ্গে বিরোধীদলীয় নেতার ফোনালাপের সময় খালেদা জিয়া খারাপ আচরণ করেছেন উল্লেখ করে এর কঠোর সমালোচনা করেছেন নাসিম।
সভায় খাদ্যমন্ত্রী আবদুর রাজ্জাক বলেন, তাদের (বিরোধী দল) হরতাল, তাণ্ডব ও ধ্বংসলীলার বিরুদ্ধে সব পেশাজীবীকে প্রতিরোধ গড়ে তুলতে হবে। তিনি ডিপ্লোমা প্রকৌশলীদের ডিপ্লোমা ইঞ্জিনিয়ার্স মিলনায়তনে, প্রকৌশলীদের ইঞ্জিনিয়ার্স ইনস্টিটিউশন মিলনায়তনে, কৃষিবিদদের কৃষি ইনস্টিটিউট মিলনায়তনে পৃথকভাবে সমাবেশ আয়োজনের তাগিদ দেন।
মতবিনিময় সভায় উপস্থিত ছিলেন জাতীয় সমাজতান্ত্রিক দলের (জাসদ) সাধারণ সম্পাদক শরীফ নুরুল আম্বিয়া, জাসদের স্থায়ী কমিটির সদস্য শিরীন আখতার, পররাষ্ট্রমন্ত্রী দীপু মনি, ওয়ার্কার্স পার্টির পলিটব্যুরোর সদস্য ও সাংসদ ফজলে হোসেন বাদশা, প্রধানমন্ত্রীর তথ্য উপদেষ্টা ইকবাল সোবহান চৌধুরী প্রমুখ। এ ছাড়া আওয়ামী লীগ-সমর্থিত বিভিন্ন পেশাজীবী সংগঠনের নেতা-কর্মীরা সভায় উপস্থিত ছিলেন।
