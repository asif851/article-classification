
কুমিল্লার চৌদ্দগ্রাম উপজেলায় চোর সন্দেহে গণপিটুনিতে এক ব্যক্তির মৃত্যু হয়েছে।
গতকাল শনিবার রাতে উপজেলার কালিকাপুর ইউনিয়নের বর্ধন গ্রামে এই ঘটনা ঘটে।
মারা যাওয়া ব্যক্তির নাম-পরিচয় জানা যায়নি। তাঁর বয়স আনুমানিক ৩০ বছর।
চৌদ্দগ্রাম থানার ভারপ্রাপ্ত কর্মকর্তা (ওসি) আবু ফয়সল বলেন, মোবাইলচোর সন্দেহে এক ব্যক্তিকে গণপিটুনি দেয় গ্রামবাসী। খবর পেয়ে তাঁকে উদ্ধার করে পুলিশ। উপজেলা স্বাস্থ্য কমপ্লেক্সে আনা হলে তাঁকে মৃত ঘোষণা করেন কর্তব্যরত চিকিৎসা কর্মকর্তা।
পুলিশ জানায়, মারা যাওয়া ব্যক্তির নাম-পরিচয় নিশ্চিত হওয়া যায়নি। ময়নাতদন্তের জন্য তাঁর লাশ কুমিল্লা মেডিকেল কলেজ হাসপাতালের মর্গে পাঠানো হবে।
