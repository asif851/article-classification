
সড়ক পরিবহন ও সেতুমন্ত্রী ওবায়দুল কাদের বলেছেন, বিরোধী দল আন্দোলনের নামে দেশব্যাপী পেট্রলবোমা মেরে নিরীহ মানুষ হত্যা করছে। সহিংসতা, নাশকতা ও পেট্রলবোমার কাছে সরকার নতি স্বীকার করবে না।আজ শনিবার দুপুরে নোয়াখালীর কবিরহাট পৌরসভা মিলনায়তনে উপজেলা আওয়ামী লীগ আয়োজিত মহান শহীদ দিবস ও আন্তর্জাতিক মাতৃভাষা দিবসের আলোচনা সভায় প্রধান অতিথির বক্তব্যে ওবায়দুল কাদের এ কথা বলেন।সংলাপ চাইলে সহিংসতা ছাড়তে হবে: ওবায়দুলমন্ত্রী বলেন, বিএনপি আন্দোলন-সংগ্রামে ব্যর্থ হয়ে বর্তমানে জামায়াতকে সঙ্গে নিয়ে দেশব্যাপী পেট্রলবোমা, অগ্নিসংযোগের মাধ্যমে দেশের সাধারণ মানুষের জানমালের ক্ষতি করে জঙ্গি তৎপরতা চালাচ্ছে। সহিংসতার বিরুদ্ধে নেতা-কর্মীদের রুখে দাঁড়ানোর আহ্বান জানিয়ে তিনি বলেন, ‘একুশের এই মহান দিনে আমাদের শপথ ও অঙ্গীকার, ঘৃণার আগুনে আমরা পেট্রলবোমার আগুন নিভিয়ে দেব। ’আলোচনা সভায় সভাপতিত্ব করেন কবিরহাট উপজেলা আওয়ামী লীগের সভাপতি নুরুল আমিন। বক্তব্য দেন নোয়াখালী-৪ আসনের সাংসদ একরামুল করিম চৌধুরী, কবিরহাট পৌরসভার মেয়র জহিরুল হক প্রমুখ। এ সময় কবিরহাট উপজেলা পরিষদের চেয়ারম্যান কামরুন্নাহার শিউলি, কোম্পানীগঞ্জ উপজেলা পরিষদের চেয়ারম্যান মিজানুর রহমান প্রমুখ উপস্থিত ছিলেন।
