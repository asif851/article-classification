
রাজবাড়ীর পাংশা উপজেলায় গত বৃহস্পতিবার রাতে ইউরিয়াভর্তি একটি ট্রাকসহ দুজনকে আটক করেছে পুলিশ। তাঁরা হলেন ফরিদপুরের কোতোয়ালি থানাধীন টেপাখোলা ফরিদাবাদ গ্রামের ট্রাকচালক আরিফ আহম্মেদ (৩২) ও টেপুরাকান্দি গ্রামের বাসিন্দা চালকের সহকারী মজিবর শেখ (৩৫)। পাংশা থানা–পুলিশ জানায়, রাজবাড়ী-কুষ্টিয়া আঞ্চলিক মহাসড়কের গোপালপুর সেতুর কাছে ট্রাকটি থামানো হয়। এতে পলাশ ইউরিয়া সার কারখানার ৪০০ বস্তা সার ছিল। এ সার বালিয়াকান্দি পাংশার মৃধা স্টোর ও সাহা ট্রেডার্সের নামে বরাদ্দ। কিন্তু অধিক মুনাফার আশায় তা নিয়ে কুষ্টিয়ায় পাঠানো হচ্ছিল। এ ঘটনায় আটজনের বিরুদ্ধে গতকাল মামলা হয়েছে।
