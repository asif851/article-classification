
ঢাকা ছাড়ার আগে জাপানের প্রধানমন্ত্রী শিনজো আবে গতকাল রোববার ঢাকা বিশ্ববিদ্যালয়ের চারুকলা অনুষদ পরিদর্শন করেছেন। এ সময় তাঁর স্ত্রী আকিয়ে আবেও তাঁর সঙ্গে ছিলেন।সকাল সাড়ে নয়টায় ঢাকা বিশ্ববিদ্যালয়ের চারুকলায় শিনজো আবে এলে তাঁকে লালগালিচা সংবর্ধনা জানান ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক। এ সময় সহ-উপাচার্য (শিক্ষা) নাসরীন আহমাদ, সহ-উপাচার্য (প্রশাসন) সহিদ আকতার হুসাইন, চারুকলা অনুষদের ডিন অধ্যাপক আবুল বারক আলভী প্রমুখ উপস্থিত ছিলেন।জাপানের প্রধানমন্ত্রী বিশ্ববিদ্যালয়ে ২০ মিনিটের এই পরিদর্শনে চারুকলা অনুষদের গ্যালারিতে জাপানের মনবসু বৃত্তিপ্রাপ্ত শিল্পীদের এবং অঙ্কন ও চিত্রায়ণ বিভাগের শিক্ষার্থীদের প্রদর্শনী পরিদর্শন করেন।জাপানের প্রধানমন্ত্রী শিক্ষার্থীদের চিত্রায়ণ প্রদর্শনী এবং বাংলাদেশি শিল্পীদের তৈরি হস্ত ও কারুশিল্প প্রদর্শনীও ঘুরে দেখেন। উপাচার্য এ সময় শিনজো আবেকে বিশ্ববিদ্যালয়ের সম্মাননা ক্রেস্ট উপহার দেন।নয়টা ৫০ মিনিটে শিনজো আবে বিশ্ববিদ্যালয় ত্যাগ করেন।
