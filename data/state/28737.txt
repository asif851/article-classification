
কিশোর হাসিবুর রহমান ওরফে হাসিবকে (১৪) বাঁচাতে হলে এক সপ্তাহের মধ্যে অস্ত্রোপচার করতে হবে বলে জানিয়েছেন চিকিৎসকেরা। এতে লাগবে তিন লাখ টাকা। কিন্তু তার অসহায় বাবা মানুষের দ্বারে দ্বারে ঘুরে গত তিন দিনে জোগাড় করেছেন মাত্র তিন হাজার টাকা। বাকি টাকা জোগাড় করতে না পেরে কিংকর্তব্যবিমূঢ় হয়ে পড়েছেন তিনি। হাসিব ঝিনাইদহের কালীগঞ্জ উপজেলার কমলাপুর গ্রামের মোক্তার হোসেন মণ্ডলের ছেলে। মস্তিষ্কের টিউমারে আক্রান্ত হয়ে যন্ত্রণায় ছটফট করছে হাসিব। মোক্তার হোসেন জানান, হাতুড়ি দিয়ে খোয়া ভাঙার কাজ করেন তিনি। এভাবে কাজ করে যা পান, তা দিয়ে সংসার ঠিকমতো চলে না। এ অবস্থায় ছেলেটাকে বাঁচাতে সমাজের দাতা ব্যক্তি ও প্রতিষ্ঠানগুলোর সহায়তা কামনা করেছেন তিনি। সাহায্য পাঠানোর ঠিকানা: মো. মুরাদ আলী, সঞ্চয়ী হিসাব নম্বর-১৯৭০২, অগ্রণী ব্যাংক, কালীগঞ্জ শাখা, ঝিনাইদহ। 
