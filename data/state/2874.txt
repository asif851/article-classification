
সীমানা জটিলতায় ঠাকুরগাঁওয়ের রানীশংকৈল পৌরসভা নির্বাচন ছয় মাসের জন্য স্থগিত করা হয়েছে। গত বুধবার এক রিট আবেদনের প্রাথমিক শুনানি শেষে বিচারপতি জিনাত আরা ও বিচারপতি এ কে এম সাহিদুল হকের হাইকোর্ট বেঞ্চ ওই আদেশ দেন।পৌরসভার সচিব শফিউল্লাহ সরকার বলেন, আগে এই পৌরসভার আয়তন ছিল ৫ দশমিক ১২ বর্গকিলোমিটার। ২০১৪ সালে তা বেড়ে ৫ দশমিক ৪৩ বর্গকিলোমিটার করা হয়। এর মধ্যে নতুন ৩৮৪টি হোল্ডিং যোগ হয়। এসব হোল্ডিংয়ের বাসিন্দারা করসহ সবকিছু পরিশোধ করছিলেন। কিন্তু নির্বাচনের গেজেটে বর্ধিত হিসাব থেকে বাদ দেওয়া হয়।এ ঘটনায় রানীশংকৈল পৌরসভার ৮ নম্বর ওয়ার্ডের এক কাউন্সিলর পদপ্রার্থী শরীফুল ইসলাম গত সপ্তাহে সীমানা নির্ধারণ ও তা গেজেট আকারে প্রকাশ ছাড়াই নির্বাচনের তফসিল ঘোষণার বৈধতা চ্যালেঞ্জ করে রিট আবেদন করেন। গত মঙ্গলবার ও বুধবার আবেদনের শুনানি হয়। সীমানা নির্ধারণ ও তা গেজেট আকারে প্রকাশ ছাড়াই তফসিল ঘোষণা কেন বেআইনি হবে না তা রুলে জানতে চাওয়া হয়। এ ছাড়া দুই সপ্তাহের মধ্যে স্থানীয় সরকার সচিব, প্রধান নির্বাচন কমিশনার, ঠাকুরগাঁও জেলা প্রশাসককে রুলের জবাব দিতে বলা হয়েছে।রানীশংকৈল পৌরসভা নির্বাচনের রিটার্নিং কর্মকর্তা ও উপজেলা নির্বাহী কর্মকর্তা নাহিদ হাসান বলেন, তিনি নির্বাচন স্থগিত হওয়ার খবরটি জেনেছেন। কিন্তু তাঁর কাছে নির্বাচন স্থগিত হওয়ার এখনো কোনো চিঠি আসেনি।
