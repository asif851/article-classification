
কুষ্টিয়া সদর উপজেলার কমলাপুরে হাটের ইজারা নিয়ে গত শনিবার দুই পক্ষের মধ্যে সংঘর্ষ হয়েছে। এতে উভয় পক্ষের অন্তত ৩০ জন আহত হয়। এ ঘটনায় ২৫ জনকে বিভিন্ন মেয়াদে কারাদণ্ড দিয়েছেন ভ্রাম্যমাণ আদালত।শনিবার সন্ধ্যায় সদর উপজেলা নির্বাহী কর্মকর্তা (ইউএনও) ও নির্বাহী হাকিম খোদেজা খাতুন ওই দণ্ডাদেশ দেন।পুলিশ ও স্থানীয় সূত্রে জানা গেছে, কমলাপুর বাজারে হাটের ইজারা নিয়ে দীর্ঘদিন ধরে জিয়ারখী ইউনিয়ন আওয়ামী লীগের সভাপতি শাহজাহান আলী এবং স্থানীয় ইউনিয়ন পরিষদের (ইউপি) সদস্য ও আওয়ামী লীগ-সমর্থক শাহ্জাহান আলীর মধ্যে উত্তেজনা চলছে। শনিবার সকালে দুই পক্ষের লোকজন কমলাপুর হাটে বাগ্বিতণ্ডায় জড়িয়ে পড়ে। একপর্যায়ে তাদের মধ্যে সংঘর্ষ শুরু হয়। এ সময় উভয় পক্ষের লোকজন লাঠি ও ধারালো অস্ত্র নিয়ে সংঘর্ষে লিপ্ত হয়। এ সময় শতাধিক বাড়িঘরে ভাঙচুর ও লুটপাট চালানো হয়। পরে পুলিশ এসে পরিস্থিতি নিয়ন্ত্রণে করতে ১০টি ফাঁকা গুলি ছোড়ে। আশপাশের খেতের মধ্যে লুকিয়ে থাকা ২৫ জনকে গ্রেপ্তার করা হয়। সংঘর্ষ পাশের রাতুলপাড়া, ঘোষপাড়া ও চর কমলাপুর গ্রামেও ছড়িয়ে পড়ে।এ বিষয়ে কথা বলার জন্য চেষ্টা করেও আওয়ামী লীগের নেতা শাহজাহান আলী ও ইউপি সদস্য শাহ্জাহান আলীর মুঠোফোন বন্ধ পাওয়া যায়।কুষ্টিয়ার অতিরিক্ত পুলিশ সুপার আবুবকর সিদ্দিক বলেন, স্থানীয় ও পুলিশের সহযোগিতায় আহত ব্যক্তিদের কুষ্টিয়া জেনারেল হাসপাতালে ভর্তি করা হয়। গ্রেপ্তারকৃতদের পুলিশ ভ্রাম্যমাণ আদালতে হাজির করে। বিচারক তাঁদের ১৫ দিন থেকে দুই মাসের কারাদণ্ড দেন। তিনি আরও বলেন, এলাকায় অতিরিক্ত পুলিশ মোতায়েন করা রয়েছে। থানায় এখনো কোনো পক্ষই মামলা করেনি।
