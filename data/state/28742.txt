
ময়মনসিংহ-কিশোরগঞ্জ মহাসড়কে দ্রুতগামী মাইক্রোবাসের ধাক্কায় এক নারীর মৃত্যু হয়েছে। আজ শুক্রবার সকাল সাড়ে নয়টার দিকে ঈশ্বরগঞ্জ উপজেলায় মাইজবাগ বাজার বাসস্ট্যান্ড এলাকায় এ দুর্ঘটনা ঘটে। 
নিহত নারীর নাম মোছাম্মৎ​ খাইরুন্নেছা (৬০)। তিনি উপজেলার পাড়া বাঁশহাটি গ্রামের মৃত আমির হোসেনের স্ত্রী।
নিহত নারীর সহযাত্রী ও প্রত্যক্ষদর্শীদের সূত্রে জানা যায়, বাঁশহাটি গ্রাম থেকে একটি ইজিবাইকে করে আরও কয়েকজনকে নারীর সঙ্গে খাইরুন্নেছা মাইজবাগ বাজার বাসস্ট্যান্ডে নামেন। সহযাত্রী দুই নারী বলেন, তাঁরা ভাড়া পরিশোধ করছিলেন। আর খাইরুন্নেছা ইজিবাইক থেকে নেমে সড়ক পার হচ্ছিলেন। তখনই দ্রুতগামী একটি মাইক্রোবাসের ধাক্কায় খাইরুন্নেছা সড়কে ছিটকে পড়ে ঘটনাস্থলেই মারা যান। পড়ে লোকজন ছুটে গিয়ে মাইক্রোবাসটি আটক করে পুলিশে খবর দেয়।
ঈশ্বরগঞ্জ থানার ভারপ্রাপ্ত কর্মকর্তা (ওসি) মো. বদরুল আলম খান বলেন, চালকসহ মাইক্রোবাসটি আটক করে থানায় আনা হয়েছে। খাইরুন্নেছার পরিবারের আবেদনের পরিপ্রেক্ষিতে দাফনের জন্য ময়নাতদন্ত ছাড়াই লাশ দিয়ে দেওয়া হয়েছে। এ ঘটনায় অভিযোগ দিলে মামলা নেওয়া হবে।
