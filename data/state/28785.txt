
নাটোরে সড়ক দুর্ঘটনায় আবদুর রহমান (৬২) নামের একজন রিকশাভ্যানচালক মারা গেছেন। আজ সোমবার সকালে নাটোরের বড়াইগ্রাম উপজেলার রেজীর মোড় এলাকায় বনপাড়া-হাটিকুমরুল মহাসড়কে এই দুর্ঘটনা ঘটে।
প্রত্যক্ষদর্শী মোবারক হোসেন জানান, সকাল সাড়ে আটটার দিকে ঢাকা ও যশোরগামী দুটি ট্রাকের সংঘর্ষ হয়। এ সময় চাকা ফেটে একটি ট্রাক সড়কের পাশে উল্টে যায়। ওই ট্রাকের নিচে চাপা পড়ে একটি রিকশাভ্যান। এতে ঘটনাস্থলেই মারা যান চালক আবদুর রহমান। নিহত ওই চালকের বাড়ি দুর্ঘটনাস্থলের পাশেই।
বনপাড়া হাইওয়ে থানার ভারপ্রাপ্ত কর্মকর্তা (ওসি) সামসুর নুর জানান, খবর পেয়ে পুলিশ ঘটনাস্থলে গিয়ে ট্রাকের নিচ থেকে চালকের লাশ উদ্ধার করে। পরে ট্রাক সরিয়ে যান চলাচল স্বাভাবিক করা হয়েছে। উভয় ট্রাকের চালক ও তাঁদের সহকারীরা পালিয়ে গেছেন।
