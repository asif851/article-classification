
বিশ্বের বিশ্ববিদ্যালয়গুলোর মধ্যে ঢাকা বিশ্ববিদ্যালয়ের অবস্থান ৭০১তম। শিক্ষাবিষয়ক যুক্তরাজ্যের প্রতিষ্ঠান কুয়াকুয়ারেলি সাইমন্ডস (কিউএস) গতকাল মঙ্গলবার বিশ্ববিদ্যালয়গুলোর এ তালিকা প্রকাশ করে। তিন হাজার আট শর বেশি বিশ্ববিদ্যালয়ের মধ্যে তালিকায় ৮১টি দেশের ৯১৬টি বিশ্ববিদ্যালয় স্থান করে নিয়েছে।
বিশ্বে ৭০১তম হওয়ার পাশাপাশি ঢাকা বিশ্ববিদ্যালয় এশিয়ার বিশ্ববিদ্যালয়গুলোর মধ্যে হয়েছে ১০৯তম।
নতুন এই র‍্যাঙ্কিংয়ের পর্যালোচনায় বলা হয়েছে, উচ্চশিক্ষায় যেসব দেশে সরকারি ও বেসরকারি বিনিয়োগ বাড়ছে, সেসব দেশের শিক্ষার মানও উন্নত হচ্ছে। উন্নতি করা দেশগুলোর মধ্যে দক্ষিণ কোরিয়া, রাশিয়া, যুক্তরাষ্ট্র ও চীন উল্লেখযোগ্য। আর পিছিয়ে পড়া দেশগুলোর মধ্যে রয়েছে দক্ষিণ আফ্রিকা, লাতিন আমেরিকা এবং পশ্চিম ও দক্ষিণ ইউরোপের দেশগুলো।
যথারীতি বিশ্ববিদ্যালয়গুলোর তালিকায় শীর্ষে রয়েছে যুক্তরাষ্ট্রের কেমব্রিজে অবস্থিত বেসরকারি গবেষণা বিশ্ববিদ্যালয় ম্যাসাচুসেটস ইনস্টিটিউট অব টেকনোলজি (এমআইটি)। তালিকায় দ্বিতীয় স্থানে আছে যুক্তরাষ্ট্রের ক্যালিফোর্নিয়ার স্ট্যানফোর্ড বিশ্ববিদ্যালয়। আর তৃতীয় হয়েছে কেমব্রিজের হার্ভার্ড বিশ্ববিদ্যালয় এবং কেমব্রিজ বিশ্ববিদ্যালয় আছে ৪ নম্বরে। যুক্তরাজ্যের অকক্সফোর্ড বিশ্ববিদ্যালয়ের অবস্থান ৬ নম্বরে।
বিশ্বজুড়ে বিশ্ববিদ্যালয়ের ৭৪ হাজার ৬৫১ জন শিক্ষক ও ৩৭ হাজার ৭৮১ জন কর্মকর্তা কিউএসের তালিকা তৈরিতে সহায়তা করেছেন। ১ কোটি ৩ লাখ গবেষণাপত্র ও এসব গবেষণায় ব্যবহৃত হয়েছে এমন ৬ কোটি ৬৩ লাখ উদ্ধৃতিপত্র পর্যালোচনা করা হয়েছে তালিকা তৈরির সময়। গবেষণা, শিক্ষকতা, ডিগ্রি অর্জনের পর শিক্ষার্থীদের চাকরি পাওয়ার হার ও আন্তর্জাতিকীকরণের ওপর নির্ভর করে প্রণয়ন করা হয়েছে এটি।
 
