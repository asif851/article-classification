
টাঙ্গাইল ও সুনামগঞ্জে বজ্রপাতে নয়জন মারা গেছে। আহত হয়েছে ছয়জন। আজ মঙ্গলবার এ ঘটনা ঘটে।
টাঙ্গাইল: মধুপুরগড় এলাকার মাগন্তিনগর গ্রামে আজ ভোরে বজ্রপাতে একই পরিবারের তিনজন মারা গেছে। আহত হয়েছে একজন।
মারা যাওয়া তিনজন হলেন নিখিল হাজং (৪০) এবং তাঁর দুই ছেলে জজ সিমসাং (১০) ও লোটন সিমসাং (৮)। আহত হয়েছেন নিখিলের স্ত্রী জনতা সিমসাং।
মধুপুর থানারা ভারপ্রাপ্ত কর্মকর্তা (ওসি) শফিকুল ইসলাম বলেন, ভোর সাড়ে চারটার দিকে বজ্রপাত হয়। এ সময় পরিবারটি ঘুমিয়ে ছিল। নিহত তিনজনের লাশ গ্রামে রয়েছে। আহত একজনকে উপজেলা স্বাস্থ্য কমপ্লেক্সে ভর্তি করা হয়েছে।
সুনামগঞ্জ: বজ্রপাতে দিরাই উপজেলায় তিনজন এবং শাল্লা উপজেলায় তিনজনের মৃত্যু হয়েছে। আহত হয়েছে পাঁচজন।
দিরাইয়ে মারা গেছেন করিমপুর ইউনিয়নের মাটিয়াপুর গ্রামের শামীম মিয়া (৪৫) ও তহুর মিয়া (৩৫) এবং টুক দিরাই গ্রামের শেমরান মিয়া (১১)। আহত হয়েছেন একই গ্রামের হামিদ মিয়া (২২), রুবেল মিয়া (১৯), মো. ফারুক মিয়া (৩৬), হুসেন মিয়া (৪০) ও ছুরত মিয়া (২৮)।
শাল্লা উপজেলায় মারা গেছেন শ্রীহাইল গ্রামের হৃদয় মিয়া (১৮), ইমান মিয়া (২০) ও খাইনুল হক (২২)।
পুলিশ ও স্থানীয় লোকজনের ভাষ্য, করিমপুর ইউনিয়নের মাটিয়াপুর গ্রামের একদল লোক সকাল আটটার দিকে নৌকায় করে দিরাই বাজারে যাচ্ছিল। পথে বজ্রপাত হলে শামীম ও তহুর মারা যান। এ ঘটনায় আহত পাঁচজনের মধ্যে হামিদ ও রুবেলকে সিলেট এম এ জি ওসমানী মেডিকেল কলেজ হাসপাতালে ভর্তি করা হয়েছে। অন্যদের ভর্তি করা হয়েছে দিরাই উপজেলা স্বাস্থ্য কমপ্লেক্স।
বেলা ১১টার দিকে একই ইউনিয়নের টুক দিরাই গ্রামে বজ্রপাতে কিশোর শেমরান মারা যায়। ঘটনার সময় সে বাড়ির পাশের রাস্তায় ছিল।
সকাল সাড়ে নয়টার দিকে শাল্লা উপজেলার শ্রীহাইল গ্রামের পাশের বেড়ামোহনা বিলে মাছ ধরার সময় বজ্রপাতে মারা যান হৃদয়, ইমান ও খাইনুল।
বজ্রপাতে ছয়জনের মারা যাওয়ার তথ্যের সত্যতা নিশ্চিত করেছেন দিরাই থানার ভারপ্রাপ্ত কর্মকর্তা (ওসি) মো. আবদুল জলিল ও শাল্লা থানার ওসি বজলার রহমান।
আরও পড়ুন: 
বজ্রপাতে একই পরিবারের তিনজনের মৃত্যু
