
সিলেটের অনেক নদী আন্তসীমান্ত নদী, যা প্রতিবেশী রাষ্ট্র ভারত থেকে সিলেটে প্রবেশ করেছে। নদীগুলো ভারত শাসন ও শোষণ করে চলেছে। উজানে ভারতের বৈরী আচরণের সঙ্গে দেশেও নদীর সঙ্গে নিপীড়ন চলছে। বালু ব্যবসায়ী, পাথরখেকো ও প্রভাবশালীরা যত্রতত্র খনন করে বালু তুলছে। এতে করে নদী আর নদীর মতো নেই। পানি ধারণক্ষমতা কমছে। বন্যার পানি সইতে পারছে না নদী। তাই বন্যাও দীর্ঘ রূপ পাচ্ছে।
‘সিলেট বিভাগের চলমান বন্যা ও নদ-নদীর সার্বিক অবস্থা’ শীর্ষক মতবিনিময় সভায় এ তথ্য তুলে ধরেছেন বাংলাদেশ পরিবেশ আন্দোলন (বাপা) সিলেটের সাধারণ সম্পাদক আবদুল করিম চৌধুরী। জাতীয় নদী রক্ষা কমিশনের চেয়ারম্যান মো. আতহারুল ইসলামের উপস্থিতিতে গত বুধবার রাতে সার্কিট হাউসে মতবিনিময় সভা হয়।
সভায় জাতীয় নদী রক্ষা কমিশনের সদস্য আলাউদ্দিন, বাংলাদেশ পরিবেশ আন্দোলন (বাপা) কেন্দ্রীয় যুগ্ম সম্পাদক শরিফ জামিল, সিলেটের অতিরিক্ত জেলা প্রশাসক (রাজস্ব) এস এম ফেরদৌস উপস্থিত ছিলেন। বাপা সিলেটের সাধারণ সম্পাদক সুরমা রিভার ওয়াটারকিপার হওয়ার সুবাদে সভার শুরুতে সিলেটের নদ-নদীর নাব্যতা-সংকটের বিভিন্ন দিক সচিত্রভাবে তুলে ধরে ধারণাপত্র উপস্থাপন করেন। এতে বলা হয়, সিলেট বিভাগের চারটি জেলার নিম্নাঞ্চল প্রতিবছরই বন্যার পানিতে তলিয়ে যায়। সিলেট আবহাওয়া তথ্যের বরাতে বলা হয়, চলতি বছর সিলেট বিভাগে অসময়ে অতিরিক্ত বৃষ্টিপাত হয়েছে। কয়েক বছর ধরে আবহাওয়া ও জলবায়ুর পরিবর্তন লক্ষ করা যাচ্ছে। গত বছরের এপ্রিল মাসে ৫৬ বছরের বৃষ্টিপাতের রেকর্ড ভেঙে তিন গুণ বেড়ে ১ হাজার ৩০ মিলিমিটার বৃষ্টিপাতের রেকর্ড হয়েছে। এই অতিরিক্ত বৃষ্টির পানি সিলেট বিভাগের নদ-নদী, খাল-বিল, হাওর-বাঁওড় ধারণ করতে পারছে না। এ কারণে দেখা দিয়েছে জলাবদ্ধতা ও দীর্ঘস্থায়ী বন্যা।
সভায় প্রথম আলোসহ বিভিন্ন সংবাদমাধ্যমে প্রকাশিত প্রতিবেদনও উপস্থাপন করা হয়। ধারণাপত্র উপস্থাপন শেষে মূল বক্তব্যে বলা হয়, নদী মরে যাচ্ছে। অতীতে সিলেট অঞ্চলের যে নদ-নদীগুলো যে পানি ধারণ করতে পারত, তা পারছে না। অধিকাংশ হাওরের তলদেশ ভরে গেছে। মৌলভীবাজারের হাকালুকি হাওরের ২৮১টি বিলের মধ্যে সম্পূর্ণ ও আংশিক ভরাট হয়ে গেছে ১৩৩টি বিল। তাই পরিকল্পিতভাবে নদীর খননকাজ ছাড়া আর বিকল্প নেই।
সভায় প্রধান অতিথি মো. আতহারুল ইসলাম বলেন, দেশের বর্তমানের পর্যটনশিল্প সিলেটের সঙ্গে অঙ্গাঙ্গিভাবে জড়িত। সিলেটের পর্যটনও নির্ভর করে এসব নদ-নদীর ওপর। নদ-নদী রক্ষা করা না গেলে পর্যটনশিল্পও হারিয়ে যাবে। তিনি বলেন, পাহাড়-টিলা-বনাঞ্চল-নদ-নদী রক্ষা করা না গেলে নৈসর্গিক সৌন্দর্য থাকবে না।
মতবিনিময় সভায় সিলেট কৃষি বিশ্ববিদ্যালয়ের শিক্ষক পীযূষ কান্তি সরকার, মো. মেহেদী হাসান খান, নাগরিক মৈত্রী সিলেটের আহ্বায়ক সমর বিজয় সী শেখর, সারী নদী বাঁচাও আন্দোলনের আহ্বায়ক আবদুল হাই আল-হাদী, মুক্তচিন্তার সংগঠন ‘নিনাই’-এর সভাপতি তায়েফ আহমদ চৌধুরীসহ বিভিন্ন শ্রেণি-পেশার মানুষ অংশ নেন।
