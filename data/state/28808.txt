

কারবালার শোকাবহ ঘটনাকে স্মরণ করে প্রতিবারের মতো এবারও পবিত্র আশুরার তাজিয়া মিছিল কর্মসূচি পালন করা হয়েছে। আজ বুধবার সকালে পুরান ঢাকার হোসনি দালান রোড থেকে ‘হায় হোসেন’ ‘হায় হোসেন’ ধ্বনিতে হাজারো অনুরাগীর অংশগ্রহণে তাজিয়া মিছিলটি শুরু হয়। ধানমন্ডির রাইফেলস স্কয়ারে মিছিল শেষ হয় দুপুরের দিকে। শিশু থেকে সব বয়সের লোক মিছিলে অংশ নেন। মিছিলটির আয়োজন করেছে হোসনি দালান ইমামবাড়া ব্যবস্থাপনা কমিটি।
মিছিল পরিচালনা কমিটির আহ্বায়ক মীর জুলফিকার আলী প্রথম আলোকে বলেন, সুষ্ঠুভাবে তাজিয়া মিছিল শেষ হয়েছে। আইনশৃঙ্খলা বাহিনীর কড়া নিরাপত্তার মধ্য দিয়ে মিছিল অনুষ্ঠিত হয়। হোসনি দালান থেকে শুরু করে আজিমপুর পর্যন্ত বিভিন্ন ভবনে অবস্থান নেয় পুলিশ। গত বছর আশুরার আগের রাতে তাজিয়া মিছিলে বোমা হামলার ঘটনা ঘটায় এবার এ মিছিল ঘিরে কঠোর নিরাপত্তামূলক ব্যবস্থা নেওয়া হয়। মিছিলের সঙ্গে বিপুলসংখ্যক পুলিশ সদস্যকে হেঁটে যেতে দেখা গেছে। গত বছর তাজিয়া মিছিলে হামলায় দুজন নিহত ও শতাধিক আহত হয়।
নিরাপত্তার কারণে এবার তাজিয়া মিছিলে ধারালো অস্ত্র ও লাঠি বহন নিষিদ্ধ করা হয়। গতকাল মঙ্গলবার বিকেলে হোসনি দালান এলাকা থেকে তাজিয়া মিছিলে ধারালো অস্ত্র বহনের অপরাধে ১৪ জন ‘পাইক’কে আটক করে চকবাজার থানার পুলিশ। তাজিয়া মিছিলে ‘হায় হোসেন’ মাতম তুলে যারা দা, ছোরা, কাঁচি, বর্শা, বল্লম, তরবারি নিয়ে নিজেদের শরীর রক্তাক্ত করে, তাদের পাইক বলা হয়।
তাজিয়া মিছিলে অংশগ্রহণকারী শাহ ফিরোজ হোসাইন নামে আয়োজকদের একজন প্রথম আলোকে জানিয়েছেন, সকাল ১০টায় হোসনি দালান রোড থেকে তাজিয়া মিছিল শুরু হয়। বেলা দেড়টার দিকে মিছিলটি রাইফেলস স্কয়ারে গিয়ে শেষ হয়। সেখানে বিশেষ মোনাজাত শেষে তবারক বিতরণ করা হয়।
হিজরি ৬১ সনের ১০ মহররম মহানবী হজরত মুহাম্মদ (সা.)-এর দৌহিত্র হজরত ইমাম হোসাইন (রা.) কারবালার ফোরাত নদীর তীরে ইয়াজিদ বাহিনীর হাতে শাহাদাত বরণ করেন। কারবালার বিয়োগান্ত সেই ঘটনাকে স্মরণ করে শোক ও ত্যাগের প্রতীক হিসেবে এই দিনে তাজিয়া মিছিল, বিশেষ মোনাজাত, কোরআন খানি, দোয়া মাহফিল কর্মসূচির মধ্য দিয়ে পবিত্র আশুরা পালন করা হয়।
