
আগামী বছরের মার্চ থেকে গুল ও জর্দাজাতীয় ধোঁয়াবিহীন তামাকপণ্যের মোড়কে সচিত্র সতর্কবার্তা ছাড়া তা বাজারজাত করা যাবে না। গতকাল সোমবার জাতীয় সংসদে প্রশ্নোত্তর পর্বে এ কথা বলেছেন স্বাস্থ্যমন্ত্রী মোহাম্মদ নাসিম।এ নিয়ে দিদারুল আলমের এক প্রশ্নের জবাবে স্বাস্থ্যমন্ত্রী বলেন, ধূমপান ও তামাকজাত পণ্য ব্যবহার (নিয়ন্ত্রণ) আইন, ২০১৩ অনুযায়ী ধোঁয়াবিহীন তামাকজাত পণ্য গুল, জর্দা ইত্যাদির মোড়কে সচিত্র সতর্কবার্তা ছাপানো বাধ্যতামূলক করা হয়েছে। ১২ মার্চ বিধিমালাটি গেজেট বিজ্ঞপ্তি আকারে ছাপাতে সরকারি ছাপাখানায় পাঠানো হয়েছে। গেজেট প্রকাশের এক বছর পর থেকে ছবিযুক্ত সতর্কবাণী ছাড়া কোনো তামাকজাত পণ্য বাজারে বিক্রি করা যাবে না।শামসুল হক চৌধুরীর প্রশ্নের জবাবে স্বাস্থ্যমন্ত্রী বলেন, সরকারি হিসাব অনুযায়ী বর্তমানে দেশে এইচআইভি আক্রান্ত ব্যক্তির সংখ্যা ৩ হাজার ৬৭৪ জন। এইচআইভি ঝুঁকিতে আছে ১৪ হাজার ৩০০ জন। ঝুঁকিপূর্ণ জনগোষ্ঠীকে ৪৭টি সেবাকেন্দ্রের (ড্রপ ইন সেন্টার) মাধ্যমে ২৭ জেলায় সম্পূর্ণ বিনা মূল্যে সেবা দেওয়া হচ্ছে। তিনি জানান, স্বাস্থ্য অধিদপ্তরের আওতায় এইডস প্রতিরোধে একটি স্থায়ী প্রাতিষ্ঠানিক কাঠামো গঠন করা হয়েছে। এইচআইভি টেস্টের জন্য ২০টি পরীক্ষাকেন্দ্র চালু হতে যাচ্ছে।নিজাম উদ্দিন হাজারীর প্রশ্নের জবাবে সংস্কৃতিবিষয়ক মন্ত্রী আসাদুজ্জামান নূর জানান, দেশে কোন ক্ষুদ্র নৃগোষ্ঠীর সংখ্যা কত, তার ভিন্ন ভিন্ন জনসংখ্যার হিসাব মন্ত্রণালয়ের কাছে নেই। পরিসংখ্যান ব্যুরোর ২০১২ সালের তথ্য অনুযায়ী দেশে মোট ক্ষুদ্র নৃগোষ্ঠীর সংখ্যা ১৫ লাখ ৮৬ হাজার ১৪১ জন। তিনি জানান, বাংলাদেশে ২৭টি নৃগোষ্ঠী রয়েছে। এগুলো হচ্ছে চাকমা, মারমা, ত্রিপুরা, ম্রো, তঞ্চঙ্গ্যা, বম, পাংখোয়া, চাক, খিয়াং, খুমি, লুসাই, কোচ, সাঁওতাল, ডালু, উসাই, রাখাইন, মণিপুরি, গারো, হাজং, খাসিয়া, মং, ওয়াও, বর্মণ, পাহাড়ি, মালপাহাড়ি, মুন্ডা ও কোল।বিকেল পাঁচটার পর স্পিকার শিরীন শারমিন চৌধুরীর সভাপতিত্বে সংসদের অধিবেশন শুরু হয়। এরপর শুরু হয় প্রশ্নোত্তর পর্ব।
