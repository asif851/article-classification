
নির্ধারিত সময়ে সম্পদ বিবরণী দাখিল না করার অভিযোগে দুর্নীতি দমন কমিশনের (দুদক) করা মামলায় হল-মার্ক গ্রুপের চেয়ারম্যান জেসমিন ইসলামের চার সপ্তাহের আগাম জামিন মঞ্জুর করেছেন হাইকোর্ট। আজ রোববার বিচারপতি নাঈমা হায়দার ও বিচারপতি জাফর আহমেদ সমন্বয়ে গঠিত হাইকোর্ট বেঞ্চ তাঁর জামিন আবেদনের পরিপ্রেক্ষিতে এ আদেশ দেন।
আদালত সূত্র জানায়, গত বছরের ১৩ নভেম্বর দুদক সম্পদ বিবরণী দাখিল করতে জেসমিন ইসলামকে নোটিশ দেয়। পরে তিনি ২৪ নভেম্বর তিন মাসের সময় বৃদ্ধির আবেদন করেন। পরে সাত দিন সময় বাড়ানো হলেও নির্ধারিত ৪ ডিসেম্বরের মধ্যে তিনি সম্পদ বিবরণী জমা দেননি। এই অভিযোগে ১১ ডিসেম্বর রমনা মডেল থানায় জেসমিন ইসলামের বিরুদ্ধে মামলা করে দুদক। এ মামলায় তিনি হাজির হয়ে আগাম জামিনের আবেদন জানান।
জেসমিন ইসলামের পক্ষে শুনানি করেন আইনজীবী রফিক-উল হক। দুদকের পক্ষে ছিলেন খুরশীদ আলম খান। 
