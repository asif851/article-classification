
মুন্সিগঞ্জ সদর উপজেলার মালিরপাথর এলাকায় গত বৃহস্পতিবার প্রতিপক্ষের গুলিতে যুবলীগ কর্মী গিয়াস উদ্দিন (৪৫) আহত হয়েছেন। এলাকার কয়েকজন বাসিন্দা জানান, মাদক ব্যবসা ও আধিপত্য বিস্তার নিয়ে মালিরপাথর এলাকার যুবলীগের দুই পক্ষ ইমরান ও বাদশার সমর্থকদের মধ্যে বিরোধ চলছিল। বৃহস্পতিবার রাত সাড়ে ১১টার দিকে গিয়াস গুলিবিদ্ধ হন। পরে স্থানীয়রা তাঁকে উদ্ধার করে মুন্সিগঞ্জ জেনারেল হাসপাতালে নিয়ে যান। ইমরানের লোক হিসেবে পরিচিত ছিলেন গিয়াস। জেনারেল হাসপাতালের জরুরি বিভাগের চিকিৎসা কর্মকর্তা শৈবাল বসাক জানান, গিয়াসের ডান পায়ের হাঁটুতে গুলি লেগেছে। উন্নত চিকিৎসার জন্য তাঁকে ঢাকা মেডিকেল কলেজ হাসপাতালে পাঠানো হয়। সদর থানার ওসি আবুল খায়ের ফকির জানান, এ ঘটনায় এখনো কোনো মামলা হয়নি। 
