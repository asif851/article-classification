
মুঠোফোনে পরিচয়ের সূত্র ধরে বন্ধুত্ব। এরপর বেড়াতে যাওয়ার নাম করে এক যুবককে অপহরণ ও মুক্তিপণ দাবি করে তথাকথিত সেই বন্ধুরা। অপহৃত যুবককে এক জায়গা থেকে আরেক জায়গায় নেওয়ার সময় পুলিশের হাতে ধরা পড়ে দুই অপহরণকারী। ভাগ্যক্রমে রক্ষা পান অপহৃত ওই যুবক।গত সোমবার রাতে দিনাজপুরের নবাবগঞ্জ শহরের বেলডাঙা এলাকা থেকে পুলিশ তাঁকে উদ্ধার করে। উদ্ধার হওয়া ওই যুবকের নাম মাসুম তালুকদার (৩০)। তিনি টাঙ্গাইলের কালিহাতী থানার দশকিয়া (নয়াপাড়া) গ্রামের বাসিন্দা।অপহরণের অভিযোগে গ্রেপ্তার হওয়া দুজন হচ্ছে দিনাজপুরের নবাবগঞ্জ উপজেলার পুটিমারা ইউনিয়নের চড়ারহাট গ্রামের রেজাউল করিম এবং একই গ্রামের রুহুল আমিন। এ ঘটনায় মাসুম বাদী হয়ে ওই দুজনসহ চারজনের বিরুদ্ধে বিরামপুর থানায় মামলা করেছেন।মাসুম গতকাল মঙ্গলবার দুপুরে জানান, মাস তিনেক আগে দিনাজপুরের বিরামপুর পৌর শহরের মাহমুদপুর গ্রামের বাসিন্দা সবুজ নামের এক যুবকের সঙ্গে মুঠোফোনে মিসডকলের সূত্র ধরে পরিচয় হয়। একপর্যায়ে পরিচয় বন্ধুত্বে গড়ায়। পরে সবুজের মাধ্যমে পৌর শহরের বিচকিনি গ্রামের মোসলেম উদ্দিনের ছেলে রয়েলের সঙ্গেও মাসুমের পরিচয় হয়।গত শুক্রবার মাসুম তাঁর স্ত্রী ও পরিবার নিয়ে নাটোরে এক আত্মীয়ের বাসায় বেড়াতে আসেন। গত সোমবার সকালে সবুজ মুঠোফোনে ফোন করে মাসুমকে বগুড়ায় বেড়াতে আসতে বলে। মাসুম দুপুরে বগুড়ার চারমাথায় গেলে সবুজ ও রয়েলসহ আরও দুই ব্যক্তি তাঁকে একটি মাইক্রোবাসে তুলে পুটিমারা ইউনিয়নের দিঘিপাড়া গ্রামের এক বাড়িতে এনে আটক করে। এরপর অপহরণকারীরা মাসুমের স্ত্রীর মুঠোফোনে ফোন করে দুই লাখ টাকা মুক্তিপণ দাবি করে। মুক্তিপণের টাকা না দিলে মাসুমকে হত্যারও হুমকি দেয় তারা।মাসুমের শ্যালক শাকিল খান বলেন, ফোন পাওয়ার পর সন্ধ্যায় সবুজের মুঠোফোনে বিকাশে ২০ হাজার টাকা পাঠানো হয়। এরপর থেকে সবুজের মুঠোফোন বন্ধ। সবুজ ও রয়েল রাত ১০টার দিকে মাসুমকে অন্যত্র সরিয়ে নিতে রেজাউল করিম ও রুহুল আমিনের হাতে তুলে দেয়।বিরামপুর থানার ওসি আমিরুজ্জামান বলেন, রেজাউল ও রুহুল একটি মোটরসাইকেলে মাসুমকে তুলে দ্রুতগতিতে ফুলবাড়ীর দিকে যাচ্ছিল। শহরের বেলডাঙা নামক স্থানে টহল পুলিশ মোটরসাইকেলটিকে আটকায়। এ সময় মাসুম চিৎকার করলে রেজাউল ও রুহুল তাঁকে ফেলে পালানোর চেষ্টা করে। তবে পুলিশ ধাওয়া করে তাদের ধরে ফেলে।
