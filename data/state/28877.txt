
মুন্সিগঞ্জে আওয়ামী লীগের নেতা শামসুদ্দিন হত্যা মামলার প্রধান আসামির নাম অভিযোগপত্র (চার্জশিট) থেকে বাদ দেওয়ার প্রতিবাদে ঢাকা-চট্টগ্রাম মহাসড়ক অবরোধ ও মানববন্ধন করেছে স্থানীয় আওয়ামী লীগ ও এলাকাবাসী। গতকাল মঙ্গলবার মহাসড়কের গজারিয়ার জামালদি বাসস্ট্যান্ড এলাকায় ওই কর্মসূচি পালন করা হয়। সকাল ১০টার দিকে বালুয়াকান্দি ইউনিয়নের কয়েক শ গ্রামবাসী মহাসড়কের পাশে মানববন্ধন রচনা করে। এ সময় বক্তারা বলেন, এই মামলার প্রধান আসামি গজারিয়া উপজেলা পরিষদের চেয়ারম্যান রেফায়েতউল্লাহ খান তোতা ও তাঁর অনুসারীসহ ২২ জন আসামিকে বাদ দিয়ে পুলিশের অপরাধ তদন্ত বিভাগ (সিআইডি) অভিযোগপত্র দিয়েছে। তাঁরা হত্যাকারীদের ফাঁসির দাবিতে ব্যানার নিয়ে বিভিন্ন স্লোগান দেন।
