
কবি সুফিয়া কামাল রাষ্ট্রপতি জিয়াউর রহমানের সামনে বসে আছেন। রাষ্ট্রপতি জানতে চাইলেন, ‘আপনাদের মধ্যে কে কে খাল কাটতে চান ও নেতা হতে চান?’ সুফিয়া কামাল ছাড়া সেখানে উপস্থিত সব নারী হাত তুললেন। তখন রাষ্ট্রপতি সুফিয়া কামালের কাছে জানতে চাইলেন, ‘আপনি খাল কাটতে ও নেতা হতে চান না?’ সুফিয়া কামাল বসেই সাফ জানিয়ে দিলেন, তিনি এই বয়সে খাল কাটতে ও নেতা হতে চান না।বঙ্গবন্ধু শেখ মুজিবুর রহমান যখন বাকশাল গঠন করলেন, তখনো সুফিয়া কামাল এতে যোগ দিতে পারবেন না বলে জানিয়ে দেন। সুফিয়া কামাল বলেই এটা সম্ভব হয়েছিল।আজ বৃহস্পতিবার কবি সুফিয়া কামালের প্রয়াণ দিবস উপলক্ষে ছায়ানট সংস্কৃতি ভবনে ‘মুক্তিযুদ্ধের বাংলাদেশ ও সুফিয়া কামাল’ শীর্ষক স্মরণসভায় আইন ও সালিশ কেন্দ্রের (আসক) নির্বাহী পরিচালক ও কবিকন্যা সুলতানা কামাল এই স্মৃতিচারণা করেন। এ সময় বর্তমান রাজনৈতিক সংকট মোকাবিলায় কীভাবে কবির আদর্শ, নির্দেশনাকে কাজে লাগানো যায়, সে পথও খুঁজে বের করার চেষ্টা করেন অন্য আলোচকেরা।সুলতানা কামাল বলেন, ‘তিনি (কবি সুফিয়া কামাল) যখন থাকবেন না, তখনো তাঁর কাজের ধারা যেন বিলুপ্ত না হয় এটাই ছিল মায়ের প্রত্যাশা। বিভিন্ন সংকট মোকাবিলায় তাঁর ধারাটিকে বহন করতে হবে। গণতান্ত্রিক চর্চা অব্যাহত রাখার জন্য সুফিয়া কামালের মতো আমাদেরও স্পষ্ট অবস্থান নিতে হবে।’আসক ছায়ানট সংস্কৃতি ভবনে ‘যে সাধন মানুষের সীমানায়’ স্লোগানকে সামনে রেখে এ স্মরণসভার আয়োজন করে। জাতীয়সংগীত পরিবেশনার মধ্য দিয়ে সভার আনুষ্ঠানিকতা শুরু হয়। কবির একটি বড় ছবির সামনে ফুল ও মোমবাতি দিয়ে সাজিয়ে তা মঞ্চে রাখা হয়। আলোচনার ফাঁকে ফাঁকে কবির প্রতি শ্রদ্ধা জানিয়ে গান পরিবেশন করেন শিল্পীরা।সুলতানা কামাল আরও বলেন, বর্তমানে দেশ এক বিরাট সংকটের মধ্যে পড়েছে। মানবাধিকার লঙ্ঘনের ঘটনা সরকারি দল, বিরোধী দল বা অন্য যেই ঘটাক না কেন, তাদের বিরুদ্ধে দাঁড়াতে হবে। অন্যায়কারীদের বুঝিয়ে দিতে হবে, এসব ঠেকানোর জন্য মানুষ আছে।আলোচনায় কবি সুফিয়া কামালের সঙ্গে বিভিন্ন আন্দোলনে সরাসরি সম্পৃক্ত নারী নেত্রী মালেকা বেগম বলেন, ‘খালাম্মা (সুফিয়া কামাল) মুরতাদ ঘোষণা নিয়েই মারা গেছেন। সরকারের পক্ষ থেকে ঘোষণাটি বাতিল করার কথা শেখ হাসিনা এত দিনেও ভাবল না।’বাংলাদেশ মহিলা পরিষদের সাবেক সাধারণ সম্পাদক মালেকা বেগম এ পরিষদের প্রতিষ্ঠাতা সভাপতি সুফিয়া কামালের সঙ্গে বিভিন্ন আন্দোলনে যোগ দেওয়া এবং কবির ব্যক্তিগত জীবনসহ বিভিন্ন দিক নিয়ে আলোচনা করেন।বর্তমানে চলমান রাজনৈতিক অস্থিরতার কথা উল্লেখ করে মালেকা বেগম বলেন, ‘খালাম্মার শূন্যতা পূরণ হওয়ার নয়। বর্তমানে খালাম্মা নেই, কিন্তু আমরা তো আছি। সমাজে আদর্শের যে শূন্যতা তৈরি হয়েছে, তার জন্য রাজপথে নেমে এখনই প্রতিবাদ করা উচিত।’আলোচনায় বাংলাদেশ মহিলা পরিষদের সহসভাপতি ফৌজিয়া মোসলেম বলেন, ‘খালাম্মা শারীরিকভাবে উপস্থিত নেই, কিন্তু আমরা যাঁরা মাঠে ময়দানে কাজ করি, তাঁর পথনির্দেশনা ছাড়া এক দিনও চলতে পারি না। তাঁকে নিয়েই অগ্রসর হচ্ছি।’মুক্তিযুদ্ধ ও অন্যান্য আন্দোলনে সুফিয়া কামালের সম্পৃক্ততা প্রসঙ্গে ফৌজিয়া মোসলেম বলেন, ‘এসব আন্দোলনে তিনি কোনো রাজনৈতিক আদর্শ থেকে সম্পৃক্ত হননি, তিনি সম্পৃক্ত হয়েছেন বিবেকের তাড়নায়। তিনি একটি একক প্রতিষ্ঠান হিসেবে নিজেকে প্রতিষ্ঠিত করেছিলেন। তাঁর মতো সবাইকে বিবেকের তাড়না থেকে মৌলবাদীদের রুখতে হবে, গণতন্ত্র প্রতিষ্ঠা করতে হবে।’মৌলবাদের বিরুদ্ধে রুখে দাঁড়ানো, অসাম্প্রদায়িক সমাজ গড়ে তোলা, নারীর ক্ষমতায়ন, নারী নির্যাতন প্রতিরোধ, মুক্তিযুদ্ধের পর বীরাঙ্গনাদের পাশে দাঁড়ানো, যৌনপল্লি উচ্ছেদের পর তার প্রতিবাদ করাসহ নারীর মানবাধিকার রক্ষায় সুফিয়া কামালের ভূমিকার কথা তুলে ধরেন আলোচকেরা।প্রকাশক মফিদুল হক বলেন, যে সমাজে সুফিয়া কামাল ছিলেন সে সমাজ পরাভবতা মেনে নিতে পারে না। জীবনে বিভিন্ন বিড়ম্বনার মধ্য দিয়ে বড় হওয়া সুফিয়া কামালের আদর্শ নিজেদের জীবনে চর্চা করাটা কঠিন। তবে এ ছাড়া উপায়ও নেই।
