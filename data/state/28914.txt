
বাসে আগুন দেওয়ার মামলায় দৈনিক আমার দেশ পত্রিকার ভারপ্রাপ্ত সম্পাদক মাহমুদুর রহমানসহ নয়জনের বিরুদ্ধে অভিযোগ গঠন করেছেন আদালত। এর মধ্য দিয়ে এ মামলার বিচারকাজ শুরু হলো। আজ বৃহস্পতিবার ঢাকার অতিরিক্ত মহানগর হাকিম আলী মাসুদ শেখ এ আদেশ দেন।অভিযুক্ত অপর আসামিরা হলেন আবদুর রহিম, রিপন কুমার কুণ্ডু, আনোয়ারুজ্জামান, মেহেদী হাসান, লুৎ​ফর রহমান, আমিনুল ইসলাম, শাহজাহান বাবু ও জাহাঙ্গীর খাঁ। এঁরা বিএনপি-জামায়াতের নেতা-কর্মী।অভিযোগ গঠনের শুনানির সময় আদালতে হাজির না থাকায় চার (আনোয়ারুজ্জামান, মেহেদী হাসান, জাহাঙ্গীর খাঁ, আমিনুল ইসলাম) আসা​মির বিরুদ্ধে গ্রেপ্তারি পরোয়ানার জারি করেন আদালত। আদালতে উপস্থিত ছিলেন লুৎ​ফর রহমান ও শাহজাহান বাবু। আবদুর রহিম ও রিপন কুমার কুণ্ড আগে থেকে পলাতক ​ছিলেন। তবে আজ কারাগার থেকে হাজির করা হয় মাহমুদুর রহমানকে।আসামিদের বিরুদ্ধে ২০১৩ সালের ১৭ মার্চ তেজগাঁও থানার ফার্ম​ভিউ সুপার মার্কেটের সামনে রাস্তার ওপর একটি বাসে আগুন দেওয়ার অভিযোগ আনা হয় । এ ঘটনায় ৬ নম্বর বাসের চালক বাদী হয়ে মামলা করেন। ২০১৪ সালের ২৪ এপ্রিল আদালতে এই নয় আসামির বিরু​দ্ধে অভিযোগপত্র দাখিল করে তেজগাঁও থানা-পুলিশ।মাহমুদুর রহমান ২০১৩ সালের ১১এপ্রিল থেকে কারাগারে রয়েছেন।
এদিকে আজ মাহমুদুর রহমানকে মামলার দায় থেকে অব্যাহতির আবেদন করা হলেও আদালত তা নাকচ করেছেন। অব্যাহতির আবেদনে বলা হয়, এ মামলার এজাহারে আসামির নাম ছিল না। তিনি ঘটনার কিছুই জানেন না। রাজনৈতিক উদ্দেশ্য চরিতার্থ করার জন্য তাঁর নাম অভিযোগপত্রে অন্তর্ভুক্ত করা হয়েছে। তিনি গুরুতর অসুস্থ।
