
কিশোরগঞ্জের শোলাকিয়ায় জঙ্গি হামলার ঘটনায় গ্রেপ্তার সন্দেহভাজন জঙ্গি জাহিদুল হক ওরফে তানিমকে কারাগারে পাঠিয়েছেন আদালত। ১০ দিনের রিমান্ড শেষে গতকাল মঙ্গলবার বিকেলে তাঁকে আদালতে নেওয়া হলে এ আদেশ দেন কিশোরগঞ্জ মুখ্য বিচারিক হাকিম আদালতের বিচারিক মো. আ. ছালাম খান।
জাহিদুলকে কারাগারে পাঠানোর বিষয়টি নিশ্চিত করে সদর থানার ভারপ্রাপ্ত কর্মকর্তা (ওসি) মীর মোশারফ হোসেন বলেন, তাঁর কাছ থেকে গুরুত্বপূর্ণ তথ্য পাওয়া গেছে। এগুলো যাচাই-বাছাই করা হচ্ছে। প্রয়োজনে আরও জিজ্ঞাসাবাদের জন্য আবারও জাহিদুলের রিমান্ড আবেদন করা হতে পারে।
৭ জুলাই ঈদের দিন শোলাকিয়া ঈদগাহ মাঠের কাছে চেকপোস্টে পুলিশের ওপর সশস্ত্র হামলা চালায় জঙ্গিরা। এতে পুলিশের দুই সদস্য, এক নারী ও এক জঙ্গি নিহত হন। ঘটনার পর দুই জঙ্গিকে আটক করে পুলিশ। উদ্ধার করা হয় দুটি আগ্নেয়াস্ত্রসহ বেশ কিছু অস্ত্র।
এ ঘটনায় ১০ জুলাই গ্রেপ্তার দুজনসহ অজ্ঞাত কয়েকজনকে আসামি করে কিশোরগঞ্জ মডেল থানায় মামলা করা হয়। ওই দিনই পুলিশের আবেদনের পরিপ্রেক্ষিতে আসামি জাহিদুলের ১০ দিনের রিমান্ড মঞ্জুর করেন আদালত।
 
