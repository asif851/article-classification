
চলতি বছরের প্রথম ছয় মাসে ১ হাজার ৯৮৩টি সড়ক দুর্ঘটনা ঘটেছে। এসব দুর্ঘটনায় ২ হাজার ২৯৭ জন নিহত হয়েছেন। আজ শনিবার বেসরকারি সংগঠন নৌ, সড়ক ও রেলপথ রক্ষা জাতীয় কমিটির নিয়মিত জরিপ ও পর্যবেক্ষণ প্রতিবেদনে এ তথ্য জানানো হয়।
এক সংবাদ বিজ্ঞপ্তিতে সংগঠনটি জানিয়েছে, ২২টি জাতীয় দৈনিক, ১০টি আঞ্চলিক সংবাদপত্র ও ৮টি অনলাইন নিউজ পোর্টালের দেওয়া তথ্যের ভিত্তিতে এই প্রতিবেদন তৈরি করা হয়েছে। চলতি বছরের ১ জানুয়ারি থেকে ৩০ জুন পর্যন্ত সারা দেশের বিভিন্ন মহাসড়ক, জাতীয় সড়ক, আন্তজেলা সড়ক ও আঞ্চলিক সড়কে এসব দুর্ঘটনা ঘটে। নিহত ব্যক্তিদের মধ্যে ২৯২ জন নারী ও ৩১৫টি শিশু রয়েছে।
প্রতিবেদনে বলা হয়েছে, গত বছরের তুলনায় চলতি বছর সড়ক দুর্ঘটনা ও হতাহত ব্যক্তির সংখ্যা বেড়েছে। ২০১৬ সালের জানুয়ারি থেকে জুন পর্যন্ত ১ হাজার ৮২৬টি দুর্ঘটনায় ১ হাজার ৯৪১ জন নিহত হন। কিন্তু এ বছরের প্রথম ছয় মাসে নিহত ব্যক্তির সংখ্যা দুই হাজার ছাড়িয়ে গেছে। সড়কে দুর্ঘটনা ও নিহত হওয়ার হার যথাক্রমে ৮ দশমিক ৬ শতাংশ ও ১৮ দশমিক ৩৫ শতাংশ বেড়েছে।
নৌ, সড়ক ও রেলপথ রক্ষা জাতীয় কমিটির প্রতিবেদনে বলা হয়েছে, ঈদের ছুটিতে (গত ২৩ থেকে ৩০ জুন) মোট আট দিনে ৭৩টি দুর্ঘটনা ঘটেছে। এসব ঘটনায় ১১ নারী, ১৫ শিশুসহ নিহত হয় ১২০ জন। তবে এবারের ঈদে যাতায়াত ব্যবস্থাপনা ও আবহাওয়া তুলনামূলক ভালো থাকায় দুর্ঘটনা ও প্রাণহানি কম ঘটেছে বলে জাতীয় কমিটির পর্যবেক্ষণে উল্লেখ করা হয়েছে। গত বছর ঈদুল ফিতরের ছুটিতে আট দিনে সড়ক দুর্ঘটনায় নিহত হয়েছিল ১৩৩ জন।
জাতীয় কমিটির সাধারণ সম্পাদক আশীষ কুমার দে বলেন, বিগত বছরের তুলনায় সরকারি পদক্ষেপ ভালো থাকায় এবার দুর্ঘটনা ও প্রাণহানি কম ঘটেছে। তবে অনেক ক্ষেত্রে আইন অমান্য করে ট্রাক-বাসের ছাদে যাত্রী বহন করা এবং চালকদের অসতর্কতার কারণে কিছু মানুষের মৃত্যু হয়েছে।
