
খুলনায় রূপালী ব্যাংকের সাবেক কর্মকর্তা ও একজন ব্যবসায়ীর বিরুদ্ধে ৪ কোটি ৭৫ লাখ টাকা আত্মসাতের অভিযোগে মামলা করেছে দুর্নীতি দমন কমিশন (দুদক) খুলনা কার্যালয়।
ওই দুজন হলেন খুলনার বায়োনিক সি ফুড এক্সপোর্টস লিমিটেড ও গরিব নেওয়াজ ক্লিনিকের মালিক এম এ সাত্তার এবং রূপালী ব্যাংক খুলনা শাখার সাবেক উপমহাব্যবস্থাপক মো. আবদুর রহমান।
আজ মঙ্গলবার বিকেলে খুলনার রূপসা থানায় মামলাটি করেন দুদক খুলনা কার্যালয়ের উপসহকারী পরিচালক মো. মোশারফ হোসেন।
দুদকের মামলায় বলা হয়েছে, এম এ সাত্তার তাঁর বায়োনিক সি ফুড এক্সপোর্টস লিমিটেডে বিভিন্ন প্রজাতির মাছ কেনার জন্য ৬ কোটি ৭৯ লাখ ২৬ হাজার টাকা বিনিয়োগ করেছিলেন। যার ৭০ শতাংশ অর্থাৎ ৪ কোটি ৭৫ লাখ ৪৮ হাজার টাকা ছিল রূপালী ব্যাংক খুলনা শাখা থেকে ঋণ নেওয়া। বাকি ৩০ শতাংশ টাকা তিনি নিজে বিনিয়োগ করেছিলেন। ব্যাংক থেকে তিনি ওই টাকা ঋণ নিয়েছিলেন ২০০৯ সালের নভেম্বর মাসে। ঋণে কিছু শর্ত উল্লেখ করা হয়েছিল। কিন্তু ওই শর্তগুলোর কোনোটিই মানেননি কোম্পানির ব্যবস্থাপনা পরিচালক এম এ সাত্তার। পরবর্তী সময়ে তাঁর মাছের গুদামে গিয়ে দেখা যায় কোনো মাছ নেই।
মো. মোশারফ হোসেন বলেন, ‘আমাদের অনুসন্ধানে মনে হয়েছে, ওই টাকা ব্যাংকের সাবেক উপমহাব্যবস্থাপক মো. আবদুর রহমানের যোগসাজশে আত্মসাৎ করেছেন এম এ সাত্তার। এ কারণে ওই দুজনের বিরুদ্ধে মামলা করা হয়েছে।’
রূপসা থানার ভারপ্রাপ্ত কর্মকর্তা (ওসি) রফিকুল ইসলাম বলেন, বিকেল চারটার দিকে থানায় মামলাটি হয়েছে। এ মামলার তদন্ত করবে দুদক।
