
মার্কিন বিশেষজ্ঞ সহায়তা দেশের অস্তিত্বকে বিপর্যয়ের দিকে ঠেলে দেবে। দেশে সাম্প্রদায়িক শক্তি ও সাম্রাজ্যবাদের মতো দ্বিমুখী বিপদ বেড়ে যাবে। বাংলাদেশ সরকার সন্ত্রাস ও সহিংসতা প্রতিরোধ করতে যুক্তরাষ্ট্রের দেওয়া বিশেষজ্ঞ সহায়তা প্রস্তাব গ্রহণ করায় গতকাল সোমবার বাংলাদেশের কমিউনিস্ট পার্টির (সিপিবি) সভাপতি মুজাহিদুল ইসলাম সেলিম, সাধারণ সম্পাদক সৈয়দ আবু জাফর আহমেদ ও বাংলাদেশ সমাজতান্ত্রিক দলের (বাসদ) সাধারণ সম্পাদক খালেকুজ্জামান এক যৌথ বিবৃতিতে প্রতিবাদ জানিয়ে এ কথা বলেছেন। বিবৃতিতে সিপিবি ও বাসদ নেতারা জানিয়েছেন, যুক্তরাষ্ট্রের মধ্য ও দক্ষিণ এশিয়াবিষয়ক সহকারী পররাষ্ট্রমন্ত্রী নিশা দেশাই বিসওয়াল সরকারের বিভিন্ন পর্যায়ে আলোচনা করেছেন। আলোচনার ফলাফল হিসেবে উভয় পক্ষ থেকে বলা হয়েছে যে, সন্ত্রাস ও সহিংসতা দমনে মার্কিন বিশেষজ্ঞ সহায়তা প্রদানের প্রস্তাব বাংলাদেশ গ্রহণ করেছে। এই সিদ্ধান্তে বিস্ময় ও তীব্র ক্ষোভ প্রকাশ করেছেন দুই দলের নেতারা। বিবৃতিতে নেতারা আরও বলেন, দেশে উগ্র সাম্প্রদায়িক গোষ্ঠীর সন্ত্রাস বৃদ্ধি পেয়ে ভয়ানক পরিস্থিতির সৃষ্টি হয়েছে। এ কথা সবাই জানে, তালেবান, আল-কায়েদা, আইএস—এ ধরনের প্রতিটি শক্তিই মার্কিন সাম্রাজ্যবাদের মদদেই গড়ে উঠেছে। সেই মদদদাতা শক্তির সহায়তা নিয়ে সন্ত্রাস ও সহিংসতা দমন করা যাবে, এ কথা মোটেও বিশ্বাসযোগ্য নয়। বিজ্ঞপ্তি।
