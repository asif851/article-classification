
চট্টগ্রামের সন্দ্বীপে পুকুরে ডুবে দুই শিশু মারা গেছে। গতকাল শুক্রবার বাউরিয়া ইউনিয়নের মধ্য পূর্ব বাউরিয়া এলাকায় এই ঘটনা ঘটে।শিশু দুটি হলো মধ্য পূর্ব বাউরিয়া এলাকার ইদ্রিস সারেং বাড়ির নিজাম উদ্দিনের ছেলে মো. জিহাদ (৫) ও একই বাড়ির আবদুল হান্নানের ছেলে আমির হামজা (৪)।সন্দ্বীপ থানার উপপরিদর্শক (এসআই) সাধন চন্দ্র নাথ বলেন, গতকাল দুপুরে এলাকার পুকুরে একটি শিশুকে ভাসতে দেখা যায়। পরে স্থানীয় লোকজন পুকুরে নেমে তাকে উদ্ধার করে। এ সময় জানা যায় আরেকটি শিশুকে খুঁজে পাওয়া যাচ্ছে না। পরে পুকুরে খোঁজাখুঁজি করে আরেক শিশুকে উদ্ধার করা হয়। এসআই বলেন, শিশু দুটিকে সন্দ্বীপ উপজেলা স্বাস্থ্য কমপ্লেক্সে নিয়ে গেলে চিকিৎসক তাদের মৃত ঘোষণা করেন।এসআই সাধন চন্দ্র নাথ বলেন, পা ধুতে গিয়ে শিশু দুটি পুকুরে পড়ে যেতে পারে বলে ধারণা করা হচ্ছে। পুলিশ জানায়, শিশু দুটির অভিভাবকেরা এ ব্যাপারে মামলা করতে আগ্রহী নন।
