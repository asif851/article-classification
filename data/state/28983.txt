
ঢাকার অদূরে আশুলিয়ায় র‍্যাবের অভিযানে নিহত নাজমুল হক ওরফে আবদুর রহমান ওরফে বাবুর স্ত্রী শাহনাজ আক্তার ওরফে রুমির দশ দিনের রিমান্ড মঞ্জুর করেছেন আদালত। আজ সোমবার ঢাকার মুখ্য বিচারিক হাকিম (সিজিএম) আদালতের জ্যেষ্ঠ হাকিম মো. শাহীনুর রহমান এই আদেশ দেন।
আশুলিয়া থানায় করা পৃথক দুটি মামলায় পুলিশের পক্ষ থেকে এই আসামিকে দশ দিন করে বিশ দিন রিমান্ডে নেওয়ার আবেদন করা হয়। রিমান্ড আবেদন করেন মামলার তদন্ত কর্মকর্তা আশুলিয়া থানার উপপরিদর্শক (এসআই) মোরশেদ মোল্লা। আসামি শাহনাজকে আদালতে হাজির করা হয়।
রিমান্ড আবেদনে বলা হয়, পলাতক জঙ্গিদের খুঁজে বের করা এবং অস্ত্রের উৎস সন্ধানে আসামিকে রিমান্ডে নিয়ে জিজ্ঞাসাবাদ করা জরুরি।
সিজিএম আদালতের সরকারি কৌঁসুলি আনোয়ারুল কবির প্রথম আলোকে বলেন, সন্ত্রাস বিরোধী আইন এবং অস্ত্র আইনে করা পৃথক দুটি মামলায় আসামি শাহনাজকে দশ দিন করে বিশ দিন রিমান্ডে নেওয়ার আবেদন করা হয়। শুনানি শেষে আদালত দুই মামলায় পাঁচ দিন করে দশ দিন রিমান্ডে নেওয়ার আদেশ দেন।
গত ৮ অক্টোবর ঢাকার আশুলিয়ায় র‍্যাবের অভিযানে ছাদ থেকে লাফিয়ে পালাতে গিয়ে আহত হয়ে পরে হাসপাতালে মারা যান নাজমুল। তাঁকে নিষিদ্ধঘোষিত সংগঠন জেএমবির মূল অর্থদাতা বলে দাবি করে র‍্যাব। নাজমুলের স্ত্রী শাহনাজকে আসামি করে র‍্যাব-৪-এর উপপরিচালক হুমায়ুন কবির আশুলিয়া থানায় অস্ত্র, বিস্ফোরক ও সন্ত্রাস দমন আইনে দুটি মামলা করেন। ওই অভিযানের সময় নাজমুল-শাহনাজ দম্পতির তিন সন্তানকেও আটক করা হয়।
মামলার তদন্ত কর্মকর্তা মোরশেদ মোল্লা প্রথম আলোকে বলেন, আসামি শাহনাজের এক সন্তানকে সেফ হোমে রাখা হয়েছে। অন্য দুজন শাহনাজের সঙ্গেই আছে।
আরও পড়ুন:আশুলিয়ায় র‍্যাবের অভিযান, পাঁচ তলা থেকে লাফিয়ে নিহত ১
