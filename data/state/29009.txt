
স্বরাষ্ট্রমন্ত্রী আসাদুজ্জামান খান কামাল বলেছেন, ‘দেশে কোনো আল-কায়দা এবং আইএসের অস্তিত্ব নেই। তবে দেশে তৈরি কিছু সন্ত্রাসী বাহিনী রয়েছে। ইতিমধ্যে আমাদের নিরাপত্তা বাহিনী যথার্থভাবে তাদের মোকাবিলা করতে সক্ষম হয়েছে।’
আজ শনিবার দুপুরে জেলার চরফ্যাশন উপজেলায় সরকারি কলেজে সুধী সমাবেশ ও সাংস্কৃতিক অনুষ্ঠানে প্রধান অতিথির বক্তব্যে স্বরাষ্ট্রমন্ত্রী এ কথা বলেন। অনুষ্ঠানে বিশেষ অতিথি ছিলেন পরিবেশ ও বন মন্ত্রণালয়ের উপমন্ত্রী আবদুল্লাহ আল ইসলাম।
দেশের মানুষ জঙ্গিবাদ পছন্দ করে না উল্লেখ করে স্বরাষ্ট্রমন্ত্রী বলেন, তারা ধার্মিক, কিন্তু ধর্মান্ধ নয়। দেশবাসী সন্ত্রাসীদের প্রতিহত করেছে। পৃথিবীর অন্যান্য দেশের চেয়ে বাংলাদেশ অনেক নিরাপদ।
দেশের উন্নয়ন সম্পর্কে মন্ত্রী বলেন, দেশে বর্তমানে বিভিন্ন কাজে নিয়োজিত কয়েক লাখ বিদেশি রয়েছেন। এটাই প্রমাণ করে দেশ এগিয়ে চলছে। দেশে এখন আর হতদরিদ্র নেই। প্রধানমন্ত্রী শেখ হাসিনার নেতৃত্বে দেশ যেভাবে দারিদ্র্যমুক্ত হচ্ছে, তা এক বিস্ময়।
এ সময় শিক্ষার্থীদের উদ্দেশে আসাদুজ্জামান খান বলেন, মাদক থেকে সবাইকে দূরে থাকতে হবে। মাদক মানুষের উজ্জ্বল সম্ভাবনা ও একটি দেশকে শেষ করে দেয়। জঙ্গি ও মাদকমুক্ত শিক্ষাঙ্গন গড়ে তোলার জন্য শিক্ষার্থীদের আহ্বান জানান মন্ত্রী।
কলেজের অধ্যক্ষ কায়সার আহমেদ দুলালের সভাপতিত্ব আরও বক্তব্য দেন বরিশাল রেঞ্জ ডিআইজি শেখ মো. মারুফ হাসান, জেলা প্রশাসক মো. সেলিমউদ্দিন, পুলিশ সুপার মো. মোকতার হোসেন, উপজেলা চেয়ারম্যান জয়নাল আবেদিন আখন, পৌর মেয়র বাদল কৃষ্ণ দেবনাথ।
এর আগে স্বরাষ্ট্রমন্ত্রী চরফ্যাশন সরকারি কলেজের চারতলাবিশিষ্ট নবনির্মিত অধ্যক্ষÿনজরুল ইসলাম একাডেমিক ভবনের উদ্বোধন করেন। পরে উপজেলার দুর্গম এলাকা ঢালচর ও চর কুকরি মুকরিতে পুলিশের দুটি তদন্ত কেন্দ্রের উদ্বোধন করেন।
