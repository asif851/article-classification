
২০ এপ্রিল ২০১৫, প্রথম আলোর আয়োজনে ‘আমি যদি মেয়র হই’ শীর্ষক গোলটেবিল বৈঠক অনুষ্ঠিত হয়। অনুষ্ঠানে উপস্থিত আলোচকদের বক্তব্য সংক্ষিপ্ত আকারে এই ক্রোড়পত্রে প্রকাশিত হলো
আলোচনা মতিউর রহমান: সবাইকে ধন্যবাদ ও কৃতজ্ঞতা। আমাদের সঙ্গে মেয়র পদপ্রার্থীরা ছাড়াও তিনজন বিশেষজ্ঞ আছেন। আমরা জানি, আমাদের প্রার্থীরা খুবই ব্যস্ত। প্রতিটি মিনিট তাঁদের জন্য খুবই গুরুত্বপূর্ণ। তার পরও আমরা আমন্ত্রণ জানিয়েছি সংক্ষিপ্ত সময়ের জন্য। বলতে চাই যে আমরা সুন্দর ও সুষ্ঠু নির্বাচন চাই। নির্বাচন হোক, এটা সবার প্রত্যাশা। নির্বাচনে যাতে সবাই অংশ নিতে পারেন—এটাও চাই।ঢাকাবাসীর কাছে আবেদন থাকবে, সবাই যেন ভোট দিতে যান। একই সঙ্গে প্রথম আলোর পক্ষ থেকে প্রার্থীদের বলতে চাই, আপনাদের প্রচারে আমাদের সর্বাত্মক সহায়তা থাকবে। যাঁরা নির্বাচিত হবেন, তাঁদের সব ভালো কাজে সমর্থন দেব। একই সঙ্গে যেকোনো ভুল–ভ্রান্তি–ত্রুটির জন্য আমরা প্রশ্ন তুলব, তর্ক করব, বিতর্ক করব। আপনাদের সবাইকে আবারও ধন্যবাদ। আলোচনা শুরু করবেন অধ্যাপক নজরুল ইসলাম।
নজরুল ইসলামআজকে যঁারা মেয়র পদপ্রার্থী, তাঁদের মূল পরিচয় তাঁদের বয়স যা–ই হোক, তাঁরা সবাই তরুণ। সেই সঙ্গে তাঁরা অত্যন্ত আগ্রহী ও উৎসাহী। তাঁদের মধ্যে আন্তরিকতা ও অঙ্গীকার—দুটোই আছে। বাংলাদেশের নির্বাচনী ইতিহাসে যা একটি নতুন ধারা তৈরি করছে বলে মনে করি। ঢাকা উত্তর ও ঢাকা দক্ষিণ মিলিয়ে জনসংখ্যা প্রায় ৮০ লাখ এবং ভোটার সংখ্যা ৪০ লাখের কাছাকাছি। নগর বিশ্লেষক হিসেবে আমরা বলি, সরকারি হিসাবে বৃহত্তর ঢাকার লোকসংখ্যা পৌনে দুই কোটির কাছাকাছি। এটি বিশ্বের নবম জনবহুল শহর। নারায়ণগঞ্জ থেকে গাজীপুরের কালিয়াকৈর পর্যন্ত এই শহর।এখানে প্রতিবছর পাঁচ লাখ নতুন লোক যোগ হয়, অর্থাৎ যাঁরা বাইরে থেকে এসেছেন। তাই এই শহরের প্রাকৃতিক, পরিবেশগত ও অর্থনৈতিক বাস্তবতা আশা করি মেয়র প্রার্থীরা অনুধাবন করেছেন। অর্থনৈতিক বাস্তবতা হলো, দেশের ৩০ শতাংশ জিডিপি এই ঢাকা থেকে আসে। সামাজিক বাস্তবতা হলো এই শহরে বিশাল জনগোষ্ঠী দরিদ্র, যারা বস্তিতে থাকে। আর রাজনৈতিক বাস্তবতা হলো, এই শহরের গণতান্ত্রিক প্রক্রিয়া এই নির্বাচনের মাধ্যমে পরিচিতি পাচ্ছে। আমরা আমাদের মেয়র পদপ্রার্থীদের কথা জানি। কিছু কিছু ইশতেহারে শুনেছি। একটি সুন্দর, সুষ্ঠু, সতেজ, সচল ও মানবিক শহর, আলোকিত শহর তাঁদের কাছে আমরা পাব বলে তাঁরা বলছেন। আমরা সেটা আশা করছি। আজকে আমরা শুনব এই শহর সম্পর্কে তাঁদের ধারণা কী এবং কোন অবস্থায় আমাদের তাঁরা নিয়ে যেতে চান।
আবদুল্লাহ আল ক্বাফীআমরা ৭১ দফা নির্বাচনী অঙ্গীকার দিয়েছি। সেটার সারসংক্ষেপ আপনাদের সামনে তুলে ধরব। আমাদের প্রিয় শহর বহুবিধ সমস্যায় জর্জরিত। এ শহরে রয়েছে দুর্নীতি, ভেজাল, দখলদারত্ব ও লুটপাটের সমস্যা। এসবের বিরুদ্ধে আমরা কার্যকর প্রতিরোধ চাই। আমরা চাই স্বচ্ছ ও জবাবদিহিসম্পন্ন নগর প্রশাসন ও নগর নেতৃত্ব। আমরা দরিদ্র বস্তিবাসী ও শ্রমজীবীদের জন্য চাই উপযুক্ত নাগরিক সেবার সুবিধা। নারী-শিশু-যুবকেরা চায় একটি নিরাপদ নগর। মধ্যবিত্তরা চান সম্মানজনক জীবনযাপন করতে। উৎপাদনশীল পঁুজিপতিরা চান চাঁদাবাজ-মাস্তানমুক্ত ব্যবসায়ের পরিবেশ। সর্বোপরি নগরের সব শ্রেণি-পেশার মানুষ অর্থাৎ আমরা সবাই চাই একটি সবুজ, পরিবেশবান্ধব ও যানজটমুক্ত ঢাকা। কিন্তু আমাদের এই স্বপ্নের ঢাকা পাব কীভাবে? এত চাওয়া কীভাবে অর্জন করা যাবে? এসব চাওয়া পূরণের লক্ষ্যে অনেক ভেবেচিন্তে অমরা নির্বাচনী অঙ্গীকারে সুনির্দিষ্ট ৭১ দফা প্রস্তাব তুলে ধরেছি। প্রশ্ন আসতে পারে, ৭১ কেন? ৭১ আমাদের জন্য গুরুত্বপূর্ণ একটি সংখ্যা। ৭১ হচ্ছে মুক্তিযুদ্ধ ও স্বাধীনতার সংখ্যা। ৭১ তারুণ্যের বহিঃপ্রকাশ। আমাদের শহর বাসযোগ্য ও মানবিক করার জন্য তারুণ্যের পুনরুত্থান, পুনর্জাগরণ চাই। সেই কারণেই আমাদের ৭১ দফা অঙ্গীকারনামা আপনাদের সামনে হাজির করেছি। আমাদের এই অঙ্গীকার পাঠ করলে বুঝতে পারবেন, প্রতিটি প্রতিশ্রুতি সুনির্দিষ্ট এবং এগুলো ফাঁকা বুলি নয়।আমাকে ভোট দিয়ে নির্বাচিত করলে এই প্রতিশ্রুতিগুলো বাস্তবায়নের জন্য সর্বোচ্চ শ্রম ও মেধা বিনিয়োগ করব। কাঙ্ক্ষিত ঢাকা নগরের জন্য আপনারা আকুল হলে আমাকে ভোট দিতেই হবে। একটি আদর্শ নীতি ও কর্মসূচির পক্ষে আপনাদের দাঁড়াতেই হবে।নির্বাচনে হার-জিত থাকেই। তবে নির্বাচনের সর্বোচ্চ প্রকাশ হচ্ছে আপনাদের মূল্যবান ভোট। সেই ভোটের মাধ্যমে একটি নীতিনিষ্ঠ অবস্থান গ্রহণই হচ্ছে নির্বাচনের প্রকৃত গণতান্ত্রিক মর্মবস্তু। আসন্ন নির্বাচনে আপনাদের কাছে সেটাই দাবি ও প্রার্থনা।মানবিক ঢাকাকে কীভাবে সংজ্ঞায়িত করব? আমাদের শহরে সবার জন্য আবাসন, নিরাপদ পানি, মানসম্মত শিক্ষা, নারীর জন্য নিরাপদ শহর, পরিচ্ছন্ন সবুজ শহর—এটাই হচ্ছে বাসযোগ্য মানবিক ঢাকা।আপনারা দেখেছেন, গত পয়লা বৈশাখে ঢাকা বিশ্ববিদ্যালয়ে ন্যক্কারজনক ঘটনা ঘটেছে। আমাদের বোনদের, নারীদের নির্যাতন করা হয়েছে। বাংলাদেশ ছাত্র ইউনিয়নের ঢাকা বিশ্ববিদ্যালয় শাখার সভাপতি লিটন নন্দী, ঢাকা মহানগরের সাধারণ সম্পাদক সুমন সেনগুপ্ত, রমনা থানার সাধারণ সম্পাদক অমিত দে—তাঁরা কীভাবে নিজের জীবন বাজি রেখে নারীদের নিরাপদ রাখতে চেয়েছেন, নারীদের মর্যাদা রক্ষা করতে চেয়েছেন তা আপনারা দেখেছেন।আমরা ১৯৯৪ সাল থেকে ‘অচল ঢাকা সচল করো’ এই আন্দোলনের মধ্যে আছি। সেটা ক্রমান্বয়ে এখন ‘সবার জন্য বাসযোগ্য ঢাকা’ আন্দোলনে রূপান্তরিত হয়েছে। যদি আপনারা আমাকে হাতি মার্কায় ভোট দেন, তাহলে সবার জন্য একটি বাসযোগ্য মানবিক ঢাকা গড়ে তুলতে পারব।নির্বাচিত হলে সততার সঙ্গে চলব। আমার সম্পদ বিবরণী সর্বসাধারণের কাছে প্রকাশ করব। সবচেয়ে বড় কথা, আমি বিলাসবহুল মেয়র ভবনে যাব না, এখন যে বাসায় থাকি, সেখানেই থাকব। আমি মেয়র নির্বাচিত হলে একজন ন্যায়পাল নিয়োগ দেব, যিনি স্বচ্ছতার ভিত্তিতে সব কার্যক্রম পরিচালনা করবেন।
সাঈদ খোকনসবকিছু ইতিবাচকভাবে দেখতে চাই। ভালোবাসা ও মায়া-মমতার বন্ধনে এই শহরের মানুষ বেড়ে ওঠে। এখানে মানুষের প্রতি মানুষের রয়েছে অপরিসীম শ্রদ্ধা ও ভালোবাসা।পৃথিবীর আর কোথাও এত শ্রদ্ধা, আবেগ, ভালোবাসা, মায়া-মমতা নেই। এখানকার সামাজিক রীতিনীতি ও রাজনৈতিক ঐতিহ্য পৃথিবীর অন্য কোনো রাজধানীতে নেই। বঙ্গবন্ধু শেখ মুজিবুর রহমান স্বাধীনতার ঘোষণা করেছেন এই শহর থেকেই। পরাজিত শত্রুরা এই শহরেই আত্মসমর্পণ করেছে। আমরা ঈদের জামাত শেষে সবাই কোলাকুলি করি। পয়লা বৈশাখসহ বিভিন্ন উৎসবকে একসঙ্গে বর্ণিল করে তুলি। একসঙ্গে ভাষাশহীদদের স্মরণে প্রভাতফেরি করি।পৃথিবীর অনেক শহরে হয়তো নাগরিক সুযোগ-সুবিধা বেশি। কিন্তু এমন শ্রদ্ধা, ভালোবাসা, আবেগ, ঐতিহ্যের শহর আর কোথাও আছে কি না, জানা নেই। তাই ঢাকার একটা আলাদা নিজস্বতা রয়েছে। ঢাকা শহরের সমস্যা সীমাহীন। এসব সমস্যার সমাধানও আছে। একটি গণতান্ত্রিক সমাজে দলমত থাকবে, এটা খুবই স্বাভাবিক। কিন্তু ঢাকার সমস্যা নিরসনে সবাইকে নিয়ে কাজ করব। এখানে কোনো দলমত থাকবে না। সবাই সম্মিলিতভাবে কাজ করলে ঢাকা হবে একটি নান্দনিক শহর।আমার বাবা ঢাকা সিটি করপোরেশনের প্রথম নির্বাচিত মেয়র ছিলেন। তাঁর কাছ থেকে অনেক কিছু শিখেছি। তিনি সবাইকে নিয়ে কাজ করতেন। সিটি করপোরেশনকে কখনো দলীয় কার্যালয় হিসেবে ব্যবহার করেননি। আমিও চাই নগর ভবন হবে নাগরিক সেবার জন্য। একে কেউ ব্যক্তিগত কাজে ব্যবহার করতে পারবেন না। আমি যদি মেয়র হই, প্রথম বছরের কাজ হবে ঢাকাকে একটি বাসযোগ্য শহর হিসেবে গড়ে তোলা; নগরের সাধারণ নাগরিক, বিবেকবান মানুষ, শিক্ষক, সাংবাদিক—সবাইকে নিয়ে একটি ঢাকা সংলাপ করা।দ্বিতীয় বছর থেকে শেষ পর্যন্ত কাজ হবে ঢাকা সিটি করপোরেশনকে একটি আন্তর্জাতিক মানের শহর হিসেবে গড়ে তোলার জন্য যা যা করা দরকার, তার সবকিছু করার চেষ্টা করে যাওয়া।
তোফায়েল আহমেদ সুনির্দিষ্ট কোনো ইস্যু নিয়ে বলব না। এতটুকু বলতে চাই, সমকালীন বিশ্বে নগরের বিস্তৃতির ব্যাপকতা একটি গুরুত্বপূর্ণ বাস্তবতা। নগরায়ণ মানেই সমাজের বিভিন্নমুখী রূপান্তর। এই রূপান্তরের মধ্য দিয়েই আসে নতুন সমাজ, নতুন সভ্যতা ও নতুন জীবনপ্রণালি। চলে আধুনিকতা ও বিশ্বজনীনতার অবগাহন। ঐতিহ্যগত শিল্প ও সংস্কৃতির সঙ্গে ঘটে বিজ্ঞান ও প্রযুক্তির মেলবন্ধন। কিন্তু বাংলাদেশের নগরায়ণ, নগর শাসন ও নগর সরকারের আধুনিকতার পরিবর্তে একধরনের আদিমতার বিকাশ ঘটেছে। এসব সামনে রেখে দেশের দুটি প্রধান নগরের তিনটি সিটি করপোরেশনের নির্বাচন হতে যাচ্ছে। এটি যে অত্যন্ত গুরুত্বপূর্ণ তা মানুষের আগ্রহ দেখেই বোঝা যাচ্ছে। নির্বাচন নিয়ে আগ্রহ ও আশঙ্কা—দুটোই আছে। ২৮ তারিখ নির্বাচন হবে। তিনজন এতে নির্বাচিত হবেন। এই নির্বাচনকে কেন্দ্র করে যেসব কর্মসূচি প্রার্থীরা দিয়েছেন, আশা করি সেগুলো হারিয়ে যাবে না। এর মধ্যে অনেক ভালো উপাদান আছে, অনেক ইতিবাচক দিক আছে। যাঁরাই নির্বাচিত হবেন, তাঁরা সবার কর্মসূচিগুলো ভালোভাবে দেখে এগুলোকে বাস্তবায়ন করার চেষ্টা করবেন বলে আমার বিশ্বাস। দেশের পুরো স্থানীয় সরকারব্যবস্থাটাই ত্রুটিপূর্ণ ও স্থবির হয়ে আছে। আমরা ঢাকা শহরে আছি, এটাকে দেখছি একভাবে। কিন্তু ঢাকা ও চট্টগ্রামের যেসব সমস্যা, তা পুরো দেশের সমস্যার সঙ্গেই যুক্ত। তাই ঢাকার সমস্যাকে বাংলাদেশের সমস্যা থেকে আলাদা করার সুযোগ নেই। এই শহরের সমস্যার দুটি রূপ হচ্ছে, একদিকে জাতীয় সমস্যার কেন্দ্রীভূত রূপ এবং অন্যটি সম্প্রসারিত রূপ। সুতরাং ঢাকার সব সমস্যা একজন মেয়র সমাধান করতে পারবেন, তা আমি বিশ্বাস করতে পারছি না। আরেকটা ব্যাপার হলো, আমাদের এখন মেয়রকেন্দ্রিক আলোচনা, মেয়রকেন্দ্রিক কর্মসূচি ও মেয়রকেন্দ্রিক প্রচারণা চলছে। কিন্তু যে কথাটা আমি বারবার বলার চেষ্টা করছি, এই করপোরেশনগুলোতে শুধু মেয়র নন, কাউন্সিলরাও আছেন। সুতরাং, আমি মেয়র প্রার্থীদের বলছি, পুরো কাউন্সিল ব্যবস্থা নিয়ে আপনাদের সিদ্ধান্ত নিতে হবে। না হলে
