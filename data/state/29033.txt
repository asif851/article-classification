
রাজধানীর পল্টন থানায় করা নাশকতার মামলায় বিএনপির যুগ্ম মহাসচিব সৈয়দ মোয়াজ্জেম হোসেন আলালসহ ৫১ জনকে কারাগারে পাঠিয়েছেন আদালত। একই সঙ্গে তাঁদের জামিনের আবেদন নাকচ করে দেন আদালত।
তবে এ মামলায় গ্রেপ্তার আরও আটজনকে এক দিনের রিমান্ডে নেওয়ার আদেশ দিয়েছেন আদালত। সংশ্লিষ্ট সাধারণ নিবন্ধন শাখার কর্মকর্তা মো. জালাল এ তথ্য নিশ্চিত করেন।
রোববার পল্টন থানার পুলিশ ৫৯ জন আসামিকে আদালতে হাজির করেন। এর মধ্যে ১০ জনকে রিমান্ডে নেওয়ার আবেদন করে পুলিশ। বাকিদের তদন্ত শেষ না হওয়া পর্যন্ত কারাগারে আটক রাখার আবেদন করা হয়। শুনানি শেষে আটজনকে এক দিন করে রিমান্ডে নেওয়ার আদেশ দেন আদালত। আর মোয়াজ্জেম হোসেনসহ ৫১ জনকে কারাগারে পাঠানোর আদেশ দেন ঢাকা মহানগর হাকিম সাদবীর ইয়াসির আহসান চৌধুরী।
গতকাল শনিবার দুপুরে রাজধানীর নয়াপল্টনে কালো পতাকা প্রদর্শন কর্মসূচি থেকে মোয়াজ্জেম হোসেনসহ ৫৯ জনকে গ্রেপ্তার করে পুলিশ। বিএনপি চেয়ারপারসন খালেদা জিয়ার মুক্তি ও ২২ ফেব্রুয়ারি সমাবেশের অনুমতি না পাওয়া এ কর্মসূচির ডাক দিয়েছিল দলটি। পরে পুলিশি বাধায় তা পণ্ড হয়ে যায়।
