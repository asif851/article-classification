
টানা বর্ষণ ও জলাবদ্ধতায় বরিশাল শহরের ২৮৭ কিলোমিটার রাস্তার ব্যাপক ক্ষতি হয়েছে। এসব রাস্তা সংস্কারে ৪১৩ কোটি টাকা প্রয়োজন। মন্ত্রণালয়ে ৪০০ কোটি টাকা থোক বরাদ্দ চাওয়া হয়েছে।
গতকাল মঙ্গলবার দুপুর ১২টায় নগর ভবনে সংবাদ সম্মেলন করে এসব তথ্য জানান সিটি করপোরেশনের মেয়র আহসান হাবিব কামাল।
লিখিত বক্তব্যে উল্লেখ করা হয়, ২০ ও ২১ আগস্টের প্রবল বর্ষণের ফলে সিটি করপোরেশনের প্রায় ২৪৬ কিলোমিটার বিটুমিনাস কার্পেটিং রাস্তা এবং নদীর তীরবর্তী ও বর্ধিত এলাকায় প্রায় ৪১ কিলোমিটার মাটির রাস্তার ব্যাপক ক্ষতি হয়েছে। ক্ষতিগ্রস্ত এসব রাস্তা সংস্কার করতে প্রায় ৪১৩ কোটি টাকার প্রয়োজন। সিটি করপোরেশনের রাজস্ব তহবিলের মাধ্যমে এসব রাস্তা সংস্কার করা সম্ভব নয়। তাই জনস্বার্থে ক্ষতিগ্রস্ত রাস্তা সংস্কার ও পুনর্নির্মাণের জন্য স্থানীয় সরকার মন্ত্রণালয়ে ৪০০ কোটি টাকার বিশেষ বরাদ্দ চেয়ে আবেদন করা হয়েছে। বরাদ্দ পাওয়া গেলে জরুরি ভিত্তিতে ক্ষতিগ্রস্ত রাস্তাগুলো সংস্কারে উদ্যোগ নেওয়া হবে। তবে সদর রোড, বাংলাবাজারসহ কয়েকটি রাস্তা সংস্কারে আগেই দরপত্র আহ্বান করা হয়েছে। বৃষ্টি কমলে ওই কাজ শুরু করা হবে।
