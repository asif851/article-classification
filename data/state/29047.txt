
এসএসসি পরীক্ষার প্রথম দিন গতকাল শুক্রবারই চাঁদপুরের মতলব উত্তর উপজেলার সুজাতপুর নেছারিয়া উচ্চবিদ্যালয় কেন্দ্রে অনিয়মের অভিযোগ পাওয়া গেছে। পরিদর্শক দল কেন্দ্র সচিবের কাছে এ অভিযোগ করে।নাম প্রকাশে অনিচ্ছুক পরিদর্শক দলের এক সদস্য বলেন, ওই বিদ্যালয়ের দ্বিতীয় তলার একটি কক্ষ শিক্ষাপ্রতিষ্ঠানটির ছাত্ররা হোস্টেল হিসেবে ব্যবহার করে। ওই কক্ষলাগোয়া দুটি কক্ষে পরীক্ষা হচ্ছে। পরীক্ষা শুরু হওয়ার পরও কয়েকজন পরীক্ষার্থীকে হোস্টেল হিসেবে ব্যবহার হওয়া কক্ষটিতে প্রবেশ করতে দেখা যায়। বিষয়টি তাৎক্ষণিকভাবে পরিদর্শক দলের সদস্য চাঁদপুর সরকারি মহিলা কলেজের উপাধ্যক্ষ মাসুদুর রহমান ও সহকারী অধ্যাপক ইকবাল হোসেন কেন্দ্র সচিব ও বিদ্যালয়ের প্রধান শিক্ষক মো. শাহজালালকে অবহিত করেন। তখন প্রধান শিক্ষক তড়িঘড়ি করে কক্ষটি লাগানোর ব্যবস্থা করেন।খোঁজ নিয়ে জানা গেছে, ওই বিদ্যালয়ে মোট পরীক্ষার্থী ছিল ২৫২ জন। এর মধ্যে ওই বিদ্যালয়েরই পরীক্ষার্থী ছিল ৭৩ জন।কেন্দ্র সচিব মো. শাহজালাল মুঠোফোনে পরিদর্শক দলের অভিযোগ পাওয়ার সত্যতা স্বীকার করে বলেন, ‘পরীক্ষা শুরুর ঘণ্টা পড়লেও তখনো প্রশ্ন দেওয়া হয়নি। এ অবস্থায় দুটি ছেলে ওই কক্ষে নাশতা খেতে ঢুকেছিল। অভিযোগ পেয়েই দরজায় তালা লাগানোসহ কক্ষটিতে থাকা সব বইপত্র নিজ দায়িত্বে নিয়ে আসি।’
