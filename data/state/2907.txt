
রাজশাহী সিটি করপোরেশনের সাবেক মেয়র ও বিএনপির যুগ্ম মহাসচিব মিজানুর রহমান মিনু, বর্তমান মেয়র ও কেন্দ্রীয় কমিটির সদস্য মোসাদ্দেক হোসেন বুলবুলসহ বিএনপির ৩৪জন নেতা-কর্মীকে  কারাগারে পাঠানো হয়েছে।পুলিশের চলন্ত গাড়িতে হাতবোমা ছুড়ে পুলিশ হত্যা ও বিস্ফোরকদ্রব্য বহনের অভিযোগে দায়ের করা দুটি মামলায় তাদের কারাগারে পাঠানোর নির্দেশ দিয়েছেন আদালত। আজ সোমবার অতিরিক্ত মহানগর মুখ্য হাকিম আদালতের বিচারক শেখ মেরিনা সুলতানা তাঁদের জামিন নামঞ্জুর করে এ আদেশ দেন। পরে বেলা সোয়া দুইটার দিকে তাঁদের রাজশাহী কেন্দ্রীয় কারাগারে পাঠানো হয়।গত ২৬ ডিসেম্বর বেলা সাড়ে ১১টার দিকে পুলিশের চলন্ত গাড়িতে বিক্ষোভকারীদের ছোড়া হাতবোমায় কনস্টেবল সিদ্ধার্থ রায়সহ পুলিশের নয় সদস্য গুরুতর আহত হন। সংকটাপন্ন অবস্থায় তাঁকে হেলিকপ্টারে করে ঢাকায় পাঠানো হয়। পরে তিনি ঢাকার সম্মিলিত সামরিক হাসপাতালে মারা যান। বোমায় সিদ্ধার্থর শরীর ঝলসে বাইরে থেকে ফুসফুস দেখা যাচ্ছিল বলে চিকিত্সক জানিয়েছিলেন। প্রত্যক্ষদর্শীরা জানিয়েছিলেন, ওই দিন ১৮ দলের বিক্ষোভ মিছিল থেকে পুলিশের চলন্ত গাড়িতে হাতবোমা ছুড়ে মারা হয়।এ মামলায় বিএনপির যুগ্ম মহাসচিব ও সাবেক সিটি মেয়র মিজানুর রহমান, বর্তমান মেয়র ও বিএনপির কেন্দ্রীয় কমিটির সদস্য মোসাদ্দেক হোসেন বুলবুল এবং রাজশাহী মহানগর বিএনপির সাধারণ সম্পাদক শফিকুল হক ওরফে মিলন উচ্চ আদালত থেকে জামিনে ছিলেন। আজ তাঁরা মহানগর মুখ্য হাকিম আদালতে হাজির হয়ে জামিনের আবেদন করলে বিচারক তা নামঞ্জুর করেন। তাঁদের আইনজীবী কামরুল মনির জানান, যাঁদের কারাগারে পাঠানোর নির্দেশ দেওয়া হয়েছে, তাঁরা সবাই বিএনপির নেতা-কর্মী। তাঁরা সবাই উচ্চ আদালত থেকে চার সপ্তাহের জামিনে ছিলেন। তাঁদের মধ্যে মিজানুর রহমান, মোসাদ্দেক হোসেন, শফিকুল হকসহ ১০ জন গত ২০ জানুয়ারি উচ্চ আদালত থেকে জামিন নিয়েছিলেন। তার পরে অন্যেরা নিয়েছিলেন। নিম্ন আদালতে হাজির  হওয়ার শর্তে তাঁদের জামিন দেওয়া হয়েছিল। জামিন নেওয়া মোট ৩৬ জনের মধ্যে আজ ৩৪ জন নিম্ন আদালতে হাজির হয়েছিলেন।নগরের বোয়ালিয়া থানার  উপপরিদর্শক (এসআই) রফিকুল ইসলাম বাদী হয়ে হত্যা ও বিস্ফোরক আইনে মামলা দুটি দায়ের করেন। মামলার এজাহারে ৮৫ জনের নাম উল্লেখ করে মোট ৩৫০ জনকে  আসামি করা হয়।
বিএনপির নেতারা ছাড়াও এ মামলায় মহানগর জামায়াতের সেক্রেটারি ইমাজ উদ্দিন মণ্ডল, মহানগর জামায়াতের সহকারী সেক্রেটারি আ স ম মামুন শাহিন, মাইনুল ইসলাম ও মাহবুব হাসানের নাম রয়েছে। আরও জানতে পড়ুন
