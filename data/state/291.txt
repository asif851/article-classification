
রংপুরের বদরগঞ্জে পুতুল চন্দ্র (৩৮) নামের এক ভ্যানচালকের গলাকাটা লাশ উদ্ধার করেছে পুলিশ। আজ বুধবার দুপুরে উপজেলার রামনাথপুর ইউনিয়নের বানুয়া দোলাপাড়া গ্রামের একটি মাঠ থেকে লাশটি উদ্ধার করা হয়।
গ্রাম পুলিশের সদস্য আনোয়ার হোসেন জানান, বেলা ১১টার দিকে এক গৃহবধূ ওই মাঠে ছাগল বাঁধতে গিয়ে গলাকাটা লাশ পড়ে থাকতে দেখে চিৎকার করেন। পরে এলাকাবাসী বদরগঞ্জ থানা-পুলিশকে খবর দেন। এরপর পুলিশ গিয়ে লাশটি উদ্ধার করে থানায় নিয়ে যায়।
এলাকাবাসী ও বদরগঞ্জ থানা-পুলিশ সূত্রে জানা গেছে, পুতুল চন্দ্রের বাড়ি উপজেলার বিষ্ণুপুর ইউনিয়নের দোয়ানী হাজিপুর গ্রামে। গত বছর পুতুল চন্দ্র একই উপজেলার দামোদরপুর ইউনিয়নের আমরুলবাড়ি আমবাগানপাড়া গ্রামের ধীরেন চন্দ্রের বাক্‌প্রতিবন্ধী মেয়ে শুভদ্রা রায়কে দ্বিতীয় বিয়ে করেন। এটা ছিল তাঁর দ্বিতীয় বিয়ে। শুভদ্রা ১৭ দিন আগে একটি মেয়েসন্তানের জন্ম দেন।
পুতুল চন্দ্রের শ্বশুর ধীরেন চন্দ্র বলেন, ‘মঙ্গলবার সকালে পুতুল স্ত্রী-সন্তানকে দেখার জন্য আমার বাড়িতে আসে। সন্ধ্যা সাতটার দিকে সে আমার ছেলের ব্যাটারিচালিত ভ্যান নিয়ে বেরিয়ে যায়। এরপর রাতে আর বাড়ি ফেরেনি।’ কে বা কারা কেন তাঁকে হত্যা করা হয়েছে—এ বিষয়ে ধীরেন কোনো ধারণা করতে পারছেন না। তবে ভ্যানটি পাওয়া যায়নি।
পুতুলের শ্যালক নৃপেন চন্দ্র বলেন, ‘আমার ভগ্নিপতি আগের স্ত্রীকে তালাক দিয়েছেন। ভ্যানের জন্য তাঁকে কেউ হত্যা করবে—এটা হতে পারে না।’
বদরগঞ্জ থানার উপপরিদর্শক (এসআই) আবদুল হামিদ বলেন, দুর্বৃত্তরা ধারালো অস্ত্র দিয়ে গলা কেটে পুতুলকে হত্যা করেছে। ওই থানার ভারপ্রাপ্ত কর্মকর্তা (ওসি) আখতারুজ্জামান প্রধান বলেন, ‘লাশটি উদ্ধার করা হয়েছে। ঘটনাটি তদন্ত করে দেখা হচ্ছে।’
