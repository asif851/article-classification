
অপহরণের এক দিন পর গতকাল শুক্রবার সকালে লাশ মিলল মুন্সিগঞ্জের লৌহজং উপজেলা যুবলীগের সাংস্কৃতিক সম্পাদক ও ঢাকার ইসলামপুরের কাপড় ব্যবসায়ী মো. রফিকুল ইসলামের (৪০)। দমকল বাহিনীর ডুবুরি দল উপজেলার কাজিরপাগলা গ্রামের চিতাখোলার পাশের একটি বিল থেকে লাশটি উদ্ধার করে। তাঁর দুই হাত-পা বাঁধা ও দুই পায়ের রগ কাটা ছিল। তিন ভাই ও চার বোনের মধ্যে সবার ছোট ছিলেন রফিকুল। তাঁর বাবা মৃত আফজাল হোসেন।বৃহস্পতিবার সকাল আটটার দিকে রফিকুল ঢাকায় ইসলামপুরে ব্যবসাপ্রতিষ্ঠানে যাওয়ার জন্য বাড়ি থেকে বের হওয়ার পর থেকে নিখোঁজ ছিলেন। এ ঘটনায় জিজ্ঞাসাবাদের জন্য চিতাখোলা এলাকা থেকে দুজনকে আটক করেছে পুলিশ। লাশ ময়নাতদন্তের জন্য মুন্সিগঞ্জ জেনারেল হাসপাতালে মর্গে পাঠানো হয়েছে।রফিকুলের ছোট ভাই নজরুল ইসলাম জানান, গতকাল সকাল সাড়ে আটটার দিকে ঢাকা থেকে আসা দমকল বাহিনীর ডুবুরি দল কাজিরপাগলা চিতাখোলা এলাকায় একটি ধনচেখেত থেকে লাশটি উদ্ধার করে।পুলিশ জানায়, রফিকুলের মুখে একটি মাস্ক লাগানো ছিল। দুই হাত-পা বাঁধা ও দুই পায়ের রগ কাটা ছিল। এ ছাড়া তাঁর শরীরের বিভিন্ন স্থানে আঘাতের চিহ্ন পাওয়া গেছে। গলায় শ্বাসরোধের চিহ্ন রয়েছে। পুলিশের ধারণা, অপহরণের পর একই এলাকার চিতাখোলায় পরিত্যক্ত একটি চালকলের ঘরে নিয়ে নির্যাতন করে তাঁকে হত্যা করা হয়। তারপর লাশ নৌকায় তুলে বিলের ওই স্থানে নিয়ে পানিতে ফেলে দেয় অপহরণকারীরা।হত্যাকাণ্ডের কারণ সম্পর্কে পুলিশ জানায়, এলাকায় আধিপত্য বিস্তার ও দলীয় কোন্দলের কারণে তাঁকে হত্যা করা হতে পারে। রফিকুলের পরিবারও এই একই সন্দেহ করছে।
