
বাংলা চলচ্চিত্রের কিংবদন্তি অভিনেতা আনোয়ার হোসেনকে দেখতে রাজধানীর স্কয়ার হাসপাতালে গিয়েছেন প্রধানমন্ত্রী শেখ হাসিনা। আজ বৃহস্পতিবার বিকেলে সেখানে যান তিনি। সেখানে আনোয়ার হোসেনের চিকিত্সার জন্য তাঁর আত্মীয়স্বজনের কাছে ১০ লাখ টাকার চেক হস্তান্তর করেন প্রধানমন্ত্রী। তিনি আনোয়ার হোসেনের চিকিত্সার খোঁজ-খবর নেন। খবর বাসস।
তথ্যমন্ত্রী হাসানুল হক ইনু, প্রধানমন্ত্রীর প্রেস সচিব আবুল কালাম আজাদ এবং চলচ্চিত্র উন্নয়ন করপোরেশনের (এফডিসি) ব্যবস্থাপনা পরিচালক পীযূষ বন্দ্যোপাধ্যায় এ সময় ছিলেন।
প্রধানমন্ত্রী কিংবদন্তি এই শিল্পীর চিকিত্সার ব্যয়ভার বহন করছেন। হাসপাতালে ভর্তি হওয়ার পর চিকিত্সার জন্য তাঁকে পাঁচ লাখ টাকা দিয়েছেন তিনি।
আনোয়ার হোসেন পাঁচ শতাধিক বাংলা সিনেমায় অভিনয় করেন। নবাব সিরাজউদ্দৌলা চলচ্চিত্রে অভিনয়ের জন্য তিনি বাংলা সিনেমার ‘মুকুটহীন সম্রাটে’ পরিণত হন।
 
