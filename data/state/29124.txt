
রাজবাড়ীর গোয়ালন্দ ঘাট থানা-পুলিশের হস্তক্ষেপে দশম শ্রেণির এক স্কুলছাত্রীর বাল্যবিবাহ বন্ধ হয়েছে। ওই স্কুলছাত্রীর বাড়ি গোয়ালন্দ পৌরসভায়।
এলাকাবাসী জানান, গতকাল বৃহস্পতিবার বিকেলে গোয়ালন্দ উপজেলার উজানচর ইউনিয়নের দরাপের ডাঙ্গী গ্রামের মৃত বিল্লাল শেখের ছেলে রমজান আলীর সঙ্গে ওই কিশোরীর বিয়ের প্রস্তুতি চলছিল। এ কথা জানতে পেরে স্থানীয় কয়েকজন ব্যক্তি গোয়ালন্দ ঘাট থানার ভারপ্রাপ্ত কর্মকর্তাকে (ওসি) প্রয়োজনীয় ব্যবস্থা নেওয়ার অনুরোধ জানান। পরে ওসির নির্দেশে থানার উপপরিদর্শক (এসআই) আমিনুল ইসলাম কিশোরীর বাড়িতে গিয়ে বিয়ের আয়োজন দেখতে পান। বরপক্ষ পুলিশ আসার খবর পেয়ে বরকে আর বিয়ে বাড়িতে আসতে দেয়নি।
পুলিশ স্কুলছাত্রীর পরিবার ও বরপক্ষের লোকজনকে বুঝিয়ে এ বিয়ে বন্ধ করতে বলেন। অন্যথায় আইনগত ব্যবস্থা নেওয়া হবে জানান। এতে দুই পক্ষের অভিভাবকেরা এই বাল্যবিবাহ বন্ধ করেন।
ওই কিশোরী সাংবাদিকদের জানান, এ বিয়েতে তার কোনো মত ছিল না। কিন্তু তার বাবা একজন ক্ষুদ্র বই ব্যবসায়ী। পরিবারের চাপে বাধ্য হয়ে তিনি রাজি হয়েছিল। সে পড়াশোনা চালিয়ে যেতে চায়। পড়াশোনা শেষ করে প্রতিষ্ঠিত না হওয়া পর্যন্ত সে বিয়ে করবে না বলেও পরিবারের সবাইকে সাফ জানিয়ে দেয়।
গোয়ালন্দ ঘাট থানার ওসি মির্জা আবুল কালাম আজাদ জানান, বাল্যবিবাহের খবর পেয়ে ওই স্কুলছাত্রীর বাড়িতে পুলিশ পাঠিয়ে বিয়ে বন্ধ করে দেওয়া হয়েছে। একই সঙ্গে মেয়ে ও বরপক্ষের পরিবারের সবাইকে সতর্ক করে দেওয়া হয়েছে। স্কুলছাত্রী যেহেতু পড়াশোনার ব্যাপারে খুব আগ্রহী, তাই তার পড়াশোনা যাতে বন্ধ না হয়, সেদিকেও খেয়াল রাখা হবে।
