
সিরাজগঞ্জের শাহজাদপুর উপজেলায় সাড়ে তিন বছরের এক শিশুর শ্লীলতাহানির দায়ে এক যুবকের ১৫ হাজার টাকা জরিমানা ধার্য করেছেন গ্রাম্য মাতবরেরা। শিশুটির পরিবারের লোকজন এটা মেনে না নিয়ে আজ সোমবার সন্ধ্যায় থানায় একটি লিখিত অভিযোগ করেছেন। 
শিশুটির চাচা অভিযোগ করেন, গত শুক্রবার বিকেলে চর-কাদাই গ্রামের নিজ বাড়ির আঙিনায় খেলা করছিল শিশুটি। এ সময় প্রতিবেশী মনি শেখ (২০) শিশুটিকে কৌশলে তার ঘরে নিয়ে গিয়ে শ্লীলতাহানি করে। শিশুটির চিৎকারে আশপাশের লোকজন ছুটে গিয়ে তাকে উদ্ধার করে। এ ঘটনার পর স্থানীয় গ্রাম্য মাতবরেরা বিষয়টি ধামাচাপা দিতে গতকাল রোববার সন্ধ্যায় সালিস বৈঠক করেন। সালিসে মনিকে ১৫ হাজার টাকা জরিমানা, ২৫ বার জুতাপেটা ও জুতার মালা দিয়ে পুরো গ্রাম ঘোরানোর শাস্তি ঘোষণা করা হয়। এই রায় শিশুটির পরিবার মেনে না নিয়ে প্রতিবাদ জানায়। গ্রামের একজন বাসিন্দা আবদুল রাকিব ওরফে সাদ্দাম বলেন, ওই ঘটনার পর মাতবরেরা বিষয়টি কাউকে না জানানোর জন্য বলেন। বললে গ্রাম থেকে বের করে দেওয়ার হুমকি দেন। সালিসে উপস্থিত মাতবর আজিজুল হক বলেন, মনি সবার সামনে নিজের দোষ স্বীকার করায় এই রায় দেওয়া হয়েছে। সালিসে মাতবরদের মতামতের ভিত্তিতেই এই রায় দেওয়া হয়। এ বিষয়ে শাহজাদপুর থানার ভারপ্রাপ্ত কর্মকর্তা (ওসি) রেজাউল হক বলেন, এ ঘটনায় শিশুটির চাচা একটি অভিযোগ দায়ের করেছেন। তদন্ত করে ব্যবস্থা নেওয়া হবে।
