
ঢাকায় এক ​চিকিৎ​সকের সহকারী (কম্পাউন্ডার) ছিলেন ময়েন উদ্দীন (৫৫)। সেখান থেকে প্রায় ১০ বছর আগে চলে যান নওগাঁয়। বদলে যায় তাঁর পরিচয়ও। তিনি বনে যান শল্যচিকিৎ​সক। তবে শেষ রক্ষা হয়নি। গতকাল মঙ্গলবার নজিপুরে অস্ত্রোপচারের সময় র‍্যাবের কাছে হাতেনাতে আটকের পর ১৮ মাসের কারাদণ্ড ও এক লাখ টাকা জরিমানায় দণ্ডিত হন তিনি। এ ছাড়া ভ্রাম্যমাণ আদালত তাঁকে আশ্রয় দেওয়ার দায়ে ক্লিনিকের মালিক বাবুল আখতারকে (৪৮) ছয় মাসের কারাদণ্ড ও পাঁচ হাজার টাকা জরিমানা করেন।
র‌্যাব-৫-এর জয়পুরহাট ক্যাম্পের অধিনায়ক মেজর আরাফাত রহমান বলেন, র‌্যাবের কাছে তথ্য ছিল, ভুয়া চিকিৎসক ময়েন উদ্দীন নজিপুর, ধামইরহাট ও সাপাহার এলাকার বিভিন্ন ক্লিনিকে চিকিৎসা দেন। গতকাল রাত ১২টার দিকে র‌্যাবের একটি দল নজিপুরের ‘যমযম ক্লিনিক’-এ অভিযান চালায়। এ সময় ময়েন উদ্দীন এক প্রসূতির অস্ত্রোপচার করছিলেন। পরে ওই রোগী ও তাঁর নবজাতককে ওই ক্লিনিক থেকে পত্মীতলা উপজেলা স্বাস্থ্য কমপ্লেক্সে ভর্তি করানো হয়।
পরে পত্নীতলা উপজেলা নির্বাহী কর্মকর্তা (ইউএনও) আবদুল মালেক ভ্রাম্যমাণ আদালত পরিচালনা করে ওই ভুয়া চিকিৎসককে দণ্ড দেন। তিনি বলেন, আদালতের কাছে ময়েন উদ্দীন নিজেই তাঁর শিক্ষাগত যোগ্যতা এইচএসসি বলে দাবি করেছেন। তিনি পল্লি চিকিৎসক হিসেবে সনদ নেওয়ার দাবি করলেও তা দেখাতে পারেননি। ভ্রাম্যমাণ আদালতের কাছে ময়েন দাবি করেন, তিনি ঢাকাতে এক বিশেষজ্ঞ শল্যচিকিৎসকের কম্পাউন্ডার হিসেবে কাজ করেছেন। ওই অভিজ্ঞতাকে কাজে লাগিয়ে তিনি প্রায় ১০ বছর ধরে নজিপুর, ধামইরহাট ও সাপাহারের বিভিন্ন ক্লিনিকে চিকিৎসা দিয়ে আসছিলেন।
