
শেরপুরের নকলা উপজেলায় ষষ্ঠ শ্রেণির ছাত্রীকে ধর্ষণের মামলায় এক ব্যক্তিকে যাবজ্জীবন কারাদণ্ড ও ৫০ হাজার টাকা জরিমানা করেছেন আদালত। শেরপুরের নারী ও শিশু নির্যাতন দমন বিশেষ আদালতের ভারপ্রাপ্ত বিচারক (অতিরিক্ত জেলা ও দায়রা জজ) মো. মোসলেহ উদ্দিন গতকাল রোববার এ রায় দেন।দণ্ড পাওয়া আসামির নাম মো. ফরহাদ হোসেন (২৭)। তিনি নকলার ডাকাতিয়াকান্দা গ্রামের বাসিন্দা। তাঁর আইনজীবী আবদুল মজিদ বলেন, এ রায়ের বিরুদ্ধে তাঁরা উচ্চ আদালতে আপিল করবেন।মামলার সংক্ষিপ্ত বিবরণে জানা যায়, ২০১৩ সালের ৮ ডিসেম্বর দুপুরে ষষ্ঠ শ্রেণির ওই ছাত্রী (১৩) বার্ষিক পরীক্ষা শেষে বাড়ি ফিরছিল। পথে ফরহাদ হোসেন তাকে রাস্তা থেকে তুলে বাড়িতে নিয়ে ধর্ষণ করেন। এ সময় মা-বাবাসহ এক প্রতিবেশী ফরহাদকে বাধা দিয়েও ব্যর্থ হন। এ ঘটনায় ফরহাদকে আসামি করে ওই ছাত্রীর বাবা থানায় মামলা করেন। পরে পুলিশ ফরহাদকে গ্রেপ্তার করে। তদন্ত শেষে নকলা থানার উপপরিদর্শক (এসআই) আল আমিন তালুকদার আদালতে অভিযোগপত্র দেন। দীর্ঘ শুনানি ও সাক্ষ্যপ্রমাণ শেষে আদালত গতকাল রায় ঘোষণা করেন।সরকারি কৌঁসুলি (পিপি) মো. গোলাম কিবরিয়া রায়ে সন্তোষ প্রকাশ করে বলেন, জরিমানার অর্থ ক্ষতিপূরণ হিসেবে ধর্ষণের শিকার শিশুটিকে প্রদানের জন্য আদালত নির্দেশ দিয়েছেন।
