
নরসিংদীর শিবপুরে গতকাল রোববার বিএনপির সাবেক মহাসচিব আবদুল মান্নান ভূঁইয়ার তৃতীয় মৃত্যুবার্ষিকী পালিত হয়েছে। আবদুল মান্নান ভূঁইয়া পরিষদ ও আবদুল মান্নান ভূঁইয়া মৃত্যুবার্ষিকী উদ্যাপন কমিটির আহ্বায়ক আবুল হারিস রিকাবদারের সভাপতিত্বে গতকাল রোববার শিবপুরে ধানুয়া গ্রামে মান্নান ভূঁইয়ার সমাধিতে পুষ্পস্তবক অর্পণ, শিবপুর পাইলট উচ্চবিদ্যালয় মাঠে আলোচনা সভা এবং মিলাদ ও ইফতার মাহফিলের আয়োজন করা হয়। আলোচনা সভায় বক্তব্য দেন আবদুল মান্নান ভূঁইয়ার স্ত্রী মরিয়ম বেগম, ছেলে ভূঁইয়া নন্দিত নাহিয়ান, আবদুল মান্নান ভূঁইয়া পরিষদের সদস্যসচিব আরিফুল ইসলাম মৃধা ও উপজেলার আটটি ইউনিয়ন পরিষদের চেয়ারম্যানরা। নন্দিত নাহিয়ান বলেন, ‘আমার বাবা একজন সৎ ও আদর্শ রাজনীতিবিদ ছিলেন। তাঁর কর্মের জন্য তিনি সারা দেশের মানুষের মনে অবিনশ্বর প্রতীক হয়ে আছেন। দলমত-নির্বিশেষে জাতীয় রাজনীতিতে তিনি আমৃত্যু বলিষ্ঠ ভূমিকা রেখে গেছেন।’ আবদুল মান্নান ভূঁইয়া ২০১০ সালের ২৮ জুলাইয়ের মারা যান।
