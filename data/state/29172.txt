
সারা দেশে নৌ চলাচলের ওপর থেকে বিধিনিষেধ তুলে নিয়েছে অভ্যন্তরীণ নৌ পরিবহন কর্তৃপক্ষ (বিআইডব্লিউটিএ)। দুর্যোগপূর্ণ আবহাওয়ার কারণে গত শুক্র–শনিবার নৌ চলাচলের ওপর বিধিনিষেধ আরোপ করে সংস্থাটি।
আজ রোববার সকাল সাতটা থেকে সারা দেশে নৌযান চলাচল স্বাভাবিক হয়েছে। ফলে যাত্রীবাহী নৌযান ও ফেরি পারাপার স্বাভাবিক হয়েছে।
বঙ্গোপসাগরে সৃষ্ট নিম্নচাপ স্থল চাপে পরিণত হওয়ায় গত দুদিন সারা দেশেই বৃষ্টিপাত হয়। এ সময় সমুদ্রবন্দরগুলোকে ৩ নম্বর ও নৌ বন্দরগুলোকে ২ নম্বর সতর্কসংকেত দেখিয়ে যেতে বলা হয়।
বিআইডব্লিউটিএর জনসংযোগ কর্মকর্তা মোবারক হোসেন প্রথম আলোকে বলেন, দুর্ঘটনা এড়াতে নৌ চলাচলে বিধিনিষেধ আরোপ করা হয়। বিশেষ করে ছোট আকারের নৌযান চলাচলের ওপর কঠোর নিষেধাজ্ঞা ছিল। তবে আজ সকাল থেকে এই বিধিনিষেধ উঠিয়ে নেওয়া হয়েছে।
আজ সকাল থেকে শিমুলিয়া-কেওড়াকান্দি, পাটুরিয়া-দৌলতদিয়াসহ বিভিন্ন ফেরিঘাটে ফেরি চলাচল স্বাভাবিক হয়েছে। সকালে ঢাকা থেকে দক্ষিণবঙ্গগামী লঞ্চও ছেড়ে গেছে।
