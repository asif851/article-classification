
ফরিদপুরের ভাঙ্গা উপজেলার চান্দ্রা ইউনিয়নের গোয়াল গ্রামের একটি পাটখেত থেকে গতকাল শুক্রবার বিকেলে বিউটি আক্তার (৩০) নামের এক গৃহবধূর গলিত লাশ উদ্ধার করা হয়েছে৷এদিকে মাদারীপুরের আলোচিত স্কুলছাত্র সুজন ভূঁইয়া (১৩) হত্যাকাণ্ডের সঙ্গে জড়িত অভিযোগে শামীম মাতুব্বর (২২) ও জাহাঙ্গীর গৌড়া (৩০) নামের দুই আসামিকে গ্রেপ্তার করেছে পুলিশ৷চান্দ্রা ইউনিয়ন পরিষদের (ইউপি) সদস্য মর্জিনা বেগম বলেন, বিউটি আক্তার ইউনিয়নের দিঘলকান্দা গ্রামের তাজেল ফকিরের মেয়ে৷ এক বছর আগে স্বামীর মৃত্যুর পর বিউটি তিন শিশুসন্তান নিয়ে বাবার বাড়িতে থাকতেন৷ কিছুদিন আগে ওই এলাকায় দিনমজুর হিসেবে কাজ করতে আসেন ঝিনাইদহ জেলার মো. রহমান (৪০) নামের এক ব্যক্তি৷ বিউটি রহমানকে বিয়ে করে বাবার বাড়িতে থাকতেন৷ গত রোববার বিকেলে বিউটি পাশের মালিগ্রাম বাজারে মেক্সি বানাতে গিয়ে নিখোঁজ হন৷ এ ব্যাপারে এলাকায় মাইকিংও করা হয়৷ এদিকে গত বৃহস্পতিবার বিকেলে নিখোঁজ স্ত্রীর সন্ধানে মাগুরা জেলায় এক ফকির বাড়ি যাওয়ার কথা বলে রহমান চলে যান৷ এরপর আর তিনি এলাকায় ফিরে আসেননি৷বিউটির বাড়ি থেকে প্রায় দুই কিলোমিটার দূরে গতকাল বিকেল চারটার দিকে একটি পাটখেত থেকে তাঁর লাশ পাওয়া যায়৷ভাঙ্গা থানার ভারপ্রাপ্ত কর্মকর্তা (ওসি) নাজমুল ইসলাম বলেন, লাশ উদ্ধার করে ময়নাতদন্তের জন্য ফরিদপুর মেডিকেল কলেজ মর্গে পাঠানো হয়েছে৷মাদারীপুরে গ্রেপ্তার হওয়া ব্যক্তিরা হলেন মহিষেরচর পাকা মসজিদ এলাকার শামীম মাতুব্বর (২২) ও জাহাঙ্গীর গৌড়া (৩০)৷ সহকারী পুলিশ সুপার (সার্কেল) আবু বকর সিদ্দিক বলেন, বাকি আসামিদের ধরতে অভিযান অব্যাহত রয়েছে৷১৭ জুন বেলা ১১টায় মহিষেরচর পাকা মসজিদ এলাকার খলিল ভূইয়ার ছেলে সুজনের গলা কাটা লাশ উদ্ধার করা হয়৷
