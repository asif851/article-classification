
বাংলাদেশে এ যাবৎ যত জঙ্গি ধরা পড়েছে, তারা শিবির অথবা জামায়াত করত বলে মনে করেন খাদ্যমন্ত্রী কামরুল ইসলাম। তিনি বলেছেন, আল-কায়েদা ও হুজির মতো গোপন সংগঠনগুলোর প্রকাশ্য সংগঠন জামায়াত।আজ শুক্রবার জাতীয় প্রেসক্লাবে ইউনাইটেড ইসলামিক পার্টি আয়োজিত ‘গণতন্ত্র ও দেশের স্থিতিশীলতা রক্ষার্থে আলেম ওলামাদের ভূমিকা’ শীর্ষক আলোচনা সভায় কামরুল এসব কথা বলেন।কামরুল ইসলাম বলেন, ‘এ যাবৎ জঙ্গি সংগঠনের যারা ধরা পড়েছে, তাদের ইতিহাস দেখবেন—হয় তারা শিবির অথবা জামায়াত করত। আল-কায়দা বলেন আর হুজি বলেন, এ সকল গোপন সংগঠনগুলোর প্রকাশ্য সংগঠন জামায়াত। আর গণতন্ত্রের আলখেল্লা পরে বিএনপি এদের প্রধান পৃষ্ঠপোষক। এদের (বিএনপি) আলখেল্লা খুলে ছুড়ে ফেলে দিতে হবে।’একই অনুষ্ঠানে স্বরাষ্ট্র প্রতিমন্ত্রী আসাদুজ্জামান খান বলেন, ইসলামে জঙ্গিবাদ, সন্ত্রাসের কোনো স্থান নেই। মানুষ পুড়িয়ে মারার কোনো অবকাশ নেই। যাঁরা পুড়িয়ে মারেন, তাঁরা কোন ধর্মে বিশ্বাস করেন? তাঁরা মানুষ না অমানুষ—সেই বিচার করার দিন এসেছে।আসাদুজ্জামান খান বলেন, এই ঘটনাগুলো প্রতিবাদ করতে হবে। ইসলাম ধর্ম কী বলে, তা আমাদের জানতে হবে। মানুষের কাছে তুলে ধরতে হবে।আওয়ামী লীগের প্রচার ও প্রকাশনা সম্পাদক হাছান মাহমুদ বলেন, মানুষকে গাড়ি চাপা দেওয়ার জন্য সালমান খানের জেল হলে বাংলামোটর মোড়ে গাড়ি চাপা দেওয়ার জন্য বেগম খালেদা জিয়ারও শাস্তি হওয়া উচিত। সেদিন যারা বিক্ষোভ প্রদর্শন করেছিল এবং সেদিন যাদের বেগম খালেদা জিয়ার গাড়ি চাপা দিয়েছিল, তাদের অনুরোধ জানাব খালেদা জিয়ার বিরুদ্ধে মামলা করার জন্য।দলটির চেয়ারম্যান মাওলানা মো. ইসমাইল হোসাইনের সভাপতিত্বে সভায় অন্যদের মধ্যে বক্তব্য দেন ঢাকা বিশ্ববিদ্যালয় শিক্ষক সমিতির সাবেক সাধারণ সম্পাদক অধ্যাপক আখতারুজ্জান।
