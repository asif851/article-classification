
বিএনপির আন্দোলন প্রেস রিলিজ ও ভাষণে সীমাবদ্ধ বলে মন্তব্য করেছেন সড়ক পরিবহন ও সেতুমন্ত্রী ওবায়দুল কাদের। ঈদের পর বিএনপির আন্দোলনের ঘোষণা প্রসঙ্গে তিনি বলেন, ‘রমজানের ঈদের পরও তারা আন্দোলনের ঘোষণা দিয়েছিল। বিএনপির আন্দোলন প্রেস রিলিজ ও ভাষণে সীমাবদ্ধ।’আজ বুধবার সকালে চট্টগ্রাম নগরের বালুছড়ায় বিআরটিএর কার্যালয় পরিদর্শন শেষে সাংবাদিকদের প্রশ্নের জবাবে ওবায়দুল কাদের এ মন্তব্য করেন। সড়ক পরিবহনমন্ত্রী বলেন, ‘গত পাঁচ বছরে তারা (বিএনপি) বাকশিল্পের ব্যাপক উন্নয়ন করেছে। প্রেস রিলিজ আর ভাষণ ছাড়া জাতিকে তারা কিছুই দিতে পারেনি। এবারও তারা কিছুই দিতে পারবে না। তাদের আন্দোলন প্রেস রিলিজ আর ভাষণে সীমাবদ্ধ থাকবে। জনসমর্থন পাবে বলে বিশ্বাস করি না।’সাংবাদিকেরা ঢাকা-চট্টগ্রাম মহাসড়কের চার লেন প্রকল্পের অগ্রগতি সম্পর্কে জানতে চাইলে মন্ত্রী বলেন, ডিসেম্বর-জানুয়ারির মধ্যে ঢাকা-চট্টগ্রাম মহাসড়কের ১৪টি বাইপাস সড়কের কাজ শেষ হয়ে যাবে। তখন চার-পাঁচ ঘণ্টার মধ্যে ঢাকা-চট্টগ্রাম আসা-যাওয়া করা যাবে।
সিএনজি অটোরিকশার লাইসেন্স বন্ধ প্রসঙ্গে চট্টগ্রামে নতুন করে চার হাজার সিএনজিচালিত অটোরিকশার লাইসেন্স দেওয়ার নামে দুর্নীতির অভিযোগ প্রসঙ্গে মন্ত্রী বলেন, ‘প্রধানমন্ত্রীর নির্দেশ আছে, পুরোনো সিএনজিচালিত অটোরিকশায় শৃঙ্খলা ফিরিয়ে না আসা পর্যন্ত নতুন লাইসেন্স দেওয়া হবে না।’ মন্ত্রী জানান, নতুন অনুমোদনের কথা বলে অনেকের সঙ্গে প্রতারণার অভিযোগে বিআরটিএর সহকারী পরিচালক রফিকুল ইসলামকে ক্লোজ করা হয়েছে। তদন্ত কমিটিও করা হয়েছে।
বিলবোর্ড সিন্ডিকেটের বিরুদ্ধে অবিলম্বে ব্যবস্থা গ্রহণ চট্টগ্রাম নগরে অবৈধ বিলবোর্ড ব্যবসার সঙ্গে সিটি করপোরেশনের কর্মকর্তারা জড়িত অভিযোগ করে সিন্ডিকেটটির বিরুদ্ধে অবিলম্বে ব্যবস্থা নেওয়ার ঘোষণা দিয়েছেন ওবায়দুল কাদের।
মন্ত্রী বলেন, ‘ঢাকায় কোনো কারণে বিষণ্ন হলে আমি চট্টগ্রামে আসি সেই ছাত্রজীবন থেকেই। কিন্তু এখন বিলবোর্ডের কারণে আকাশ, নদী, পাহাড়, প্রকৃতি, বৃষ্টি কিছুই দেখতে পারি না, মর্মাহত হলাম। এবার এসে দেখলাম, বিলবোর্ড আরও বেড়েছে।’
এ প্রসঙ্গে মন্ত্রী আরও বলেন, ‘এখানে কয়েক হাজার অবৈধ বিলবোর্ড আছে। একটি চক্র সক্রিয়। মহিউদ্দিন চৌধুরী মেয়র থাকাকালে যে কর্মকর্তা দুর্নীতির অভিযোগে ওএসডি হয়েছিলেন, তিনি কী করে আবার বিলবোর্ডের দায়িত্বপ্রাপ্ত হন?’
ওই কর্মকর্তার নাম উল্লেখ না করে ওবায়দুল কাদের বলেন, ‘তাঁর নেতৃত্বে একটি সিন্ডিকেট আছে। সরকার বিলবোর্ডে রাজস্ব পায় মাত্র আড়াই কোটি টাকা। আর ওই সিন্ডিকেট প্রতি মাসে কোটি কোটি টাকা আয় করে। এ বিষয়ে আমরা অবশ্যই ব্যবস্থা নিতে যাচ্ছি।’চট্টগ্রাম মহানগর পুলিশ (সিএমপি) কমিশনারের পক্ষ থেকে নগরবাসীকে দুর্গাপূজা ও ঈদের শুভেচ্ছা জানিয়ে বিলবোর্ডে লাগানো ব্যানারের বিষয়ে সাংবাদিকেরা জানতে চাইলে মন্ত্রী বলেন, ‘অনুমোদন না নিয়ে লাগালে অবশ্যই অবৈধ। আমি জানতাম না। যেহেতু অভিযোগ এসেছে, তাঁর (সিএমপি কমিশনার) সাথে আলাপ করব।’
