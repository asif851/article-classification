
মহাসড়কে মাটি ফেলে যানবাহন চলাচলে বিঘ্ন ঘটানোয় নাটোরের বড়াইগ্রামে আনোয়ার হোসেন নামের এক ব্যক্তিকে সাত দিনের বিনাশ্রম কারাদণ্ড ও এক লাখ টাকা জরিমানা করেছেন ভ্রাম্যমাণ আদালত।বড়াইগ্রাম উপজেলা নির্বাহী কর্মকর্তার (ইউএনও) কার্যালয় সূত্রে জানা যায়, গতকাল শনিবার বিকেলে বনপাড়া-হাটিকুমরুল মহাসড়কের আগ্রাণ এলাকায় শহিদুল্লাহ ভুঁইয়ার ছেলে আনোয়ার হোসেন তাঁর পুকুরের মাটি কাটছিলেন। তিনি ওই মাটি মহাসড়কে ফেলে রাখেন। এ সময় বৃষ্টি হওয়ায় মহাসড়কটি কাদায় পিচ্ছিল হয়ে যায়। এতে যানবাহন চলাচল ঝুঁকিপূর্ণ হয়ে ওঠে। খবর পেয়ে ইউএনও রুহুল আমিন ঘটনাস্থলে গিয়ে ভ্রাম্যমাণ আদালত বসিয়ে পুকুরের মালিককে সাত দিনের বিনাশ্রম কারাদণ্ড ও এক লাখ টাকা জরিমানা করেন। পরে তাকে নাটোর কারাগারে পাঠানো হয়েছে।এদিকে নাটোর-পাবনা মহাসড়কের ওপর দোকানের নির্মাণসামগ্রী রাখার অভিযোগে মিল্লাত হোসেন (৩৯) নামের এক ব্যক্তিকে বড়াইগ্রামের সহকারী কমিশনার (ভূমি) জাহিদ নেওয়াজ গতকাল দুপুরে ভ্রাম্যমাণ আদালতের মাধ্যমে ১০ হাজার টাকা জরিমানা করেছেন।
