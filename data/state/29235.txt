
ধর্মীয় অনুভূতিতে আঘাত ও সংখ্যালঘু নির্যাতনে উসকানি দেওয়ার অভিযোগে প্রথম আলোর বিরুদ্ধে গতকাল বৃহস্পতিবার ঢাকা ও কুড়িগ্রামে দুটি মামলা করা হয়েছে। দুটি মামলার ক্ষেত্রেই প্রথম আলোর সম্পাদককে একই দিন ৯ নভেম্বর আদালতে হাজির হতে বলা হয়েছে।ঢাকায় মামলাটি গ্রহণ করেন মহানগর হাকিম এস এম আশিকুর রহমান। আর কুড়িগ্রামে মামলা গ্রহণ করেছেন মুখ্য বিচারিক হাকিম রেজাউল করিম সরকার।ঢাকার মামলার বাদী বাড্ডা এলাকার বাসিন্দা গিয়াস উদ্দিন। কুড়িগ্রামের মামলার বাদী বঙ্গবন্ধু প্রজন্ম লীগের জেলা সভাপতি ও আইনজীবী সাখাওয়াত হোসেন। দুটি মামলাতেই সম্পাদক মতিউর রহমান ও ফটোসাংবাদিক মজিদ খানকে বিবাদী করা হয়েছে। তবে মজিদ খান নামে প্রথম আলোতে কোনো ফটোসাংবাদিক অতীতে ছিল না, এখনো নেই।মামলায় অভিযোগ করা হয়, ২০০৭ সালে প্রথম আলোর ‘আলপিন’-এ মহানবী (সা.)কে নিয়ে ব্যঙ্গ কার্টুন প্রকাশ, ২০১৩ সালের ১১ মার্চ ‘রস আলো’তে পবিত্র কোরআনের সূরা লোকমানের ২৭ আয়াতের বিকৃতি ও মহানবী (সা.) সম্পর্কে কটূক্তি করা হয়েছে। এ ছাড়া গত জানুয়ারির সংসদ নির্বাচনের সময় প্রথম আলোতে নারী ভোটারদের সিঁদুর পরিয়ে সাজানো ছবি প্রকাশ করারও অভিযোগ আনা হয়েছে।
