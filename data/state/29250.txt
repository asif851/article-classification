
২০১৫ সালের সিটি করপোরেশন নির্বাচনে ডিএসসিসির ৭ নম্বর ওয়ার্ডের কাউন্সিলর নির্বাচিত হন আওয়ামী লীগ-সমর্থিত প্রার্থী আবদুল বাসিত খান। এলাকার বিভিন্ন বিষয়ে গতকাল তিনি প্রথম আলোর সঙ্গে কথা বলেন।আবদুল বাসিত বলেন, কমলাপুর স্টেডিয়ামের দক্ষিণ পাশে প্রায় আড়াই একর আয়তনের একটি খালি জায়গা রয়েছে। কয়েক বছর আগে সেখানে মাঠ, পার্ক, কমিউনিটি সেন্টার ও নগর স্বাস্থ্যকেন্দ্র নির্মাণে ডিএসসিসিকে জায়গাটি বরাদ্দ দিয়েছেন স্থানীয় সাংসদ। সে অনুযায়ী ডিএসসিসি কাজ করছে৷ তবে বর্তমানে জায়গাটি বেদখলে রয়েছে।কাঁচাবাজার বিষয়ে কাউন্সিলর বলেন, ১৯৯৮ সালে ওয়ার্ড-সংলগ্ন সিটি করপোরেশন স্টাফ কোয়ার্টারে প্রায় ৩০ লাখ টাকা ব্যয়ে একটি কাঁচাবাজার নির্মাণের জন্য ভিত্তিপ্রস্তর স্থাপন করেছিলেন সাবেক মেয়র মোহাম্মদ হানিফ। কিন্তু কিছুদিন পরই তা বন্ধ হয়ে যায়। এরপর থেকে এভাবেই পড়ে রয়েছে। নতুন করে এই বাজারের নির্মাণকাজ শুরু করতে ডিএসসিসির মেয়রকে চিঠি দেওয়া হয়েছে।কাউন্সিলর বলেন, গত দেড় বছরে প্রায় ১৪ কোটি টাকা ব্যয়ে ওয়ার্ডের সাড়ে তিন কিলোমিটার সড়ক সংস্কার করা হয়েছে। শিগগিরই আরও দেড় কিলোমিটার সড়ক সংস্কার করা হবে। সড়কের ময়লা-আবর্জনা পরিষ্কারে ডিএসসিসির পরিচ্ছন্নতাকর্মীরা নিয়মিত কাজ করেন না৷ বালুর মাঠ এলাকায় পয়োনিষ্কাশন সংযোগ নির্মাণ করতে ডিএসসিসিকে চিঠি দেওয়া হয়েছে।
 
