
বোরোর এ মৌসুমে আসলে চালের দাম কমার কথা থাকলেও কিছু অসাধু ব্যবসায়ী কৃত্রিম সংকট সৃষ্টি করে অহেতুক দুশ্চিন্তা ছড়াচ্ছেন। দেশে বর্তমান খাদ্য পরিস্থিতি সরকারের নিয়ন্ত্রণে আছে। খাদ্যমন্ত্রী মো. কামরুল ইসলাম গতকাল বুধবার সকালে দিনাজপুর জেলা প্রশাসকের সম্মেলনকক্ষে খাদ্য বিভাগের মাঠপর্যায়ের কর্মকর্তা ও চালকল মালিকদের সঙ্গে বৈঠক শেষে সাংবাদিকদের এসব কথা বলেন। পরে হাওরাঞ্চলের বিপর্যয়ের কথা উল্লেখ করে তিনি গণমাধ্যমের কর্মীদের বলেন, হাওরাঞ্চলে মাত্র ৬ লাখ মেট্রিক টন ধানের ক্ষতি হয়েছে। দেশে এবার ১ কোটি ৯১ লাখ মেট্রিক টন ধান উৎপাদন হবে। ১০ লাখ মেট্রিক টন বাদ দিলেও অন্তত ১ কোটি ৮০ লাখ মেট্রিক টন থাকবে। তিনি আরও জানান, বোরো ধান সম্পূর্ণ প্রকৃতিনির্ভর। তবে হাওরে ফসলহানি ও দিনাজপুরে ব্লাস্ট রোগে কিছু ক্ষতি হয়েছে। পরে তাঁর উপস্থিতিতে জেলার ৫১টি চালকলের মালিকদের সঙ্গে ১০ হাজার মেট্রিক টন চাল কেনার চুক্তি হয়েছে। সভায় চালকল মালিকেরা সরকারের সহায়তা চেয়ে বলেন, সরকারের সহযোগিতা পেলে তারাও সরকারকে সব রকমের সহযোগিতা করতে চান। এ সময় উপস্থিত ছিলেন খাদ্য অধিদপ্তরের মহাপরিচালক মো. বদরুল হাসান, রংপুর বিভাগের আঞ্চলিক খাদ্যনিয়ন্ত্রক মো. রায়হানুল কবীর, দিনাজপুরের জেলা প্রশাসক মীর খায়রুল আলমসহ জেলার চালকল মালিক গ্রুপের সভাপতি সারওয়ার আশফাক আহমেদ, সাধারণ সম্পাদক রেজা হুমায়ুন ফারুক চৌধুরী, কোষাধ্যক্ষ মো. সাদেকুল ইসলাম প্রমুখ।
