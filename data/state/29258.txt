
নোয়াখালীর চাটখিলে চালককে হত্যা করে অটোরিকশা ছিনতাইয়ের প্রতিবাদে এবং হত্যাকারীদের গ্রেপ্তার ও শাস্তির দাবিতে বিক্ষোভ মিছিল, মানববন্ধন-সমাবেশ করেছে এলাকাবাসী। গতকাল সোমবার বিকেলে নিহত চালক মাহবুব উদ্দিনের গ্রামের বাড়ি উপজেলার মোহাম্মদপুর ইউনিয়নের পরানপুর গ্রামে এ কর্মসূচি পালিত হয়।এলাকাবাসীর অভিযোগ, দীর্ঘদিন ধরে চাটখিলের বিভিন্ন আঞ্চলিক সড়কে রাতের বেলা সিএনজিচালিত অটোরিকশা ছিনতাই করছে দুর্বৃত্তরা। প্রশাসনের নিষ্ক্রিয়তায় অপরাধীরা ধরাছোঁয়ার বাইরে থেকে যায়।মাহবুবকে হত্যার ঘটনায় গত রোববার রাতে তাঁর বড় ভাই মো. দুলাল বাদী হয়ে চাটখিল থানায় মামলা করেছেন। হত্যার ঘটনায় পুলিশ সন্দেহভাজন দুই ব্যক্তিকে আটক করেছে। তবে আটক ব্যক্তিদের নাম-পরিচয় জানাতে চায়নি পুলিশ।জানতে চাইলে চাটখিল থানার ভারপ্রাপ্ত কর্মকর্তা (ওসি) মো. নাছিম উদ্দিন বলেন, আটক ব্যক্তিদের জিজ্ঞাসাবাদ করা হচ্ছে। হত্যার ঘটনায় জড়িতদের শনাক্তের চেষ্টা চলছে।গত রোববার দুপুরে পুলিশ উপজেলার মোহাম্মদপুর ইউনিয়নের উত্তর মোহাম্মদপুর গ্রামের একটি বাগান থেকে অটোরিকশাচালক মাহবুবের পা বাঁধা লাশ উদ্ধার করে। শনিবার সন্ধ্যা থেকে মাহবুব নিখোঁজ ছিলেন।
