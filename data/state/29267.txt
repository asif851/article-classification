
বাংলাদেশে গত সাত বছরে হাজার হাজার কোটি টাকা লুটপাটের ঘটনায় অর্থমন্ত্রী আবুল মাল আবদুল মুহিতকে মূল প্রশ্রয়দাতা বলে অভিযোগ করেছেন গণজাগরণ মঞ্চের মুখপাত্র ইমরান এইচ সরকার। এ অভিযোগে তিনি অর্থমন্ত্রীর বিচার দাবি করেছেন।কেন্দ্রীয় ব্যাংকের রিজার্ভ থেকে ৮০০ কোটি টাকা চুরির প্রতিবাদে আজ শুক্রবার বিকেলে আয়োজিত এক নাগরিক সমাবেশে ইমরান এ দাবি জানান। শাহবাগে জাতীয় জাদুঘরের সামনে গণজাগরণ মঞ্চ এ সমাবেশের আয়োজন করে।সমাবেশে ইমরান বলেন, এই লুটের বিচার করতে গেলে গত সাত বছরে দেশের হাজার হাজার কোটি টাকা লোপাটের মূল প্রশ্রয়দাতা বাংলাদেশের অর্থমন্ত্রীকে বিচারের আওতায় আনতে হবে। কীসের ভিত্তিতে তিনি (অর্থমন্ত্রী) হাজার হাজার কোটি টাকা লোপাটের পর বলে যাচ্ছিলেন, ‘এই টাকা কিছুই না’, এটি আগে খুঁজে বের করতে হবে। যখনই বলা হয়েছে, ৪০০০ কোটি টাকা কিছু না, তখনই বাংলাদেশ ব্যাংক লোপাটের নীলনকশা শুরু হয়েছে।
নতুন নিয়োগ পাওয়া বাংলাদেশ ব্যাংকের গভর্নর ফজলে কবিরেরও সমালোচনা করেন ইমরান। নতুন গভর্নর সম্পর্কে তিনি বলেন, এই লুটপাটে জড়িত থাকায় ফিলিপাইনের কর্মকর্তাকে গ্রেপ্তার করা হয়েছে কিন্তু আমাদের দেশে অপরাধীদের না ধরে ঘটনা ধামাচাপা দেওয়ার চেষ্টা চলছে। তাই আতিউর রহমানকে পদত্যাগে বাধ্য করে এমন একজনকে গভর্নর করা হয়েছে যাকে ‘ধামাচাপা গভর্নর’ বলা যেতে পারে। ইমরান দাবি করেন, সোনালি ব্যাংকের অর্থ লুট হওয়ার পর ফজলে কবিরকে ব্যাংকটির চেয়ারম্যান হিসেবে নিয়োগে দিয়ে ঘটনাটি ধামাচাপা দেওয়া হয়েছিল।সমাবেশে প্রকাশক রবিন আহসান, ব্লগার বাকী বিল্লাহ, স্থপতি সাঈদা সুলতানা এনি, ভাস্কর রাশা প্রমুখ বক্তব্য দেন।সমাবেশের পর একটি বিক্ষোভ মিছিল করেন গণজাগরণ মঞ্চের কর্মীরা। মিছিলটি ঢাকা বিশ্ববিদ্যালয়ের বিভিন্ন সড়ক প্রদক্ষিণ করে শাহবাগে এসে শেষ হয়।
