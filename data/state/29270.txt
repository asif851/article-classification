
এবার অগ্রণী ব্যাংকের সিনিয়র অফিসার পদের নিয়োগ পরীক্ষার প্রশ্নপত্র ফাঁসের অভিযোগ উঠেছে। পরীক্ষা শেষে মূল প্রশ্নপত্রের সঙ্গে কথিত ফাঁস হওয়া প্রশ্নপত্র মিলিয়ে অভিযোগের সত্য-মিথ্যা যাচাই করা যাবে।
আজ শুক্রবার সকাল ১০টা থেকে বেলা ১১টা পর্যন্ত অগ্রণী ব্যাংকের সিনিয়র অফিসার পদে বাছাইপর্বের নিয়োগ পরীক্ষা। সকাল ও বিকেল—দুই ভাগের এই পরীক্ষায় ২ লাখের বেশি পরীক্ষার্থী অংশ নিচ্ছেন।
এর আগে রাষ্ট্রায়ত্ত জনতা ব্যাংকের নির্বাহী কর্মকর্তা পদে নিয়োগের লিখিত পরীক্ষার প্রশ্নপত্র ফাঁসের অভিযোগ উঠেছিল। গত ২১ এপ্রিল এই পরীক্ষা অনুষ্ঠিত হয়।
অগ্রণী ব্যাংকের সিনিয়র অফিসার পদের নিয়োগ পরীক্ষার প্রশ্নপত্র ফাঁস হয়েছে বলে গতকাল বৃহস্পতিবার দিবাগত রাত থেকেই অভিযোগ পাওয়া যায়।
প্রশ্নপত্র ফাঁসের বিষয়ে একাধিক পরীক্ষার্থী প্রথম আলোর এই প্রতিবেদকের কাছে অভিযোগ করেন।
পরীক্ষার্থীদের ভাষ্য, তাঁরা হাতে লেখা ও ছাপা প্রশ্নপত্র দেখেছেন। আবার শুধু উত্তরও পাওয়া গেছে। বিশেষ করে সামাজিক যোগাযোগমাধ্যম ব্যবহার করে পরীক্ষার্থীরা নিজেদের মধ্যে এই প্রশ্নপত্র ও উত্তর বিনিময় করেছেন।
কথিত প্রশ্নপত্র ও উত্তরের বেশ কিছু নমুনা প্রথম আলোর হাতে এসেছে। তবে মূল প্রশ্নপত্রের সঙ্গে কথিত ফাঁস হওয়া প্রশ্নপত্রের কতটুকু মিল আছে, তা এখনই বলা যাচ্ছে না। পরীক্ষা শেষে মূল প্রশ্নপত্রের সঙ্গে কথিত প্রশ্নপত্র মিলিয়ে অভিযোগের সত্য-মিথ্যা যাচাই করা যাবে।
আরও পড়ুন:নিয়োগ পরীক্ষার প্রশ্নপত্র ফাঁসের অভিযোগ
