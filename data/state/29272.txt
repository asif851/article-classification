
যুদ্ধাপরাধী গোলাম আযমের মৃত্যুর বিষয়ে ইঙ্গিত করে খাদ্যমন্ত্রী কামরুল ইসলাম বলেন, ‘একটা ষন্ত্রণা নিয়ে বিএনপি এখন আছে। কিন্তু সেই ষন্ত্রণা তারা চেপে রাখতে পারছে না। পাকিস্তানেও গায়েবানা জানাজা হয়েছে। কিন্তু তারা কিছুই করতে পারছে না। তারা গ্যাঁড়াকলে পড়েছে। তাদের বুকে চাপা কান্না। এই কারণে গতকাল মির্জা ফখরুল অসংলগ্ন কথা বলেছেন।’
আজ শনিবার সকালে রাজধানীর শিল্পকলা একাডেমীতে বঙ্গবন্ধুর ছোট ছেলে শেখ রাসেলের জন্মদিন উপলক্ষে বঙ্গবন্ধু সাংস্কৃতিক জোটের এক আলোচনা সভায় কামরুল ইসলাম এসব কথা বলেন।মন্ত্রী বিএনপি নেতাদের উদ্দেশে বলেন, ‘আপনাদের আন্দোলনের ভাঙা ক্যাসেট আমরা গত চার বছর ধরে শুনছি। আন্দোলনের ভাঙা ক্যাসেট শুনতে শুনতে আমাদের সরকারের গতবারের মেয়াদ শেষ হয়েছে। আর সরকারের এই মেয়াদও শেষ হবে।’ তিনি বলেন, ‘আপনারা আন্দোলনের কথা বলেন। আন্দোলনের কথা বলে কেউ আসেন না। শুধু একজন কাঁথা-বালিশ নিয়ে সংবাদ সম্মেলন করার জন্য বিএনপি অফিসে শুয়ে থাকে। এ ছাড়া ওই অফিসে একটা মশা–মাছিও থাকে না। আপনারা বলছেন, জনগণ আপনাদের সঙ্গে আছে। জনগণের সমর্থন মাপার ব্যারোমিটার কি আপনাদের হাতে আছে নাকি?’
আগামীকাল সম্মিলিত ইসলামি দলসমূহ ঘোষিত হরতাল প্রসঙ্গে ঢাকা মহানগর আওয়ামী লীগের যুগ্ম সম্পাদক কামরুল ইসলাম বলেন, ‘আদালতে হাজিরা না দিতে খালেদা জিয়া ইসলামি দলগুলো দিয়ে এ হরতাল ডেকেছেন। আদালতের হাজিরা না দেওয়ার জন্য এটা তাঁর পুরোনো কৌশল। এর পরও আমাদের সবাইকে অতন্দ্র প্রহরীর মতো সজাগ থাকতে হবে। প্রধানমন্ত্রী শেখ হাসিনাকে রক্ষা করতে হবে। শেখ হাসিনা বাঁচলে আমরা বাঁচব। ওদের টার্গেট শেখ হাসিনা। মৌলবাদী ও জঙ্গিবাদী শক্তি এক হয়েছে। বিএনপি-জামায়াতও আলাদা নয়। এই অপশক্তির বিরুদ্ধে আমাদের সোচ্চার থাকতে হবে।’
সংগঠনের সভাপতি সাংসদ তারানা হালিমের সভাপতিত্বে আলোচনা সভায় আরও বক্তব্য দেন ঢাকা মহানগর আওয়ামী লীগের সাংগঠনিক সম্পাদক শাহে আলম মুরাদ, অভিনেত্রী অরুণা বিশ্বাস প্রমুখ।
