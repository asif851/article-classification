
মুন্সিগঞ্জের শ্রীনগর উপজেলার ধাইসার গ্রামে গত শুক্রবার একটি শিশুর ঝুলন্ত লাশ উদ্ধার করা হয়েছে। পুলিশ ময়নাতদন্ত ছাড়াই পরিবারের কাছে লাশ হস্তান্তর করেছে।
শিশুটির নাম নিরব (৯) মিয়া। সে সেলামতি গ্রামের ওমানপ্রবাসী আবদুর রহিমের ছেলে। সে মা, এক ভাইসহধাইসার গ্রামে ভাড়ায় থাকত।
নিরবের মা বলেন, শুক্রবার বেলা ১১টার দিকে তিনি ঘুমিয়ে ছিলেন। হঠাৎ শব্দ শুনে উঠে নিরবের গলায় গামছা প্যাঁচানো অবস্থায় জানালার গ্রিলের সঙ্গে ঝুলতে দেখেন।
নিরবের দাদা আ. মালেক শেখ বলেন, ‘এমন শিশুর আত্মহত্যার প্রশ্নই আসে না। আমার ছেলে বিদেশে থাকে। নিজের বাড়িঘর ফেলে রেখে দুটি শিশুসন্তান নিয়ে আমার পুত্রবধূ কী কারণে ভাড়া বাড়িতে এসে উঠেছে, তা নিয়ে পরিবারের মধ্যে নানা প্রশ্ন রয়েছে।’
স্থানীয় ব্যক্তিরা বলেন, শুক্রবার দুপুরে পুলিশ এসে নিরবের লাশ উদ্ধার করে। গভীর রাতে পুলিশ ময়নাতদন্ত ছাড়াই লাশটি হস্তান্তর করে।
এ বিষয়ে শ্রীনগর থানার ভারপ্রাপ্ত কর্মকর্তা (ওসি) এস এম আলমগীর হোসেন বলেন, পরিবারের পক্ষ থেকে অভিযোগ  না থাকায় লাশ হস্তান্তর করা হয়েছে।
