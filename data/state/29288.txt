
সরকারি অনুদানে চলচ্চিত্র নির্মাণের জন্য সাতটি গল্পের নাম চূড়ান্ত হয়েছে। এর মধ্যে একটি শিশুতোষ চলচ্চিত্রও আছে। তথ্য মন্ত্রণালয় গতকাল বৃহস্পতিবার এ বিষয়ে একটি প্রজ্ঞাপন জারি করেছে।
গল্পগুলো হচ্ছে ‘কাগজের ফুল’, ‘কাঁটা’, ‘খাঁচা’, ‘যৈবতী কন্যার মন’, ‘রেইনকোট’, ‘মুক্তিযুদ্ধের গল্প’ ও ‘একাত্তরের ক্ষুদিরাম’।
৮০টি গল্পের মধ্যে বাছাই করে সাতটি গল্প চূড়ান্ত করা হয়েছে বলে জানা গেছে। প্রতিটি চলচ্চিত্র নির্মাণের জন্য ৩৫ লাখ করে টাকা অনুদান দেওয়া হবে। এর বাইরে দেওয়া হবে এফডিসি থেকে যন্ত্রাংশ সহযোগিতা।
প্রজ্ঞাপন অনুযায়ী, সড়ক দুর্ঘটনায় নিহত চলচ্চিত্রকার তারেক মাসুদের গল্প ‘কাগজের ফুল’ নির্মিত হবে তাঁরই স্ত্রী ক্যাথরিন মাসুদের চিত্রনাট্য ও পরিচালনায়। বিশিষ্ট নাট্যকার সেলিম আল দীনের নাটক‘যৈবতী কন্যার মন’ অবলম্বনে ছবি নির্মাণ করবেন চলচ্চিত্রকার নারগিস আক্তার। এর চিত্রনাট্যও তাঁর। ‘রেইনকোট’ আক্তারুজ্জামান ইলিয়াসের গল্প। চিত্রনাট্য ও পরিচালনায় জাহিদুর রহিম অঞ্জন। খান সরফুদ্দিন মোহাম্মদ আকরামের চিত্রনাট্য ও পরিচালনায় নির্মিত হবে ‘খাঁচা’। এটি হাসান আজিজুল হকের গল্প। শহীদুল জহিরের গল্প ‘কাঁটা’ অবলম্বনে ছবি নির্মাণ করবেন টোকন ঠাকুর। এর চিত্রনাট্যও তাঁর। আনিসুল হকের ‘মুক্তিযুদ্ধের গল্প’ অবলম্বনে শাহ আলম কিরণের চিত্রনাট্য ও পরিচালনায় নির্মিত হবে ‘একাত্তরের মা জননী’। মান্নান হীরার গল্প, চিত্রনাট্য ও পরিচালনায় নির্মিত হবে শিশুতোষ ছবি ‘একাত্তরের ক্ষুদিরাম’।
যোগাযোগ করলে প্রতিক্রিয়া জানিয়ে টোকন ঠাকুর বলেন, ‘জাদু বাস্তবতার এই সময়কে ধারণের জন্য মূলত “কাঁটা”। ছবিটি নির্মাণ করতে এক কোটি টাকা বাজেট আমার। অনুদান পেলেও বাকি অর্থ জোগাড় করতে হবে। আমি আত্মবিশ্বাসী।’
তথ্য মন্ত্রণালয়ের যুগ্মসচিব হারুন অর রশীদ প্রথম আলো ডটকমকে বলেন, ‘বাছাইয়ে নির্মাতা ও গল্পের গভীরতার বিষয়টিকে গুরুত্ব দেওয়া হয়েছে। টাকা ছাড় করা হবে তিন ধাপে এবং বিশেষ কারণ ছাড়া ছবি বানানো শেষ করতে হবে নয় মাসের মধ্যে।’
