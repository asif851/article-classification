
নারায়ণগঞ্জে জননিরাপত্তায় প্রশাসনের নিদারুণ ব্যর্থতার প্রতিবাদে মানববন্ধন কর্মসূচি পালনের ঘোষণা দিয়েছে সন্ত্রাস নির্মূল ত্বকী মঞ্চ। আগামীকাল শনিবার সকাল সাড়ে ১০টা থেকে সাড়ে ১১টা পর্যন্ত নারায়ণগঞ্জ প্রেসক্লাবের সামনে এ মানববন্ধন হবে।গতকাল বৃহস্পতিবার পাঠানো এক সংবাদ বিজ্ঞপ্তিতে সন্ত্রাস নির্মূল ত্বকী মঞ্চের সদস্যসচিব কবি হালিম আজাদ এ তথ্য জানান।বিজ্ঞপ্তিতে উল্লেখ করা হয়, নারায়ণগঞ্জ এখন হত্যা-খুনের অভয়ারণ্যে পরিণত হয়েছে। মেধাবী ত্বকীকে হত্যার পর থেকে গত এক বছরে এ জেলায় ১৬ জন শিশু-কিশোরকে নির্মমভাবে হত্যা করা হয়েছে। গত দুই মাসে প্রায় ২৪ জনের লাশ নারায়ণগঞ্জ জেলার বিভিন্ন স্থান ও শীতলক্ষ্যা নদী থেকে উদ্ধার করা হয়েছে। ফলে জেলার নাগরিক জীবন আজ ভয় ও হতাশায় আচ্ছন্ন হয়ে পড়েছে।
