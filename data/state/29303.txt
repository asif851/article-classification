
রাজধানী উন্নয়ন কর্তৃপক্ষের (রাজউক) ফ্ল্যাট কিনলে স্ট্যান্ডার্ড চার্টার্ড ব্যাংক সহজ শর্তে স্বল্প সুদে দীর্ঘমেয়াদি ঋণ দেবে। এ ঋণে সুদের হার হবে সাড়ে ৮ শতাংশ। কিস্তিতে ঋণ পরিশোধের মেয়াদ হবে ২৫ বছর।ঋণ দেওয়ার জন্য রাজউক, ফ্ল্যাটের বরাদ্দপ্রাপ্ত গ্রাহক ও ব্যাংকের মধ্যে ত্রিপক্ষীয় চুক্তি হবে। এরপর ফ্ল্যাটের মালিকানা পরিবর্তন করতে হলে ব্যাংকের অনুমোদন প্রয়োজন হবে। এ বিষয়ে গতকাল সচিবালয়ে গৃহায়ণ ও গণপূর্ত মন্ত্রণালয়ে রাজউক ও স্ট্যান্ডার্ড চার্টার্ড ব্যাংকের মধ্যে এক সমঝোতা স্মারক সই হয়েছে। রাজউকের চেয়ারম্যান এম বজলুল করিম চৌধুরী ও স্ট্যান্ডার্ড চার্টার্ড ব্যাংকের প্রধান নির্বাহী কর্মকর্তা (সিইও) আবরার এ আনোয়ার নিজ নিজ প্রতিষ্ঠানের পক্ষে সমঝোতা স্মারকে সই করেন। এ সময় গণপূর্তমন্ত্রী মোশাররফ হোসেন, সচিব মো. শহীদ উল্লা খন্দকারসহ ঊর্ধ্বতন কর্মকর্তারা উপস্থিত ছিলেন।অনুষ্ঠানে গণপূর্তমন্ত্রী বলেন, উত্তরা ১৮ নম্বর সেক্টরে রাজউক ১৭৯টি ভবনে ১৫ হাজার ৩৬টি ফ্ল্যাট নির্মাণ করবে। এর মধ্যে ৮ হাজার ৬৩৬টি ফ্ল্যাটের নির্মাণকাজ শেষ পর্যায়ে রয়েছে। এ বছরের ডিসেম্বর থেকে এসব ফ্ল্যাট হস্তান্তর শুরু হবে। প্রতি বর্গফুটের মূল্য ধরা হয়েছে ৪ হাজার ৮০০ টাকা। এর মধ্যে অর্ধেক মূল্য সুদমুক্তভাবে চার বছরের মধ্যে পরিশোধ করতে হবে। অবশিষ্ট মূল্য ৯ শতাংশ সুদে আট বছরে কিস্তিতে পরিশোধ করতে হবে।প্রসঙ্গত, ২১৪ দশমিক ৪৪ একর জমির ওপর উত্তরায় রাজউক এসব ফ্ল্যাট নির্মাণ করছে। বিজ্ঞপ্তি।
