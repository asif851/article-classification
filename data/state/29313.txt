
বিএনপি চায় বাংলাদেশে গণতন্ত্রের ধারা অব্যাহত থাকুক। তাদের অবস্থান নির্বাচনমুখী। ক্ষমতার পালাবদল নির্বাচনের মাধ্যমেই হোক, সেটিও তাদের চাওয়া। তাই আগামী নির্বাচন কীভাবে সুষ্ঠু করা যায়, তা নিয়ে সরকারকে চাপ দিতে দলটি জাতিসংঘের প্রতি আহ্বান জানিয়েছে।
আজ শনিবার সন্ধ্যায় বিরোধীদলীয় নেতা ও বিএনপির চেয়ারপারসন খালেদা জিয়ার সঙ্গে জাতিসংঘের রাজনীতিবিষয়ক সহকারী মহাসচিব অস্কার ফার্নান্দেজ তারানকো বৈঠক করবেন। ওই বৈঠক সামনে রেখে দুপুরে রাজধানীর সোনারগাঁও হোটেলে বিএনপির একটি প্রতিনিধিদল জাতিসংঘের সহকারী মহাসচিবের মনোনীত প্রতিনিধিদলের সঙ্গে বৈঠক করে। বৈঠকে এসব বিষয়ে আলোচনা হয়েছে বলে সূত্রগুলো জানিয়েছে।
বৈঠক সূত্র জানায়, বিএনপির পক্ষ থেকে জাতিসংঘের সহকারী মহাসচিবের প্রতিনিধিদলকে জানানো হয়েছে, বিএনপি তত্ত্বাবধায়ক সরকারের দাবিতে যে অনড়, তা নয়। তবে বাংলাদেশের বর্তমান প্রেক্ষাপটে দলীয় সরকারের অধীনে নির্বাচন সম্ভব নয়। বিএনপি  আলোচনার পক্ষে, তারা সমাধান খোঁজার চেষ্টা করছে। তবে সংলাপের যে আহ্বান সরকার জানিয়েছে, তার আন্তরিকতা নিয়ে বিএনপির সংশয় রয়েছে।
সহকারী মহাসচিবের প্রতিনিধিরা এ সময় বিএনপির কাছে জানতে চান, আগামী নির্বাচন অনুষ্ঠানের ব্যাপারে তাদের কোনো ফর্মুলা আছে কি না। তখন বিএনপির তরফ থেকে জানানো হয়, এত দিন যে তত্ত্বাবধায়ক ছিল, সেটি সব দলের ঐকমত্যের ভিত্তিতেই ছিল। তাই ওই প্রক্রিয়ায় থেকেই চলমান সমস্যার সমাধান করা যায়।
এ ব্যাপারে আদালতের রায়ের বিষয়টি সম্পর্কে সহকারী মহাসচিবের প্রতিনিধিরা জানতে চাইলে বিএনপির পক্ষ থেকে বলা হয়, ওই পদ্ধতির সিদ্ধান্ত সব রাজনৈতিক দল আলোচনা করে নিয়েছিল। ওই পদ্ধতিতে নির্বাচন হয়েছে, সরকার গঠনের পর দেশ পরিচালনাও করা হয়েছে। তাই এটাকে অবৈধ বলা যায় না।
বিএনপির পক্ষ থেকে আরও বলা হয়, সরকার বিরোধী দলের নেতা-কর্মীদের বিরুদ্ধে মামলা দিয়ে হয়রানি ও গ্রেপ্তার করছে। দলের শীর্ষপর্যায়ের বেশির ভাগ নেতাকে জেলে নেওয়া হয়েছে এবং অনেকে এখনো জেলে আছেন। এ অবস্থায় দলীয় সরকারের অধীনে নির্বাচন হলে সরকার আরও হিংস্র আচরণ করবে বলে বিএনপি আশঙ্কা করে।
বিএনপির প্রতিনিধিদলে ছিলেন দলের স্থায়ী কমিটির সদস্য আবদুুল মঈন খান, ভাইস চেয়ারম্যান শমসের মবিন চৌধুরী, চেয়ারপারসনের উপদেষ্টা রিয়াজ রহমান ও তাবিউদ্দিন আহমেদ এবং বিরোধীদলীয় চিফ হুইপ জয়নুল আবদিন ফারুক।
