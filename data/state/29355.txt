
১৫ আগস্ট জাতীয় শোক দিবসে জন্মদিন পালনের ঘটনায় করা নালিশি মামলায় বিএনপির চেয়ারপারসন খালেদা জিয়ার বিরুদ্ধে গ্রেপ্তারি পরোয়ানা জারি করেছেন আদালত। আজ বৃহস্পতিবার ঢাকার মহানগর হাকিম মাজহারুল ইসলাম এই আদেশ দেন।বাদীপক্ষের আইনজীবী দুলাল মিত্র প্রথম আলোকে বলেন, খালেদা জিয়ার বিরুদ্ধে আদালতের দেওয়া সমন জারি হয়ে ফেরত এসেছে। কিন্তু তিনি আদালতে হাজির না হওয়ায় তাঁর নামে গ্রেপ্তারি পরোয়ানা জারির আবেদন করা হয়। ওই আবেদনের ওপর শুনানি শেষে আদালত আজ গ্রেপ্তারি পরোয়ানা জারির এই আদেশ দেন। দুলাল মিত্র আরও বলেন, গ্রেপ্তারি পরোয়ানা তামিল করে প্রতিবেদনের জন্য আগামী ২ মার্চ দিন ধার্য করা হয়েছে।আদালত সূত্র জানায়, গত ১৭ অক্টোবর বাদীপক্ষ খালেদা জিয়ার বিরুদ্ধে গ্রেপ্তারি পরোয়ানা জারির আবেদন করে।চলতি বছরের ৩০ আগস্ট ঢাকা সাংবাদিক ইউনিয়নের সাবেক যুগ্ম সাধারণ সম্পাদক গাজী জহিরুল ইসলাম বাদী হয়ে খালেদা জিয়ার বিরুদ্ধে নালিশি মামলা করেন। আদালত মামলাটি আমলে নিয়ে খালেদা জিয়াকে ১৭ অক্টোবর হাজির হওয়ার নির্দেশ দেন।
মামলার আরজিতে উল্লেখ করা হয়েছে, ১৯৯৬ সালের ১৫ আগস্ট জাতীয় শোক দিবসে ইচ্ছাকৃতভাবে ভুয়া জন্মদিনে উৎসব করেন খালেদা জিয়া ও তাঁর দলের নেতা-কর্মীরা। ওই অনুষ্ঠানে বঙ্গবন্ধুর পরিবারের সদস্যদের নামে কুৎসা ও বানোয়াট কথা বলা হয়। এ কারণে নালিশি মামলাটি করা হয়েছে।
আরও পড়ুন : জন্মদিন পালনের মামলায় খালেদাকে আদালতে তলব
