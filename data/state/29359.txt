
বাগেরহাটের ফকিরহাট উপজেলায় আজ শনিবার ভোরে সড়ক দুর্ঘটনায় দুজন নিহত হয়েছেন। বাগেরহাট-মাওয়া আঞ্চলিক মহাসড়কে দাঁড়িয়ে থাকা একটি ট্রাককে যাত্রীবাহী বাস ধাক্কা দিলে এ দুর্ঘটনা ঘটে।
খুলনা মেডিকেল কলেজ হাসপাতালে চিকিৎসাধীন অবস্থায় দুর্ঘটনায় আহত দুজন মারা যান। আহত অন্যরা ওই হাসপাতালেই চিকিৎসাধীন।
নিহত ব্যক্তিদের মধ্যে একজন নারী ও একজন পুরুষ। তাঁদের পরিচয় জানা যায়নি। অজ্ঞাত ওই নারীর বয়স ২৫ থেকে ২৮ বছর। পুরুষের বয়স ৪০ থেকে ৪৫ বছরের মধ্যে। হতাহত ব্যক্তিদের বাড়ি বাগেরহাটের শরণখোলা উপজেলার বিভিন্ন গ্রামে বলে প্রাথমিকভাবে পুলিশ জানিয়েছে।
বাগেরহাটের কাটাখালী মহাসড়ক পুলিশের উপপরিদর্শক (এসআই) সাফুর আহমেদ বলেন, ‘ঢাকা থেকে বাগেরহাটের শরণখোলার উদ্দেশে ছেড়ে যাওয়া বনফুল পরিবহনের যাত্রীবাহী একটি বাস ওই এলাকায় পৌঁছে নিয়ন্ত্রণ হারিয়ে দাঁড়িয়ে থাকা আরেকটি ট্রাকের পেছনে ধাক্কা দেয়। এতে নারী–শিশুসহ অন্তত ১০ জন গুরুতর আহত হয়। পরে স্থানীয় লোকজন, পুলিশ ও ফায়ার সার্ভিসের কর্মীরা তাদের আশঙ্কাজনক অবস্থায় উদ্ধার করে ফকিরহাট উপজেলা স্বাস্থ্য কমপ্লেক্সে ভর্তি করেন। সেখানে অন্তত পাঁচজনের অবস্থার অবনতি হলে তাদের খুলনা মেডিকেল কলেজ হাসপাতালে পাঠানো হয়। তাদের মধ্যে খুলনা মেডিকেল কলেজ হাসপাতালে চিকিৎসাধীন অবস্থায় অজ্ঞাতপরিচয় একজন নারী ও একজন পুরুষের মৃত্যু হয়েছে। হতাহত ব্যক্তিদের বাড়ি বাগেরহাটের শরণখোলা উপজেলার বিভিন্ন গ্রামের বলে আমরা প্রাথমিকভাবে জানতে পেরেছি। তাদের পরিচয় জানার চেষ্টা চলছে।’
