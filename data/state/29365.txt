
বিএনপি নেতৃত্বাধীন ২০-দলীয় জোটের ডাকা হরতালের আগের দিনে রাজধানীতে বাসে আগুন এবং ককটেল বিস্ফোরণের ঘটনা ঘটেছে।
হরতালের আগের দিনে আজ রোববার সন্ধ্যায় রাজধানীর পল্টন এলাকায় একটি বাসে আগুন দিয়েছে দুর্বৃত্তরা। খবর পেয়ে ফায়ার সার্ভিস ঘটনাস্থলে পৌঁছে আগুন নেভায়। এ ঘটনায় হতাহতের কোনো খবর পাওয়া যায়নি। প্রত্যক্ষদর্শী ব্যক্তিরা জানান, কয়েকজন যুবক বাসটিতে আগুন দিয়ে পালিয়ে যায়।এদিকে ঢাকা মেডিকেল কলেজ সংবাদদাতা জানান, সন্ধ্যা সাতটার দিকে ঢাকা বিশ্ববিদ্যালয়ের শহীদ মিনার এলাকায় সাথী আক্তার ও তার বন্ধু রাজীব হাঁটছিলেন। এ সময় পেছনে ৮-১০টি ককটেল বিস্ফোরণ হয়। এতে সাথী আক্তারের ডান পায়ের গোড়ালিতে স্প্লিন্টারের আঘাত লাগে। রাজীব আহত সাথীকে ঢাকা মেডিকেল কলেজ হাসপাতালে নিয়ে যান। সেখানে তাঁকে প্রাথমিক চিকিৎসা দেওয়া হয়।এরপরই সন্ধ্যা সোয়া সাতটার দিকে টিএসসি মোড়ে চারটি ককটেলের বিস্ফোরণ হয়। এতে হারুনুর রশীদ (৪৪) নামের এক রিকশাচালকের পায়ে স্প্লিন্টারের আঘাত লাগে। তাঁকে ঢাকা মেডিকেল কলেজ হাসপাতালে নিয়ে যাওয়া হয়।বিএনপির স্থায়ী কমিটির সদস্য খন্দকার মোশাররফ হোসেন, গয়েশ্বর চন্দ্র রায়সহ কেন্দ্রীয় নেতাদের মুক্তি, শনিবারের বিক্ষোভ মিছিলে পুলিশের বাধার প্রতিবাদ, গাজীপুরের জনসভা বানচাল এবং ১৪৪ ধারার মধ্যেই ক্ষমতাসীনদের মিছিল, বিক্ষোভের দ্বৈত নীতির প্রতিবাদে কাল সোমবার হরতাল ডেকেছে বিএনপি নেতৃত্বাধীন ২০-দলীয় জোট।
