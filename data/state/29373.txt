
মৌলভীবাজারের কুলাউড়া উপজেলায় চা-শ্রমিক পরিবারের কিশোরীকে ধর্ষণের অভিযোগে কথিত এক কবিরাজ গ্রেপ্তার হয়েছেন। কামাল আহমদ ওরফে আশিক (৬০) নামের ওই ব্যক্তিকে গত শনিবার রাতে গ্রেপ্তার করে পুলিশ।
গ্রেপ্তার হওয়া কামালের বাড়ি শ্রীমঙ্গল উপজেলা শহরে। তিনি শহরের শাপলাবাগ আবাসিক এলাকার মৃত চেরাগ আলীর ছেলে।
পুলিশ সূত্রে জানা গেছে, কিশোরীটির (১৩) বাড়ি কুলাউড়া উপজেলার একটি চা-বাগান এলাকায়। সে কিছুদিন ধরে শারীরিকভাবে অসুস্থ। কথিত কবিরাজ কামাল ৫ জুলাই মেয়েটির মামা পঞ্চম বাউরির (৪৫) যোগসাজশে চিকিৎসার নামে তাকে কৌশলে বাড়ির পাশের একটি ঝোপে নিয়ে ধর্ষণ করে পালিয়ে যান। স্বজনেরা পরদিন সকালে সেখান থেকে অসুস্থ অবস্থায় কিশোরীটিকে উদ্ধার করে মৌলভীবাজারের ২৫০ শয্যা হাসপাতালে ভর্তি করেন। এ ঘটনায় কিশোরীর বাবা (৪০) ১১ জুলাই কুলাউড়া থানায় মামলা করেন। ওই দিনই পুলিশ পঞ্চম বাউরিকে গ্রেপ্তার করে। শনিবার রাত আটটার দিকে শ্রীমঙ্গলের শাপলাবাগ এলাকা থেকে গ্রেপ্তার করা হয় কামালকে। এরপর রাতেই তাঁকে কুলাউড়া থানায় নিয়ে যাওয়া হয়।
কুলাউড়া থানার এসআই জহিরুল ইসলাম তালুকদার গতকাল রোববার বলেন, তথ্যপ্রযুক্তির সহায়তায় ওই নম্বরের অবস্থান শনাক্ত করে কামালকে গ্রেপ্তারে সক্ষম হয় পুলিশ। প্রাথমিক জিজ্ঞাসাবাদে তিনি ধর্ষণে নিজের সম্পৃক্ততার কথা স্বীকার করেছেন।
থানাহাজতে থাকা কামাল আহমদ অভিযোগের বিষয়ে গণমাধ্যমকর্মীদের সঙ্গে কথা বলতে রাজি হননি।
 
