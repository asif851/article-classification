
সাভারের পক্ষাঘাতগ্রস্তদের পুনর্বাসন কেন্দ্রে (সিআরপি) চিকিৎসাধীন সিলেটের কলেজছাত্রী খাদিজা বেগম এখন প্রায় সুস্থ। দু-এক দিনের মধ্যে তিনি বাড়িতে ফিরে যেতে পারবেন।আজ বৃহস্পতিবার সিআরপি কর্তৃপক্ষ এক সংবাদ সম্মেলনে এই তথ্য জানায়। সিআরপির রেডওয়ে হলে এই সংবাদ সম্মেলন হয়। এতে খাজিদা ও তাঁর চিকিৎসকেরা উপস্থিত ছিলেন।সিআরপি মেডিকেল সার্ভিসেস উইংয়ের প্রধান চিকিৎসক সাঈদ উদ্দিন হেলাল বলেন, খাদিজা এখন হাঁটাচলা করতে পারেন। তিনি কথা বলতে পারেন। দৈনন্দিন সব কাজই করতে পারেন। তাঁর স্মৃতিশক্তিও ফিরে এসেছে। তিনি এখন আবার পড়াশোনা শুরু করতে পারবেন।সাঈদ উদ্দিন হেলাল বলেন, সিআরপিতে দীর্ঘ তিন মাসের চিকিৎসার পর খাদিজা এখন প্রায় সুস্থ। দু-এক দিনের মধ্যে বাড়ি ফিরে যেতে পারবেন তিনি। তবে পুরোপুরি স্বাভাবিক জীবনে ফিরে আসতে তাঁকে আরও কয়েক বছর চিকিৎসা নিতে হবে।সংবাদ সম্মেলনে খাদিজা বলেন, ‘আমি এখন প্রায় সুস্থ। দৈনন্দিন সব কাজ করতে পারি।’
প্রধানমন্ত্রী, চিকিৎসক, গণমাধ্যমকর্মীসহ দেশের সবাই ধন্যবাদ জানান খাদিজা। সবার প্রতি কৃতজ্ঞতা প্রকাশ করেন তিনি।
সিলেট সরকারি মহিলা কলেজের ছাত্রী খাদিজা গত বছরের ৩ অক্টোবর বিকেলে এমসি কলেজ পরীক্ষা কেন্দ্রে বিএ (পাস) পরীক্ষা দিয়ে বের হওয়ার সময় হামলার শিকার হন। তাঁকে চাপাতি দিয়ে কুপিয়ে গুরুতর আহত করেন ছাত্রলীগ নেতা বদরুল আলম। ঘটনার পর জনতা ধাওয়া করে বদরুলকে ধরে পুলিশে দেয়।
সংকটাপন্ন অবস্থায় খাদিজাকে প্রথমে সিলেট এম এ জি ওসমানী মেডিকেল কলেজ হাসপাতালে ও পরে ঢাকার স্কয়ার হাসপাতালে ভর্তি করা হয়। দীর্ঘদিন চিকিৎসাধীন থাকার পর খাদিজার অবস্থার উন্নতি হলে গত ২৮ নভেম্বর তাঁকে সিআরপিতে ভর্তি করা হয়। এর মধ্যে গত ১ ফেব্রুয়ারি এক সপ্তাহের জন্য বাড়ি গিয়েছিলেন খাদিজা।
খাদিজার ওপর হামলার ঘটনায় হত্যাচেষ্টার অভিযোগে করা মামলাটি সিলেটের মুখ্য মহানগর হাকিম আদালতে বিচারাধীন রয়েছে। বদরুল এই মামলার একমাত্র আসামি।
