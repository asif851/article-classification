
ছোট ছেলে আরাফাত রহমান কোকোর কবরের পাশে দাঁড়িয়ে কাঁদলেন বিএনপির চেয়ারপারসন খালেদা জিয়া। ছেলের দাফনের ৭০ দিনের মাথায় আজ সোমবার প্রথমবারের মতো সেখানে যান খালেদা জিয়া। সেখানে তিনি ফাতেহা পাঠ, কোরআন তিলাওয়াত ও মোনাজাত করেন। দলীয় কয়েক শ নেতা-কর্মীও কোকোর কবরস্থানে ভিড় জমান। এতে কিছুটা বিশৃঙ্খলাও তৈরি হয়।
গত ২৪ জানুয়ারি মালয়েশিয়ায় কোকোর মৃত্যু হয়। ২৭ জানুয়ারি তাঁর মরদেহ ঢাকায় আনা হয়। ওই দিনই রাজধানীর বনানী কবরস্থানে তাঁকে দাফন করা হয়। এর আগে ৩ জানুয়ারি রাত থেকে নিজের গুলশান কার্যালয়ে অবস্থান করছিলেন খালেদা জিয়া। গতকাল রোববার তিনি কার্যালয় থেকে বাসায় ফেরেন। বাসায় ফেরার পর আজ বিকেলে বের হয়ে খালেদা জিয়া বনানী কবরস্থানে ছেলের কবর দেখতে যান। পৌনে ছয়টার দিকে কোকোর কবরের সামনে পৌঁছে খালেদা জিয়ার গাড়ি। গাড়ি থেকে নেমেই কান্নায় ভেঙে পড়েন খালেদা জিয়া। সেখানে তিনি মোনাজাতে অংশ নেন। এ সময় বার বার তাঁকে চোখ মুছতে দেখা যায়। মোনাজাত শেষে কবরের পাশে একটি চেয়ারে বসেন তিনি। এ সময় তিনি ডুকরে কেঁদে ওঠেন। পরে চেয়ারে বসে কোরআন তিলাওয়াত করেন।
আরাফাত রহমান কোকোর কবর জিয়ারতের সময় খালেদা জিয়ার সঙ্গে বিএনপির স্থায়ী কমিটির সদস্য মওদুদ আহমদ, মাহবুবুর রহমান, জমির উদ্দীন সরকার, আব্দুল মঈন খান, চেয়ারপারসনের উপদেষ্টা সাবিহ উদ্দিন আহমদ, খন্দকার মাহবুব হোসেন, ভাইস চেয়ারম্যান সেলিমা রহমান প্রমুখ উপস্থিত ছিলেন। খালেদা জিয়া আজ বিকেলে বনানী কবরস্থানে যাবেন-এ খবরে আগ থেকেই নেতা-কর্মীরা সেখানে ভিড় করতে শুরু করেন। খালেদা জিয়া গাড়ি থেকে নামার আগ মুহূর্তে কবরের চারপাশে দাঁড়ানো নিয়ে নেতা-কর্মীদের ধাক্কাধাক্কি করতে দেখা যায়।
খালেদার সঙ্গে দেখা করলেন কাজী জাফরবিএনপি চেয়ারপারসন খালেদা জিয়ার সঙ্গে দেখা করেছেন জাতীয় পার্টির একাংশের চেয়ারম্যান কাজী জাফর আহমদ। একটি সূত্রের খবরে জানা যায়, কাজী জাফর আহমদ অসুস্থ। তিনি দু-এক দিনের মধ্যেই চিকিৎসার জন্য বিদেশে যাবেন। এর আগে তিনি খালেদা জিয়ার সঙ্গে তাঁর বাসায় (ফিরোজা) দেখা করলেন।
