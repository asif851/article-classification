
আইন, বিচার ও সংসদবিষয়ক মন্ত্রী আনিসুল হক বলেছেন, এমপিওভুক্তির জন্য শিক্ষকদের আন্দোলন করার প্রয়োজন নেই। এ বিষয়ে প্রধানমন্ত্রী শেখ হাসিনার বক্তব্যের পর আর কোনো আন্দোলনের প্রয়োজন পড়ে না।
ব্রাহ্মণবাড়িয়ার কসবা উপজেলার বায়েক ইউনিয়নের শেরে বাংলা উচ্চবিদ্যালয় মাঠে আজ শুক্রবার দুপুরে ব্যক্তিগত উদ্যোগে শীতার্ত ব্যক্তিদের মাঝে কম্বল বিতরণ করেন আনিসুল হক। অনুষ্ঠানে প্রধান অতিথির বক্তব্যে তিনি এসব কথা বলেন।
আনিসুল হক বলেন, ‘প্রধানমন্ত্রী বলেছেন, এমপিওভুক্তির ব্যাপারে আগামী বাজেটে নীতিমালা তৈরি করা হবে। নীতিমালায় যাঁরা এমপিওভুক্তির আওতায় পড়বেন, তাঁরাই হবেন। তাই প্রধানমন্ত্রী শেখ হাসিনার বক্তব্যের পরে আর কোনো আন্দোলনের প্রয়োজন হয় না। আপনাদের দিকে তাকালেই প্রধানমন্ত্রী সব দুঃখ-কষ্ট বুঝতে পারেন।’
শেখ হাসিনাকে ১৭ বার হত্যার চেষ্টা করা হয়েছে উল্লেখ করে আইনমন্ত্রী বলেন, ‘এখনো তাঁর আশপাশ দিয়ে বুলেট ঘুরপাক খাচ্ছে। তবে রাখে আল্লাহ মারে কে।’
বায়েক ইউনিয়ন আওয়ামী লীগের সভাপতি মনিরুল হকের সভাপতিত্বে কম্বল বিতরণ অনুষ্ঠানে আরও বক্তব্য দেন কসবা উপজেলা আওয়ামী লীগের যুগ্ম আহ্বায়ক রাশেদুল কায়সার, বায়েক ইউনিয়ন পরিষদের চেয়ারম্যান আল মামুন ভূঁইয়া প্রমুখ।
