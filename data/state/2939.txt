
প্রধানমন্ত্রীর ভাষণে নির্বাচনের আইনগত দিকনির্দেশনা পাওয়া গেছে বলে জানিয়েছেন নির্বাচন কমিশনার মো. শাহনেওয়াজ। আর কোন ধরনের সরকারের অধীনে নির্বাচন হবে তা রাজনৈতিকভাবেই সমাধান হতে হবে বলে মনে করেন তিনি।আজ রোববার কমিশন কার্যালয়ে সাংবাদিকদের সঙ্গে আলাপকালে তিনি এসব কথা বলেন।কমিশনার শাহনেওয়াজ বলেছেন, ‘আগামী ২৪ জানুয়ারির মধ্যেই নির্বাচন হবে। আমরা বুঝতে পেরেছি সংবিধান অনুযায়ী নির্বাচন হবে। সে অনুযায়ী আচরণবিধি প্রণয়নসহ অন্যান্য প্রস্তুতি নেওয়া হচ্ছে। যাঁরা ক্ষমতায় থেকে নির্বাচন করবেন এবং যাঁরা ক্ষমতার বাইরে থেকে নির্বাচন করবেন, তাঁদের জন্য আচরণবিধিতে সমান সুযোগ নিশ্চিত করা হবে।’কমিশনার আরও জানান, আচরণবিধি নির্বাচন-পূর্ববর্তী সময়ে কার্যকর হবে। আচরণবিধির খসড়া প্রণয়নের পর তা ওয়েবসাইটে প্রকাশ করা হবে এবং নিবন্ধিত রাজনৈতিক দলগুলোর কাছে পাঠানো হবে। তাদের পরামর্শ নিয়ে বিধি চূড়ান্ত করা হবে।
