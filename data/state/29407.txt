
রাজশাহী বিশ্ববিদ্যালয়ে আবাসিক হলের সামনে থেকে ছাত্রীকে তুলে নেওয়ার প্রতিবাদে উপাচার্যের বাসভবনের সামনে বিক্ষোভ করছেন ছাত্রীরা। ওই ছাত্রীর সন্ধান ও ক্যাম্পাসে নিরাপত্তার দাবিতে বিকেল চারটা থেকে তাঁরা সেখানে অবস্থান নিয়েছেন।
অবস্থানরত শিক্ষার্থীদের অভিযোগ, ওই ছাত্রীকে তুলে নেওয়ার পর আট ঘণ্টা পেরিয়ে গেলেও প্রশাসন এখনো তাঁর সন্ধান জানাতে পারেনি। বিক্ষোভরত এক শিক্ষার্থী বলেন, ‘আমরা সবাই প্রাপ্তবয়স্ক। আমাদের ইচ্ছার বাইরে কেউ জোর করে আমাদের ক্যাম্পাস থেকে তুলে নিতে পারে না। অথচ তাঁর সাবেক স্বামী কীভাবে ক্যাম্পাস থেকে তুলে নিয়ে যান?’
ওই ছাত্রীর বাবা বলেন, ‘বিশ্ববিদ্যালয় প্রশাসন আমাকে জানিয়েছে, তারা সব জায়গায় খোঁজখবর নিয়ে প্রয়োজনীয় ব্যবস্থা গ্রহণ করছে। আমি এখনো জানি না আমার মেয়ে কোন জায়গায়, কী অবস্থায় আছে। প্রশাসন ও আইনশৃঙ্খলা বাহিনীর কাছে আমার অনুরোধ, আমার মেয়ে যেন অক্ষতভাবে ফিরে আসে। আপনারা সহযোগিতা করেন, মেয়েটাকে যেন জীবিত পাই, যেন উধাও না হয়ে যায়।’ এ ঘটনায় মতিহার থানায় অপহরণ মামলা করেছেন বলে জানান তিনি।
শুক্রবার সকালে পরীক্ষা দেওয়ার উদ্দেশ্যে তাপসী রাবেয়া হল থেকে বের হন ওই ছাত্রী। বঙ্গমাতা শেখ ফজিলাতুন্নেছা হলের সামনে পৌঁছালে তাঁর ‘সাবেক স্বামী’ সোহেল রানাসহ আরও কয়েকজন যুবক তাঁকে একটি সাদা মাইক্রোবাসে তুলে নিয়ে যান।
আরও পড়ুন : হলের সামনে থেকে তুলে নেওয়া হলো ছাত্রীকে!
