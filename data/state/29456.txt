
বিদ্যুৎ ও গ্যাসের দাম বাড়ানোর সরকারি সিদ্ধান্তের বিরুদ্ধে জনমত গঠনের জন্য পোস্টার ও প্রচারপত্র (লিফলেট) বিতরণ কর্মসূচি শুরু করেছে খুলনা মহানগর বিএনপি।কেন্দ্রীয় নির্দেশনা অনুযায়ী গতকাল রোববার বেলা সাড়ে ১১টায় পোস্টার লাগানোর মাধ্যমে খুলনায় কর্মসূচির উদ্বোধন করেন বিএনপির কেন্দ্রীয় সাংগঠনিক সম্পাদক ও মহানগর সভাপতি নজরুল ইসলাম মঞ্জু।এ সময় তিনি বলেন, কেন্দ্র থেকে এসব পোস্টার ও লিফলেট পাঠানো হয়েছে জনসচেতনতা সৃষ্টি ও আন্দোলন-সংগ্রামে জনসম্পৃক্ততা বাড়ানোর লক্ষ্যে ব্যাপক গণসংযোগের জন্য।পাঁচ দিনের এ কর্মসূচি গতকাল সদর থানায় উদ্বোধনের পর আগামী চার দিন খুলনা নগরের বিভিন্ন থানায় বিএনপি ও অঙ্গ-সহযোগী সংগঠনের নেতা-কর্মীরা অভিন্ন কর্মসূচি পালন করবেন।নজরুল ইসলাম জানান, আজ ২০ মার্চ সোনাডাঙ্গা থানা, ২১ মার্চ খালিশপুর থানা, ২২ মার্চ দৌলতপুর থানা ও ২৩ মার্চ খানজাহান আলী থানায় পোস্টার ও লিফলেট বিতরণ করা হবে।গতকালের লিফলেট বিতরণ কর্মসূচিতে উপস্থিত ছিলেন মহানগর বিএনপির সাধারণ সম্পাদক ও খুলনা সিটি করপোরেশনের (কেসিসি) মেয়র মোহাম্মদ মনিরুজ্জামান, সাবেক সাংসদ কাজী সেকেন্দার আলী ডালিম, ফখরুল আলম, অধ্যক্ষ তারিকুল ইসলাম, শেখ আমজাদ হোসেন, শফিকুল আলম, শাহিনুল ইসলাম, শের আলম, আজিজুল হাসান, জালু মিয়া, আবদুর রহিম বকস, ইকবাল হোসেন, এহতেশামুল হক, ইউসুফ হারুন, সাজ্জাদ আহসান, কে এম হুমায়ুন কবির, শফিকুল ইসলাম হোসেন প্রমুখ।
