
রাজনৈতিক দল থেকে পদত্যাগ বা দলের বিপক্ষে ভোটদানের কারণে সংসদীয় আসন শূন্য হওয়া–সংক্রান্ত সংবিধানের ৭০ অনুচ্ছেদ নিয়ে করা রিট পিটিশন খারিজ করে দিয়েছেন হাইকোর্ট। আজ রোববার হাইকোর্টের বিচারপতি আবু তাহের মো. সাইফুর রহমানের একক বেঞ্চ এ আদেশ দেন।
গত ১৫ জানুয়ারি বিচারপতি মইনুল ইসলাম চৌধুরী ও বিচারপতি আশরাফুল কামালের সমন্বয়ে গঠিত হাইকোর্টের একটি বেঞ্চ এক রিটের ওপর বিভক্ত আদেশ দেন। এ বেঞ্চের জ্যেষ্ঠ বিচারপতি বিষয়টি নিয়ে রুল জারি করলেও কনিষ্ঠ বিচারপতি রিট খারিজ করে দেন। এ আদেশের পর নিয়ম অনুসারে আবেদনটি প্রধান বিচারপতির কাছে পাঠানো হয়। তিনি বিষয়টি নিষ্পত্তির জন্য একক বেঞ্চে (তৃতীয় বেঞ্চ) পাঠান। ১১ মার্চ একক বেঞ্চে শুনানি শেষে আজ ১৮ মার্চ আদেশের জন্য দিন ধার্য করা হয়।
সুপ্রিম কোর্টের আইনজীবী ইউনুছ আলী আকন্দ এ রিট আবেদনটি করেন। রিটে মন্ত্রিপরিষদ বিভাগের সচিব, সংসদ সচিবালয়ের সচিব ও আইনসচিবকে বিবাদী করা হয়।
সংবিধানের ৭০ অনুচ্ছেদে বলা হয়েছে, ‘কোনো নির্বাচনে কোনো রাজনৈতিক দলের প্রার্থীরূপে মনোনীত হইয়া কোনো ব্যক্তি সংসদ সদস্য নির্বাচিত হইলে তিনি যদি (ক) উক্ত দল হইতে পদত্যাগ করেন, অথবা (খ) সংসদে উক্ত দলের বিপক্ষে ভোটদান করেন, তাহা হইলে সংসদে তাঁহার আসন শূন্য হইবে, তবে তিনি সেই কারণে পরবর্তী কোনো নির্বাচনে সংসদ সদস্য হইবার অযোগ্য হইবেন না।’
