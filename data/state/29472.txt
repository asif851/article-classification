
ভোলা শহরের সদর রোডের অনুজকাহালি এলাকায় আজ সোমবার সকালে শিশুপুত্রের সামনে ব্যাটারিচালিত অটোরিকশার চাপায় মা নিহত হয়েছেন। প্রত্যক্ষদর্শী, স্বজন ও পুলিশের ভাষ্য, সকাল সাড়ে আটটার দিকে ভোলা পৌরসভার অফিসারপাড়ার মো. মোমিনুলের স্ত্রী চম্পা (২৪) তাঁর শিশুপুত্র ইকরাকে নিয়ে ব্যাটারিচালিত রিকশায় বিদ্যালয়ে যাচ্ছিলেন। ইকরা শহরের হোসাইনিয়া প্রি-ক্যাডেট স্কুলে নার্সারির ছাত্র। চালকের বেপরোয়া গতির কারণে রিকশাটি সদর সড়কের অনুজকাহালি চিলি চাইনিজের সামনে এসে উল্টে যায়। এ সময় চম্পা ও ইকরা সড়কে পড়ে গেলে বিপরীত দিক থেকে আসা একটি ব্যাটারিচালিত অটোরিকশা চম্পাকে চাপা দিয়ে চলে যায়। হাসপাতালে নেওয়ার পর চম্পা মারা যান।ভোলা সদর থানার পরিদর্শক (ওসি তদন্ত) কমলেশ হালদার বলেন, নিহতের স্বজনেরা অনুমতি নিয়ে ময়নাতদন্ত ছাড়াই লাশ নিয়ে গেছেন। এ ব্যাপারে কোনো অভিযোগ পাওয়া যায়নি।
