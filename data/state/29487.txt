
মানবতাবিরোধী অপরাধের দায়ে ফাঁসির দণ্ডাদেশপ্রাপ্ত জামায়াত নেতা আলী আহসান মোহাম্মদ মুজাহিদ ও বিএনপি নেতা সালাউদ্দিন কাদের (সাকা) চৌধুরীর রায় কার্যকরকে কেন্দ্র করে কারাগারে ছয়জন জল্লাদকে প্রস্তুত রাখা হয়েছে। কারা সূত্র এ তথ্যের সত্যতা নিশ্চিত করেছে।
ঢাকা কেন্দ্রীয় কারাগার সূত্র বলেছে, আজ সন্ধ্যার পর রাজধানীর নাজিমউদ্দিন রোডে অবস্থিত ঢাকা কেন্দ্রীয় কারাগারে ফাঁসির মঞ্চে আলো জ্বালানো ও শামিয়ানা টানানোর ব্যবস্থা করা হয়েছে। প্রস্তুত রাখা হয়েছে ছয় জল্লাদ শাহজাহান, রাজু, আবুল, মাসুদ, ইকবাল ও মুক্তারকে। তাঁরা বিভিন্ন মামলায় সাজা খাটছেন। এই জল্লাদেরাই ফাঁসির কার্যকরের আগে ও পরে বিভিন্ন কার্যক্রমে অংশ নেবেন।
সন্ধ্যার পর থেকে ঢাকা কেন্দ্রীয় কারাগারকে ঘিরে কঠোর নিরাপত্তা ব্যবস্থা গড়ে তোলা হয়। সন্ধ্যার পর ওই এলাকায় দোকানপাট বন্ধ করে দেওয়া হয়।
১৮ নভেম্বর আলী আহসান মুহাম্মদ মুজাহিদ ও সাকা চৌধুরীর করা পুনর্বিবেচনার আবেদন খারিজ করে সুপ্রিম কোর্টের আপিল বিভাগ। ১৫ জুন আলী আহসান মোহাম্মদ মুজাহিদকে নারায়ণগঞ্জ কারাগার থেকে ঢাকা কেন্দ্রীয় কারাগারের নেওয়া হয়। সাকা চৌধুরীকে দীর্ঘদিন ধরে রাখা হয়েছিল কাশিমপুর-১ নম্বর কারাগারে। ১৫ নভেম্বর তাঁকে ঢাকা কেন্দ্রীয় কারাগারে নেওয়া হয়। দুজনকে পাশাপাশি কক্ষে রাখা হয়েছে। কক্ষগুলো কারাগারে ফাঁসির মঞ্চের কাছেই।
