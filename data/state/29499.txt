
আন্তর্জাতিক অপরাধ ট্রাইব্যুনালে দায়ের করা সব মামলাই ‘মিথ্যা’ ও ‘রাজনৈতিক উদ্দেশ্যপ্রণোদিত’ বলে দাবি করেছে জামায়াতে ইসলামী। গতকাল বৃহস্পতিবার এক বিবৃতিতে জামায়াতের ভারপ্রাপ্ত সেক্রেটারি জেনারেল রফিকুল ইসলাম খান এ দাবি করেন। দলের সেক্রেটারি জেনারেল আলী আহসান মোহাম্মাদ মুজাহিদের মামলায় ট্রাইব্যুনালের মৃত্যুদণ্ডের আদেশের প্রতিবাদে ডাকা হরতাল সফলের দাবি করে দেশবাসীকে অভিনন্দন জানিয়ে এ বিবৃতি দেওয়া হয়। বিবৃতিতে রফিকুল ইসলাম খান বলেন, সরকারপক্ষ অভিযোগ প্রমাণে সম্পূর্ণ ব্যর্থ হয়েছে। তার পরও ট্রাইব্যুনাল আলী আহসান মোহাম্মাদ মুজাহিদকে ফাঁসির আদেশ দিয়ে চরম জুলুম করেছেন।
