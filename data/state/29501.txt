
রাজধানীর বাংলামোটর মোড়ে মাদকের একটি বড় চালান নিয়ে অপেক্ষা করছিলেন ইয়ার মোহাম্মদ (৪০) ও মো. আসিফ শেখ (৩০) নামের দুই ব্যক্তি। তাঁদের কাছে ছিল সাড়ে নয় হাজার ইয়াবা। ইয়ার ও আসিফের অবস্থান নেওয়ার কথা জানতে পেরে গতকাল মঙ্গলবার রাত ১১টার দিকে অভিযান চালায় র‍্যাব-২-এর একটি দল। র‍্যাবের উপস্থিতি টের পেয়ে দৌড়ে পালানোর চেষ্টা করলেও ধরা পড়েন তাঁরা।
তল্লাশি করে ইয়ার ও আসিফের কাছ থেকে ৯ হাজার ৫৯০টি ইয়াবা উদ্ধার করা হয়। এ ছাড়া ১০ হাজার টাকা ও তিনটি মোবাইল ফোন সেট পাওয়া যায়।
র‍্যাব-২-এর জ্যেষ্ঠ সহকারী পরিচালক (মিডিয়া) মোহাম্মদ রবিউল ইসলাম বলেন, অনেক দিন ধরে ইয়াবার ব্যবসা করে আসছেন ইয়ার ও আসিফ। ইয়ারের বাড়ি চট্টগ্রামের পাঁচলাইশে এবং আসিফের বাড়ি বাগেরহাটের চিতলমারী উপজেলায়। কক্সবাজার, চট্টগ্রাম, টেকনাফ সীমান্ত এলাকা থেকে ইয়াবার চালান সংগ্রহ করে আইনশৃঙ্খলা রক্ষাকারী বাহিনীর চোখ ফাঁকি দিয়ে সুকৌশলে দেশে নিয়ে আসেন তাঁরা। এরপর রাজধানীসহ দেশের বিভিন্ন জেলার মাদক ব্যবসায়ীদের কাছে এসব ইয়াবা সরবরাহ করেন ইয়ার ও আসিফ।
রবিউল ইসলাম বলেন, অতি লাভের আশায়, রাতারাতি বড়লোক হওয়ার নেশায়, নিষিদ্ধ এ মাদক ব্যবসায় জড়িয়ে পড়েছেন বলে প্রাথমিক জিজ্ঞাসাবাদে জানিয়েছেন তাঁরা। তাঁদের বিরুদ্ধে আইনি ব্যবস্থা নেওয়া হবে।
 
