
খুলনায় স্ত্রী হত্যার দায়ে স্বামী মো. শেখ মিরাজুলকে (২৭) মৃত্যুদণ্ড দিয়েছেন আদালত। খুলনার জননিরাপত্তা বিঘ্নকারী অপরাধ দমন ট্রাইব্যুনালের বিচারক এস এম সোলায়মান গতকাল বৃহস্পতিবার এ রায় দেন। রায় ঘোষণার সময় মিরাজুল আদালতে উপস্থিত ছিলেন না।
মামলার সংক্ষিপ্ত বিবরণে জানা গেছে, ২০১০ সালের ২৮ জানুয়ারি দুপুরে পারিবারিক কলহের জের ধরে গৃহবধূ হোসনেয়ারাকে তাঁর স্বামী মিরাজুল মসলা পেশার শিল দিয়ে মাথায় আঘাত করেন। পরে ঘরে আটকে রেখে বাইরে থেকে তালা লাগিয়ে বের হয়ে যান। স্থানীয় লোকজন সন্ধ্যার দিকে কাউকে না পেয়ে ঘরের জানালা দিয়ে ঘরের মধ্যে উঁকি দিয়ে হোসনেয়ারাকে মেঝেতে পড়ে থাকতে দেখেন। পরে ঘরের দরজা ভেঙে উদ্ধার করে খুলনা মেডিকেল কলেজ হাসপাতালে নিয়ে গেলে কর্তব্যরত চিকিৎসক তাঁকে মৃত ঘোষণা করেন। এ ঘটনায় হোসনেয়ারার ভাই মো. নান্নু শিকদার বাদী হয়ে মিরাজুলের নামে সদর থানায় হত্যা মামলা করেন। মামলার তদন্ত কর্মকর্তা তৎকালীন সদর থানার উপপরিদর্শক (এসআই) মো. মনিরুল ইসলাম ২০১১ সালের ৩ ফেব্রুয়ারি মিরাজুলকে অভিযুক্ত করে আদালতে অভিযোগপত্র দাখিল করেন।
