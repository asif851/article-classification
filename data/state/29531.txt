
খুলনা অঞ্চলের রাষ্ট্রায়ত্ত সাতটি পাটকলের শ্রমিকেরা পাঁচ দফা দাবিতে আজ বুধবার তৃতীয় দিনের মতো ধর্মঘট পালন করছেন। তাঁরা দ্বিতীয় দিনের মতো রাজপথ ও রেলপথ অবরোধ কর্মসূচি পালন করছেন।
শ্রমিকদের ধর্মঘটের কারণে সংশ্লিষ্ট পাটকলগুলোয় কাজ বন্ধ রয়েছে। রাজপথ অবরোধের কারণে খুলনা-যশোর মহাসড়কে যান চলাচল বন্ধ রয়েছে। রেলপথ অবরোধের কারণে খুলনা-যশোর রুটে ট্রেন চলাচল বন্ধ। এতে দুর্ভোগ পোহাচ্ছেন যাত্রীরা।
খুলনা অঞ্চলের রাষ্ট্রায়ত্ত সাতটি পাটকলে প্রায় ৩৫ হাজার শ্রমিক রয়েছেন। প্রতিটিতেই শ্রমিকদের মজুরি ৪ থেকে ১৬ সপ্তাহ বকেয়া। বকেয়া মজুরি ও ভাতা পরিশোধ, পাট খাতে প্রয়োজনীয় অর্থ ছাড়সহ পাঁচ দফা দাবিতে শ্রমিকেরা অনির্দিষ্টকালের এই ধর্মঘট পালন করছেন। গত সোমবার সকাল ছয়টা থেকে লাগাতার এই ধর্মঘট শুরু করেন শ্রমিকেরা।
পাশাপাশি শ্রমিকেরা গতকাল মঙ্গলবার সকাল ছয়টা থেকে বেলা দুইটা পর্যন্ত খুলনার তিনটি পয়েন্টে রাজপথ ও রেলপথ অবরোধ কর্মসূচি পালন করেন। তাঁরা আজও একই কর্মসূচি পালন করছেন।
পাটকল শ্রমিকদের এই আন্দোলনে নেতৃত্ব দিচ্ছে রাষ্ট্রায়ত্ত জুট মিল সিবিএ-নন সিবিএ ঐক্য পরিষদ।
পরিষদের সদস্যসচিব জাকির হোসেন বলেন, প্রায় দেড় বছর ধরে শ্রমিকদের দাবিদাওয়া নিয়ে সরকারের সংশ্লিষ্ট সব মহলের সঙ্গে একাধিকবার বৈঠক করা হয়েছে। কিছুতেই কোনো কাজ হয়নি। দাবি আদায়ে সবশেষ ৩ এপ্রিল পর্যন্ত সময় দেওয়া হয়েছিল। কিন্তু সরকারের পক্ষ থেকে কোনো পদক্ষেপ আসেনি। তাই পূর্বঘোষণা অনুযায়ী ৪ এপ্রিল থেকে তাঁরা অনির্দিষ্টকালের জন্য লাগাতার কর্মসূচিতে যেতে বাধ্য হয়েছেন।
জাকির হোসেন আরও বলেন, কাল বৃহস্পতিবার পর্যন্ত তাঁদের এই কর্মসূচি চলবে। কালকের মধ্যে দাবি আদায় না হলে আরও কঠোর কর্মসূচি দেওয়া হতে পারে। দাবি পূরণ না হলে আগামী শুক্রবার তাঁরা বৈঠক করে পরবর্তী কর্মসূচি ঘোষণা করবেন।
আরও পড়ুন:বেতন বন্ধ হওয়ায় দিশেহারা পাটকল শ্রমিকেরা
