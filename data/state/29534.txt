
ঝালকাঠির নলছিটি উপজেলার পশ্চিম কামদেবপুর গ্রামে সজল হাওলাদার (১৯) নামের এক তরুণকে গুলি করে হত্যার ঘটনায় ১২ জনের বিরুদ্ধে মামলা করা হয়েছে। গতকাল রোববার রাতে সজলের বাবা রফিকুল ইসলাম হাওলাদার বাদী হয়ে একই গ্রামের জহিরুল ইসলামকে প্রধান আসামি করে মামলাটি করেন। আজ সোমবার সকালে এজাহারভুক্ত এক আসামি শাহাদত হোসেনকে (৩৫) গ্রেপ্তার করেছে পুলিশ।
পূর্বশত্রুতার জের ধরে সজলকে হত্যা করা হয়েছে বলে মামলার এজাহারে অভিযোগ করা হয়েছে।সজল গত বছর এইচএসসি পাস করার পর স্নাতকে ভর্তির প্রস্তুতি নিচ্ছিলেন। গতকাল রোববার সকালে স্থানীয় মালুহার সরকারি প্রাথমিক বিদ্যালয়ের পরিত্যক্ত একটি ভবনের মধ্যে সজলকে ধরে নিয়ে বাঁ পায়ের হাঁটুতে গুলি করে দুর্বৃত্তরা। পরিবারের লোকজন তাঁকে উদ্ধার করে বরিশালের শের-ই-বাংলা মেডিকেল কলেজ হাসপাতালে নিয়ে গেলে সেখানে চিকিৎসাধীন অবস্থায় দুপুর সাড়ে ১২টার দিকে তিনি মারা যান। এ ঘটনায় রাতে সজলের বাবা হত্যা মামলা করেন।মামলায় উপজেলার মোল্লারহাট ইউনিয়ন পরিষদ নির্বাচনে ৩ নম্বর ওয়ার্ডের সদস্যপদে পরাজিত প্রার্থী জহিরুল ইসলামকে প্রধান আসামি করা হয়। সজল ওই ওয়ার্ডের নির্বাচিত সদস্য মিজান আকন্দের সমর্থক ছিলেন।নলছিটি থানার ভারপ্রাপ্ত কর্মকর্তা (ওসি) এ কে এম সুলতান মাহমুদ প্রথম আলোকে বলেন, হত্যাকাণ্ডে জড়িত একজনকে গ্রেপ্তার করা হয়েছে। অন্য আসামিদের গ্রেপ্তারে পুলিশ তৎপর রয়েছে।
