
গুলিস্তান থেকে সদরঘাট বা বাবুবাজার থেকে যাত্রাবাড়ীতে হেঁটে যেতে সময় লাগে সর্বোচ্চ ৩০ মিনিট। কিন্তু গাড়িতে এই পথ যাতায়াত করতে এখন এক ঘণ্টার ওপর সময় লাগে। পুরান ঢাকার এই সড়কগুলোতে সারা দিনই যানজট লেগে থাকে। এতে যাত্রীদের চরম ভোগান্তি পোহাতে হচ্ছে।পবিত্র রমজানের শুরু থেকেই গুলিস্তান, যাত্রাবাড়ী, সদরঘাট, বাবুবাজার, নয়াবাজার, রায়সাহেব বাজার, ধোলাইখাল, দয়াগঞ্জ, হাটখোলা, কাপ্তান বাজার, নবাবপুর রোড, চানখাঁরপুল, বকশীবাজার, চকবাজার, বাদামতলী, ইসলামপুর, লালবাগ চৌরাস্তা, আজিমপুর কবরস্থান রোডে দিনভর যানজট লেগে থাকে। ঈদুল ফিতর যত ঘনিয়ে আসছে, যানজটের মাত্রাও তত বাড়ছে।মিরপুর-১০ নম্বর থেকে ঢাকা জেলা দায়রা জজ আদালতে নিয়মিত যাতায়াত করেন আইনজীবী ফখরুল ইসলাম। তিনি বলেন, সারা দিনই গুলিস্তান থেকে বাহাদুর শাহ পার্ক পর্যন্ত সড়কে যানজট লেগে থাকে। অনেক সময় আদালতপাড়া থেকে গুলিস্তানে হেঁটেও গাড়ির আগে যাওয়া যায়। আর রমজান মাসে প্রায় প্রতিদিনই বাসে বসে ইফতার করতে হয়।পুরান ঢাকার বাসিন্দাদের দাবি, এই এলাকাগুলোর যানজট কমাতে হলে অবিলম্বে ফুলবাড়িয়া থেকে দেশের দক্ষিণাঞ্চলের বাস টার্মিনাল কেরানীগঞ্জে স্থানান্তর করতে হবে।গতকাল বুধবার দুপুরে সরেজমিনে দেখা যায়, গুলিস্তান থেকে বাহাদুর শাহ পার্ক ও বাবুবাজার থেকে যাত্রাবাড়ী পর্যন্ত সড়কের দুই পাশে তীব্র যানজট। এর মধ্যে বাহাদুর শাহ পার্ক এলাকা থেকে গুলিস্তান পর্যন্ত যানজটের মাত্রা সবচেয়ে বেশি। এই সড়কের দুই পাশে এলোমেলোভাবে রাখা শতাধিক পিকআপ। এসব পরিবহনে মালামাল তুলছেন শ্রমিকেরা।বাহাদুর শাহ পার্ক এলাকা থেকে রাজধানীর বিভিন্ন এলাকায় ইউনাইটেড, বিহঙ্গ, আজমেরী, সুপ্রভাত, ভিক্টর, তানজিল, মহানগর পরিবহন, বাহাদুর শাহ পরিবহন নামে বিভিন্ন যাত্রীবাহী বাস ও লেগুনা চলাচল করছে। বাবুবাজার সেতু দিয়ে দেশের দক্ষিণাঞ্চলের বিভিন্ন যাত্রীবাহী পরিবহন রাজধানীর ভেতরে ঢুকছে। যানজটের কারণে অনেকেই হেঁটে গন্তব্যস্থলে যাচ্ছেন।গুলিস্তান ট্রেড সেন্টার (দক্ষিণ) এলাকা থেকে রায়সাহেব বাজার পর্যন্ত নবাবপুর সড়কেও যানজট দেখা গেছে। এ ছাড়া চানখাঁরপুল, বকশীবাজার, চকবাজার, লালবাগ, আজিমপুর কবরস্থান এলাকার বিভিন্ন সড়কে রিকশা, ঠেলাগাড়ি, ভ্যানের জট লেগে ছিল। পুরান ঢাকায় যাতায়াতে প্রধান যান রিকশা। এসব এলাকার অধিকাংশ সড়কে ফুটপাত না থাকায় পথচারীদের চলাচলে সমস্যা হচ্ছে। পুরান ঢাকায় সদরঘাট লঞ্চ টার্মিনাল, জেলা দায়রা জজ আদালত, বাংলাদেশ ব্যাংক সদরঘাট শাখা, জগন্নাথ বিশ্ববিদ্যালয়, ঢাকা জেলা পরিষদ, ন্যাশনাল মেডিকেল কলেজ হাসপাতাল, কবি নজরুল সরকারি কলেজ, শহীদ সোহরাওয়ার্দী কলেজ, মিটফোর্ড হাসপাতালসহ অসংখ্য শিক্ষা ও বাণিজ্যিক প্রতিষ্ঠান আছে।বাংলাদেশ পরিবেশ আন্দোলনের (বাপা) জাতীয় কমিটির সদস্য নাজিম উদ্দিন আহাম্মদ বলেন, পুরান ঢাকার বিভিন্ন সড়কে খোঁড়াখুঁড়ি ও মার্কেটের সামনে এলোমেলোভাবে পিকআপ রাখাই যানজটের প্রধান কারণ। ঢাকা মহানগর ট্রাফিক দক্ষিণের উপপুলিশ কমিশনার খান মোহাম্মদ রেজওয়ান বলেন, রমজান মাসে পুরান ঢাকাসহ দক্ষিণের যানজট নিয়ন্ত্রণে রাখতে প্রতিটি মার্কেটের পক্ষ থেকে কমিউনিটি পুলিশের ব্যবস্থা করা হয়েছে।
