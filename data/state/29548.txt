
কুমিল্লার কোটবাড়িতে অবস্থিত বাংলাদেশ পল্লী উন্নয়ন একাডেমির (বার্ড) দুই দিনব্যাপী ৪৯তম বার্ষিক পরিকল্পনা সম্মেলন গতকাল বুধবার শুরু হয়েছে। সকাল ১০টায় বার্ডের ড. আখতার হামিদ খান মিলনায়তনে এ সম্মেলন শুরু হয়। উদ্বোধনী দিনে বার্ডের গবেষণা, প্রশিক্ষণ ও প্রায়োগিক গবেষণা কার্যক্রমের ওপর কর্মপত্র উপস্থাপন করা হয়। একই সঙ্গে আগামী বছরের কর্মপন্থা নির্ধারণ নিয়ে আলোচনাও হয়। সম্মেলনে সরকারি-বেসরকারি প্রতিষ্ঠানের অন্তত ১০০ জন কর্মকর্তা অংশ নিচ্ছেন। বার্ডের মহাপরিচালক সালাহউদ্দিন মাহমুদের সভাপতিত্বে অনুষ্ঠানে প্রধান অতিথির বক্তব্য দেন পরিকল্পনা কমিশনের সদস্য এ এন সামছুদ্দিন আজাদ চৌধুরী। বিশেষ অতিথি ছিলেন সিরডাপের মহাপরিচালক তেবিটা বোসিওয়াকা তেজিনাভুলাও।
