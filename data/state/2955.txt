
আড়াই মাস ধরে কর্মস্থলে অনুপস্থিত থাকায় সিরাজগঞ্জ সদর উপজেলার কয়েলগাতী উপস্বাস্থ্যকেন্দ্রের চিকিৎসা কর্মকর্তা আব্দুল্লাহিল কাফির বেতন-ভাতা বন্ধ করার নির্দেশ দেওয়া হয়েছে। গত বৃহস্পতিবার সিরাজগঞ্জের সিভিল সার্জন মো. শামসুদ্দীন সংশ্লিষ্ট কার্যালয়ে এ বিষয়ে একটি চিঠি পাঠান।সিভিল সার্জন কার্যালয়সূত্রে জানা গেছে, গত বছরের ডিসেম্বর মাসে আব্দুল্লাহিল কাফির প্রেষণের আদেশ বাতিল করে ঢাকা মেডিকেল কলেজ হাসপাতাল থেকে তাঁর আগের কর্মস্থল সিরাজগঞ্জের কয়েলগাতীতে পদায়ন করা হয়। গত ৭ ডিসেম্বর তিনি কয়েলগাতীতে যোগদান করেন। কিন্তু এর পর থেকে তিনি কর্মস্থলে অনুপস্থিত রয়েছেন। কর্মস্থলে দীর্ঘদিন অনুপস্থিত থাকায় সিভিল সার্জন কার্যালয় থেকে তাঁকে একাধিকবার কারণ দর্শানোর নোটিশ দেওয়া হয়। কিন্তু তিনি কোনো নোটিশের জবাব দেননি। সর্বশেষ ১৮ ফেব্রুয়ারি সিভিল সার্জন উপস্বাস্থ্যকেন্দ্র পরিদর্শনে গিয়ে তাঁকে পাননি। এ কারণে তাঁর বেতন-ভাতা বন্ধ করে দেওয়ার জন্য সিভিল সার্জন স্থানীয় হিসাবরক্ষণ কর্মকর্তার কার্যালয়ে চিঠি দেন। একই সঙ্গে তিনি তাঁর বিরুদ্ধে বিভাগীয় ব্যবস্থা নেওয়ার জন্য স্বাস্থ্য অধিদপ্তরের মহাপরিচালক বরাবর চিঠি দেন।
