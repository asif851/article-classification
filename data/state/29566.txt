
কেন্দ্রীয় শহীদ মিনারকে সারা বছরই পরিষ্কার-পরিচ্ছন্ন রাখার আহ্বান জানিয়েছেন ত্রাণমন্ত্রী ও ঢাকা মহানগর আওয়ামী লীগের সাধারণ সম্পাদক মোফাজ্জল হোসেন চৌধুরী। তিনি বলেন, শহীদ দিবস এলেই কেন্দ্রীয় শহীদ মিনার ধোয়ামোছা হয়। অন্য সময় খোঁজখবর থাকে না। গতকাল শনিবার বিকেলে বঙ্গবন্ধু অ্যাভিনিউয়ে ঢাকা মহানগর আওয়ামী লীগের যৌথ সভায় মায়া এসব কথা বলেন। ২২ ফেব্রুয়ারি সোমবার বঙ্গবন্ধু আন্তর্জাতিক সম্মেলন কেন্দ্রে বেলা তিনটায় আন্তর্জাতিক মাতৃভাষা ও শহীদ দিবস উপলক্ষে আলোচনা সভার আয়োজন করেছে আওয়ামী লীগ। ওই সভা সফল করতে এই যৌথ সভা করে আওয়ামী লীগের ঢাকা মহানগর শাখা। শহীদ মিনারের মর্যাদার কথা উল্লেখ করে মোফাজ্জল হোসেন চৌধুরী বলেন, ‘দিনটি এখন আন্তর্জাতিক মাতৃভাষা দিবস। বিশ্বের বহু পর্যটক বাংলাদেশে আসে এই পবিত্র জায়গাটি দেখার জন্য। যে অবস্থা দেখে, তারা মন খারাপ করে চলে যায়। সরকারকে অনুরোধ করব, এই দায়িত্বে যে মন্ত্রণালয় রয়েছে, আজকে যেমন পরিষ্কার-পরিচ্ছন্ন হয়েছে, সারা বছর তারা যেন এমন করে রাখে।’ বিএনপির চেয়ারপারসন খালেদা জিয়াকে উদ্দেশ করে মায়া বলেন, ‘খালেদা জিয়ার শহীদ মিনারে যেতে মানা নাই। কিন্তু আমার একটা বিষয়ে খুব কষ্ট হয়, তিনি যখন যান, তখন তাঁর সঙ্গে যে রাজাকার-আলবদররা যায়, তখন আমাদের কষ্ট লাগে। এই জায়গা তাদের জন্য না, এটা বাঙালিদের জন্য। যারা বাংলায় কথা বলে, তাদের জন্য। কিন্তু যারা বাংলায় কথা বলে, মনে মনে উর্দু পেয়ারা হয়, তাদের জন্য জায়গাটা শোভা পায় না। মনেপ্রাণে বাঙালি হন, সম্মান করব।’
