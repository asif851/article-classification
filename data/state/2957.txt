
মাত্র এক দিনের ব্যবধানে রাজধানীর বাড্ডায় আবারও খুনের ঘটনা ঘটেছে। এবার গুলি করে হত্যা করা হয়েছে উজ্জ্বল (৩২) নামের এক যুবককে। 
আজ মঙ্গলবার বিকেলে বাড্ডার আনন্দনগর এলাকার একটি বাড়িতে তাঁকে মাথায় গুলি করে হত্যা করা হয়।
পুলিশ জানায়, আনন্দনগরের ৩ নম্বর সড়কের ২০ নম্বর বাড়ির তৃতীয় তলার একটি ফ্ল্যাটে থাকতেন উজ্জ্বল। তাঁর বাবার নাম আবদুল আওয়াল। ওই ফ্ল্যাটে উজ্জ্বলের গুলিবিদ্ধ লাশ পাওয়া যায়। তাঁর মাথার বাম পাশে গুলি করা হয়। গুলিটি ডান পাশে কানের ওপর দিয়ে বের হয়ে গেছে। ঘটনাস্থল থেকে লাশ উদ্ধারের প্রক্রিয়া চলছে।
পুলিশের বাড্ডা জোনের জ্যেষ্ঠ সহকারী কমিশনার (এসি) আশরাফুল করিম ঘটনার সত্যতা নিশ্চিত করেছেন।
এর আগে গতকাল সোমবার দুপুরে বাড্ডার আফতাবনগরের একটি বাসায় মনজিল হক (২৮) নামের এক যুবককে জবাই করে হত্যা করে দুর্বৃত্তরা। মনজিল হকের আফতাবনগরের বি ব্লকের ৩ নম্বর সড়কের ৫ নম্বর বাড়ির সাততলা ভবনের ষষ্ঠ তলার নিজ ফ্ল্যাটে হত্যার ঘটনা ঘটে। গতকাল সকালে চারজন যুবক তাঁর ফ্ল্যাটে আসে। দুপুরে ওই যুবকেরা তাঁকে হত্যার করে বের হয়ে যায়। এ সময় নিশি নামের ওই তরুণীও বের হয়ে যান। পরে তাঁকে পুলিশ আটক করে থানায় নিয়ে যায়।
