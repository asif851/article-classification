
বর্তমান সময়কে ক্রান্তিকাল উল্লেখ করে সংকট নিরসনে জাতীয় সম্মেলনের আহ্বান জানিয়েছেন জাতীয় পার্টির চেয়ারম্যান এইচ এম এরশাদ।গতকাল রোববার জাতীয় কনভেনশনের আহ্বান জানিয়ে আওয়ামী লীগ ও বিএনপিকে চিঠিও দেওয়া হয়েছে এরশাদের পক্ষ থেকে। পর্যায়ক্রমে অন্য রাজনৈতিক দলগুলোকেও অনুরূপ চিঠি দেওয়া হবে বলে দলীয় সূত্র নিশ্চিত করেছে। সবার চিঠির ভাষা একই।জাতীয় পার্টির যুগ্ম দপ্তর সম্পাদক আবুল হাসান আহমেদ প্রথম আলোকে বলেন, বিএনপির গুলশান কার্যালয়ে সন্ধ্যা সাড়ে ছয়টায় এবং আওয়ামী লীগের ধানমন্ডি কার্যালয়ে রাত সোয়া সাতটায় তিনি নিজে চিঠি পৌঁছে দিয়েছেন।এরশাদ তাঁর চিঠিতে বলেন, বর্তমানে জনমনে শান্তি নেই। মানুষের নিরাপত্তা নেই। গোটা জাতি আজ আতঙ্কিত এবং দিশেহারা। বিরাজমান সংকট থেকে উত্তরণ ঘটাতে না পারলে জাতি হিসেবে অস্তিত্ব বিলীন হয়ে যাবে।নিজেকে বর্তমান সময়ের প্রবীণ রাজনীতিক আখ্যা দিয়ে এরশাদ লেখেন, ‘আসুন, আমরা রাজনৈতিক সংস্কৃতি নির্ধারণের জন্য একত্রে মিলিত হই। আমাদের নীতি-আদর্শের তফাত থাকবেই। কিন্তু জাতীয় কিছু মৌলিক প্রশ্নে আমরা অবশ্যই একমত হতে পারব। আপনারা সম্মত থাকলে সুবিধামতো কোনো এক সময়ে উপযুক্ত স্থানে আমরা একটি কনভেনশনে মিলিত হওয়ার প্রস্তাব জানাচ্ছি। এ ব্যাপারে আমি আপনাদের মতামত জানার অপেক্ষায় রইলাম।’
