
রংপুরের পীরগাছা উপজেলার দামুর চাকলা দেওয়ান সালেহ দাখিল মাদ্রাসা ভোটকেন্দ্রে হামলা চালিয়ে ব্যালট বাক্সসহ প্রয়োজনীয় কাগজপত্র ছিনতাই করেছে দুর্বৃত্তরা। তাদের হামলায় প্রিসাইডিং কর্মকর্তা আসাদ আলীসহ তিনজন আহত হয়েছেন।
আজ শনিবার সন্ধ্যা সাড়ে সাতটার দিকে এ ঘটনা ঘটে। দামুর চাকলা দেওয়ান সালেহ দাখিল মাদ্রাসা উপজেলার ৯২ নম্বর ভোটকেন্দ্র ছিল।
প্রিসাইডিং কর্মকর্তা আসাদ আলী জানান, সন্ধ্যায় তিনি দেওয়ান সালেহ দাখিল মাদ্রাসায় ভোটের কাগজপত্র নিয়ে কাজ করছিলেন। এ সময় ৩০ থেকে ৩৫ জনের একটি দল লাঠি নিয়ে ভোটকেন্দ্রে ঢুকে আনসার সদস্য ও তাঁকে মারধর করে সব ব্যালট বাক্স ও পেপার ছিনতাই করে নিয়ে যায়। এতে তিনি এবং রফিকুল ইসলাম ও মাসুদ রানা নামের দুজন আনসার সদস্য আহত হন। আহত ব্যক্তিদের উপজেলা স্বাস্থ্য কমপ্লেক্সে ভর্তি করা হয়েছে।
পীরগাছা উপজেলা নির্বাহী কর্মকর্তা (ইউএনও) আলেয়া ফেরদৌসের সঙ্গে যোগাযোগ করা হলে তিনি ঘটনার সত্যতা নিশ্চিত করে বলেন, বিষয়টি তদন্ত করে ব্যবস্থা নেওয়া হবে।
