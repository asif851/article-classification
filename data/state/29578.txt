
ঢাকা উত্তর সিটি করপোরেশন নির্বাচনে নিজেকে স্বতন্ত্র মেয়র প্রার্থী হিসেবে ঘোষণা দিয়েছেন জাতীয় পার্টির চেয়ারম্যান এইচ এম এরশাদের উপদেষ্টা ববি হাজ্জাজ। আজ শনিবার দুপুরে বনানীর চেয়ারম্যান বাড়িতে ব্যবসায়ী কার্যালয়ে তিনি প্রার্থিতার ঘোষণা দেন। তিনি জানান, দলে বিভেদ বা কোন্দল চান না বলেই তিনি এই সিদ্ধান্ত নিয়েছেন।  প্রার্থিতা সম্পর্কে এরশাদ জানেন কি না সাংবাদিকদের এমন প্রশ্নের জবাবে ববি হাজ্জাজ বলেন, ‘তিনি আমার পিতার সমতুল্য। তাঁকে আমি অনেক ভালোবাসি। তাঁর আদেশ-উপদেশ নিতে চেষ্টা করেছি। উনি কষ্ট পান, সেটা আমি চাই না। ওনার আর্শীবাদ আমার ওপর আছে, থাকবে।’ঘোষণায় ববি হাজ্জাজ বলেন, ঢাকা উত্তর সিটি করপোরেশনে স্বতন্ত্র মেয়র প্রার্থী হিসেবে আমার প্রার্থিতা ঘোষণা করছি। দুটি কারণে নির্বাচনে এসেছি। প্রথমত, এটি নির্দলীয় নির্বাচন, যেখানে দলের কোনো প্রভাব নেই। দ্বিতীয়ত, আমার জন্ম ঢাকায়, তাই স্বপ্নের ঢাকাকে বাস্তবে রূপ দিতে চাই।জাতীয় পার্টির পক্ষ থেকে ঢাকা উত্তর সিটি করপোরেশনে মেয়র প্রার্থী হিসেবে ঢাকা মহানগর উত্তরের জাতীয় পার্টির মহাসচিব বাহাউদ্দিন বাহারের নাম ঘোষণা করা হয়েছে। 
এ ব্যাপারে ববি হাজ্জাজ বলেন, আমি দলে বিভেদ বা কোন্দল চাই না। দলের সিদ্ধান্তের বাইরে যেতে পারি না। এখানে যারা এসেছেন, এটা বলার জন্য সংবাদ সম্মেলন করেছি। তিনি বলেন, আমি দলীয় হিসেবে নয়, ব্যক্তি হিসেবে সবার সহযোগিতা চাই। আশা করি দলের নেতা-কর্মীরা কেন্দ্রের সিদ্ধান্ত অনুসরণ করবেন।
ববি হাজ্জাজ আরও বলেন, গতকাল আমার প্রার্থিতার খবর গণমাধ্যমে এসেছে, আজকে জনসম্মুখে ঘোষণা করলাম।
