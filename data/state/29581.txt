
ভারতের উত্তর প্রদেশের জৌনপুরে ২০০৫ সালে শ্রামজিভি এক্সপ্রেসে ট্রেনে বোমা হামলার মামলায় বাংলাদেশে নিষিদ্ধ ঘোষিত জঙ্গি সংগঠন হরকাতুল জিহাদের (হুজি) সদস্য আলমগীর ওরফে রনিকে মৃত্যুদণ্ড দিয়েছেন ভারতের একটি আদালত।জৌনপুরে অতিরিক্ত জেলা ও সেশন জজ বুদ্ধিরাম যাদব গতকাল শনিবার এ রায় দেন। পাশাপাশি আলমগীরকে সাত লাখ রুপি জরিমানা করা হয়েছে। এ মামলায় অভিযুক্ত অপর বাংলাদেশি উবেদ-উর-রহমান ওরফে বাবুর বিরুদ্ধে অভিযোগের রায় আগামী মঙ্গলবার দেওয়া হবে বলেও জানিয়েছেন বিচারক।জৌনপুর স্টেশনের কাছে ২০০৫ সালের ২৮ জুলাই পাটনা থেকে নয়াদিল্লিগামী শ্রামজিভি এক্সপ্রেস ট্রেনের একটি বগিতে বিস্ফোরণে ১২ জন নিহত ও বহু মানুষ আহত হন। পরে জানা যায়, বগিটির টয়লেটে বিস্ফোরক পদার্থ আরডিএক্স রাখা ছিল।এ ঘটনায় জড়িত থাকার অভিযোগে পরে আলমগীর ও উবেদ-উর-রহমান ছাড়াও নাফিকুল বিশ্বাস ও সোহাগ ওরফে হিলালকে গ্রেপ্তার করে পুলিশ।
