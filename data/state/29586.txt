
স্বাস্থ্যমন্ত্রী ও ১৪ দলের সমন্বয়ক মোহাম্মদ নাসিম বলেছেন, খালেদা জিয়া ক্ষমতার নেশায় পাগল হয়ে বিএনপি-জামায়াতের সন্ত্রাসীদের দিয়ে জ্বালাও-পোড়াও করছেন। তিনি বলেন, যতই জ্বালাও-পোড়াও করেন, কোনো লাভ হবে না। ২০১৯ সালের এক দিন আগেও নির্বাচন দেওয়া হবে না।আজ রোববার বিকেলে গাইবান্ধার পলাশবাড়ি উপজেলার পলাশবাড়ি এস এম উচ্চবিদ্যালয় মাঠে ১৪ দলের নাশকতা ও সন্ত্রাসবিরোধী জনসভায় প্রধান অতিথির বক্তব্যে মোহাম্মদ নাসিম এ কথা বলেন।বিএনপির চেয়ারপারসন খালেদা জিয়াকে উদ্দেশ করে মোহাম্মদ নাসিম আরও বলেন, খালেদা জিয়ার নেতৃত্বে বিএনপি-জামায়াতের সন্ত্রাসীরা আন্দোলনের নামে মা-বোনদের পুড়িয়ে মারছে। তারা যানবাহন ভাঙচুর করে অগ্নিসংযোগ করছে। এই হত্যা ও নাশকতার দাঁতভাঙা জবাব দেওয়া হবে। যেকোনো মূল্যে এসব নাশকতা বন্ধ করা হবে।দলীয় নেতা-কর্মীদের উদ্দেশে নাসিম বলেন, ‘প্রধানমন্ত্রী শেখ হাসিনা আপনাদের কাছে আমাকে পাঠিয়েছেন। আপনারা স্থানীয় সাংসদের নেতৃত্বে সন্ত্রাসীদের বিরুদ্ধে প্রতিরোধ গড়ে তুলুন। পাড়া-মহল্লায় ১৪ দলের উদ্যোগে নাশকতা প্রতিরোধ কমিটি গঠন করুন।’সরকারের সাফল্য প্রসঙ্গে স্বাস্থ্যমন্ত্রী বলেন, খালেদা জিয়া সরকারে থাকতে সারের জন্য গাইবান্ধার কৃষককে জীবন দিতে হয়েছে। শেখ হাসিনার সরকারের আমলে কৃষককে সারের জন্য আন্দোলন করতে হয় না। কৃষকেরা হাতের কাছেই সার পাচ্ছেন।পলাশবাড়ি উপজেলা আওয়ামী লীগের সভাপতি তোফাজ্জল হোসেনের সভাপতিত্বে অনুষ্ঠিত জনসভায় আরও বক্তব্য দেন আওয়ামী লীগ কেন্দ্রীয় কমিটির সাংগঠনিক সম্পাদক খালিদ মাহমুদ চৌধুরী, জাসদের কেন্দ্রীয় কমিটির যুগ্ম সাধারণ সম্পাদক নাজমুল হক প্রধান, গাইবান্ধা-৩ আসনের সাংসদ ইউনুছ আলি সরকার, গাইবান্ধা-৪ আসনের সাংসদ আবুল কালাম আজাদ, সংরক্ষিত মহিলা আসন-৪ সাংসদ উম্মে কুলসুম, ওয়ার্কার্স পার্টির পলিটব্যুরোর সদস্য আমিনুল ইসলাম, ন্যাপের কেন্দ্রীয় কমিটির সহসভাপতি লুৎফর রহমান, জেলা আওয়ামী লীগের ভারপ্রাপ্ত সভাপতি সৈয়দ সামস-উল-আলম প্রমুখ।
