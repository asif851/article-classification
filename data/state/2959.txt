
থার্টি ফার্স্ট নাইট উপলক্ষে মাদকদ্রব্য অবৈধভাবে মজুত রাখার অভিযোগে রাজধানীর উত্তরায় নেস্ট রেস্টুরেন্ট ও বারে অভিযান চালিয়েছে র‍্যাব-১। বৃহস্পতিবার রাতে চালানো এ অভিযানে বারের ম্যানেজার ও ১৪ জন কর্মচারীকে গ্রেপ্তার করেছে আইনশৃঙ্খলা রক্ষাকারী বাহিনী। জব্দ করেছে প্রায় লাখ টাকার মাদকদ্রব্য।
গ্রেপ্তার ব্যক্তিরা হলেন ওই বারের ম্যানেজার মো. আরিফুল ইসলাম, কর্মচারী মো. রেজাউল হক সুমন, মো. নুরুল ইসলাম, আনোয়ার হোসেন, মো. হাবিবুল্লাহ, মো. শামীম হোসেন, মো. আলাউদ্দিন, নিলয় রোজারিও, রানা, শুভংকর দাস, আলম বিশ্বাস, অমিত পাল, মো. সুজন মিয়া, সজল চন্দ্র দে ও শ্যামল ডালী। বারের মালিক খান মোহাম্মদ এহসান ও ফতিউল বারী চৌধুরীকে খুঁজছে র‍্যাব।
আজ শুক্রবার র‍্যাবের গণমাধ্যম শাখা থেকে পাঠানো এক সংবাদ বিজ্ঞপ্তিতে এ তথ্য জানানো হয়েছে। বিজ্ঞপ্তিতে বলা হয়, অভিযানে ৩৪ বোতল বিদেশি মদ, ৪৬০ বোতল দেশীয় ব্র্যান্ডের মদ, দেড় লিটারের চারটি পানির বোতলে রাখা বিদেশি মদ, ১ হাজার ৯৩৪ ক্যান বিয়ার এবং মাদক বিক্রির নগদ ২ লাখ ৯৭ হাজার ১৬০ টাকা জব্দ করা হয়েছে। উদ্ধার করা এসব মাদকদ্রব্যের আনুমানিক বাজারমূল্য ১১ লাখ ৭১ হাজার ২০০ টাকা।
বিজ্ঞপ্তিতে আরও বলা হয়েছে, থার্টি ফার্স্ট নাইট উপলক্ষে উত্তরা ৪ নম্বর সেক্টরের ‘নেস্ট রেস্টুরেন্ট ও বারে’ বরাদ্দের বাইরে দেশি-বিদেশি মদ ও বিয়ার মজুত ছিল। অতিরিক্ত মাদকদ্রব্যের বিষয়ে জানতে চাওয়া হলে বারের দায়িত্বপ্রাপ্ত কর্মকর্তা ও কর্মচারীরা বৈধ কোনো কাগজপত্র দেখাতে পারেননি। এ ছাড়া অনুমোদিত ব্যক্তিদের তালিকা, মদ ও বিয়ার বিক্রির রেজিস্ট্রার সংরক্ষণ না করার ব্যাপারেও বারের ম্যানেজার ও কর্মচারীরা কোনো সন্তোষজনক জবাব দিতে পারেননি।
