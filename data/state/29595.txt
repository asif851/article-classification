
বিশ্বব্যাংক পুরোদমে বাংলাদেশের উন্নয়ন কর্মকাণ্ডের সঙ্গে নিয়োজিত থাকতে চায় বলে জানিয়েছেন সড়ক পরিবহন ও সেতুমন্ত্রী ওবায়দুল কাদের। আজ রোববার সেতু মন্ত্রণালয়ের সভাকক্ষে বিশ্বব্যাংকের একটি প্রতিনিধিদলের সঙ্গে বৈঠক শেষে তিনি সাংবাদিকদের এ কথা জানান।সাংবাদিকদের এক প্রশ্নের জবাবে সেতুমন্ত্রী বলেন, বৈঠকে শাহজালাল আন্তর্জাতিক বিমানবন্দর থেকে ঝিলমিল প্রকল্প পর্যন্ত বাস র‍্যাপিড ট্রানজিট (বিআরটি) প্রকল্পে অর্থায়নের বিষয়ে আলোচনা হয়েছে।ওবায়দুল কাদের বলেন, ‘বিশ্বব্যাংক তিন বছর আগে বিমানবন্দর থেকে ঝিলমিল প্রকল্প পর্যন্ত বিআরটি প্রকল্পে অর্থায়নে রাজি হয়েছিল। কিন্তু মাঝে তারা আর আগ্রহ দেখায়নি। এখন তারা বাংলাদেশের কর্মকাণ্ডে পুরোদমে নিয়োজিত হতে এবং তিন ধাপে প্রকল্পটি বাস্তবায়ন করতে চাইছে। প্রথম ধাপে ২৫০ মিলিয়ন ডলারে মহাখালী পর্যন্ত কাজটি করতে চায়। আমরা দ্রুত কাজ শুরু করতে বলেছি।’এ ছাড়া চট্টগ্রাম থেকে কক্সবাজার পর্যন্ত ২২৫ কিলোমিটার সড়ক চার লেনে উন্নীতকরণের প্রস্তাব দেওয়া হয়েছে। তারা এ বিষয়ে জানুয়ারি পর্যন্ত সময় নিয়েছে। জানুয়ারির পর তারা তাদের সিদ্ধান্ত জানাবে। এ প্রকল্পটি বাস্তবায়ন করতে ১০ হাজার কোটি টাকা লাগবে।
বৈঠকে বিশ্বব্যাংকের প্রতিনিধিদলের নেতৃত্ব দেন বিশ্বব্যাংকের ভারপ্রাপ্ত কান্ট্রি ডিরেক্টর রাজশ্রী পালংকার।
