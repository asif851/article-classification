
পাঁচ দফা দাবিতে লাগাতার অবস্থান কর্মসূচি পালন করছেন নোয়াখালী বিজ্ঞান ও প্রযুক্তি বিশ্ববিদ্যালয়ের মাইক্রোবায়োলজি বিভাগের শিক্ষার্থীরা। গতকাল বুধবার বেলা তিনটা থেকে প্রশাসনিক ভবনের নিচতলায় ও সামনের চত্বরে এ কর্মসূচি শুরু হয়। দাবি আদায় না হওয়া পর্যন্ত এ কর্মসূচি অব্যাহত রাখার ঘোষণা দিয়েছেন তাঁরা। এদিকে আন্দোলনরত পাঁচ ছাত্রী অসুস্থ হওয়ায় তাঁদের হাসপাতালে চিকিৎসা দেওয়া হয়েছে।বিভাগীয় চেয়ারম্যানের অব্যাহতির আদেশ প্রত্যাহার করে পদে পুনর্বহাল, শিক্ষকদের আবাসন সমস্যার সমাধান এবং শ্রেণিকক্ষ ও পরীক্ষাগার সংকট দূর করাসহ পাঁচ দফা দাবিতে কয়েক দিন ধরে এ বিভাগের শিক্ষার্থীরা আন্দোলন করে আসছেন। সর্বশেষ ১৭ জুলাই দাবি মানার জন্য উপাচার্যের কাছে একটি স্মারকলিপি দেন। এতে শিক্ষার্থীরা উপাচার্যকে দুই দিনের আলটিমেটাম দেন।আন্দোলনরত শিক্ষার্থীরা জানান, পাঁচ দফা দাবি নিয়ে গতকাল দুপুর ১২টার দিকে তাঁরা উপাচার্যের কাছে যান। প্রায় দুই ঘণ্টা আলোচনা শেষে তিনি দুই দিনের মধ্যে এসব দাবি বাস্তবায়নের আশ্বাস দেন। কিন্তু এ বিষয়ে নোটিশ জারি না করায় বেলা তিনটা থেকে অবস্থান কর্মসূচি শুরু করা হয়। নোটিশ জারি না করা পর্যন্ত অবস্থান কর্মসূচি চলবে। এ কর্মসূচি পালনকালে সন্ধ্যার পর ফারিয়া মাশরুফ, শাহিদা ইয়াছমিন, সাবিয়া আলীসহ পাঁচ ছাত্রী অসুস্থ হয়ে পড়েন। তাঁদের শহরের একটি বেসরকারি হাসপাতালে নেওয়া হয়। রাত ১০টায় এ প্রতিবেদন লেখা পর্যন্ত শিক্ষার্থীদের অবস্থান কর্মসূচি চলছিল।উপাচার্য এম অহিদুজ্জামান বলেন, ‘শিক্ষার্থীদের দাবি যে কী, তা আমি বুঝতে পারি না। এরপরও বলেছি শ্রেণিকক্ষের সংকটসহ যেসব সমস্যা রয়েছে, তা দুই দিনের মধ্যে সমাধান করে দেওয়া হবে। কিন্তু বিভাগের শিক্ষকদের ইন্ধনে শিক্ষার্থীরা যদি অবস্থান ধর্মঘট করে এবং অসুস্থ হয় তা হলে কী করার আছে?’
