
এবারের ঈদে কোনো ধরনের নাশকতার আশঙ্কা নেই বলে আশ্বস্ত করেছেন পুলিশ মহাপরিদর্শক (আইজিপি) এ কে এম শহীদুল হক। তিনি বলেন, ‘আমরা দেশব্যাপী ঈদের জামাতে নিরাপত্তাব্যবস্থা গ্রহণ করেছি। আমরা আশা করি, কোনো আইনশৃঙ্খলার অবনতি হবে না। আমাদের কাছে কোনো সুনির্দিষ্ট অভিযোগও নেই।’
আজ শুক্রবার বিকেলে গাজীপুরের চন্দ্রায় জেলা পুলিশের নিয়ন্ত্রণ কক্ষ পরিদর্শন এবং যানজট পরিস্থিতি পর্যবেক্ষণ করতে এসে তিনি এসব কথা বলেন।
পর্যাপ্ত নিরাপত্তাব্যবস্থা নেওয়া হয়েছে উল্লেখ করে আইজিপি বলেন, ‘দেশের বিভিন্ন স্থানে আমরা পুলিশের সিদ্ধান্তে অনেক বিকল্প ব্যবস্থা গ্রহণ করেছি। এসব বিকল্প ব্যবস্থার কারণে রাস্তায় তেমন একটা যানজট নেই। আমি নিজেই টঙ্গী হয়ে কালিয়াকৈরের চন্দ্রা ত্রিমোড়ে এসেছি—কোথাও যানজট দেখা যায়নি।’
যানজট নিয়ন্ত্রণে পর্যাপ্তসংখ্যক পুলিশ, হাইওয়ে পুলিশ সার্বক্ষণিক কাজ করছে বলে দাবি করেন এই পুলিশ কর্মকর্তা। তিন বলেন, আশা করা যাচ্ছে ঈদে ঘরমুখী মানুষের ভোগান্তি অনেক কম হবে।
এ সময় তাঁর সঙ্গে উপস্থিত ছিলেন হাইওয়ে পুলিশের ডিআইজি আতিকুল ইসলাম, অতিরিক্ত ডিআইজি মো. আলী মিয়া, গাজীপুরের পুলিশ সুপার হারুন অর রশিদ প্রমুখ।
