
সাংবাদিক ও লেখক মাহবুব আনামের ১৩তম মৃত্যুবার্ষিকী আজ ৯ জুলাই।বর্ণাঢ্য সাংবাদিক জীবনে মাহবুব আনাম তদানীন্তন পাকিস্তান অবজারভার-এর জ্যেষ্ঠ নির্বাহী, বাংলাদেশ টাইমস-এর সম্পাদক, বাংলাদেশ সম্পাদক পরিষদের সিনিয়র ভাইস প্রেসিডেন্ট হিসেবে দায়িত্ব পালন করেন এবং বাংলাদেশ সংবাদপত্র পরিষদ, বাংলাদেশ প্রেস কাউন্সিল এবং বাংলাদেশ সংবাদ সংস্থা পরিচালনা বোর্ডের সঙ্গে সক্রিয়ভাবে জড়িত ছিলেন। সাংবাদিকতায় বিশেষ অবদানের স্বীকৃতিস্বরূপ তিনি স্বাধীনতা পদক, শেরেবাংলা স্বর্ণপদক, মওলানা আকরাম খাঁ স্বর্ণপদক, কালধ্বনি পদক এবং ত্রিভুজ স্বর্ণপদকে ভূষিত হন। পেশা জীবনে তিনি যমুনা অয়েল কোম্পানির মহাব্যবস্থাপক এবং বাংলাদেশ পেট্রোলিয়াম করপোরেশনের পরিচালক হিসেবে দায়িত্ব পালন করেন।মাহবুব আনাম ১৯৫৪ সালে আওয়ামী লীগের পক্ষে যুক্তফ্রন্টের প্রচার সম্পাদক হিসেবে দায়িত্ব পালন করেন। ভাষা আন্দোলনে তিনি সক্রিয়ভাবে অংশ নেন। তমদ্দুন মজলিসের ময়মনসিংহ শাখার সাধারণ সম্পাদক, রাষ্ট্রভাষা সংগ্রাম পরিষদের যুগ্ম সম্পাদক এবং তদানীন্তন সলিমুল্লাহ মুসলিম হলের সাধারণ সম্পাদক হিসেবে একাধিকবার কারাবরণ করেন। ভাষা আন্দোলনে বিশেষ অবদানস্বরূপ তিনি ‘ভাষা আন্দোলনের বীর সৈনিক’ ও তমদ্দুন মজলিস থেকে মাতৃভাষা পদক (মরণোত্তর) পান।মাহবুব আনাম বাংলাদেশের সংস্কৃতি এবং রাজনৈতিক পরিচয়বিষয়ক একাধিক বইয়ের রচয়িতা। এর মধ্যে আমরা বাংলাদেশী আমরা বাঙালী ও ইতিহাসের স্বীকৃতি বনাম বিকৃতি অন্যতম। সাহিত্য ও সাংস্কৃতিক অঙ্গনে তিনি নাট্যমঞ্চ বাংলাদেশ এবং বাংলাদেশ সাহিত্য সংস্কৃতি কেন্দ্রের সভাপতির দায়িত্ব পালন করেন। এ ছাড়া বাংলাদেশ ফিল্ম সেন্সর বোর্ড ও পাবলিক লাইব্রেরি কমিটির সদস্য ছিলেন।ব্যক্তিজীবনে মাহবুব আনাম সাহিত্যিক, সাংবাদিক ও রাজনীতিবিদ আবুল মনসুর আহমদের ছেলে এবং দ্য ডেইলি স্টার পত্রিকার সম্পাদক ও প্রকাশক মাহফুজ আনামের বড় ভাই। বিজ্ঞপ্তি।
