
রাজধানী উন্নয়ন কর্তৃপক্ষের দুজন জ্যেষ্ঠ প্রকৌশলীকে গ্রেপ্তার করেছে দুর্নীতি দমন কমিশন। তাঁরা হলেন রাজউকের উত্তরা অ্যাপার্টমেন্ট প্রকল্পের তত্ত্বাবধায়ক প্রকৌশলী ও প্রকল্প পরিচালক মো. ছাইদুর রহমান এবং রাজউকের নির্বাহী প্রকৌশলী ও গুলশান-বনানী-বারিধারা ও উত্তরা লেক উন্নয়ন প্রকল্পের প্রকল্প পরিচালক মো. মনোয়ারুল ইসলাম।গতকাল সোমবার রাত সাড়ে নয়টার দিকে রাজধানীর সেগুনবাগিচা এলাকা থেকে তাঁদের গ্রেপ্তার করা হয় বলে দুদক সূত্র প্রথম আলোকে নিশ্চিত করেছে। সংস্থার পরিচালক এনামুল বাছিরের নেতৃত্বে উপপরিচালক এস এম রফিকুল ইসলাম, মোরশেদ আলম ও সহকারী পরিচালক মো. সালাম আলী মোল্লার সমন্বয়ে গঠিত একটি দল এ দুজনকে গ্রেপ্তার করে। গ্রেপ্তারের পর তাঁদের রমনা থানা হাজতে রাখা হয়েছে।রাজউকের পূর্বাচল প্রকল্পে সাড়ে তিন কোটি টাকা আত্মসাতের মামলার এজাহারভুক্ত আসামি এ দুই প্রকৌশলী। সোমবার রাতেই এ দুজনসহ মোট ১২ জনকে আসামি করে নারায়ণগঞ্জ সদর থানায় একটি মামলা করেন সংস্থার সহকারী পরিচালক মো. সালাম আলী মোল্লা।মামলার এজাহারে বলা হয়, রাজউকের পূর্বাচল আবাসিক প্রকল্পের জন্য নারায়ণগঞ্জের কামতা মৌজায় জমি হুকুম দখল করে সরকার। পরে জমির মালিকদের সরকারের পক্ষ থেকে ক্ষতিপূরণ দেওয়া হয়। ওই সময় থেকে পরবর্তী কয়েক বছর ক্ষতিপূরণ প্রক্রিয়ায় রাজউক ও বিভিন্ন দপ্তরের কর্মকর্তা-কর্মচারীরা জড়িত ছিলেন। এ ধারাবাহিকতায় আসামিরা পরস্পর যোগসাজশে ওই মৌজায় বাস্তবের চেয়ে বেশি গাছপালা দেখান। পাশাপাশি গাছের দাম বেশি দেখানো এবং খাসজমিতে থাকা গাছ ব্যক্তিমালিকানায় দেখিয়ে ৩ কোটি ৪৬ লাখ ৫১ হাজার ৮৯৭ টাকা আত্মসাৎ করেন।গ্রেপ্তার হওয়া দুই প্রকৌশলীর মধ্যে ছাইদুর রহমান ওই সময় রাজউকের সহকারী প্রকৌশলী এবং মনোয়ারুল ইসলাম উপসহকারী প্রকৌশলী ছিলেন। মামলার অন্য ১০ আসামি হলেন নারায়ণগঞ্জ জেলা প্রশাসক কার্যালয়ের সাবেক সার্ভেয়ার (বর্তমানে শেরপুর সদর উপজেলা ভূমি অফিসের কানুনগো) আবু তাহের; সাবেক সার্ভেয়ার (বর্তমানে নারায়ণগঞ্জের রূপগঞ্জ উপজেলা ভূমি অফিসের কানুনগো মো. হালিম ভূঁইয়া; নারায়ণগঞ্জ জেলা প্রশাসক কার্যালয়ের সাবেক কানুনগো (বর্তমানে কিশোরগঞ্জ জেলা প্রশাসক কার্যালয়ের এলএও); রাজউকের সার্ভেয়ার (বর্তমানে এস্টেট পরিদর্শক) মো. জাকির হোসেন; রাজউকের কানুনগো আবদুল হক মিয়াজি; রাজউকের সাবেক সহকারী পরিচালক (বর্তমানে অবসরে) এ আর আহমেদ মজুমদার, সাবেক কানুনগো (বর্তমানে রাজউকের সহকারী প্রকৌশলী) মিজানুর রহমান, টঙ্গীর বাসিন্দা আলী আমজাদ খান, আলী আফজাল খান ও আ. সালাম খান।
