
বাংলাদেশ সড়ক পরিবহন কর্তৃপক্ষের (বিআরটিএ) ৮০ ভাগ সেবা আগামী মে মাস থেকে অনলাইনে আসছে। এ নিয়ে এটুআই প্রকল্পের সঙ্গে সমঝোতা স্মারক চুক্তি সই হয়েছে।আজ বৃহস্পতিবার সচিবালয়ে সড়ক পরিবহন ও সেতু মন্ত্রণালয়ের বাস্তবায়নাধীন প্রকল্পগুলো এবং অন্যান্য কার্যক্রমের অগ্রগতি পর্যালোচনা সভায় এসব সিদ্ধান্ত নেওয়া হয়। সভায় বর্ষার আগে চলতি শুকনো মৌসুমে সড়ক-মহাসড়কের চলমান সংস্কারকাজ গুণগতমান বজায় রেখে শেষ এবং আগামী জানুয়ারি থেকে টোল নীতিমালাও কার্যকর করার সিদ্ধান্ত হয়।পর্যালোচনা সভায় যানবাহনের অতিরিক্ত ওজন নিয়ন্ত্রণে আগামী এক মাসের মধ্যে মহাসড়কের নির্দিষ্ট স্থানে এক্সেল লোড কন্ট্রোল স্টেশন স্থাপনের কাজ শেষ করার নির্দেশ দেন সড়ক পরিবহন ও সেতুমন্ত্রী ওবায়দুল কাদের।
সভায় জানানো হয়, উত্তরা থেকে শাপলা চত্বর পর্যন্ত চলমান মেট্রোরেলের (রুট-৬) আটটি প্যাকেজের মধ্যে ছয়টির দরপত্র আহ্বান প্রক্রিয়া সম্পন্ন হয়েছে। দুটি প্যাকেজের প্রাক-সম্ভাব্যতা যাচাইয়ের কাজ চলছে। ডিপো নির্মাণকাজের পাশাপাশি ইউটিলিটি শিফটিংয়ের কাজ দ্রুতগতিতে এগিয়ে চলেছে; এ পর্যন্ত বিআরটিএ ১৬ লাখ ডিজিটাল নম্বর প্লেট প্রস্তুতের কাজ শেষ করেছে। এর মধ্যে ১৩ লাখ বিতরণ করা হয়েছে; প্রায় ৩৭ কিলোমিটার দীর্ঘ মেট্রোরেল রুট-১ বাস্তবায়নে অর্থায়ন করবে জাইকা। ইতিমধ্যে জাইকার সঙ্গে এ লক্ষ্যে এমওডি সই হয়েছে। চুক্তি সইয়ের প্রয়োজনীয় প্রক্রিয়া সম্পন্ন করতে আগামী ৮ জানুয়ারি ঢাকায় আসছে জাইকার উচ্চপর্যায়ের প্রতিনিধিদল। ইতিমধ্যে জাইকার অর্থায়নে রুট-১ ও রুট-৫-এর সম্ভাব্যতা যাচাইয়ের কাজ চলছে। সভায় প্রায় ২১ কিলোমিটার দীর্ঘ মেট্রোরেল রুট-৫-এর সম্ভাব্যতা যাচাইয়ের কাজ চলছে বলে জানানো হয়। এই রুটটি হবে ভাটারা থেকে নতুন বাজার-গুলশান ২-বনানী-মিরপুর ১৪-মিরপুর ১ এবং এই প্রকল্পে সম্ভাব্য অর্থায়নকারী সংস্থা জাইকা ও এডিবি।
সভায় সেতুমন্ত্রী ওবায়দুল কাদের সড়ক ও জনপথ বিভাগের (সওজ) কর্মকর্তাদের উদ্দেশ করে বলেন, ‘এক পশলা বৃষ্টিতে কেন সড়কগুলোর অবস্থা বেহাল হয়ে যায়? আপনারা কী ধরনের সংস্কার ও নির্মাণ করেন? এখন চলছে শুষ্ক মৌসুম। এই মৌসুমে যত ধরনের সংস্কার ও নির্মাণকাজ আছে, তা সম্পন্ন করতে হবে। মান ঠিক রেখে নির্দিষ্ট সময়ে কাজ শেষ করতে হবে।
সভায় মন্ত্রী বাংলাদেশ সড়ক পরিবহন করপোরেশনের (বিআরটিসি) শীর্ষ কর্মকর্তাদের কাছে জানতে চান, সংস্থাটির অধীনে কতগুলো পরিবহন আছে এবং সেগুলোর অবস্থা কী? বিএনপির সময় আনা ৫৫টি ভলভোসহ বিকল হওয়া বাসগুলো মেরামত করে যাত্রী পরিবহনের জন্য রাস্তায় নামানোর নির্দেশ দেন তিনি।
সভায় অন্যান্যের মধ্যে উপস্থিত ছিলেন সড়ক পরিবহন ও সেতু মন্ত্রণালয়ের অতিরিক্ত সচিব ফারুক জলিল, বেলায়েত হোসেন, বিআরটিএর চেয়ারম্যান নজরুল ইসলাম, বিআরটিসি চেয়ারম্যান মিজানুর রহমান, সওজের প্রধান প্রকৌশলী ইবনে আলম হাসান প্রমুখ।
