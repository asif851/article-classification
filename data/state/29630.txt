
রাজধানীর গুলিস্তানে বঙ্গবন্ধু অ্যাভিনিউ এলাকায় আওয়ামী লীগের কেন্দ্রীয় কার্যালয়ের সামনে দুটি ককটেল বিস্ফোরণের ঘটনা ঘটেছে। আজ সোমবার বেলা সোয়া একটার দিকে এ ঘটনা ঘটেছে। এ সময় ছাত্রলীগের ৬৮ নম্বর ওয়ার্ডের যুগ্ম সম্পাদক রাকিবুল ইসলাম (২০) ও ৪২ নম্বর ওয়ার্ডের কার্যনির্বাহী সদস্য সাদ্দাম হোসেন (২৫) আহত হন। তাঁদের ঢাকা মেডিকেল কলেজ হাসপাতালে নেওয়া হয়েছে।প্রত্যক্ষদর্শী ও পুলিশ সূত্রে জানা গেছে, পুরান ঢাকা থেকে মিছিল নিয়ে আসা সাংসদ মিজানুর রহমান খান দিপু ঢাকা-৬ আসনের মনোনয়নপত্র সংগ্রহ করতে যাওয়ার সময় এ ঘটনা ঘটে। এ সময় একই আসনের মনোনয়নপ্রত্যাশী যুবলীগের যুগ্ম সাধারণ সম্পাদক মহিউদ্দিন মহি তাঁর সমর্থকদের নিয়ে কেন্দ্রীয় কার্যালয়ের ভেতরে মনোনয়নপত্র সংগ্রহ করছিলেন। মিজানুর রহমানের সমর্থকেরা মহিউদ্দিনের বিরুদ্ধে এ ঘটনায় জড়িত থাকার অভিযোগ করেছে। তবে এ অভিযোগ অস্বীকার করেছেন মহিউদ্দিন।মতিঝিলের বিভাগীয় পুলিশের অতিরিক্ত উপকমিশনার মেহেদী হাসান প্রথম আলো ডটকমকে জানান, সাদ্দামের ডান হাত এবং রাকিবুলের শরীরে ককটেলের স্প্লিন্টারের আঘাত লেগেছে।
