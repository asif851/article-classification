
চট্টগ্রাম নগরের সিটি গেট এলাকা থেকে দুটি একনলা বন্দুকসহ দুই নারীকে গ্রেপ্তার করেছে পুলিশ। তাঁরা হলেন কক্সবাজার সদরের আনোয়ারা বেগম (৩৫) ও মনোয়ারা বেগম (৪৫)। গতকাল সোমবার সন্ধ্যা সাতটার দিকে তাঁদের গ্রেপ্তার করা হয়। আকবর শাহ থানার উপপরিদর্শক (এসআই) ধর্মেন্দু দাশ প্রথম আলোকে বলেন, সিটি গেট এলাকায় আলমাস সিএনজি ফিলিং স্টেশনের সামনে হেঁটে যাচ্ছিলেন আনোয়ারা ও মনোয়ারা বেগম। তাঁদের চলাফেরা সন্দেহজনক হওয়ায় জিজ্ঞাসাবাদের জন্য তল্লাশিচৌকিতে নিয়ে আসা হয়। পরে দুজনের কাছ থেকে দুটি একনলা বন্দুক উদ্ধার করা হয়। তাঁদের বিরুদ্ধে অস্ত্র আইনে মামলা করা হয়েছে।
