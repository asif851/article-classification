
রাজশাহী বিশ্ববিদ্যালয়ের গণযোগাযোগ ও সাংবাদিকতা বিভাগের সহযোগী অধ্যাপক আকতার জাহানের মৃত্যুর ঘটনার সার্বিক বিষয় তদন্ত করবে যৌন হয়রানি ও নিপীড়ন নিরোধ কমিটি। গত শনিবার রাতে বিশ্ববিদ্যালয়ের সিন্ডিকেট সভায় এ সিদ্ধান্ত হয়।ওই কমিটি আকতার জাহানের মৃত্যুর পর তাঁর সাবেক স্বামী তানভীর আহমদ সম্পর্কে বিভিন্ন গণমাধ্যম ও সামাজিক মাধ্যমে প্রকাশিত তথ্য খতিয়ে দেখে ব্যবস্থা গ্রহণের সুপারিশ করবে।বিশ্ববিদ্যালয়ের সিন্ডিকেট সদস্য মামুন আবদুল কাইয়ুম জানান, আগের কমিটির মেয়াদ শেষ হয়ে যাওয়ায় সভায় ‘যৌন হয়রানি ও নিপীড়ন নিরোধ নীতিমালা-২০১০’-এর আলোকে সাত সদস্যের নতুন কমিটি করা হয়। এতে প্রাণিবিদ্যা বিভাগের অধ্যাপক সেলিনা পারভীনকে সভাপতি ও উদ্ভিদবিজ্ঞান বিভাগের সহযোগী অধ্যাপক ফেরদৌসি মহলকে সদস্যসচিব করা হয়েছে। তাঁদের আকতার জাহানের মৃত্যুর ঘটনা তদন্তের দায়িত্ব দেওয়া হয়। গণযোগাযোগ ও সাংবাদিকতা বিভাগ সূত্রে জানা গেছে, আকতার জাহানের আত্মহত্যার পর তাঁর সাবেক স্বামী একই বিভাগের সহযোগী অধ্যাপক তানভীর আহমদ সম্পর্কে বিভিন্ন তথ্য গণমাধ্যম ও সামাজিক মাধ্যমে প্রকাশিত হয়। এসব তথ্য খতিয়ে দেখে ব্যবস্থা নেওয়ার জন্য বিভাগ থেকে বিশ্ববিদ্যালয়ের রেজিস্ট্রারের কাছে চিঠি দেওয়া হয়।এ বিষয়ে একজন সিন্ডিকেট সদস্য বলেন, ওই চিঠি আমলে নিয়ে বিশ্ববিদ্যালয় কর্তৃপক্ষ বিষয়টি শনিবার রাতে সিন্ডিকেট সভায় উত্থাপন করে। আলোচনার পর যৌন হয়রানি ও নিপীড়ন নিরোধ কমিটিকে তদন্তের দায়িত্ব দেওয়া হয়।
