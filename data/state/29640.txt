
এক দিনের ব্যবধানে শিক্ষা মন্ত্রণালয়ের আরও এক কর্মকর্তাকে তুলে নেওয়ার অভিযোগ উঠেছে। তিনি শিক্ষামন্ত্রী নুরুল ইসলাম নাহিদের ব্যক্তিগত কর্মকর্তা (পিও) মো. মোতালেব হোসেন। এ ছাড়া আরও একজন কর্মকর্তার বাসায় গিয়ে অপরিচিত ব্যক্তিরা খোঁজখবর নিয়ে এসেছেন। এ নিয়ে শিক্ষা মন্ত্রণালয়ের কর্মকর্তাদের মধ্যে আতঙ্ক বিরাজ করছে।
কর্মকর্তাদের নিখোঁজ হওয়ার এ বিষয়টি নিয়ে আজ একটি সভা করেছেন শিক্ষামন্ত্রীসহ মন্ত্রণালয়ের ঊর্ধ্বতন কর্মকর্তারা। পরে শিক্ষামন্ত্রী নুরুল ইসলাম নাহিদ সাংবাদিকদের বলেন, কেন ও কারা তাঁদের নিয়ে গেল, তা এখন পর্যন্ত জানা যায়নি। বিষয়টি জানার জন্য স্বরাষ্ট্রমন্ত্রী, পুলিশের মহাপরিদর্শক ও র‍্যাবের মহাপরিচালকসহ বিভিন্ন পর্যায়ে কথা বলেছেন তিনি। এ বিষয়ে কেউ কোনো ক্লু পেয়ে থাকলে তা জানানোর অনুরোধ জানান মন্ত্রী।
শিক্ষা মন্ত্রণালয়ের একাধিক কর্মকর্তা প্রথম আলোকে বলেন, সর্বশেষ গতকাল শিক্ষামন্ত্রীর পিও মো. মোতালেব হোসেনকে রাজধানীর বসিলা এলাকা থেকে কয়েক ব্যক্তি মাইক্রোবাসে করে নিয়ে যায়। মোতালেব এখানে তাঁর নির্মাণাধীন বহুতল বাড়ির কাজ তদারক করতে গিয়েছিলেন। এ ব্যাপারে হাজারীবাগ থানায় পরিবারের পক্ষ থেকে গতকালই একটি সাধারণ ডায়েরি (জিডি) করা হয়েছে।
একই দিনে শিক্ষা মন্ত্রণালয়ের আরেকজন প্রশাসনিক কর্মকর্তা আবু আলম খানের বাসায় গিয়ে কয়েক ব্যক্তি খোঁজখবর নিয়ে আসেন বলে শিক্ষা মন্ত্রণালয়ের কর্মকর্তারা জানান।
এর আগে গত বৃহস্পতিবার শিক্ষা মন্ত্রণালয়ে প্রেষণে কর্মরত উচ্চমান সহকারী নাসিরউদ্দিন নিখোঁজ হন। তিনি খিলক্ষেত এলাকার লেকসিটি কনকর্ডে থাকতেন।
এই তিন কর্মকর্তা ও কর্মচারী গত শুক্রবার অনুষ্ঠিত শিক্ষা মন্ত্রণালয়ের বনভোজনে বিভিন্ন দায়িত্বে ছিলেন।
