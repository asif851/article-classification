
পিরোজপুরের মঠবাড়িয়ায় যুবলীগ কর্মী লিটন পণ্ডিত হত্যা মামলায় উপজেলা আওয়ামী লীগের সভাপতি ও পৌরসভার মেয়র রফিউদ্দিন আহমেদকে কারাগারে পাঠিয়েছেন আদালত।  আজ রোববার সকালে মঠবাড়িয়া জ্যেষ্ঠ বিচারিক হাকিমের আদালতে আত্মসমর্পণ করে জামিনের আবেদন করেন রফিউদ্দিন। শুনানি শেষে রফিউদ্দিনের জামিনের আবেদন নামঞ্জুর করে তাঁকে কারাগারে পাঠানোর আদেশ দেন বিচারক মো. বেল্লাল হোসেন।রফিউদ্দিনকে কারাগারে পাঠানোর আদেশের পর তাঁর অনুসারী নেতা-কর্মীরা শহরে বিক্ষোভ মিছিল বের করেন। মিছিল শেষে তাঁরা পৌরসভা ভবনের সামনে পথসভা করার চেষ্টা করেন। এ সময় তাঁদের লাঠিপেটা করে ছত্রভঙ্গ করে দেয় পুলিশ।আধিপত্য বিস্তারকে কেন্দ্র করে গত ২৫ জুলাই রফিউদ্দিনের অনুসারীদের সঙ্গে জেলা আওয়ামী লীগের সদস্য ও মঠবাড়িয়া উপজেলা পরিষদের চেয়ারম্যান আশরাফুর রহমানের অনুসারীদের সংঘর্ষ হয়। এতে আশরাফুরের অনুসারী যুবলীগ কর্মী লিটন গুলিবিদ্ধ হয়ে মারা যান।লিটন নিহত হওয়ার ঘটনায় তাঁর বড় ভাই জাকির হোসেন পণ্ডিত বাদী হয়ে একটি হত্যা মামলা করেন। মামলায় আসামি হিসেবে রফিউদ্দিনসহ ১৫ জনের নাম উল্লেখ করা হয়। এ ছাড়া ৪০ জনকে অজ্ঞাত আসামি করা হয়।গত বছরের আগস্টে রফিউদ্দিন হাইকোর্ট থেকে আট সপ্তাহের আগাম জামিন নেন। হাইকোর্টের নির্দেশনা অনুযায়ী জামিনের মেয়াদ শেষ হওয়ার পর তিনি নিম্ন আদালতে হাজির হননি। দীর্ঘদিন পর আজ আদালতে আত্মসমর্পণ করলে তাঁকে কারাগারে পাঠানো হয়।
