
সাংসদদের পদ লাভজনক নয়। যে কারণে সংসদের মেয়াদ শেষ হওয়ার আগে নির্বাচন হলে সে নির্বাচনে অংশ নেওয়ার জন্য সাংসদদের পদত্যাগ করতে হবে না। তাঁরা পদে থেকেই নির্বাচনে অংশ নিতে পারবেন।আজ রোববার নিজ কার্যালয়ে নির্বাচন কমিশনার আবু হাফিজ সাংবাদিকদের এ কথা বলেন।এর আগে সাংসদদের পদ লাভজনক কি না, তা নিয়ে বিতর্ক তৈরি হয়েছিল। নির্বাচন কমিশনার আবদুল মোবারক, আবু হাফিজ ও মোহাম্মদ শাহনেওয়াজ সাংসদদের পদকে লাভজনক বলে মত দিয়েছিলেন। তাঁরা এ বিষয়ে বিতর্ক এড়ানোর জন্য সুপ্রিম কোর্টের মতামত গ্রহণের পক্ষে কথা বলেছিলেন।এ বিষয়ে আজ আবু হাফিজ বলেন, সাংসদদের পদ লাভজনক কি না, তা জানতে আদালতের শরণাপন্ন হওয়ার দরকার হবে না। এ নিয়ে হাইকোর্টের একটি রায় আছে। তাতে সাংসদদের পদ লাভজনক নয় বলে মত দেওয়া হয়েছে।
নির্বাচনে সবার জন্য সমান সুযোগ তৈরির বিষয়ে আবু হাফিজ বলেন, সংসদ বহাল রেখে নির্বাচন হলে প্রার্থীদের মধ্যে যাঁরা সরকারে থাকবেন বা যাঁরা সরকারের থাকবেন না, তাঁদের জন্য সমান সুযোগ নিশ্চিত করে আচরণবিধি তৈরি করা হবে। এজন্য যুক্তরাজ্য, ভারত, অস্ট্রেলিয়া ও মালয়েশিয়ার আচরণবিধি পর্যালোচনা করে দেখা হচ্ছে।
