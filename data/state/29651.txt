
মে দিবস উপলক্ষে ঢাকায় সমাবেশ করতে চায় বিএনপি। তবে পুলিশের অনুমতি না থাকায় বরাবরের মতো ১ মে এই সমাবেশ হচ্ছে না। এ অবস্থায় অনুমতি সাপেক্ষে ২ বা ৩ মে দলটি রাজধানীর সোহরাওয়ার্দী উদ্যানে সমাবেশ করতে আগ্রহী। এই সমাবেশে বিএনপির চেয়ারপারসন খালেদা জিয়ার প্রধান অতিথি হিসেবে উপস্থিত থাকার কথা।১ মে সমাবেশ করার জন্য পুলিশের কাছে অনুমতি চেয়েছিল বিএনপি। অনুমতির বিষয়ে অগ্রগতি জানতে আজ বৃহস্পতিবার বিএনপির একটি প্রতিনিধি দল ঢাকা মহানগর পুলিশ (ডিএমপি) কমিশনারের কার্যালয়ে যায়।প্রতিনিধি দলে থাকা বিএনপির প্রচার সম্পাদক শহীদ উদ্দিন চৌধুরী প্রথম আলোকে বলেন, পুলিশ তাঁদের জানিয়েছে, ১ মে কোনো রাজনৈতিক দলকে সমাবেশ করার অনুমতি দেওয়া হবে না। ওই দিনটি শ্রমিকদের জন্য থাকবে।শহীদ উদ্দিন চৌধুরী বলেন, পুলিশ তাদের বলেছে, ২ বা ৩ মে বা পরবর্তী যেকোনো দিন সমাবেশ করার জন্য বিএনপি আবেদন করলে তারা তা বিবেচনা করবে। শহীদ উদ্দিন চৌধুরী বলেন, ২ বা ৩ মে—যেদিনই অনুমতি মিলবে, সেদিন তাঁরা সমাবেশ করবেন। সাধারণত ১ মে রাজধানী বা তার আশপাশে শ্রমিক দলের আয়োজনে সমাবেশ হয়। এই সমাবেশ খালেদা জিয়া উপস্থিত থাকেন।
