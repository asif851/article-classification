
চাকরির খবরাখবর নিয়ে একটি নতুন ওয়েবসাইট গড়ে তোলা হয়েছে। সাইটটির বিশেষত্ব হলো, এতে চট্টগ্রামে অবস্থিত বিভিন্ন প্রতিষ্ঠানের নিয়োগের খবর এবং নিয়োগদাতাদের যাবতীয় তথ্য রয়েছে। ওয়েবসাইটের সব বিজ্ঞাপন চট্টগ্রামভিত্তিক। তাই চাকরিদাতা প্রতিষ্ঠানগুলো খুব সহজেই এমন প্রার্থী খুঁজে পাবে, যাঁরা চট্টগ্রামে থাকতে এবং কাজ করতে আগ্রহী। সাইটটির ঠিকানা www.jobsctg.com.জব সিটিজি ডট কমের ‘জীবনবৃত্তান্ত ভান্ডার’ (সিভি ব্যাংক স্টোরেজ) থেকে চাকরিদাতা প্রতিষ্ঠানগুলো তাদের নিজেদের পছন্দ এবং প্রয়োজন অনুযায়ী উপযুক্ত প্রার্থী বাছাই করে নিতে পারবে। সবচেয়ে বড় কথা, নিয়োগদাতাদের অসংখ্য আবেদন নিয়ে মাথা ঘামাতে হবে না। সাইটটিতে ঢুকলেই দেখা যাবে, প্রচ্ছদ ছবিতে লেখা আছে, ‘আপনি কি চট্টগ্রামের সঠিক যোগ্যতাসম্পন্ন প্রফেশনাল খুঁজে পাচ্ছেন না?’ যাঁরা চট্টগ্রামে চাকরি খুঁজছেন অথচ নিজেদের পছন্দ মতো চাকরি পাচ্ছেন না, তাঁরাও খোঁজাখুজির পরিধিটা ছেঁটে ফেলতে পারবেন।এ প্রসঙ্গে জব সিটিজি ডট কমের সহকারী ব্যবস্থাপক ইমরান মাহমুদ প্রথম আলোকে বলেন, ‘আমাদের সাইটে অন্যান্য জব সাইটের মতো পুরো দেশের চাকরির খবর নিয়ে নয়, বরং চট্টগ্রামের চাকরির খবর খুঁজে পাওয়ার নিশ্চয়তা দিচ্ছি।’২০০৭ সালে সাইটটি তৈরি হলেও এটি এ বছরের ১ অক্টোবর থেকে অনলাইনে যাত্রা শুরু করেছে। পুরোপুরি নতুন আঙ্গিকে এটিকে সাজানো হয়েছে।
