
আগামীকাল শনিবার সারা দেশে বিক্ষোভ সমাবেশের নতুন কর্মসূচি দিয়েছে বিএনপির নেতৃত্বাধীন ১৮-দলীয় জোট। নির্বাচনী তফসিল ঘোষণার প্রতিবাদে ৭১ ঘণ্টার অবরোধ কর্মসূচি শেষে আজ শুক্রবার জোটের পক্ষ থেকে নতুন এ কর্মসূচির ঘোষণা করা হয়। আজ রাজধানীর নয়াপল্টনে দলের কেন্দ্রীয় কার্যালয়ে বিএনপির যুগ্ম মহাসচিব রুহুল কবির রিজভী এক সংবাদ সম্মেলনে এই কর্মসূচি ঘোষণা করেন। তিনি বলেন, অবরোধ চলাকালে তাঁদের নেতা-কর্মীদের ওপর হামলা, নির্যাতন ও হত্যার প্রতিবাদে এ কর্মসূচি দেওয়া হয়েছে। রাজধানী ঢাকায় ওই দিন বেলা দুইটায় সোহরাওয়ার্দী উদ্যানে এ বিক্ষোভ সমাবেশ করবেন তাঁরা। এদিকে সারা দেশে অবরোধের মধ্যে নিহত ব্যক্তিদের স্মরণে আজ বাদ জুমা দলের  কেন্দ্রীয় কার্যালয়ের সামনে গায়েবানা জানাজা অনুষ্ঠিত হয়েছে। গতকাল বৃহস্পতিবার অবরোধের শেষ দিনে রিজভী সাংবাদিকদের এক প্রশ্নের জবাবে বলেছিলেন, ‘সরকার একতরফা নির্বাচনের দিকে এগোচ্ছে। এ ক্ষেত্রে আমাদের আন্দোলন তীব্র থেকে তীব্রতর হবে।’
