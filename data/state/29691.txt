
পিরোজপুরের নাজিরপুর উপজেলার শারীরিক প্রতিবন্ধী এক কিশোরীকে (১৪) ধর্ষণের দায়ে মো. লাহু মোল্লা (৪০) নামের এক ব্যক্তিকে যাবজ্জীবন কারাদণ্ড দিয়েছেন আদালত। পাশাপাশি লাহু মোল্লাকে ৫০ হাজার টাকা জরিমানা, অনাদায়ে তিন বছরের বিনাশ্রম কারাদণ্ড দেওয়া হয়েছে।
আজ মঙ্গলবার দুপুরে নারী ও শিশু নির্যাতন দমন ট্রাইব্যুনাল-২-এর বিচারক পিরোজপুরের অতিরিক্ত জেলা ও দায়রা জজ এস এম জিল্লুর রহমান এ রায় দেন। লাহু মোল্লার বাড়ি নাজিরপুর উপজেলার মাটিভাঙ্গা ইউনিয়নে। রায় ঘোষণার সময় তিনি আদালতে উপস্থিত ছিলেন।
মামলার সংক্ষিপ্ত বিবরণ ও আদালত সূত্রে জানা গেছে, ২০০৯ সালের ১১ এপ্রিল বিকেলে ওই কিশোরী ধানখেতের মধ্যে ঢুকে পড়া হাঁস তাড়াতে যায়। এ সময় লাহু মোল্লা মেয়েটিকে তাঁর স্ত্রীর কথা বলে ঘরে ডেকে নিয়ে যান। এরপর জোর করে মেয়েটিকে ধর্ষণ করেন। মেয়েটি বাড়িতে গিয়ে তার মাকে ধর্ষণের কথা জানায়। মেয়েটির পরিবার স্থানীয় গণ্যমান্য ব্যক্তিদের বিষয়টি জানালে তাঁরা মীমাংসার নামে টালবাহানা করেন। ওই বছরের ১৯ এপ্রিল মেয়েটির বাবা বাদী হয়ে নারী ও শিশু নির্যাতন দমন আইনে লাহু মোল্লার বিরুদ্ধে স্থানীয় থানায় মামলা করেন। ২০০৯ সালের ২৬ জুলাই মামলার তদন্ত কর্মকর্তা নাজিরপুর থানার উপপরিদর্শক (এসআই) আবুল হোসেন লাহু মোল্লার বিরুদ্ধে আদালতে অভিযোগপত্র দাখিল করেন। মামলার ছয়জন সাক্ষীর সাক্ষ্য গ্রহণ শেষে বিচারক এ রায় দেন।
রাষ্ট্রপক্ষে মামলাটি পরিচালনা করেন নারী ও শিশু নির্যাতন দমন ট্রাইব্যুনালের সরকারি কৌঁসুলি বিশেষ পিপি আব্দুর রাজ্জাক খান। আসামিপক্ষে ছিলেন সরদার ফারুক হোসেন।
 
