
রাজধানীর সোহরাওয়াদী উদ্যানে আজ শুক্রবার জুমার নামাজের পর যেকোনো মূল্যে সমাবেশ করার ঘোষণা দিয়েছে ইসলামী আন্দোলন বাংলাদেশ। সমাবেশ করতে না দিলে আগামী রোববার সারা দেশে সকাল-সন্ধ্যা হরতালের হুমকি দিয়েছে দলটি।গতকাল বৃহস্পতিবার দুপুরে রাজধানীর পুরানা পল্টনে দলীয় কার্যালয়ে এক সংবাদ সম্মেলনে ইসলামী আন্দোলনের সভাপতিমণ্ডলীর সদস্য সৈয়দ মোসাদ্দেক বিল্লাহ আল মাদানি এ হুমকি দেন।মন্ত্রিসভা ও আওয়ামী লীগ থেকে বহিষ্কৃত আবদুল লতিফ সিদ্দিকী দেশে ফেরার পরদিন ২৫ নভেম্বর বায়তুল মোকাররমে এক বিক্ষোভ সমাবেশ থেকে ধর্মদ্রোহীদের বিরুদ্ধে সংসদে আইন পাস করার দাবিতে ইসলামী আন্দোলন ৫ ডিসেম্বর সোহরাওয়াদী উদ্যানে সমাবেশ ও সংসদ অভিমুখে পদযাত্রা কর্মসূচি দিয়েছিল। কিন্তু দলটি গতকাল রাত ১০টা পর্যন্ত সমাবেশের জন্য পুলিশের অনুমতি পায়নি।ইসলামী আন্দোলন ঢাকা মহানগর কমিটির সভাপতি এ টি এম হেমায়েত উদ্দিন প্রথম আলোকে বলেন, ‘পুলিশ সমাবেশ নিয়ে নানা ছলচাতুরীর আশ্রয় নিয়ে সময়ক্ষেপণ করছে। আমরা যেকোনো মূল্যে সমাবেশ করব। বাধা দিলে রোববার হরতাল হবে।’
