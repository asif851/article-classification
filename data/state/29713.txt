
রাজধানী ঢাকা ও গাইবান্ধায় আইনশৃঙ্খলা রক্ষাকারী বাহিনীর সঙ্গে পৃথক ‘বন্দুকযুদ্ধে’ তিনজন নিহত হয়েছে।
গতকাল বুধবার দিবাগত রাতে কথিত এই বন্দুকযুদ্ধের ঘটনাগুলো ঘটে।  রাজধানীর রামপুরা ও তুরাগ থানা এলাকায় র‍্যাপিড অ্যাকশন ব্যাটালিয়নের (র‍্যাব) সঙ্গে সন্দেহভাজন ছিনতাইকারীদের ‘বন্দুকযুদ্ধ’ হয়েছে। এতে দুজন নিহত হয়।
অন্যদিকে গাইবান্ধার গোবিন্দগঞ্জ উপজেলায় পুলিশের সঙ্গে সন্দেহভাজন জেএমবির সদস্যদের ‘বন্দুকযুদ্ধ’ হয়েছে। সেখানে একজন নিহত হয়েছে।
রামপুরার ঘটনা সম্পর্কে র‍্যাব-৩-এর ভাষ্য, কামাল পারভেজ নামের এক সশস্ত্র ছিনতাইকারীকে গতকাল দুপুরে ধরা হয়। রাতে তাঁকে নিয়ে অভিযানে যায় র‍্যাব। বালুর মাঠ এলাকায় তাঁর সহযোগীদের সঙ্গে র‍্যাবের বন্দুকযুদ্ধ হয়। এতে কামাল নিহত হন। ঘটনাস্থল থেকে অস্ত্র ও গুলি উদ্ধার করা হয়েছে।
তুরাগ থানা এলাকার ঘটনা সম্পর্কে র‍্যাব-১-এর ভাষ্য, চৌকি বসিয়ে তল্লাশির সময় একদল ছিনতাইকারীর সঙ্গে র‍্যাবের গুলিবিনিময় হয়। এতে একজন নিহত হয়। ঘটনাস্থল থেকে অস্ত্র ও গুলি উদ্ধার করা হয়েছে।
গোবিন্দগঞ্জ থানার পুলিশ জানায়, উপজেলার শিবপুর ইউনিয়নের মালঞ্চা গ্রামে পুলিশের সঙ্গে সন্দেহভাজন জেএমবির সদস্যদের ‘বন্দুকযুদ্ধ’ হয়। এতে একজন নিহত হয়েছে। নিহত ব্যক্তির নাম-পরিচয় তাৎক্ষণিকভাবে জানাতে পারেনি পুলিশ।  গোবিন্দগঞ্জ থানার ভারপ্রাপ্ত কর্মকর্তা (ওসি) মোজাম্মেল হকের ভাষ্য, নিষিদ্ধ জঙ্গি সংগঠন জামাআতুল মুজাহিদীন বাংলাদেশের (জেএমবি) সদস্যরা সংঘবদ্ধ হচ্ছে বলে খবর পাওয়া যায়। এর ভিত্তিতে অভিযানে যায় পুলিশ। উপস্থিতি টের পেয়ে পুলিশকে লক্ষ্য করে গুলি ছোড়ে জেএমবির সদস্যরা। পুলিশও পাল্টা গুলি ছোড়ে। পরে ঘটনাস্থলে একজনের লাশ পাওয়া যায়। লাশটি উদ্ধার করে গোবিন্দগঞ্জ থানায় নেওয়া হয়েছে। ময়নাতদন্তের জন্য লাশ গাইবান্ধা সদর হাসপাতালের মর্গে পাঠানো হবে।
আরও  পড়ুন...রাজধানীতে ‘বন্দুকযুদ্ধে’ নিহত ১গাইবান্ধায় ‘বন্দুকযুদ্ধে’ নিহত ১
 
