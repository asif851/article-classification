
একাত্তরে মুক্তিযুদ্ধকালে মানবতাবিরোধী অপরাধের দায়ে বিএনপির স্থায়ী কমিটির সদস্য সালাউদ্দিন কাদের (সাকা) চৌধুরীর ফাঁসির রায় পুনর্বিবেচনার (রিভিউ) আবেদনের ওপর আজ মঙ্গলবার শুনানি হচ্ছে না।
প্রধান বিচারপতি সুরেন্দ্র কুমার সিনহার নেতৃত্বাধীন সুপ্রিম কোর্টের আপিল বিভাগের চার সদস্যের বেঞ্চে আজ ওই আবেদনের ওপর শুনানির কথা ছিল। কিন্তু আজ শুনানি না করার ব্যাপারে আসামিপক্ষ আরজি জানালে আদালত তা মঞ্জুর করেন।
এর আগে একই বেঞ্চে একাত্তরে মুক্তিযুদ্ধকালে মানবতাবিরোধী অপরাধের দায়ে জামায়াতে ইসলামীর সেক্রেটারি জেনারেল আলী আহসান মোহাম্মাদ মুজাহিদের ফাঁসির রায় পুনর্বিবেচনার আবেদনের ওপর শুনানি হয়। শুনানি শেষে এ বিষয়ে আদেশের জন্য কাল বুধবার দিন ধার্য করেছেন আদালত।
আপিল বিভাগের আজকের কার্যতালিকার ২ নম্বরে ছিল মুজাহিদের আবেদন। ৩ নম্বরে ছিল সাকা চৌধুরীর আবেদন।
মুজাহিদের রিভিউ শুনানির পর আসামিপক্ষের প্রধান আইনজীবী খন্দকার মাহবুব হোসেন আজ সাকা চৌধুরীর রিভিউ শুনানি না করতে আরজি জানান। আদালত তা মঞ্জুর করে বলেন, ‘নট টুডে’ (আজ নয়)।
চলতি বছরের ৩০ সেপ্টেম্বর মুজাহিদ ও সাকা চৌধুরীর বিরুদ্ধে মানবতাবিরোধী অপরাধের মামলার পূর্ণাঙ্গ রায় প্রকাশ করেন আপিল বিভাগ। এর ১৪ দিনের মাথায় ওই রায় পুনর্বিবেচনার জন্য আবেদন করেন সাকা চৌধুরী ও মুজাহিদ।
২০ অক্টোবর সুপ্রিম কোর্টের অবকাশকালীন চেম্বার আদালত রায় পুনর্বিবেচনার আবেদন দুটি শুনানির জন্য ২ নভেম্বর তারিখ ধার্য করেছিলেন। পরে সাকা চৌধুরী ও মুজাহিদের আইনজীবীর আবেদনের পরিপ্রেক্ষিতে শুনানির দিন ১৭ নভেম্বর পুনর্নির্ধারণ করেন আপিল বিভাগ।
১৯৭১ সালে মুক্তিযুদ্ধকালে বুদ্ধিজীবী হত্যার দায়ে ওই সময়ের আলবদর নেতা মুজাহিদকে ২০১৩ সালের ১৭ জুলাই ফাঁসির আদেশ দেন আন্তর্জাতিক অপরাধ ট্রাইব্যুনাল-২।
১৯৭১ সালে চট্টগ্রামের বিভিন্ন এলাকায় গণহত্যা ও মানবতাবিরোধী অপরাধের দায়ে ২০১৩ সালের ১ অক্টোবর সাকা চৌধুরীকে ফাঁসির আদেশ দেন আন্তর্জাতিক অপরাধ ট্রাইব্যুনাল-১।
ট্রাইব্যুনালের রায়ের বিরুদ্ধে সর্বোচ্চ আদালতে আপিল করেন মুজাহিদ ও সাকা চৌধুরী। আপিলে দুজনেরই মৃত্যুদণ্ডাদেশ বহাল থাকে। এরপর পুনর্বিবেচনার আবেদন করেন তাঁরা।
এর আগে মানবতাবিরোধী অপরাধের মামলায় ২০১৩ সালের ১২ ডিসেম্বর জামায়াতের শীর্ষস্থানীয় নেতা আবদুল কাদের মোল্লার এবং গত ১২ এপ্রিল মুহাম্মদ কামারুজ্জামানের মৃত্যুদণ্ড কার্যকর করা হয়। তাঁরা দুজনই রায় পুনর্বিবেচনার আবেদন করেছিলেন।
আরও পড়ুন: 
ফাঁসিকাষ্ঠেই যেতে হবেমৃত্যুদণ্ডাদেশের বিরুদ্ধে সাকা চৌধুরীর আপিলমৃত্যুদণ্ডাদেশের রায়ের বিরুদ্ধে মুজাহিদের আপিল
