
রাজধানীর কুড়িলে মাদকাসক্ত ছেলের হাতুড়ির আঘাতে এক মায়ের মৃত্যু হয়েছে। নিহত ওই নারীর নাম সালমা আক্তার (৬৫)। আজ সোমবার বিকেলে এ ঘটনা ঘটে।
ভাটারা থানার উপপরিদর্শক (এসআই) আলী হাসান জানান, কুড়িল চৌরাস্তার কাছে একটি বাড়ির তৃতীয় তলায় ওই পরিবার ভাড়া থাকে। আজ বিকেলে বাসায় ছেলে শিপন মিয়া (৩৪) তাঁর মায়ের মাথায় হাতুড়ি দিয়ে আঘাত করে পালিয়ে যান। পরে ভাটারা থানা-পুলিশ গিয়ে লাশটি উদ্ধার করে ময়নাতদন্তের জন্য ঢাকা মেডিকেল কলেজ হাসপাতালের মর্গে পাঠায়।
নিহত সালমা আক্তারের আত্মীয় মো. ওসমান গনি জানান, নিহত সালমার স্বামী শফিউদ্দিন মিয়া কয়েক বছর আগে মারা যান। তাঁদের ছেলে শিপন দীর্ঘদিন ধরে মাদকাসক্ত। তিনি একটি মাদক মামলায় দুই বছর কারাগারে ছিলেন। ৫ মার্চ তিনি মুক্তি পান। এরপর শিপন আজ এ ঘটনা ঘটালেন। এ ঘটনায় মামলার প্রস্তুতি নিচ্ছেন তাঁরা।
