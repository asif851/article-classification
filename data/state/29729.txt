
ঢাকা-টাঙ্গাইল মহাসড়কে যানজটের কারণে যাত্রীদের দুর্ভোগ পোহাতে হচ্ছে। গতকাল বৃহস্পতিবার গভীর রাত থেকে এই যানজট শুরু। আজ সকালে তা মির্জাপুর উপজেলার দেওহাটা থেকে গাজীপুরের চন্দ্রা পর্যন্ত প্রায় ১৫ কিলোমিটার পর্যন্ত বিস্তৃত হয়েছে। 
পুলিশ ও ভুক্তভোগী যানবাহনের চালকের তথ্যমতে, গতকাল মহাসড়কের বিভিন্ন স্থানে চার লেনে উন্নীত করণে কাজ চলছে। শুক্রবার ও শনিবার সাপ্তাহিক ছুটির কারণে গতকাল সন্ধ্যার পর থেকে মহাসড়কে স্বাভাবিকের চেয়ে যানবাহন বেড়ে যায়। এর মধ্যে রাত ৩টার পর মহাসড়কে গাজীপুরের কালিয়াকৈর উপজেলার সূত্রাপুর এলাকায় একটি ট্রাক রাস্তার ওপর বিকল হয়। এতে যানজটের সৃষ্টি হয়। একপর্যায়ে যানজট মির্জাপুর থেকে চন্দ্রা পর্যন্ত বিস্তৃত হয়। আজ সকাল ৭টার দিকে পুলিশ বিকল ট্রাকটি রাস্তা থেকে সরিয়ে নেয়। আজ সকাল সাড়ে ৭টার দিকে সরেজমিনে দেখা গেছে, মহাসড়কের ধেরুয়া রেল ক্রসিং এলাকায় অর্ধেক রাস্তা বন্ধ করে মহাসড়ক চার লেনে উন্নীত করণের কাজ চলছে। মির্জাপুর বাইপাসেও একই ভাবে কাজ চলছে। এতে মহাসড়কে চলাচলকারী যানবাহনকে জটে পড়ে থাকতে হচ্ছে। সিলেট থেকে টাঙ্গাইলগামী শাহজালাল পরিবহনের সুপারভাইজার মামুন মিয়া জানান, আজ ভোর সাড়ে ৫টার দিকে তাঁরা চন্দ্রায় যানজটে পড়েন। সেখান প্রায় আড়াই ঘণ্টা পর সকাল ৮টার দিকে তাঁদের বাস মির্জাপুর পেরিয়ে যায়। মির্জাপুরের গোড়াই হাইওয়ে থানার উপপরিদর্শক (এসআই) গোলাম কিবরিয়া জানান, মহাসড়কে যান চলাচল ক্রমে স্বাভাবিক হচ্ছে।
