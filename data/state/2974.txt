
গাজীপুরের কালীগঞ্জে ট্রাকের চাপায় পিষ্ট হয়ে শরীফ হোসেন (১৯) নামের কাভার্ডভ্যানের চালকের এক সহকারী নিহত হয়েছেন। গতকাল দুপুরে উপজেলার কাঞ্চন-মীরেরবাজার সড়কের গলান বাজার এলাকায় এ দুর্ঘটনা ঘটে। শরীফ চাঁদপুরের ফরিদগঞ্জ উপজেলার হুগলী গ্রামের জাকির হোসেনের ছেলে। তিনি ঢাকার তেজগাঁও এলাকার একটি প্রতিষ্ঠানে চাকরি করতেন। কালীগঞ্জ থানার উলুখোলা পুলিশ ফাঁড়ির এসআই চন্দন দে বলেন, দুপুরে কাঞ্চন-মীরেরবাজার সড়কের গলান বাজারের ১০০ গজ দূরে কাভার্ডভ্যান থামিয়ে কাঁঠাল কিনছিলেন শরীফ। এ সময় একটি মোটরসাইকেল তাঁকে ধাক্কা দিলে তিনি মহাসড়কে ছিটকে পড়েন। এর পরপরই একটি বেপরোয়া ট্রাক তাঁকে চাপা দেয়। 
