
সুন্দরবনের জলদস্যু ‘মাস্টার বাহিনী’র প্রধান মোস্তফা শেখসহ ১০ জলদস্যু আজ মঙ্গলবার অস্ত্রসহ আত্মসমর্পণ করেছেন।
বেলা তিনটার দিকে মংলা বন্দরের জেটি–সংলগ্ন এলাকায় স্বরাষ্ট্রমন্ত্রী আসাদুজ্জামান খান কামালের সামনে তাঁরা আত্মসমর্পণ করেন। এ সময় তাঁরা দেশি-বিদেশি ৫২টি আগ্নেয়াস্ত্র ও সাড়ে চার হাজার গুলি জমা দেন।
এ সময় স্বরাষ্ট্রমন্ত্রী বলেন, অন্য জলদস্যুরাও যদি এভাবে স্বাভাবিক জীবনে ফিরে আসতে চান, তাহলে সরকারের পক্ষ থেকে ব্যবস্থা নেওয়া হবে।
আত্মসমর্পণ অনুষ্ঠানে উপস্থিত ছিলেন র‍্যাপিড অ্যাকশন ব্যাটালিয়নের (র‍্যাব) অতিরিক্ত মহাপরিচালক (অপারেশন) কর্নেল আনোয়ার লতিফ, খুলনা রেঞ্জে পুলিশের উপমহাপরিদর্শক (ডিআইজি) মনিরুজ্জামান মিয়া, র‍্যাব-৮-এর অধিনায়ক লে. কর্নেল ফরিদুল আলমসহ ঊর্ধ্বতন কর্মকর্তারা।
