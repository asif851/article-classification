
নড়াইল জেলাকে ভিক্ষুকমুক্ত করার উদ্যোগ নেওয়া হয়েছে। এ উপলক্ষে জেলা প্রশাসনের উদ্যোগে গত মঙ্গলবার বিকেলে লোহাগড়া উপজেলার কালনা ফেরিঘাটে সচেতনতামূলক সাইনবোর্ড দেওয়া হয়েছে। এ সাইনবোর্ড স্থাপনের সময় উপস্থিত ছিলেন খুলনা বিভাগীয় কমিশনার আবদুস সামাদ, নড়াইলের জেলা প্রশাসক হেলাল মাহমুদ শরীফ, লোহাগড়া উপজেলা পরিষদের চেয়ারম্যান সৈয়দ ফয়জুল আমির, লোহাগড়ার ইউএনও সেলিম রেজা প্রমুখ। সাইনবোর্ডে লেখা হয়েছে এ জেলার কাউকে ভিক্ষা করতে দেখা গেলে সংবাদ দিন এই নম্বরে ০১৭৪৯৬৫৬৮১১। ইউএনও সেলিম রেজা বলেন, নড়াইল জেলাকে ভিক্ষুকমুক্ত করতে প্রায় এক বছর আগে থেকে ভিক্ষুকদের স্বাবলম্বী করার চেষ্টা চলছে। 
