
 
আইন প্রতিমন্ত্রী কামরুল ইসলাম বলেছেন, কৃষকদের খাসজমি দখলে এক ধরনের প্রতিযোগিতা আছে। প্রতিযোগিতায় আওয়ামী লীগ, বিএনপি থেকে শুরু করে সবাই শামিল। তিনি বলেন, দখলবাজদের দল নেই। যখন যে দল ক্ষমতায় আসে, ভূমিদস্যুরা সেই দলের সমর্থক বনে যায়।আজ শনিবার রাজধানীর একটি হোটেলে ‘খাসজমিতে দরিদ্র ও অতিদরিদ্র জনগোষ্ঠীর অভিগম্যতা: বিদ্যমান বাধাসমূহ ও উত্তরণে করণীয়’ শীর্ষক এক গোলটেবিল সংলাপে প্রতিমন্ত্রী এসব কথা বলেন। বেসরকারি সংস্থা কেয়ার এই গোলটেবিল আলোচনার আয়োজন করে।প্রতিমন্ত্রী বলেন, কৃষকদের মধ্যে খাসজমি সঠিকভাবে বণ্টনের ক্ষেত্রে নীতিমালা আছে। কিন্তু এই নীতিমালা বাস্তবায়নে রাজনৈতিক নেতৃত্বই বড় বাধা।কামরুল ইসলাম বলেন, বেশির ভাগ আবাসন প্রতিষ্ঠান ভুয়া কাগজপত্র তৈরি করে জমির একটা বড় অংশ দখল করে আছে। অনেক ক্ষেত্রে সহকারী কমিশনারও ভূমিদস্যুদের সহায়তা করে থাকেন।
আলোচনায় প্রধান অতিথির বক্তৃতায় ভূমিমন্ত্রী রেজাউল করিম বলেন, ‘আমাদের ভূমিসংক্রান্ত আইনগুলো ধনীর স্বার্থে, জমিদারের স্বার্থে তৈরি করা। ঔপনিবেশিক সরকারের আমলে এসব তৈরি হয়। এগুলোর সংস্কার ছাড়া ভূমি সমস্যার সমাধান সম্ভব নয়।’
আলোচনায় মূল প্রবন্ধ পড়েন ঢাকা বিশ্ববিদ্যালয়ের ইতিহাস বিভাগের অধ্যাপক মেজবাহ কামাল। আলোচনা করেন বেসরকারি সংগঠন এলএআরডির নির্বাহী পরিচালক শামসুল হুদা, নিজেরা করির সমন্বয়ক খুশী কবির, উন্নয়ন অন্বেষার চেয়ারপারসন রাশেদ আল মাহমুদ প্রমুখ। � 
