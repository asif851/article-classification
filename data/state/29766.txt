
রাজধানীর বিমানবন্দরের গোলচত্বর এলাকায় সড়ক দুর্ঘটনায় শফিকুল ইসলাম (২৯) নামে পুলিশের এক সহকারী উপপরিদর্শক (এএসআই) নিহত হয়েছেন। গতকাল সোমবার রাত ১০টার দিকে এ দুর্ঘটনা ঘটে।
নিহত শফিকুলের ব্যাচ নম্বর-২৪৪৮। তিনি রাজধানীতে পুলিশের বিশেষ শাখার (এসবি) বিমানবন্দর জোনে কর্মরত ছিলেন।
বিমানবন্দর থানার উপপরিদর্শক (এসআই) বাহারুল আজ মঙ্গলবার সকালে শফিকুলের লাশ ঢাকা মেডিকেল কলেজ মর্গে নিয়ে আসেন। কীভাবে দুর্ঘটনা ঘটেছে—এ প্রশ্নের জবাবে বাহারুল বলেন, তিনি পুলিশের অন্য এক সদস্যের কাছ থেকে শুনেছেন, দুটি বাসের মধ্যে সংঘর্ষ হলে শফিকুলের পেটে ধাতব একটি বস্তু ঢুকে যায়। এতে তিনি ঘটনাস্থলে মারা যান।
বাহারুল আরও বলেন, এ দুর্ঘটনার সঙ্গে যুক্ত বাস দুটি​ আটক করা হয়েছে। মামলা দায়েরের বিষয়টি প্রক্রিয়াধীন।
