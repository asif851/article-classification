
জিয়া অরফানেজ ট্রাস্ট দুর্নীতি মামলার রায়সহ মূল নথি পাঠাতে হাইকোর্টের আদেশ নিম্ন আদালতে পৌঁছেছে। এরপরই নথি পাঠানোর প্রক্রিয়া শুরু করেছেন আদালত।
বিশেষ জজ আদালত-৫-এর বেঞ্চ সহকারী (পেশকার) মোকাররম হোসেন প্রথম আলোকে এ তথ্য নিশ্চিত করেন। তিনি বলেন, রোববার হাইকোর্টের নথি তলবের আদেশের কপি বিচারিক আদালতে পৌঁছায়।
মোকাররম হোসেন বলেন, হাইকোর্টের আদেশ অনুযায়ী নথি পাঠানোর প্রক্রিয়া শুরু হয়েছে। কাজগুলো শেষ হলেই নথি হাইকোর্টে পাঠানো হবে। তবে কত দিনের মধ্যে নথি পাঠাতে পারবেন, সে বিষয়ে তিনি কিছু বলতে পারেননি।
৮ ফেব্রুয়ারি ঢাকার বিশেষ জজ আদালত-৫ জিয়া অরফানেজ ট্রাস্ট দুর্নীতি মামলায় পাঁচ বছরের কারাদণ্ড দেন। ওই রায়ের বিরুদ্ধে ২২ ফেব্রুয়ারি হাইকোর্টে আপিল করা হয়। হাইকোর্ট আবেদন গ্রহণ করে উচ্চ আদালতের আদেশ পাওয়ার ১৫ দিনের মধ্যে বিচারিক আদালতকে মূল নথি পাঠানোর আদেশ দেন। একই সঙ্গে আপিল নিষ্পত্তি না হওয়া পর্যন্ত খালেদা জিয়ার অর্থদণ্ড স্থগিত রাখেন হাইকোর্ট।
