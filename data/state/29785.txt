
চট্টগ্রাম কলেজে আজ সোমবার ছাত্রলীগের দুই পক্ষের সংঘর্ষে অন্তত ছয়জন আহত হয়েছেন। এ ঘটনায় কলেজে আতঙ্ক ছড়িয়ে পড়েছে।
প্রত্যক্ষদর্শী ব্যক্তিরা বলছেন, বৈদেশিক কর্মসংস্থান ও প্রবাসী কল্যাণমন্ত্রী নুরুল ইসলামের সমর্থক ও চট্টগ্রাম সিটি করপোরেশনের সাবেক মেয়র ও নগর আওয়ামী লীগের সভাপতি এ বি এম মহিউদ্দিন চৌধুরীর সমর্থকদের মধ্যে এ সংঘর্ষ হয়।
মন্ত্রী নুরুল ইসলামের অনুসারী সুভাষ মল্লিক দাবি করেন, সকালে তাঁদের তিনজন কর্মী কলেজে ক্লাস করতে গেলে মহিউদ্দিনের সমর্থকেরা হামলা চালান। এতে কর্মীরা আহত হন। তাঁদের হাসপাতালে ভর্তি করা হয়েছে। হামলার পর মহিউদ্দিনের অনুসারীদের ধাওয়া দিয়ে ক্যাম্পাস থেকে বের করে দেওয়া হয়।
অভিযোগ অস্বীকার করে মহিউদ্দিন চৌধুরীর অনুসারী মাহমুদুল করিম বলেন, প্রতিপক্ষের কর্মীরা তাঁদের ওপর হামলা চালিয়েছেন। পরে পুলিশও তাঁদের কর্মীদের লাঠিপেটা করেন। এতে তাঁদের বেশ কয়েকজন আহত হয়েছেন।
চট্টগ্রাম নগর পুলিশের কোতোয়ালি অঞ্চলের সহকারী কমিশনার জাহাঙ্গীর আলম প্রথম আলোকে বলেন, পরিস্থিতি নিয়ন্ত্রণে আনতে দুই পক্ষকে ছত্রভঙ্গ করে দেওয়া হয়েছে।
