
ক্ষতিগ্রস্ত রেলসেতুতে মেরামত কাজ শেষে ১০ ঘণ্টা পর আজ শনিবার বেলা ১১টা ৫০ মিনিটে সিলেটের সঙ্গে ঢাকা ও চট্টগ্রামের রেল চলাচল আবারও শুরু হয়েছে। গতকাল শুক্রবার দিবাগত রাত দুইটায় প্রবল বৃষ্টিতে পাহাড়ি ঢলের পানিতে আখাউড়া-সিলেট রেলপথের শ্রীমঙ্গল উপজেলার জানকিছড়া রেলসেতুর একটি খুঁটি দেবে যায়। এতে যোগাযোগ বন্ধ হয়ে পড়েছিল।
শমশেরনগর স্টেশনের সহকারী মাস্টার কবির আহমদ জানান, আজ বেলা ১১টা ৫০ মিনিটে রেলওয়ের গণপূর্ত বিভাগ সেতুটি ট্রেন চলাচলের জন্য স্বাভাবিক ঘোষণা করে। ঢাকা থেকে ছেড়ে আসা সিলেটগামী আন্তনগর পারাবত ট্রেনটি দুপুর ১২টায় সেতুটি অতিক্রমের মাধ্যমে সিলেটের সঙ্গে ঢাকা ও চট্টগ্রামের ট্রেন চলাচল শুরু হয়। এর আগে শ্রীমঙ্গলে আটকা পড়া সিলেটমুখী আন্তনগর উপবন এক্সপ্রেস ট্রেনটিকে ফিরতি জয়ন্তিকা এক্সপ্রেস ট্রেন হিসেবে বেলা ১১টায় ঢাকার উদ্দেশে ছেড়ে যায়।
বাংলাদেশ রেলওয়ের গণপূর্ত বিভাগের শ্রীমঙ্গলস্থ উপসহকারী প্রকৌশলী আলী আজম বলেন, রেলকর্মীরা অক্লান্ত পরিশ্রম করে বিশেষ ব্যবস্থায় সেতুটিকে চলাচলের উপযোগী করে তোলেন। এরপর সিলেটমুখী আন্তনগর পারাবত ট্রেন চলাচলের মাধ্যমে ১০ ঘণ্টা পর এই পথে ট্রেন চলাচল শুরু হয়।
