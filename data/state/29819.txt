
দক্ষিণ এশিয়ার দেশগুলোর মধ্যে নারী-পুরুষ সমতা সূচকে সবচেয়ে এগিয়ে আছে বাংলাদেশ। ওয়ার্ল্ড ইকোনমিক ফোরাম প্রকাশিত বৈশ্বিক লিঙ্গ বিভাজন সূচক প্রতিবেদন ২০১৬-তে (গ্লোবাল জেন্ডার গ্যাপ ইনডেক্স) এ চিত্র উঠে এসেছে। গতকাল মঙ্গলবার এ প্রতিবেদন প্রকাশ করা হয়।
বিশ্বের মোট ১৪৪টি দেশের নারী-পুরুষ সমতার চিত্র উঠে এসেছে প্রতিবেদনে। এতে সার্বিকভাবে বাংলাদেশের অবস্থান ৭২। দক্ষিণ এশিয়ার অন্য দেশগুলোর মধ্যে ভারতের অবস্থান ৮৭। এরপর আছে শ্রীলঙ্কা (১০০), নেপাল (১১০), মালদ্বীপ (১১৫), ভুটান (১২১)। দক্ষিণ এশিয়ায় সবচেয়ে পিছিয়ে পাকিস্তান। এর অবস্থান ১৪৩-এ। তালিকায় এরপর শুধু আছে যুদ্ধবিধ্বস্ত দেশ ইয়েমেন।সার্বিক সূচকে সবচেয়ে এগিয়ে আইসল্যান্ড। এরপর আছে ফিনল্যান্ড, নরওয়ে, সুইডেন, রুয়ান্ডা, আয়ারল্যান্ড, ফিলিপাইন, স্লোভেনিয়া ও নিউজিল্যান্ড।২০০৬ সাল থেকে ওয়ার্ল্ড ইকোনমিক ফোরাম এই সূচক প্রকাশ শুরু করে। লিঙ্গবৈষম্য নিরূপণ এবং এ থেকে অগ্রগতির চিত্র তুলে ধরতেই সূচক প্রকাশ করা হয়।অর্থনৈতিক কর্মকাণ্ডের সুযোগ ও অংশগ্রহণ, শিক্ষা, স্বাস্থ্য, রাজনৈতিক ক্ষমতায়নসহ মোট ১৪ ধরনের উপাত্তের নিরিখে প্রতিবেদনটি তৈরি হয়েছে। ১৪ ধরনের তথ্যের মধ্যে অন্তত ১২ ধরনের তথ্য যেসব দেশে পাওয়া গেছে, তাদেরই এ সূচকে স্থান দেওয়া হয়েছে।
