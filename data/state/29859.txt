
গ্যাসের দাম বাড়ানোর প্রতিবাদে আগামী মঙ্গলবার সারা দেশে বিক্ষোভ কর্মসূচির ঘোষণা দিয়েছে জামায়াতে ইসলামী। আজ রোববার এক বিবৃতিতে দলটির সেক্রেটারি জেনারেল শফিকুর রহমান এ ঘোষণা দেন।
বিবৃতিতে গ্যাসের দাম বাড়ানোর সিদ্ধান্ত প্রত্যাহারের দাবি জানানো হয়েছে। শফিকুর রহমান বিবৃতিতে বলেন, গ্যাসের দাম বাড়িয়ে সরকার জনগণের অর্থনৈতিক দুর্ভোগ বাড়িয়ে দিয়েছে। এ সিদ্ধান্ত দরিদ্র ও সাধারণ জনগণের জন্য মড়ার ওপর খাঁড়ার ঘা। সরকারের এ অন্যায় সিদ্ধান্তে দেশের গোটা অর্থনীতির ওপর বিরূপ প্রভাব পড়বে।
গত বৃহস্পতিবার সব শ্রেণির গ্রাহকের জন্য গ্যাসের দাম বাড়ানোর ঘোষণা দেয়। বর্তমানের চেয়ে গড়ে দাম বাড়ানো হয়েছে ২২ দশমিক ৭ শতাংশ। তবে দুই দফায় প্রায় সমহারে এই দাম বৃদ্ধি কার্যকর হবে।
প্রথম দফায় আগামী ১ মার্চ ও দ্বিতীয় দফায় ১ জুন থেকে দাম বাড়বে। অর্থাৎ মার্চ মাসের গ্যাসের বিল দিতে হবে বাড়তি দামে। এরপর জুন মাসের বিলে তা আরও এক দফা বাড়বে। গ্যাসের দাম বাড়ানোর ফলে সার, বিদ্যুৎ ও শিল্পে উৎপাদনের ব্যয় বাড়বে, যার ভার শেষ পর্যন্ত ভোক্তাদের ঘাড়েই চাপবে।
