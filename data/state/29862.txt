
সন্ত্রাসবিরোধী আইনের মামলায় জেএমবির ১১ সদস্যের বিচার শুরু করেছেন আদালত। আজ বুধবার ঢাকার ৪ নম্বর অতিরিক্ত মহানগর দায়রা জজ জাহিদুল কবির বিচার শুরু করার এ আদেশ দেন।
আগামী ২৪ এপ্রিল মামলার সাক্ষ্য নেওয়ার তারিখ ধার্য করা হয়েছে। ওই ১১ জন হলেন আরমান বিন আজাদ, বাবু মুন্সী, খোরশেদ আলম, ওমর ফারুখ, মিয়া হেলাল, আবদুল বাসেদ, সুজাত, আজাহার, ফারহাদ, মো. মিয়া ও মিজানুর রহমান।
মামলার নথি থেকে জানা যায়, ২০১৫ সালের ৯ নভেম্বর রাজধানীর উত্তরা পশ্চিম থানা এলাকা থেকে নাশকতার পরিকল্পনার সভা চলাকালে জঙ্গিবিষয়ক নিষিদ্ধ বইসহ তাঁদের গ্রেপ্তার করে পুলিশ। এ ঘটনার তদন্ত করে গত বছরের ৯ মার্চ ওই ১১ জনের বিরুদ্ধে আদালতে অভিযোগপত্র দেয় পুলিশ।
মামলার ১১ জন আসামি কারাগারে আছেন। অভিযোগ গঠনের সময় নিজেদের নির্দোষ দাবি করে ন্যায়বিচার চান তাঁরা।
