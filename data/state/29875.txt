
বিএনপির চেয়ারপারসন খালেদা জিয়ার রায়ের কপি ইচ্ছে করে দেরিতে দেওয়া হচ্ছে—দলটির পক্ষ থেকে করা এমন অভিযোগ নাকচ করে দিয়েছেন আইনমন্ত্রী আনিসুল হক। তিনি বলেছেন, ‘খালেদা জিয়ার আইনজীবীরা মিথ্যা বলছেন। ৬৩২ পৃষ্ঠার রায়ের কপি টাইপ করতে যুক্তিসংগত যতটুকু সময় লাগে, ততটুকু সময়েই কপি পাবেন তাঁরা। এর এক মিনিটও দেরি হবে না। এতে সরকার কোনো হস্তক্ষেপ করবে না।’ 
আজ শুক্রবার সকালে ব্রাহ্মণবাড়িয়ার আখাউড়ায় এ কথা বলেন আনিসুল হক।এ সময় সাংবাদিকদের প্রশ্নের জবাবে আইনমন্ত্রী আরও বলেন, ‘খালেদা জিয়াকে আর কোনো মামলায় শ্যোন অ্যারেস্ট দেখানো হয়নি। কোনো মামলা শ্যোন অ্যারেস্ট দেখানো হবে না।’ খালেদা জিয়ার আইনজীবীরা জামিনের জন্য বিচারককে জিম্মি করেছেন বলে তিনি মন্তব্য করেন।আখাউড়া উপজেলা আওয়ামী লীগের সদস্য ওবায়দুল হকের লাশ দেখতে হীরাপুর গ্রামে যান। এ সময় সাংবাদিকদের প্রশ্নের জবাব দেন মন্ত্রী। এর আগে তিনি আখাউড়া উপজেলা যুবলীগ আয়োজিত আনন্দ র‌্যালিতে অংশ নেন। যুবলীগের নতুন কমিটি গঠন উপলক্ষে এ র‌্যালির আয়োজন করা হয়। র‌্যালিটি আখাউড়া রেলওয়ে স্টেশন থেকে শুরু হয়ে উপজেলা পরিষদ কমপ্লেক্স এলাকায় গিয়ে শেষ হয়।আনন্দ র‌্যালিতে অন্যান্যের মধ্যে উপস্থিত ছিলেন আখাউড়া পৌরসভার মেয়র ও সদ্য উপজেলা যুবলীগের আহ্বায়কের পদ পাওয়া তাকজিল খলিফা, জেলা পরিষদ সদস্য আবুল কাসেম ভূঁইয়া, উপজেলা আওয়ামী লীগের যুগ্ম আহ্বায়ক সেলিম ভূঁইয়া, পৌর আওয়ামী লীগ সভাপতি আবদুল্লাহ ভূঁইয়া প্রমুখ।
