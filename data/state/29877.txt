
চুয়াডাঙ্গার দর্শনায় দুটি ট্রেনের মুখোমুখি সংঘর্ষের ঘটনায় নয় ঘণ্টা বন্ধ থাকার পর ট্রেন চলাচল শুরু হয়েছে। আজ শনিবার বিকেল তিনটায় ট্রেন চলাচল শুরু হয়। এ ঘটনায় কর্তব্যে অবহেলার দায়ে মালবাহী ট্রেনের তিন কর্মকর্তাকে সাময়িক বরখাস্ত করা হয়েছে। ঘটনা তদন্তে চার সদস্যের কমিটি গঠন করা হয়েছে।
আজ শনিবার সকাল ছয়টার দিকে সিগন্যাল না মেনে একটি মালবাহী ট্রেন ভিন্নপথে চলে যাওয়ায় দুর্ঘটনা ঘটে এবং তিনজন আহত হন। আহতরা হলেন, রেলওয়ের নিরাপত্তা বাহিনীর হাবিলদার মতিউর রহমান, সিপাহি সরোয়ার হোসেন ও তেলবাহী ট্যাংকার ট্রেনের চালক রায়হান আলী।
দর্শনা জংশনের কর্তব্যরত স্টেশন মাস্টার আব্দুল খালেক প্রথম আলোকে বলেন, নিয়ন্ত্রণ কক্ষের নির্দেশনা অনুযায়ী দর্শনা ইয়ার্ডগামী ট্রেনটিকে সাইড লাইনে রেখে খুলনা থেকে আসা ট্রেনটির জন্য লাইন ক্লিয়ার রাখা হয়েছিল। কিন্তু সিগন্যাল অমান্য করে ইয়ার্ডগামী মালবাহী ট্রেনটি খুলনাগামী রেলপথে ঢুকে পড়লে দুর্ঘটনা ঘটে।
এ ঘটনায় ওই মালবাহী ট্রেনের চালক আখতারুজ্জামান, সহকারী চালক মো. রাসেল ও পরিচালক কামরুল ইসলামকে সাময়িক বরখাস্ত করা হয়েছে।
অন্যদিকে বিভাগীয় পরিবহন কর্মকর্তা শওকত জামিল মহসীর নেতৃত্বে চার সদস্যের তদন্ত দল কাজ শুরু করেছে। দলের অন্য সদস্যরা হলেন বিভাগীয় প্রকৌশলী রিয়াদ আহমেদ, বিভাগীয় সংকেত ও টেলিকম প্রকৌশলী আবু হেনা এবং বিভাগীয় যন্ত্র প্রকৌশলী শেখ মো. হাসানুজ্জামান।
খবর পেয়ে বিভাগীয় রেলওয়ে ব্যবস্থাপক অসীম কুমার তালুকদারসহ রেলওয়ের ঊর্ধ্বতন কর্মকর্তাদের একটি প্রতিনিধিদল ঘটনাস্থলে উপস্থিত থেকে উদ্ধারকাজ পরিচালনা করেন। দুপুর ১২টা থেকে উদ্ধারকারী ট্রেন কাজ শুরু করে এবং বিকেলে ট্রেন চলাচল স্বাভাবিক হয়।
