
সরকারের সমালোচনা করে জাতীয় পার্টির (জাপা) চেয়ারম্যান হুসেইন মুহাম্মদ এরশাদ বলেছেন, ‘কত মায়ের বুক খালি হয়েছে তার কোনো ঠিকানা নাই। হত্যা করে, গুম করে সরকার ক্ষমতায় থাকতে পারে না। সরকারে থাকতে হলে মানুষকে ভালোবাসতে হয়।’
আজ বুধবার ব্রাহ্মণবাড়িয়া সরাইল উপজেলার কালীকচ্ছ ঈদগাহ মাঠে জেলা জাতীয় পার্টি আয়োজিত তৃণমূল সমাবেশে প্রধান অতিথির বক্তব্যে এরশাদ এসব কথা বলেন।
জাপা চেয়ারম্যান বলেন, দেশে চালের দাম বৃদ্ধি পাচ্ছে। উচ্চমূল্যে চাল কিনে কৃষকসহ সাধারণ মানুষ কষ্টে আছে। এদিকে সরকারের দৃষ্টি নাই, সরকারের দৃষ্টি একটাই কী করে ক্ষমতায় থাকা যায়। তিনি বলেন, আমরা মানুষকে ভালোবেসেছি। থানাকে উপজেলা ও মহকুমাকে জেলায় পরিণত করেছি। দেশের অনেক উন্নয়ন করেছি। আমরা ২৭ বছর ধরে ক্ষমতার বাইরে। ক্ষমতায় থাকাবস্থায় মানুষের জন্য কাজ করেছি। তাই ২৭ বছর পরও মানুষ আমাদের মনে রেখেছে। নির্বাচন কমিশনকে উদ্দেশ্য করে এরশাদ বলেন, এ দেশের মানুষ নির্বাচন কমিশনকে বিশ্বাস করে না। আগামী নির্বাচন সুষ্ঠু ও নিরপেক্ষভাবে সম্পন্ন করে প্রমাণ করবেন আপনারা নিরপেক্ষ।
‘আগামী জাতীয় সংসদ নির্বাচনে আমরা ৩০০ আসনে প্রার্থী দেব। মানুষ আমাদের বিশ্বাস করে। ভবিষ্যতে আমরাই ক্ষমতায় যাব। আমরা সবাই এখানে এসেছি। এটাই প্রমাণ করে জাপার মধ্যে কোনো বিরোধ নেই, জাপার সব নেতা-কর্মী এক’- বলেন সাবেক এই প্রেসিডেন্ট।
আগামী ১৩ মার্চ ব্রাহ্মণবাড়িয়া-১ (নাসিরনগর) আসনের উপনির্বাচন প্রসঙ্গে এরশাদ বলেন, উপনির্বাচন সুষ্ঠুভাবে সম্পন্ন করে নির্বাচন কমিশনকে প্রমাণ করতে তারা নিরপেক্ষ। নিরপেক্ষ ও সুষ্ঠু নির্বাচন হলে নাসিরনগরের সংসদ উপনির্বাচনে আমাদের প্রার্থী বিজয়ী হবে। রংপুরে যেভাবে জাতীয় পার্টির প্রার্থীকে দলীয় নেতা-কর্মীরা জয়ী করেছেন, নাসিরনগরেও সেভাবেই জয়ী করবেন।
এর আগে বুধবার বেলা ১১টার দিকে হেলিকপ্টারে করে এরশাদসহ অন্য নেতা-কর্মীরা উপজেলা সদরের কুট্টাপাড় খেলার মাঠে অবতরণ করেন। দুপুর ১২টার দিকে উপজেলা সদরের বাইরে কালীকচ্ছ ঈদগাহ মাঠের জাপার সমাবেশে যোগ দেন। ব্রাহ্মণবাড়িয়া-২ (সরাইল ও আশুগঞ্জ) আসনের সাংসদ জাতীয় পার্টির কেন্দ্রীয় ভাইস চেয়ারম্যান জিয়াউল হক মৃধার সভাপতিত্বে এবং এরশাদের যুব সংহতিবিষয়ক উপদেষ্টা রেজাউল ইসলাম ভূঁইয়ার সঞ্চালনায় অন্যদের মধ্যে বক্তব্য করেন জাপার মহাসচিব এ বি এম রুহুল আমিন হাওলাদার, বন ও পরিবেশমন্ত্রী আনিসুল ইসলাম মাহমুদ প্রমুখ। এ সময় মঞ্চে উপস্থিত ছিলেন স্থানীয় সরকার পল্লী উন্নয়ন ও সমবায় প্রতিমন্ত্রী মো. মশিউর রহমান রাঙ্গা, জাপার প্রেসিডিয়াম সদস্য সৈয়দ আবুল হোসেন বাবলা, সুনীল শুভ রায়, শফিকুল ইসলাম প্রমুখ।
