
উন্নত চিকিৎসার জন্য বিএনপি নেতা সালাহ উদ্দিন আহমদকে সিভিল হাসপাতাল থেকে মেঘালয়েরই নেগ্রিমস হাসপাতালে পাঠানোর সুপারিশ করা হয়েছে। আজকের মধ্যেই তাঁকে সেখানে স্থানান্তর করা হবে বলে জানিয়েছেন তাঁর চিকিৎসক জি কে গোস্বামী।
আজ বুধবার জি কে গোস্বামী প্রথম আলোকে বলেন, সিটিস্ক্যানে সালাহ উদ্দিনের কিডনিতে পাথর ধরা পড়েছে। তাঁর আরও কিছু শারীরিক সমস্যা রয়েছে। সালাহ উদ্দিনের জন্য গঠিত মেডিকেল বোর্ডের শল্য চিকিৎসক মনে করেন, তাঁর কিডনি চিকিৎসার জন্য আর বেশ কিছু পরীক্ষা-নিরীক্ষার দরকার। এ সুবিধাগুলো সিভিল হাসপাতালে নেই। এ জন্য আজ দুপুরে তাঁকে নেগ্রিমসে (ন্যাশনাল ইনস্টিটিউট অব ইন্দিরা গান্ধী হেলথ ও মেডিকেল সায়েন্স) পাঠানোর সুপারিশ করা হয়েছে। আজই তাঁকে নেগ্রিমসে পাঠানো হবে। আজ সকালে ভারতের মেঘালয়ের শিলংয়ের সিভিল হাসপাতালের বিচারাধীন মামলার আসামিদের ওয়ার্ডে হাসিনা আহমেদ তৃতীয় দিনের মতো স্বামীর সঙ্গে দেখা করেন। এরপর তিনি গণমাধ্যম কর্মীদের সঙ্গে কথা বলেন।
হাসিনা আহমদ জানান, সালাহ উদ্দিন আহমদকে আইনি প্রক্রিয়ার মুখোমুখি করার আগে তাঁর উন্নত চিকিৎসাকে অগ্রাধিকার দেওয়া হচ্ছে। সালাহ উদ্দিন কিডনি ও হার্টের রোগী। তাঁর পা ফুলে গেছে। কিছুক্ষণ দাড়িয়ে থাকলে কাঁপতে থাকেন। তাঁর উন্নত চিকিৎসা দরকার। কিডনিসহ অন্যান্য শারীরিক সমস্যার কারণে সালাহ উদ্দিনকে সিঙ্গাপুর নিতে চান।
গতকাল আইনজীবী ভারতের মেঘালয় রাজ্যের হাইকোর্টের জ্যেষ্ঠ আইনজীবী এসপি মোহন্তের সঙ্গে দেখা করার বিষয়ে হাসিনা আহমদ বলেন, ভারতের আইন অনুযায়ী কোন পথে এগুলো ভালো হবে, তা বুঝে তিনি পদক্ষেপ নেবেন বলে মোহন্ত তাঁদের আশ্বস্ত করেছেন।
