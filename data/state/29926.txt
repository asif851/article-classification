
চুয়াডাঙ্গার আলমডাঙ্গা পৌরসভা নির্বাচনে মেয়র পদে ন্যাশনাল পিপলস পার্টির (এনপিপি) মনোনীত প্রার্থী রোকসানা পারভীন প্রতিদ্বন্দ্বিতা করছেন। রোকসানার পক্ষে এনপিপির চেয়ারম্যান শেখ শওকত হোসেনসহ কেন্দ্রীয় নেতারা গত মঙ্গলবার পথসভা এবং গতকাল বুধবার গণসংযোগ করেছেন। জেলার চারটি পৌরসভার মধ্যে মেয়র পদে একমাত্র নারী প্রার্থী রোকসানা পারভীন।
আলমডাঙ্গা পৌরসভা কার্যালয় সূত্রে জানা গেছে, এখানে এনপিপির রোকসানা পারভীন ছাড়াও অন্য মেয়র প্রার্থীরা হলেন আওয়ামী লীগের হাসান কাদির, বিএনপির বর্তমান মেয়র মীর মহিউদ্দিন ও জাসদের এম সবেদ আলী। আর স্বতন্ত্র হিসেবে মেয়র প্রার্থী হয়েছেন সাদেকুর রহমান ও শামীম আল মামুন। এই পৌরসভায় মোট ভোটারের সংখ্যা ২৩ হাজার ৮৬। তাঁদের মধ্যে নারী ভোটার আছেন ১১ হাজার ৮১২ জন।
কয়েকজন প্রত্যক্ষদর্শীর সূত্রে জানা গেছে, আলমডাঙ্গার আল-তায়েবা মোড়ে এনপিপির উপজেলা আহ্বায়ক আশরাফুল হকের সভাপতিত্বে গত মঙ্গলবার রাতে এক পথসভা হয়। সভায় বিশেষ অতিথি ছিলেন তৃণমূল ন্যাশনাল আওয়ামী পার্টির চেয়ারপারসন পারভীন নাসের খান ভাসানী, এনপিপির যুগ্ম মহাসচিব শেখ ইকবাল হাসান ও জেলা সভাপতি শাহাবুল হক। তাঁরা গতকাল মেয়র প্রার্থী রোকসানাকে সঙ্গে নিয়ে সকাল থেকে দুপুর পর্যন্ত পৌর এলাকায় লিফলেট বিলিসহ প্রচারণা চালান।
রোকসানা বলেন, এই পৌরসভায় নারী ভোটার বেশি। তাঁরা চাইলে তাঁর মেয়র হওয়া সময়ের ব্যাপার মাত্র।
