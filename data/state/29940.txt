
চট্টগ্রামে নিষিদ্ধ জঙ্গি সংগঠন আনসারুল্লাহ বাংলা টিমের সদস্য সন্দেহে চট্টগ্রাম বিশ্ববিদ্যালয়ের ছাত্রসহ দুজনকে গ্রেপ্তার করা হয়েছে। গতকাল বুধবার নগরের বাকলিয়া এলাকার একটি মেস থেকে তাঁদের গ্রেপ্তারের দাবি করেছে গোয়েন্দা পুলিশ।
এই দুজন হলেন চট্টগ্রাম বিশ্ববিদ্যালয়ের আইন বিভাগের ছাত্র নিজাম উদ্দিন ও পোশাককর্মী রোকন উদ্দিন।
চট্টগ্রাম নগর গোয়েন্দা পুলিশের উপকমিশনার পরিতোষ ঘোষ আজ বৃহস্পতিবার সকালে নগর পুলিশের কার্যালয়ে সংবাদ সম্মেলনে বলেন, গোপন তথ্যের ভিত্তিতে অভিযান চালিয়ে ১৩টি উগ্রবাদী জিহাদি বই, দুটি মুঠোফোনসহ দুজনকে গ্রেপ্তার করা হয়। প্রাথমিক জিজ্ঞাসাবাদে তাঁরা সীতাকুণ্ড থেকে গত জুলাই মাসে গ্রেপ্তার মুসহাব ইবনে উমায়েরের সঙ্গে একাধিকবার বৈঠক করার কথা স্বীকার করেছেন। এই ঘটনায় তাঁদের বিরুদ্ধে বাকলিয়া থানায় সন্ত্রাসবিরোধী আইনে মামলা হয়েছে। তাঁদের জিজ্ঞাসাবাদ করতে আদালতে রিমান্ডের আবেদন করা হবে।
এই পুলিশ কর্মকর্তা বলেন, গ্রেপ্তার নিজাম জেলার সাতকানিয়া সরকারি কলেজে উচ্চমাধ্যমিক পড়ার সময় ছাত্রশিবিরের রাজনীতির সঙ্গে যুক্ত ছিলেন। পরে তিনি চট্টগ্রাম বিশ্ববিদ্যালয়ের আইন বিভাগে ভর্তি হয়ে শাহ আমানত ছাত্রাবাসে থাকতেন। এই সময় তিনি জাকির নায়েকের বই, ভাষণ ও জসীমউদ্দিন রাহমানীর বক্তৃতা শুনতেন। আর গ্রেপ্তার রোকন পঞ্চম শ্রেণি পর্যন্ত পড়াশোনা করেন। তিনি চান্দগাঁও এলাকায় একটি পোশাক কারখানায় কাজ করতেন। সামাজিক যোগাযোগ মাধ্যম ফেসবুকে তিনি জঙ্গিদের সঙ্গে যোগাযোগ রক্ষা করতেন।
সংবাদ সম্মেলনে গ্রেপ্তার দুজনকে হাজির করা হলেও সাংবাদিকেরা কোনো প্রশ্ন করার সুযোগ পাননি।
তবে গ্রেপ্তার নিজামের বাবা আহমদ কবির দাবি করেন, গত রোববার রাতে নিজামকে বাসা থেকে আইনশৃঙ্খলা রক্ষাকারী বাহিনীর সদস্য পরিচয়ে তুলে নিয়ে যাওয়া হয়। চট্টগ্রাম বিশ্ববিদ্যালয় থেকে এলএলবি পরীক্ষা দিয়ে ফলের অপেক্ষায় আছেন নিজাম।
নিজামের ভাই আব্বাস উদ্দিন গতকাল চট্টগ্রাম প্রেসক্লাবে সংবাদ সম্মেলনে দাবি করেন, তাঁর ভাইয়ের বিরুদ্ধে কোনো মামলা নেই। কোনো রাজনীতি কিংবা সংগঠনের সঙ্গে তিনি জড়িত নন। গত মঙ্গলবার বাকলিয়া থানায় সাধারণ ডায়েরি (জিডি) করতে গেলে পুলিশ তা নেয়নি বলেও তিনি অভিযোগ করেন।
নিজামের পরিবারের দাবি ও সংবাদ সম্মেলনে সম্পর্কে আজ নগর গোয়েন্দা পুলিশের উপকমিশনার পরিতোষ ঘোষ সাংবাদিকদের বলেন, ঘটনা ভিন্ন খাতে প্রবাহিত করতে নিজামের পরিবার সংবাদ সম্মেলন করে। তাদের অভিযোগ সঠিক নয়।
আরও পড়ুন:
চট্টগ্রামে সন্দেহভাজন দুই জঙ্গি আটক
