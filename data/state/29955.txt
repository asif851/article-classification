

তীব্র শৈত্যপ্রবাহে গত ৫০ বছরের রেকর্ড ভেঙে দেশে সর্বনিম্ন তাপমাত্রা গতকাল সোমবার হয়েছিল পঞ্চগড়ের তেঁতুলিয়া উপজেলায়। ২ দশমিক ৬ ডিগ্রি সেলসিয়াসে নেমে আসে তাপমাত্রা। সে তুলনায় আজ মঙ্গলবার শীতের তীব্রতা কিছুটা কমেছে। সকালে প্রাথমিকভাবে দেশের সর্বনিম্ন তাপমাত্রা ছিল দিনাজপুরে ৪ দশমিক ৮ ডিগ্রি সেলসিয়াস।
দেশের বিভিন্ন জায়গার ওপর দিয়ে এখনো শৈত্যপ্রবাহ বইছে। আবহাওয়া অধিদপ্তর জানায়, আজ ভোর ছয়টার দিকে তেঁতুলিয়ার সর্বনিম্ন তাপমাত্রা ছিল ৫ দশমিক ৮ ডিগ্রি সেলসিয়াস। এ ছাড়া ঢাকার তাপমাত্রা ৯ দশমিক ৫ থেকে বেড়ে আজ ১০ দশমিক ৭ ডিগ্রি সেলসিয়াস হয়েছে।

১৯৬৮ সালে মৌলভীবাজারের শ্রীমঙ্গল উপজেলায় দেশের সর্বনিম্ন তাপমাত্রা ২ দশমিক ৮ ডিগ্রি সেলসিয়াস রেকর্ড করা হয়। এত দিন পর্যন্ত সেটাই ছিল দেশের সবচেয়ে কম তাপমাত্রার রেকর্ড। আবহাওয়া অধিদপ্তর বলছে, আরও দুই থেকে এক দিন এই শীত থাকবে।
 
