
২৯ মার্চ রাজধানীর সোহরাওয়ার্দী উদ্যানে সমাবেশের অনুমতি পাওয়ার বিষয়ে আশাবাদী বিএনপি। আজ মঙ্গলবার সচিবালয়ে স্বরাষ্ট্রমন্ত্রী আসাদুজ্জামান খান কামালের সঙ্গে বৈঠক শেষে বিএনপির জাতীয় স্থায়ী কমিটির সদস্য নজরুল ইসলাম খান সাংবাদিকদের সঙ্গে কথা বলেন।
আজ বেলা ১১টা থেকে স্বরাষ্ট্রমন্ত্রী আসাদুজ্জামান খান কামালের সঙ্গে বৈঠক করে বিএনপির তিন সদস্যের প্রতিনিধিদল। এই দলের নেতৃত্ব দেন নজরুল ইসলাম খান। দলে আরও ছিলেন বিএনপির ভাইস চেয়ারম্যান আলতাফ হোসেন চৌধুরী ও হাফিজ উদ্দিন আহমেদ।
বৈঠক শেষে নজরুল ইসলাম খান সাংবাদিকদের বলেন, ‘২৯ মার্চ সোহরাওয়ার্দী উদ্যানে জনসভার অনুমতির ব্যাপারে আমরা আশাবাদী। আমরা ডিএমপি কমিশনারকে বারবার অনুরোধ করেও সাড়া না পেয়ে স্বরাষ্ট্রমন্ত্রীর কাছে এসেছি।’ তিনি বলেন, ‘স্বরাষ্ট্রমন্ত্রী পুলিশের কর্তৃপক্ষ (অথোরিটি)। বিএনপি সমাবেশের অনুমতির বিষয়ে তাঁর কাছে সহায়তা চেয়েছে। তিনি সংশ্লিষ্টদের সঙ্গে আলোচনা করে একটি উদ্যোগ নেবেন বলে জানিয়েছেন। তাঁর রেসপন্স ছিল ইতিবাচক। আমরা আশা করি, অনুমতি পাব।’
নজরুল ইসলাম খান বলেন, ‘বিএনপি একটি বৃহৎ গণতান্ত্রিক রাজনৈতিক দল। সভা-সমাবেশ করা আমাদের সাংবিধানিক ও রাজনৈতিক অধিকার। গণতান্ত্রিক পরিবেশ থাকলে আমরা সমাবেশের অনুমতি পাবই। এটা আমাদের বিশ্বাস। এ ছাড়া আমাদের সারা দেশের নেতা-কর্মীদের গ্রেপ্তারের বিষয়ে কথা বলেছি। আমাদের নারী নেত্রীদের ও অসহায় কর্মীদের গ্রেপ্তার করা হচ্ছে এবং তাঁদের দীর্ঘদিন কারাগারে রাখা হচ্ছে, তাঁদের জামিন হচ্ছে না। আমরা এ বিষয়টার প্রতিকার চেয়েছি।’
এক প্রশ্নের জবাবে নজরুল ইসলাম খান বলেন, ‘আমরা আশাবাদী, আশা নিয়েই থাকতে চাই। আমরা শান্তিপূর্ণ কর্মসূচি পালনে বিশ্বাসী।’
এর আগে ১২ মার্চ সোহরাওয়ার্দী উদ্যানে সমাবেশ করতে অনুমতি চেয়েছিল বিএনপি। জননিরাপত্তার কথা উল্লেখ করে সেবার সমাবেশের অনুমতি দেয়নি পুলিশ। এরপর থেকে বিএনপি সমাবেশ করার জন্য পুলিশের কাছে অনুমতি চেয়ে আসছে।
