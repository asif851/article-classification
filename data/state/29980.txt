
নানা আয়োজনে রাঙামাটিতে বাংলাদেশ শিল্পকলা একাডেমীর ৪১তম বর্ষপূর্তি উদ্যাপিত হয়েছে। গত বৃহস্পতিবার সন্ধ্যায় রাঙামাটি শিল্পকলা একাডেমী মিলনায়তনে আয়োজিত অনুষ্ঠানে আলোচনা সভায় প্রধান অতিথি ছিলেন রাঙামাটি পার্বত্য জেলা পরিষদের চেয়ারম্যান নিখিল কুমার চাকমা। রাঙামাটি জেলা শিল্পকলা একাডেমী পরিচালনা পরিষদের সহসভাপতি সুনীল কান্তি দের সভাপতিত্বে সভায় বিশেষ অতিথি ছিলেন পরিচালনা পরিষদের সাধারণ সম্পাদক মুজিবুল হক, সাংবাদিক হরি কিশোর চাকমা ও আইনজীবী রফিকুল ইসলাম। স্বাগত বক্তব্য দেন জেলা শিল্পকলা একাডেমীর কালচারাল অফিসার অনুসিনথিয়া চাকমা। আলোচনা পর্ব শেষে অনুষ্ঠানে বাংলাদেশ টেলিভিশনের সুবর্ণজয়ন্তী উপলক্ষে কবিতা আবৃত্তিতে ‘ক’ শাখায় জাতীয় চ্যাম্পিয়ন মুন চাকমা ও ‘খ’ শাখায় রানার্সআপ প্রতিষ্ঠা চাকমার হাতে সম্মাননা স্মারক তুলে দেন প্রধান অতিথি।ফেনী: ফেনীতে বাংলাদেশ শিল্পকলা একাডেমীর ৪১তম প্রতিষ্ঠাবার্ষিকী উদ্যাপিত হয়েছে। জেলা প্রশাসক মো. হুমায়ুন কবীর খোন্দকার ১৮ ফেব্রুয়ারি জেলা শিল্পকলা একাডেমীতে কেক কেটে প্রতিষ্ঠাবার্ষিকীর অনুষ্ঠান উদ্বোধন করেন। অতিরিক্ত জেলা প্রশাসক (সার্বিক) মোহাম্মদ এনামুল হকের সভাপতিত্বে আয়োজিত অনুষ্ঠানে বিশেষ অতিথি ছিলেন জেলা পরিষদের প্রশাসক আজিজ আহম্মদ চৌধুরী, ফেনী সদর উপজেলা চেয়ারম্যান আবদুর রহমান ও জেলা শিশুবিষয়ক কর্মকর্তা নুরুল আলম ভূঞা। রাশেদ মাযাহারের সঞ্চালনায় অনুষ্ঠানের সার্বিক তত্ত্বাবধানে ছিলেন জেলা শিল্পকলা একাডেমীর কর্মকর্তা এস এম টি কামনার হাসান। অনুষ্ঠানে জেলা শিশু একাডেমী, আর্য সাংস্কৃতিক কেন্দ্র, পূবালী সাংস্কৃতিক কেন্দ্র, অনুরণন আবৃত্তিচর্চা কেন্দ্র, ফেনী থিয়েটার, আবৃত্তি সংসদ, কিশোর থিয়েটার, পায়রা শিশু–কিশোর সংগঠন, কবিতা নিকেতন, শ্রুতি আবৃত্তি অঙ্গন, বঙ্গবন্ধু শিশু–কিশোর মেলা, শোলক সাংস্কৃতিক কেন্দ্রসহ বিভিন্ন সাংস্কৃতিক সংগঠন শুভেচ্ছা জানায়।
