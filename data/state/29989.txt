
বান্দরবানের রুমায় গত রোববার রাতে রুমা-বগালেক সড়কসহ থানাপাড়া পাহাড়ের একাংশ ধসে পড়েছে। গতকাল সোমবার থেকে রুমা-বগালেকে গাড়ি চলাচল বন্ধ রয়েছে। পাহাড়ধসের সঙ্গে বিদ্যুতের খুঁটি পড়ে যাওয়ায় রুমা থানা ও থানাপাড়া এলাকায় বিদ্যুৎ সংযোগও বিচ্ছিন্ন হয়েছে। রুমা উপজেলা নির্বাহী কর্মকর্তা (ইউএনও) মারুফুর রশিদ খান বলেছেন, পাহাড়ের বিশাল অংশ ধসে পড়ায় সড়কটি হেঁটে চলাচলেও বিপজ্জনক হওয়ায় দুই পাশে পুলিশ প্রহরা বসিয়ে বন্ধ করে দেওয়া হয়েছে।স্থানীয় লোকজন জানিয়েছেন, রোববার রাত নয়টার দিকে শঙ্খ নদের তীরে প্রায় ৫০০ ফুট পাললিক শিলার পাহাড়ের একাংশ ধসে পড়ে। এ সময় পাহাড়ের ওপর দিয়ে যাওয়া সড়কটি ধসে পড়ে। রুমা বাজারের পারেম লুসাই বলেছেন, গতকাল রুমা বাজারে হাটবার ছিল। কিন্তু সড়কটি বন্ধ হওয়ায় মালামাল নিয়ে বাজারগামী লোকজন আটকে যায়। অনেকে নৌকা ভাড়া করে বাজারে আসতে পারলেও কেউ কেউ ফিরে যেতে বাধ্য হয়েছে। দেশের সর্বোচ্চ পাহাড় কেওক্রাডং-তাজিংডংয়ে পাহাড়ের প্রায় দুই হাজার ফুট উচ্চতায় প্রাকৃতিক হ্রদ বগালেক দেখার জন্য সারা বছর কমবেশি পর্যটকদের যাওয়া-আসা থাকে। ইউএনও মারুফুর রশিদ খান বলেছেন, রুমা-বগালেক সড়কের পাহাড়টি এত বিশাল আকারে ধসে পড়েছে, তা সংস্কার করার জন্য উপজেলা পরিষদের আর্থিক সক্ষমতা নেই। এ জন্য স্থানীয় সরকার প্রকৌশল অধিদপ্তর (এলজিইডি) অথবা পার্বত্য চট্টগ্রাম উন্নয়ন বোর্ড থেকে দ্রুত সংস্কার করে দিলে চলাচলে সংকট কেটে যাবে বলে তিনি মন্তব্য করেন।
