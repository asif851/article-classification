
গোপালগঞ্জের কোটালীপাড়ায় তিন বখাটের বিরুদ্ধে এক ছাত্রীকে (১৬) বিবস্ত্র করে ভিডিওচিত্র ধারণের অভিযোগ উঠেছে। এ ঘটনার পর ওই ছাত্রী কীটনাশক পান করে আত্মহত্যার চেষ্টা করে। তাকে গোপালগঞ্জ জেনারেল হাসপাতালে ভর্তি করা হয়েছে।
এ ঘটনায় আজ শুক্রবার ওই ছাত্রীর বাবা বাদী হয়ে তিনজনকে আসামি করে কোটালীপাড়া থানায় মামলা করেছেন। আসামিরা হলেন: সম্রাট মণ্ডল (২৩), সজল বিশ্বাস (২২) ও মিঠু বসু (২০)।
ছাত্রীর পরিবার, পুলিশ ও মামলার এজাহার সূত্রে জানা গেছে, ওই ছাত্রী গত রোববার রাতে ঘরের বাইরে বের হলে আসামিরা তাকে ধরে বাড়ির পাশে নিয়ে যান। এরপর আসামিরা তাকে বিবস্ত্র করে ভিডিওচিত্র ধারণ করে। পরের দিন সোমবার সকালে ওই ছাত্রী বাড়িতে থাকা কীটনাশক পান করে অসুস্থ হয়ে পড়ে। তাকে প্রথমে কোটালীপাড়া স্বাস্থ্য কমপ্লেক্স ও পরে গোপালগঞ্জ জেনারেল হাসপাতালে ভর্তি করা হয়। ওই ছাত্রী চলতি এসএসসি পরীক্ষায় অংশ নিচ্ছিল। ইতিমধ্যে সে বাংলা প্রথম ও দ্বিতীয় পত্রের পরীক্ষা দিয়েছে। এরপর আর পরীক্ষা দিতে পারেনি।
ছাত্রীর বাবার অভিযোগ, স্থানীয় বখাটে সম্রাট কিছুদিন ধরে তাঁর মেয়েকে প্রেমের প্রস্তাব দিয়ে আসছিল। এতে সাড়া না দেওয়ায় দুই সহযোগীকে নিয়ে ওই বখাটে এ ঘটনা ঘটিয়েছে।
কোটালীপাড়া থানার পরিদর্শক (তদন্ত) মোস্তাফিজুর রহমান বলেন, ‘হাসপাতালে চিকিৎসাধীন ওই ছাত্রীকে দেখে এসেছি। তার বাবা তিনজনের বিরুদ্ধে মামলা করেছেন। আসামিদের গ্রেপ্তারের চেষ্টা চলছে।’
