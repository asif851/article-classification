
রাজধানীর বীর উত্তম সি আর দত্ত রোডে সুন্দরবন আবাসিক হোটেলের সংলগ্ন একটি নির্মাণাধীন ভবনের পাইলিংয়ের জন্য খোঁড়া গর্তে ওই সড়কের কিছু অংশ ধসে পড়েছে। প্রাথমিকভাবে হতাহতের কোনো খবর পাওয়া যায়নি। আজ বুধবার সকাল সাড়ে সাতটার দিকে এ ঘটনা ঘটে।
নিজেকে নির্মাণাধীন ভবনের নির্মাণ প্রতিষ্ঠানের ক্রয় কর্মকর্তা পরিচয় দিয়ে শহীদুল হক নামের এক ব্যক্তি বলেন, সকাল সাড়ে সাতটার দিকে হঠাৎ করেই রাস্তার কিছু অংশ ধসে পাইলিংয়ের গর্তে গিয়ে পড়ে। ধসে পড়ার কারণ সম্পর্কে তিনি কিছু বলতে পারেননি।
পাইলিং করার সময় যথেষ্ট নিরাপত্তা ব্যবস্থা নেওয়া হয়েছে কি না—এ প্রশ্নের জবাবে শহীদুল বলেন, যথেষ্ট নিরাপত্তা ব্যবস্থা নেওয়া হয়েছে। তাহলে ভেঙে পড়ল কেন, জানতে চাইলে তিনি বলেন, ‘আমি বলতে পারব না, আমাদের ইঞ্জিনিয়ার আছেন, তাঁরা বলতে পারেন।’
ওই এলাকায় ঘুরে দেখা যায়, রাস্তার ওপর বিদ্যুতের খাম্বা, গাছপালা, বেশ কিছু ভ্যানরিকশা ও হকারদের দোকান ওই গর্তে পড়ে আছে।
ঘটনাস্থলে আসা তেজগাঁও ফায়ার স্টেশনের কর্মকর্তা মো. নুরুজ্জামান বলেন, খবর পেয়ে তাঁরা এসেছেন। এটি মোহাম্মদপুর ফায়ার স্টেশনের এলাকার মধ্যে পড়ায় বিষয়টি তাঁরা ওই স্টেশনের কর্মকর্তাদের জানিয়েছেন। হতাহত ব্যক্তিদের ব্যাপারে কিছু জানেন না বলেও জানান তিনি।

