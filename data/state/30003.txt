
মানব পাচারে জড়িতদের পাশাপাশি অবৈধ অভিবাসীদের বিরুদ্ধেও শাস্তিমূলক ব্যবস্থা নেওয়ার নির্দেশ দিয়েছেন প্রধানমন্ত্রী শেখ হাসিনা। আজ রোববার সচিবালয়ে শ্রম ও কর্মসংস্থান মন্ত্রণালয়ের জ্যেষ্ঠ কর্মকর্তাদের সঙ্গে মতবিনিময়কালে তিনি এ নির্দেশ দেন। খবর বাসসের।প্রধানমন্ত্রী বলেন, ‘দালালদের পাশাপাশি যারা অবৈধভাবে বিদেশে যাচ্ছে তাদের বিরুদ্ধেও ব্যবস্থা নিতে হবে। এভাবে তারা তাদের জীবন বিপদের মধ্যে ঠেলে দেওয়ার সঙ্গে দেশের ভাবমূর্তিও ক্ষুণ্নু করছে।’বেআইনি প্রক্রিয়ায় বিদেশ যাওয়া বন্ধে প্রচারণা চালাতে শ্রম ও কর্মসংস্থান মন্ত্রণালয়কে নির্দেশ দিয়ে শেখ হাসিনা বলেন, অবৈধপথে বিদেশে যেতে দালালদের টাকা দেওয়ার প্রয়োজন নেই-এ জন্য প্রচার-প্রচারণা চালাতে হবে। কারণ, এভাবে দেশত্যাগ করে তারা বিপদে পড়ছে। তিনি বলেন, যারা সাগরে ভেসে দেশ ছাড়ছে, তারা নিজেরাও জানে না যে তারা কোথায় যাচ্ছে। তাদের মৃতদেহ বনে-জঙ্গলে পাওয়া যাচ্ছে-এটা খুবই দুর্ভাগ্যজনক।বৈধভাবে বাংলাদেশি শ্রমিকদের বিদেশে যেতে সরকারের বিভিন্ন পদক্ষেপের উল্লেখ করে শেখ হাসিনা বলেন, অবৈধ অভিবাসনে দালালদের বিপুল অঙ্কের অর্থ দেওয়ার পরও অবৈধ অভিবাসীরা অনিশ্চিত গন্তব্যে শামিল হচ্ছে। তিনি বলেন, সবাই অভাবের তাড়নায় এভাবে দেশ ছাড়ছে, এ কথা সঠিক নয়। প্রকৃতপক্ষে তারা সোনার হরিণের পেছনে ছুটছে। তারা মনে করছে বিদেশে যেতে পারলে তারা অনেক টাকা উপার্জন করবে। তিনি বলেন, টাকার সন্ধানে অবৈধ পন্থায় পরদেশে পাড়ি দেওয়া এই মানুষগুলো মানসিকভাবে অসুস্থ। এভাবে তারা মৃত্যুর মুখোমুখি হচ্ছে বা তাদের জীবন অনিশ্চিত হয়ে পড়ছে। বরং তারা বিদেশে যাওয়ার জন্য যে পরিমাণ অর্থ দালালদের দিচ্ছে তা দিয়ে তারা দেশে কিছু করলে অনেক সুন্দর জীবনযাপন করতে পারত।
