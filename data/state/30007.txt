
শিক্ষকতায় কিছু অসৎ লোক ঢুকে গেছেন বলে অভিযোগ করেছেন শিক্ষামন্ত্রী নুরুল ইসলাম নাহিদ। তিনি বলেছেন, ‘তাঁরা ক্লাসে পড়ান না। কিন্তু বাড়িতে টাকা দিয়ে পড়ান। সংখ্যায় কম হলেও কিছু শিক্ষক পরীক্ষাকেন্দ্রে এমসিকিউ প্রশ্নের উত্তর বলে দিচ্ছেন। এর চেয়ে কুশিক্ষা আর কী হতে পারে?’
আজ রোববার রাজধানীর পলাশীর ব্যানবেইজ ভবনে এক অনুষ্ঠানে শিক্ষামন্ত্রী এসব কথা বলেন। বেসরকারি শিক্ষাপ্রতিষ্ঠানের অবসরপ্রাপ্ত শিক্ষক-কর্মচারীদের অবসর ও কল্যাণ সুবিধার টাকা অনলাইন ব্যাংকিংয়ের মাধ্যমে দেওয়ার কার্যক্রম উদ্বোধনের জন্য এ অনুষ্ঠানের আয়োজন করা হয়। বেসরকারি শিক্ষাপ্রতিষ্ঠান শিক্ষক-কর্মচারী অবসর সুবিধা বোর্ড এবং কল্যাণ ট্রাস্ট যৌথভাবে এর আয়োজন করে।
শিক্ষামন্ত্রী বলেন, শিক্ষার মান বৃদ্ধি পেয়েছে। কিন্তু এটা আজকের দিনে যথেষ্ট নয়। মান আরও বাড়াতে হবে। সরকার এখন সে কাজটিই করছে। এ জন্য শিক্ষকেরাই হলেন নিয়ামক শক্তি, তাঁরাই আসল শিক্ষাটা দেবেন।
অনুষ্ঠানে মন্ত্রী অবসর ও কল্যাণ সুবিধার টাকা দেওয়ার ক্ষেত্রে আর্থিক সীমাবদ্ধতার কথা উল্লেখ করেন। মাধ্যমিক ও উচ্চ শিক্ষা বিভাগের সচিব সোহরাব হোসাইনের সভাপতিত্বে অনুষ্ঠানে আরও বক্তব্য দেন মাধ্যমিক ও উচ্চ শিক্ষা অধিদপ্তরের মহাপরিচালক এস এম ওয়াহিদুজ্জামান, অবসর সুবিধা বোর্ডের সদস্যসচিব শরীফ আহমদ, কল্যাণ ট্রাস্টের সদস্যসচিব শাহজাহান আলম প্রমুখ।
