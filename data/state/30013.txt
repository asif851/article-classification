
বিশিষ্ট চিকিৎসক অধ্যাপক এবিএম আব্দুল্লাহ একুশে পদক ভাষাশহীদ ও একাত্তরের শহীদদের উৎসর্গ করেছেন। বঙ্গবন্ধু শেখ মুজিব মেডিকেল বিশ্ববিদ্যালয় (বিএসএমএমইউ) কর্তৃপক্ষ আয়োজিত সংবর্ধনা অনুষ্ঠানে তিনি এই ঘোষণা দেন। সরকার এ বছর গবেষণাকাজের স্বীকৃতি হিসেবে তাঁকে একুশে পদক দিয়েছে।একুশে পদক ২০১৬ প্রাপ্তিতে গতকাল রোববার অধ্যাপক আব্দুল্লাহকে সংবর্ধনা দিয়েছে বিএসএমএমইউ কর্তৃপক্ষ। অনুষ্ঠানে অধ্যাপক আব্দুল্লাহ বলেন, ‘আমার কাজের জন্য, একুশে পদক পাওয়ার জন্য আমার অহংকার আছে। কিন্তু আমার বিনয় শেষ হয়নি।’ তিনি বলেন, ‘বই লেখার জন্য, চিকিৎসাসেবা দেওয়ার জন্য, ছাত্রছাত্রীদের পড়ানোর জন্য পরিশ্রম করি। কিন্তু পুরস্কার বা স্বীকৃতি পাওয়ার জন্য কোনো পরিশ্রম করিনি।’অনুষ্ঠানের সভাপতি ও বিএসএমএমইউর উপাচার্য অধ্যাপক কামরুল হাসান খান এবিএম আব্দুল্লাহকে ‘মহৎ উদাহরণ’ উল্লেখ করে বলেন, ‘আমি সম্প্রতি জেনে অবাক হয়েছি যে তাঁর মতো (আব্দুল্লাহ) একজন বড় মাপের চিকিৎসকের ফি অনেক কম।’সংবর্ধনা অনুষ্ঠানে উপস্থিত চিকিৎসক, শিক্ষার্থী ও তাঁর সহকর্মীদের সততার সঙ্গে কাজ করার আহ্বান জানান অধ্যাপক আব্দুল্লাহ।
