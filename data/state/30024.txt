
শেরপুরের ঝিনাইগাতীর গারো পাহাড়ে র‌্যাবের অভিযানে আগ্নেয়াস্ত্রসহ গ্রেপ্তার হওয়া তিন যুবকের বিরুদ্ধে ঝিনাইগাতী থানায় মামলা করা হয়েছে। গতকাল সোমবার র‌্যাব-১৪-এর উপসহকারী পরিচালক মো. হাবিবুর রহমান বাদী হয়ে অস্ত্র আইনে তাঁদের বিরুদ্ধে মামলাটি দায়ের করেন।
গ্রেপ্তার হওয়া তিন যুবক হলেন ঝিনাইগাতী উপজেলার বড়গজনী গ্রামের মতেন্দ্র সাংমার ছেলে বিপ্লব সাংমা, মধু মারাকের ছেলে পিতর সাংমা ও গাবরিয়াল সাংমার ছেলে বেপিশ মারাক।
র‍্যাপিড অ্যাকশন ব্যাটালিয়ন (র‌্যাব) সূত্রে জানা গেছে, বিপ্লব, পিতর সাংমা ও বেপিশ মারাক ঝিনাইগাতীর গারো পাহাড়সহ দেশের বিভিন্ন স্থানে সন্ত্রাসী কর্মকাণ্ড চালিয়ে আসছেন—এমন খবর পেয়ে গত রোববার বিকেলে র‌্যাব-১৪-এর অধিনায়ক লে. কর্নেল মো. শরিফুল ইসলামের নেতৃত্বে র‌্যাবের সদস্যরা উপজেলার গজনী এলাকায় অভিযান চালান। এ সময় র‍্যাব তাঁদের গ্রেপ্তার করে এবং তাঁদের কাছ থেকে দুটি নাইন এমএম বিদেশি পিস্তল, চারটি ম্যাগাজিন, পিস্তলের ১৫টি গুলি, একটি বড় চাকুসহ বিভিন্ন সরঞ্জাম জব্দ করে। পরে তাঁদের ঝিনাইগাতী থানায় সোপর্দ করা হয়।
র‌্যাবের ক্রাইম প্রিভেনশন কোম্পানি-১-এর মেজর জাহাঙ্গীর বলেন, র‌্যাবের প্রাথমিক জিজ্ঞাসাবাদে তিন যুবক সন্ত্রাসী কর্মকাণ্ডের সঙ্গে জড়িত থাকার কথা স্বীকার করেছেন।
ঝিনাইগাতী থানার ওসি মিজানুর রহমানবলেন, আগামীকাল গ্রেপ্তার করা তিন যুবককে আদালতে সোপর্দ করা হবে।
