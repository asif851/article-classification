
রাজধানীর বাংলাদেশ জাতীয় চিড়িয়াখানায় বেড়াতে গিয়ে গতকাল বুধবার বিকেলে নাসিমা আক্তার ওরফে প্রিয়া (২২) নামের এক গৃহবধূ অ্যাসিড-সন্ত্রাসের শিকার হয়েছেন। ঢাকা মেডিকেল কলেজ হাসপাতালের বার্ন ইউনিটে ভর্তি করা হয়েছে তাঁকে।
পুলিশ ও হাসপাতাল সূত্র জানায়, গতকাল বুধবার বিকেলে নাসিমাকে নিয়ে তাঁর স্বামী সুজন মিয়া চিড়িয়াখানায় বেড়াতে যান। সেখানে তাঁরা একটি স্থানে বিশ্রাম নিচ্ছিলেন। নাসিমাকে বসিয়ে রেখে স্বামী সুজন কাছেই অবস্থান করছিলেন। এরই মধ্যে তৃতীয় লিঙ্গের এক ব্যক্তি নাসিমাকে লক্ষ্য করে অ্যাসিড ছুড়ে মারে। তাঁর চিৎকার শুনে সুজন ছুটে এসে ওই ব্যক্তিকে ধরে ফেললেও তাকে আটকে রাখতে পারেননি। অ্যাসিডে নাসিমার দুই হাত ও মুখমণ্ডল ঝলসে গেছে। পরে সুজন মিয়া নাসিমাকে ঢাকা মেডিকেল কলেজ হাসপাতালের বার্ন ইউনিটে নিয়ে যান।
বার্ন ইউনিটের কর্তব্যরত চিকিৎসক শাখাওয়াত হোসেন প্রথম আলোকে বলেন, নাসিমার শরীরের ৭ শতাংশ পুড়ে গেছে।
সুজন মিয়া পেশায় হোমিও চিকিৎসক। গতকাল তিনি প্রথম আলোকে বলেন, আক্রমণকারী ওই  ব্যক্তিকে তিনি আটকালেও ধরে রাখতে পারেননি। সেখানে উপস্থিত লোকজন কেউ তাঁকে সহযোগিতাও করেনি।
সুজন মিয়া কয়েক দিন আগে এক আত্মীয়ের বাসায় বেড়াতে এসেছেন। তাঁর সঙ্গে কারও শত্রুতা নেই। কারা কেন তাঁর স্ত্রীকে অ্যাসিড ছুড়ে মেরেছে তা তিনি জানেন না।
শাহ আলী থানার ভারপ্রাপ্ত কর্মকর্তা (ওসি) আনোয়ার হোসেন প্রথম আলোকে বলেন, ঘটনার কথা তিনি শুনেছেন। এ ব্যাপারে অভিযোগ পেলে তা মামলা হিসেবে গ্রহণ করে প্রয়োজনীয় ব্যবস্থা নেবেন তাঁরা। 
