
মৌলভীবাজারের কুলাউড়া উপজেলার সিরাজনগর চা-বাগানের শ্রমিকদের সাপ্তাহিক মজুরির তিন লাখ টাকা ব্যাংক থেকে তুলে ফেরার পথে দুর্বৃত্তরা ছিনতাই করেছে বলে অভিযোগ উঠেছে। এ সময় বাধা দেওয়ায় ছিনতাইকারীদের হামলায় বাগানের দুই কর্মচারী আহত হয়েছেন। আজ মঙ্গলবার বিকেলে উপজেলার ব্রাহ্মণবাজার এলাকায় এ ঘটনাটি ঘটে।
স্থানীয়, বাগানের কর্মকর্তা ও প্রত্যক্ষদর্শীদের সূত্রে জানা গেছে, শ্রমিকদের সাপ্তাহিক মজুরি প্রদানের জন্য বাগানের প্রধান করণিক রিয়াজ উদ্দিন ও অফিস চৌকিদার কেশব লাল কুলাউড়াসহ পার্শ্ববর্তী জুড়ী উপজেলার দুটি ব্যাংক থেকে তিন লাখ টাকা তুলে দুটি ব্যাগে ভরে মোটরসাইকেলে করে ফিরছিলেন। বিকেল চারটার দিকে ব্রাহ্মণবাজারের নির্জন পাহাড়ি এলাকায় পৌঁছালে আট-নয়জন অজ্ঞাতনামা যুবক পথরোধ করে তাঁদের আটকিয়ে টাকার ব্যাগ দুটি ছিনিয়ে নেওয়ার চেষ্টা চালায়। এ সময় বাধা দিলে দুর্বৃত্তরা ধারালো দা দিয়ে রিয়াজ ও কেশবকে কুপিয়ে আহত করে টাকার ব্যাগ নিয়ে পালিয়ে যায়। পরে স্থানীয় লোকজন আহত ব্যক্তিদের উদ্ধার করে কুলাউড়া স্বাস্থ্য কমপ্লেক্সে পাঠান। এর মধ্যে রিয়াজের অবস্থার অবনতি হলে তাঁকে মৌলভীবাজারের হাসপাতালে পাঠানো হয়। কেশব কুলাউড়া স্বাস্থ্য কমপ্লেক্স থেকে প্রাথমিক চিকিৎসা নিয়েছেন।সিরাজনগর চা-বাগানের ব্যবস্থাপক মানবেন্দ্র দেবরায় রাত আটটার দিকে মুঠোফোনে প্রথম আলোকে বলেন, এ ব্যাপারে তাঁরা থানায় লিখিত অভিযোগ দেবেন।কুলাউড়া থানার ভারপ্রাপ্ত কর্মকর্তা (ওসি) মো. শামসুদ্দোহা দাবি করেন, মোটা অঙ্কের টাকা পরিবহনের সময় পুলিশকে অবহিত করার অনুরোধ করা সত্ত্বেও বিভিন্ন বাগানের ব্যবস্থাপক তা মানেন না। সিরাজনগর বাগানের ব্যবস্থাপকও তাঁদের আগে কিছু জানাননি। তবে ঘটনাটি তদন্ত করে দেখা হচ্ছে।এর পরিপ্রেক্ষিতে ব্যবস্থাপক মানবেন্দ্র দেবরায় বলেন, তাঁদের কর্মচারীরা প্রতি সপ্তাহেই ব্যাংক টাকা তুলে বাগানে নিয়ে যান। টাকা পরিবহনের ব্যাপারে পুলিশের কোনো নির্দেশনা তাঁরা পাননি।
