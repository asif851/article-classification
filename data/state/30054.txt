
রাজবাড়ীর গোয়ালন্দে পঞ্চম শ্রেণির এক স্কুলছাত্রীর (১০) শ্লীলতাহানির দায়ে লিটন খাঁ (২৬) নামের এক যুবককে ভ্রাম্যমাণ আদালত এক মাসের বিনাশ্রম কারাদণ্ড দিয়েছেন।
আজ বুধবার সকালে শ্লীলতাহানির অভিযোগে লিটনকে আটক করে স্থানীয় লোকজন প্রথমে পিটুনি দেয়। পরে পুলিশ তাঁকে ভ্রাম্যমাণ আদালতে হাজির করে।
লিটন খাঁ উপজেলার উজানচর ইউনিয়নের নবুওছিমদ্দিন পাড়ার খলিল খাঁর ছেলে। তাঁর স্ত্রী ও দুই সন্তান রয়েছে।
ওই ছাত্রী বলেছে, সকাল পৌনে নয়টার দিকে বাড়ি থেকে দুই সহপাঠীর সঙ্গে স্কুলে যাচ্ছিল সে। পথে লিটন খাঁ তার শ্লীলতাহানি করেন। এ সময় সে চিৎকার দিলে লিটন দৌড়ে পালিয়ে যান। পরে স্কুলে পৌঁছে ওই ছাত্রী শিক্ষকদের বিষয়টি জানায়।
বিদ্যালয়ের প্রধান শিক্ষক বিলকিস বেগম বলেন, খবর পেয়ে ছাত্রীর আত্মীয়স্বজন ওই যুবককে বাড়ি থেকে ধরে এনে বেদম পিটুনি দেন। পরে পুলিশকে জানানো হয়।
ভ্রাম্যমাণ আদালত পরিচালনাকারী উপজেলার সহকারী কমিশনার (ভূমি) শেখ আবদুল্লাহ সাদীদ বলেন, উভয় পক্ষের শুনানি শেষে নিজের দোষ স্বীকার করায় লিটনকে এক মাসের বিনাশ্রম কারাদণ্ড দেওয়া হয়। বুধবার বিকেলে তাঁকে রাজবাড়ী জেলা কারাগারে পাঠানো হয়েছে।
