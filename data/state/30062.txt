
বাসে আগুন দেওয়ার মামলায় বিএনপির যুগ্ম মহাসচিব হাবিব উন নবী খান সোহেলসহ ২৫ নেতার বিরুদ্ধে অভিযোগ গঠন করেছেন আদালত। ঢাকার অতিরিক্ত মুখ্য মহানগর হাকিম লুৎফর রহমান শিশির এই অভিযোগ গঠন করেন। আগামী ২৭ সেপ্টেম্বর মামলার সাক্ষ্যগ্রহণের তারিখ ধার্য করা হয়েছে।
মামলার সংক্ষিপ্ত বিবরণ অনুযায়ী, ২০১২ সালের ২৫ এপ্রিল বিএনপির কেন্দ্রীয় কার্যালয়ের ভেতর থেকে ৪০ থেকে ৫০ জন নেতা-কর্মী পল্টনের নাইট অ্যাঙ্গেল মোড়ের দিকে যেতে গিয়ে একটি বাসে আগুন ধরিয়ে দেয়। এই ঘটনায় পুলিশ বাদী হয়ে পল্টন থানায় মামলা করেন।
তদন্ত শেষে ২০১৩ সালের ৫ অক্টোবর ২৫ জনের বিরুদ্ধে আদালতে অভিযোগপত্র জমা দেওয়া হয়। হাবিব উন নবী খান সোহেলসহ অভিযোগপত্রভুক্ত অন্য আসামিরা হলেন, বিএনপির যুগ্ম মহাসচিব মোয়াজ্জেম হোসেন আলাল, স্বেচ্ছাসেবক দলের সভাপতি শফিউল বারী বাবু, মীর শরাফত আলী শফু, সাইফুল আলম নীরব, সুলতান সালাউদ্দীন টুকু, আমিরুল ইসলাম খান আলিম, আনিসুর রহমান তালুকদার, আসাদুজ্জামান নেছার, সাইফুল ইসলাম, হাবিবুর রশিদ, রফিকুল আলম মজনু, আবুল মনসুর খান, কামাল আনোয়ার আহমেদ, ইয়াসিন আলী, হামিদুর রহমান, এসএম জাহাঙ্গীর, হাসান মামুন, আ ক ম মোজাম্মেল হক, শহিদুল ইসলাম বাবুল, ওবাইদুল হক নাসির, আবদুল মতিন, নূর সালাম, আলী রেজাউর রহমান ও সুমন।
আসামি পক্ষের আইনজীবী জহির রায়হান ও মহিউদ্দীন চৌধুরী প্রথম আলোকে জানান, এই মামলার সব আসামি জামিনে আছেন। অভিযোগ গঠনের সময় যে আসামিরা উপস্থিত ছিলেন, তাঁরা নিজেদের নির্দোষ দাবি করেন।
