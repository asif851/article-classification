

আওয়ামী লীগের সাধারণ সম্পাদক ওবায়দুল কাদের বলেছেন, আদালত উপনির্বাচন স্থগিত করেছেন, তাই এখন কিছু বলা যাবে না।
এ উপনির্বাচন স্থগিতে সরকারের যোগসাজশ রয়েছে কি না—সাংবাদিকদের এমন প্রশ্নের জবাবে তিনি বলেন, ‘সবকিছুতে সরকারের যোগসাজশ আবিষ্কার করেন কেন? এখানে সরকারের যোগসাজশের বিষয় নেই। আমরা এই নোংরা পলিটিকস করি না, এতে বিশ্বাসও করি না।’
আজ বুধবার সকালে রাজধানীর ধানমন্ডিতে আওয়ামী লীগ সভানেত্রীর রাজনৈতিক কার্যালয়ে দলের পক্ষ থেকে আয়োজিত সংবাদ সম্মেলনে ওবায়দুল কাদের এসব কথা বলেন।
এ সময় আরেক প্রশ্নের জবাবে আওয়ামী লীগের সাধারণ সম্পাদক বলেন, হাইকোর্ট এ নির্বাচন তিন মাসের জন্য স্থগিত করেছেন। হাইকোর্টের এ সিদ্ধান্ত যতক্ষণ বহাল থাকবে, এ সময়ের মধ্যে কাউন্সিলরদের নামের তালিকা প্রকাশ করা হলে হাইকোর্টের আদেশ অমান্য করা হবে। তাই কাউন্সিলরদের নাম এ মুহূর্তে ঘোষণা করা হবে না। তিনি বলেন, ‘যদি হাইকোর্টের সিদ্ধান্ত পরিবর্তন হয়, তখন আমাদের প্রস্তুতকৃত তালিকা আমরা প্রকাশ করব।’
জাতীয় নির্বাচনের আগে ডিএনসিসি নির্বাচন বাস্তবসম্মত হবে কি না, এমন প্রশ্নের জবাবে তিনি বলেন, ‘এটা নির্বাচন কমিশনের বিষয়, তারাই জানে। আদালতের নির্দেশে যেখানে স্থগিত হয়েছে, সেখানে এ নিয়ে আমাদের কিছু বলার নেই।’ আরেক প্রশ্নের জবাবে এই সেতুমন্ত্রী বলেন, ‘প্রার্থী আমরা দিয়েছি। এটা যদি আবার রিভিউ (পুনর্বিবেচনা) করার বিষয় আসে, তখন সময়ই বলে দেবে।’
এ সময় ঢাকা মেডিকেল কলেজের শিক্ষার্থী ও ঢাকা বিশ্ববিদ্যালয়ের ছাত্রলীগের নেতা-কর্মীদের মধ্যে সংঘর্ষের বিষয়ে জানতে চাইলে কাদের বলেন, ‘আমি খোঁজ-খবর নিচ্ছি। এর সঙ্গে যারা জড়িত, তাদের বিরুদ্ধে ব্যবস্থা নেওয়া হবে।’
কেন্দ্রীয় ছাত্রলীগের সভাপতি ও সাধারণ সম্পাদকের বয়স ২৯ বছরই থাকছে বলেও জানান কাদের।
