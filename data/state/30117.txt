
মহান বিজয় দিবসে মুক্তিযুদ্ধে শহীদদের স্মৃতির প্রতি শ্রদ্ধা জানিয়েছেন রাষ্ট্রপতি মো. আবদুল হামিদ ও প্রধানমন্ত্রী শেখ হাসিনা। আজ শুক্রবার সকাল সাড়ে ছয়টার একটু পরই তাঁরা সাভারের জাতীয় স্মৃতিসৌধে ফুল দিয়ে শ্রদ্ধা নিবেদন করেন।
এ সময় দুজন সেখানে কিছুক্ষণ দাঁড়িয়ে থাকেন। বিউগলে করুণ সুর বেজে ওঠে।
এরপরই জাতীয় সংসদের বিরোধী দলের নেতা রওশন এরশাদ, মন্ত্রিপরিষদের সদস্য ও বিভিন্ন বাহিনীর প্রধানেরা ফুল দিয়ে শ্রদ্ধা জানান। এরপর জনসাধারণের জন্য স্মৃতিসৌধ উন্মুক্ত করে দেওয়া হয়। এখন বিভিন্ন সংগঠনের ব্যানারে স্মৃতিসৌধে শ্রদ্ধা নিবেদন চলছে।
বিএনপির নেতা-কর্মীরা স্মৃতিসৌধের ভেতরে অবস্থান করছেন। দলের চেয়ারপারসন খালেদা জিয়া পৌঁছালে তাঁরা শ্রদ্ধা জানাবেন।
