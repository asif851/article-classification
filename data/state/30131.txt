
আগামী শনিবার থেকে চট্টগ্রামে শুরু হচ্ছে ক্ষুদ্র ও মাঝারি নারী উদ্যোক্তাদের মাসব্যাপী মেলা। চিটাগাং উইমেন চেম্বার অব কমার্স অ্যান্ড ইন্ডাস্ট্রি দশমবারের মতো এ মেলার আয়োজন করেছে। নগরের রেলওয়ে পলোগ্রাউন্ড মাঠে এ মেলা চলবে। বাণিজ্যমন্ত্রী তোফায়েল আহমেদ মেলার উদ্বোধন করবেন।গতকাল সোমবার চট্টগ্রাম প্রেসক্লাবে এক সংবাদ সম্মেলনে এসব তথ্য জানান আয়োজকেরা। চিটাগাং উইমেন চেম্বারের প্রেসিডেন্ট কামরুন মালেকের সভাপতিত্বে সংবাদ সম্মেলনে উপস্থিত ছিলেন উইমেন চেম্বারের সিনিয়র ভাইস প্রেসিডেন্ট গুলশানা আলী, ভাইস প্রেসিডেন্ট আইভি হাসান, মেলা কমিটির চেয়ারপারসন আবিদা মোস্তফা, কো-চেয়ারপারসন কাজী তুহিনা, নিশাত ইমরান ও নূর আকতার জাহান।সংবাদ সম্মেলনে লিখিত বক্তব্যে আবিদা মোস্তফা বলেন, মেলায় নারী উদ্যোক্তাদের স্বল্পমূল্যে স্টল বরাদ্দ দেওয়া হয়েছে। এবারের মেলায় সাড়ে তিন শ ছোট-বড় স্টল ছাড়াও ১৫টি প্যাভিলিয়ন থাকছে। সারা দেশ থেকে নারী উদ্যোক্তারা এ মেলায় অংশ নিচ্ছেন। দেশের উদ্যোক্তাদের পাশাপাশি ইরান, চীন, ভারত ও থাইল্যান্ডের উদ্যোক্তারাও মেলায় অংশ নিচ্ছেন। মেলায় সহযোগিতা করছে রপ্তানি উন্নয়ন ব্যুরো, ব্যবসায়ীদের শীর্ষ সংগঠন দ্য ফেডারেশন অব বাংলাদেশ চেম্বার অব কমার্স অ্যান্ড ইন্ডাস্ট্রি (এফবিসিসিআই), এসএমই ফাউন্ডেশন, জুট ডাইভার্সিফিকেশন প্রমোশন সেন্টার ও বাংলাদেশ ব্যাংক। মেলার নিরাপত্তা নিশ্চিত করার জন্য পুলিশ ক্যাম্প, সিসিটিভি ক্যামেরা, বেসরকারি নিরাপত্তারক্ষী নিয়োগ দেওয়াসহ প্রয়োজনীয় ব্যবস্থা রাখা হয়েছে।আয়োজকেরা জানান, বাংলাদেশ ব্যাংকের সহায়তায় নারী উদ্যোক্তাদের ঋণ প্রদানের বিষয়েও সহায়তা করা হবে মেলায়। তাৎক্ষণিকভাবে ঋণ গ্রহণে আগ্রহী ক্ষুদ্র ও মাঝারি নারী উদ্যোক্তাদের নির্বাচন করে ব্যাংক থেকে ঋণ প্রদানের জন্য প্রয়োজনীয় পদক্ষেপ নেওয়া হবে। এবার মেলায় শিশুদের বিনোদনের জন্য বিশেষ ব্যবস্থা থাকছে। মেলায় প্রবেশমূল্য ধরা হয়েছে ১৫ টাকা। সকাল ১০টা থেকে রাত ১০টা পর্যন্ত মেলা চলবে।
