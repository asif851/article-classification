
পিরোজপুরের জিয়ানগর উপজেলা নির্বাহী কর্মকর্তা (ইউএনও) মো. জাকির হোসেনকে বদলি করা হয়েছে। আজ বুধবার বিকেলে বরিশালের বিভাগীয় কমিশনারের কার্যালয় থেকে এ–সংক্রান্ত একটি আদেশ জেলা প্রশাসকের কার্যালয়ে পৌঁছায়।
পিরোজপুরের জেলা প্রশাসক মো. খায়রুল আলম সেখ প্রথম আলোকে বলেন, প্রশাসনিক কারণে জিয়ানগর উপজেলা নির্বাহী কর্মকর্তা (ইউএনও) মো. জাকির হোসেনকে বরগুনার বামনা উপজেলায় বদলি করা হয়েছে।
এর আগে গত সোমবার জিয়ানগর উপজেলার ইন্দুকানি থানার ভারপ্রাপ্ত কর্মকর্তা (ওসি) এ কে এম মিজানুল হককে প্রত্যাহার করে পিরোজপুর পুলিশ লাইনে সংযুক্ত করা হয়।
১৬ ডিসেম্বর বিজয় দিবসের অনুষ্ঠানে জিয়ানগর উপজেলা প্রশাসনের পক্ষ থেকে জিয়ানগরের মুক্তিযোদ্ধাদের সংবর্ধনা দেওয়া হয়। এ অনুষ্ঠানে মুক্তিযোদ্ধাদের হাতে ক্রেস্ট ও সম্মাননা তুলে দেন জিয়ানগর উপজেলা পরিষদের চেয়ারম্যান মাসুদ সাঈদী। তিনি মানবতাবিরোধী অপরাধে আমৃত্যু সাজাপ্রাপ্ত জামায়াত নেতা দেলাওয়ার হোসাইন সাঈদীর ছেলে। বিজয় দিবসের ওই অনুষ্ঠানে উপজেলা নির্বাহী কর্মকর্তা (ইউএনও) জাকির হোসেন ও ওসি মিজানুল হক উপস্থিত ছিলেন। মুক্তিযোদ্ধাদের হাতে সম্মাননা তুলে দেওয়ার ছবি নিজের ফেসবুক অ্যাকাউন্টে পোস্ট করেন মাসুদ সাঈদী। এ নিয়ে সামাজিক যোগাযোগমাধ্যমে নিন্দার ঝড় ওঠে। প্রশাসনের একটি সূত্র জানান, সম্ভবত এ কারণে ইউএনও বদলি ও ওসিকে প্রত্যাহার করা হয়েছে।
