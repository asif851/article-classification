
ভারতের অর্থ ও করপোরেট-বিষয়ক মন্ত্রী অরুণ জেটলি আজ মঙ্গলবার তিন দিনের সফরে ঢাকা আসছেন। তাঁর এই সফরে ভারতের তৃতীয় ঋণ চুক্তি সই হবে বলে আশা করা হচ্ছে।
গতকাল সোমবার ঢাকায় ভারতীয় হাইকমিশনের এক সংবাদ বিজ্ঞপ্তিতে বলা হয়, অরুণ জেটলি ৩ থেকে ৫ অক্টোবর বাংলাদেশ সফর করবেন। তাঁর সঙ্গে থাকছেন ভারতের অর্থ মন্ত্রণালয়ের অর্থনৈতিক বিষয়ক বিভাগের সচিব সুভাষ চন্দ্র গর্গ ও অন্যান্য ঊর্ধ্বতন কর্মকর্তা এবং ভারতীয় শিল্প ও বণিক সমিতির (এফআইসিসিআই) ৩০ সদস্যের উচ্চপর্যায়ের ব্যবসায়ী প্রতিনিধিদল।
অরুণ জেটলি বাংলাদেশের অর্থমন্ত্রী আবুল মাল আবদুল মুহিত এবং সংশ্লিষ্ট অন্যদের সঙ্গে দ্বিপক্ষীয় বৈঠক করবেন। দুই মন্ত্রী ২০১৫ সালের জুনে ভারতের প্রধানমন্ত্রী নরেন্দ্র মোদির বাংলাদেশ সফর এবং ২০১৭ সালের এপ্রিলে বাংলাদেশের প্রধানমন্ত্রী শেখ হাসিনার ভারত সফরকালে গৃহীত অর্থনৈতিক সহযোগিতা ও উন্নয়ন অংশীদারত্ব উদ্যোগগুলোর অবস্থা পর্যালোচনা করবেন বলে আশা করা হচ্ছে।
২০১৭ সালের এপ্রিলে শেখ হাসিনার ভারত সফরকালে বাংলাদেশকে সাড়ে চার শ কোটি মার্কিন ডলারের ঋণরেখা ঘোষণা করা হয়। আগামীকাল বুধবার ভারত ও বাংলাদেশের অর্থমন্ত্রীদের উপস্থিতিতে তৃতীয় ঋণরেখা বাস্তবায়নের জন্য ‘ডলার ঋণরেখা চুক্তিটি’ স্বাক্ষরিত হবে বলে আশা করা হচ্ছে। এর ফলে গত ৬ বছরে বাংলাদেশকে ভারতের মোট ঋণরেখা ৮০০ কোটি ডলারে গিয়ে দাঁড়াবে।
সংবাদ বিজ্ঞপ্তিতে বলা হয়, সফরকালে ভারতের অর্থমন্ত্রী পলিসি রিসার্চ ইনস্টিটিউট অব বাংলাদেশ ও ভারতীয় হাইকমিশনের উদ্যোগে ‘ভারত সরকারের ম্যাক্রো ইকোনমিক ইনিশিয়েটিভ’ শীর্ষক অনুষ্ঠানে বক্তব্য দেবেন। তিনি বাংলাদেশের অর্থমন্ত্রীর সঙ্গে ভারতীয় হাইকমিশনের পক্ষ থেকে স্টেট ব্যাংক অব ইন্ডিয়ার ক্যাশলেস ভিসা সার্ভিস পরিচালনার একটি নুতন স্কিম সেবা উদ্বোধন করবেন। দুই মন্ত্রী এক্সিম ব্যাংক অব ইন্ডিয়ার ঢাকা কার্যালয়ও উদ্বোধন করবেন।
