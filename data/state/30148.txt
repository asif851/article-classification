
বিনা প্রতিদ্বন্দ্বিতায় দ্বিতীয় মেয়াদে রাষ্ট্রপতি হলেন মো. আবদুল হামিদ। আজ বুধবার দুপুরে এক সংবাদ সম্মেলনে প্রধান নির্বাচন কমিশনার (সিইসি) ও রাষ্ট্রপতি নির্বাচনের নির্বাচনী কর্তা কে এম নূরুল হুদা রাষ্ট্রপতি পদে আবদুল হামিদকে নির্বাচিত ঘোষণা করেন।
রাষ্ট্রপতি আইন ১৯৯১-এর ৭ ধারা অনুযায়ী অন্য কোনো প্রতিদ্বন্দ্বী না থাকায় মো. আবদুল হামিদকে পুনর্নির্বাচিত ঘোষণা করা হয় বলে জানান সিইসি। আজ সন্ধ্যায় সিইসিসহ নির্বাচন কমিশনাররা বঙ্গভবনে রাষ্ট্রপতির সঙ্গে সাক্ষাৎ করবেন। এর আগে নির্বাচনের ফলাফলের গেজেট প্রকাশ করা হবে বলে জানান সিইসি।
৩ ফেব্রুয়ারি রাষ্ট্রপতি পদে আওয়ামী লীগের প্রার্থী হিসেবে বর্তমান রাষ্ট্রপতি মো. আবদুল হামিদের পক্ষে মনোনয়নপত্র সংগ্রহ করা হয়। জাতীয় সংসদে সরকারি দলের চিফ হুইপ আ স ম ফিরোজ এ ফরম সংগ্রহ করেন। ৫ ফেব্রুয়ারি মনোনয়নপত্র জমা দেওয়া হয়। আর কোনো প্রার্থী না থাকায় দেশের সর্বোচ্চ সাংবিধানিক পদে দ্বিতীয় মেয়াদে দায়িত্ব পেলেন মো. আবদুল হামিদ।
