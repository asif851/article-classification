
নিবন্ধন পাওয়া সব স্বতন্ত্র ইবতেদায়ি মাদ্রাসা জাতীয়করণের দাবিতে কাল মঙ্গলবার থেকে আমরণ অনশনে যাওয়ার ঘোষণা দিয়েছেন সেসব মাদ্রাসার শিক্ষকেরা। জাতীয়করণের দাবিতে ১ জানুয়ারি থেকে জাতীয় প্রেসক্লাবের সামনে লাগাতার অবস্থান কর্মসূচি পালন করছেন তাঁরা। সেখানেই কাল থেকে আমরণ অনশন কর্মসূচি পালনের সিদ্ধান্ত নেওয়া হয়েছে।
আজ সোমবার বাংলাদেশ স্বতন্ত্র ইবতেদায়ি মাদ্রাসা শিক্ষক সমিতির নির্বাহী কমিটির সভায় নতুন এই কর্মসূচি পালনের সিদ্ধান্ত নেওয়া হয়।
সমিতির মহাসচিব মোখলেছুর রহমান আজ প্রথম আলোকে বলেন, লাগাতার কর্মসূচি পালন করে এলেও সরকারের পক্ষ থেকে কোনো সাড়া না পাওয়ায় কাল থেকে আমরণ অনশনে যাওয়ার সিদ্ধান্ত হয়েছে। কাল বেলা ১১টা থেকে জাতীয় প্রেসক্লাবের সামনে অবস্থান কর্মসূচির স্থলেই এই অনশন শুরু হবে।
অবস্থান কর্মসূচির স্থলে গিয়ে দেখা যায়, সেখানে অষ্টম দিনের মতো কর্মসূচি পালন করা হচ্ছে। কর্মসূচিতে অংশ নেওয়া শিক্ষকেরা জানান, দাবি পূরণ না হওয়া পর্যন্ত তাঁরা বাড়ি ফিরে যাবেন না।
প্রসঙ্গত, সারা দেশে মাদ্রাসা বোর্ড থেকে নিবন্ধিত স্বতন্ত্র ইবতেদায়ি মাদ্রাসা ১৮ হাজার ১৯৪টি হলেও চালু আছে ১০ হাজারের মতো। এসব মাদ্রাসায় শিক্ষক আছেন প্রায় ৫০ হাজার। এর মধ্যে ১ হাজার ৫১৯টি মাদ্রাসার ৬ হাজার ৬৭৬ জন শিক্ষক সরকার থেকে কিছু ভাতা পান। এর মধ্যে প্রধান শিক্ষকেরা মাসে আড়াই হাজার টাকা এবং সহকারী শিক্ষকেরা পান ২ হাজার ৩০০ টাকা। অন্যরা সরকার থেকে কোনো বেতন-ভাতা পান না।
