
গাড়ি আটকে তুলে নিয়ে যাওয়া জাতীয় পার্টির সভাপতিমণ্ডলীর সদস্য আজম খানের ছেলে আইনান খানের বিরুদ্ধে তথ্যপ্রযুক্তি আইনের ৫৭ ধারায় মামলা করেছে পুলিশ। মামলায় উল্লেখ করা হয়, আইনান বাংলাদেশে মার্কিন রাষ্ট্রদূত মার্শা বার্নিকাটকে হত্যার হুমকি দিয়েছেন।
গত বৃহস্পতিবার রাতে আজম খানের স্ত্রী রাহেলা পারভীন তাঁর ছেলে আইনানকে তুলে নেওয়ার অভিযোগে বিমানবন্দর থানায় সাধারণ ডায়েরি (জিডি) করেন। এতে অভিযোগ করা হয়, বৃহস্পতিবার রাতে আজম খান ও আইনান খান বনানী থেকে উত্তরা ক্লাবে যাচ্ছিলেন। পথে উত্তরা ১ নম্বর সেক্টরে কিছু লোক তাঁদের গাড়ি থামিয়ে দুজনের মুখে কালো মুখোশ ও হাতে হাতকড়া দিয়ে বেঁধে অন্য একটি গাড়িতে তুলে নেয়। তিন ঘণ্টা পরে নারায়ণগঞ্জের কাঞ্চন সেতু এলাকায় আজম খানকে তারা ফেলে যায়। কিন্তু আইনানের খোঁজ পাওয়া যাচ্ছিল না। শনিবার সন্ধ্যায় রাহেলা পারভীন বলেন, তাঁর ছেলে থানায় রয়েছেন বলে তাঁরা জানতে পেরেছেন।
এদিকে বিমানবন্দর থানা সূত্র বলেছে, শনিবার তথ্যপ্রযুক্তি আইনের ৫৭ ধারায় একটি মামলা করে আইনান খানকে পুলিশে হস্তান্তর করে র‍্যাব। মামলার বাদী র‍্যাব-১-এর নায়েব সুবেদার শাহ আলম। মামলায় উল্লেখ করা হয়, শুক্রবার ভোর সাড়ে পাঁচটার দিকে র‍্যাব তাঁকে গ্রেপ্তার করে।
পরিবার বলেছে, আইনানের মানসিক কিছু সমস্যা রয়েছে। তাঁর মানসিক সমস্যার বিষয়টি জিডিতেও উল্লেখ করা হয়েছে।
