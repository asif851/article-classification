

ছাত্র সমাজের ওপর দেশের সাধারণ মানুষের এখন আর আগের মতো আস্থা নেই বলে মন্তব্য করেছেন আওয়ামী লীগের সাধারণ সম্পাদক ও জনপ্রশাসন মন্ত্রী সৈয়দ আশরাফুল ইসলাম। একইসঙ্গে তিনি বলেছেন, ছাত্রসমাজের ওপর মানুষের এই আস্থাহীনতার কারণ কী তা তিনি জানেন না।আজ সোমবার রাজধানীর ইঞ্জিনিয়ার্স ইনস্টিটিউট অব বাংলাদেশ মিলনায়তনে ঢাকা জেলা আওয়ামী লীগ আয়োজিত জাতীয় শোক দিবসের আলোচনা সভায় প্রধান অতিথির বক্তব্যে সৈয়দ আশরাফুল ইসলাম এ মন্তব্য করেন। ছাত্র ও যুবসমাজকে বঙ্গবন্ধু শেখ মুজিবুর রহমানের আদর্শে গড়ে তোলার ওপর গুরুত্বারোপ করেন তিনি।সৈয়দ আশরাফ বলেন, ‘এখন দেশের সাধারণ মানুষ ছাত্রসমাজকে বিশ্বাস করে কি না তার উত্তর আমার জানা নাই। কিন্তু তৎকালীন সময়ে ছাত্রদের মানুষ দাম দিত। তাদের কথা বিশ্বাস করত। তখন আমরা যারা ছাত্র ছিলাম, সাধারণ মানুষ সে সময় মূল্যায়ন করত। কিন্তু দুঃখের বিষয় ছাত্রদের ওপর সেই আস্থা ও বিশ্বাস এখন যে কোনো কারণে সাধারণ মানুষের মধ্যে নেই। কিন্তু সেটার কারণ আমার জানা নেই।’নেতা-কর্মীদের প্রতি আহ্বান জানিয়ে সৈয়দ আশরাফ বলেন, ‘এখন আমাদের ছাত্র ও যুবসমাজকে নতুনভাবে গড়ে তুলতে হবে। তাদের ঐক্যবদ্ধ করতে হবে। তাদের গঠনমূলক কাজে লাগাতে হবে।’ তিনি বলেন, ‘আমরা কথায় কথায় বলি, ছাত্র ও যুব সামজ আমাদের ভবিষ্যৎ। কিন্তু এখন যারা যুবক ও ছাত্রসমাজ, তাদের ভবিষ্যতের জন্য গড়ে তুলতে না পারলে আমাদের ভবিষ্যৎ অন্ধকার।’বঙ্গবন্ধুর স্মৃতিচারণ করে সৈয়দ আশরাফ বলেন, ‘১৯৭০ সালে ময়মনসিংহে ছাত্রলীগের এক সমাবেশে আমি ছিলাম সভাপতি, বঙ্গবন্ধু প্রধান অতিথি এবং আমার পিতা সৈয়দ নজরুল ইসলাম ছিলেন বিশেষ অতিথি। বঙ্গবন্ধু সব সময় ছাত্রদের আদর করতেন। সত্তরের নির্বাচনে তাঁর নির্দেশে আমরা দিনের পর দিন ভোটারদের ঘরে ঘরে গিয়ে নৌকার দাওয়াত পৌঁছে দিয়েছি।’ঢাকা জেলা আওয়ামী লীগের সভাপতি বেনজীর আহমেদের সভাপতিত্বে আলোচনা সভায় আরও বক্তব্য রাখেন স্বরাষ্ট্রমন্ত্রী আসাদুজ্জামান খান কামাল, খাদ্যমন্ত্রী কামরুল ইসলাম, বিদ্যুৎ প্রতিমন্ত্রী নসরুল হামিদ, আওয়ামী লীগের সাংগঠনিক সম্পাদক আহমদ হোসেন, দপ্তর সম্পাদক আব্দুল মান্নান খান, ঢাকা জেলা পরিষদের প্রশাসক মিসেস হাসিনা-দৌলা। সভা পরিচালনা করেন ঢাকা জেলা আওয়ামী লীগের সাধারণ সম্পাদক মাহবুবুর রহমান।
আশরাফের সঙ্গে দুই মেয়রের সাক্ষাৎআজ সোমবার বেইলি রোডের সরকারি বাসভবনে ঢাকা উত্তর সিটি করপোরেশনের মেয়র আনিসুল হক এবং চট্টগ্রাম সিটি করপোরেশনের মেয়র আ জ ম নাসির আওয়ামী লীগের সাধারণ সম্পাদক সৈয়দ আশরাফের সঙ্গে সাক্ষাৎ করেন। দুই মেয়র তাদের বিভিন্ন সমস্যার বিষয়ে মন্ত্রীকে অবহিত করেন।
