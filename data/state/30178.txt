
বিচার বিভাগের স্বাধীনতা চূড়ান্তভাবে খর্ব করতে সরকার বিচারপতিদের অভিশংসনের ক্ষমতা সংসদের হাতে ফিরিয়ে আনছে বলে অভিযোগ করেছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। এটিকে তিনি সম্পূর্ণ বাকশাল প্রতিষ্ঠার চেষ্টা বলে অভিহিত করেন।
আজ শুক্রবার পুরান ঢাকায় এক অনুষ্ঠানে মির্জা ফখরুল এসব কথা বলেন। বিএনপির নেতা নাসির উদ্দিন পিন্টুর মুক্তি ও রোগমুক্তি কামনায় চকবাজার থানা বিএনপি সাগুন কমিউনিটি সেন্টারে ওই দোয়া ও ইফতার অনুষ্ঠানের আয়োজন করে।মির্জা ফখরুল অভিযোগ করেন, সরকার প্রশাসন, পুলিশ, র্যাবকে পুরোপুরি নিয়ন্ত্রণে নেওয়ার পর এখন বিচার বিভাগকেও পুরোপুরি নিয়ন্ত্রণে নেওয়ার পরিকল্পনা করেছে।প্রসঙ্গত, ১৯৭২ সালের সংবিধানের ৯৬ অনুচ্ছেদে বিচারপতিদের অভিশংসনের ক্ষমতা সংসদের কাছে ছিল। পরে পঞ্চম সংশোধনীর মাধ্যমে এ ক্ষমতা বিচার বিভাগের কাছে ন্যস্ত হয়। সম্প্রতি ওই ক্ষমতা আবার সংসদে ফিরিয়ে আনার উদ্যোগ নিয়েছে সরকার।মির্জা ফখরুল বলেন, বিচার বিভাগের স্বাধীনতা চূড়ান্তভাবে খর্ব করার জন্য এখন সরকার সে ক্ষমতা আবার সংসদে ফিরিয়ে আনছে, যে সংসদে শতকরা পাঁচজনেরও প্রতিনিধিত্ব নেই।
