
নোয়াখালীর বেগমগঞ্জের সরকারি কারিগরি উচ্চবিদ্যালয়ে দীর্ঘদিন ধরে শিক্ষকসংকট চলছে। এতে পাঠদান ব্যাহত হচ্ছে।জানা গেছে, বেগমগঞ্জ চৌরাস্তা এলাকায় অবস্থিত এই কারিগরি উচ্চবিদ্যালয়ে শিক্ষকের পদ ২৯টি। বর্তমানে প্রধান শিক্ষকসহ শিক্ষক আছেন ১৬ জন। বাকি ১৩টি পদই খালি। বিদ্যালয়ে শিক্ষার্থীর সংখ্যা ৭০০ জন।সূত্র জানায়, বাংলা, ইংরেজি ও গণিতের চারজন করে শিক্ষক থাকার কথা থাকলেও বাংলা ছাড়া বাকি দুই বিষয়ের শিক্ষক আছেন একজন করে। ইসলাম শিক্ষাবিষয়ের কোনো শিক্ষক নেই। বাণিজ্য বিভাগের কোনো বিষয়েরই শিক্ষক নেই। এ অবস্থায় অন্য বিষয়ের শিক্ষক দিয়ে এসব বিষয়ের পাঠদান করা হচ্ছে।চৌমুহনী পৌরসভার আলীপুর এলাকার বাসিন্দা ও অভিভাবক মমিনুল হক প্রথম আলোকে বলেন, বেগমগঞ্জ কারিগরি উচ্চবিদ্যালয় নোয়াখালীর একটি অন্যতম বিদ্যাপীঠ। শুরুর দিকে এই বিদ্যালয়ের অনেক সুনাম ছিল। ভালো পড়ালেখা হতো। কিন্তু এখন শিক্ষকসংকটের কারণে সেই সুনাম হারিয়ে গেছে। তিনি জরুরিভিত্তিতে বিদ্যালয়টির শিক্ষকসংকট দূর করার দাবি জানান।জ্যেষ্ঠ শিক্ষক দীপক চন্দ্র মিত্র বলেন, শিক্ষকসংকটের কারণে পাঠদানে খুবই সমস্যা হচ্ছে। বিশেষ করে ইংরেজি ও গণিতের শিক্ষক কম হওয়ায় অন্য শিক্ষকেরা পাঠদান করাতে গিয়ে হিমশিম খাচ্ছেন।প্রধান শিক্ষক উষা রঞ্জন পাল বলেন, শিক্ষকের শূন্য পদ সম্পর্কে প্রতিবেদন কিছুদিন পরপরই ঊর্ধ্বতন কর্তৃপক্ষের কাছে পাঠানো হয়। কিন্তু এখনো কোনো কাজ হয়নি। এ অবস্থায় বিদ্যালয়ের স্বাভাবিক পাঠদান অব্যাহত রাখা কঠিন হয়ে পড়েছে।
