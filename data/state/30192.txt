
বাংলাদেশে সংসদ নির্বাচন এগিয়ে আসায় রাজনৈতিক দলগুলোকে শান্তিপূর্ণ পরিবেশ নিশ্চিত করার আহ্বান জানিয়েছে ইউরোপীয় ইউনিয়ন (ইইউ) পার্লামেন্ট।
গতকাল বৃহস্পতিবার এক কর্ম অধিবেশনের প্রস্তাবনায় ইইউ পার্লামেন্ট এ আহ্বান জানিয়েছে। পার্লামেন্টের ওয়েবসাইটে দেওয়া বিবৃতিতে এ তথ্য জানানো হয়েছে।
ইইউ পার্লামেন্টের সদস্যরা সব রাজনৈতিক দলের প্রতি নির্বাচনের আগে, নির্বাচনের সময় ও নির্বাচন শেষে সহনশীল ও সংযত থাকার আহ্বান জানিয়েছে। নির্বাচন কমিশনকে পুরোপুরি নিরপেক্ষতার সঙ্গে নির্বাচন আয়োজন করা উচিত বলেও মন্তব্য করেছে পার্লামেন্ট। একই সঙ্গে নির্বাচনী প্রক্রিয়ার সময় রাজনৈতিক দলগুলোর সহিংসতা থেকে বিরত থাকা উচিত বলে মত দিয়েছে সংস্থাটি।
