
ফরহাদ মজহারকে মুক্ত অবস্থায় দেখতে চান বলে জানিয়েছেন তাঁর স্ত্রী ফরিদা আখতার। তিনি বলেন, ‘মামলার ব্যাপারে আমাদের কিছুই বলা হয়নি। আমরা তাঁকে উদ্ধারের ব্যাপারে পুলিশের সহায়তা চেয়েছি। তিনি উদ্ধার হয়েছেন। কিন্তু মুক্ত হননি। তাঁকে মুক্ত অবস্থায় চাই।’
আজ মঙ্গলবার বেলা দেড়টার দিকে রাজধানীর মিন্টো রোডে গোয়েন্দা পুলিশের (ডিবি) কার্যালয়ের সামনে প্রথম আলোকে এ কথা বলেন ফরিদা আখতার।
ফরিদা আখতার অভিযোগ করেন, মামলার ব্যাপারে তাঁদের পুলিশের পক্ষ থেকে কিছুই জানানো হয়নি। ব্রিফিংয়ে যাওয়া সাংবাদিকদের কাছে তাঁরা মামলার বিষয়টি জেনেছেন।
ঢাকা মহানগর পুলিশের মিডিয়া সেন্টারে সংবাদ ব্রিফিংয়ে যুগ্ম কমিশনার আব্দুল বাতেন জানান, গতকাল সোমবার আদাবর থানায় ফরহাদ মজহারের পরিবারের করা অপহরণের অভিযোগটি মামলা হিসেবে নেওয়া হয়েছে। গতকাল রাত সাড়ে ১১টার দিকে যশোরের অভয়নগরে খুলনা থেকে ঢাকাগামী হানিফ পরিবহনের একটি বাস থেকে কবি, প্রাবন্ধিক ও রাজনৈতিক ভাষ্যকার ফরহাদ মজহারকে উদ্ধার করা হয়। স্বজনেরা অভিযোগ করেন, গতকাল ভোরে কে বা কারা ফরহাদ মজহারকে রাজধানীর শ্যামলীর হক গার্ডেনের বাসার সামনে থেকে তুলে নিয়ে গেছে।
উদ্ধারের পর আজ সকাল নয়টার কিছু আগে ফরহাদ মজহারকে রাজধানীর আদাবর থানায় নেওয়া হয়। সেখানে যান ফরহাদ মজহারের স্ত্রী ফরিদা আখতার ও স্বজনেরা। সকালে সেখান থেকে ফরিদা আখতার প্রথম আলোকে জানান, ফরহাদ মজহারকে পরিবারের কাছে দেওয়া হবে বলে পুলিশ তাঁকে জানিয়েছে। পরে তিনি আরও জানান, বেলা ১১টার কিছু আগে ফরহাদ মজহারকে ডিবি কার্যালয়ে নেওয়া হয়। সেখানেও পরিবারের সদস্যরা যাচ্ছেন। আদাবর থানায় স্বামীর সঙ্গে কোনো কথা হয়নি। ফরহাদ মজহার শুধু বলেছেন, ‘আমি খুব ক্লান্ত।’ তাঁকে দেখেও ক্লান্ত মনে হয়েছে।
ডিবি কার্যালয়ে দুই ঘণ্টার বেশি সময় জিজ্ঞাসাবাদ করা হয় ফরহাদ মজহারকে। সেখান থেকে তাঁকে ১৬৪ ধারায় জবানবন্দির জন্য নিম্ন আদালতে নেওয়া হবে বলে জানিয়েছে পুলিশ।
