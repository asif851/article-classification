
পিরোজপুরের ভান্ডারিয়ায় এক সরকারি কলেজশিক্ষককে নির্বাহী ম্যাজিস্ট্রেট ‘পা ধরে ক্ষমা চাইতে বাধ্য করা’র প্রতিবাদে সারা দেশে সরকারি কলেজসহ শিক্ষা-সংশ্লিষ্ট দপ্তরগুলোতে দুই ঘণ্টা কর্মবিরতি ও মানববন্ধন করেছেন শিক্ষা ক্যাডারের কর্মকর্তারা। বেলা ১১টা থেকে একটা পর্যন্ত এই কর্মসূচি পালিত হয়।কর্মসূচি থেকে শিক্ষক নেতারা নির্বাহী ম্যাজিস্ট্রেটের দায়িত্বে থাকা অভিযুক্ত ভান্ডারিয়া উপজেলার সহকারী কমিশনার (ভূমি) আশ্রাফুল ইসলাম ও উপজেলা নির্বাহী কর্মকর্তা (ইউএনও) মনির হোসেন হাওলাদারের বিরুদ্ধে দৃষ্টান্তমূলক শাস্তি দাবি জানান।বিসিএস সাধারণ শিক্ষা সমিতির ডাকে এই কর্মসূচি পালিত হয়। সমিতির সংবাদ বিজ্ঞপ্তিতে বলা হয়, এ ঘটনায় ২৩ এপ্রিলের মধ্যে সহকারী কমিশনার (ভূমি), স্থানীয় ইউএনও ও ভান্ডারিয়া কলেজের অধ্যক্ষকে প্রত্যাহার করে বিভাগীয় শাস্তিমূলক ব্যবস্থা নেওয়ার দাবি করে শিক্ষামন্ত্রী, জনপ্রশাসন মন্ত্রণালয়ের জ্যেষ্ঠ সচিব, শিক্ষাসচিব এবং মাধ্যমিক ও উচ্চশিক্ষা অধিদপ্তরের মহাপরিচালকের কাছে স্মারকলিপি দেওয়া হয়েছিল। কিন্তু দাবি পূরণ না হওয়ায় তাঁরা এই কর্মসূচি পালন করেন।৯ এপ্রিল এইচএসসি পরীক্ষা চলাকালে ভান্ডারিয়া সরকারি কলেজ কেন্দ্রে দুজন পরীক্ষার্থীর কাছাকাছি বসাকে কেন্দ্র করে দায়িত্বরত কলেজশিক্ষক মোনতাজ উদ্দিন ও নির্বাহী ম্যাজিস্ট্রেট উপজেলার সহকারী কমিশনার (ভূমি) আশ্রাফুল ইসলামের মধ্যে কথা-কাটাকাটি হয়। একপর্যায়ে উপজেলা নির্বাহী কর্মকর্তাও ঘটনাস্থলে আসেন। পরে ওই শিক্ষককে দায়িত্বরত নির্বাহী ম্যাজিস্ট্রেটের পা ধরে ক্ষমা চাইতে বাধ্য করা হয় বলে অভিযোগ ওঠে। এ ঘটনায় তিনটি তদন্ত কমিটি গঠন করা হয়েছে।
