
নারায়ণগঞ্জ সিটি করপোরেশন নির্বাচনে আজ সোমবার থেকে মাঠে নামছে ২২ প্লাটুন বিজিবি। বিজিবির সদস্যরা ‘স্ট্রাইকিং ফোর্স’ হিসেবে আইনশৃঙ্খলা পরিস্থিতি নিয়ন্ত্রণে কাজ করবেন। কিন্তু ‘স্ট্রাইকিং ফোর্স’ হিসেবে বিজিবি মোতায়েনকে ‘হাস্যকর’ বলে মন্তব্য করেছেন বিএনপির মেয়র প্রার্থী সাখাওয়াত হোসেন খান।
আজ সোমবার সকালে নির্বাচনী গণসংযোগকালে সাংবাদিকদের কাছে এই মন্তব্য করেন বিএনপির মেয়র প্রার্থী। তিনি আজ নগরীর মিশনপাড়া, চাষাঢ়াসহ বিভিন্ন এলাকায় গণসংযোগ ও লিফলেট বিতরণ করেন।
সাখাওয়াত বলেন, এই নির্বাচন জাতির জন্য গুরুত্বপূর্ণ। শুরু থেকেই তাঁরা একটি অবাধ, সুষ্ঠু ও নিরপেক্ষ নির্বাচনের কথা বলে আসছেন। সেই নির্বাচন করতে হলে আইনশৃঙ্খলা পরিস্থিতি নিয়ন্ত্রণে থাকা জরুরি। কিন্তু আইনশৃঙ্খলা পরিস্থিতির উন্নতি হয়েছে বলে মনে করছেন না তিনি।
বিএনপির মেয়র প্রার্থী বলেন, ‘আমরা শুনেছি, নির্বাচনে স্ট্রাইকিং ফোর্স হিসেবে ২২ প্লাটুন বিজিবি মোতায়েন করা হয়েছে। এটাকে আমি হাস্যকর বলে মনে করি। স্ট্রাইকিং ফোর্স মানে কী? কোথাও কোনো ঘটনা ঘটার পর তারা সেখানে উপস্থিত হবে।’
সাখাওয়াত বলেন, কোথাও কোনো অপ্রীতিকর ঘটনা যাতে না ঘটতে পারে, সেই ব্যবস্থার দাবি ছিল তাঁর।
সাখাওয়াতের ভাষ্য, বর্তমানে নির্বাচনী এলাকার আইনশৃঙ্খলা পরিস্থিতি স্বাভাবিক না। নির্বাচনকে প্রভাবিত করতে, ভোটারদের ভয়ভীতি দেখাতে সরকারদলীয় লোকজন চেষ্টা করছেন। তাঁরা বিভিন্ন বক্তব্য দিচ্ছেন। লোকজনকে হয়রানির চেষ্টা করা হচ্ছে।
নির্বাচন সুষ্ঠু করতে সেনাবাহিনী মোতায়েনের দাবি ফের জানান সাখাওয়াত। তিনি বলেন, সেনাবাহিনী মোতায়েন হলে মানুষের মধ্যে স্বস্তি ফিরে আসত। সেই কাজটা এখনো করা সম্ভব। অবিলম্বে সেনাবাহিনী মোতায়েন করা উচিত।
