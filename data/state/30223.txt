
একই সময় একই স্থানে পথসভা করার ঘোষণা দেওয়ায় গতকাল শনিবার জয়পুরহাটের কালাই পৌরসভায় ১৪৪ ধারা জারি করেছে প্রশাসন। ফলে বিএনপি-সমর্থিত মেয়র প্রার্থী সাজ্জাদুর রহমান সোহেল তালুকদার ও তাঁর চাচা বিএনপির বিদ্রোহী প্রার্থী আনিছুর রহমান তালুকদার পথসভা করতে পারেননি।সাজ্জাদুর রহমান কালাই পৌর বিএনপির সাধারণ সম্পাদক এবং তিনি বিএনপি মনোনীত মেয়র প্রার্থী। তাঁর চাচা আনিছুর রহমান তালুকদার কালাই পৌর বিএনপির সহসভাপতি ও স্বতন্ত্র মেয়র প্রার্থী।কালাই থানার ভারপ্রাপ্ত কর্মকর্তা (ওসি) সিরাজুল ইসলাম বলেন, পথসভার জন্য দুটি দরখাস্ত পাওয়ায় কাউকে অনুমতি দেওয়া হয়নি। তাঁরা অনুমতি না পেয়েও একই স্থানে একই সময়ে পথসভার জন্য মাইকিং করেন। বিষয়টি রিটার্নিং কর্মকর্তা ও উপজেলা নির্বাহী কর্মকর্তাকে (ইউএনও) জানানো হয়। এরপর ইউএনও ১৪৪ ধারা জারি করেন।ইউএনও বাদল চন্দ্র হালদার এ ঘটনার সত্যতা নিশ্চিত করেছেন।কালাই থানার পুলিশ সূত্র জানায়, গত শুক্রবার সন্ধ্যার দিকে সাজ্জাদুর রহমান শনিবার সকাল ১০টায় কালাই বাসস্ট্যান্ড এলাকায় পথসভা করার আয়োজন করেন। তিনি পথসভার জন্য থানায় একটি দরখাস্ত দেন। এরপর স্বতন্ত্র মেয়র প্রার্থী আনিছুর রহমানও একই স্থানে একই সময়ে পথসভা করার জন্য থানায় আবেদন করেন। আবেদন করার পরপরই তাঁরা দুজন মাইকিং করে ওই পথসভার কথা প্রচার শুরু করেন। বিষয়টি প্রচারের পর আইনশৃঙ্খলার অবনতি হওয়ার আশঙ্কায় উপজেলা প্রশাসন গতকাল সকাল ছয়টা থেকে সন্ধ্যা ছয়টা পর্যন্ত সেখানে ১৪৪ ধারা জারি করে। এতে কোনো পক্ষই সভা করতে পারেনি।সাজ্জাদুর রহমান বলেন, তাঁর চাচা বিএনপি থেকে মনোনয়ন না পেয়ে স্বতন্ত্র প্রার্থী হিসেবে মেয়র পদে নির্বাচন করছেন। তাঁদের পারিবারিক সম্পর্ক ভালো। কিন্তু নির্বাচনী লড়াইয়ে মাঠে কেউ কাউকে ছাড় দিতে রাজি নন। তিনি ওই পথসভা করার জন্য মাইকিং করলে তাঁর চাচা আনিছুর রহমান তালুকদারও একই জায়গায় পথসভা করার প্রচার শুরু করেন।এ ব্যাপারে আনিছুর রহমান দাবি করেন, তিনি ওই স্থানে পথসভা করবেন—এমন কথা জানতে পেরে সাজ্জাদুর রহমান তড়িঘড়ি করে থানায় দরখাস্ত দিয়ে পথসভার মাইকিং শুরু করেন। তিনিও দরখাস্ত দিয়ে পথসভার মাইকিং শুরু করলে প্রশাসন বাধ্য হয়ে ১৪৪ ধারা জারি করে।
