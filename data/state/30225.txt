

বাংলা ভাষায় আপনার প্রিয় শব্দের কথা বলতে বললে কোন শব্দটি মাথায় আসে? এই প্রশ্ন নিয়ে বিভিন্ন শ্রেণি-পেশার মানুষের মুখোমুখি হয়ে জানা গেল নানা উত্তর। তবে সবচেয়ে বেশি যে উত্তরটি পাওয়া গেল, তা হলো ‘মা’। প্রিয় এই শব্দটিই আমাদের দেশের মানুষের সবার আগে মনে আসে।
‘মা’ বাদেও প্রিয় শব্দের তালিকায় এসেছে বিভিন্ন শব্দ। কলেজছাত্রী সুপ্তি জানালেন, তাঁর প্রিয় শব্দ ‘বাবা’। পুলিশের একজন কর্মকর্তা বললেন, তাঁর প্রিয় শব্দ ‘বড় আপা’।
তবে অনেকেই প্রিয় শব্দ বলতে গিয়ে জানালেন, প্রিয়জনকে যে নামে ডাকেন, সেটিই তার প্রিয় শব্দ।
নিজের প্রিয় শব্দের কথা জানতে চাওয়া হয় স্কুলছাত্রী ফাইরুজের কাছে। সে জানাল, ‘পাখি’ তার প্রিয় শব্দ। কিন্তু এ শব্দটি কেন তাঁর প্রিয়, সে ব্যাখ্যা দিতে পারেনি। এক কলেজশিক্ষার্থী জানালেন, তাঁর প্রিয় শব্দ ‘পদার্থবিজ্ঞান’। এর ব্যাখ্যাও দিলেন তিনি। ‘পদার্থবিজ্ঞান আমার প্রিয় বিষয়। এ কারণেই এই শব্দটিই সবচেয়ে প্রিয় শব্দ হয়ে গেছে।’
প্রিয় শব্দের কথা জানতে চাইলে এসেছে আরও নানা উত্তর। এসব শব্দের মধ্যে রয়েছে ‘বাংলাদেশ’, ‘কাঁঠাল’, ‘সাম্য’, ‘সকাল’, ‘বন্ধু’, ‘সত্য’ প্রভৃতি।
