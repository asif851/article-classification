
তোবা গ্রুপ শ্রমিক সংগ্রাম কমিটির সমন্বয়ক শ্রমিকনেত্রী মোশরেফা মিশুকে ছেড়ে দিয়েছে পুলিশ। আজ বৃহস্পতিবার দুপুরে তাঁকে আটক করা হয়েছিল। তবে আটক অপর শ্রমিকনেত্রী জলি তালুকদারকে ছাড়েনি পুলিশ।বকেয়া বেতন-বোনাস ও ওভারটাইমের দাবিতে ১১ দিন ধরে রাজধানীর বাড্ডার হোসেন মার্কেটে তোবা গ্রুপের তিনটি পোশাক কারখানার শ্রমিকেরা অনশন করে আসছিলেন। আজ বেলা দেড়টার দিকে কারখানা থেকে মিশুসহ অনশনরত শ্রমিকদের পিটিয়ে বের করে দেয় পুলিশ। এরপর মিশু, জলিসহ কয়েকজন অনশনকারী হেঁটে কেন্দ্রীয় শহীদ মিনারের উদ্দেশে রওনা হন। এ সময় সাংবাদিকদের মিশু বলেন, এখন থেকে কেন্দ্রীয় শহীদ মিনারে শ্রমিকদের অনশন কর্মসূচি চলবে। এ অনশনকে গণ-অনশনে রূপ দেওয়া হবে।এরপরই জলিকে ঘটনাস্থল থেকে পুলিশ ভ্যানে তুলে নেয়। কিছুক্ষণ পর মিশুকেও গাড়িতে তুলে নেয় পুলিশ। মিশু ও জলিকে আটকের পর বাড্ডা থানায় নেওয়া হয়।মহানগর গোয়েন্দা পুলিশের অতিরিক্ত উপকমিশনার মাহফুজুল ইসলাম প্রথম আলোকে বলেন, রাতে মোশরেফা মিশুকে ছেড়ে দেওয়া হয়েছে।
