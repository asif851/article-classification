
বিএনপির স্থায়ী কমিটির সদস্য মওদুদ আহমদ এখনো হাসপাতালে চিকিত্সাধীন। আজ সোমবার তাঁর কয়েকটি পরীক্ষা-নিরীক্ষা করা হচ্ছে। এর আগেও এগুলো করা হয়েছিল। মওদুদ আহমদের ঘনিষ্ঠ একটি সূত্র প্রথম আলো ডটকমকে এসব তথ্য জানায়। তবে চিকিত্সকেরা এ ব্যাপারে আনুষ্ঠানিকভাবে কিছু জানাননি।মওদুদের সঙ্গে হাসপাতালে থাকা কয়েকজন জানান, গতকাল রোববার সন্ধ্যার পর থেকেই তাঁর অবস্থা ভালোর দিকে। তিনি কথা বলতে পারছেন।মওদুদ আহমদের ব্যক্তিগত সহকারী শহীদুল ইসলাম প্রথম আলো ডটকমকে জানান, গতকাল বেলা আড়াইটার দিকে হঠাত্ বুকে ব্যথা অনুভূত হওয়ার পর মওদুদ আহমদ পড়ে যান। তাঁকে দ্রুত ইউনাইটেড হাসপাতালে নিয়ে যাওয়া হয়। সেখানে তাঁকে করোনারি কেয়ার ইউনিটে (সিসিইউ) ভর্তি করা হয়।
