
চিত্রনায়ক সালমান শাহর মৃত্যুসংক্রান্ত মামলার নথি তলব করেছেন আদালত। প্রয়াত চিত্রনায়কের মা নীলা চৌধুরীর আবেদনের পরিপ্রেক্ষিতে আজ বৃহস্পতিবার ঢাকার মহানগর দায়রা জজ কামরুল হাসান মোল্লা এ নথি তলব করেন। একই সঙ্গে আদালত ঢাকার ক্যান্টনমেন্ট থানার ওই রিভিশন মামলার পরবর্তী শুনানির দিন ধার্য করেছেন ২৮ জানুয়ারি।
ঢাকা মহানগর দায়রা জজ আদালতের সেরেস্তা সহকারী মো. জালাল উদ্দিন প্রথম আলোকে এ তথ্য নিশ্চিত করেছেন।
নীলা চৌধুরী তাঁর আবেদনে বলেন, সালমান শাহর মৃত্যুর পর তাঁর বাবা ক্যান্টনমেন্ট থানায় চুরি ও ষড়যন্ত্র সংক্রান্ত একটি মামলা করেন। সেই মামলায় ১৬৪ ধারায় জবানবন্দি দিয়েছিলেন মামলার আসামি রিজভী আহমেদ। ওই মামলাটি নিষ্পত্তি হয়েছে। কিন্তু ওই মামলার নকল কপি তোলার জন্য আবেদন করলে ঢাকার মুখ্য মহানগর হাকিমের আদালত থেকে তা সরবরাহ করা হয়নি। তাই ওই মামলার মূল নথি তলব করা জরুরি। শুনানি শেষে আদালত নীলা চৌধুরীর এই আবেদন মঞ্জুর করেন।
নীলা চৌধুরীর করা একটি পিটিশন মামলায় বলা হয়েছে, ক্যান্টনমেন্ট থানার ওই মামলায় রিজভী আহমেদ স্বেচ্ছায় স্বীকারোক্তিমূলক জবানবন্দি দেন। তিনি নিজে ও অন্য আসামিরা পরস্পর যোগসাজশে রাত চারটায় গভীর ঘুমে মগ্ন থাকা অবস্থায় সালমান শাহকে চেতনানাশক ইনজেকশন দেন। পরে বিদ্যুতের তার দিয়ে আত্মহত্যার মতো করে শ্বাসরোধ করেন। কিন্তু জবানবন্দি দেওয়া ওই যুবককে পুলিশ গ্রেপ্তার করেনি।
 
আরও পড়ুন: সালমান ‘আত্মহত্যা’ করেনি: নীলা চৌধুরী
