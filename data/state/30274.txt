
কক্সবাজারের পেকুয়া উপজেলা পরিষদ নির্বাচনে প্রিসাইডিং ও সহকারী প্রিসাইডিং কর্মকর্তা হিসেবে দায়িত্ব পাওয়া বিএনপি-জামায়াতের পদবিধারী নেতাদের অবশেষে বাদ দেওয়া হয়েছে।তীব্র সমালোচনা ও প্রতিবাদের মুখে পেকুয়া উপজেলা নির্বাহী কর্মকর্তা ও সহকারী রিটার্নিং কর্মকর্তা মীর শওকত হোসেন প্রিসাইডিং ও সহকারী প্রিসাইডিং কর্মকর্তার তালিকা পরিবর্তন করেছেন।মীর শওকত হোসেন বলেন, শিক্ষক ও সরকারি কর্মচারী হিসেবে তাঁদের প্রিসাইডিং ও সহকারী প্রিসাইডিং কর্মকর্তা হিসেবে নিয়োগ দেওয়া হয়েছিল।দলীয় নেতা হিসেবে এসব শিক্ষক ও সরকারি কর্মচারীর বিরুদ্ধে অভিযোগ ওঠায় তাঁদের বাদ দেওয়া হয়েছে।জানা গেছে, প্রিসাইডিং কর্মকর্তা হিসেবে পেকুয়া সদর ইউনিয়ন জামায়াতের আমির ও ভাইস চেয়ারম্যান পদপ্রার্থী মো. নুরুজ্জামানকেও নিয়োগ দেওয়া হয়েছিল। তিনি রাজাখালী বিইউআই ফাজিল মাদ্রাসার প্রভাষক। তাঁকে প্রিসাইডিং কর্মকর্তার পদ থেকে বাদ দেওয়া হয়েছে।এ ছাড়া চকরিয়া পৌর বিএনপির যুগ্ম আহ্বায়ক ও পেকুয়া বিএমআই কলেজের প্রভাষক মো. ফখরুদ্দিন ফরায়েজীকে প্রিসাইডিং কর্মকর্তা, টৈটং ইউনিয়ন বিএনপির সভাপতি ও বটতলীয়া শফিকিয়া মাদ্রাসার শিক্ষক জয়নাল আবেদীন, শিলখালী উচ্চবিদ্যালয়ের সহকারী শিক্ষক ও টৈটং ইউনিয়ন বিএনপির সাধারণ সম্পাদক মো. ইউছুফ, স্বাস্থ্য সহকারী ও শিলখালী ইউনিয়ন যুবদলের সভাপতি মনিরুল কবির, রাজাখালী ইউনিয়ন বিএনপির সাবেক সাধারণ সম্পাদক ও বকশিয়াঘোনা প্রাথমিক বিদ্যালয়ের প্রধান শিক্ষক মো. রমিজ এবং পেকুয়া উপজেলা জামায়াতের সেক্রেটারি ও ফাঁসিয়াখালী ইসলামিয়া ফাজিল মাদ্রাসার প্রভাষক মো. ইমতিয়াজ উদ্দিনকে সহকারী প্রিসাইডিং কর্মকর্তার পদ থেকে সরিয়ে দিয়ে নতুন তালিকা প্রণয়ন করা হয়েছে।২২ ফেব্রুয়ারি প্রথম আলোতে ‘প্রার্থীও প্রিসাইডিং কর্মকর্তা’ শিরোনামে সংবাদ প্রকাশিত হয়েছিল।
 
