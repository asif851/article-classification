
কোটা সংস্কারের দাবিতে এবার শিক্ষা সনদ গলায় ঝুলিয়ে রাস্তা ঝাড়ু দিলেন আন্দোলনকারীরা। আজ রোববার পূর্বঘোষিত কর্মসূচির অংশ হিসেবে এ কার্যক্রমে অংশ নেন তাঁরা।
আন্দোলনে অংশ নেওয়া শিক্ষার্থীরা জানান, ঢাকা বিশ্ববিদ্যালয়সহ বিভিন্ন বিশ্ববিদ্যালয়ের শিক্ষার্থীরা আজ সকালে ১০টায় কেন্দ্রীয় গ্রন্থাগারের সামনে জড় হন। এ সময় তাঁরা হাতে ঝাড়ু এবং গলায় শিক্ষা সনদ বেঁধে রাজু ভাস্কর্য ও ফুলার রোড হয়ে কেন্দ্রীয় শহীদ মিনার পর্যন্ত রাস্তা ঝাড়ু দেন। ঝাড়ু দিতে দিতে কোটাবিরোধী স্লোগান দেন। তাঁরা কোটা সংস্কারের দাবি জানান। আন্দোলনকারীরা জানান, অহিংস প্রতিবাদ হবে। এভাবেই তাঁরা সরকারের দৃষ্টি আকর্ষণ চান। কোটা সংস্কারের দাবিতে ৩১ মার্চ নাগরিক সমাবেশের ঘোষণা দেওয়া হয় আজকের কর্মসূচি থেকে। আন্দোলনকারীদের পাঁচ দফা দাবি হলো কোটাব্যবস্থা সংস্কার করে ৫৬ শতাংশ থেকে ১০ শতাংশে নিয়ে আসা, কোটায় যোগ্য প্রার্থী পাওয়া না গেলে মেধা থেকে শূন্য পদে নিয়োগ দেওয়া, কোটায় কোনো ধরনের বিশেষ পরীক্ষা না নেওয়া, সরকারি চাকরিতে সবার জন্য অভিন্ন বয়সসীমা এবং চাকরির নিয়োগ পরীক্ষায় কোটাসুবিধা একাধিকবার ব্যবহার না করা।
