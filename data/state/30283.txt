
জামালপুরের ইসলামপুর উপজেলায় বন্যার পানিতে মাছ ধরতে গিয়ে আলমাস শেখ (৩৫) নামের এক ব্যক্তির মৃত্যু হয়েছে। গতকাল বুধবার বেলা দুইটার দিকে উপজেলার ব্রহ্মপুত্র নদের পাথরঘাট এলাকা থেকে তাঁর লাশ উদ্ধার করা হয়। তিনি উপজেলার নটাকান্দা পশ্চিমপাড়া এলাকার মৃত বুদু শেখের ছেলে। পুলিশ ও স্থানীয় সূত্র জানায়, নটাকান্দা পশ্চিমপাড়া গ্রামের আলমাস শেখ ও তাঁর দুই প্রতিবেশী গত মঙ্গলবার রাত ১২টার দিকে ব্রহ্মপুত্র নদের বন্যার পানিতে মাছ ধরতে যান। মাছ ধরার একপর্যায়ে আলমাস শেখ পানিতে ডুবে যান। গতকাল পাথরঘাট এলাকায় তাঁর লাশ ভেসে ওঠে। ইসলামপুর থানার ওসি দ্বিন-ই-আলম বলেন, মাছ ধরতে গিয়ে ওই ব্যক্তি নিখোঁজ হন। আজ (গতকাল) দুপুরে তাঁর লাশ পানিতে ভেসে ওঠে। 
