
ফেনীর দাগনভুঞা উপজেলার আমিরগাও এলাকায় ফেনী-নোয়াখালী সড়কে আজ মঙ্গলবার রাতে একটি যাত্রীবাহী বাসে পেট্রলবোমা নিক্ষেপ করেছে দুর্বৃত্তরা। এতে বাসের নয়জন যাত্রী দগ্ধ হয়েছেন।
দগ্ধ ব্যক্তিদের মধ্যে রাখাল চন্দ্র নাথ নামের একজনকে ফেনী সদর হাসপাতালে ভর্তির পর ঢাকা মেডিকেল কলেজ হাসপাতালে স্থানান্তর করা হয়েছে। অন্য আটজনকে দাগনভুঞা উপজেলা স্বাস্থ্য কমপ্লেক্সে ভর্তি করা হয়েছে।দাগনভুঞা উপজেলা স্বাস্থ্য কমপ্লেক্সের একজন কর্মকর্তা জানান, এ ঘটনায় আগুনে দগ্ধ আটজনকে এই হাসপাতালে ভর্তি করা হয়েছে। তাঁদের মধ্যে তিনজনকে ফেনী সদর হাসপাতালে পাঠানো হয়েছে।ফেনী সদর হাসপাতালের চিকিৎসা কর্মকর্তা ফয়েজ আহম্মদ জানান, রাখাল চন্দ্রের শরীরের ২০ শতাংশ দগ্ধ হয়েছে। তাঁকে ঢাকা মেডিকেল কলেজ হাসপাতালে পাঠানো হয়েছে।দাগনভুঞা থানার ভারপ্রাপ্ত কর্মকর্তা (ওসি) আবুল ফয়সল জানান, তিনি ককটেল নিক্ষেপের কথা শুনেছেন। বাসটি থানায় রাখা হয়েছে।
