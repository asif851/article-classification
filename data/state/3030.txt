
জঙ্গিবাদ রুখতে রাজশাহী ফিল্ম সোসাইটি ও ঋত্বিক ঘটক ফিল্ম সোসাইটির যৌথভাবে আয়োজিত তিন দিনব্যাপী চলচ্চিত্র প্রদর্শনী গতকাল বুধবার শেষ হয়েছে। রাজশাহী শিল্পকলা একাডেমিতে আয়োজিত এ উৎসবে মোট ১০টি চলচ্চিত্র প্রদর্শন করা হয়। এই চলচ্চিত্রের প্রধান দর্শক ছিল রাজশাহীর বিভিন্ন প্রতিষ্ঠানের শিক্ষার্থীরা। এদিকে জঙ্গিবাদ প্রতিরোধে সিরাজগঞ্জের উল্লাপাড়ায় মুক্তিযোদ্ধারা সমাবেশ ও মানববন্ধন কর্মসূচি পালন করেছেন।রাজশাহী শিল্পকলা একাডেমিতে প্রদর্শিত চলচ্চিত্রে গতকাল খড়খড়ি ও শহীদ জিয়া উচ্চবিদ্যালয়ের শিক্ষার্থীরা দর্শক ছিল। আয়োজকদের পক্ষ থেকে বিদ্যালয়ের শিক্ষার্থীদের বাসযোগে উৎসবস্থলে নিয়ে আসা হয়।গতকাল সিনেমা দেখার পর শিল্পকলা একাডেমি থেকে বেরিয়ে আসা খড়খড়ি বালিকা বিদ্যালয়ের সপ্তম শ্রেণির শিক্ষার্থী জান্নাতুল ফেরদৌস বলে, ‘জঙ্গিরা খারাপ। ওদের দমনে সবাইকে এগিয়ে আসতে হবে। এটা বুঝতে পেরেছি।’গতকাল শেষ দিনে স্বল্পদৈর্ঘ্য চলচ্চিত্র আলোর দেখা, ফানুস ও মুখোশ প্রদর্শন করা হয়। সব মিলিয়ে তিন দিনের প্রদর্শনীতে ১০টি চলচ্চিত্র দেখানো হয়। এর মধ্যে সাতটিই রাজশাহীতে নির্মিত।চলচ্চিত্র প্রদর্শন শেষে ঋত্বিক ঘটক ফিল্ম সোসাইটির সভাপতি এফ এম এ জাহিদের সভাপতিত্বে জঙ্গি ও সন্ত্রাসবিরোধী আলোচনা অনুষ্ঠিত হয়। এ সময় বক্তব্য দেন রাজশাহী বিশ্ববিদ্যালয়ের গণযোগাযোগ ও সাংবাদিকতা বিভাগের শিক্ষক ও চলচ্চিত্র নির্মাতা সাজ্জাদ বকুল, রাজশাহী থিয়েটারের সভাপতি ও নাট্যব্যক্তিত্ব কামার উল্লাহ সরকার, সাংবাদিক শিবলী নোমান প্রমুখ।এদিকে গতকাল উল্লাপাড়ার লাহিড়ীমোহনপুরে জঙ্গিবাদ প্রতিরোধে সমাবেশ ও মানববন্ধন কর্মসূচি পালন করা হয়েছে। উপজেলার মোহনপুর, দুর্গানগর, বড়পাঙ্গাসী ও উধুনিয়া ইউনিয়নের মুক্তিযোদ্ধারা এই কর্মসূচির আয়োজন করেন। বেলা ১১টায় মোহনপুর ইউনিয়ন পরিষদ চত্বরে ‘হটাও জঙ্গি, বাঁচাও দেশ, শেখ হাসিনার নির্দেশ’ শীর্ষক সমাবেশ অনুষ্ঠিত হয়। উল্লাপাড়া উপজেলা মুক্তিযোদ্ধা সংসদের কমান্ডার খোরশেদ আলম এতে প্রধান অতিথি ছিলেন। উপকমান্ডার আবদুল হামিদের সভাপতিত্বে সমাবেশে অন্যান্যের মধ্যে বক্তব্য দেন ইদ্রিস আলী, গোলাম মোস্তফা, আবদুল হামিদ, এস এম আবদুল ওয়াহাব, আবুল কালাম আজাদ, ইসমাইল হোসেন, আবু বক্কর সিদ্দিক প্রমুখ।
