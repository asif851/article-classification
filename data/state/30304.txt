
রাঙামাটিতে দুই দিনব্যাপী আন্তকলেজ বিতর্ক প্রতিযোগিতা গতকাল বুধবার থেকে শুরু হয়েছে। বেসরকারি সংস্থা ‘টংগ্যা’র ডেভেলপমেন্ট রিসোর্স সেন্টার (ডিআরসি) প্রকল্পের আওতায় এ বিতর্ক প্রতিযোগিতায় তিন পার্বত্য জেলার আটটি কলেজের বিতর্ক দল অংশ নিয়েছে।গতকাল সকাল ১০টায় রাঙামাটি শিল্পকলা একাডেমী মিলনায়তনে টংগ্যার সহসভাপতি ও জাতীয় মানবাধিকার কমিশনের সদস্য নিরূপা দেওয়ানের সভাপতিত্বে উদ্বোধনী অনুষ্ঠানের প্রধান অতিথি ছিলেন অধ্যাপক মানিক লাল দেওয়ান। তিনি বলেন, বিতর্ক প্রতিযোগিতা শিক্ষার্থীদের মনে যুক্তিপূর্ণ কথা বলার ও সত্যকে মেনে নেওয়ার দৃঢ়তার জন্ম দেয়।বিশেষ অতিথির বক্তব্যে রাঙামাটি জেলা শিক্ষা কর্মকর্তা অঞ্জুলিকা চাকমা বলেন, বিতর্ক একজন তরুণকে আলোর পথে নিয়ে আসে।স্বাগত বক্তব্যে টংগ্যার নির্বাহী পরিচালক বিপ্লব চাকমা বলেন, পার্বত্য চট্টগ্রামের সমাজ-সংস্কৃতি, পরিবেশ, উন্নয়ন নিয়ে এ বিতর্ক প্রতিযোগিতার বিষয় নির্ধারণ করা হয়েছে।
