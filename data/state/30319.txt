
এত বড় পোয়া মাছ নাকি আগে কখনো ধরা পড়েনি! কক্সবাজারের টেকনাফে জেলেদের টানা জালে আজ রোববার সকালে ধরা পড়েছে ৩৮ কেজি ওজনের একটি পোয়া মাছ। স্থানীয় লোকজন একে বলে ‘কালা পোয়া’। তবে এটি বেশি পরিচিত রুপালি পোয়া নামে।
টেকনাফের সাবরাং ইউনিয়নের শাহপরীর দ্বীপ ডাঙ্গরপাড়ার জেলে রহিম উল্লাহর টানা জালে পুরুষ প্রজাতির মাছটি ধরা পড়ে। তিনি বলেন, ভোরের দিকে কয়েকজন জেলে শাহপরীর দ্বীপের ডাঙ্গরপাড়া সমুদ্রসৈকতের উল্টো পাশে বঙ্গোপসাগরে জাল ফেলেন। ২৪ জন জেলে আড়াই ঘণ্টা ধরে জাল টানেন। ওই জালে অন্যান্য মাছের সঙ্গে উঠে আসে বড় ওই পোয়া মাছটি।
রহিম উল্লাহ বলেন, এত বড় মাছ আগে কখনো জালে ধরা পড়েনি। মাছটি পেয়ে সবাই খুশি। বড় মাছের খবর পেয়ে কয়েকজন ব্যবসায়ী সৈকতে ভিড় করেন। মাছের দাম হাঁকা হয় আড়াই লাখ টাকা। এক মাছ ব্যবসায়ী এটি ১ লাখ ৯০ হাজার টাকায় কিনে নেন। পরে আবার ওই ব্যবসায়ীর কাছ থেকে ২ লাখ ১৫ হাজার টাকায় টেকনাফের আরেক মাছ ব্যবসায়ী মাছটি কিনেছেন।
মাছের কেজি ৬০০ টাকা। এর মধ্যে ১৭ কেজি আগাম বিক্রি হয়েছে। আগামীকাল মাছটি কাটা হবে। তবে মাছের চেয়ে মাছের পেটে থাকা পটকার দাম বেশি হওয়ায় এত দাম উঠেছে। এই মাছে এক কেজির বেশি পটকা পাওয়া যাবে বলে ধারণা করা হচ্ছে।
টেকনাফ উপজেলা জ্যেষ্ঠ মৎস্য কর্মকর্তা মো. দেলোয়ার হোসেন প্রথম আলোকে বলেন, পোয়া মাছের পটকার দাম অনেক বেশি। তাই জেলেদের কাছে পুরুষ পোয়া মাছের কদর বেশি।
টেকনাফের মাছ ব্যবসায়ী আলী আহমদ বলেন, দীর্ঘ কয়েক বছর পর একটি কালো পোয়া মাছ ধরা পড়েছে। এর পটকা থাইল্যান্ড ও সিঙ্গাপুরে রপ্তানি হয়। তাই এর এত দাম। শুকনা প্রতি কেজি পটকার (স্থানীয় নাম ফর্দানা) দাম প্রায় তিন লাখ টাকা।
চট্টগ্রাম সামুদ্রিক মৎস্য দপ্তরের নিয়ন্ত্রণাধীন সামুদ্রিক মৎস্য জরিপ ব্যবস্থাপনার ইউনিটের বৈজ্ঞানিক কর্মকর্তা নৃপেন্দ্র কুমার সিংহ বলেন, মাছটির মুখ ছোট, চোখ বড়, পাখনার ওপরের অংশে হলুদ ও কালো দাগ, পিঠের পাখনার আট-নয়টি কাঁটা, পায়ুপথ দ্বিতীয়টি বড় প্রভৃতি বৈশিষ্ট্য রয়েছে। তাই এটি রুপালি পোয়া।
