
সোনালী ব্যাংক প্রধান শাখা থেকে গত রোববার রূপালী ব্যাংক বাগেরহাট শাখাকে সরবরাহ করা ১০ বান্ডিল এক হাজার টাকার নোটের ভেতরে ১০০ টাকার ১১৮টি নোট পাওয়া গেছে।ঘটনা তদন্তে গতকাল সোমবার বাংলাদেশ ব্যাংকের একটি নিরীক্ষা দল বাগেরহাটে এসেছে। তারা ব্যাংকে ঘুরে দেখছে এবং তথ্য-উপাত্ত সংগ্রহ করছে। সেই সঙ্গে সোনালী বাংকের বাগেরহাট (প্রধান) শাখা আট সদস্যের একটি তদন্ত কমিটি গঠন করেছে।শহরের রাহাতের মোড়ে অবস্থিত রূপালী ব্যাংক বাগেরহাট শাখার কনিষ্ঠ কর্মকর্তা (ক্যাশ) আবদুল কাদের বলেন, রোববার শিক্ষকদের বেতন-বোনাস দেওয়ার জন্য ব্যাংকে বড় ধরনের টাকার চাহিদা তৈরি হয়। তিনি সকালে তাঁর শাখার জন্য ৫০ লাখ টাকা রেমিট্যান্স আনতে শহরের রেল রোডে অবস্থিত সোনালী ব্যাংক প্রধান কার্যালয়ে যান। সেখানে ক্যাশে টাকা বের করে গোনার সময় একটি প্যাকেটের ১০টি বান্ডিলের প্রতিটিতে বেশ কিছু ১০০ টাকার নোট পাওয়া যায়। পরে গুনে দেখা যায়, ১১৮টি নোট সেখানে আছে।এ ঘটনার পর টাকার প্যাকেটসহ সোনালী ব্যাংকে গিয়ে শাখা ব্যবস্থাপক শেখ মুজিবুর রহমানকে বিষয়টি জানান। একপর্যায়ে ওই ব্যাংকের ক্যাশের দায়িত্বপ্রাপ্ত কর্মকর্তা আবুল খায়ের মো. নূরুল ইসলাম টাকার বান্ডিলে দুই দফা পিন মারার দাগ থাকার কারণ দেখিয়ে ওই টাকা বদলে দিতে অস্বীকৃতি জানান।
