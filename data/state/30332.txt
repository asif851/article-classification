
শরীয়তপুরের নড়িয়া উপজেলায় পদ্মা নদীতে ট্রলার ডুবে তিনজন নিখোঁজ হয়েছেন। আজ বৃহস্পতিবার সকাল সাতটার দিকে উপজেলার ঈশ্বরকাটি এলাকায় এ দুর্ঘটনা ঘটে।
নিখোঁজ ব্যক্তিরা হলেন জাজিরা উপজেলার বড়কান্দি গ্রামের বাসিন্দা শিরীন বেগম (৬০), রোমান মিয়া (১৪) ও আড়াই বছরের শিশু আয়েশা।
পুলিশ ও স্থানীয় লোকজনের সঙ্গে কথা বলে জানা গেছে, সকালে ১৪ জন যাত্রী নিয়ে নড়িয়ার সাদুরবাজার ঘাট থেকে ট্রলারটি জাজিরার বড়কান্দি এলাকায় যাচ্ছিল। যাত্রীরা নড়িয়ার একটি মাজারে ওরস শেষে বাড়ি ফিরছিলেন।
ঈশ্বরকাটি এলাকায় পৌঁছার পর ট্রলারটির জ্বালানি শেষ হয়ে যায়। এরপর মাঝি ট্রলারটিকে তীরে নিয়ে যান এবং তিনি তেল আনতে যান। ওই এলাকাটি ছিল ভাঙনপ্রবণ। হঠাৎ বড় ধরনের ভাঙনের কারণে সৃষ্ট ঢেউয়ের আঘাতে ট্রলারটি ডুবে যায়। যাত্রীদের ১১ জন সাঁতরে তীরে পৌঁছাতে সক্ষম হন। তিনজন নিখোঁজ হন।
সকাল সাড়ে নয়টার দিকে নড়িয়া থানার ভারপ্রাপ্ত কর্মকর্তা (ওসি) আসলাম উদ্দিন বলেন, স্থানীয় লোকজন ও পুলিশ নিখোঁজ তিনজনের সন্ধান চালাচ্ছে।
