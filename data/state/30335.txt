

বৃষ্টি বাগড়া দিতে পারে, এই পূর্বাভাস ছিলই। সব সময়ই যে আবহাওয়ার পূর্বাভাস সত্যি হয় তা তো নয়। তবে আজ ফলে গেল। সত্যি সত্যিই বৃষ্টির কবলে পড়ল টি-টোয়েন্টি বিশ্বকাপের শ্রীলঙ্কা-ভারত ফাইনাল। এক ঘণ্টা ধরে ঝিরঝিরি বৃষ্টি হওয়ার পর এই প্রতিবেদন লেখার সময় মিরপুর শেরে বাংলা স্টেডিয়ামে বৃষ্টি পুরো থেমে গেছে। প্রেসবক্স থেকে আমাদের প্রতিনিধি জানিয়েছেন, কাভার সরিয়ে ফেলা হয়েছে। মাঠকর্মীরাও প্রাণপণ চেষ্টা করছেন মাঠ শুকিয়ে ফেলতে। তবে সন্ধ্যা সাতটায় ম্যাচটি শুরু হওয়ার কথা থাকলেও টস হবে সাতটা দশে। ম্যাচ শুরু হবে সাতটা চল্লিশে। ম্যাচের দৈর্ঘ্য কমানো হয়নি। ২০ ওভার করে পুরো ৪০ ওভারই খেলা হবে। যদি না এর  মধ্যে আবার বাগড়া দেয় বৃষ্টি।
আগামীকাল রিজার্ভ ডেও রাখা হয়েছে ম্যাচটির। খেলা শেষ পর্যন্ত মাঠেই গড়াবে, মাঠের খেলাতেই শিরোপা নির্ধারিত হবে বলে মনে হচ্ছে। এমনিতে ২০০২ চ্যাম্পিয়নস ট্রফির ফাইনালে এই ভারত-শ্রীলঙ্কাই যৌথ চ্যাম্পিয়ন হয়েছিল বৃষ্টির কবলে ম্যাচ পরিত্যাক্ত হওয়ায়।
