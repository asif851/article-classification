
দুই ধাপে গ্যাসের দাম বাড়ানোর ঘোষণাকে অযৌক্তিক মন্তব্য করে তা প্রত্যাহারের দাবি জানিয়েছে বাংলাদেশের ওয়ার্কার্স পার্টি। দলটির সভাপতি রাশেদ খান মেনন ও সাধারণ সম্পাদক ফজলে হোসেন বাদশা এ দাবি জানান।
আজ গণমাধ্যমে পাঠানো এক বিবৃতিতে তাঁরা বলেন, এই মূল্যবৃদ্ধির ঘোষণায় সবচেয়ে বেশি ক্ষতিগ্রস্ত হবে সাধারণ ভোক্তারা। এর ফলে জনজীবনে সংকট বাড়বে। তাঁরা বলেন, আবাসিক ব্যবহারকারীরা চাহিদামতো গ্যাস পাচ্ছেন না। গ্যাস ঘাটতিরও কোনো সুরাহা হয়নি। এ অবস্থায় এই মূল্যবৃদ্ধির ঘোষণা গ্রাহকদের সঙ্গে তামাশা ছাড়া অন্য কিছু নয়।
বিবৃতিতে দলের এই দুই শীর্ষ নেতা প্রাকৃতিক গ্যাস সঞ্চালনায় ব্যবস্থাপনার অদক্ষতা, দুর্নীতি, ‘সিস্টেম লস’ রোধ করে গ্যাসের মূল্য জনগণের (ভোক্তাদের) সহনীয় পর্যায়ে রাখার জন্য সরকারের প্রতি আহ্বান জানিয়েছেন।
