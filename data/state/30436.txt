
বিএনপি-জামায়াতকে দেশের অশুভ শক্তি বলে মন্তব্য করেছেন আওয়ামী লীগের যুগ্ম সাধারণ সম্পাদক মাহবুব উল আলম হানিফ। তিনি বলেছেন, ‘বিএনপি-জামায়াত পাকিস্তানের প্রেতাত্মা। বাংলাদেশের অশুভ শক্তি। তারা পাকিস্তানের হয়ে কাজ করছে। এই অশুভ শক্তিকে কাজে লাগিয়ে তারা বাংলাদেশকে ধ্বংস করতে চায়।’
আজ শনিবার দুপুরে রাজধানীর গুলিস্তানে ঢাকা মহানগর দক্ষিণ যুবলীগ আয়োজিত আলোচনা সভায় প্রধান অতিথির বক্তব্যে হানিফ এসব কথা বলেন। ১০ জানুয়ারি বঙ্গবন্ধুর স্বদেশ প্রত্যাবর্তন দিবস উপলক্ষে সোহরাওয়ার্দী উদ্যানে আওয়ামী লীগের জনসভা সফল করতে এই আলোচনা সভার আয়োজন করা হয়। মাহবুব উল আলম হানিফ বিএনপিকে উদ্দেশে বলেন, ‘বিএনপি বিগত নির্বাচন শুধু বর্জনই করেনি; সংবিধানের ধারাবাহিকতা রক্ষার সেই নির্বাচনকে প্রতিহত করতে বিএনপি মানুষ হত্যা করেছে, জ্বালাও-পোড়াও করেছে। এ দেশের জনগণ আর সন্ত্রাস দেখতে চায় না। সন্ত্রাস পরিহার করুন, তা না হলে আগামী নির্বাচনে এ দেশের মানুষ আবারও আপনাদেরকে উচিত শিক্ষা দেবে।’
২০১৪ সালের ৫ জানুয়ারি বিএনপি-জামায়াত জোটের বর্জনের মধ্যে আওয়ামী লীগ নির্বাচন না দিলে দেশে অসাংবিধানিক শক্তি ক্ষমতায় আসত বলে দাবি করেন হানিফ। তিনি বলেন, ‘আমরা বারবার বলেছি ৫ জানুয়ারির নির্বাচন সাংবিধানিক ধারাবাহিকতা রক্ষার নির্বাচন। এই নির্বাচন না হলে এ দেশে সাংবিধানিক শূন্যতা তৈরি হতো। সেই শূন্যতার সুযোগ নিয়ে অশুভ শক্তি ক্ষমতা দখলের সুযোগ পেত।’
ঢাকা মহানগর দক্ষিণ যুবলীগের সভাপতি ইসমাইল চৌধুরীর সভাপতিত্বে সভায় আরও বক্তব্য দেন যুবলীগের চেয়ারম্যান ওমর ফারুক চৌধুরী, সাধারণ সম্পাদক হারুনুর রশীদ, যুবলীগ দক্ষিণের সাধারণ সম্পাদক রেজাউল করিম প্রমুখ।
