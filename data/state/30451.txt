
ওস্তাদ আজিজুল ইসলাম এবার বাঁশির সুরে মুগ্ধ করলেন কক্সবাজারের দর্শক-শ্রোতাদের। ২ নভেম্বর কক্সবাজার সাংস্কৃতিক কেন্দ্র ও রোটারি ক্লাব অব কক্সবাজার সৈকত যৌথ উদ্যোগে ওস্তাদ আজিজুল ইসলামের একক বাঁশি সন্ধ্যার আয়োজন করে। কক্সবাজার সাংস্কৃতিক কেন্দ্রে অনুষ্ঠিত এই সংগীত সন্ধ্যায় শিল্পী আজিজুল বেশ কয়েকটি রাগসংগীত শোনান। শুরুতে তিনি বাজিয়ে শোনান রাগ ঝিনঝটি।প্রায় ৪৫ মিনিট ধরে তিনি রাগ ঝিনঝটিতে তিনি আলাপ, জোড়, ঝালা ও তিন তালে দুটি গৎ বাজান। এরপর বাজান রাগ ইমন ও রাগ শংকরা। শেষ করেন মিশ্র পিলু ধুন বাজিয়ে।তবলায় ছিলেন পণ্ডিত বিজন কুমার চৌধুরী ও তানপুরায় মো. জাহাঙ্গীর আলম।অনুষ্ঠানে শুভেচ্ছ বক্তব্য দেন দেলোয়ার চৌধুরী, সাংস্কৃতিক কেন্দ্রের পরিচালক লীলা মুরং ও রোটারি ক্লাবের সদস্য বিমল চৌধুরী। শিল্পীকে ফুল দিয়ে বরণ করেন সিটি কলেজের অধ্যক্ষ ক্যাথিন অং ও বদিউল আলম।শেষে ওস্তাদ আজিজুল ইসলামকে ক্রেস্ট এবং মেডেল উপহার দেওয়া হয়।
