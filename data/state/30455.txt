
মিয়ানমারের বন্যাদুর্গতদের সাহায্যে ত্রাণ হিসেবে এক কোটি টাকার ওষুধ ও চিকিৎসা সরঞ্জাম পাঠাচ্ছে বাংলাদেশ। আগামীকাল শনিবার বেলা সাড়ে ১২টার দিকে বাংলাদেশ বিমানের একটি ফ্লাইট এসব ওষুধ ও সরঞ্জাম নিয়ে মিয়ানমারের উদ্দেশে রওনা দেবে।মুখ্য সচিবসহ প্রধানমন্ত্রীর কার্যালয়ের ঊর্ধ্বতন কর্মকর্তারা এসব সামগ্রী দেখতে আজ শুক্রবার সকালে রাজধানীর তেজগাঁওয়ে কেন্দ্রীয় ঔষধাগার পরিদর্শন করেন। পররাষ্ট্র মন্ত্রণালয়ের সচিব (সমুদ্র বিষয়ক) খুরশেদ আলম, স্বাস্থ্য সচিব সৈয়দ মঞ্জুরুল ইসলাম ও স্বাস্থ্য অধিদপ্তরের মহাপরিচালক তাঁদের সঙ্গে ছিলেন। খবর বাসসর। কয়েক সপ্তাহের প্রবল বৃষ্টিতে বন্যা দেখা দেওয়ায় মিয়ানমারে আড়াই লাখের বেশি মানুষ সেখানে পানিবন্দী হয়ে পড়েছেন। গতকাল বৃহস্পতিবার(৬ আগস্ট) পর্যন্ত দেশটিতে ৬৯ জনের মৃত্যু হয়েছে।
