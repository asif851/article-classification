
ঠাকুরগাঁওয়ের হরিপুর উপজেলায় গতকাল শনিবার মুরসেদা (১৪) নামে এক স্কুলছাত্রীর ঝুলন্ত লাশ উদ্ধার করেছে পুলিশ। মুরসেদা উপজেলার ধীরগঞ্জ উচ্চবিদ্যালয়ের অষ্টম শ্রেণির ছাত্রী ছিল। সে হরিপুর উপজেলার বকুয়া নয়াপাড়া গ্রামের মুনিরুল ইসলামের মেয়ে। গত শুক্রবার বিকেলে মুরসেদা বাড়ি থেকে বের হয়। সন্ধ্যায় বাড়ি ফিরে না এলে পরিবারের লোকজন তাকে খোঁজাখুঁজি শুরু করেন। পরদিন সকাল সাতটার দিকে হরিপুরের বকুয়া ইউনিয়ন পরিষদ ভবনের পেছনের একটি আমগাছে তার ঝুলন্ত লাশ দেখতে পেয়ে স্থানীয় লোকজন পুলিশে খবর দেন। বেলা সাড়ে ১১টার দিকে পুলিশ ঘটনাস্থলে গিয়ে লাশ উদ্ধার করে ময়নাতদন্তের জন্য ঠাকুরগাঁও সদর হাসপাতালে পাঠায়।
