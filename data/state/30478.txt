
চার সিটি করপোরেশন নির্বাচনের ফল আগামী জাতীয় নির্বাচনে কোনো প্রভাব ফেলবে না বলে মনে করছে ১৪ দল। তাদের মতে, এটা স্থানীয় নির্বাচন; এখানে জনগণ প্রার্থীদের দল-মতনির্বিশেষে ভোট দিয়েছে।
আজ রোববার আওয়ামী লীগের নেতৃত্বাধীন ১৪-দলীয় জোটের নেতারা প্রথম আলো ডটকমের কাছে এসব প্রতিক্রিয়া জানান। তবে দলের কর্মীদের সঙ্গে ১৪ দল-সমর্থিত প্রার্থীদের দূরত্ব সৃষ্টি হওয়া সিটি নির্বাচনে তাঁদের পরাজয়ের অন্যতম কারণ বলে তাঁরা মনে করছেন।
আওয়ামী লীগের সভাপতিমণ্ডলীর সদস্য ও ১৪ দলের মুখপাত্র মোহাম্মদ নাসিম বলেন, ‘যাঁরা বিজয়ী হয়েছেন, তাঁদের অভিনন্দন জানাই। এ নির্বাচনের মাধ্যমে প্রমাণিত হয়েছে, বর্তমান সরকারের অধীনে অবাধ, সুষ্ঠু ও নিরপেক্ষ নির্বাচন সম্ভব। তাই বিরোধী দলের তত্ত্বাবধায়ক সরকারব্যবস্থা পুনর্বহালের দাবি আর গ্রহণযোগ্য নয়।’
বাংলাদেশের ওয়ার্কার্স পার্টির সভাপতি রাশেদ খান মেনন বলেন, ‘এটা স্থানীয় নির্বাচন। স্থানীয় জনতা তাদের মতো প্রার্থী বাছাই করে নিয়েছে। তবে এটা যে আগামী জাতীয় নির্বাচনে প্রভাব ফেলবে না, এমনটা নয়।’
গণতন্ত্রী পার্টির সাধারণ সম্পাদক নুরুর রহমান সেলিম বলেন, ‘স্থানীয় নির্বাচন হওয়ায় এটি জাতীয় নির্বাচনে বড় ধরনের প্রভাব ফেলবে না। এ ছাড়া এটাও প্রমাণিত হয়েছে, এই সরকারের অধীনে অবাধ নির্বাচন সম্ভব।’
এদিকে সিটি নির্বাচনের প্রতিক্রিয়ায় আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেন, ‘দায়িত্ব পালনের সময় নেতা-কর্মীদের সঙ্গে সিটি নির্বাচনে ১৪ দল-সমর্থিত প্রার্থীদের দূরত্ব সৃষ্টি হয়েছিল। এ জন্য তাঁদের পরাজয় হয়েছে। তবে এটাই একমাত্র কারণ, এমনটা বলা যাবে না।’ তিনি বলেন, ‘আগামী দিনে প্রার্থী বাছাইয়ের ক্ষেত্রে আমাদের আরও সচেতন হতে হবে।’
এই নির্বাচনের মাধ্যমে জনগণ সরকারের প্রতি অনাস্থা জানিয়েছে বলে  বিএনপির ভারপ্রাপ্ত মহাসচিব মির্জা ফখরুল ইসলাম আলমগীরের দাবির ব্যাপারে হানিফ বলেন, ‘নির্বাচন চলাকালেও তিনি অনেক মিথ্যাচার করেছিলেন। এটা নির্দলীয় নির্বাচন। এখানে কোনো দলের প্রতি মতামতের প্রতিফলন বা অনাস্থা প্রকাশ হয়নি।’
এক প্রশ্নের জবাবে প্রধানমন্ত্রীর বিশেষ সহকারী হানিফ বলেন, ‘এই ফল আগামী জাতীয় নির্বাচনে প্রভাব না ফেললেও বিরোধী দলের জন্য একটা বাড়তি সুবিধা বয়ে আনবে।’ তিনি বিজয়ী মেয়রদের আওয়ামী লীগের পক্ষ থেকে অভিনন্দন জানান।
