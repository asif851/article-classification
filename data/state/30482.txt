
কক্সবাজারের টেকনাফ উপজেলার সেন্টমার্টিন উপকূলীয় এলাকায় পৃথক অভিযানে ছয় লাখ ইয়াবা বড়িসহ একটি ট্রলার আটক করেছে কোস্টগার্ড। একটি অভিযানে ট্রলারসহ চারজনকে আটক করা হয়েছে। অপর ঘটনায় কাউকে আটক করা যায়নি।
গতকাল সোমবার রাত সাড়ে ১১টার দিকে সেন্টমার্টিনের ছেঁড়াদিয়াসংলগ্ন বঙ্গোপসাগর ও দিবাগত রাত দেড়টার দিকে সেন্টমার্টিন পশ্চিমপাড়া সৈকত এলাকা থেকে এসব ইয়াবা বড়ি উদ্ধার করা হয়।
আটক ব্যক্তিরা হলেন বাবুল মিয়া (৩৫), মোহাম্মদ জমির (৩২), মো. ইদ্রিস মিয়া (৩২) ও মো. জুবাইর (৩১)। তাঁরা সবাই টেকনাফ সদরের হাবিবছড়া গ্রামের বাসিন্দা।
কোস্টগার্ড টেকনাফ স্টেশন কমান্ডার লেফটেন্যান্ট নাফিউর রহমান প্রথম আলোকে বলেন, ছেঁড়াদিয়া থেকে প্রায় দেড় নটিক্যাল মাইল দক্ষিণে সেন্টমার্টিন কোস্টগার্ডের স্টেশন কমান্ডার আতাউর রহমানের নেতৃত্বে বিশেষ দল সন্দেহভাজন একটি ট্রলারে অভিযান চালায়। এ সময় ৫০ হাজার ইয়াবা বড়ি উদ্ধার করা হয়। ইয়াবা বড়ি পাচারের অভিযোগে ট্রলারটিসহ চারজনকে আটক করা হয়।
গতকাল দিবাগত রাত দেড়টার দিকে সেন্টমার্টিন পশ্চিমপাড়া সৈকত এলাকা থেকে পরিত্যক্ত অবস্থায় বস্তাভর্তি ৫ লাখ ৫০ হাজার ইয়াবা বড়ি উদ্ধার করা হয়।
লেফটেন্যান্ট নাফিউর রহমান বলেন, আটক চারজন ও ৫০ হাজার ইয়াবা বড়ি থানা-পুলিশে সোপর্দ করা হবে। পরিত্যক্ত ৫ লাখ ৫০ হাজার ইয়াবা বড়ি মাদকদ্রব্য নিয়ন্ত্রণ অধিদপ্তরে জমা দেওয়া হবে। বেলা সাড়ে ১১টার দিকে উদ্ধার ইয়াবা বড়ি, আটক ব্যক্তি ও ট্রলারটি নিয়ে কোস্টগার্ডের সদস্যরা সেন্টমার্টিন থেকে টেকনাফের উদ্দেশে রওনা হয়েছেন। বেলা সাড়ে তিনটার দিকে কোস্টগার্ড টেকনাফ স্টেশন কার্যালয়ে সংবাদ সম্মেলনে এ ব্যাপারে বিস্তারিত জানানো হবে।
