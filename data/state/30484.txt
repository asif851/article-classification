
দিনাজপুরের বিরামপুর উপজেলায় গতকাল শনিবার দুপুরে অভিযান চালিয়ে ইয়াবা বড়ি কেনাবেচার সময় মনিরুজ্জামান (৪৫) ও জাকির হোসেন (৫০) নামের দুই ব্যক্তিকে গ্রেপ্তার করেছে পুলিশ। মনিরুজ্জামান উপজেলার চাঁদপুর গ্রামের ও জাকির ঈদগাহ আবাসিক এলাকার বাসিন্দা। পুলিশ সূত্রে জানা গেছে, মনিরুজ্জামানের বাড়িতে ইয়াবা বড়ি কেনাবেচার খবর পেয়ে থানার পরিদর্শক (তদন্ত) শাকিলা পারভীনের নেতৃত্বে পুলিশের একটি দল দুপুরে সেখানে অভিযান চালায়। অভিযান চালিয়ে ৩৩০টি ইয়াবা বড়িসহ মনিরুজ্জামান ও জাকিরকে গ্রেপ্তার করা হয়। এ ব্যাপারে জানতে চাইলে শাকিলা পারভীন প্রথম আলোকে বলেন, মনিরুজ্জামানের বিরুদ্ধে একাধিক মাদকের মামলা রয়েছে। এ ঘটনায় পুলিশ বাদী হয়ে থানায় মামলা করেছে। 
