
যশোরের কেশবপুরের মজিদপুর ইউনিয়নের লক্ষ্মীনাথকাটি সরকারি প্রাথমিক বিদ্যালয় সংস্কারে এগিয়ে এসেছে সেনাবাহিনী। গতকাল মঙ্গলবার সেনাবাহিনীর একটি দল বিদ্যালয়টি পরিদর্শন করেছে।যশোর সেনানিবাসের ক্যাপ্টেন ইমতিয়াজের নেতৃত্বে ওই দলটি বিদ্যালয় পরিদর্শন করে। রাস্তা চলাচলের অনুপযোগী হওয়ায় এক কিলোমিটার দূরে গাড়ি রেখে দলটি হেঁটে বিদ্যালয়ে পৌঁছায়। দলটিকে স্বাগত জানান বিদ্যালয়ের প্রধান শিক্ষক আবু মুসা ও ব্যবস্থাপনা কমিটির সভাপতি খোশদেল মোড়ল।ক্যাপ্টেন ইমতিয়াজ জানান, যশোর সেনানিবাসের এরিয়া কমান্ডার মেজর জেনারেল এস এম মতিউর রহমান অবহেলিত লক্ষ্মীনাথকাটি সরকারি প্রাথমিক বিদ্যালয়ের খবরটি প্রথম আলোতে পড়ে তাঁকে পরিদর্শনের জন্য পাঠিয়েছেন। ক্যাপ্টেন ইমতিয়াজ বলেন, ‘আমাদের এ ধরনের প্রতিষ্ঠান তৈরি করে দেওয়ার মতো তহবিল নেই। তবে শিশুদের বসার উপযোগী করে দেওয়ার মতো একটি টিনশেড অবকাঠামো করে দেওয়ার উদ্যোগ হাতে নেওয়া হয়েছে।’১ মার্চ প্রথম আলোয় ‘জরাজীর্ণ ছাউনির নিচে ১৫ বছর’ শিরোনামে একটি প্রতিবেদন প্রকাশিত হয়।
