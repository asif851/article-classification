
নারীদের যৌন হয়রানির মতো ঘটনা প্রতিরোধে রমনা ও এর আশপাশের এলাকা এবং হাতিরঝিলে পয়লা বৈশাখ উপলক্ষে প্রথমবারের মতো দায়িত্ব পালন করবেন র‍্যাবের ভ্রাম্যমাণ আদালত। একই সঙ্গে মঙ্গল শোভাযাত্রা থেকে শুরু করে পুরো রমনা এলাকার আকাশপথে টহল দেবে র‍্যাবের হেলিকপ্টার।
রাজধানীর রমনা বটমূলে শুক্রবার দুপুরে পয়লা বৈশাখের নিরাপত্তা পর্যবেক্ষণ শেষে ব্রিফিংয়ে সাংবাদিকদের এসব তথ্য জানান র‍্যাবের মহাপরিচালক (ডিজি) বেনজীর আহমেদ।
পয়লা বৈশাখকে কেন্দ্র করে কোনো হুমকি নেই উল্লেখ করে র‍্যাবের মহাপরিচালক বলেন, উৎসবস্থলে নারীদের হয়রানিসহ যেকোনো অপ্রীতিকর পরিস্থিতি হলে তাৎক্ষণিক ব্যবস্থা নেবেন র‍্যাবের ভ্রাম্যমাণ আদালত। তবে সব প্রেক্ষাপট বিবেচনা করে নিরাপত্তাব্যবস্থা নেওয়া হয়েছে। যাতে এখানে যাঁরা আসবেন, তাঁরা যেন আস্থা অনুভব করতে পারেন। কারণ আস্থা অর্জন করতে পারলেই উদ্‌যাপন পূর্ণতা পায়।
বেনজীর আহমেদ বলেন, মঙ্গল শোভাযাত্রা থেকে শুরু করে পুরো রমনা এলাকায় আকাশপথে হেলিকপ্টারসহ বিভিন্ন মাধ্যমে সার্বিক পরিস্থিতি পর্যবেক্ষণ করা হবে। ‘ফুট’ ও ‘কার’ পেট্রল টিমের পাশাপাশি থাকবে র‍্যাবের তল্লাশিচৌকি। সিসিটিভি ক্যামেরার মাধ্যমে রমনা এলাকা পর্যবেক্ষণ করা হবে। রমনার মতো এবারই প্রথম হাতিরঝিলেও নিয়ন্ত্রণকক্ষ থাকবে র‍্যাবের। আশপাশের বস্তি ও আবাসিক হোটেলে অভিযান চালানো হচ্ছে। সন্দেহভাজন ব্যক্তিদের পাওয়া গেলে তাদের বিরুদ্ধে ব্যবস্থা নেওয়া হবে। জঙ্গিগোষ্ঠীর ওপর নজরদারি থাকছে। উৎসব নিয়ে কেউ কোনো উসকানি যেন দিতে না পারে, সে জন্য প্রিন্ট, ইলেকট্রনিক ও সামাজিক যোগাযোগমাধ্যমে নজরদারি করা হচ্ছে।
