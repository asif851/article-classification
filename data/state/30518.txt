
নওগাঁর বদলগাছিতে আহসান হাবিব নামের দশম শ্রেণির এক শিক্ষার্থীকে জবাই করে হত্যা করা হয়েছে। আজ শুক্রবার সকালে উপজেলার চকাবিল গ্রামের ফসলি মাঠে তার লাশ পাওয়া যায়।
আহসান হাবিবের বাড়ি একই উপজেলার কোলা গ্রামে। বাবার নাম আনোয়ার হোসেন। সে তার নানার বাড়ি চকাবিল গ্রামে থেকে পড়ালেখা করত। সে বালুভরা উচ্চবিদ্যালয়ের দশম শ্রেণির ছাত্র ছিল। 
নানা বাবলু রহমানের ভাষ্য, আহসান গতকাল বৃহস্পতিবার রাতে টিভিতে ভারতীয় সিরিয়াল ‘কিরণমালা’ দেখতে বাড়ি থেকে বেরিয়ে যায়। গভীর রাত পর্যন্ত সে বাড়িতে ফেরেনি। খোঁজাখুঁজির পর আজ সকালে প্রতিবেশীরা চকাবিল ফসলি মাঠে কাজ করতে গিয়ে আহসানের জবাই করা লাশ দেখতে পায়।
বদলগাছি থানার ভারপ্রাপ্ত কর্মকর্তা (ওসি) জালাল হোসেনের ভাষ্য, তাঁরা ঘটনাস্থলে গিয়ে লাশটি উদ্ধারের চেষ্টা করছেন। 
