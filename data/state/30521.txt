
ঢাকা-টাঙ্গাইল মহাসড়ক ও গাজীপুরের চন্দ্রা থেকে কালিয়াকৈর-নবীনগর সড়কের বিভিন্ন জায়গায় এমনিতেই গর্ত, বৃষ্টিতে এসব গর্তে জমেছে পানি। একই সঙ্গে চলছে চার লেন তৈরির খোঁড়াখুঁড়ির কাজ। এতে আজ শুক্রবার ভোররাত থেকে শুরু হয়েছে যানজট। রাস্তা পার হতে সময় লাগছে দ্বিগুণেরও বেশি।
মির্জাপুর উপজেলার সোহাগপুর থেকে চন্দ্রা হয়ে সফিপুর পর্যন্ত প্রায় ১৬ কিলোমিটার এলাকায় তীব্র যানজট চলছে। চন্দ্রা থেকে বাইপাইলের দিকে প্রায় আট কিলোমিটার এলাকায় যানবাহন চলাচল স্থবির।   আজ শুক্রবার ভোররাত থেকে এই যানজট। অতিষ্ঠ হয়ে পুলিশ ও যানবাহনের চালকেরা ক্ষোভ ঝেড়েছেন। টাঙ্গাইল থেকে ঢাকাগামী বাস সোনিয়া পরিবহনের এক যাত্রী জানান, সকাল ৭টায় বাসটি টাঙ্গাইল থেকে ছাড়ে। পৌনে ৮টায় সোহাগপুর এলাকায় জটে পড়ে। সেখান থেকে সকাল সাড়ে ১০টার দিকে বাইপাইল পাড়ি হয়। অথচ স্বাভাবিক থাকলে এই রাস্তাটুকু পাড়ি দিতে মাত্র ৪০ মিনিট লাগার কথা ছিল।
মির্জাপুরের গোড়াই হাইওয়ে থানার উপপরিদর্শক (এসআই) গোলাম কিবরিয়া বেলা পৌনে ১১টার দিকে গোড়াই মিলগেটে দায়িত্বপালন করছিলেন। ঢাকার দিকে যানবাহনের সংখ্যা কম বলে তিনি মুঠোফোনে জানান। তবে টাঙ্গাইলের দিকে যানবাহন থেমে আছে বলে জানালেন। জট ছাড়ানোর চেষ্টা চালিয়ে যাচ্ছেন বলেও জানালেন।
গাজীপুরের কোনাবাড়ি হাইওয়ে থানার ভারপ্রাপ্ত কর্মকর্তা (ওসি) হোসেন সরকারের মতে, রাস্তার গর্তে পানি জমায় যানবাহন ঠিকমতো চলতে পারছে না।
