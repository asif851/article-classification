
গার্মেন্টস কারখানা স্থানান্তরকে কেন্দ্র করে রাজধানীর মিরপুরে শ্রমিক অসন্তোষ দেখা দিয়েছে।
আজ সোমবার সকাল থেকে বিক্ষুব্ধ শ্রমিকদের সঙ্গে পুলিশের কয়েক দফা পাল্টাপাল্টি ধাওয়া হয়েছে। এ ঘটনায় পাঁচ থেকে সাতজন শ্রমিক আহত হওয়ার অভিযোগ পাওয়া গেছে।
শ্রমিকদের বিক্ষোভের কারণে মিরপুর চিড়িয়াখানা সড়ক বন্ধ হয়ে যায় বলে জানান প্রত্যক্ষদর্শী ব্যক্তিরা।
বিক্ষোভরত একাধিক শ্রমিকের ভাষ্য, তাঁরা মিরপুর চিড়িয়াখানা সড়কের রেজাউল অ্যাপারেলস কারখানায় কাজ করছেন। আগামী ২৮ ফেব্রুয়ারি কারখানাটি গাজীপুরে স্থানান্তর করা হবে বলে জানিয়েছেন মালিক।
শ্রমিকদের ভাষ্য, কারখানা গাজীপুরে স্থানান্তর করা হলে অনেক শ্রমিকই সেখানে যাবেন না। তাই নিয়ম অনুযায়ী শ্রমিকেরা বেতন-ভাতার বিষয়ে কিছু দাবি জানিয়েছেন।
মোখলেছুর রহমান নামের এক শ্রমিক বলেন, তাঁরা তিন মাসের বেতন, একটি বোনাস, একটি বেসিকের সমান টাকা ও এক বছরের ছুটির (১৬ কর্মদিবস) টাকা দাবি করেছেন। দাবির বিষয়ে গতকাল রোববার রাত নয়টা পর্যন্ত মালিকপক্ষের সঙ্গে শ্রমিকদের বৈঠক হয়। বৈঠকে বিজিএমইএ ও পুলিশের প্রতিনিধি ছিল। বৈঠক শেষ মালিকপক্ষ শ্রমিকদের দুই মাসের বেতনসহ অন্যান্য দাবি মেনে নেওয়ার কথা জানায়। পরে শ্রমিকেরা বাড়ি ফিরে যান।
সাইফুল ইসলাম নামের এক শ্রমিক বলেন, আজ সকালে তাঁরা কারখানায় আসেন। কারখানার মূল ফটকে তালা লাগানো দেখতে পান। সেখানে পুলিশি পাহারা দেখা যায়। বিনা নোটিশ হঠাৎ কারখানা বন্ধ করে দেওয়ায় শ্রমিকেরা মূল ফটকের সামনে অবস্থান নেন। তাঁরা তালা ভাঙার চেষ্টা করেন। একপর্যায়ে পুলিশের সঙ্গে তাঁদের পাল্টাপাল্টি ধাওয়া শুরু হয়। এ ঘটনায় কয়েকজন শ্রমিক আহত হয়েছেন।
ঘটনাস্থলে থাকা পুলিশের মিরপুর বিভাগের জ্যেষ্ঠ সহকারী কমিশনার এফ. এম ফয়সাল বলেন, মালিকপক্ষের সঙ্গে যোগাযোগ করা হয়েছে। তারা আজকের মধ্যে শ্রমিকদের দাবির বিষয়ে পদক্ষেপ নেবে। পরিস্থিতি শান্ত করার চেষ্টা চলছে।
ঘটনার বিষয়ে তাৎক্ষণিকভাবে মালিকপক্ষের সঙ্গে যোগাযোগ করা সম্ভব হয়নি।
