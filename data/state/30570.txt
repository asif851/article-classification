
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, ‘একটি বিষয় আজকে আমাদের চলার পথে অন্তরায়, সেটা হচ্ছে—আমাদের বিজয় আমরা পুরোপুরিভাবে সংহত করতে পারিনি।’আজ বুধবার বঙ্গবন্ধু শেখ মুজিবুর রহমানের স্বদেশ প্রত্যাবর্তন দিবস উপলক্ষে ধানমন্ডি ৩২ নম্বরে বঙ্গবন্ধুর প্রতিকৃতিতে ফুল দিয়ে শ্রদ্ধা জানানো শেষে সাংবাদিকদের এ কথা বলেন ওবায়দুল কাদের।ওবায়দুল কাদের বলেন, ‘বঙ্গবন্ধুর কন্যা শেখ হাসিনার নেতৃত্বে বঙ্গবন্ধুর যে স্বপ্ন, মুক্তির সংগ্রাম; সেদিকে আমরা অনেক দূর এগিয়ে গেছি।’ তিনি বলেন, ‘তবে আজকের জাতির পিতার স্বদেশ প্রত্যাবর্তন দিবসের প্রেক্ষাপটে আমাদের অঙ্গীকার—সাম্প্রদায়িকতা, জঙ্গিবাদমুক্ত বাংলাদেশ বিনির্মাণ করতে বঙ্গবন্ধুকন্যার নেতৃত্বে আমরা বিজয়কে সুসংহত করব।’ 
ওবায়দুল কাদের বলেন, বঙ্গবন্ধুর স্বপ্ন ছিল দারিদ্র্যমুক্ত সোনার বাংলাদেশ বিনির্মাণ। বঙ্গবন্ধু যে স্বপ্ন দেখেছিলেন এবং তাঁর নেতৃত্বে যে বিজয় অর্জিত হয়েছে, সে বিজয়কে সংহত করার আগেই ’৭৫-এ বঙ্গবন্ধুকে সপরিবারে নৃশংসভাবে হত্যা করা হয়। তিনি বলেন, বঙ্গবন্ধু হত্যার পর মাঝে যে ২১ বছর আওয়ামী লীগ ক্ষমতায় ছিল না, সে সময় বিজয়কে সংহত করার পথে যে শক্তির প্রয়োজন ছিল, বঙ্গবন্ধুর আদর্শের বিপরীতে পাকিস্তানি ভাবধারা প্রতিষ্ঠিত করার অপচেষ্টার কারণে সে সময় আওয়ামী লীগ পিছিয়ে ছিল।
 
