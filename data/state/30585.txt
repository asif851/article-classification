
গাজীপুরের কাপাসিয়া উপজেলার শীতলক্ষ্যা নদী থেকে একটি বিলাসবহুল প্রাডো জিপ উদ্ধার করেছে পুলিশ। তবে জিপটির মালিক কে বা গাড়িটি কীভাবে নদীতে এল, তা জানা যায়নি। 
আজ বৃহস্পতিবার বিকেলে উপজেলার দস্যুনারায়ণপুর বাজারের পাশের শীতলক্ষ্যা নদী থেকে জিপটি উদ্ধার করা হয়।
পুলিশ ও এলাকাবাসী সূত্রে জানা গেছে, আজ দুপুরে দস্যুনারায়ণপুর বাজারের পাশে শীতলক্ষ্যা নদীতে এলাকাবাসী একটা বড় বস্তু দেখতে পান। বিষয়টি নিয়ে কৌতূহল বেড়ে গেলে তাঁরা পানিতে নেমে দেখেন, সেটি একটি জিপ গাড়ি। পরে তাঁরা পুলিশে খবর দেন। বিকেল পাঁচটার দিকে কাপাসিয়া থানার পুলিশ ঘটনাস্থলে গিয়ে জিপটি নদী থেকে টেনে তীরে তোলে। প্রাডোর বিলাসবহুল ওই জিপটির নম্বর ঢাকা মেট্রো ঘ-১১-২০২৯। তবে গাড়ির ভেতরে কিছু পাওয়া যায়নি।
দস্যুনারায়ণপুর এলাকার কলেজছাত্র মোফাজ্জল হোসেন বলেন, শীতলক্ষ্যা থেকে দামি জিপটি উদ্ধার হওয়ায় সবাই হতবাক হয়েছেন। হঠাৎ জিপটি কোথা থেকে এল, তা-ও কেউ জানেন না। গ্রামের শত শত মানুষ গাড়িটি দেখতে নদীর পাড়ে ভিড় জমিয়েছে। কাপাসিয়া থানার উপপরিদর্শক (এসআই) দুলাল হোসেন বলেন, দস্যুনারায়ণপুর গ্রামে শীতলক্ষ্যা নদীতে বাদল সরকারের মাছের ঘের থেকে একটি গাড়ি উদ্ধার করে থানায় আনা হয়েছে। গাড়িটির মালিক সম্পর্কে এখনো কোনো খোঁজ পাওয়া যায়নি। তিনি বলেন, প্রাথমিকভাবে ধারণা করা হচ্ছে, কোনো সংঘবদ্ধ চোর চক্র গাড়িটি চুরি করে এনে নদীতে ফেলে দিয়েছে। বিআরটিএতে গাড়ির নম্বরটি দিয়ে মালিকানা বের করার পর প্রকৃত ঘটনা জানা যাবে।
