
অনুমতি না পেলেও বিএনপি ৫ জানুয়ারি রাজধানীতে সমাবেশ করবে বলে জানিয়েছেন দলটির স্থায়ী কমিটির সদস্য আব্দুল মঈন খান। আজ শুক্রবার সকালে শেরেবাংলা নগরে জিয়াউর রহমানের কবরে শ্রদ্ধা নিবেদন শেষে তিনি এ কথা বলেন।ছাত্রদলের প্রতিষ্ঠাবার্ষিকী উপলক্ষে জিয়াউর রহমানের কবরে ফুল দিয়ে শ্রদ্ধা জানান ছাত্রদলের সভাপতি-সাধারণ সম্পাদকসহ নেতা-কর্মীরা। তাঁদের সঙ্গে ছিলেন মঈন খান।সাংবাদিকদের প্রশ্নের জবাবে মঈন খান বলেন, ‘আমরা ৫ তারিখে (জানুয়ারি) ঢাকায় গণগন্ত্র হত্যা দিবসের সমাবেশ করব। অনুমতি দেবে কি দেবে না, তা সরকারের বিষয়। আমাদের যা করণীয়, তা আমরা করব।’
এর আগে গতকাল বৃহস্পতিবার সন্ধ্যায়ও বিএনপির যুগ্ম মহাসচিব রুহুল কবির রিজভী প্রথম আলোকে বলেছিলেন, অনুমতি না পেলেও তাঁরা ৫ জানুয়ারির সমাবেশ করবেন।৫ জানুয়ারি সমাবেশ করার জন্য অনুমতি চেয়ে গত ২২ ডিসেম্বর ঢাকা মেট্রোপলিটন পুলিশের (ডিএমপি) কাছে আবেদন করে বিএনপি। এখন পর্যন্ত সমাবেশের অনুমতি দেওয়া হয়নি।বিএনপির চেয়ারপারসনের প্রস্তাবিত সাত দফা নিয়ে আওয়ামী লীগের প্রতিক্রিয়ার বিষয়ে মঈন খান বলেন, এ প্রস্তাব আওয়ামী লীগ প্রত্যাখ্যান করল, না গ্রহণ করল, তা দিয়ে বিএনপি রাজনীতি করে না। বিএনপি রাজনীতি করে আদর্শের ভিত্তিতে। মঈন খান মনে করেন, আওয়ামী লীগ বিএনপির প্রস্তাব প্রত্যাখ্যান করেছে, তাতে আশ্চর্য হওয়ার কিছু নেই। কারণ তাঁর মতে, আওয়ামী লীগ জন্মলগ্ন থেকেই শান্তিপূর্ণ রাজনীতিতে বিশ্বাস করে না।শ্রদ্ধা নিবেদনের সময় ছাত্রদলের সভাপতি রাজীব আহসান, সাধারণ সম্পাদক আকরামুল হাসান প্রমুখ উপস্থিত ছিলেন।
