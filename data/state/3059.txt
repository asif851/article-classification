
চাকরিতে প্রবেশের বয়স ন্যূনতম ৩৫ বছর করার দাবিতে আজ ঢাকায় সমাবেশ করেছেন আন্দোলনকারীরা। বাংলাদেশ সাধারণ ছাত্র পরিষদের ব্যানারে আজ সোমবার সকাল সাড়ে দশটায় শাহবাগে সমাবেশ করেন তাঁরা। সমাবেশ শেষে রিকশা শোভাযাত্রা ও মিছিল করেন আন্দোলনকারীরা।
শোভাযাত্রাটি শাহবাগ থেকে যাত্রা শুরু করে টিএসসি হয়ে দোয়েল চত্বর দিয়ে ঢাকা মেডিকেলের সামনে দিয়ে পুনরায় শাহবাগে এসে শেষ হয়। সমাবেশে চাকরিতে প্রবেশের বয়স ন্যূনতম ৩৫ বছরে উন্নীত করার জন্য প্রধানমন্ত্রীর প্রতি অনুরোধ জানান আন্দোলনকারীরা।শোভাযাত্রা শেষে বাংলাদেশ সাধারণ ছাত্র পরিষদের প্রধান সমন্বয়ক সঞ্জয় দাস বলেন, এই আন্দোলন শুধু বয়স বৃদ্ধির আন্দোলন নয়, এটি সাধারণ ছাত্রছাত্রীদের মেধামুক্তির আন্দোলন। তিনি বলেন, পদ্মা সেতু নির্মাণে বর্তমানে চার হাজার প্রকৌশলী কাজ করছেন, তাঁর মধ্যে তিন হাজারই বিদেশি আর মাত্র এক হাজার দেশি প্রকৌশলী। এর কারণ হচ্ছে আমাদের দেশে আন্তর্জাতিক মানের প্রকৌশলী তৈরি করতে পারছি না।
সঞ্জয় দাস বলেন, ‘একজন ভালো প্রকৌশলী তৈরি জন্য আরও উচ্চতর গবেষণা, পিএইচডি করতে হয়। কিন্তু বয়সের বাধার কারণে তা হচ্ছে না। এমনকি দেশের বিভিন্ন সেক্টরে বিদেশিরা বিভিন্ন উচ্চপর্যায়ে চাকরি করছে আর আমরা বয়সের বাধার কারণে আরও উচ্চতর পড়াশোনা ও গবেষণা করতে পারছি না।’ তিনি আরও বলেন, ‘আমাদের এই যৌক্তিক এবং অহিংস আন্দোলন চলতেই থাকবে। এরই ধারাবাহিকতায় ২১ এপ্রিল সন্ধ্যা ছয়টায় ঢাকায় শাহবাগ জাতীয় জাদুঘরের সামনে মোমবাতি প্রজ্বালন, সেই সঙ্গে প্রতিটি বিশ্ববিদ্যালয়, কলেজ ও জেলা শহরে একই সময় এ কর্মসূচি পালন করা হবে।’ এই অহিংস আন্দোলন মেনে না নেওয়া হলে ভবিষ্যতে কঠোর কর্মসূচি দেবেন তাঁরা।
