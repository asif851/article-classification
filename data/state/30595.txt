
বিএনপির ওয়েবসাইটে ঢোকা যাচ্ছে না। দলের প্রতিষ্ঠাতা জিয়াউর রহমানকে প্রথম রাষ্ট্রপতি হিসেবে দাবি করার পর বিতর্কের পরে আজ শনিবার সন্ধ্যা থেকে বিএনপির ওয়েবসাইটটি বন্ধ পাওয়া যাচ্ছে। এ ওয়েবসাইটে জিয়াউর রহমান দেশের সপ্তম রাষ্ট্রপতি বলে উল্লেখ ছিল।
তবে  বিএনপির সিনিয়র ভাইস চেয়ারম্যান তারেক রহমানের নামে থাকা একটি ওয়েবসাইটে (www.tariquerahman.net/index.php/2013-08-24-09-42-29/ziaur-rahman)  বলা আছে, বিচারপতি সায়েম অসুস্থতার কারণে তাঁর পদ থেকে সরে দাঁড়ালে ১৯৭৫ সালের ১৯ নভেম্বর জিয়াউর রহমান প্রধান আইন প্রশাসক এবং ২১ এপ্রিল রাষ্ট্রপতি হিসেবে দায়িত্ব নেন।
২৫ মার্চ লন্ডনে এক অনুষ্ঠানে বিএনপির সিনিয়র ভাইস চেয়ারম্যান তারেক রহমান দাবি করেন, জিয়াউর রহমান ছিলেন দেশের প্রথম রাষ্ট্রপতি। তাঁর বক্তব্যের এক দিন পর ঢাকায় ইঞ্জিনিয়ার্স ইনস্টিটিউশন মিলনায়তনে মুক্তিযোদ্ধা দলের আলোচনা সভায় খালেদা জিয়াও একই দাবি করেন।
তাঁরা এ দাবি করলেও বিএনপির ওয়েবসাইটে লেখা ছিল জিয়াউর রহমান দেশের সপ্তম রাষ্ট্রপতি। বিভিন্ন সংবাদমাধ্যমে এ বিষয়টি উল্লেখ করা হয়। এ নিয়েও বিতর্ক শুরু হয়। এর মধ্যে আজ সন্ধ্যার পর থেকে ওই সাইটটিতে আর ঢোকা যাচ্ছে না।
এ ব্যাপারে যোগাযোগ করা হলে বিএনপির সহ দপ্তর সম্পাদক শামীমুর রহমান প্রথম আলোকে বলেন, তাঁদের ওয়েবসাইট সচল আছে। হয়তো কারিগরি ত্রুটির কারণে এখন দেখা যাচ্ছে না।
