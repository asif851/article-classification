
রাজধানীর দারুস সালাম এলাকা থেকে অস্ত্র, গুলিসহ এক ব্যক্তিকে গ্রেপ্তার করেছে ঢাকা মহানগর পুলিশের (ডিএমপি) কাউন্টার টেররিজম ইউনিট।
আজ বৃহস্পতিবার সকালে ডিএমপির গণমাধ্যম শাখা থেকে পাঠানো মোবাইল ফোনের খুদে বার্তায় এই তথ্য জানানো হয়। এ ঘটনায় দারুস সালাম থানায় একটি মামলা হয়েছে।
গ্রেপ্তার হওয়া ব্যক্তির নাম আলাউদ্দিন ওরফে আলা (৪৫)। পুলিশের ভাষ্য, আলাউদ্দিনের কাছ থেকে নয়টি পিস্তল, ম্যাগাজিনসহ একটি শুটারগান ও গুলি উদ্ধার করা হয়েছে।
দারুস সালাম থানার ভারপ্রাপ্ত কর্মকর্তা (ওসি) সেলিম খান প্রথম আলোকে বলেন, গতকাল বুধবার রাতে গাবতলী এলাকা থেকে ওই ব্যক্তিকে গ্রেপ্তার করা হয়।
কাউন্টার টেররিজম ইউনিটের ভাষ্য, আলাউদ্দিন অস্ত্র ব্যবসায় সঙ্গে জড়িত। তিনি দেশের বাইরে থেকে অস্ত্র এনে বিভিন্ন ব্যক্তির কাছে সরবরাহ করতেন।
