
পাবনার আটঘরিয়া উপজেলার লক্ষ্মীপুর ইউনিয়নের যাত্রাপুর গ্রামে নিখোঁজের চার দিন পর গতকাল শনিবার বিকেলে বাড়ির পাশে ডোবা থেকে দুই শিশুর মৃতদেহ উদ্ধার করা হয়েছে।মৃত শিশুরা হলো ওই গ্রামের জামিরুল ইসলামের মেয়ে জাকিয়া (৫) ও বাচ্চু মিয়ার ছেলে সালাউদ্দিন (৪)।গ্রামবাসী সূত্র জানায়, গত মঙ্গলবার দুপুরে বাড়ি থেকে হঠাৎ করে ওই দুই শিশু নিখোঁজ হয়। তাদের আর খুঁজে পাওয়া যায় না। পরে স্বজনেরা রাতে বিষয়টি আতাইকুলা থানা-পুলিশকে জানান ও একটি সাধারণ ডায়েরি (জিডি) করেন।গতকাল বিকেল পাঁচটার দিকে গ্রামের লোকজন হঠাৎ বাড়ির পাশে একটি ডোবায় তাদের মৃতদেহ ভাসতে দেখে। পরে থানায় খবর দিলে পুলিশ গিয়ে মৃতদেহ দুটি উদ্ধার করে।আতাইকুলা থানার ভারপ্রাপ্ত কর্মকর্তা (ওসি) ফাইজুল ইসলাম বলেন, ধারণা করা হচ্ছে, খেলতে খেলতে বাড়ির পাশে ডোবার পানিতে পড়ে দুই শিশুর মৃত্যু হয়েছে। তবে এর সঙ্গে অন্য কোনো ঘটনা জড়িত আছে কি না, সেটাও তদন্ত করে দেখা হচ্ছে।মৃতদেহ দুটি উদ্ধারের পর ময়নাতদন্তের জন্য পাবনা মেডিকেল কলেজ হাসপাতাল মর্গে পাঠানো হয়েছে।
