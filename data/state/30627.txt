
নরসিংদী পৌরসভার মেয়র লোকমান হোসেন হত্যা মামলার কয়েকজন আসামির হুমকি-ধমকিতে তাঁর প্রথম স্ত্রী ও সন্তানেরা নিরাপত্তাহীনতায় ভুগছেন।গতকাল শুক্রবার সকালে রাজধানী র সেগুনবাগিচায় বাংলাদেশ ক্রাইম রিপোর্টার্স অ্যাসোসিয়েশন কার্যালয়ে আয়োজিত সম্মেলনে নিহত লোকমানের প্রথম স্ত্রী তাজমহল বেগম এ দাবি করেন। তিনি ঢাকায় থাকেন।লিখিত বক্তব্যে তাজমহল বেগম বলেন, ২০১১ সালের ১ নভেম্বরের এই দিনে দুর্বৃত্তরা নরসিংদীর জেলা আওয়ামী লীগের কার্যালয়ে বসা মেয়র লোকমানকে গুলি করে হত্যা করে। দুই বছরেও তিনি স্বামী হত্যার বিচার পাননি। দেশবাসীর কাছে স্বামীর জন্য দোয়া চেয়ে তিনি দ্রুত খুনিদের দৃষ্টান্তমূলক শাস্তি দাবি করেন।তাজমহল বেগম বলেন, আসামিদের হুমকি-ধমকিতে স্বামীর কবর জিয়ারত করতে নরসিংদীতে যেতেও ভয় পান তিনি। সেখানে গেলে সশস্ত্র সন্ত্রাসীরা মোটরসাইকেল মহড়া দিয়ে আতঙ্ক ছড়ায়। আসামিরা মামলা তুলে নিতে হুমকি দিচ্ছে। তিনি জানান, আসামিদের কয়েকজন জামিনে বেরিয়েছে। এ ব্যাপারে নরসিংদীর সদর থানায় জিডি করলেও পুলিশ কোনো ব্যবস্থা নেয়নি।
