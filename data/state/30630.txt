
চট্টগ্রামে শিক্ষাপ্রতিষ্ঠানে ধর্মঘটের সমর্থনে প্রগতিশীল ছাত্রজোটের বের করা মিছিলে পুলিশের সামনে দফায় দফায় হামলা চালানো হয়েছে। আজ সোমবার বেলা দেড়টার দিকে নগরের কোতোয়ালি থানার নিউমার্কেট মোড় এলাকায় এ ঘটনা ঘটে। ছাত্রজোটের অভিযোগ, সরকারি সিটি কলেজ ছাত্রলীগের নেতা-কর্মীরা তাঁদের ওপর হামলা চালিয়েছেন।
ঢাকা বিশ্ববিদ্যালয়ে ছাত্রী নিপীড়নের বিচার চেয়ে আন্দোলনরত শিক্ষার্থীদের ওপর হামলার প্রতিবাদে ও হামলাকারীদের শাস্তির দাবিতে ধর্মঘটের ডাক দেয় প্রগতিশীল ছাত্রজোট।
সমাজতান্ত্রিক ছাত্রফ্রন্ট চট্টগ্রাম নগর শাখার সাধারণ সম্পাদক পার্থপ্রতিম নন্দী প্রথম আলোকে বলেন, নগরের নিউমার্কেট মোড়সংলগ্ন দোস্ত বিল্ডিংয়ের দলীয় কার্যালয় থেকে একটি মিছিল নিয়ে প্রগতিশীল জোটের নেতা-কর্মীরা নগরের চেরাগীপাহাড় মোড়ে যান। সেখানে গিয়ে জানা যায়, মিছিলের পেছনে থাকা ছাত্র ইউনিয়নের অ্যানি সেন এবং ছাত্র ফ্রন্টের ওয়াসিসহ পাঁচ থেকে সাতজনকে ধরে মিউনিসিপ্যাল স্কুলের পাশে নিয়ে মারধর করেছেন ছাত্রলীগের কর্মীরা।
ওই সাতজনকে উদ্ধার এবং এ ঘটনার প্রতিবাদে প্রগতিশীল জোটের নেতা-কর্মীরা নগরের নিউমার্কেট মোড়ে এসে জড়ো হলে পুলিশের উপস্থিতিতে সিটি কলেজ ছাত্রলীগের কর্মীরা তাঁদের ওপর ইটপাটকেল নিক্ষেপ করতে থাকেন। অনেকের হাতে থাকা লাঠি ও রড দিয়ে কয়েকজনকে পিটিয়ে আহত করা হয়। একপর্যায়ে ছাত্রলীগের কর্মীরা ধাওয়া করে তাঁদের নেতা-কর্মীদের দোস্ত বিল্ডিংয়ে দলীয় কার্যালয়ে পাঠিয়ে দেন। এরপরও থেমে থাকেনি ছাত্রলীগের সন্ত্রাসীরা। তাঁরা দলীয় কার্যালয়ে পাথর ছুড়তে থাকেন।
ঘটনার একাধিক প্রত্যক্ষদর্শী জানান, হঠাৎ রাস্তায় ইটপাটকেল নিক্ষেপ শুরু হলে প্রায় তিন মিনিট পর্যন্ত যানচলাচল বন্ধ থাকে। দিগ্‌বিদিক ছুটতে থাকেন পথচারীরা। পরে পরিস্থিতি স্বাভাবিক হয়।
প্রগতিশীল ছাত্রজোটের নেতা-কর্মীদের ওপর হামলা চালানোর কথা অস্বীকার করে সরকারি সিটি কলেজ শাখা ছাত্রলীগের সাধারণ সম্পাদক ইকবাল হোসেন দুপুরে প্রথম আলোকে বলেন, ‘সিটি কলেজ ছাত্রলীগের কোনো নেতা-কর্মী কারও ওপর হামলা চালায়নি। ছাত্রলীগ কলেজ ক্যাম্পাসে কর্মসূচি পালন করেছে। ছাত্রলীগের নামে অপপ্রচার চালানো হচ্ছে।’ কোতোয়ালি থানার পরিদর্শক (তদন্ত) জাহিদুল কবির বলেন, পুলিশের সামনে কারও ওপর হামলা হয়নি। বরং পুলিশ গিয়ে পরিস্থিতি শান্ত করেছে। বড় কোনো ঘটনা হয়নি। সামান্য পাথর ছোড়াছুড়ি হয়েছে।
