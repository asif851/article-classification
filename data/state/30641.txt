
রাজধানী ঢাকাসহ দেশের মধ্যাঞ্চলের ওপর দিয়ে আজ মঙ্গলবার সকালে কালবৈশাখী ঝড় বয়ে যায়। সকাল আটটা থেকে প্রায় এক ঘণ্টা ধরে ৩৫ মিলিমিটার বৃষ্টি রেকর্ড করেছে আবহাওয়া অধিদপ্তর।
আবহাওয়া অধিদপ্তরের আবহাওয়াবিদ হাফিজুর রহমানের ভাষ্য, কালবৈশাখী শুধু ঢাকাতে নয়, টাঙ্গাইল, ময়মনসিংহ, গাজীপুরের ওপর দিয়ে বয়ে গেছে। বাতাসের বেগ ছিল ৩৭ কিলোমিটার।
গতকাল ছাড়া সারা দেশ ছিল প্রায় বৃষ্টিশূন্য। সিলেটে ১৫ মিলিমিটার বৃষ্টিপাত হয়েছে। রংপুরে ৬ মিলিমিটার, দিনাজপুরে ৩ মিলিমিটার বৃষ্টি হয়েছে। কয়েকদিন ধরে চলা গরমের পর এই বৃষ্টিতে কিছুটা স্বস্তি মিলেছে।
আবহাওয়া অধিদপ্তরের ওয়েবসাইটে জানা গেছে, রাজশাহী, পাবনা, সাতক্ষীরা, যশোর ও কুষ্টিয়া অঞ্চল দিয়ে আজ মৃদু তাপপ্রবাহ বইছে। এটি অব্যাহত থাকতে পারে।
