
জলবায়ু পরিবর্তন নিয়ে পরিবেশ ও বনমন্ত্রী আনিসুল ইসলাম মাহমুদ বলেছেন, ‘প্রায়ই বলা হয়, বাংলাদেশ মনে হয় পানির নিচে চলে যাবে। বাংলাদেশ কখনো পানির নিচে যাবে না। কারণ, বাংলাদেশের কোনো জায়গা সমুদ্রপৃষ্ঠের নিচে এখনো যায়নি।’
আজ রোববার বেলা আড়াইটার দিকে রাজধানীর গুলশানের স্পেকট্রা কনভেনশন হলে এক মতবিনিময় সভায় প্রধান অতিথির বক্তব্যে তিনি এ কথা বলেন।
মানুষের জন্য ফাউন্ডেশন ‘জলবায়ু পরিবর্তন মোকাবিলায় স্থানীয় জনগণের অভিযোজন সক্ষমতা বৃদ্ধি’ শীর্ষক এক গবেষণা প্রতিবেদন প্রকাশ উপলক্ষে এই সভার আয়োজন করে।
পরিবেশ ও বনমন্ত্রী আনিসুল ইসলাম মাহমুদ বলেন, নেদারল্যান্ডস দেশটির ভূমি আয়তনের অর্ধেকের বেশি অংশ সমুদ্রপৃষ্ঠের পাঁচ ফুটের নিচে। সেই দেশ যদি সমুদ্রপৃষ্ঠের নিচে থেকে বেঁচে থাকতে পারে। তবে বাংলাদেশও পারবে। সভায় সভাপতির বক্তব্যে মানুষের জন্য ফাউন্ডেশনের নির্বাহী পরিচালক শাহীন আনাম বলেন, দেশের ঝুঁকিপূর্ণ এলাকাগুলোতে জলবায়ু পরিবর্তনের বিষয়গুলো বিশেষভাবে নজর দিতে হবে। অতিরিক্ত কাজ করতে হবে।
বাংলাদেশ সেন্টার ফর অ্যাডভান্সড স্টাডিজের নির্বাহী পরিচালক আতিক রহমান বলেন, ‘আমরা কখনো জলবায়ু পরিবর্তন বন্ধ করতে পারব না। তবে অভিযোজনের চেষ্টা চালিয়ে যেতে হবে। যেটা নিয়ে আমরা বেশি একটা কথা বলছি না।’ জাতীয় অভিযোজন নীতির পাশাপাশি অঞ্চলভেদে অভিযোজন নীতি বানানোর পরামর্শ দেন তিনি। মতবিনিময় সভায় পরিবেশ অধিদপ্তরের অতিরিক্ত মহাপরিচালক সারওয়ার ইমতিয়াজ হাশমী, সুইডিশ ইন্টারন্যাশনাল ডেভেলপমেন্ট এজেন্সির (সিডা) প্রতিনিধি ইলভা সালসট্রেন্ড প্রমুখ বক্তব্য দেন।
