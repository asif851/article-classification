
প্রতিষ্ঠাবার্ষিকী উপলক্ষে আজ রোববার দুপুরে প্রধানমন্ত্রী শেখ হাসিনা স্পেশাল সিকিউরিটি ফোর্সের (এসএসএফ) সদস্যদের সঙ্গে মধ্যাহ্নভোজ করেছেন।এসএসএফের ২৮তম প্রতিষ্ঠাবার্ষিকী উপলক্ষে প্রধানমন্ত্রীর তেজগাঁও কার্যালয়ে অনুষ্ঠানের আয়োজন করা হয়।প্রধানমন্ত্রী এসএসএফের সদস্যদের কর্মদক্ষতা, নিষ্ঠা, কর্তব্যপরায়ণতা ও আনুগত্যের প্রশংসা করে বলেন, এই বাহিনীর পেশাদারত্ব ইতিমধ্যে দেশে-বিদেশে প্রশংসিত হয়েছে।প্রধানমন্ত্রী বলেন, ভিভিআইপিদের নিরাপত্তায় এই বাহিনীর সদস্যরা তাঁদের দায়িত্ব আন্তরিকতার সঙ্গে দক্ষভাবে পালন করছেন। তিনি জনগণের সঙ্গে কোনো রকম দূরত্ব সৃষ্টি ছাড়া ভিভিআইপিদের নিরাপত্তা নিশ্চিত করতে এসএসএফ সদস্যদের প্রতি আহ্বান জানান।শেখ হাসিনা আশাবাদ ব্যক্ত করেন যে এসএসএফের সদস্যরা ভবিষ্যতে সততা ও আন্তরিকতার সঙ্গে তাঁদের দায়িত্ব পালনকালে সর্বোচ্চ আনুগত্য ও পেশাদারত্ব প্রদর্শন করবেন। তিনি এই বাহিনীর অব্যাহত আধুনিকায়নের আশ্বাস দেন।রাষ্ট্রপ্রধান, সরকারপ্রধান ও অন্য ভিআইপিদের নিরাপত্তায় ১৯৮৬ সালে প্রেসিডেন্ট সিকিউরিটি ফোর্স (পিএসএফ) গঠিত হয়। পরে এর নামকরণ হয় এসএসএফ। সেনাবাহিনী, পুলিশ বাহিনী ও আনসার বাহিনীর সদস্য নিয়ে এই বাহিনী গঠিত হয়।
এসএসএফের মহাপরিচালক মেজর জেনারেল শেখ মোহাম্মাদ আমান হাসান অনুষ্ঠানে বক্তৃতা করেন। প্রধানমন্ত্রীর নিরাপত্তা উপদেষ্টা মেজর জেনারেল (অব.) তারিক আহমেদ সিদ্দিকী, প্রধানমন্ত্রীর মুখ্য সচিব আবদুস সোবহান শিকদার, তিন বাহিনীর প্রধান, পুলিশের মহাপরিদর্শক, আনসার মহাপরিচালক, ঊর্ধ্বতন বেসামরিক ও সামরিক কর্মকর্তারা এ সময় উপস্থিত ছিলেন।
প্রধানমন্ত্রী বলেন, ২০১৩ সালে এসএসএফকে ইনসিগনিয়া (বিশেষ ব্যাজ) প্রদান করা হয়, যা এসএসএফকে একটি পূর্ণাঙ্গ বাহিনীতে উন্নীত করে এবং পর্যায়ক্রমে এই বাহিনীর জন্য অন্যান্য সুযোগ-সুবিধা সম্প্রসারিত করা হবে। প্রধানমন্ত্রী প্রতিষ্ঠাবার্ষিকীতে এই বাহিনীর সব সদস্যকে অভিনন্দন জানান। পরে প্রধানমন্ত্রী এসএসএফ সদস্য ও আমন্ত্রিত অতিথিদের সঙ্গে দুপুরে খাবারে অংশ নেন। বাসস।
