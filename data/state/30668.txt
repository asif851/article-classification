
মিয়ানমারের রাখাইন রাজ্যে সে দেশের সেনাবাহিনীর অভিযানের কারণে কক্সবাজারের উখিয়া ও টেকনাফ উপজেলার সীমান্ত দিয়ে বিচ্ছিন্নভাবে রোহিঙ্গা অনুপ্রবেশের চেষ্টা চলছেই। তবে বাংলাদেশের সীমান্ত রক্ষাকারী বাহিনী তাদের ঠেকিয়ে দিচ্ছে।
আজ বুধবার সন্ধ্যা ছয়টা পর্যন্ত দুই উপজেলার বিভিন্ন সীমান্ত পয়েন্ট দিয়ে অনুপ্রবেশের চেষ্টা করার সময় উখিয়ায় ৪৯ জন ও টেকনাফে ১২টি নৌকাবোঝাই রোহিঙ্গাদের মিয়ানমারে ফিরে যেতে বাধ্য করেছে বর্ডার গার্ড বাংলাদেশের (বিজিবি) সদস্যরা। উখিয়া সীমান্তের দায়িত্বে থাকা কক্সবাজার ৩৪ বিজিবির অধিনায়ক লেফটেন্যান্ট কর্নেল ইমরান উল্লাহ সরকার সন্ধ্যায় প্রথম আলোকে বলেন, ‘আজ বিকেল পর্যন্ত উখিয়ার বিভিন্ন সীমান্ত পয়েন্ট দিয়ে অনুপ্রবেশের চেষ্টা করা ১৭ শিশু, ১৫ নারী, ১৭ পুরুষসহ মোট ৪৯ জন রোহিঙ্গাকে আটক করা হয়। পরে তাদের নিজ দেশে ফিরতে বাধ্য করা হয়।’
গতকাল মঙ্গলবার রাত থেকে আজ বুধবার বিকেল পর্যন্ত টেকনাফের তিনটি পয়েন্ট মোচনি, লেদা ও দমদমিয়া সীমান্ত এলাকা দিয়ে ১২টি নৌকায় (প্রতিটিতে ১৫-২০ জন) রোহিঙ্গা অনুপ্রবেশের চেষ্টা করে বলে জানান টেকনাফ ২ বিজিবির অধিনায়ক লেফটেন্যান্ট কর্নেল আবুজার আল জাহিদ। বিজিবির বাধা পেয়ে তারা আবার মিয়ানমারে ফিরে যায়। তিনি বলেন, ছোট ছোট এসব হস্তচালিত নৌকায় করে নাফ নদী পেরিয়ে রোহিঙ্গারা বাংলাদেশে অনুপ্রবেশ করতে চেয়েছিল। কিন্তু তাদের ফেরত যেতে বাধ্য করা হয়েছে।
