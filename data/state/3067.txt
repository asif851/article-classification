
তরুণ প্রজন্মকে ভালো কাজ করার সুযোগ দিতে হবে। তাদের প্রতিনিয়ত উৎসাহ দিতে হবে সমাজের মঙ্গলজনক কাজ করতে। কারণ, তাদের হাতেই আগামী দিনের বাংলাদেশ।
সানশাইন-দৃষ্টি ছায়া জাতিসংঘ সম্মেলনের সমাপনী ও পুরস্কার বিতরণী অনুষ্ঠানের বক্তারা এসব কথা বলেন। ২১ ও ২২ নভেম্বর এ সম্মেলন সানশাইন গ্রামার স্কুল মিলনায়তনে অনুষ্ঠিত হয়। সানশাইন গ্রামার স্কুল ও দৃষ্টি চট্টগ্রাম যৌথভাবে সম্মেলনের আয়োজন করে।
এতে প্রধান অতিথি ছিলেন শিল্প গ্রুপ পিএইচপির চেয়ারম্যান সুফি মিজানুর রহমান। বিশেষ অতিথি ছিলেন বারকোড রেস্টুরেন্ট গ্রুপের চেয়ারম্যান মঞ্জুরুল হক ও দৃষ্টি চট্টগ্রামের সভাপতি মাসুদ বকুল।
সুফি মিজানুর রহমান বলেন, অহংকার, লোভ ও হিংসা মনুষ্যত্বকে বিনষ্ট করে। সমাজের মানুষের জন্য কিছু করার ইচ্ছা থাকলে এসব থেকে বিরত থাকতে হবে। চারপাশের জ্ঞান অর্জন করে নিজের ব্যক্তিগত উন্নয়ন ঘটাতে হবে। তিনি আরও বলেন, আত্মিক বিশুদ্ধতা ছাড়া ব্যক্তিগত উন্নয়ন সম্ভব নয়।
 সানশাইন গ্রামার স্কুলের অধ্যক্ষ সাফিয়া গাজী রহমানের সভাপতিত্বে অনুষ্ঠানে আরও বক্তব্য দেন সানশাইন-দৃষ্টি ছায়া জাতিসংঘ সম্মেলনের মহাসচিব কাজী আরফাত, দৃষ্টি চট্টগ্রামের যুগ্ম সম্পাদক সাবের শাহ, সাংগঠনিক সম্পাদক সাইফুদ্দীন মুন্না ও মিডিয়া অ্যান্ড কমিউনিকেশন সম্পাদক জুনায়েদ কৌশিক চৌধুরী।
দুই দিনব্যাপী সম্মেলনে ইউনেসকো ও বিমসটেক কমিটিতে স্কুল ও কলেজ পর্যায়ের প্রায় ৫০ জন শিক্ষার্থী অংশগ্রহণ করে। যেখানে অংশগ্রহণকারীরা বিভিন্ন দেশের প্রতিনিধি হিসেবে সংশ্লিষ্ট অ্যাজেন্ডায় নিজ নিজ দেশের অবস্থান তুলে ধরে এবং নির্দিষ্ট সমাধানে আসে।
সম্মেলন সম্পর্কে মাসুদ বকুল বলেন, শিক্ষার্থীদের জাতিসংঘের কর্মকাণ্ড সম্পর্কে ও একজন কূটনীতিক হিসেবে দায়িত্ববোধ সম্পর্কে ধারণা দিতে গত অক্টোবরে দৃষ্টি জুনিয়র ছায়া জাতিসংঘ সম্মেলনের আয়োজন করে। এরপর বিভিন্ন শিক্ষাপ্রতিষ্ঠানে একই ধরনের সম্মেলনের আয়োজন করা হচ্ছে।
