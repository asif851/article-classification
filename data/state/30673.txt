
ঢাকা বিশ্ববিদ্যালয়ের এক ছাত্রীকে মারধরের ঘটনায় বাংলাদেশ ইউনিভার্সিটি অব প্রোফেশনালসের ফ্যাকাল্টি অব বিজনেস স্টাডিজের (বিবিএ-৫) ছাত্র তাহমিদ ইসাদ হোসেনকে বিশ্ববিদ্যালয় কর্তৃপক্ষ সাময়িকভাবে বহিষ্কার করেছে।গত রোববার বিশ্ববিদ্যালয়ের ডেপুটি রেজিষ্ট্রার মুহাম্মদ ইরশাদ হোসেনের সই করা এক বিজ্ঞপ্তিতে এ তথ্য জানানো হয়েছে।বিজ্ঞপ্তিতে বলা হয়েছে, অভিযুক্ত ছাত্রের বিষয়ে গঠিত তদন্ত কমিটির কার্যক্রম প্রক্রিয়াধীন আছে।গত ১৫ এপ্রিল ঢাকা বিশ্ববিদ্যালয়ের ব্যবসায় প্রশাসন ইনস্টিটিউটের (আইবিএ) বিবিএ প্রথম বর্ষের এক ছাত্রীকে বিশ্ববিদ্যালয়ের ছাত্র-শিক্ষক কেন্দ্রের (টিএসসি) বারান্দায় মারধর করেন তাহমিদ । এতে সেই শিক্ষার্থী গুরুতর আহত হন।মেয়ের পারিবারিক সূত্রে জানা গেছে, ক্যাডেট কলেজে পড়ার সূত্রে এই দুই শিক্ষার্থীর পরিচয়। তারপর ভালোবাসার সম্পর্ক তৈরি হয়। তবে ছেলের ও ছেলের পরিবারের বিভিন্ন তথ্য জানার পর মেয়ে আর সেই ছেলের সঙ্গে সম্পর্ক রাখতে চাননি। তাই ছেলে এ ধরনের ঘটনা ঘটায়।তবে ছেলের বাবা পোশাকশিল্প কারখানায় কর্মরত ইলিয়াছ হোসেন প্রথম আলোকে বলেন, ‘সেই মেয়েই আমার ছেলেকে সম্পর্ক করতে বাধ্য করে। দুই বছর ধরে তাদের মধ্যে সম্পর্ক। তবে মেয়ে আইবিএ’তে ভর্তি হতে পারলেও আমার ছেলে তা পারেনি। তারপরই মেয়ে আমার ছেলেকে ছেড়ে আরেক ছেলের সঙ্গে সম্পর্ক গড়ে তুলে। ঘটনার দিন সেই মেয়ে এবং তার সঙ্গে থাকা দুই ছেলে আমার ছেলেকে টিজ করে। সে বেশি উত্তেজিত হয়ে প্রথমে এক ছেলেকে মারে, তারপর মেয়েকে মারে।’
১৫ এপ্রিল ঘটনার দিনই মেয়ের বড় ভাই বাদী হয়ে ছেলের নামে গুরুতর জখম করার অপরাধে শাহবাগ থানায় মামলা করেন। মেয়ের মা লিখিত ভাবে ছেলের বিরুদ্ধে বিশ্ববিদ্যালয় কর্তৃপক্ষের কাছে লিখিত অভিযোগ দেন। প্রথম আলো পত্রিকা এবং অনলাইনে এ বিষয়ে সংবাদ প্রকাশিত হয়েছে। বর্তমানে তাহমিদ আদালত থেকে আগাম জামিনে আছেন।
