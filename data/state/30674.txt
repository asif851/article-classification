
রাজধানীর গেন্ডারিয়ার ঢালকা নগর মসজিদের পাশের টিনশেড বাড়ির গ্যাসের লাইনের ফুটো থেকে ছড়িয়ে পড়া গ্যাসের বিস্ফোরণে দুই শিশুসহ সাতজন দগ্ধ হয়েছেন। দগ্ধ ব্যক্তিদের ঢাকা মেডিকেল কলেজ হাসপাতালে ভর্তি করা হয়েছে।
আজ বুধবার ভোররাত চারটার দিকে এ ঘটনা ঘটে। জনি নামের স্থানীয় এক ব্যক্তি সকাল ছয়টার দিকে তাঁদের হাসপাতালে নেন। তাঁরা হলেন শরীফা, তার মা শাহিদা বেগম, বাবা শরীফ আহমেদ, ভাই শুভ, নানি আলেয়া, খালু আলী আকবর, খালা শাহনাজ বেগম।  ঢাকা মেডিকেল কলেজ হাসপাতালের পুলিশ ফাঁড়ির উপপরিদর্শক (এসআই) বাচ্চু মিয়া প্রথম আলোকে জানান, গ্যাসের লাইনের ফুটো থেকে ছড়িয়ে পড়া গ্যাসের বিস্ফোরণের ঘটনায় দুই শিশুসহ সাতজন দগ্ধ হয়েছেন।
চিকিৎসকেরা বলছেন, শরীফার ২ শতাংশ, শাহিদা বেগমের ২৫ শতাংশ, শরীফ আহমেদের ৪৫ শতাংশ, শুভর ৮ শতাংশ, আলেয়ার ৩৩ শতাংশ, শাহনাজ বেগমের ৯ শতাংশ ও আলী আকবরের শরীরের ২৫ শতাংশ পুড়ে গেছে।
