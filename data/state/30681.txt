
স্বাস্থ্যমন্ত্রী মোহাম্মদ নাসিম বলেছেন, সংবিধানে নিরপেক্ষ সরকার বলে কিছু নেই। এ দেশে আর কোনো দিন অনির্বাচিত সরকারের অধীনে নির্বাচন হবে না। বিএনপির এই দাবি অযৌক্তিক। তাই চক্রান্ত আর ষড়যন্ত্রের পথ পরিহার করে সুষ্ঠু নির্বাচনের পথে ফিরে আসতে হবে তাদের।সিরাজগঞ্জ সার্কিট হাউসে গতকাল শুক্রবার বিকেলে জেলা পর্যায়ের কর্মকর্তাদের সঙ্গে মতবিনিময় সভায় স্বাস্থ্যমন্ত্রী এ কথা বলেন। ১৪ দলের সমন্বয়ক মোহাম্মদ নাসিম বলেন, কোনো চক্রান্তই সফল হবে না। কোন দল নির্বাচনে এল কি এল না, তা দেখার কোনো সুযোগ নেই। এ দেশের মানুষ আর হরতালের নামে অরাজকতা ও অশান্তি চায় না।হেফাজতে ইসলামের সঙ্গে সরকারের সখ্যের বিষয়ে সাংবাদিকদের প্রশ্নের জবাবে স্বাস্থ্যমন্ত্রী বলেন, আওয়ামী লীগ তার দলীয় নীতি-আদর্শ নিয়ে জনগণের জন্য কাজ করে যাচ্ছে এবং যাবে। হেফাজতের সঙ্গে আওয়ামী লীগের নীতি-আদর্শের কোনো মিল নেই, বরং হেফাজতকে কাজে লাগিয়ে ষড়যন্ত্রের পথে পা দিয়েছিল বিএনপি।সিরাজগঞ্জের জেলা প্রশাসক কামরুন নাহার সিদ্দীকার সভাপতিত্বে সভায় অন্যদের মধ্যে বক্তব্য দেন পুলিশ সুপার মিরাজ উদ্দিন আহমেদ, সিরাজগঞ্জ চেম্বার অব কমার্স অ্যান্ড ইন্ডাস্ট্রির প্রেসিডেন্ট আবু ইউসুফ, পৌর মেয়র সৈয়দ আবদুর রউফ প্রমুখ। মন্ত্রী এর আগে কাজীপুরে আর আই এম ডিগ্রি কলেজের একাডেমিক ভবন এবং সীমান্ত বাজারে আইএইচটি ভবনের নির্মাণকাজ পরিদর্শন করেন।
