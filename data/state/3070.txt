
যশোরে সাংবাদিক নির্যাতনের অভিযোগ এনে বর্ডার গার্ড বাংলাদেশের (বিজিবি) ৪৯ ব্যাটালিয়নের অধিনায়ক লেফটেন্যান্ট কর্নেল আরিফুল হককে ৭২ ঘণ্টার মধ্যে প্রত্যাহারের দাবি জানিয়েছেন গণমাধ্যমের কর্মীরা। অন্যথায় বিজিবির সাফল্যের সংবাদ বর্জনের ঘোষণা দিয়েছেন তাঁরা।
গতকাল সোমবার যশোর শহরের বঙ্গবন্ধু শেখ মুজিবুর রহমান সড়কে প্রেসক্লাবের সামনে মানববন্ধন কর্মসূচি থেকে এ ঘোষণা দেওয়া হয়।
যশোরের সাংবাদিক সমাজের ব্যানারে গতকাল বেলা ১১টায় মানববন্ধন শুরু হয়। এতে যশোরে কর্মরত সাংবাদিক ছাড়াও শার্শা ও বেনাপোলের অন্তত ১০০ জন সাংবাদিক অংশ নেন। পরে সেখানে সংক্ষিপ্ত সমাবেশ হয়।
গত বৃহস্পতিবার অনলাইন পোর্টাল বাংলানিউজ টোয়েন্টিফোর ডটকমে ‘বেনাপোল সীমান্তে অরক্ষিত বাংলাদেশ প্রবেশ দ্বার’ শিরোনামে সংবাদ প্রকাশিত হয়। এর জেরে পরদিন বাংলানিউজের বেনাপোলের স্টাফ রিপোর্টার আজিজুল হককে বিজিবি ক্যাম্পে ডেকে নিয়ে নির্যাতনের অভিযোগ ওঠে।
গতকালের কর্মসূচিতে প্রেসক্লাব যশোরের সভাপতি জাহিদ হাসান বলেন, ‘সংবাদ লেখার জন্য সাংবাদিক আজিজুল হককে বিজিবি ক্যাম্পে ডেকে নিয়ে নির্যাতন করা হয়েছে। নির্যাতনকারী বিজিবির অধিনায়ক আরিফুল হককে ৭২ ঘণ্টার মধ্যে যশোর থেকে প্রত্যাহার করতে হবে।
লেফটেন্যান্ট কর্নেল আরিফুল হক বলেন, ‘একটি মিথ্যা বিষয়কে প্রতিষ্ঠা করা হচ্ছে। সত্যি কথা হচ্ছে, তাঁকে (আজিজুল হক) মারধর করা হয়নি। সাংবাদিকেরা তাঁদের ভুল বুঝতে পারবেন।’
 
