
মুন্সিগঞ্জের টঙ্গিবাড়ী উপজেলার আমতলী গ্রামে তুচ্ছ ঘটনাকে কেন্দ্র করে ভাইবোনকে কুপিয়ে জখম করা হয়েছে। তাঁদের মধ্যে গুরুতর আহত বোন সুমী বেগমকে (২৮) ঢাকা মেডিকেল কলেজ হাসপাতালে ভর্তি করা হয়েছে। তবে এ ঘটনায় গতকাল রোববার পর্যন্ত থানায় মামলা হয়নি।
স্থানীয় সূত্রে জানা যায়, তুচ্ছ ঘটনাকে কেন্দ্র করে গত শনিবার সন্ধ্যায় আমতলী গ্রামের আরশেদ হাওলাদার, বাছেদ হাওলাদার ও রাসেল হাওলাদার একই গ্রামের সুমী বেগম ও তাঁর ভাই ইলিয়াস দেওয়ানের (২৫) ওপর হামলা করে। এ সময় তারা কুপিয়ে ও পিটিয়ে গুরুতর জখম করে দুজনকে। ইলিয়াসকে টঙ্গিবাড়ী স্বাস্থ্য কমপ্লেক্সে ভর্তি করা হয়। আর সুমীকে ঢাকা মেডিকেল হাসপাতালে নিয়ে যাওয়া হয়।
আহত ইলিয়াস দেওয়ান বলেন, ‘আমার বোন হাসপাতালে মৃত্যুর সঙ্গে পাঞ্জা লড়ছে। তার মাথায় ৬০টি সেলাই দিতে হয়েছে। এখন  আমাদের মেরে উল্টো আমাদের বিরুদ্ধে তারা থানায় মিথ্যা অভিযোগ দেওয়ার পাঁয়তারা করছে।’
এ ব্যাপারে টঙ্গিবাড়ী থানার ওসি আলমগীর হোসাইন গতকাল রোববার বলেন, ‘এমন ঘটনা শুনেছি। তবে তারা থানায় কোনো অভিযোগ দেয়নি। অভিযোগ দিলে ব্যবস্থা নেওয়া হবে।’
 
