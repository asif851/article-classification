
রাজধানীর বনশ্রীতে দুই সন্তান হত্যায় তাদের মা মাহফুজা মালেক জেসমিন জড়িত বলে দাবি করেছে র‍্যাব। জেসমিনকে আটক করা হয়েছে।আজ বৃহস্পতিবার র‍্যাপিড অ্যাকশন ব্যাটালিয়নের (র‍্যাব) অতিরিক্ত মহাপরিচালক কর্নেল জিয়াউল আহসান প্রথম আলোর কাছে দাবি করেন, নুসরাত আমান (১২) ও আলভী আমানকে (৬) হত্যার দায় তাদের মা জেসমিন স্বীকার করেছেন। জিজ্ঞাসাবাদে তিনি দাবি করেছেন, ওড়না দিয়ে শ্বাসরোধ করে প্রথমে মেয়েকে এবং পরে ছেলেকে হত্যা করেছেন। হত্যার সময় মেয়ে জেগে ছিল, ছেলে ঘুমাচ্ছিল।র‍্যাবের পক্ষ থেকে গণমাধ্যমে পাঠানো মোবাইল ফোনের খুদে বার্তায় দাবি করা হয়, দুই শিশুকে হত্যার পেছনে মানসিক, পারিবারিক, সামাজিক প্রভৃতি কারণ কাজ করেছে।র‍্যাবের আইন ও গণমাধ্যম শাখার উপপরিচালক মেজর রুম্মান মাহমুদ বলেন, জেসমিনকে আটক করা হয়েছে।ঘটনার বিষয়ে বিস্তারিত জানাতে আজ বেলা একটায় র‍্যাবের সদর দপ্তরে সাংবাদিকদের ব্রিফ করার কথা।রামপুরা থানা-পুলিশ জানিয়েছে, দুই শিশু হত্যার ঘটনায় আজ দুপুর একটা পর্যন্ত কোনো মামলা হয়নি। তাদের লাশের ময়নাতদন্তের প্রতিবেদন থানায় এসেছে।
গত সোমবার সন্ধ্যায় বনশ্রীর বি-ব্লকের ৪ নম্বর সড়কের একটি বাসায় নুসরাত ও আলভীর রহস্যজনক মৃত্যু হয়।মৃত্যুর পর পরিবারের পক্ষ থেকে দাবি করা হয়, রেস্তোরাঁর খাবার খেয়ে তারা মারা যায়। পরদিন লাশের ময়নাতদন্তে শিশু দুটিকে শ্বাসরোধে হত্যার আলামত পান চিকিৎসক।এ ঘটনায় শিশুদের বাবা আমান উল্লাহ, মা জেসমিন ও খালা আফরোজা মালেককে গতকাল বুধবার সন্ধ্যায় জিজ্ঞাসাবাদের জন্য র‍্যাব সদর দপ্তরের নেওয়া হয়। এই তিনজনই জামালপুর শহরের ইকবালপুরে শিশুদের নানাবাড়িতে ছিলেন। সেখানে দুই শিশুকে দাফন করা হয়েছে।নুসরাত ভিকারুননিসা নূন স্কুল অ্যান্ড কলেজের (প্রধান শাখা) পঞ্চম শ্রেণিতে পড়ত। হলি ক্রিসেন্ট (ইন্টারন্যাশনাল) স্কুল অ্যান্ড কলেজের নার্সারিতে পড়ত আলভী।আরও পড়ুন..বনশ্রীতে দুই ভাইবোনের রহস্যজনক মৃত্যু
বাসাতেই ভাইবোন খুন?
তিন দিনে মামলাও হলো না, বাবা-মাকে জিজ্ঞাসাবাদ
