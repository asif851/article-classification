
সন্ত্রাসবাদ মোকাবিলায় সর্বদলীয় বৈঠকের উদ্যোগ নিতে সরকারের প্রতি আহ্বান জানিয়েছেন একই সঙ্গে সরকার ও বিরোধী দলে থাকা জাতীয় পার্টির (জাপা) চেয়ারম্যান এইচ এম এরশাদ। 
আজ শনিবার গণমাধ্যমে পাঠানো এক বিবৃতিতে এরশাদ এই আহ্বান জানান। রাজধানীর গুলশানের একটি রেস্তোরাঁয় নজিরবিহীন জঙ্গি হামলার ঘটনায় উদ্বেগ প্রকাশ করে এরশাদ বলেন, এ ধরনের উগ্র সন্ত্রাসবাদ একটি জটিল সমস্যা। এটা মোকাবিলায় দেশবাসীর ঐক্য জরুরি। ঐকান্তিকভাবে সম্মিলিত প্রয়াস ছাড়া এই লক্ষ অর্জন শুধু কষ্টসাধ্য নয় প্রায় অসম্ভব বলা যায়। এরশাদ বলেন, ‘এ দেশে উগ্র সন্ত্রাসবাদ বিস্তারের বিষয়টিকে আর ছোট করে দেখার অবকাশ নেই। এটি এখন ব্যক্তি নিরাপত্তার মধ্যে সীমাবদ্ধ রাখা যাচ্ছে না। সন্ত্রাসবাদমুক্ত নিরাপদ দেশ হিসেবে আমাদের পরিচয় আজ আন্তর্জাতিকভাবে প্রশ্নবিদ্ধ। বহির্বিশ্বের সঙ্গে বাণিজ্য, দেশি-বিদেশি বিনিয়োগ, পর্যটন ছাড়াও দ্বিপক্ষীয় যেকোনো সম্পর্ক ও কর্মকাণ্ডে এর নেতিবাচক প্রভাব পড়বে ধরে নেওয়া যায়। এ পরিপ্রেক্ষিতে দেশের অর্থনীতি ও সামাজিক নিরাপত্তা মারাত্মক ঝুঁকির সম্মুখীন।’
