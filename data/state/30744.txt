
বিশ্বের সর্বোচ্চ দুর্নীতিগ্রস্ত দেশগুলোর তালিকায় এ বছর ১৬তম স্থান দখল করেছে বাংলাদেশ। ট্রান্সপারেন্সি ইন্টারন্যাশনালের (টিআই) দুর্নীতি ধারণাসূচক ২০১৩ অনুযায়ী বাংলাদেশের এ নতুন অবস্থান। গত বছর এই অবস্থান ছিল ১৩তম। টিআইয়ের জরিপে দুর্নীতি প্রতিরোধে বাংলাদেশের ‘তাত্পর্যহীন’ অগ্রগতি হয়েছে বলে উল্লেখ করা হয়।
আজ মঙ্গলবার দুপুরে বনানীতে টিআইবির কার্যালয়ে সংবাদ সম্মেলন করে দুর্নীতিবিষয়ক বৈশ্বিক জরিপের ফলাফল তুলে ধরা হয়। এই প্রতিবেদন বিশ্বের ১৭৭টি দেশে এক যোগে প্রকাশ করা হয়।
ট্রান্সপারেন্সি ইন্টারন্যাশনাল বাংলাদেশের ট্রাস্টি বোর্ডের চেয়ারম্যান সুলতানা কামাল বলেছেন, বাংলাদেশে দুর্নীতি প্রতিরোধে বাগাড়ম্বর যতটুকু ছিল, দুর্নীতি দমনে কার্যকর দৃশ্যমান বিশ্বাসযোগ্য কার্যক্রম তেমন দেখা যায়নি।
জরিপ অনুযায়ী এশিয়ার দেশগুলোর মধ্যে বাংলাদেশের চেয়ে পিছিয়ে আছে একটি দেশ। তা হলো আফগানিস্তান। বাংলাদেশের স্কোর ২৭।
টিআই বলছে, ২০১৩ সালে সবচেয়ে দুর্নীতিগ্রস্ত দেশ সোমালিয়া, উত্তর কোরিয়া ও আফগানিস্তান। সবচেয়ে কম দুর্নীতিগ্রস্ত দেশের তালিকায় রয়েছে ডেনমার্ক  ও নিউজিল্যান্ড। এদের প্রত্যেকের স্কোর ৯১।
 
