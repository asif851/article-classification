
কক্সবাজারের চকরিয়ায় বোন হত্যার দায়ে ভাই নুরুল আমিনকে ফাঁসির দণ্ডাদেশ দিয়েছেন আদালত। গতকাল বুধবার দুপুরে চট্টগ্রাম বিভাগীয় দ্রুত বিচার ট্রাইব্যুনালের বিচারক মো. মোহিতুল হক এনাম চৌধুরী এ রায় ঘোষণা করেন।চট্টগ্রাম বিভাগীয় দ্রুত বিচার ট্রাইব্যুনালের সরকারি কৌঁসুলি আইয়ুব খান বলেন, ২০০৮ সালে চকরিয়ার উমখালী এলাকায় বোন জাহানারা বেগমকে কুপিয়ে হত্যা করেন ভাই নুরুল আমিন। জাহানারা বেগমের ছেলের সঙ্গে নুরুল আমিনের ছেলের ঝগড়ার জের ধরে এ খুনের ঘটনা ঘটে। এ ঘটনায় জাহানারা বেগমের মেয়ে কোহিনুর আক্তার বাদী হয়ে মামলা করেন। ১২ জন সাক্ষীর সাক্ষ্য শেষে আদালত নুরুল আমিনের ফাঁসির আদেশ ও পাঁচ হাজার টাকা জরিমানার আদেশ দেন।সরকারি কৌঁসুলি বলেন, গত বছরের ১০ জুন মামলাটি বিচারের জন্য কক্সবাজার জেলা ও দায়রা জজ আদালত থেকে চট্টগ্রাম দ্রুত বিচার ট্রাইব্যুনালে আসে। এর আগে ২০১১ সালের ৩০ নভেম্বর নুরুল আমিন তাঁর মা মারা গেছেন তথ্য জানিয়ে আদালত থেকে জামিন নেন। এরপর থেকে তিনি পলাতক রয়েছেন। এই মামলায় গত বছরের ১৩ আগস্ট ছেলের বিরুদ্ধে সাক্ষ্য দেন মা রোকেয়া বেগম।
