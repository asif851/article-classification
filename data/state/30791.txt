
রোজার মাসে যানজট পরিস্থিতি সহনীয় রাখতে বিকেল চারটা থেকে সন্ধ্যা সাতটা পর্যন্ত চট্টগ্রাম নগরে পণ্যবাহী ট্রাক ও লরি চলাচলে নিষেধাজ্ঞা আসছে। গতকাল সোমবার বিকেলে চট্টগ্রাম মহানগর পুলিশ মিলনায়তনে ব্যবসায়ী, আমদানিকারক ও দোকান মালিক সমিতির নেতাদের সঙ্গে মতবিনিময় সভায় এ সিদ্ধান্ত হয়েছে।নগর পুলিশের অতিরিক্ত কমিশনার (প্রশাসন ও ট্রাফিক) এ কে এম শহিদুর রহমান প্রথম আলোকে জানান, রমজান মাসে যানজট নিরসনের জন্য বিকেল চারটা থেকে সন্ধ্যা সাতটা পর্যন্ত নগরে পণ্যবাহী ট্রাক ও লরি চলাচল না করার সিদ্ধান্ত নিয়েছে পুলিশ। ব্যবসায়ী ও চেম্বার নেতারাও এ বিষয়ে পুলিশের সঙ্গে একমত পোষণ করেছেন।এ কে এম শহিদুর রহমান জানান, সভায় রমজান সামনে রেখে বাজার তদারকি, মজুতদারি বন্ধ, চুরি, ছিনতাই, চাঁদাবাজি, বখাটেপনা রোধ, বিভিন্ন বিপণিবিতানে নিরাপত্তার জন্য সিসি টিভির ব্যবস্থা করা, বাণিজ্যিক এলাকায় নিরাপত্তা জোরদার, পাড়া-মহল্লায় টহল বৃদ্ধি করাসহ বিভিন্ন বিষয়ে আলোচনা হয়েছে।নগর পুলিশ কমিশনার মোহা. আবদুল জলিল মণ্ডলের সভাপতিত্বে সভায় উপস্থিত ছিলেন অতিরিক্ত পুলিশ কমিশনার (অপরাধ ও অভিযান) দেবদাস ভট্টাচার্য্য, উপপুলিশ কমিশনার (ডিবি) কুসুম দেওয়ান। ব্যবসায়ী নেতাদের মধ্যে উপস্থিত ছিলেন সালামত আলী, মো. কামাল উদ্দিন, কামাল উদ্দিন তালুকদার, মোস্তাক আহম্মদ চৌধুরী, এস এম ইয়াকুব, মো. আমিনুল হক প্রমুখ।
