
টেকনিক্যাল মোড় থেকে আমিনবাজার সেতু পর্যন্ত বিভিন্ন স্থানে সড়কের দুপাশে দাঁড় করিয়ে রাখা দূরপাল্লার বাস-মিনিবাসের সারি। মূল সড়কের ওপর দাঁড় করিয়ে কোনোটিতে যাত্রী ওঠানো হচ্ছে, কোনোটিতে চলছে মেরামতের কাজ। যে কারণে রাস্তা সরু হয়ে আসায় ধীর হয়ে পড়েছে যানবাহনের গতি। কখনো কখনো লেগে যাচ্ছে তীব্র যানজট।গতকাল শনিবার গাবতলী বাস টার্মিনাল এলাকায় সকাল সাড়ে ১০টা থেকে অন্তত আড়াই ঘণ্টা অবস্থান করে এমন চিত্র চোখে পড়েছে। দেড় বছর আগে এই এলাকা যানজটমুক্ত ঘোষণা করেছিল ঢাকা উত্তর সিটি করপোরেশন (ডিএনসিসি)।এই পথে নিয়মিত চলাচলকারী যাত্রী ও এলাকার বাসিন্দারা বলছেন, ডিএনসিসির ঘোষণার পর দীর্ঘদিন এখানকার যানজট পরিস্থিতি সহনীয় পর্যায়ে ছিল। এখন তা আবার আগের অবস্থায় ফিরে যাচ্ছে। দিনের বেলায় কম থাকলেও সন্ধ্যার পর থেকে রাস্তায় রাখা গাড়ির সংখ্যা বেড়ে যায়। সেই সঙ্গে যানজটও হয়ে ওঠে অসহনীয়। বাড়ে ভোগান্তি।পরিবহনসংশ্লিষ্ট ব্যক্তিরা বলছেন, ঢাকার অন্যতম প্রবেশপথ গাবতলী টার্মিনাল থেকে উত্তর, দক্ষিণ ও দক্ষিণ-পশ্চিমাঞ্চলের প্রায় সব জেলার বাস চলে। স্বাভাবিক সময়ে এই পথে বাস-মিনিবাস চলে প্রায় ১ হাজার ৬০০। এর মধ্যে ঢাকার আশপাশের জেলাগুলোতে চলে প্রায় ৪০০ বাস। এসব বাস-মিনিবাসে গড়ে ৩৫ জন করে যাত্রী ধরলেও প্রতিদিন প্রায় ৫৬ হাজার মানুষ যাতায়াত করে।গতকাল টেকনিক্যাল মোড় থেকে আমিনবাজার সেতুর দিকে খানিকটা এগিয়ে চোখে পড়ল সড়কের বাঁ পাশে দুটি দূরপাল্লার বাসের সঙ্গে গাবতলী-যাত্রাবাড়ী রুটে চলাচলকারী একটি মিনি বাস দাঁড় করিয়ে রাখা। যে কারণে বাঁ পাশের ৫০ ফুটের বেশি চওড়া সড়কের এই অংশটুকু ৩০ ফুটে দাঁড়িয়েছে।এখান থেকে আরেকটু এগিয়ে সবচেয়ে বিশৃঙ্খল অবস্থা চোখে পড়ল টার্মিনালের মূল ফটকের সামনের অংশটুকুতে। সেখানে দূরপাল্লারসহ ঢাকা-আরিচা ও ঢাকা-মানিকগঞ্জ রুটের অন্তত পাঁচটি পরিবহনের ১৫টির মতো গাড়ি যাত্রী তুলছে। এর সঙ্গে যোগ হয়েছে দাঁড়িয়ে থাকা সিএনজিচালিত অটোরিকশা ও গোটা কয়েক পিকআপ। সামনের দিকে সড়কের বাকি অংশেও একটি দুটি করে বাস দাঁড় করিয়ে রাখা।অন্যদিকে আমিনবাজার সেতুর কাছ থেকে ঘুরে টার্মিনালের অন্য পাশের সড়কে আবদুল্লাহপুর, গাজীপুর, যাত্রাবাড়ী রুটে চলাচলকারী সিটি সার্ভিসের কিছু বাস দাঁড়িয়ে ছিল। গাবতলী পাতালপথ (আন্ডারপাস) ও বাংলাদেশ কৃষি উন্নয়ন করপোরেশনের (বিএডিসি) কার্যালয়ের সামনে এ রকম অন্তত ১০টি বাস দাঁড়িয়ে থাকতে দেখা যায়। এর কয়েকটিতে চালকের সহকারীরা ডাকাডাকি করে যাত্রী তুলছিল। সেই সঙ্গে দূরপাল্লার দুটি বাস থেকে সড়কের ওপরেই যাত্রী নামাতে দেখা গেল। একই চিত্র চোখে পড়ল বাগবাড়ীর মিরপুর শাহি মসজিদ কমপ্লেক্সের সামনের প্রধান সড়কেও।এ সময় কথা হয় বাগবাড়ী এলাকার বাসিন্দা নুরুল আফসারের সঙ্গে। গাবতলী টার্মিনাল এলাকায় তাঁর একটি ছোট রেস্তোরাঁ আছে। তিনি বললেন, দিনের চেয়ে রাতের দিকে টার্মিনাল এলাকার যানজট পরিস্থিতি ভয়ানক হয়ে ওঠে।এই পথে নিয়মিত যাতায়াতকারী কয়েকজন যাত্রী বলেন, দিনের বেলায় আমিনবাজার সেতু পার হয়ে টেকনিক্যাল মোড় পর্যন্ত যেতে পাঁচ-দশ মিনিটের বেশি লাগে না। কিন্তু রাত ৯টার পর এই অংশটুকু পার হতে কখনো কখনো আধা ঘণ্টার বেশি লেগে যায়।এ বিষয়ে কথা বলার জন্য বাংলাদেশ বাস-ট্রাক ওনার্স অ্যাসোসিয়েশনের সভাপতি ফারুক তালুকদার সোহেলের মুঠোফোনে কল করলে তা বন্ধ পাওয়া যায়। অন্যদিকে একাধিকবার যোগাযোগ করা হলেও অ্যাসোসিয়েশনের সহসভাপতি রমেশ চন্দ্র ঘোষ ফোন ধরেননি।মহানগর পুলিশের উপকমিশনার (ট্রাফিক) লিটন কুমার সাহা প্রথম আলোকে বলেন, ‘টার্মিনালের পেছনের একটি বড় অংশে বাসগুলো রাখা হতো। ওই জায়গাটি কিছুদিন ধরে ঢালাই করা হচ্ছে। যে কারণে কিছু বাস বাধ্য হয়ে মূল সড়কে রাখছেন মালিকেরা। আর কিছুদিন গেলেই এই সমস্যা থাকবে না। আমরা গোটা বিষয়টা পর্যবেক্ষণে রেখেছি। যাতে পুনরায় এখানে কোনো বিশৃঙ্খল পরিস্থিতি তৈরি না হয়।’
 
