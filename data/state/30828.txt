
তথ্য ও যোগাযোগপ্রযুক্তি বিষয়ক প্রতিমন্ত্রী জুনাইদ আহমেদ পলক বলেছেন, প্রযুক্তি ক্ষেত্রে বিশ্ববিদ্যালয়গুলোর তত্ত্বীয় জ্ঞান ও গবেষণা এবং প্রযুক্তিশিল্পের চাহিদার মধ্যে সেতুবন্ধন সৃষ্টি করতে দেশের ৩৭টি পাবলিক বিশ্ববিদ্যালয়ের প্রতিটিতে বিশেষায়িত তথ্যপ্রযুক্তি ল্যাব (ইনকিউবেশন সেন্টার) স্থাপন করবে সরকার। আজ শনিবার সন্ধ্যায় সিলেটের শাহজালাল বিজ্ঞান ও প্রযুক্তি বিশ্ববিদ্যালয়ে (শাবিপ্রবি) এক অনুষ্ঠানে তিনি এ কথা বলেন।
বিশ্ববিদ্যালয়ের ‘আইপিভিশন সিএসই কার্নিভ্যাল ২০১৫’-এর সমাপনী ও পুরস্কার বিতরণী অনুষ্ঠানের প্রধান অতিথির বক্তব্যে প্রতিমন্ত্রী বলেন, মোবাইলে ভর্তি প্রক্রিয়া, গণিত অলিম্পিয়াড, বিনা মূল্যে ওয়াই-ফাই সেবাসহ প্রযুক্তির বিভিন্ন নতুন ধারণা শাবিপ্রবি থেকে শুরু হয়েছে। তাই পাবলিক বিশ্ববিদ্যালয়ে ইনকিউবেশন সেন্টার স্থাপন এ বিশ্ববিদ্যালয় থেকে শুরু হবে। পরে তা প্রতিটি পাবলিক বিশ্ববিদ্যালয়ে স্থাপন করা হবে। এ ছাড়া বিভিন্ন নতুন ও বিশ্বমানের প্রযুক্তি পণ্য তৈরিতে ধারণা দেওয়া বিভিন্ন ব্যক্তি ও প্রতিষ্ঠানকে সে ধারণা বাস্তবায়নে সর্বোচ্চ ২৫ লাখ টাকা করে দেবে সরকার।
বিশ্ববিদ্যালয়ের উপাচার্য মো. আমিনুল হক ভূঁইয়ার সভাপতিত্বে অনুষ্ঠানে স্বাগত বক্তব্য দেন কম্পিউটার বিজ্ঞান ও প্রকৌশল (সিএসই) বিভাগের প্রধান অধ্যাপক মো. শহীদুর রহমান। অনুষ্ঠানে বিশ্ববিদ্যালয়ের কোষাধ্যক্ষ মো. ইলিয়াস উদ্দিন বিশ্বাস, আইপিভিশন কানাডা ইনকের প্রধান পরিচালন কর্মকর্তা রকিবুল হাসান ও সিওরক্যাশের প্রধান নির্বাহী কর্মকর্তা শাহাদাত খান প্রমুখ উপস্থিত ছিলেন।
দুই দিনব্যাপী এ কার্নিভ্যালের পুরস্কার বিতরণী অনুষ্ঠানে সফটওয়্যার, প্রকল্প, গেমিং ও প্রোগ্রামিং প্রতিযোগিতায় বিজয়ীদের হাতে সম্মাননা স্মারক ও সনদ তুলে দেন জুনাইদ আহমেদ পলক। ৩৯টি বিশ্ববিদ্যালয়ের ১০০টি দলকে টপকে প্রোগ্রামিং প্রতিযোগিতায় বিজয়ী হয় ঢাকা বিশ্ববিদ্যালয়ের ‘এসি ড্রাগন’ দল। দলটি ১৩টি সমস্যার মধ্যে আটটির সমাধান করে। সাতটি করে সমস্যার সমাধান করে প্রথম ও দ্বিতীয় রানার আপ হয় যথাক্রমে শাবিপ্রবির ‘সাস্ট—ডাউন টু দ্য ওয়্যার’ ও বাংলাদেশ প্রকৌশল বিশ্ববিদ্যালয়ের (বুয়েট) ‘আর্টিলেরস’। ওয়েব প্ল্যাটফর্মে সফটওয়্যার বিভাগে ‘আইআইটি স্পার্টটারমস’ ও মোবাইল অ্যাপস বিভাগে চ্যাম্পিয়ন হয় ‘ব্র্যাক ব্লু ডটস’।
এর আগে গতকাল শুক্রবার সকালে দুই দিনব্যাপী এ উৎসবের উদ্বোধন করেন বিশ্ববিদ্যালয়ের সাবেক উপাচার্য মো. সালেহ উদ্দিন।
