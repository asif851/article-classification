
এবার অভিজ্ঞ রাজনীতিকেরাই আওয়ামী লীগের নতুন সরকারের মন্ত্রিসভায় স্থান পাচ্ছেন। পুরোনো মন্ত্রীদের অনেকেই নতুন মন্ত্রিসভায় থাকলেও বিতর্কিতরা বাদ পড়তে পারেন। বিশেষ করে গত পাঁচ বছরে যাঁদের বিরুদ্ধে অস্বাভাবিক অর্থসম্পদ গড়াসহ নানা অভিযোগ আছে, মন্ত্রিসভায় তাঁদের অন্তর্ভুক্তির সম্ভাবনা কম। আওয়ামী লীগ ও সরকারের উচ্চপর্যায়ে কথা বলে এ তথ্য জানা গেছে। আওয়ামী লীগের আগের সরকারে অপেক্ষাকৃত নতুন ও কম অভিজ্ঞদের নিয়ে মন্ত্রিসভা গঠন করা হয়েছিল। অভিজ্ঞ ও জ্যেষ্ঠ নেতাদের তখন নেওয়া হয়নি।এদিকে জাতীয় পার্টি বিরোধী দলের ভূমিকা পালন করার পাশাপাশি মন্ত্রিসভায়ও থাকার চেষ্টা করছে। গত রাতে শেষ খবর পাওয়া পর্যন্ত জাতীয় পার্টির কে কে মন্ত্রী হবেন, তা সুনির্দিষ্ট করে জানা যায়নি। তবে মন্ত্রিসভায় যুক্ত হতে দলের তিনজনকে মন্ত্রিপরিষদ বিভাগ থেকে ফোন করা হয়েছে বলে অসমর্থিত সূত্র জানিয়েছে।আজ রোববার নতুন মন্ত্রিসভার শপথ হচ্ছে। বঙ্গভবনের দরবার হলে বেলা সাড়ে তিনটায় শপথ অনুষ্ঠান হবে। রাষ্ট্রপতি মো. আবদুল হামিদ প্রধানমন্ত্রীসহ মন্ত্রিসভার সদস্যদের শপথবাক্য পাঠ করাবেন। আওয়ামী লীগের সভানেত্রী শেখ হাসিনা তৃতীয়বারের মতো বাংলাদেশের প্রধানমন্ত্রী হিসেবে আজ শপথ নেবেন।মন্ত্রিপরিষদ বিভাগ শপথের সব প্রস্তুতি সম্পন্ন করেছে। গতকাল থেকে অতিথিদের দাওয়াতপত্র পাঠানো শুরু হয়েছে। মন্ত্রিপরিষদ সচিব গতকাল সন্ধ্যায় সংবাদ ব্রিফিংয়ে বলেন, মন্ত্রিসভার আকার হবে মধ্যম মানের। মন্ত্র্রী-প্রতিমন্ত্রী ও উপমন্ত্রী মিলিয়ে ৪৮ থেকে ৫০ সদস্যের মন্ত্রিসভা হতে পারে। মন্ত্রী-প্রতিমন্ত্রীর পাশাপাশি এবার উপমন্ত্রীও থাকছেন।প্রধানমন্ত্রী মন্ত্রিসভার নতুন সদস্য এবং তাঁদের দপ্তর সুপারিশ করে পাঠিয়েছেন। রাষ্ট্রপতি তা অনুমোদন করেছেন। তিনি জানান, শপথ অনুষ্ঠানে এক হাজারের মতো অতিথিকে আমন্ত্রণ জানানো হয়েছে। শপথের আগেই প্রধানমন্ত্রীর উপদেষ্টাদের অব্যাহতি দেওয়া হবে। আজই দপ্তর বণ্টন হবে। প্রধানমন্ত্রীর উপদেষ্টা নিয়োগও হবে আজ।গতকাল বিকেল থেকেই মন্ত্রিসভার নতুন সদস্যদের শপথের আমন্ত্রণ জানিয়ে মন্ত্রিপরিষদ বিভাগ থেকে ফোন করা হচ্ছে। আজ সকালেও ফোন করা হবে। গত মন্ত্রিসভার বেশির ভাগ সদস্যই এবার বাদ পড়ছেন। যাঁরা টেলিফোন পেলেন: গতকাল রাতে এ প্রতিবেদন লেখা পর্যন্ত আওয়ামী লীগের আবুল মাল আবদুল মুহিত, আমির হোসেন আমু, তোফায়েল আহমেদ, মতিয়া চৌধুরী, সৈয়দ আশরাফুল ইসলাম, মোহাম্মদ নাসিম, ওবায়দুল কাদের, খন্দকার মোশাররফ হোসেন, নুরুল ইসলাম নাহিদ, এ এইচ মাহমুদ আলী, শাজাহান খান, মুজিবুল হক, আসাদুজ্জামান নূর, মোশাররফ হোসেন, মোফাজ্জল হোসেন চৌধুরী, মোস্তাফিজুর রহমান ফিজার, আ ক ম মোজাম্মেল হক ও মৌলভীবাজার-৩ থেকে নির্বাচিত মহসিন আলী মন্ত্রী হিসেবে শপথ নেওয়ার জন্য টেলিফোন পেয়েছেন।রাজশাহীর শাহরিয়ার আলম প্রতিমন্ত্রী হিসেবে শপথ নিতে ফোন পেয়েছেন। এ ছাড়া জাতীয় পার্টি (জেপি) আনোয়ার হোসেন মঞ্জু, ওয়ার্কার্স পার্টির রাশেদ খান মেনন, জাসদের হাসানুল হক ইনু মন্ত্রী হিসেবে শপথ নিতে মন্ত্রিপরিষদ বিভাগ থেকে ফোন পেয়েছেন।গতকাল সন্ধ্যায় প্রধানমন্ত্রী শেখ হাসিনা ঘনিষ্ঠদের নিয়ে নতুন মন্ত্রিসভা ও মন্ত্রীদের দপ্তর নিয়ে কথা বলেন। একপর্যায়ে তিনি মন্ত্রিপরিষদ বিভাগের সচিব মোশাররাফ হোসাইন ভূইঞাকে গণভবনে ডেকে পাঠান। এদিকে আওয়ামী লীগের মন্ত্রিত্বপ্রত্যাশী নেতারা গতকাল শেষ পর্যায় পর্যন্ত দলীয় সভানেত্রীর দৃষ্টি আকর্ষণের চেষ্টা করেছেন। তাঁরা নানাভাবে চেষ্টা-তদবির করেছেন। তাঁরা নানাভাবে খোঁজখবর নিয়েছেন মন্ত্রিপরিষদ বিভাগে দেওয়া তালিকায় নাম আছে কি না। মন্ত্রিত্ব পেতে প্রত্যাশী নেতারা গতকাল দিনভর ছিলেন উদ্বেগ-উৎকণ্ঠায়। পাশাপাশি জাতীয় পার্টির নেতারাও নিজেদের ভাগ্য সম্পর্কে খোঁজখবর নিয়েছেন।
