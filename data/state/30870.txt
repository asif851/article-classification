
পরিবহনশ্রমিকদের মারধরে ঢাকা পলিটেকনিক ইনস্টিটিউটের অন্তত ১০ জন ছাত্র আহত হয়েছেন বলে অভিযোগ উঠেছে। তাঁদের মধ্যে চারজন ঢাকা মেডিকেল কলেজ হাসপাতালে চিকিৎসা নিয়েছেন। গতকাল মঙ্গলবার রাজধানীর খিলগাঁও এলাকার নাড্ডার পাড় এলাকায় এ ঘটনা ঘটেছে বলে আহত ছাত্ররা দাবি করেছেন।আহত তানভীর হোসেন অভিযোগ করেন, তেজগাঁও এলাকায় ইনস্টিটিউটের পরীক্ষায় অংশ নিতে সকাল সাড়ে নয়টার দিকে তিনিসহ চার-পাঁচজন ছাত্র ওয়াসিম পরিবহনের একটি বাসে ওঠেন। ছাত্র হিসেবে তাঁরা অর্ধেক ভাড়া দিতে চাইলে বাসের টিকিট চেকার তা নিতে অস্বীকার করেন। এ নিয়ে কথা–কাটাকাটি হয়। পরে বাসটি নাড্ডার পাড় এলাকায় পৌঁছালে ছাত্ররা বাস থেকে নেমে প্রতিবাদ করেন। তাঁদের সঙ্গে ওয়াসিম পরিবহনের আরও দুটি বাসে আসা ১৫ থেকে ২০ জন ছাত্র যোগ দেন। এ সময় ১৫-২০ জন পরিবহনশ্রমিক বাঁশ ও লাঠি নিয়ে ছাত্রদের ওপর হামলা করেন। তানভীর বলেন, হামলায় সব ছাত্রই কমবেশি আহত হয়েছেন। তবে তিনিসহ চারজনের অবস্থা গুরুতর হওয়ায় তাঁদের ঢাকা মেডিকেল কলেজে ভর্তি করা হয়। গতকাল বিকেলে তাঁরা ঢাকা মেডিকেল থেকে আগারগাঁওয়ের একটি বেসরকারি হাসপাতালে ভর্তি হয়েছেন বলে জানিয়েছেন।ঢাকা মেডিকেলে চিকিৎসা নেওয়া অন্যরা হলেন রাসেল আহমেদ, ইসমাইল মোল্লা ও মো. বাপ্পী। তাঁরা সবাই ঢাকা পলিটেকনিক ইনস্টিটিউটের প্রথম বর্ষে পড়েন। প্রতিদিন তাঁরা ডেমরা স্টাফ কোয়ার্টারের সামনে থেকে বাসে ওঠেন বলে জানান।এ ব্যাপারে খিলগাঁও থানায় যোগাযোগ করা হলে ঘটনাটি ডেমরা এলাকায় ঘটেছে বলে থানার ডিউটি অফিসার জানিয়েছেন।জানতে চাইলে ডেমরা থানার ভারপ্রাপ্ত কর্মকর্তা (ওসি) এস এম কাউসার আহমেদ বলেন, বাসভাড়াকে কেন্দ্র করে খিলগাঁওয়ের নাড্ডার পাড় এলাকায় ছাত্রদের সঙ্গে মারামারি হয়েছে। এটা বড় কিছু নয়।
