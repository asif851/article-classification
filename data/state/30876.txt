
চট্টগ্রামে শুরু হয়েছে বিএসজেএ-অনুপ বিশ্বাস মিডিয়া কাপ ফুটবল টুর্নামেন্ট। গতকাল শুক্রবার সকালে এম এ আজিজ স্টেডিয়ামের প্রশিক্ষণ মাঠে প্রতিযোগিতার উদ্বোধন করা হয়।বাংলাদেশ স্পোর্টস জার্নালিস্টস অ্যাসোসিয়েশন (বিএসজেএ) আয়োজিত এ প্রতিযোগিতায় আটটি দল অংশ নিয়েছে। প্রয়াত সাংবাদিকদের নামে আটটি দলের নামকরণ করা হয়।প্রতিযোগিতার উদ্বোধন করেন বিসিবির সহসভাপতি ও চট্টগ্রাম জেলা ক্রীড়া সংস্থার (সিজেকেএস) সাধারণ সম্পাদক আ জ ম নাছির উদ্দিন। অনুষ্ঠানে অন্যান্যের মধ্যে বক্তব্য দেন বিভাগীয় ক্রীড়া সংস্থার সহসভাপতি আলী আব্বাস, বিএসজেএর চট্টগ্রামের সভাপতি শাহনেওয়াজ রিটন, টুর্নামেন্ট উপকমিটির আহ্বায়ক দেবাশীষ বড়ুয়া।উদ্বোধনী দিনে বদরুল হুদা একাদশ ৪-১ গোলে রেজাউল হক বাচ্চু একাদশকে, আকতারুন্নবী একাদশ ২-১ গোলে নজির আহমদ একাদশকে, মো. বেলাল একাদশ ৩-১ গোলে আ জ ম ওমর একাদশকে এবং ওসমানুল হক একাদশ টাইব্রেকারে ৫-৪ গোলে সেকান্দর হোসেন একাদশকে হারিয়ে সেমিফাইনালে উঠেছে।
