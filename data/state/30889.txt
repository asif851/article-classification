
রাজধানীর জলাবদ্ধতা নিরসনে ঢাকা ওয়াসাকে সিটি করপোরেশনের অধিভুক্ত করার দাবি জানিয়েছেন ঢাকা দক্ষিণ সিটি করপোরেশনের (ডিএসসিসি) মেয়র মোহাম্মদ সাঈদ খোকন। 
আজ বুধবার দুপুরে ধানমন্ডি ২৭ নম্বরের রাপা প্লাজার সামনে মিরপুর রোডের জলাবদ্ধতা পরিদর্শনে গিয়ে তিনি এ দাবি করেন। এ সময় তিনি হাঁটুপানিতে নেমে এলাকা পরিদর্শন করেন। এ ছাড়া জলাবদ্ধতা নিরসনে দীর্ঘমেয়াদি পদক্ষেপ নিয়ে সংস্থাটির প্রকৌশল দপ্তরের কর্মকর্তাদের সঙ্গে কথা বলেন। সাঈদ খোকন বলেন, মাস্টারপ্ল্যান ছাড়াই ঢাকা শহরের বৃষ্টির পানি অপসারণে ড্রেনগুলো নির্মাণ করেছে ওয়াসা। এখন এই ড্রেনগুলো তারা নিয়মিত পরিষ্কার করে না। এতে অতিবৃষ্টি হলে পুরো নগরে জলাবদ্ধতা দেখা দেয়। তাই আজকের এই জলাবদ্ধতার সম্পূর্ণ দায় ওয়াসা কর্তৃপক্ষকেই নিতে হবে। তিনি বলেন, আজকের এই জলাবদ্ধতা প্রমাণ করে ওয়াসা জলাবদ্ধতা নিরসনে ব্যর্থ। এই সংস্থাটিকে অবিলম্বে সিটি করপোরেশনের অধিভুক্ত করতে হবে। অন্যথায় সিটি করপোরেশনের একার পক্ষে জলাবদ্ধতা নিরসন করা অনেক কঠিন কাজ।ডিএসসিসির মেয়র বলেন, ধানমন্ডি এলাকার বৃষ্টির পানি হাতিরঝিল হয়েই প্রবাহিত হতো। কিন্তু তা বন্ধ করে রাখায় এই এলাকার অধিকাংশ ড্রেন বন্ধ হয়ে গেছে। তবে এই জলাবদ্ধতা দূর করতে সাধ্যমতো চেষ্টা করছে ডিএসসিসি। তিনি বলেন, শহরে জলাবদ্ধতায় তলিয়ে গেলেও ওয়াসার কাউকে মাঠে দেখা যাচ্ছে না। নগরবাসীর জন্য তাদের আন্তরিকতা কম। তবে সকাল থেকেই ডিএসসিসির সংশ্লিষ্ট ওয়ার্ডের কাউন্সিলর ও পরিচ্ছন্নতাকর্মীরা কাজ করছেন।ধানমন্ডির জলাবদ্ধতা পরিদর্শনের সময় সাঈদ খোকনের সঙ্গে ডিএসসিসির প্রধান নির্বাহী কর্মকর্তা খান মোহাম্মদ বিলাল, প্রধান প্রকৌশলী ফরাজী শাহাবুদ্দিন আহমদ, অতিরিক্ত প্রধান প্রকৌশলী আসাদুজ্জামান প্রমুখ উপস্থিত ছিলেন।
