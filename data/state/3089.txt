
বিমান বাংলাদেশ এয়ারলাইনসের প্রথম ফিরতি হজ ফ্লাইট গতকাল বৃহস্পতিবার বেলা দুইটা ৩৫ মিনিটে ঢাকায় পৌঁছেছে। নির্ধারিত সময়ের চার ঘণ্টা পর ৪১৬ জন হাজি নিয়ে বিমানের একটি বোয়িং-৭৭৭ উড়োজাহাজ হজরত শাহজালাল আন্তর্জাতিক বিমানবন্দরে অবতরণ করে।ফ্লাইটটি ঢাকায় পৌঁছানোর কথা ছিল সকাল সাড়ে ১০টায়। দেরি হওয়ার কারণ সম্পর্কে বিমান কর্তৃপক্ষ জানায়, সৌদি আরবের জেদ্দা বিমানবন্দর থেকে ফ্লাইটটি ছাড়তেই চার ঘণ্টা দেরি হয়েছে। তাদের দাবি, প্রথম ফিরতি ফ্লাইটে যাত্রীদের বিভিন্ন স্থান থেকে জড়ো করতে সময় লেগেছে বেশি।গতকাল বিমানবন্দরে হাজিদের স্বাগত জানান বেসামরিক বিমান পরিবহন কর্তৃপক্ষের চেয়ারম্যান এয়ার ভাইস মার্শাল মাহমুদ হোসেন ও বাংলাদেশ বিমানের ব্যবস্থাপনা পরিচালক এ এম মোসাদ্দিক আহমেদসহ ঊর্ধ্বতন কর্মকর্তারা।বিমান কর্তৃপক্ষ জানায়, আগামী ৮ নভেম্বর পর্যন্ত মোট ১৩৪টি ফ্লাইটে ৫০ হাজার ৩২৯ জন হাজিকে দেশে ফিরিয়ে আনবে বিমান। বাকি বাংলাদেশি হাজিরা ফিরবেন সৌদিয়া এয়ারলাইনস ও সে দেশের নাস এয়ারলাইনসে।বিমান জানায়, ফিরতি হজ ফ্লাইটে বিমান বাংলাদেশ এয়ারলাইনস হাজিদের জন্য বিশেষ সুবিধা ঘোষণা করেছে। এ সুবিধার আওতায় হাজিরা মাট ৪৭ কেজি মালামাল বিনা ভাড়ায় বহন করতে পারবেন। মালামালের এ পরিমাণে ‘চেকড-ব্যাগেজ’ হবে সর্বোচ্চ ৪০ কেজি এবং সাত কেজি হাতে বহনযোগ্য মালামাল ব্যাগেজ।চলতি বছর বাংলাদেশ থেকে প্রায় এক লাখ নারী-পুরুষ হজ করেছেন। দ্বিপক্ষীয় চুক্তি অনুযায়ী, আগের বছরের মতো এবারও অর্ধেক হজযাত্রীকে বাংলাদেশ বিমান ও বাকি অর্ধেক সৌদিয়া এয়ারলাইনস ও সে দেশের নাস এয়ারলাইনস পরিবহন করবে।
