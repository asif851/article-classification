
প্রথম আলোতে গতকাল বুধবার ‘জামায়াত দুর্বল হলে আইএসও হবে’ শিরোনামে প্রকাশিত জার্মান নিরাপত্তা বিশেষজ্ঞ সিগফ্রিড উলফের সাক্ষাৎকারের প্রতিবাদ জানিয়েছে জামায়াতে ইসলামী। গতকাল জামায়াতের কেন্দ্রীয় নির্বাহী পরিষদ সদস্য হামিদুর রহমান আযাদ এক বিবৃতিতে বলেন, ‘“জার্মানির কথিত নিরাপত্তা বিশ্লেষক সিগফ্রিড উলফের বরাত দিয়ে জামায়াত দুর্বল হলে আইএসও হবে” মর্মে যে কথা লেখা হয়েছে তা একেবারে ডাহা মিথ্যা। তাঁর এ বক্তব্যের জবাবে আমি স্পষ্ট ভাষায় জানাতে চাই যে জামায়াতের সঙ্গে আইএসের কোনো সম্পর্ক নেই। তিনি প্রধানমন্ত্রীর কার্যালয়ের বরাত দিয়ে “জামায়াতে ইসলামী রাষ্ট্র ও সমাজের জন্য ভয়ানক হুমকি” বলে যে মন্তব্য করেছেন, তার মধ্যে সত্যের লেশমাত্রও নেই।’ জামায়াতে ইসলামীর বিরুদ্ধে এ ধরনের কাল্পনিক বক্তব্য প্রদান করা থেকে বিরত থাকার জন্য তিনি সিগফ্রিড উলফের প্রতি আহ্বান জানান।
