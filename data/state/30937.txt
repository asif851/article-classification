
আগামীকাল রোববার সকাল ছয়টা থেকে আগামী বুধবার সকাল ছয়টা পর্যন্ত আবারও সারা দেশে টানা ৭২ ঘণ্টার হরতাল ডেকেছে বিএনপির নেতৃত্বাধীন ২০-দলীয় জোট। আজ শনিবার এক বিবৃতিতে জোটের পক্ষে বিএনপির যুগ্ম মহাসচিব বরকত উল্লাহ এই কর্মসূচি ঘোষণা করেন।
বিবৃতিতে জানানো হয়, বিএনপির যুগ্ম মহাসচিব সালাহ উদ্দিন আহমেদসহ ২০-দলের ‘আটক’ নেতা-কর্মীদের মুক্তি এবং গুম, খুন, অপহরণ, নির্যাতন ও ‘পাইকারি গ্রেপ্তার’ বন্ধের দাবিতে এ কর্মসূচি দেওয়া হয়েছে। চলমান লাগাতার অবরোধও অব্যাহত থাকবে।
বিবৃতিতে দাবি করা হয়, বিএনপির অন্যতম যুগ্ম মহাসচিব সালাহ উদ্দিন আহমেদকে গ্রেপ্তার করে নিয়ে যাওয়ার পর ১১ দিন অতিবাহিত হওয়া সত্ত্বেও তাঁকে মুক্তি দেওয়া কিংবা আদালতে হাজির করা হয়নি। গ্রেপ্তারের কথা স্বীকারও করছে না সরকার। ছাত্রদলের সাবেক সাংগঠনিক সম্পাদক আনিসুর রহমান তালুকদারের বেলায়ও একই ঘটনা ঘটেছে। সারা দেশে প্রতিদিনই আইনশৃঙ্খলা রক্ষাকারী বাহিনীর পরিচয়ে বিএনপি, ২০-দলীয় জোট ও অন্যান্য বিরোধী দলের নেতা-কর্মী ও সমর্থকদের গ্রেপ্তার ও অপহরণ করা হচ্ছে। অনেককে গুম করা হচ্ছে। মিথ্যা গল্প সাজিয়ে কথিত বন্দুকযুদ্ধের নামে অনেককে হত্যা করা হচ্ছে। আটক অবস্থায় কিংবা রিমান্ডে নিয়ে জিজ্ঞাসাবাদের নামে নির্যাতন চালিয়ে পঙ্গু করে দেওয়া হচ্ছে। এ পরিস্থিতিতে চলমান আন্দোলন অব্যাহত রাখা ছাড়া আর কোনো গত্যন্তর নেই।
