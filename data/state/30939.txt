
রংপুর মেডিকেল কলেজ হাসপাতালে ইন্টার্ন চিকিৎসকদের কর্মবিরতি আগামী মঙ্গলবার পর্যন্ত স্থগিত করা হয়েছে। গতকাল বুধবার সকাল ১০টায় কর্মবিরতি স্থগিত করে চিকিৎসকেরা কাজে যোগ দেন।ইন্টার্নি ডক্টরস অ্যাসোসিয়েশনের সভাপতি রিজু আহমেদ বলেন, তিন দফা দাবির মধ্যে দুই দফা দাবি মেনে নেওয়া হয়েছে। সন্ত্রাসীদের গ্রেপ্তারের ব্যাপারে আইনগত পদক্ষেপ নেওয়ার আশ্বাসের পরিপ্রেক্ষিতে কর্মবিরতি স্থগিত করা হয়। আগামী মঙ্গলবারের মধ্যে আইনগত পদক্ষেপ গ্রহণ করে সন্ত্রাসীদের গ্রেপ্তারে উদ্যোগ না নেওয়া হলে পরদিন ১৬ এপ্রিল থেকে আবার কর্মসূচি ঘোষণা দেওয়া হবে।রংপুর মেডিকেল কলেজ হাসপাতালের শিক্ষানবিশ চিকিৎসকদের মিলন ছাত্রাবাসে গত রোববার একদল বহিরাগত সন্ত্রাসী শিক্ষানবিশ চিকিৎসক রিয়াদ ও আবু বক্কর সিদ্দিকের দুটি ল্যাপটপ, নগদ টাকা ও মুঠোফোন লুট করে নিয়ে যায়।
