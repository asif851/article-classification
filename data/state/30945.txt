
সিরাজগঞ্জের শাহজাদপুর উপজেলার মণিরামপুরে সাংবাদিক আবদুল হাকিম হত্যা মামলায় গ্রেপ্তার ও রিমান্ডে থাকা মেয়র হালিমুল হকের বাসার পাশের ডোবা থেকে অস্ত্র উদ্ধার করা হয়েছে। পুলিশের সন্দেহ, ওই অস্ত্র সাংবাদিক আবদুল হাকিম হত্যায় ব্যবহার করা হয়।
আজ মঙ্গলবার সকাল সাতটার দিকে দেশীয় পাইপগানটি উদ্ধার করা হয়। মামলার তদন্ত কর্মকর্তা শাহজাদপুর থানার পরিদর্শক মনিরুল ইসলামের ভাষ্য, মেয়র হালিমুলের ছোট ভাই ও মামলার আরেক আসামি হাবিবুল হককে সঙ্গে নিয়ে পুলিশ সেখানে যায়। হাবিবুলের দেওয়া তথ্যের ভিত্তিতেই অস্ত্রটি উদ্ধার হয়।
গত মঙ্গলবার শাহজাদপুর পৌরসভার মেয়র হালিমুল হক ও তাঁর ছোট ভাই হাবিবুল হককে জিজ্ঞাসাবাদের জন্য দ্বিতীয় দফায় রিমান্ডে নেয় পুলিশ।
গত ২ ফেব্রুয়ারি শাহজাদপুর উপজেলা আওয়ামী লীগের দুই পক্ষের সংঘর্ষের সময় গুলিবিদ্ধ হন দৈনিক সমকালের উপজেলা প্রতিনিধি আবদুল হাকিম। পরের দিন ঢাকায় নেওয়ার পথে তাঁর মৃত্যু হয়। এ ঘটনায় হাকিমের স্ত্রী নুরুন নাহার বেগম বাদী হয়ে একটি হত্যা মামলা করেন। এতে মেয়র হালিমুল হক, তাঁর ছোট ভাই হাবিবুল হকসহ ১৮ জনের নামে এবং অজ্ঞাতনামা আরও ২০ থেকে ২৫ জনকে আসামি করে মামলা করা হয়। এখন পর্যন্ত মেয়র, তাঁর ছোট ভাইসহ ১৩ জন গ্রেপ্তার আছেন।
