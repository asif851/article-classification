
নেপালের রাজধানী কাঠমান্ডুর ত্রিভুবন আন্তর্জাতিক বিমানবন্দরে ইউএস-বাংলার একটি উড়োজাহাজ দুর্ঘটনায় আহত ব্যক্তিদের চিকিৎসাসেবা দিতে চিকিৎসক দল পাঠাচ্ছে বাংলাদেশ। আগামীকাল বৃহস্পতিবার বেলা ১১টায় বাংলাদেশ বিমানের একটি ফ্লাইটে সাত সদস্যের একটি প্রতিনিধিদল নেপাল যাবে।
প্রতিনিধিদলের সদস্যরা হলেন ঢাকা মেডিকেল কলেজের বার্ন অ্যান্ড প্লাস্টিক সার্জারি ইনস্টিটিউটের সহযোগী অধ্যাপক লুৎফর কাদের লেলিন, সহকারী অধ্যাপক হোসাইন ইমরান, মনসুর রহমান, মুশফিকুর রহমান, রিয়াদ মজিদ, এ কে এম ফেরদৌস রহমান ও মো. আবদুল্লাহ আল মামুন।
গত সোমবার নেপালের কাঠমান্ডুতে ইউএস-বাংলার একটি উড়োজাহাজ বিধ্বস্ত হয়ে ৭১ আরোহীর মধ্যে ৫১ জনের মৃত্যু হয়। তাঁদের মধ্যে ৪ ক্রুসহ ২৬ জন ছিলেন বাংলাদেশি।
