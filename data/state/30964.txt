
উপজেলা পরিষদ নির্বাচন সামনে রেখে ময়মনসিংহের ঈশ্বরগঞ্জে সম্ভাব্য প্রার্থীরা ব্যাপক গণসংযোগ চালিয়ে যাচ্ছেন। তাঁদের কাছে কদর বেড়েছে তৃণমূলের নেতা-কর্মী ও ভোটারদের। আওয়ামী লীগ, বিএনপি ও জাতীয় পার্টির ১৮ জন নেমে পড়েছেন প্রচার-প্রচারণায়।
স্থানীয় অনেকে জানান, উপজেলা নির্বাচনের তফসিল ঘোষণার আগে থেকেই এখানে প্রচারণা শুরু হয়। তবে তফসিল ঘোষণার পর আটঘাট বেঁধে মাঠে নামেন নেতারা। ভোটারদের নজর কাড়তে অনেকে শিক্ষাপ্রতিষ্ঠান, বিপণিবিতানসহ বিভিন্ন দেয়ালে পোস্টার, ব্যানার লাগিয়েছেন। অনেক প্রার্থী তৃণমূল কর্মীদের মন ভোলাতে বাড়িতে ভূরিভোজের আয়োজন করছেন। অনেকে বিনে দাওয়াতে বিয়েবাড়িতে হাজির হয়ে মূল্যবান উপহারসামগ্রী দিয়ে দোয়া চাইছেন। চায়ের দোকানে দোকানে চলছে নির্বাচনী আলাপচারিতা।
আওয়ামী লীগ এবং এর সহযোগী ও ভ্রাতৃপ্রতিম সংগঠনের রাজনীতিতে সক্রিয় প্রায় ১২ জন উপজেলা চেয়ারম্যান পদে প্রচারণা চালাচ্ছেন। তাঁদের মধ্যে রয়েছেন উপজেলা আওয়ামী লীগের জ্যেষ্ঠ সহসভাপতি রফিকুল ইসলাম, সাধারণ সম্পাদক আবদুল হেকিম, সাংগঠনিক সম্পাদক শাহ জালাল, সদস্য সৌমেন্দ্র কিশোর চৌধুরী, ছাত্রলীগের সাবেক সভাপতি বদরুল আলম, যুবলীগের সভাপতি সাফায়েত হোসেন ভুঁইয়া প্রমুখ।
বিএনপি থেকে প্রচারণা চালাচ্ছেন উপজেলা বিএনপির সাধারণ সম্পাদক এ কে এম হারুন অর রশিদ, সদস্য চেয়ারম্যান আহাম্মদ হোসেন ভুঁইয়া, বিএনপির একাংশের সাধারণ সম্পাদক ফরিদ উদ্দিন, বিএনপির একাংশের আহ্বায়ক আওরঙ্গজেব বেলাল, বিএনপির সাবেক সাংগঠনিক সম্পাদক নূরে আলম, বিএনপির নেতা সাইদুল হক প্রমুখ। জাতীয় পার্টি থেকে চেয়ারম্যান পদে প্রচারণা চালাচ্ছেন উপজেলা জাপার যুগ্ম আহ্বায়ক নুরুল ইসলাম ও জাপার নেতা হাবিবুর রহমান সিদ্দিক।
উপজেলা নির্বাহী কর্মকর্তা (ইউএনও) ও সহকারী রিটার্নিং কর্মকর্তা তাহমিনা আক্তার জানান, গত বুধবার পর্যন্ত চেয়ারম্যান পদের জন্য পাঁচজন, ভাইস চেয়ারম্যান পদে তিনজন, মহিলা ভাইস চেয়ারম্যান পদে একজন মনোনয়নপত্র উত্তোলন করেছেন।
