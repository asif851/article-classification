
চট্টগ্রাম বন্দরের বেদখল হওয়া জমির ওপর বন্দর কর্তৃপক্ষের কর্তৃত্ব প্রতিষ্ঠার সুপারিশ করেছে নৌপরিবহন মন্ত্রণালয়-সম্পর্কিত সংসদীয় কমিটি। গতকাল বৃহস্পতিবার সংসদ ভবনে অনুষ্ঠিত কমিটির বৈঠকে এই সুপারিশ করা হয়েছে।সংসদ সচিবালয়ের সংবাদ বিজ্ঞপ্তিতে এ তথ্য জানানো হয়েছে।বৈঠকের কার্যপত্র থেকে জানা যায়, চট্টগ্রামের বিভিন্ন এলাকায় বন্দর কর্তৃপক্ষের বেশ কিছু জমি রেলের দখলে আছে। কমিটি দুই মন্ত্রণালয়কে বৈঠক করে বিরোধ নিষ্পত্তি করতে বলেছে। এ ছাড়া চট্টগ্রামের বিভিন্ন এলাকায় বন্দর কর্তৃপক্ষের ৬২ একর জমি বিভিন্ন ব্যক্তির দখলে আছে। কমিটি আইনিপ্রক্রিয়ার মাধ্যমে এসব জমির ওপর বন্দর কর্তৃপক্ষের কর্তৃত্ব প্রতিষ্ঠা করতে বলেছে।বৈঠকে চট্টগ্রাম বন্দর কর্তৃপক্ষের উন্নয়ন কার্যক্রম ও বাজেটের ওপর আলোচনা হয়। কমিটি চট্টগ্রাম বন্দর কর্তৃপক্ষের কর্মকাণ্ড গতিশীল করা, প্রয়োজনীয় যন্ত্রপাতি দ্রুত কেনা এবং ভবিষ্যতে কী কী যন্ত্রপাতি লাগবে, সেটার জন্য নতুন প্রকল্প প্রস্তাব তৈরির সুপারিশ করে।কমিটির সভাপতি রফিকুল ইসলামের সভাপতিত্বে অনুষ্ঠিত বৈঠকে কমিটির সদস্য নৌপরিবহনমন্ত্রী শাজাহান খান, সদস্য তালুকদার আবদুল খালেক, নুরুল ইসলাম সুজন, এম আবদুল লতিফ ও আনোয়ারুল আজীম অংশ নেন।
