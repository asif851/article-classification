
পররাষ্ট্রমন্ত্রী আবুল হাসান মাহমুদ আলী আসেম (এশিয়া-ইউরোপ মিটিং) পররাষ্ট্রমন্ত্রীদের বৈঠকে যোগ দিতে আগামী মাসে মিয়ানমার যাচ্ছেন। মিয়ানমারের রাজধানী নেপিডোতে নভেম্বরের ২০ তারিখ দুই দিনের ওই বৈঠক শুরু হবে।
পররাষ্ট্র মন্ত্রণালয়ের একজন কর্মকর্তা গতকাল সোমবার প্রথম আলোকে জানান, আসেমের বৈঠকে যোগ দিতে পররাষ্ট্রমন্ত্রীর ১৯ নভেম্বর মিয়ানমার যাওয়ার কথা রয়েছে।
সম্প্রতি মিয়ানমারের স্টেট কাউন্সেলর অং সান সু চির দপ্তরের মন্ত্রী চ টিন্ট সোয়ের সঙ্গে বৈঠকের পর পররাষ্ট্রমন্ত্রী মাহমুদ আলী তাঁর মিয়ানমার যাওয়ার কথা সাংবাদিকদের জানান।
জানা গেছে, আসেম বৈঠকের ফাঁকে রোহিঙ্গাদের বাংলাদেশ থেকে ফিরিয়ে নেওয়ার বিষয়টি নিয়ে বিভিন্ন দেশের প্রতিনিধিদের সঙ্গে আলোচনা করতে পারে ঢাকা। গতকাল ইউরোপীয় কাউন্সিলে মিয়ানমার নিয়ে একটি প্রস্তাব গৃহীত হয়েছে। ওই প্রস্তাবে বলা হয়েছে, আসেম বৈঠকের ফাঁকে রোহিঙ্গা প্রসঙ্গ নিয়ে আলোচনা হবে।
পররাষ্ট্র মন্ত্রণালয়ের একজন কর্মকর্তা জানিয়েছেন, জাপানের পররাষ্ট্রমন্ত্রী তারো কোনোর ঢাকা সফর শেষে পররাষ্ট্রমন্ত্রী মাহমুদ আলী মিয়ানমার যাবেন। ঢাকা সফর শেষে জাপানের পররাষ্ট্রমন্ত্রীও আসেম বৈঠকে যোগ দিতে মিয়ানমার যাবেন। দুই দিনের সফরে তারো কোনোর আগামী ১৮ নভেম্বর ঢাকায় আসার কথা রয়েছে।
