
চট্টগ্রামের লোহাগাড়ার পুটিবিলা ও চুনতি এলাকার ডলু এবং সরাই খালের পাঁচটি বালুমহাল থেকে অবৈধভাবে বালু উত্তোলন বন্ধের নির্দেশ দিয়ে গত ৭ এপ্রিল রুল জারি করেছেন হাইকোর্ট।বালুমহালগুলো হলো পুটিবিলা-২, পুটিবিলা-৩, পুটিবিলা-৪, পানত্রিশা-১, চুনতি-১। বিচারপতি মির্জা হোসেইন হায়দার ও বিচারপতি ভবানী প্রসাদ সিংহের সমন্বয়ে হাইকোর্টের বেঞ্চ এ আদেশ দেন।পরিবেশ আইনবিদ সমিতি (বেলা) জানায়, লোহাগাড়ার পুটিবিলা ও চুনতিতে অবৈধভাবে বালু উত্তোলন করায় দুটি সেতু ও একটি কালভার্ট ভেঙে পড়ে। হুমকির মুখে রয়েছে ৪৫টি কালভার্টসহ ফসলি জমি। ডলু অঞ্চলের সংরক্ষিত বনাঞ্চলের অস্তিত্বও বিপন্ন হতে চলেছে।বেলার আইনজীবী মিনহাজুল হক চৌধুরী জানান, চট্টগ্রামের জেলা প্রশাসক গত ২১ মার্চ পাঁচটি বালুমহালের ইজারা প্রদান করেন। এর বিরুদ্ধে ২৪ মার্চ পরিবেশ ও প্রতিবেশগত সংকট সমাধানে ইজারাকৃত বালুমহালগুলো বিলুপ্তি ঘোষণার জন্য হাইকোর্টে আবেদন করা হয়। আদালত নির্দিষ্ট সময়ের জন্য আপাতত এসব বালুমহাল থেকে বালু উত্তোলন এবং মাটি কাটার ওপর রুল ও নিষেধাজ্ঞা জারি করেছেন।
