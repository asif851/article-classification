
দেশে মাধ্যমিক স্তর পর্যন্ত নারী শিক্ষার্থীরা এগিয়ে থাকলেও উচ্চ মাধ্যমিকে এসে তারা অনেকেই ঝরে যাচ্ছে। বর্তমানে মাধ্যমিক পর্যায়ে মোট শিক্ষার্থীর মধ্যে ছাত্রীর সংখ্যা ৫৩ শতাংশ, ছাত্র ৪৭ শতাংশ। উচ্চ মাধ্যমিকে এসে ছাত্রীর সংখ্যা হয়ে যাচ্ছে ৪৭ শতাংশ, ছাত্রের সংখ্যা ৫৩ শতাংশ। আজ সোমবার জাতীয় সংসদের প্রশ্নোত্তর পর্বে শিক্ষামন্ত্রী নুরুল ইসলাম নাহিদ এই তথ্য জানিয়েছেন।এ বিষয়ে নিজাম উদ্দিন হাজারীরপ্রশ্নের জবাবে শিক্ষামন্ত্রী বলেন, মাধ্যমিক স্তরে মোট শিক্ষার্থী ৮৫ লাখ এক হাজার ৪৪২ জন। এর মধ্যে ছাত্রী ৪৫ লাখ ১৯ হাজার ৯১ ও ছাত্র ৩৯ লাখ ৮২ হাজার ৩৫১ জন। অপরদিকে উচ্চমাধ্যমিক স্তরে মোট শিক্ষার্থী ৩১ লাখ ৯৪ হাজার ৭৮৭ জন। এর মধ্যে ছাত্র ১৬ লাখ ৯৪ হাজার ২৬৭ ও ছাত্রী ১৫ লাখ ৫২০ জন। তবে উচ্চশিক্ষায় মেয়েদের অংশগ্রহণ অতীতের চেয়ে বাড়ছে বলে মন্ত্রী জানান।নুরুল ইসলাম নাহিদ বলেন, নারী ও পুরুষের শিক্ষার হারে সমতা আনতে সরকার শিক্ষা সহায়তা ট্রাস্ট তহবিলে এক হাজার কোটি টাকা দিয়েছে। এই তহবিল থেকে স্নাতক পর্যায়ের ৩০ শতাংশ দরিদ্র ছাত্রী এবং ১০ শতাংশ ছাত্রকে উপবৃত্তি দেওয়া হচ্ছে।প্রশ্নোত্তর পর্বের আগে সকাল সাড়ে ১০টার দিকে স্পিকার শিরীন শারমিন চৌধুরীর সভাপতিত্বে সংসদের অধিবেশন শুরু হয়। প্রশ্নোত্তর টেবিলে উত্থাপিত হয়।
জাতীয় পার্টির নূর-ই-হাসনা লিলি চৌধুরীর প্রশ্নের জবাবে শিক্ষামন্ত্রী বলেন, শিক্ষাঙ্গনে শিক্ষকের দ্বারা যৌন নির্যাতনের ঘটনা অনাকাঙ্ক্ষিত। এ ধরনের অভিযোগ পাওয়া গেলে অভিযুক্ত শিক্ষকের বিরুদ্ধে কঠোর ব্যবস্থা নেওয়া হবে।
ওয়াসিকা আয়শা খানের প্রশ্নের জবাবে শিক্ষামন্ত্রী বলেন, সারা দেশে জরাজীর্ণ শিক্ষাপ্রতিষ্ঠানের সংখ্যা ১০ হাজার ৯৬০ টি। এর মধ্যে এক হাজার ৯৭৩টি প্রতিষ্ঠান মেরামতের জন্য চলতি বাজেটে ৩৭ কোটি টাকা বরাদ্দ রাখা হয়েছে।
জাতীয় পার্টির মাহজাবিন মোরশেদের প্রশ্নের জবাবে গৃহায়ণ ও গণপূর্তমন্ত্রী মোশাররফ হোসেন বলেন, দেশে ১০ হাজার ৩১৩টি সরকারি মালিকানাধীন পরিত্যক্ত বাড়ি রয়েছে। এর মধ্যে চার হাজার ৯৬২টি বিক্রি করার মতো এবং ১৩৮টি বাড়ি বিক্রি হয়ে গেছে।
মন্ত্রী আরও বলেন, ঢাকা ও নারায়ণগঞ্জে ‘ক’ তালিকাভুক্ত বাড়ি পাঁচ হাজার ২৮টি এবং ‘খ’ তালিকাভুক্ত বাড়ি এক হাজার ৪৩৯ টি। এর মধ্যে চার হাজার ৭৮২টি বাড়ি বিক্রি করার জন্য এবং ২১৫টি সংরক্ষিত রাখার জন্য তালিকাভুক্ত করা হয়েছে। সরকারি মালিকানাধীন পরিত্যক্ত বাড়ির মধ্যে ৬৬টি অবৈধ বসবাসকারীদের দখলে রয়েছে। ৯৯৯টি বাড়ি নিয়ে মামলা চলছে। রাজশাহীতে ২২৮টি বাড়ির মধ্যে ১৩৩টি বাড়ি বিক্রি করা হয়েছে। নাটোরের সাতটি বাড়ির মধ্যে একটি বাড়ি শহীদ পরিবারের কাছে বিক্রি করা হয়েছে। দু’টি বাড়ি নিয়ে মামলা চলছে। চট্টগ্রামের ৩৫৩টি বাড়ির মধ্যে ১৭৪টি সংরক্ষিত এবং ১৭৯টি বিক্রি করার অবস্থায় রয়েছে। লালমনিরহাটে ১০৮টি বাড়ির মধ্যে চারটি বিক্রি করা হয়েছে।
মন্ত্রী বলেন, চাঁপাইনবাবগঞ্জে ১৬ টি, নওগাঁয় ৩০ টি, পাবনায় ১২৩ টি, সিরাজগঞ্জে ১৩ টি, বগুড়ায় ২৮০ টি, জয়পুরহাটে একটি, খুলনায় এক হাজার ৩৬৩ টি, বাগেরহাটে একটি, যশোরে ৯২ টি, কুষ্টিয়ায় ৫০৭ টি, চুয়াডাঙ্গায় ২৭ টি, কুমিল্লায় তিনটি, সিলেটে চারটি, রংপুরে ৪২ টি, দিনাজপুরে ৩৭৮ টি, নীলফামারীতে ২২৩ টি, কুড়িগ্রামে ১৭ টি, ঠাকুরগাঁওয়ে নয়টি এবং গাইবান্ধায় ২১টি সরকারি মালিকানাধীন পরিত্যক্ত বাড়ি রয়েছে।
