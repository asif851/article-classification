
জামায়াতে ইসলামী বলেছে, আইনশৃঙ্খলা রক্ষাকারী বাহিনীর পাহারায় চলা যানবাহনে পেট্রলবোমা মেরে দুর্বৃত্তরা নির্বিঘ্নে সরে পড়ায় প্রতীয়মান হচ্ছে সরকারের পৃষ্ঠপোষকতায় দলীয় ক্যাডাররাই এ হামলা চালাচ্ছে। গতকাল শনিবার এক বিবৃতিতে জামায়াতের ভারপ্রাপ্ত সেক্রেটারি জেনারেল শফিকুর রহমান এ কথা বলেন।বিবৃতিতে জামায়াতের এই নেতা বলেন, ‘যেখানে বিরোধী দলের নেতা-কর্মীরা মিছিল-সমাবেশ বা একত্রে সমবেত হতে পারছে না, দেখামত্রাই তাদের ওপর গুলি চালানো হচ্ছে, সেখানে পুলিশ, র্যা ব, বিজিবির পাহারায় মানুষের ওপর হামলা কী করে সংঘটিত হচ্ছে। এ জন্য এসব ঘটনায় আমরা জাতিসংঘের তত্ত্বাবধানে তদন্ত করার আহ্বান জানিয়েছিলাম। কিন্তু সরকার নিজেই এর সঙ্গে জড়িত বলে কোনো ধরনের তদন্ত ছাড়াই শুধু রাজনৈতিক হয়রানির হাতিয়ার হিসেবে এসব ঘটনাকে ব্যবহার করছে।’বিবৃতিতে সুষ্ঠু, নিরপেক্ষ তদন্তের মাধ্যমে গাইবান্ধা, বরিশাল, কুমিল্লাসহ বিভিন্ন স্থানে পেট্রলবোমা হামলার সঙ্গে জড়িত ব্যক্তিদের শনাক্ত করে কঠোর আইনানুগ ব্যবস্থা নেওয়ার আহ্বান জানানো হয়।
