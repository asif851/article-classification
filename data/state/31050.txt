
দুর্নীতি দমন কমিশনের (দুদক) একজন মহাপরিচালকসহ সংস্থাটির নয় কর্মকর্তা-কর্মচারীর মুক্তিযোদ্ধা সনদ যাচাইয়ের সিদ্ধান্ত নিয়েছে কমিশন। আজ মঙ্গলবার কমিশনের মাসিক সভায় এ সিদ্ধান্ত হয়।
সভায় সংস্থাটির উপপরিচালক জুলফিকার আলীর নেতৃত্বে দুই সদস্যের একটি কমিটি করে সনদ যাচাইয়ের দায়িত্ব দেওয়া হয়েছে। সম্প্রতি সচিবদের মুক্তিযোদ্ধা সনদ জালিয়াতির অনুসন্ধান করেছেন জুলফিকার আলী।
জানতে চাইলে দুদকের কমিশনার মো. শাহাবুদ্দিন বলেন, দুদক কর্মকর্তা-কর্মচারীদের মধ্যে যাঁরা মুক্তিযোদ্ধা সনদ নিয়ে সুযোগ-সুবিধা নিচ্ছেন, তাঁদের সনদ যাইয়ের সিদ্ধান্ত নিয়েছে কমিশন।
জানা গেছে, দুদকে মুক্তিযোদ্ধা সনদ নেওয়ার তালিকায় রয়েছেন সংস্থাটির আইন শাখার মহাপরিচালক কামরুল হোসেন মোল্লা, পরিচালক গোলাম ইয়াহিয়া, আবদুল আজিজ ভূঁইয়া, উপপরিচালক ঢালী আবদুস সামাদ, এস এম গোলাম মাওলা সিদ্দিকী, সাবেক উপপরিচালক রঞ্জন কুমার মজুমদার, সহকারী পরিদর্শক আবদুস সোবহান, কোর্ট সহকারী (এএসআই) নুরুল ইসলাম ও ইসহাক ফকির।
