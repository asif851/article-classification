
যুক্তরাজ্যের প্রধানমন্ত্রী ডেভিড ক্যামেরন বাংলাদেশের ভয়াবহ শিল্প দুর্ঘটনার  প্রেক্ষাপটে বিক্রেতা কোম্পানিগুলোকে তাদের পণ্যের উত্স এবং তার সাপ্লাই চেইন তদারকিতে আরও উদ্যোগী ভূমিকা গ্রহণে উত্সাহিত করার লক্ষ্যে ব্রিটিশ এমপিদের উদ্যোগের প্রতি সমর্থন জানিয়েছেন। আজ বুধবার হাউস অব কমন্সে প্রধানমন্ত্রীর প্রশ্নোত্তর পর্বে এক প্রশ্নের জবাবে ক্যামেরন এই সমর্থন ব্যক্ত করেন।ব্রিটিশ পার্লামেন্টে ফ্রেন্ডস অব বাংলাদেশ গ্রুপের চেয়ার টোরি পার্টির এমপি অ্যান মেইনের এক প্রশ্নের জবাবে প্রধানমন্ত্রী এই মন্তব্য করেন। মেইন জানতে চান, যুক্তরাজ্যে যেসব ব্যবসাপ্রতিষ্ঠান পোশাকের ব্যবসা করে, তারা যাতে নৈতিকভাবে ব্যবসা পরিচালনা করে এবং তাদের (ব্রিটিশদের) বাজারের জন্য অন্য দেশের লোকদের শোষণ করা থেকে বিরত থাকে সে জন্য তাদের উত্সাহ দেওয়ায় প্রধানমন্ত্রী এমপিদের সঙ্গে যোগ দেবেন কি না।মেইন জানান, রানা প্লাজা দুর্ঘটনার বিষয়ে তাঁর নেতৃত্বে এমপিদের একটি কমিটি আগামী অক্টোবরে একটি অনুসন্ধানমূলক প্রতিবেদন পেশ করবে। এমপিদের এই কমিটির কার্যক্রমের জন্য অর্থের জোগান দিয়েছে আন্তর্জাতিক উন্নয়ন সহায়তা দপ্তর (ডিএফআইডি)। প্রধানমন্ত্রী ওই উদ্যোগে সমর্থন জানান এবং ব্রিটেন ও বাংলাদেশের মধ্যে সম্পর্কোন্নয়নে ভূমিকা রাখার জন্য মেইনকে ধন্যবাদ জানান।এদিকে, রানা প্লাজায় অবস্থিত পোশাক কারখানাগুলো এবং তাজরীন ফ্যাশন থেকে পোশাক কেনার জন্য চুক্তিবদ্ধ প্রতিষ্ঠানগুলোর প্রতিনিধিদের সঙ্গে ইন্ডাস্ট্রিয়াল গ্লোবাল ইউনিয়নের দুদিনের এক সভা বুধবার জেনেভায় শুরু হয়েছে, যেখানে ওই দুর্ঘটনাগুলোতে হতাহতদের জন্য উপযুক্ত ক্ষতিপূরণের পরিমাণ নির্ধারণ করা হতে পারে।
আন্তর্জাতিক শ্রম সংস্থা—আইএলওর মধ্যস্থতায় এই সভা অনুষ্ঠিত হচ্ছে। তবে সভায় কোন কোন কোম্পানি প্রতিনিধিত্ব করছে তার বিস্তারিত এখনো প্রকাশ করা হয়নি। বিশেষ করে যুক্তরাষ্ট্রের শীর্ষস্থানীয় ক্রেতা ওয়ালমার্টের অংশগ্রহণ নিয়ে সংশয় রয়েছে বলে জানা গেছে।
