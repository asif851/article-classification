

শিশু গৃহকর্মী নির্যাতনের মামলায় বহিষ্কৃত ক্রিকেটার শাহাদাত হোসেন ও তাঁর স্ত্রী জেসমিন জাহান নিত্যর বিরুদ্ধে অভিযোগপত্র দিয়েছে পুলিশ। আজ মঙ্গলবার ঢাকার মুখ্য মহানগর হাকিম আদালতে পুলিশ ওই অভিযোগপত্র দেয়।
১ ডিসেম্বর জেসমিন জাহান ওরফে নিত্যকে এক মাসের, অর্থাৎ ২০১৬ সালের ১ জানুয়ারি পর্যন্ত অন্তর্বর্তীকালীন জামিন দেন আদালত। এর পর ৮ ডিসেম্বর জামিন পান শাহাদাত হোসেন। আগামী ৩১ মার্চ পর্যন্ত তাঁকে জামিন দেওয়া হয়।
গৃহকর্মী মাহফুজা আক্তার হ্যাপিকে (১১) নির্যাতনের অভিযোগে ক্রিকেটার শাহাদাত হোসেন ও তাঁর স্ত্রীর বিরুদ্ধে গত ৬ সেপ্টেম্বর রাজধানীর মিরপুর থানায় নারী ও শিশু নির্যাতন দমন আইনে খন্দকার মোজাম্মেল হক মামলা করেন। এরপরই এ বছরের ৩ অক্টোবর রাতে রাজধানীর মালিবাগে বাবার বাসা থেকে জেসমিন জাহানকে গ্রেপ্তার করে পুলিশ। ৫ অক্টোবর শাহাদাত হোসেন আদালতে আত্মসমর্পণ করে জামিনের আবেদন করলে আদালত তা নাকচ করে তাঁকেও কারাগারে পাঠানোর আদেশ দেন।
৯ অক্টোবর ঢাকা মেডিকেল কলেজ হাসপাতালে চিকিৎসাধীন মাহফুজা প্রথম আলোর কাছে অভিযোগ করে বলে, মেরে তার পা এবং হাতের আঙুল ভেঙে দিয়েছেন ক্রিকেটার শাহাদাত হোসেন ও তাঁর স্ত্রী জেসমিন জাহান। সে বাসা থেকে যাতে পালাতে না পারে, সে জন্য এক বছর ধরে তাকে বাথরুমে ঘুমাতে বাধ্য করেছেন তাঁরা।
আরও জানতে পড়ুন ..মেরে পা ভেঙে দিয়েছেন শাহাদাত
