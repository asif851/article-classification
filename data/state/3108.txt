
বরিশালের উজিরপুর উপজেলার সানুহারে পত্রিকাবাহী পিকআপ ভ্যানের সঙ্গে সুপারিবোঝাই একটি পিকআপ ভ্যানের মুখোমুখি সংঘর্ষে দুজন নিহত ও ছয়জন আহত হয়েছেন। আজ সোমবার সকাল সোয়া সাতটার দিকে ঢাকা-বরিশাল মহাসড়কে এ দুর্ঘটনা ঘটে।
নিহত ব্যক্তিরা হলেন আবুল হোসেন (৭০) ও তাঁর ছোট ভাই ইসমাইল হোসেন (৫০)। তাঁদের বাড়ি উজিরপুর উপজেলার হস্তীসুণ্ড গ্রামে। দুর্ঘটনায় আহত ছয়জনের মধ্যে পাঁচজনকে বরিশাল শের-ই বাংলা মেডিকেল কলেজ হাসপাতাল এবং আরেকজনকে উজিরপুর উপজেলা স্বাস্থ্য কমপ্লেক্সে ভর্তি করা হয়েছে। গৌরনদী ফায়ার সার্ভিস স্টেশনের ইনচার্জ অধীর চন্দ্র হাওলাদার বলেন, মাওয়াঘাট থেকে ছেড়ে আসা পত্রিকাবাহী একটি পিকআপ ভ্যান বরিশালের উদ্দেশে যাচ্ছিল। সকালে সেটি সানুহারে পৌঁছালে ঢাকাগামী সুপারিবোঝাই আরেকটি পিকআপ ভ্যানের সঙ্গে সেটির মুখোমুখি সংঘর্ষ হয়। এতে পত্রিকাবাহী গাড়িতে থাকা আবুল হোসেন ও তাঁর ভাই ইসমাইল হোসেন ঘটনাস্থলে নিহত হন। এ ছাড়া দুই পিকআপে থাকা আরও ছয় ব্যক্তি আহত হন।
অধীর চন্দ্র হাওলাদার আরও বলেন, ঘটনার পর ফায়ার সার্ভিসের লোকজন আহত ব্যক্তিদের উদ্ধার করে হাসপাতালে পাঠায়। নিহত ব্যক্তিদের লাশ পুলিশের কাছে হস্তান্তর করা হয়েছে।
