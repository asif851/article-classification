
ভারতে গত তিন বছর ট্রাক রেসের আয়োজন করেছে টাটা মোটরস। গতকাল রোববার ভারতের উত্তর প্রদেশের গ্রেট নয়ডায় বসেছিল এর চতুর্থ আসর। বুধ ইন্টারন্যাশনাল সার্কিটে টিওয়ান প্রাইমা ট্রাক রেসিং চ্যাম্পিয়নশিপে অংশ নিতে এসেছিলেন ১২ জন আন্তর্জাতিক ট্রাক রেসার। ৬টি দলের ১২টি ট্রাক নিয়ে ছুটেছেন তাঁরা। এই ছয় দলের মধ্যে একটি ছিল বিশ্বব্যাপী টাটা মোটরসের ডিলারদের প্রতিনিধিত্বকারী দল ‘ওয়ান ওয়ার্ল্ড রেসিং’। এই দলের অন্যতম সদস্য হিসেবে প্রতিনিধিত্ব করেছে বাংলাদেশের নিটল-নিলয় গ্রুপ।কেবল ট্রাক রেসই নয়, এই আয়োজনে এসে হাজার বিশেক দর্শক মাতিয়েছেন বলিউড তারকা এবং টাটা মোটরসের ব্র্যান্ড অ্যাম্বাসেডর অক্ষয় কুমার। কেকের গানে পয়সা উশুল হয়েছে সবার। আয়োজকেরা জানালেন, ভবিষ্যতে বাংলাদেশে ট্রাক রেসের আয়োজন করার কথা ভাবছেন তাঁরা।গতকাল সকালেই ট্রাক রেসের আদ্যোপান্ত বলছিলেন টাটা মোটরসের কমার্শিয়াল ভেহিক্যাল বিভাগের নির্বাহী পরিচালক রবি পিশারোদি। তিনি বলেন, ‘সামাজিকভাবে ট্রাকচালকদের সম্মানিত করাই আমাদের উদ্দেশ্য। এ ছাড়া আমরা চাই, ভারতে আন্তর্জাতিক মানের ট্রাক রেস হোক। আর এই উপমহাদেশে আমরাই এটা শুরু করেছি। এটা নিয়মিত হলে এখান থেকেই আন্তর্জাতিক মানের ট্রাক রেসার বেরিয়ে আসবে। বাংলাদেশেও এমন ট্রাক রেসের আয়োজন করতে চাই আমরা। এটা খুব সম্ভব। কারণ, বাংলাদেশে আমাদের বিশাল বাজার।’দুপুর ১২টা থেকে শুরু হওয়া ট্রাক রেসের আয়োজনে শুরুতেই ছিল চিয়ার লিডারদের নাচ, তরুণ শিল্পীদের গান। তারপর ট্রাক রেস।
