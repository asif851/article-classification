
আওয়ামী লীগের সাধারণ সম্পাদক ও জনপ্রশাসন মন্ত্রী সৈয়দ আশরাফুল ইসলাম বলেছেন, দলের ২০তম জাতীয় সম্মেলন নিয়ে যেসব জল্পনা-কল্পনা তা আগামীকাল বিকেলের পর ভুয়ায় পরিণত হবে। দলের সম্মেলনের মধ্য দিয়ে কাউন্সিলরাই নেতৃত্ব ঠিক করবেন।
আজ শুক্রবার রাতে রাজধানীর একটি পাঁচ তারকা হোটেলে আওয়ামী লীগের জাতীয় সম্মেলনে যোগ দিতে আসা বিদেশি অতিথিদের সৌজন্যে দলের সাধারণ সম্পাদকের দেওয়া নৈশভোজ শেষে সাংবাদিকদের প্রশ্নের জবাবে সৈয়দ আশরাফ এসব কথা বলেন।
সৈয়দ আশরাফ বলেন, সব জল্পনা কল্পনটা কাল বিকেলের পর ভুয়ায় পরিণত হবে। আপনারা সম্মেলনটা উপভোগ করেন। আমাদের পক্ষ থেকে যে ঘোষণা দেওয়া হবে তা প্রকাশ্যেই দেওয়া হবে। উৎসবমুখর সম্মেলন হবে।
নেতা-কর্মীরা অনেকের নামে স্লোগান দিচ্ছেন, স্বাগত জানাচ্ছেন—সাংবাদিকেরা এই প্রসঙ্গ তুললে সৈয়দ আশরাফ বলেন, এটা কোনো কাজে আসবে না। কাউন্সিলর উইল ডিসাইড (কাউন্সিলরাই সিদ্ধান্ত নেবে)। এটা আমরা কালকেই দেখব। আমরা চেষ্টা করব পূর্ণাঙ্গ কমিটি কালকের মধ্যেই দিতে। যদি সম্ভব না হয় তবে এই সপ্তাহের মধ্যেই হবে। কারণ বিভিন্ন দেশ থেকে সম্মেলনে প্রতিনিধি দল আসছে। এখনো অনেক কাজ বাকি।
আওয়ামী লীগের এবারের সম্মেলন ঐতিহাসিক ভাবে হচ্ছে—তাই এই সম্মেলনের বিশেষ বৈশিষ্ট্য কী থাকছে জানতে চাইলে আশরাফ বলেন, সাধারণত পলিটিক্যাল পার্টিতে চমক কিছু আসে না। ধারাবাহিকতা রক্ষা করা হয়। রাজনীতির ধারাবাহিকতা।
নতুন চমক আসছে কী আসছে না—এমন প্রশ্নের জবাবে অপেক্ষা করার পরামর্শ দিয়ে আওয়ামী লীগ সাধারণ সম্পাদক বলেন, ‘এখনই বলে দিলে চমকটা থাকবে না। কি হবে না হবে প্রধানমন্ত্রী ও আমি জানি। আর কেউ জানে না।’
