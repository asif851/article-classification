
চলতি জুন মাসের মধ্যে সংবাদপত্রের কর্মীদের জন্য নতুন বেতনকাঠামো চূড়ান্ত করা হবে। গতকাল রোববার তথ্য মন্ত্রণালয়ে ঢাকা সাংবাদিক ইউনিয়নের একাংশের নেতাদের সঙ্গে বৈঠককালে তথ্যমন্ত্রী হাসানুল হক ইনু এ তথ্য জানান। নিউজপ্রিন্টের ওপর শুল্ক রেয়াত প্রত্যাহারের বিষয়ে তথ্যমন্ত্রী বলেন, এটি এখনো একটি প্রস্তাব। এ বিষয়টি পুনর্বিবেচনার জন্য অর্থ মন্ত্রণালয়কে অনুরোধ করবে তথ্য মন্ত্রণালয়।
তথ্যমন্ত্রী বলেন, ‘আজ-কালের মধ্যেই সাংবাদিক নেতাদের সঙ্গে আলোচনা হবে। এ ছাড়া বোর্ডের চেয়ারম্যানের সঙ্গে তথ্যসচিবের কথা হয়েছে। প্রথা অনুযায়ী জুনের মধ্যে আপনারা (সাংবাদিকেরা) নতুন মজুরি পাবেন।’ তথ্যমন্ত্রী আরও বলেন, যেসব প্রতিষ্ঠান সরকারি সুযোগ-সুবিধা নিয়েও মজুরি বোর্ডের সুপারিশ বা মহার্ঘ ভাতা বাস্তবায়ন করছে না, ওই সব প্রতিষ্ঠানের কাছে কৈফিয়ত তলব করা হবে। প্রয়োজনে তাদের সুযোগ-সুবিধা বন্ধ করে দেওয়া হবে। ঢাকা সাংবাদিক ইউনিয়নের একাংশের সভাপতি ওমর ফারুকের নেতৃত্বে সাংবাদিক নেতারা মন্ত্রীর কাছে বিভিন্ন দাবিদাওয়া তুলে ধরেন। মন্ত্রী তাঁদের এসব বিষয়ে ভেবে দেখার আশ্বাস দেন।
