
ঢাকায় প্রকাশক, কবি ও ব্লগারের ওপর হামলার প্রতিবাদ জানিয়েছে নিউইয়র্কের প্রবাসী বাঙালি সমাজ। গতকাল শনিবার সন্ধ্যায় জ্যাকসন হাইটসের ডাইভারসিটি প্লাজায় নাগরিক সমাবেশ হয়। সেখানে বলা হয়, প্রগতিশীল রাজনৈতিক কর্মী ও বুদ্ধিজীবীদের মৌলিক নিরাপত্তা বিধানে বাংলাদেশের সরকার ব্যর্থ হয়েছে।সমাবেশে উপস্থিত প্রবাসী বাংলাদেশি ও মার্কিন নাগরিকেরা বলেন, মুক্তবুদ্ধির ওপর এই অব্যাহত হামলা মুক্তিযুদ্ধের চেতনার ওপর হামলা। তাঁরা মুক্তিযুদ্ধের পক্ষের সব শক্তির ঐক্যের ওপর জোর দেন।নিউইয়র্কের গণজাগরণ মঞ্চ ও ঘাতক-দালাল নির্মূল কমিটির যৌথ ব্যানারে আয়োজিত ওই সমাবেশে উপস্থিত ব্যক্তিরা যেকোনো মূল্যে মৌলবাদ ও সাম্প্রদায়িক শক্তিকে রুখতে শপথ নেন। আগামী কয়েক দিনের মধ্যে তাঁরা গণজমায়েত ও বিক্ষোভ করবেন বলে সমাবেশে জানানো হয়।
