
রাজধানী ঢাকা ও এর আশপাশের বিভিন্ন এলাকায় গতকাল বৃহস্পতিবার রাতে আগ্নেয়াস্ত্র এবং ছিনতাই করা ছয়টি প্রাইভেট কার ও আটটি মোটরসাইকেলসহ ছয়জনকে আটক করেছে ঢাকা মহানগর গোয়েন্দা পুলিশ (ডিবি)।আটক ব্যক্তিরা হলেন মো. নেছার হোসেন, আল আমিন, মিজানুর রহমান, মঞ্জুর এলাহী, বাবু ও টিটু পাটোয়ারী।ডিবির উপকমিশনার (দক্ষিণ) কৃষ্ণপদ রায় আজ সকালে ঢাকা মহানগর পুলিশের (ডিএমপি) তথ্যকেন্দ্রে সাংবাদ সম্মেলনে জানান, গতকাল রাত ১২টার দিকে গোপন সূত্রে জানতে পেরে পান্থপথের নাহার প্লাজার সামনে থেকে এই ছয়জনকে আটক করা হয়। ছিনতাইয়ের জন্য একটি প্রাইভেট কারে তাঁরা ওই এলাকায় অবস্থান করছিলেন। এ সময় আটক ব্যক্তিদের দেহ তল্লাশি করে একটি রিভলবার, একটি পিস্তল, পাঁচ রাউন্ড গুলি ও তিনটি চাপাতি পাওয়া যায়।
জিজ্ঞাসাবাদে আসামিরা জানান, দীর্ঘদিন ধরে তাঁরা গাড়ি ও মোটরসাইকেল ছিনতাই করে আসছিলেন। ছিনতাই করা এসব যানবাহন নিয়েই রাজধানীর বিভিন্ন এলাকায় গাড়ি, মোটরসাইকেল, স্বর্ণালংকারসহ মূল্যবান সামগ্রী ছিনতাই করতেন তাঁরা।
পরে আটক ব্যক্তিদের দেওয়া তথ্য অনুযায়ী রাজধানীর কমলাপুর, পল্টন, সাভার, আশুলিয়া, কেরানীগঞ্জ এলাকায় অভিযান চালিয়ে পাঁচটি প্রাইভেট কার ও আটটি মোটরসাইকেল আটক করা হয়।
ডিবির উপকমিশনার (দক্ষিণ) কৃষ্ণপদ রায় জানান, ছিনতাই করা যানবাহনের ইঞ্জিন ও চেসিস নম্বর বিভিন্ন গ্যারেজে নিয়ে মেশিন দিয়ে মুছে ফেলা হতো। সে সব মেশিনও তাঁরা আটক করেছেন।
আটক প্রাইভেট কার ও মোটরসাইকেলগুলোর মূল্য চুরাশি লাখ টাকার বেশি জানিয়ে তিনি বলেন, বিআরটিএর সহায়তায় আটক যানবাহনগুলো প্রকৃত মালিকদের কাছে ফিরিয়ে দেওয়া হবে। এ ব্যাপারে আইনি ব্যবস্থা নেওয়া হবে।
 
