
কক্সবাজারের চকরিয়া উপজেলা স্বাস্থ্যকেন্দ্রের একমাত্র নলকূপটি তিন মাস ধরে অকেজো হয়ে পড়ে আছে। এতে স্বাস্থ্যকেন্দ্রে আসা রোগীদের দুর্ভোগ পোহাতে হচ্ছে। তাঁরা বাইরের দোকান থেকে খাবার পানি কিনে পান করছেন।সরেজমিনে হাসপাতালে গিয়ে দেখা যায়, হাসপাতালের পূর্ব পাশে স্থাপিত নলকূপের ওপরের অংশ নেই। রোগীরা জারের পানি দোকান থেকে কিনে পান করছেন। জানা যায়, ১৫ সেপ্টেম্বর থেকেই নলকূপ অকেজো।কথা হয় মোমেনা বেগম (৩৫) নামের এক রোগীর সঙ্গে। তিনি বলেন, খাবার পাওয়া গেলেও পানি পাওয়া যায় না। পানির জন্য চিরিঙ্গা স্টেশনে যেতে হচ্ছে।হাসপাতাল সূত্র জানায়, উপজেলার ১৮ ইউনিয়ন ও একটি পৌরসভার সাড়ে চার লাখ মানুষের একমাত্র সরকারি চিকিত্সাকেন্দ্র ৫০ শয্যার এই স্বাস্থ্যকেন্দ্রটি। প্রতিদিন এখানে চিকিত্সার জন্য আসেন নানা বয়সের কমপক্ষে আড়াই থেকে তিন শ জন রোগী। এঁদের মধ্যে প্রতিদিন গড়ে হাসপাতালে ভর্তি হন ১৫ থেকে ২০ জন। নলকূপ নষ্ট থাকায় চিকিত্সা নিতে এসে খাবার পানির কষ্টে পড়ছেন তাঁরা।এ প্রসঙ্গে হাসপাতালের তত্ত্বাবধায়ক ইফতেখার আহমদ বলেন, নলকূপ মেরামতের বিষয়টি স্বাস্থ্য মন্ত্রণালয়ের প্রকৌশল সংস্থার (সিএমএমইউ) লোকজন দেখেন। বিষয়টি তাঁদের জানানো হয়েছে।
