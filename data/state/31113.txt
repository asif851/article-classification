
বাম দলগুলোর ডাকা হরতালে মৌলবাদ, উগ্রবাদ এবং বিশৃঙ্খলা সৃষ্টিকারীদের হাত শক্তিশালী হচ্ছে বলে মন্তব্য করেছেন আওয়ামী লীগের প্রচার ও প্রকাশনা সম্পাদক হাছান মাহমুদ।আজ বৃহস্পতিবার জাতীয় প্রেসক্লাবের সামনে মুক্তিযোদ্ধা প্রজন্ম লীগ আয়োজিত ‘দেশ ও জনস্বার্থবিরোধী হরতালের প্রতিবাদে’ মানববন্ধনে প্রধান অতিথির বক্তব্যে সাবেক এই মন্ত্রী এ কথা বলেন।বাম দলগুলোর ডাকা হরতালে বিএনপির সমর্থন প্রসঙ্গে তিনি বলেন, ‘বাম দলগুলো স্বাধীনতার পক্ষের শক্তি। আপনারাই আবার জিয়াউর রহমানের খাল কাটা কর্মসূচিতে অংশ নিয়ে স্বৈরতন্ত্রকে আরও সুসংহত করেছিলেন। আর আজকে হরতাল ডেকে মৌলবাদ ও উগ্রবাদকে সমর্থন দিচ্ছেন এবং যারা দেশে বিশৃঙ্খলা সৃষ্টি করার অপচেষ্টা চালাচ্ছে, তাদের হাতকে শক্তিশালী করছেন।’
সাবেক এই বন ও পরিবেশমন্ত্রী বলেন, শ্রীলঙ্কায় প্রতি ইউনিট বিদ্যুতের দাম দশ টাকা, পাকিস্তানে প্রতি ইউনিট গড়ে সাত টাকা, ভারতেও প্রতি ইউনিট গড়ে সাত টাকা, বাংলাদেশে মূল্যবৃদ্ধির পরও ছয় টাকা আশি পয়সা অর্থাৎ পার্শ্ববর্তী দেশগুলোর চেয়ে বাংলাদেশের প্রতি ইউনিট বিদ্যুতের দাম এখনো কম। এ ছাড়া মিনিমাম বিলের প্রথাও তুলে দেওয়া হয়েছে। এতে করে ২৯ লাখ নিম্ন আয়ের বিদ্যুৎ গ্রাহকের বিল কমে গেছে। তাহলে কেন এই হরতাল?
বিশেষ অতিথির বক্তব্যে খাদ্যমন্ত্রী কামরুল ইসলাম বিএনপিকে উদ্দেশ করে বলেন, বাংলাদেশে তত্ত্বাবধায়ক সরকার আর কোনো দিন আসবে না। এটি এখন একটি মৃত দাবি। দেশে নির্বাচন পরিচালনা করবে ইসি, আর সরকার সুষ্ঠুভাবে নির্বাচন সম্পন্ন করতে ইসিকে সহায়তা করবে।
কর্মসূচিতে সভাপতিত্ব করেন সংগঠনের সভাপতি আসাদুজ্জামান।
