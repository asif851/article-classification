
গত মাসে বৃষ্টি হয়েছে স্বাভাবিকের চেয়ে ৩৮ শতাংশ কম। এ মাসেও বৃষ্টি কম হতে পারে। আবহাওয়া বিভাগের এই পূর্বাভাসের সঙ্গে এবার যোগ হয়েছে বিলম্বিত বর্ষা। সব মিলিয়ে এ বছর দেশে ঘাটতি বৃষ্টিপাতের আশঙ্কা আছে।সাধারণত জুনের শুরুতে মৌসুমি বায়ু বাংলাদেশ উপকূলে এসে ধীরে ধীরে তা সারা দেশে ছড়িয়ে পড়ে। নামে বর্ষা। কিন্তু এবার জুনের দ্বিতীয় সপ্তাহ শুরু হলেও এখনো সেই বৃষ্টির দেখা নেই। গতকাল মঙ্গলবার আবহাওয়া অধিদপ্তর বলেছে, বৃষ্টি দু-এক দিনের মধ্যে শুরু হতে পারে। তবে তা এবার কম বৃষ্টি হবে।দেশের আবহাওয়া অধিদপ্তর ও বৈশ্বিক আবহাওয়ার ধরন নিয়ে গবেষণা করে এমন সংস্থাগুলো বলছে, প্রশান্ত মহাসাগরে এল নিনো এবার শক্তিশালী হয়ে উঠেছে। আবহাওয়ার এই বিশেষ ধরনের কারণে প্রশান্ত মহাসাগরের পানির তাপমাত্রা বেড়ে গেছে। ফলে মৌসুমি বায়ুর গতিবিধি ওলটপালট হয়ে গেছে। এই সময়ে প্রশান্ত মহাসাগর থেকে বিপুল মেঘ বা জলরাশি আকাশপথে মৌসুমি বায়ুর সঙ্গে বঙ্গোপসাগর হয়ে বাংলাদেশে বিস্তৃত হয়। সমুদ্রের বাড়তি তাপ ওই মেঘের গতি অন্যদিকে ঠেলে দিচ্ছে।এল নিনো হচ্ছে সমুদ্রের উপরিভাগের পানির তাপমাত্রার একটি পর্যায়ক্রমিক পরিবর্তন।যুক্তরাষ্ট্রের সরকারি আবহাওয়া দপ্তরের অন্তর্ভুক্ত সংস্থা প্যাসিফিক এনসো অ্যাপ্লিকেশন ক্লাইমেট সেন্টার এ বছর সক্রিয় এল নিনোর উপস্থিতির কথা উল্লেখ করে তাদের প্রতিবেদনে বলছে, এ বছর বাংলাদেশসহ দক্ষিণ এশিয়ার দেশগুলোতে বর্ষা দেরিতে আসবে। আর বর্ষার ধরনও হবে দুর্বল।এ ব্যাপারে প্যাসিফিক এনসো অ্যাপ্লিকেশন ক্লাইমেট সেন্টারের প্রধান বৈজ্ঞানিক কর্মকর্তা বাংলাদেশি বিজ্ঞানী রাশেদ চৌধুরী মুঠোফোনে প্রথম আলোকে বলেন, এল নিনোর কারণে প্রশান্ত মহাসাগরে এখন গড় তাপমাত্রার চেয়ে দশমিক ৫ থেকে ১ ডিগ্রি সেলসিয়াস পর্যন্ত বেশি আছে। এতে ওই অঞ্চলের বাতাসের গতিবেগ ও মেঘের গতি স্বাভাবিক পথে এগোচ্ছে না। ফলে এই অঞ্চলে কম বৃষ্টি ও খরার আশঙ্কা আছে।গতকাল দেশের সর্বোচ্চ তাপমাত্রা ছিল চুয়াডাঙ্গায় ৩৮ দশমিক ৭ ডিগ্রি সেলসিয়াস। আর রাজধানীর তাপমাত্রা ৩৫ ডিগ্রি সেলসিয়াস। সেই হিসাবে দেশের দক্ষিণ-পশ্চিমাঞ্চলে মাঝারি ও রাজধানীসহ দেশের বেশির ভাগ এলাকায় মৃদু তাপপ্রবাহ বয়ে গেছে।আবহাওয়া অধিদপ্তরের আবহাওয়াবিদ আবদুর রহমান এ ব্যাপারে প্রথম আলোকে বলেন, তাঁদের পর্যবেক্ষণও বলছে, এ বছর এল নিনো সক্রিয় আছে, তাই বর্ষা দেরিতে এসেছে। অন্য বছরগুলোর মতো এ বছর বর্ষা দুর্বল থাকতে পারে বলেও তিনি জানান।
