
চট্টগ্রামে ইয়াবাসহ নারী ক্রিকেটার নাজনীন খান মুক্তা (২৩) গ্রেপ্তার করেছে পুলিশ। তিনি আনসার ও ভিডিপি ক্রিকেট দলের হয়ে ঢাকায় লিগে নিয়মিত খেলেন। আজ রোববার সকালে নগরের বাকলিয়া থানার কর্ণফুলী শাহ আমানত সেতু এলাকা থেকে নাজনীনকে গ্রেপ্তার করে পুলিশ।
বাকলিয়া থানার ভারপ্রাপ্ত কর্মকর্তা (ওসি) প্রণব কুমার চৌধুরী প্রথম আলোকে বলেন, কক্সবাজার থেকে ঢাকাগামী গ্রিন লাইন পরিবহনের একটি বাসে গোপন তথে৵র ভিত্তিতে শাহ আমানত সেতু এলাকায় তল্লাশি চালানো হয়। এ সময় নারী ক্রিকেটার পরিচয় দেওয়া এক যাত্রীর ব্যাগে তল্লাশি করে ১৪ হাজার ইয়াবা উদ্ধার করা হয়। প্রাথমিক জিজ্ঞাসাবাদে তিনি স্বীকার করেছেন, কক্সবাজার থেকে মো. নাহিদ নামের এক ব্যক্তির কাছ থেকে ইয়াবা নিয়ে ঢাকায় রিপন নামের এক মাদক ব্যবসায়ীকে সরবরাহ করতেন। তাঁর বাড়ি ময়মনসিংহের ত্রিশালে। তবে থাকেন ঢাকার সেগুনবাগিচায়। ইয়াবা উদ্ধারের ঘটনায় বাকলিয়া থানায় মাদকদ্রব্য নিয়ন্ত্রণ আইনে মামলা করেছে পুলিশ।
