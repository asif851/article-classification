
ছানার পানির সঙ্গে সয়াবিন তেল, লটকনের বিচি, রং ও কেমিক্যাল মিশিয়ে তৈরি করা হয় ‘ঘি’। পরে তা আকর্ষণীয় মোড়কে ভরে ‘খাঁটি ঘি’ নামে বাজারে ছাড়া হয়।পাবনার ফরিদপুর উপজেলার ডেমরা বাজারে এমন ভেজাল ঘি তৈরির চারটি কারখানার সন্ধান পাওয়া গেছে। ভ্রাম্যমাণ আদালত গতকাল শনিবার সকালে এসব কারখানায় অভিযান চালিয়ে অর্থদণ্ড ও কারাদণ্ড দেন। তিনটি কারখানা মালিকের কাছ থেকে ২০ হাজার টাকা জরিমানা আদায় ও একটির মালিককে দুই মাসের কারাদণ্ড দেওয়া হয়।বাজারের কয়েকজন বলেন, পাবনার ফরিদপুর দুগ্ধশিল্পের জন্য প্রসিদ্ধ। ফলে বাজারে এখানকার ঘির চাহিদা ও সুনাম দুটোইরয়েছে। এর সুযোগ নিয়ে কিছু অসৎ ব্যবসায়ী দীর্ঘদিন ধরে ভেজাল ঘি তৈরি করে আসছিলেন।অভিযানে নেতৃত্ব দানকারী ফরিদপুরের ইউএনও তোফায়েল হোসেন বলেন, এ অভিযান অব্যাহত থাকবে।
