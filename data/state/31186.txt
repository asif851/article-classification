
নৌযানশ্রমিকদের কয়েকটি সংগঠনের ডাকা অনির্দিষ্টকালের ধর্মঘট আজ বৃহস্পতিবার তৃতীয় দিনের মতো চলছে। তবে গতকাল বুধবার রাতে সদরঘাট থেকে দক্ষিণাঞ্চলের দিকে ২৭টি লঞ্চ ছেড়ে গেছে।বাংলাদেশ অভ্যন্তরীণ নৌপরিবহন কর্তৃপক্ষের (বিআইডব্লিউটিএ) দক্ষিণাঞ্চলের নৌনিরাপত্তা ও ট্রাফিক বিভাগের যুগ্ম পরিচালক জয়নাল আবেদীন বলেন, ধর্মঘটের মধ্যেই সন্ধ্যার পর থেকে এসব লঞ্চ ছেড়ে গেছে।ধর্মঘটের কারণে চট্টগ্রাম বন্দরে বহির্নোঙরে বড় জাহাজ থেকে পণ্য খালাস বন্ধ রয়েছে। অন্যান্য বন্দরেও পণ্য খালাস-বোঝাই বন্ধ।গত সোমবার রাত ১২টা ১ মিনিট থেকে এই ধর্মঘট শুরু হয়। ধর্মঘটি সংগঠনগুলোর মধ্যে উল্লেখযোগ্য হলো বাংলাদেশ নৌযানশ্রমিক ফেডারেশন। ফেডারেশনের সভাপতি শাহ আলম গতকাল প্রথম আলোকে বলেন, ‘১৫ দফা দাবিতে আমরা আন্দোলন করছি। তবে মূল চারটি দাবি হলো নৌযানশ্রমিকদের বেতন-ভাতা বৃদ্ধি, নৌদুর্ঘটনায় নিহত ব্যক্তিদের ক্ষতিপূরণ নিশ্চিত করা, নদীপথে সন্ত্রাস-চাঁদাবাজি ও ডাকাতি বন্ধ করা এবং নৌপথের নাব্যতা বাড়ানো। দাবি পূরণ না হওয়া পর্যন্ত ধর্মঘট চলবে।’
এ নিয়ে চলতি বছর তৃতীয়বারের মতো ধর্মঘট করছেন নৌযানশ্রমিকেরা। গত ২০ জানুয়ারি প্রথম দফায় ধর্মঘট করেন তাঁরা। দাবি পূরণ না হওয়ায় ২০ মার্চ দ্বিতীয় ও ২২ আগস্ট তৃতীয় দফায় ধর্মঘট ডাকা হয়।
আরও পড়ুনকিছু লঞ্চ চলেছে, বন্দরে পণ্য খালাস হয়নি 
