
উন্নয়নের মহাসড়কে এখন শুধু পানি আর পানি বলে মন্তব্য করেছেন জাতীয় পার্টির (জাপা) চেয়ারম্যান হুসেইন মুহম্মদ এরশাদ। তিনি বলেন, ‘সরকার কথা কথায় বলে দেশ এখন উন্নয়নের মহাসড়কে। আমরা তো দেখি এখন মহাসড়কে শুধু পানি আর পানি।’
আজ শনিবার রাজধানীর ইঞ্জিনিয়ার্স ইনস্টিটিউশন মিলনায়তনে জাপা ও এর অঙ্গ সংগঠনের মাঠপর্যায়ের নেতাদের সঙ্গে এক যৌথসভায় সভাপতির বক্তব্যে এরশাদ এসব কথা বলেন। সভায় সারা দেশ থেকে দলের কয়েক হাজার নেতা-কর্মী অংশ নেন।সরকার রাষ্ট্র পরিচালনা ব্যর্থ মন্তব্য করে এইচ এম এরশাদ বলেন, মানুষের জানমালের নিরাপত্তা নেই। চারদিকে দুর্নীতি আর সন্ত্রাস। ব্যাংকের টাকা লুট হচ্ছে, কিন্তু সরকার কিছু করছে না। ঢাকা শহর বসবাসের অযোগ্য হয়ে গেছে। চারদিকে অশান্তি। এর থেকে দেশের মানুষকে বাঁচাতে হবে। তিনি বলেন, এখন দেশের সবকিছুতে জট লেগেছে। উন্নয়নে জট, শিক্ষায় জট, চাকরিতে জট, রাস্তায় থাকলে বৈদ্যুতিক তারের জট, দুর্নীতিতে জট। আওয়ামী লীগ ও বিএনপি এই জট লাগিয়েছে। এই জট খুলতে হবে। জাতীয় পার্টিই পারে এই জট খুলে দেশের মানুষকে শান্তি দিতে।এরশাদ জাপার নেতৃত্বাধীন সম্মিলিত জাতীয় জোটের নাম উল্লেখ করে বলেন, ‘আগামী জাতীয় সংসদ নির্বাচনে আমরা ৩০০ আসনে প্রার্থী দেব। আগামী তিন মাস সারা দেশে জাতীয় পার্টি ও জোটের ব্যানারে সভা-সমাবেশ হবে। এরপর নভেম্বর মাসে ঢাকার সোহরাওয়ার্দী উদ্যানে জোটের মহাসমাবেশ হবে।’সভায় আরও বক্তব্য দেন জাপার জ্যেষ্ঠ নেতা ও বিরোধীদলীয় নেত্রী রওশন এরশাদ, দলের কো-চেয়ারম্যান জি এম কাদের, মহাসচিব এ বি এম রুহুল আমিন হাওলাদার, সভাপতিমণ্ডলীর সদস্য কাজী ফিরোজ রশীদ, জিয়াউদ্দিন আহমেদ বাবলু, সৈয়দ আবু হোসেন প্রমুখ।
