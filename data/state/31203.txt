
ময়মনসিংহের গৌরীপুর পৌর আওয়ামী লীগের একাংশের সাধারণ সম্পাদক রৌশন সারোয়ারের ওপর হামলার ঘটনায় স্থানীয় বিএনপি ও আওয়ামী লীগের ২৪ জন নেতা-কর্মীর নামে মামলা হয়েছে। গত শুক্রবার রাতে রৌশনের স্ত্রী নাজলিন সুলতানা মামলাটি করেন। পুলিশ সূত্রে জানা গেছে, পৌর বিএনপির আহ্বায়ক আবদুল খালেক মুন্সী, পৌর বিএনপির যুগ্ম আহ্বায়ক বেগ ফারুক, পৌর আওয়ামী লীগের একাংশের আহ্বায়ক ইকবাল হোসেন, যুগ্ম আহ্বায়ক আবু কাউসার চৌধুরী ও মনিরুজ্জামানসহ দুই দলের ২৪ জন নেতা-কর্মীকে মামলায় আসামি করা হয়েছে। থানার ভারপ্রাপ্ত কর্মকর্তা (ওসি) মোহাম্মদ আলী শেখ জানান, মামলা হয়েছে। বিষয়টি তদন্ত করা হবে। 
