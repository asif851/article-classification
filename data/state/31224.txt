
বকেয়া আদায়ে সিটিসেলের পরিচালক মোর্শেদ খানসহ আটজনের বিরুদ্ধে শ্রম আদালতে মামলা করেছেন প্রতিষ্ঠানটির পাঁচ কর্মী।
আজ সোমবার শ্রম আদালতে মামলাটি করা হয়। আদালত মামলাটি গ্রহণ করেছেন। সাবেক পররাষ্ট্রমন্ত্রী ও বিএনপি নেতা মোর্শেদ খানসহ আট বিবাদীকে আগামী ৪ অক্টোবর হাজির হতে সমন দিয়েছেন আদালত।
মামলার অন্যতম বাদী টিপু সুলতান প্রথম আলোকে বলেন, তাঁরা পাঁচ কর্মী সব মিলিয়ে সিটিসেলের কাছে প্রায় দেড় কোটি টাকা পাবেন। বারবার তাগিদ দেওয়ার পরও তাঁদের বকেয়া পরিশোধ করেনি সিটিসেল। এ কারণে তাঁরা আজ মামলা করেছেন।
সিটিসেল দেশের প্রথম মুঠোফোন অপারেটর। তাদের বন্ধ হওয়া তরঙ্গ ২৪ ঘণ্টার মধ্যে চালু করতে গত ২৫ জুলাই বিটিআরসিকে নির্দেশ দেন সর্বোচ্চ আদালত। একই সঙ্গে তরঙ্গ বরাদ্দের লাইসেন্স বাতিল করার সিদ্ধান্তও প্রত্যাহার করতে বলা হয়। এতে অপারেটরটি ফের কার্যক্রমে ফিরতে পারবে বলে তখন জানান সিটিসেলের কৌঁসুলি।
