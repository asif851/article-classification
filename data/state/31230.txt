
রাজশাহী প্রকৌশল ও প্রযুক্তি বিশ্ববিদ্যালয় শাখা ছাত্রশিবিরের সাধারণ সম্পাদকসহ আট নেতা-কর্মী আটকের জেরে শিবির-পুলিশ সংঘর্ষের ঘটনায় বিশ্ববিদ্যালয় অনির্দিষ্টকালের জন্য বন্ধ ঘোষণা করা হয়েছে। একই সঙ্গে শিক্ষার্থীদের কাল শুক্রবার সকাল ১০টার মধ্যে হল ত্যাগের নির্দেশ দেওয়া হয়েছে। আজ বৃহস্পতিবার রাতে বিশ্ববিদ্যালয় প্রশাসনের এক জরুরি বৈঠকে এসব সিদ্ধান্ত হয়েছে।
বিশ্ববিদ্যালয়ের ছাত্রকল্যাণ পরিচালক এন এইচ এম কামরুজ্জামান সরকার প্রথম আলোকে এ কথা জানান।
নেতা-কর্মীদের আটকের প্রতিবাদে আজ বৃহস্পতিবার বিকেল সাড়ে চারটার দিকে শিবিরের নেতা-কর্মীরা বি‌ক্ষোভ মিছিল নিয়ে ক্যাম্পাসে প্রবেশের চেষ্টা করলে শিবির-পুলিশ সংঘর্ষ হয়। এর পর থেকে ক্যাম্পাসে থমথমে পরিস্থিতি বিরাজ করছে। এ অবস্থায় রাতে রাজশাহী প্রকৌশল ও প্রযুক্তি বিশ্ববিদ্যালয় অনির্দিষ্টকালের জন্য বন্ধের সিদ্ধান্ত হয়েছে।
