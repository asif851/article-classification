
চাঁদপুরের কচুয়া উপজেলার গৃহবধূকে (১৯) আটকে রেখে ধর্ষণের অভিযোগে এক পুলিশ কনস্টেবলের বিরুদ্ধে মামলা হয়েছে। আদালতের নির্দেশে গত মঙ্গলবার কনস্টেবল জাহিদের বিরুদ্ধে মামলাটি নথিভুক্ত করে হাজীগঞ্জ থানা-পুলিশ।গৃহবধূর পরিবারের লোকজন ও মামলার তদন্তকারী কর্মকর্তা হাজীগঞ্জ থানার উপপরিদর্শক (এসআই) সুধাংশ শেখর হালদার বলেন, ওই গৃহবধূর স্বামী ইতালিতে থাকেন। ফেসবুকের মাধ্যমে রাঙামাটিতে পুলিশ কনস্টেবল পদে কর্মরত হাজীগঞ্জ টোরাগর এলাকার জাহিদ হোসেন সরকারের সঙ্গে ওই গৃহবধূর পরিচয় হয়। গত ২৬ জুন সিএনজিচালিত অটোরিকশায় করে ওই গৃহবধূ শ্বশুরবাড়ি কচুয়ায় যাওয়ার জন্য প্রস্তুতি নিচ্ছিলেন। এ সময় রাস্তায় অপেক্ষমাণ কনস্টেবল জাহিদ একটি মাইক্রোবাসে করে ওই গৃহবধূকে রাঙামাটি নিয়ে যান। পরে রাঙামাটি জেলা পুলিশ লাইনের পাশে একটি চারতলা বাড়ির নিচতলায় ওই গৃহবধূকে তোলেন জাহিদ। সেখানে প্রায় এক মাস ওই গৃহবধূকে আটকে রেখে ধর্ষণ করেন জাহিদ। ঘটনার পর থেকে অনেক জায়গায় খোঁজাখুঁজি করেও ওই গৃহবধূর আত্মীয়স্বজন তাঁকে কোথায়ও পাননি। অবশেষে তাঁর আত্মীয়স্বজন পুলিশের সহায়তায় ২৩ আগস্ট রাঙামাটি থেকে তাঁকে উদ্ধার করে। পরে এ ঘটনায় গত শুক্রবার (২৮ আগস্ট) চাঁদপুরের নারী ও শিশু নির্যাতন দমন ট্রাইব্যুনাল আদালতে ওই গৃহবধূর বাবা একটি লিখিত এজাহার দেন। পরে আদালত সেটিকে আমলে নিয়ে মামলাটি নথিভুক্ত করতে হাজীগঞ্জ থানা-পুলিশকে নির্দেশ দেন। পরে হাজীগঞ্জ থানা-পুলিশ ওই মামলা নেয়।হাজীগঞ্জ থানার ওসি শাহ আলম বলেন, আদালতের নির্দেশে গত মঙ্গলবার মামলাটি নথিভুক্ত করা হয়।
