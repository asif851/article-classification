
গাজীপুরের কালীগঞ্জ উপজেলার বড়গাঁও বাজার এলাকায় একটি দুর্গামন্দিরের ছয়টি প্রতিমা ভাঙচুরের পর সেগুলোতে অগ্নিসংযোগ করেছে দুর্বৃত্তরা। গত শুক্রবার রাতে এ ঘটনা ঘটে। এলাকাবাসী ও পুলিশ সূত্রে জানা গেছে, রাত সাড়ে ১০টার দিকে কয়েকজন দুর্বৃত্ত মন্দিরের ভেতরে ঢুকে ছয়টি প্রতিমার সব কটির হাত, পা ও মাথা ভেঙে সেগুলোর পোশাকে আগুন লাগিয়ে দেয়। আগুন দেখে বাজারের নিরাপত্তা প্রহরী এগিয়ে এলে দুর্বৃত্তরা পালিয়ে যায়।কালীগঞ্জ সার্কেলের অতিরিক্ত পুলিশ সুপার পঙ্কজ দত্ত জানান, মন্দির ও পাশের বাজারের জমিগুলো নিয়ে কিছু সমস্যা রয়েছে। ধারণা করা হচ্ছে, এর জের ধরে এ ঘটনা ঘটে থাকতে পারে। এ ব্যাপারে আইনগত ব্যবস্থা নেওয়া হচ্ছে।
