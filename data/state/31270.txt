
যাত্রাবাড়ীতে অভিযান চালিয়ে গত সোমবার রাতে ২৬ মামলার আসামি বিল্লাল হোসেনকে (৪৬) গ্রেপ্তার করেছে ঢাকা মেট্রোপলিটন পুলিশের (ডিএমপি) গোয়েন্দা বিভাগের (ডিবি) একটি দল। এরপর তাঁর দেওয়া তথ্যের ভিত্তিতে চুরি করা চারটি মাইক্রোবাস, তিনটি পিকআপ ভ্যান ও দুটি মোটরসাইকেল উদ্ধার করা হয়। ডিএমপির যুগ্ম কমিশনার (ডিবি) আবদুল বাতেন বলেন, মাতুয়াইল শরীফপাড়া থেকে চোরাই গাড়িগুলো উদ্ধার করা হয়। গ্রেপ্তার হওয়া বিল্লালের বিরুদ্ধে বিভিন্ন থানায় ২৬টি মামলা আছে। তাঁকে এর আগেও গ্রেপ্তার করা হয়েছিল। কিন্তু তিনি আদালত থেকে জামিন নিয়ে আবার পুরোনো পেশায় ফিরে গেছেন। উদ্ধার করা গাড়িগুলো সংগ্রহের জন্য প্রকৃত মালিকেরা ডিবির (দক্ষিণ) সঙ্গে যোগাযোগ করতে বলা হয়েছে।নিজস্ব প্রতিবেদক
