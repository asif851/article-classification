
চাঁদপুর শহরের বড়স্টেশন মোলহেড এলাকায় শহর রক্ষা বাঁধ ঝুঁকিপূর্ণ ঘোষণা করেছে স্থানীয় প্রশাসন। বন্যার পানিতে বাঁধের সিসি ব্লকগুলো দেবে যেতে থাকায় গতকাল রোববার দুপুরে বাঁধের ওই অংশ ঝুঁকিপূর্ণ ঘোষণা করা হয়।গত শনিবার মধ্যরাত থেকে আকস্মিকভাবে মেঘনায় পানির চাপ বাড়তে থাকায় সিসি ব্লকগুলো দেবে যেতে থাকে।পানি উন্নয়ন বোর্ডের কার্য সহকারী মফিজুল ইসলাম বলেন, শনিবার মধ্যরাত থেকে আকস্মিকভাবে মেঘনার পানি বাড়ায় প্রবল স্রোত সৃষ্টি হয়েছে। এতে মোলহেড এলাকার ৬০ মিটার অংশের পুরোনো সিসি ব্লক ও জিও ব্যাগ দেবে যাচ্ছে। এ কারণে চাঁদপুর শহরের নতুন বাজার ও পুরান বাজার এলাকার ব্যবসায়ী মহলে আতঙ্ক দেখা দিয়েছে। এ অবস্থায় গতকাল দুপুরে জেলা ও পুলিশ প্রশাসন, পানি উন্নয়ন বোর্ড এবং পৌর কর্তৃপক্ষ ঘটনাস্থল পরিদর্শন করে। পরে স্থানীয় প্রশাসন বাঁধের বড়স্টেশন মোলহেড এলাকাকে ঝঁকিপূর্ণ ঘোষণা করে।চাঁদপুরের অতিরিক্ত জেলা ম্যাজিস্ট্রেট মাসুদ আলম সিদ্দিক বলেন, ভাঙনরোধে বাঁধের ওই অংশে জরুরি ভিত্তিতে সিসি ব্লক ও জিও ব্যাগ ফেলার কর্মসূচি নেওয়া হয়েছে। মোলহেডের ওপর নির্মাণ করা দোকানপাট সরিয়ে ফেলা হচ্ছে। ঝুঁকি না কাটা পর্যন্ত কাউকে আর এখানে দোকান বসাতে দেওয়া হবে না। এখানে সার্বক্ষণিক পুলিশি পাহারার ব্যবস্থা করা হয়েছে।স্থানীয় ব্যবসায়ী রিয়াদ ফেরদৌস বলেন, জেলা প্রশাসনের লোকজন পুলিশের সহযোগিতায় মোলহেড এলাকার দোকানগুলো সরাতে শুরু করে। বেলা সাড়ে তিনটার মধ্যে সব দোকান সরিয়ে নেওয়া হয়েছে।
