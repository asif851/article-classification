
বরিশাল-পটুয়াখালী-কুয়াকাটা মহাসড়কে বাস ধর্মঘট প্রত্যাহার করা হয়েছে। দুই দিন বন্ধ থাকার পর আজ শনিবার সকাল থেকে এই মহাসড়কে যানবাহন চলাচল শুরু হয়েছে।
মহাসড়কে মাহেন্দ্র, ইজিবাইক ও ভাড়ায় চালিত মোটরসাইকেলের অবৈধ চলাচল বন্ধসহ আটক বাসশ্রমিকদের মুক্তির দাবিতে গত বৃহস্পতিবার থেকে অনির্দিষ্টকালের জন্য বাস ধর্মঘটের ডাক দেয় বরিশাল-পটুয়াখালী-বরগুনা মালিক শ্রমিক সমন্বয় পরিষদ।
সমন্বয় পরিষদের আহ্বায়ক মো. রিয়াজউদ্দিন মৃধা জানান, বিভাগীয় কমিশনারের উদ্যোগে গতকাল শুক্রবার রাত নয়টার দিকে বরগুনা সার্কিট হাউসে বরগুনার জেলা প্রশাসনের সঙ্গে সমন্বয় পরিষদের নেতাদের বৈঠক হয়েছে। সভায় এই মহাসড়কের সমস্যা স্থায়ী সমাধানের জন্য একটি কমিটি করা হয়েছে। ওই কমিটি এ বিষয়ে একটি প্রতিবেদন দিয়েছে। প্রতিবেদন অনুসারে দাবি মেনে নেওয়ার আশ্বাস পাওয়ায় ধর্মঘট প্রত্যাহার করা হয়। ওই বৈঠকে বরগুনার জেলা প্রশাসক বশিরুল আলম, পুলিশ সুপার বিজয় বসাকসহ প্রশাসনের কর্মকর্তারা উপস্থিত ছিলেন।
দীর্ঘদিন ধরে এই মহাসড়কে মাহেন্দ্র, ইজিবাইক, ভাড়ায় চালিত মোটরসাইকেল চলাচল নিয়ে ওই শ্রমিকদের সঙ্গে বাসমালিক ও শ্রমিকদের বিরোধ চলছিল। এর জের ধরে গত সোমবার দুই পক্ষের শ্রমিকদের মধ্যে সংঘর্ষের ঘটনা ঘটে। ঘণ্টাব্যাপী ওই সংঘর্ষে আমতলী থানার ভারপ্রাপ্ত কর্মকর্তাসহ (ওসি) পুলিশের সাত সদস্য এবং দুই পক্ষের কমপক্ষে ২২ জন শ্রমিক আহত হন। এ ঘটনায় পুলিশ ৫৪ জনকে আসামি করে মামলা করে এবং ১৭ জনকে আটক করে।
ওই রাতেই বরিশাল-পটুয়াখালী-বরগুনা মালিক শ্রমিক সমন্বয় পরিষদ সংবাদ সম্মেলনের মাধ্যমে মহাসড়কে মাহেন্দ্র, ইজিবাইক ও ভাড়ায় চালিত মোটরসাইকেলের অবৈধ চলাচল বন্ধসহ পুলিশের হাতে আটক বাসমালিক ও শ্রমিকদের নিঃশর্ত মুক্তির দাবি জানায়। বুধবারের মধ্যে দাবি মানা না হলে বৃহস্পতিবার থেকে ধর্মঘটের ডাক দেয়।
আরও পড়ুন:বাস ধর্মঘটের দ্বিতীয় দিনে যাত্রীদের ভোগান্তি চরমে
