
জাতীয় শ্রমিক লীগের খালেদা জিয়ার কার্যালয় ঘেরাও কর্মসূচি শেষ হয়েছে। দুপুর পৌনে ১২টার দিকে রাজধানীর গুলশান ২ নম্বর গোলচত্বরের কাছ থেকে এক বিশাল মিছিল খালেদা জিয়ার কার্যালয়ের উদ্দেশে রওনা হয়। পুলিশ তিন দফায় মিছিলটি আটকানোর চেষ্টা চালায়। তবে মিছিলকারীদের তুলনায় পুলিশের উপস্থিতি ছিল কম।গুলশানের ৯১ নম্বর সড়ক, ৮৬ নম্বর সড়ক ও সর্বশেষে খালেদা জিয়ার কার্যালয় থেকে ৩০-৪০ গজ দূরত্বে মিছিলটি আটকাতে সক্ষম হয় পুলিশ। শ্রমিক লীগের মিছিলকারীরা সেখানে অবস্থান নেন। তাঁরা খালেদা জিয়ার বিরুদ্ধে বিভিন্ন স্লোগান দিতে থাকেন। বেলা পৌনে একটার দিকে সেখান থেকে প্রতিনিধিরা আবার কিছুটা পেছনের দিকে গিয়ে অবস্থান নেন। তবে বিপুলসংখ্যক মিছিলকারীদের মধ্যে এখন খুব কমসংখ্যক প্রতিনিধি সেখানে অবস্থান করছেন।প্রথম আলোর প্রতিবেদক জাতীয় শ্রমিক লীগের সভাপতি শুক্কুর মাহামুদ ও সেক্রেটারি সিরাজুল ইসলামের সঙ্গে কথা বলেন। প্রথম আলোকে তাঁরা বলেন, ২০-দলীয় জোটের টানা অবরোধ ও হরতালে হতাহত হচ্ছেন সাধারণ শ্রমিক। যানবাহনে পেট্রলবোমা মারা হচ্ছে। এভাবে চলতে পারে না। তাই তাঁরা খালেদা জিয়ার কার্যালয় ঘেরাও করে তাঁদের দাবির কথা জানাতে এসেছিলেন।জাতীয় শ্রমিক লীগের পক্ষ থেকে পরবর্তী আর কোনো কর্মসূচির কথা জানানো হয়নি।
