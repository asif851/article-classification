
দলীয় কোন্দলের জেরে চট্টগ্রাম বিশ্ববিদ্যালয়ের প্রধান ফটকে আজ সোমবার তালা ঝুলিয়ে দেয় ছাত্রলীগের একাংশ। অপর অংশ বিশ্ববিদ্যালয়গামী শাটল ট্রেন ও শিক্ষকদের বাস আটকে দিয়েছে।ছাত্রলীগের এ দুটি পক্ষ হল ভিএক্স (ভার্সিটি এক্সপ্রেস) এবং সিএফসি (চুজ ফ্রেন্ডস উইথ কেয়ার) ও ক্যাম্পাস ছাত্রলীগ। দুটি পক্ষই নগর আওয়ামী লীগ সভাপতি মহিউদ্দিন চৌধুরীর অনুসারী বলে ক্যাম্পাসে পরিচিত। আধিপত্য বিস্তার নিয়ে তাদের মধ্যে এক বছরেরও বেশি সময় ধরে উত্তেজনা বিদ্যমান।ক্যাম্পাস সূত্র জানায়, প্রতিপক্ষের হাতে নিজেদের এক কর্মী মারধরের শিকার হওয়ার প্রতিবাদে গতকাল রোববার বিকেলের মতো আজ সকাল পৌনে আটটার দিকে নগরের ষোলশহর রেলস্টেশনে বিশ্ববিদ্যালয়গামী শাটল ট্রেন আটকে দেন সিএফসি ও ক্যাম্পাস ছাত্রলীগের নেতা-কর্মীরা। তাঁরা বিশ্ববিদ্যালয় থেকে বের হওয়া শিক্ষকবাসের চাবিও কেড়ে নেন। এতে শিক্ষক-শিক্ষার্থীরা ভোগান্তিতে পড়েন।ভিএক্স পক্ষের নেতা-কর্মীরা প্রতিপক্ষের বিরুদ্ধে নিজেদের এক কর্মীকে মারধর করার অভিযোগ এনেছেন। এর প্রতিবাদে আজ বেলা ১১টার দিকে এই অংশটি বিশ্ববিদ্যালয়ের প্রধান ফটকে তালা ঝুলিয়ে অবস্থান নেয়।বিশ্ববিদ্যালয়ের প্রক্টর সিরাজ উদ দৌল্লাহ বলেন, দুই পক্ষের সঙ্গে আলোচনা করে বিষয়টি সমাধান করার চেষ্টা চলছে।বিশ্ববিদ্যালয় সূত্র জানায়, ঈদ ও পূজার দীর্ঘ ছুটি শেষে গতকাল বিশ্ববিদ্যালয় খোলে। এ দিন পরীক্ষায় অংশ নিতে ক্যাম্পাসে যান সিএফসি ও ক্যাম্পাস ছাত্রলীগের কর্মী মিঠুন চৌধুরী। পরীক্ষা শেষে হল থেকে বের হওয়ার পর পরই ইঞ্জিনিয়ারিং অনুষদের ভেতরে তাঁর ওপর হামলা করেন ভিএক্স পক্ষের কর্মীরা। পরে পুলিশ গিয়ে মিঠুনকে উদ্ধার করে।বিষয়টি জানাজানি হলে গতকাল বিকেলে হাটহাজারীর ফতেয়াবাদ ও নগরের ষোলশহর রেলস্টেশনে সিএফসি ও ক্যাম্পাস ছাত্রলীগের নেতা-কর্মীরা জড়ো হয়ে বিক্ষোভ করেন এবং শাটল ট্রেন আটকে দেন।সিএফসি ও ক্যাম্পাস ছাত্রলীগের নেতা অমিত কুমার বসু ও সুমন মামুন বলেন, হামলাকারী ও ক্যাম্পাসে শিক্ষার সুষ্ঠু পরিবেশ বিনষ্টকারীদের শাস্তি না হওয়া পর্যন্ত নিয়মতান্ত্রিক আন্দোলন চলবে।হামলার কথা অস্বীকার করেছেন ভিএক্স পক্ষের নেতা রাশেদ হোছাইন।এদিকে মিঠুনকে মারধর করার ঘটনায় জড়িত থাকার অভিযোগে ছাত্রলীগের দুই কর্মীকে বিশ্ববিদ্যালয় থেকে সাময়িকভাবে বহিষ্কার করেছে কর্তৃপক্ষ।
