
ঢাকার ধামরাইয়ের জয়পুড়া এলাকায় গত বৃহস্পতিবার দিবাগত রাতে যাত্রীবাহী বাস খাদে পড়ে এক নারীসহ চারজন নিহত হয়েছেন। মানিকগঞ্জে গতকাল ভোরে বাসায় চাকায় পিষ্ট হয়ে মারা গেছেন এক নারী।ধামরাই: বৃহস্পতিবার রাত দেড়টার দিকে ঢাকার ধামরাইয়ের জয়পুড়া এলাকায় সাতক্ষীরাগামী একটি যাত্রীবাহী বাস ইটবোঝাই ট্রাককে অতিক্রম করতে গিয়ে নিয়ন্ত্রণ হারিয়ে খাদে পড়ে যায়। এতে প্রায় ২৫ জন যাত্রী দুমড়ে-মুচড়ে যাওয়া বাসে আটকা পড়েন। খবর পেয়ে ধামরাই থানার পুলিশ ও ফায়ার সার্ভিসের কর্মীরা সেখানে গিয়ে তাঁদের উদ্ধারের চেষ্টা চালান। বাসের বিভিন্ন অংশ কেটে এক এক করে বের করে আনা হয় যাত্রীদের। তবে বাসের মধ্যেই খুলনার সেনবাগের ওবায়দুল হক (৭০) ও সাতক্ষীরার জামতলী এলাকার লাইলী বেগম (৩৮) মারা যান। হাসপাতালে নেওয়ার পথে সাতক্ষীরা সদর উপজেলার শহীদুল ইসলাম (২২) ও কালীগঞ্জের সামসুর রহমান (৪৫) মারা যান। আহত ব্যক্তিদের ধামরাই উপজেলা স্বাস্থ্য কমপ্লেক্সসহ বিভিন্ন হাসপাতালে চিকিৎসা দেওয়া হয়। মানিকগঞ্জ: পাটুরিয়া ফেরিঘাট এলাকায় গতকাল ভোরে চলন্ত বাসে উঠতে গিয়ে চাকায় পিষ্ট হয়ে হাবিবা সিদ্দিকী (৩২) নামের এক নারী নিহত হন। তিনি ঢাকার দক্ষিণ দনিয়া নূরপুর এলাকার খালেদ হোসেনের স্ত্রী। এ ঘটনায় আহত হয়েছে তাঁর ছেলে মুমতাহিনা রামিম (৪) ও ভাই এজাজ হোসেন (৩০)।
