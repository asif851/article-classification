
বর্ডার গার্ড বাংলাদেশ (বিজিবি) ও ভারতের বর্ডার সিকিউরিটি ফোর্সের (বিএসএফ) মধ্যে মহাপরিচালক পর্যায়ে সীমান্ত সম্মেলন যোগ দিতে কাল ঢাকায় আসছে ভারতের ১৯ সদস্যের প্রতিনিধিদল। রোববার এই সম্মেলন অনুষ্ঠিত হবে।
আজ শুক্রবার বিজিবির এক সংবাদ বিজ্ঞপ্তিতে এ তথ্য জানানো হয়েছে। বিজ্ঞপ্তিতে বলা হয়েছে, রোববার সকাল সাড়ে ৯টায় রাজধানীর পিলখানার বিজিবি সদর দপ্তরের সম্মেলন কক্ষে আনুষ্ঠানিকভাবে সম্মেলন শুরু হবে।
এই সম্মেলনে বাংলাদেশের পক্ষে বিজিবির মহাপরিচালক মেজর জেনারেল আবুল হোসেনসহ ২৮ জন এবং ভারতের পক্ষে বিএসএফের মহাপরিচালক শ্রী কে কে শর্মাসহ ১৯ জন অংশ নেবেন। এবারের সম্মেলনে সীমান্ত এলাকায় নিরস্ত্র বাংলাদেশি নাগরিকদের গুলি, অপহরণ বা আটক, অস্ত্র ও গোলা-বারুদ পাচার, সীমান্তের অপর প্রান্ত থেকে বাংলাদেশে ফেনসিডিল, মদ, গাঁজা, হেরোইন এবং ইয়াবা ট্যাবলেটসহ মাদক ও নেশাজাতীয় দ্রব্যের চোরাচালান বন্ধসহ বিভিন্ন বিষয়ে আলোচনা হবে।
এদিকে সম্মেলন উপলক্ষে কাল শনিবার সন্ধ্যা সাতটায় রাজধানীর ধানমন্ডি এলাকার জাতীয় বাস্কেটবল জিমনেশিয়ামে বিজিবি-বিএসএফ প্রীতি বাস্কেটবল ম্যাচও অনুষ্ঠিত হবে। সম্মেলন শেষে ভারতের প্রতিনিধি দলের সদস্যরা আগামী বুধবার ঢাকা ছাড়বেন।
