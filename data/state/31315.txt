
ভূমিকম্পে টাঙ্গাইল জেলার ৪০টি সরকারি প্রাথমিক বিদ্যালয় ভবনে ফাটলসহ বিভিন্ন ধরনের ক্ষতি হয়েছে। গত শনিবার দুপুরে ভূমিকম্পের ফলে বিদ্যালয়গুলোর এ ক্ষতি হয়।জেলা প্রাথমিক শিক্ষা কার্যালয় সূত্র জানায়, ভূমিকম্পের পরপরই উপজেলা শিক্ষা কার্যালয়গুলোর মাধ্যমে এ ক্ষতির তথ্য সংগ্রহ করা হয়েছে। সবচেয়ে বেশি ভবনের ক্ষতি হয়েছে কালিহাতী উপজেলায়। এ উপজেলার বেতডোবা, হরিপুর, রাজাফৈর, পোষনা, ঢোলকান, সরাই ও রতনগঞ্জ প্রাথমিক বিদ্যালয়ের দেয়ালে ফাটল দেখা দিয়েছে। এ উপজেলার নারান্দিয়া চকপাড়া স্কুলের বিমে ও ছাদে ফাটল ধরেছে। এ ছাড়া ফুলতলা প্রাথমিক বিদ্যালয়ের বিদ্যুৎ-সংযোগ বন্ধ হয়ে গেছে।টাঙ্গাইল সদরের মিরের বেতকা, ধনবাড়ী উপজেলার রামকৃষ্ণ বাড়ি, মির্জাপুর উপজেলার কাটড়া, কড়াইল, নতুন আদাবাড়ি, চামুটিয়া ও বহুরিয়া স্কুলের ভবনে ফাটল দেখা দিয়েছে।গোপালপুর উপজেলার রামজীবনপুর হাজি আফসার আলী বিদ্যালয়ের মেঝে দেবে গেছে। লুঠুরচর বিদ্যালয়ে ছাদের পলেস্তারা খসে পড়েছে। এ ছাড়া জোত আতাউল্লাহ, রায়ের মাকুল্লা, সুজনবাড়ি, বোয়ারপাড়া বিদ্যালয় ভবনের দেয়ালে ফাটল দেখা দিয়েছে।সখীপুরের ঘেচুয়া, বগাপ্রতিমা, বেতুয়া, কৈয়ামধু ও নিশ্চিন্তপুর বিদ্যালয়ের দেয়ালে ফাটল ধরেছে। জেলা প্রাথমিক শিক্ষা কর্মকর্তা এনামুল হক জানান, ক্ষতিগ্রস্ত বিদ্যালয়গুলোর বিবরণ প্রাথমিক শিক্ষা অধিদপ্তরে পাঠানো হয়েছে। প্রকৌশলীদের দিয়ে পরীক্ষা-নিরীক্ষা করে পরবর্তী সময়ে ব্যবস্থা নেওয়া হবে।
