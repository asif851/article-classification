
নির্বাচনী আচরণবিধি লঙ্ঘনের অভিযোগে চট্টগ্রাম সিটি করপোরেশন নির্বাচনে মেয়র পদপ্রার্থী তিনজনকে কারণ দর্শানোর নোটিশ দেওয়া হয়েছে। রিটার্নিং কর্মকর্তা আবদুল বাতেন প্রথম আলোকে বলেন, আচরণবিধি না মেনে প্রচার চালানোয় সাত দিনের মধ্যে তাঁদের কারণ দর্শাতে বলা হয়েছে।
এই তিন প্রার্থী হলেন সদ্য সাবেক মেয়র ও বিএনপি-সমর্থিত এম মনজুর আলম, ক্ষমতাসীন আওয়ামী লীগ-সমর্থিত আ জ ম নাছির উদ্দিন এবং জাতীয় পার্টি সমর্থিত সোলায়মান আলম শেঠ।
এম মনজুর আলম ১১ জন এবং আ জ ম নাছির উদ্দিন ১২ জন নেতাকে সঙ্গে নিয়ে গতকাল রোববার রিটার্নিং কর্মকর্তার কাছে মনোনয়নপত্র জমা দেন। বিধি অনুযায়ী, মনোনয়নপত্র জমা দেওয়ার সময় পাঁচজনের বেশি সমর্থক রিটার্নিং কর্মকর্তার কার্যালয়ে যেতে পারবেন না।
নোটিশে রাজনৈতিক নেতাদের নিয়ে নির্বাচনী কার্যালয় উদ্বোধনের ব্যাখ্যা দিতে বলা হয়েছে সদ্য সাবেক মেয়র মনজুরকে। নির্ধারিত সময়ের আগে প্রচারকাজ চালানোর বিষয়ে নাছিরকে ব্যাখ্যা দিতে বলা হয়েছে। সোলায়মান শেঠকে নির্ধারিত সময়ের আগে নির্বাচনী কার্যালয় উদ্বোধনের ব্যাখ্যা দিতে হবে।
৮ এপ্রিল থেকে প্রচার চালানো যাবে বলে ইসি জানিয়েছে। ২৮ এপ্রিল চট্টগ্রাম সিটি করপোরেশন নির্বাচন অনুষ্ঠিত হবে।
আরও পড়তে ক্লিক করুন
চট্টগ্রামে আচরণবিধি লঙ্ঘন করেই মনোনয়নপত্র জমা
