
বিএনপির সিনিয়র ভাইস চেয়ারম্যান তারেক রহমান ও তাঁর বন্ধু গিয়াস উদ্দিন আল মামুনের বিরুদ্ধে করা অবৈধভাবে অর্থ লেনদেনের মামলার রায় আগামী রোববার ঘোষণা করা হবে। আজ বৃহস্পতিবার ঢাকার বিশেষ জজ আদালত-৩-এর বিচারক মোতাহার হোসেন তারিখ ধার্য করেন। এর আগে তারেক রহমান ও গিয়াস উদ্দিন আল মামুনের বিরুদ্ধে দুদকের করা এই মামলার যুক্তিতর্ক শেষ হয়।এর আগে খালেদা জিয়ার ছোট ছেলে আরাফাত রহমান কোকোকে পৃথক একটি অর্থ পাচারের মামলায় ২০১১ সালে সাজা দেওয়া হয়। বড় ছেলে তারেক রহমানের রায় ঘোষণা হলে এটি হবে জিয়া পরিবারের বিরুদ্ধে দ্বিতীয় রায়।২০০৯ সালের ২৬ অক্টোবর ক্যান্টনমেন্ট থানায় দুদক এ মামলা করে। মামলায় অভিযোগ করা হয়, টঙ্গীতে প্রস্তাবিত ৮০ মেগাওয়াট বিদ্যুেকন্দ্র স্থাপনের কার্যাদেশ পাইয়ে দেওয়ার কথা বলে নির্মাণ কনস্ট্রাকশন কোম্পানির ব্যবস্থাপনা পরিচালক খাদিজা ইসলামের কাছ থেকে গিয়াস উদ্দিন আল মামুন ২০ কোটি ৪১ লাখ ২৫ হাজার ৮৪৩ টাকা নেন। পরবর্তী সময় সিঙ্গাপুরে এই টাকা লেনদেন হয়। এরপর মামুন ওই অর্থ সিঙ্গাপুরের ক্যাপিটাল স্ট্রিটের সিটিব্যাংক এনএতে তার নামের ব্যাংক হিসাবে জমা করেন। এই টাকা থেকে তারেক রহমান তিন কোটি ৭৮ লাখ টাকা খরচ করেন।
