
গত ৫০ বছরে দেশে নৌ দুর্ঘটনায় প্রাণ হারিয়েছে ২০ হাজার ৫০৮ জন। এর মধ্যে গত ১২ বছরের মধ্যে ২০০৭ সালে সবচেয়ে বেশি মানুষের মৃত্যু হয়। যার সংখ্যা ২১৭৭।
আজ শুক্রবার নৌ, সড়ক ও রেলপথ রক্ষা জাতীয় কমিটি ‘৫০ বছরে নৌ দুর্ঘটনার পরিসংখ্যান প্রকাশ’ এর আয়োজন করে। সেখানেই ১৯৬৭ থেকে ২০১৬ পর্যন্ত নৌ দুর্ঘটনা, প্রাণহানি ও মোট সম্পদের ক্ষতির হিসাব তুলে ধরা হয়। সেখানে আরও বলা হয়, এ বিষয়ে বিআইডব্লিউটিএর কোনো হালনাগাদ তথ্য নেই।
প্রতিবেদনে বলা হয়, এই ৫০ বছরে ২ হাজার ৫৭২টি নৌ দুর্ঘটনা ঘটে। এসব দুর্ঘটনায় সম্পদের ক্ষতি হয়েছে ৩ হাজার ৪১৭ কোটি ২০ লাখ টাকার। দীর্ঘ এ সময়ে দুর্ঘটনাকবলিত নৌযানের সংখ্যা ২ হাজার ৬৭২। এর মধ্যে ৯০১টি নৌযান উদ্ধার সম্ভব হয়নি।
‘জাতীয় নৌ নিরাপত্তা সপ্তাহ-২০১৭’ ও আসন্ন ঈদুল ফিতর উপলক্ষে কমিটির এ আয়োজনে মূল প্রবন্ধ তুলে ধরেন সংগঠনের সাধারণ সম্পাদক আশীষ কুমার দে।
আয়োজনে নৌ, সড়ক ও রেলপথ রক্ষা জাতীয় কমিটির প্রধান উপদেষ্টা কমরেড মঞ্জুরুল আহসান খান বলেন, ‘দুর্ঘটনার কারণ সব চিহ্নিত হয়েছে, কিন্তু কাজ হচ্ছে না। সামনে ঈদ, কিন্তু আনন্দের চেয়ে বিপদের চিন্তা করতে হচ্ছে।’
দেশে নৌ পরিবহন নিরাপত্তা ব্যবস্থায় নজর নেই উল্লেখ করে বাংলাদেশ পরিবেশ আন্দোলনের (বাপা) যুগ্ম সাধারণ সম্পাদক মিহির বিশ্বাস বলেন, ঈদ এলে একটি বিজ্ঞাপন দেয় ধারণ ক্ষমতার বেশি লোক না ওঠানোর জন্য। কিন্তু এসবের পাশাপাশি নিয়ন্ত্রণও করতে হবে। আর জীবন রক্ষাকারী জ্যাকেট বা বিভিন্ন সামগ্রী থাকলে সেগুলো মেয়াদোত্তীর্ণ কি না, তা দেখতে ওপর গুরুত্ব দেন বাংলাদেশ প্রকৌশল বিশ্ববিদ্যালয়ের (বুয়েট) নৌযান ও নৌযন্ত্র কৌশল বিভাগের অধ্যাপক মীর তারেক আলী।
রাজধানীর কমরেড মণি সিংহ সড়কের মুক্তি ভবনের মৈত্রী মিলনায়তনে আয়োজিত এ অনুষ্ঠানে সংগঠনের উপদেষ্টা মো. শহীদ মিয়ার সভাপতিত্বে আরও বক্তব্য দেন সিটিজেন রাইটস মুভমেন্টের জ্যেষ্ঠ সহসভাপতি এনায়েতুর রহিম, উন্নয়ন ধারা ট্রাস্টের সদস্যসচিব আমিনুর রসুল, পানি সম্পদ পরিকল্পনা সংস্থার সাবেক মহাপরিচালক প্রকৌশলী ম ইনামুল হকসহ প্রমুখ উপস্থিত ছিলেন।
 
