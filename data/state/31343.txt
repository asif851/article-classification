
বাণিজ্যমন্ত্রী তোফায়েল আহমেদ বলেছেন, বিএনপির নেত্রী খালেদা জিয়া আল-কায়েদার সঙ্গে হাত মিলিয়েছেন। তাঁর আচরণ চরম নিষ্ঠুর। তিনি ১৫ লাখ শিক্ষার্থীর বিরুদ্ধে যুদ্ধ ঘোষণা করেছেন। দেশকে পিছিয়ে দেওয়ার অপচেষ্টায় তিনি হরতাল-অবরোধ দিচ্ছেন।সংসদে রাষ্ট্রপতির ভাষণের ওপর আনা ধন্যবাদ প্রস্তাব-সম্পর্কিত আলোচনায় গতকাল রোববার বাণিজ্যমন্ত্রী এসব কথা বলেন। তিনি বলেন, খালেদা জিয়া নিরীহ মানুষকে পুড়িয়ে মারছেন। অথচ তাঁর দেওয়া হরতাল-অবরোধে বিএনপির নেতাদের কারখানার উৎপাদন চলছে। সংলাপ কার সঙ্গে? যারা নিরীহ মানুষকে মারে, সেই জঙ্গিদের সঙ্গে আওয়ামী লীগ সরকার কোনো সংলাপ করবে না।খালেদা জিয়া জামায়াতের খপ্পরে পড়েছেন বলে মন্তব্য করেন জাতীয় পার্টির সাংসদ শ্রম প্রতিমন্ত্রী মুজিবুল হক। তিনি বলেন, তিনি (খালেদা জিয়া) ভেবেছিলেন দুই মাসে দেশ অচল হবে, কিন্তু হয়নি।ওয়ার্কার্স পার্টির ফজলে হোসেন বাদশা বলেন, জঙ্গিবাদীরা অভিজিৎ রায়কে হত্যা করেছে। এখানে-ওখানে গোয়েন্দা না পাঠিয়ে বিএনপির গুলশান কার্যালয়ে পাঠালে জঙ্গিদের সন্ধান পাওয়া যাবে।স্বতন্ত্র সাংসদ তাহজীব আলম সিদ্দিকী বলেন, মুক্তমনা ব্লগের প্রতিষ্ঠাতা অভিজিৎ রায়কে হত্যা করে মুক্তচিন্তার ওপর আঘাত করা হয়েছে। আইনশৃঙ্খলা রক্ষাকারী বাহিনীর তিন স্তরের নিরাপত্তা ভেঙে কীভাবে অভিজিৎ খুন হলেন। তাহজীব আলম এ বিষয়ে ৩০০ বিধিতে স্বরাষ্ট্রমন্ত্রীর বিবৃতি দাবি করেছেন।রাষ্ট্রপতির ভাষণের ওপর আরও আলোচনা করেন আ ফ ম বাহাউদ্দিন নাছিম, খালিদ মাহমুদ চৌধুরী, সিমিন হোসেন, গোলাম রাব্বানী প্রমুখ।আলোচনা শেষে অধিবেশন আজ সোমবার বিকেল সাড়ে চারটা পর্যন্ত মুলতবি করা হয়।
