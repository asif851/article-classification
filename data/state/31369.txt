
চাঁদপুরের মতলব দক্ষিণ উপজেলায় একটি মসজিদের ইমামকে পিটিয়ে হত্যা করার অভিযোগ পাওয়া গেছে। গত বৃহস্পতিবার উপজেলার দশপাড়া গ্রামে এ ঘটনা ঘটে। এ ঘটনায় জড়িত থাকার অভিযোগে পুলিশ এক তরুণকে গ্রেপ্তার করেছে।নিহত ব্যক্তির নাম ফজলুল হক (৯০)। তাঁর বাড়ি উপজেলার দশপাড়া গ্রামে। তিনি ওই গ্রামের নূরানী জামে মসজিদের ইমাম ছিলেন। এ ঘটনায় গ্রেপ্তার হয়েছেন একই গ্রামের মো. বিপ্লব (২৫)। এ ঘটনায় গতকাল সকালে বিপ্লবসহ অজ্ঞাতনামা আরও কয়েকজনকে আসামি করে ইমামের জামাতা এস এম সাঈদ ইবনে আফিজ মতলব দক্ষিণ থানায় হত্যা মামলা করেন।পুলিশ সূত্রে জানা গেছে, ১০ বছর ধরে ফজলুল হক নূরানী জামে মসজিদে ইমামতি করছিলেন। কয়েক দিন আগে তাঁকে বাদ দিয়ে সেখানে নতুন ইমাম নিয়োগ দেওয়ার চেষ্টা চালায় গ্রামের একটি পক্ষ। ওই পক্ষের নেতৃত্ব রয়েছেন বিপ্লব ও তাঁর বাবা কলমতর। ইমামতির পদ ছেড়ে দেওয়ার জন্য ফজলুল হককে নানাভাবে হুমকি দেন বিপ্লব।এ ঘটনায় হওয়া মামলা সূত্রে জানা গেছে, গত বৃহস্পতিবার দুপুর সাড়ে ১২টায় মসজিদে ছিলেন ফজলুল হক। এ সময় বিপ্লব সেখানে গিয়ে লাঠি দিয়ে তাঁকে (ফজলুল) পেটাতে থাকেন। তাঁর চিৎকারে আশপাশের লোকজন এগিয়ে এলে বিপ্লব পালিয়ে যান। সেখান থেকে আশঙ্কাজনক অবস্থায় উদ্ধার করে তাঁকে চাঁদপুর সদর হাসপাতালে এবং পরে রাত আটটায় ঢাকার পঙ্গু হাসপাতালে ভর্তি করা হয়। রাত নয়টায় সেখানে চিকিৎসাধীন অবস্থায় তিনি মারা যান।
