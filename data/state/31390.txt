
ঘন কুয়াশার কারণে বন্ধ থাকা কাঁঠালবাড়ি-শিমুলিয়া নৌপথে ফেরি চলাচল স্বাভাবিক হয়েছে। আজ শনিবার দুপুর ১২টা ২০ মিনিটে দুই ঘাট থেকেই ফেরি চলাচল শুরু হয়েছে। এর আগে ঘন কুয়াশার কারণে গতকাল শুক্রবার দিবাগত রাত থেকে ফেরি চলাচল বন্ধ হয়ে যায়। মাদারীপুরের কাঁঠালাবাড়ি ফেরিঘাটের কর্মকর্তারা এ তথ্যের সত্যতা নিশ্চিত করেন।
মাদারীপুরের কাঁঠালবাড়ি ফেরিঘাটের টিএস কামরুল ইসলাম জানান, সন্ধ্যার পরই কুয়াশার তীব্রতা বাড়তে শুরু করে। এতে এই নৌপথে ফেরি চলাচল ব্যাহত হয়। ভোর পাঁচটার দিকে কুয়াশার তীব্রতা বাড়লে ফেরিচালকদের মার্কিং পয়েন্ট ও বিকন বাতি দেখতে সমস্যা হয়। দুর্ঘটনায় এড়াতে এ নৌপথে ফেরি চলাচল বন্ধ রাখা হয়। এর আগে উভয় ঘাট থেকে ছেড়ে যাওয়া ছয়টি ফেরি শতাধিক যানবাহন ও যাত্রী নিয়ে মাঝনদীতে আটকা পড়ে। ফেরিগুলো নদীর মাঝে নোঙর করে রাখা হয়। ফেরি চলাচল শুরু হওয়ায় ঘাটের দুই পাশের জ্যাম কমতে শুরু করেছে।
