
কর্ণফুলী নদীর কাফকো জেটির সামনে চট্টগ্রাম বন্দর চ্যানেলের (নৌ-চলাচলের পথ) কাছাকাছি বিলেট (রড তৈরির কাঁচামাল) ভর্তি একটি ছোট জাহাজ ডুবে গেছে। আজ মঙ্গলবার সকাল আটটার দিকে এ ঘটনা ঘটে।
বন্দরের উপসংরক্ষক ক্যাপ্টেন নাজমুল আলম প্রথম আলো ডটকমকে বলেন, জাহাজটি কাফকো জেটির সামনে চ্যানেলের কাছাকাছি অংশে ডুবেছে। এতে অবশ্য চ্যানেলে সমুদ্রগামী জাহাজ চলাচলে কোনো ব্যাঘাত ঘটেনি।
বন্দর সূত্রে জানা গেছে, বন্দরের বহির্নোঙরে অবস্থানরত বড় জাহাজ এমভি টর্ম ডাইনামিক থেকে এক হাজার ৪৭৫ টন বিলেট বোঝাই করে আজ সকালে ছোট জাহাজটি বন্দর জেটিতে আসছিল। হঠাত্ জাহাজটির তলা ফেটে পানি ঢুকলে ধীরে ধীরে তা ডুবে যায়। ডুবে যাওয়ার আগে জাহাজটির চালক এটিকে কাফকো জেটির কাছাকাছি নিয়ে আসেন।
বন্দর সূত্র জানায়, ডুবে যাওয়া জাহাজটির মালিক ঢাকার কুইন মেরিন লিমিটেড। জাহাজে থাকা পণ্য চট্টগ্রামের আবুল খায়ের গ্রুপের।
 
