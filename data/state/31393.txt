
বঙ্গবন্ধু সেতুর পশ্চিমপাড় মহাসড়কের কোনাবাড়িতে তিনটি ট্রাক, একটি মাইক্রোবাস, একটি ব্যক্তিগত গাড়ি ও মোটরসাইকেলের মুখোমুখি সংঘর্ষ হয়েছে। এ সময় গ্যাস সিলিন্ডার বিস্ফোরণে মাইক্রোবাস ও ব্যক্তিগত গাড়িতে থাকা দুজন নিহত হয়েছেন। যানবাহন থেকে তাঁদের মৃতদেহের কঙ্কাল উদ্ধার করা হয়েছে।
পুলিশ ও ফায়ার সার্ভিস কর্মীরা ঘটনাস্থলে গিয়ে উদ্ধার তৎপরতা চালাচ্ছে। তাৎক্ষণিকভাবে নিহতদের পরিচয় জানা যায়নি। এ ঘটনার পর থেকে মহাসড়কের দুই পাশে যানবাহন আটকা পড়েছে। হতাহতের সংখ্যা আরও বাড়ার আশঙ্কা রয়েছে।বঙ্গবন্ধু সেতুর পশ্চিমপাড় থানার পরিদর্শক (তদন্ত) জানান, রাত পৌনে নয়টার দিকে মহাসড়কের কামারখন্দ উপজেলার ছয় নম্বর সেতুর উপর দুটি ট্রাকের মুখোমুখি সংঘর্ষ হয়। একই সময়ে একটি মাইক্রোবাস, একটি ব্যক্তিগত গাড়ি, একটি মোটরসাইকেল ও একটি ট্রাক পেছন থেকে পরপর ধাক্কা লাগে। মাইক্রোবাসটি ব্যক্তিগত গাড়ির উপরে উঠে পরে। এক পর্যায়ে ব্যক্তিগত গাড়িটির সিলিন্ডার বিস্ফোরণ হয়ে দুটি গাড়িতেই আগুন ধরে যায়। এ ঘটনায় মাইক্রোবাস ও ব্যক্তিগত গাড়িটি আগুনে পুড়ে যায়।খবর পেয়ে সিরাজগঞ্জ, কামারখন্দ. বঙ্গবন্ধু সেতু পশ্চিম থানা ও ফায়ার সার্ভিসের কর্মীরা ঘটনাস্থলে পৌঁছে উদ্ধার অভিযান চালাচ্ছে। এ ঘটনায় কমপক্ষে ১০ জন আহত হয়েছে। তাঁদের সিরাজগঞ্জ জেনারেল হাসপাতালে ভর্তি করা হয়েছে।ধারণা করা হচ্ছে, পুড়ে যাওয়া গাড়িতে আরও লাশ থাকতে পারে।সিরাজগঞ্জ ফায়ার সার্ভিসের স্টেশন মাস্টার মকবুল হোসেন রাত সাড়ে ১০টার দিকে বিষয়টি নিশ্চিত করে বলেন, এখনো উদ্ধার অভিযান চলছে।
