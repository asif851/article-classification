
মাগুরার মহম্মদপুর উপজেলা সদরের মধুমতী নদীর পারে রুইজানি চর থেকে আজ বুধবার অজ্ঞাত এক ব্যক্তির লাশ উদ্ধার করেছে পুলিশ। তাঁর বয়স ৩০-৩৫ বছরের মধ্যে হবে বলে পুলিশের ধারণা।
মহম্মদপুর থানার ভারপ্রাপ্ত কর্মকর্তা (ওসি) মো. মনিরুল ইসলাম প্রথম আলোকে জানান, রুইজানি চরে ওই যুবকের লাশ দেখতে পেয়ে স্থানীয় লোকজন সকালে পুলিশে খবর দেয়। বেলা সাড়ে ১১টার দিকে লাশটি উদ্ধার করে ময়নাতদন্তের জন্য মর্গে পাঠানো হয়। নিহত ব্যক্তির শরীরে আঘাতের চিহ্ন রয়েছে।
ওসি জানান, ধারণা করা হচ্ছে, কেউ ওই ব্যক্তিকে হত্যা করার পর চরে ফেলে রেখে গেছে। রুইজানির ওই চরটির একাংশ মহম্মদপুর উপজেলা সদর ও অন্য অংশ ফরিদপুরের বোয়ালমারী উপজেলার মধ্যে পড়েছে। এ ঘটনায় মহম্মদপুর থানায় সাধারণ ডায়েরি করা হয়েছে।
