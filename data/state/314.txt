
খুলনা অঞ্চলের ভাষা প্রতিযোগ শুরু হয়েছে। আজ শুক্রবার সকাল নয়টায় খুলনা জেলা স্কুলে এইচএসবিসি-প্রথম আলো ভাষা প্রতিযোগের আনুষ্ঠানিক উদ্বোধন করা হয়েছে।খুলনা জেলা স্কুলের প্রধান শিক্ষক মালেকা বেগম জাতীয় পতাকা উত্তোলন করে অনুষ্ঠানের উদ্বোধন করেন। উদ্বোধনী অনুষ্ঠানে সংক্ষিপ্ত বক্তব্যে মালেকা বেগম বলেন, এ ধরনের ভাষা প্রতিযোগ আয়োজনের মাধ্যমে মাতৃভাষার প্রতি ছেলেমেয়েরা আরও বেশি উদ্বুদ্ধ ও অনুপ্রাণিত হবে। বাংলা ভাষা সম্পর্কে তারা আরও জানতে পারবে।অনুষ্ঠানে ভাষা প্রতিযোগ পতাকা উত্তোলন করেন জাহাঙ্গীরনগর বিশ্ববিদ্যালয়ের বাংলা বিভাগের সভাপতি অনিরুদ্ধ কাহালি। উত্সবে উপস্থিত ছিলেন এইচএসবিসি-প্রথম আলো ভাষা প্রতিযোগের সমন্বয়ক ও ঢাকা বিশ্ববিদ্যালয়ের বাংলা বিভাগের সহকারী অধ্যাপক তারিক মনজুর, ড্যাফোডিল ইনস্টিটিউট অব ল্যাংগুয়েজের পরিচালক বিনয় বর্মণ, বন্ধুসভা জাতীয় পরিচালনা পর্ষদের নির্বাহী সভাপতি সাইদুজ্জামান রওশন, খুলনা বিশ্ববিদ্যালয়ের বাংলা ডিসিপ্লি­ন বিভাগের প্রধান শেখ রাজিকুল ইসলাম, বিএল কলেজের সাবেক অধ্যক্ষ সাধনরঞ্জন ঘোষ, একই কলেজের বাংলা বিভাগের সহযোগী অধ্যাপক শংকর কুমার মল্লিক।ভাষা প্রতিযোগে খুলনা, বাগেরহাট ও সাতক্ষীরার ৬০টি শিক্ষাপ্রতিষ্ঠানের এক হাজার ২০০ জন শিক্ষার্থী অংশ নেয়। ভাষা প্রতিযোগ পরীক্ষার পর সেখানে  কুইজ, প্রশ্নোত্তর পর্ব চলছে। বিকেলে বিজয়ীদের মধ্যে পুরস্কার বিতরণ করা হবে।
