
ইউটিউবসহ কয়েকটি টেলিভিশন ও সংবাদপত্রে আল-কায়েদা নেতা আইমান আল-জাওয়াহিরির নামে প্রচারিত অডিও বার্তার সঙ্গে হেফাজতে ইসলাম বাংলাদেশের কোনো সম্পর্ক নেই। আজ শনিবার সন্ধ্যায় গণমাধ্যমে পাঠানো এক যৌথ বিবৃতিতে এ কথা বলেন হেফাজতের আমির আল্লামা শাহ আহমদ শফী ও মহাসচিব জুনায়েদ বাবুনগরী।
যৌথ বিবৃতিতে বলা হয়, আইমান আল-জাওয়াহিরি আল-কায়েদা নেতা। জাওয়াহিরি বা আল-কায়েদা সংগঠনটি সাম্রাজ্যবাদী শক্তির সৃষ্টি। কে বা কারা কোন উদ্দেশ্যে এই অডিও বার্তা প্রচার করছে, তা হেফাজতের জানা নেই। এতে বলা হয়, অডিও বার্তাটি দেশের স্বাধীনতা-সার্বভৌমত্বসহ মুসলমানদের বিরুদ্ধে নতুন আরেক ষড়যন্ত্র হতে পারে।বিবৃতিতে আল্লামা শফী ও বাবুনগরী বলেন, হেফাজতে ইসলাম ইমান-আকিদার সুরক্ষা, ইসলাম অবমাননা রোধ ও দেশের স্বাধীনতা-সার্বভৌমত্ব রক্ষায় অরাজনৈতিক অবস্থানে থেকে শান্তিপূর্ণ প্রতিবাদ ও ১৩ দফার আন্দোলন করে যাচ্ছে। শাপলা চত্বরের ট্র্যাজেডিসহ নানা জুলুম-অত্যাচার, হামলা-মামলা, গ্রেপ্তার ও শত হয়রানি হয়েছে সংগঠনটির বিরুদ্ধে। কিন্তু তা সত্ত্বেও হেফাজতে ইসলাম কোনো ধরনের বিশৃঙ্খলা বা ভাঙচুরের সঙ্গে না জড়িয়ে চরম ধৈর্যের পরিচয় দিয়ে যাচ্ছে। অথচ হেফাজতে ইসলামকে অরাজনৈতিক অবস্থান থেকে লক্ষচ্যুত করতে জন্য নানা অপবাদ ও মিথ্যাচারের মাধ্যমে উসকানিমূলক ষড়যন্ত্র একের পর এক চলছেই। বিবৃতিতে হেফাজত নেতৃদ্বয় বলেন, দেশ ও জাতির অতন্দ্র প্রহরীর ভূমিকা পালন করার কারণেই জুলুম-অত্যাচার, দুর্নীতি, সন্ত্রাস, পাপাচার ও ইসলামবিরোধী কর্মকাণ্ডে জড়িত সুবিধাবাদীদের চক্ষুশূলে পরিণত হয়েছে দেশের আলেম সমাজ ও কওমি মাদ্রাসার ছাত্র-শিক্ষকেরা। এ কারণেই বিভিন্ন সময় সন্ত্রাস ও কথিত জঙ্গিবাদের সঙ্গে কওমি মাদ্রাসা ও আলেম সমাজকে জড়িয়ে নানা মিথ্যাচার ও প্রচারণা চালানো হয়েছে। দেশ থেকে থেকে ইসলামি শিক্ষা ও মুসলিম চেতনাবোধ ধ্বংস করে দিতে এ ধরনের তত্পরতা চালানো হচ্ছে।
