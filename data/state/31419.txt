
নাচের ছন্দ আর কথামালায় উচ্চারিত হলো অসাম্প্রদায়িকতার জয়গান। গত ৩১ আগস্ট নগরের থিয়েটার ইনস্টিটিউট চট্টগ্রাম (টিআইসি) মিলনায়তনে চারুতা নৃত্যকলা একাডেমির ১৭তম বর্ষপূর্তি উপলক্ষে আয়োজন করা হয়েছিল এই নাচের আসরের।
সন্ধ্যা ছয়টায় মঙ্গলপ্রদীপ জ্বালিয়ে ‘নৃত্য ছন্দে বাজুক প্রাণ, অসাম্প্রদায়িক মানস গান’ স্লোগানে এই অনুষ্ঠানের উদ্বোধন করেন সমাজবিজ্ঞানী অনুপম সেন। এরপর ছিল কথামালা পর্ব। এ পর্বে উদ্বোধকের পাশাপাশি কথামালা নিয়ে মঞ্চে আসেন চট্টগ্রাম সিটি করপোরেশনের প্রধান শিক্ষা কর্মকর্তা নাজিয়া শিরিন, বাংলাদেশ শিশু একাডেমি চট্টগ্রামের জেলা সংগঠক নার্গিস সুলতানা ও চ্যানেল আইয়ের চট্টগ্রাম ব্যুরোপ্রধান চৌধুরী ফরিদ। এতে সভাপতিত্ব করেন সংগঠনের নির্বাহী পরিচালক ফজল আমীন। কথামালা পর্ব শেষে চারুতা নৃত্যকলা একাডেমির উদ্যোগে ‘প্রজাপতি’ শিরোনামে প্রকাশিত একটি নাচের সিডির মোড়ক উন্মোচন করেন অতিথিরা।
‘সব কটা জানালা খুলে দাও না’ শিরোনামের গানের সঙ্গে দলীয় নাচ পরিবেশনার মাধ্যমে শুরু হয় নাচের আয়োজন। এরপর ছিল একটি কত্থক নাচ ও চট্টগ্রামের আঞ্চলিক গানের সঙ্গে দলীয় নৃত্যের পরিবেশনা। আসর জমে ওঠে ‘বাংলাদেশের মেয়েরে তুই’, ‘দেখেছ কি তাকে’, ‘বোঝে না সে বোঝে না’, ‘সোহাগ চাঁদ’ শিরোনামের গানের সঙ্গে দলীয় নাচ পরিবেশনার মধ্য দিয়ে।
ফজল আমীন ও শাহীন আক্তারের দ্বৈত পরিবেশনায় ‘তুই বর্ষা বিকেলের ঢেউ’ ও ‘তোর এক কথায় আমি’ শিরোনামের গানের সঙ্গে নাচ পরিবেশনা মুগ্ধ করেছে দর্শকদের। আশির দশকের বাংলা চলচ্চিত্রের গানের সঙ্গে শিল্পীদের নাচ পরিবেশনার পর্বটিও বেশ আকর্ষণীয় ছিল। এই পর্বে ‘একা একা কেন ভালো লাগে না’ শিরোনামের গানের সঙ্গে রিফায়াত আল-দ্বীন নায়িমা ও ‘ঢাকা শহর আইস্যা আমার’ শিরোনামের গানের সঙ্গে মায়মুনা আমীনের নৃত্য পরিবেশনা দর্শকের হাততালি কুড়িয়েছে। ‘সুন্দরী কমলা’ গানের সঙ্গে দলীয় নৃত্য পরিবেশনার মাধ্যমে শেষ হয় আয়োজন। পুরো আয়োজনের সঞ্চালনায় ছিলেন এহতেশামুল হক।
