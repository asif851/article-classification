
কোনো ধরনের নোটিশ ছাড়া বেসরকারি টেলিভিশন চ্যানেল ইটিভির অনুষ্ঠান সম্প্রচারে প্রতিবন্ধকতা সৃষ্টি কেন বেআইনি ঘোষণা করা হবে না—তা জানতে চেয়ে রুল দিয়েছেন আদালত।
আজ বুধবার বিচারপতি কাজী রেজাউল হক ও বিচারপতি আবু তাহের মো. সাইফুর রহমান সমন্বয় গঠিত হাইকোর্ট বেঞ্চ এক রিটের প্রাথমিক শুনানি নিয়ে এ রুল দেন। একই সঙ্গে চ্যানেলটির অনুষ্ঠান সম্প্রচারে প্রতিবন্ধকতা দূর করতে কেন নির্দেশ দেওয়া হবে না, রুলে তাও জানতে চাওয়া হয়েছে। তথ্যসচিব, টেলিযোগাযোগ-সচিব, স্বরাষ্ট্রসচিব, বিটিআরসির চেয়ারম্যানসহ বিবাদীদের তিন সপ্তাহের মধ্যে রুলের জবাব দিতে বলা হয়েছে।
আদালতে রিটের পক্ষে ছিলেন আইনজীবী রফিক-উল হক। রাষ্ট্রপক্ষে ছিলেন সহকারী অ্যাটর্নি জেনারেল মো. জাহাঙ্গীর আলম।
লক্ষ্মীপুর প্রেসক্লাবের সভাপতি হোসেন আহমেদ হেলাল, ইটিভির প্রতিবেদক ফারুক হোসেন ও ঢাকার মিরপুরের বাসিন্দা শরিফুল ইসলাম পিয়াল রিট আবেদনটি করেন।
