
রাজধানীর শ্যামপুর থানায় ঢাকা পাওয়ার ডিস্ট্রিবিউশন কোম্পানি লিমিটেড (ডিপিডিসি) বিদ্যুৎ গ্রাহকদের কাছে লোডের নামে অতিরিক্ত টাকা আদায় করেছে বলে অভিযোগ করেছে ডিপিডিসি বিদ্যুৎ গ্রাহক স্বার্থরক্ষা পরিষদ নামের একটি সংগঠন।
আজ রোববার জাতীয় প্রেসক্লাবে সংবাদ সম্মেলনে পরিষদ এই অভিযোগ করে। তবে কর্তৃপক্ষ বলছে, অভিযোগ ঠিক নয়।সংবাদ সম্মেলনে বলা হয়, গত সেপ্টেম্বর মাসের বিদ্যুৎ বিলের সঙ্গে প্রত্যেক গ্রাহককে ডিপিডিসি ইচ্ছেমতো দ্বিগুণ বিল নির্ধারণ করে গত ৩০ অক্টোবরের মধ্যে ডিপিডিসির নিজস্ব অ্যাকাউন্টের শ্যামপুর শাখায় ওই টাকা জমা দেওয়ার নির্দেশ দিয়েছে।সংবাদ সম্মেলনে একটি বিলের কাগজ দেখানো হয়। অভিযোগ করা হয়, একটি মিটারের বিল সেপ্টেম্বর মাসে ২ হাজার ২৫০ টাকা আসে। ওই বিলের সঙ্গে লোড হিসেবে সমপরিমাণ টাকা দিতে বলা হয়েছে।অভিযোগের বিষয়ে জানতে চাইলে রকিবুল হাসান প্রথম আলোকে বলেন, বিল বেশি নেওয়ার অভিযোগ ঠিক নয়। তিনি বলেন, এই টাকা ফেরতযোগ্য, তাই আলাদা অ্যাকাউন্টে নেওয়া হচ্ছে। এ ছাড়া কোনো গ্রাহক যদি বেশি বিল নেওয়ার অভিযোগ করেন, তাহলে তা দেখে প্রয়োজনীয় ব্যবস্থা নেওয়া হবে।সংগঠনের সদস্যরা বলেন, এভাবে বিল বাড়ানোর কথা তাঁদের আগে থেকে জানানো হয়নি। তাঁরা এই অতিরিক্ত বিল দেখে হতবাক। এ বিষয়ে তাঁরা শ্যামপুরের নির্বাহী প্রকৌশলী রকিবুল হাসানের সঙ্গে কথা বলার চেষ্টা করেও ব্যর্থ হয়েছেন বলে অভিযোগ করা হয়।এভাবে বেশি বিল আদায়ের ঘটনায় চারটি দাবি জানান সংগঠনটি। এসব দাবি হচ্ছে, আদায়কৃত টাকা ফেরত ও হয়রানি বন্ধ করা, রকিবুল হাসানকে শ্যামপুর থেকে প্রত্যাহার এবং গ্রাহকদের সঙ্গে আলোচনা করে সিদ্ধান্ত গ্রহণ করা। এসব দাবি না মানলে ১৩ নভেম্বর সকাল ১০টায় শ্যামপুরের ডিপিডিসি কার্যালয় ঘেরাও কর্মসূচি ঘোষণা করেছে স্বার্থরক্ষা পরিষদ।
