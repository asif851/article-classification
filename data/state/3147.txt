
গাইবান্ধার গোবিন্দগঞ্জে সাঁওতালদের ওপর হামলার ঘটনা তদন্তে বিচার বিভাগীয় কমিশন গঠনের নির্দেশনা চেয়ে হাইকোর্টে রিট হয়েছে।
আজ সোমবার হাইকোর্টের সংশ্লিষ্ট শাখায় রিটটি দায়ের করা হয়।
বিচার বিভাগীয় কমিশন গঠন করে তদন্ত শেষে আদালতে প্রতিবেদন দাখিলে আইনসচিব ও স্বরাষ্ট্রসচিবের প্রতি নির্দেশনার আরজি রয়েছে রিটে।
সাঁওতাল সম্প্রদায়ের ক্ষতিগ্রস্ত দুজনের পক্ষে রিটটি করা হয়। আইনজীবী জ্যোতির্ময় বড়ুয়া রিটটি করেন।
পরে জ্যোতির্ময় বড়ুয়া বলেন, এর আগে আইনি নোটিশ পাঠানো হয়েছিল। জবাব না পেয়ে আজ রিট করা হলো। আগামীকাল আবেদনটি আদালতে উপস্থাপন করা হবে।
আবেদনে উচ্ছেদের নামে লুটপাট, অগ্নিসংযোগ, গুলি ও হত্যা কেন বেআইনি ঘোষণা করা হবে না—এই মর্মে রুল চাওয়া হয়েছে। পাশাপাশি এই ঘটনায় জড়িত ব্যক্তিদের বিরুদ্ধে ফৌজদারি আইনে ব্যবস্থা নিতে কেন নির্দেশ দেওয়া হবে না, সে বিষয়েও রুল চাওয়া হয়েছে।
চারজন সচিব, স্থানীয় সাংসদসহ ১২ জনকে রিটে বিবাদী করা হয়েছে।
৬ নভেম্বর গোবিন্দগঞ্জে রংপুর চিনিকলের জমিতে আখ কাটাকে কেন্দ্র করে পুলিশ ও চিনিকল শ্রমিক-কর্মচারীদের সঙ্গে সাঁওতালদের সংঘর্ষ হয়। এতে তিন সাঁওতালের মৃত্যু হয়। পুলিশসহ উভয় পক্ষের অন্তত ২০ জন আহত হন।
ঘটনার ১১ দিন পর সাঁওতালদের পক্ষে দায়ের করা মামলা নেয় পুলিশ। সাঁওতালদের ওপর হামলা, ঘরে আগুন দেওয়া, পুরোনো বসতবাড়িতে লুটপাট ও হত্যার অভিযোগে মামলাটি করা হয়। মামলায় ৬০০ জনকে অজ্ঞাত আসামি দেখানো হয়েছে।
