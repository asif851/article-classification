
কানাডার ব্রিটিশ কলম্বিয়া বিশ্ববিদ্যালয়ে বাংলাদেশি বংশোদ্ভূত কানাডার শিক্ষার্থী ঈশিতা আশরাফ ও তাঁর দল দেশটির বিশ্ববিদ্যালয় ও কলেজগুলোর মধ্যে অনুষ্ঠিত এক প্রতিযোগিতায় জাতীয় পুরস্কার পেয়েছে। খবরটি ব্রিটিশ কলম্বিয়া বিশ্ববিদ্যালয়ের ওয়েবসাইটে দেওয়া হয়েছে।
মে মাসের শুরুতে অনুষ্ঠিত ‘ফার্স্ট এনঅ্যাক্টাস কানাডা ন্যাশনাল এক্সপোজিশন’ নামের এ প্রদর্শনীতে ঈশিতাদের ছয় সদস্যের দলের প্রকল্পের বিষয় ছিল উদ্ভাবনী শক্তির মাধ্যমে নতুন সক্ষমতা অর্জন এবং উদ্যোক্তা সৃজনের মাধ্যমে টেকসই পৃথিবী গঠনে সহায়তা। দলটির অপর প্রকল্পের বিষয়ের নাম ছিল ‘রুটস’, যা একটি সামাজিক ব্যবসায়িক উদ্যোগ। স্থানীয় কৃষক ও আদিবাসীদের সহায়তার জন্য নেওয়া এ প্রকল্পের মাধ্যমে শিক্ষার্থীরা ক্যাম্পাসে তাজা ও পুষ্টিকর খাদ্য বাজারের খুচরো মূল্যের চেয়ে ৪০ থেকে ৬০ শতাংশ কম দামে কিনতে পারবে।
