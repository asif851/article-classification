
রাজশাহীর পবা উপজেলার কাটাখালী পৌর এলাকায় আজ সোমবার দুপুরে আওয়ামী লীগের সাংসদের সমাবেশের কাছে বোমা হামলা হয়েছে। এ ঘটনায় কেউ আহত হয়নি। আওয়ামী লীগের কর্মীরা ঘটনার সঙ্গে জড়িত সন্দেহে দুই ব্যক্তিকে ধরে পিটুনি দিয়ে পুলিশে সোপর্দ করেছেন। আওয়ামী লীগের দাবি, আটক দুজন শিবিরের কর্মী।
সাংসদ আয়েন উদ্দিনের ভাষ্য, বেলা ১১টার দিকে পবা উপজেলা আওয়ামী লীগের সভাপতি ইয়াছিন আলীর সভাপতিত্বে সমাবেশ শুরু হয়। বেলা একটার দিকে তিনি বক্তব্য শুরু করেন। এমন সময় তাঁকে লক্ষ্য করে দুইটি বোমা ছুড়ে মারা হয়। বোমা দুটি সমাবেশের পাশে ফাঁকা স্থানে বিস্ফোরিত হওয়ায় কেউ হতাহত হয়নি। তিনি বলেন, শিবিরের কর্মীরাই এই হামলা চালিয়েছেন।
পুলিশ জানায়, আওয়ামী লীগ সরকারের এক বছর পূর্তি উপলক্ষে কাটাখালী বাজারে সমাবেশ চলছিল। বেলা একটার দিকে রাজশাহী-৩ (পবা-মোহনপুর) আসনের সাংসদ আয়েন উদ্দিন সভামঞ্চে বক্তব্য শুরু করার পরপরই সমাবেশকে লক্ষ্য করে দুটি হাতবোমা ছুড়ে মারা হয়। বোমা দুটি সমাবেশস্থলের পাশে বিকট শব্দে বিস্ফোরিত হয়। সঙ্গে সঙ্গে পুলিশসহ দলের নেতা-কর্মীরা সাংসদকে ঘিরে নিরাপদ জায়গায় সরিয়ে নেন। বোমা ছুড়ে পালানোর সময় আওয়ামী লীগের নেতা-কর্মীরা হামলার সঙ্গে জড়িত সন্দেহে দুজনকে আটক করে পিটুনি দিয়ে পুলিশের কাছে সোপর্দ করেন। আওয়ামী লীগের নেতা-কর্মীদের দাবি, তাঁরা শিবিরের কর্মী।
মতিহার থানার ভারপ্রাপ্ত কর্মকর্তা (ওসি) আলমগীর হোসেনের ভাষ্য, সমাবেশের পাশে দুটি হাতবোমা বিস্ফোরিত হয়েছে। আওয়ামী লীগের কর্মীরা দুজনকে শিবিরের কর্মী সন্দেহে ধোলাই দিয়ে পুলিশে সোপর্দ করেছেন। তাঁদের ব্যাপারে এখনো কোনো সিদ্ধান্ত হয়নি।
