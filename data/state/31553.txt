
রংপুরের গঙ্গাচড়া উপজেলা পরিষদ নির্বাচনে চেয়ারম্যান পদে আওয়ামী লীগের ‘বিদ্রোহী’ প্রার্থী আসাদুজ্জামান বাবলুকে দল থেকে বহিষ্কার করা হয়েছে। গতকাল মঙ্গলবার উপজেলা আওয়ামী লীগের এক সভায় এ সিদ্ধান্ত নেওয়া হয়৷
দলীয় সূত্র জানায়, উপজেলা নির্বাচন সামনে রেখে কেন্দ্রীয় কমিটির নির্দেশে গত ২২ এপ্রিল উপজেলা আওয়ামী লীগের আয়োজনে উপজেলা পরিষদ মিলনায়তনে বিশেষ বর্ধিত সভা হয়। সভায় প্রধান অতিথি ছিলেন জেলা কমিটির সাধারণ সম্পাদক রেজাউল করিম।সভায় সর্বসম্মতিক্রমে রুহুল আমিনকে সমর্থন দেওয়া হয়। কিন্তু সভার সিদ্ধান্ত অমান্য করে আসাদুজ্জামান প্রার্থী হন। তাই গতকাল উপজেলা আওয়ামী লীগের জরুরি সভায় তাঁকে বহিষ্কার করার সিদ্ধান্ত নেওয়া হয়।রেজাউল করিম বলেন, ‘আগেই বলেছিলাম, দলের সিদ্ধান্তের বাইরে কেউ প্রার্থী হলে তাঁকে দল থেকে বহিষ্কার করা হবে। সেই সিদ্ধান্ত পালন করা হয়েছে।’আসাদুজ্জামান বাবলু বলেন, ‘এ ধরনের কোনো চিঠি এখনো পাইনি। তবে নির্বাচন থেকে সরে দাঁড়াব না।’ ১৯ মে গঙ্গাচড়া উপজেলা নির্বাচন অনুষ্ঠিত হবে।
