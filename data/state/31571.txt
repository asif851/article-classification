
‘সকল নাগরিকের জানমালের নিরাপত্তা দেওয়া সরকারের কর্তব্য। তাই সরকার কোনোভাবে এর দায় এড়াতে পারবে না। আমাদের বিশ্বাস, ইলিয়াসসহ গুম হওয়া সকল নেতা-কর্মী জীবিত আছেন। সরকার আন্তরিকভাবে চেষ্টা করলে গুম হওয়া নাগরিকদের তাঁদের স্বজনদের কাছে ফিরিয়ে দেওয়া সম্ভব। তাই আমরা আবারও বিনীত আহ্বান জানাচ্ছি, আমাদের প্রিয় নেতা ইলিয়াস আলীসহ গুম হওয়া সকলকে পরিবারের কাছে ফিরিয়ে দিন।’বিএনপি নেতা এম ইলিয়াস আলী, তাঁর গাড়িচালক আনসার আলী ‘নিখোঁজ’ হওয়ার চার বছর পূর্ণ হওয়ার দিনকে সামনে রেখে গতকাল রোববার থেকে সিলেট জেলা বিএনপির টানা কর্মসূচি শুরু হয়েছে। প্রথম দিন প্রধানমন্ত্রী বরাবর দেওয়া স্মারকলিপিতে এভাবেই তাঁদের নেতাকে ফিরিয়ে দেওয়ার আকুতি জানিয়েছেন স্থানীয় নেতা-কর্মীরা। দুপুর ১২টায় সিলেটের জেলা প্রশাসকের মাধ্যমে প্রধানমন্ত্রী বরাবর স্মারকলিপি দেওয়া হয়। এতে ২০১২ সালের ১৭ এপ্রিল ঢাকার বনানী থেকে নিখোঁজ এম ইলিয়াস আলী, গাড়িচালক আনসার আলী, একই বছরের ৪ এপ্রিল ঢাকা থেকে ‘নিখোঁজ’ হন জেলা ছাত্রদলের সাবেক সহসাধারণ সম্পাদক ইফতেখার আহমদ দিনার ও তাঁর সঙ্গী ছাত্রদল কর্মী জুনেদ আহমদ।জেলা বিএনপির সভাপতি আবুল কাহের চৌধুরী ও সাধারণ সম্পাদক আলী আহমদ স্বাক্ষরিত স্মারকলিপিটি গ্রহণ করেন সিলেটের অতিরিক্ত জেলা প্রশাসক (সার্বিক) শাহিদুল ইসলাম চৌধুরী। তিনি স্মারকলিপি গ্রহণ করে প্রধানমন্ত্রীর দপ্তরে পাঠানোর বিষয়টি বিএনপি নেতাদের নিশ্চিত করেন। স্মারকলিপি প্রদানকালে জেলা বিএনপির সাবেক আহ্বায়ক এম নুরুল হক, জেলা বিএনপির সাংগঠনিক সম্পাদক এমরান আহমদ চৌধুরী, ছাত্রদলের জেলা সভাপতি সাঈদ আহমদসহ বিএনপির অঙ্গসংগঠনের নেতা-কর্মীরা উপস্থিত ছিলেন। বিএনপির নেতা আলী আহমদ বলেন, গুম হওয়া নেতা-কর্মীদের ফিরে পেতে নিয়মতান্ত্রিক এ আন্দোলন গতকাল সূচনা হয়েছে। আজ থেকে সাংগঠনিক কমিটিগুলোর গণসংযোগ করে ১৬ ও ১৭ এপ্রিল দোয়া মাহফিল ও ২৯ এপ্রিল নগরের কোর্ট পয়েন্টে প্রতীকী অবস্থান ও পরদিন সমাবেশের মধ্য দিয়ে টানা কর্মসূচি সমাপ্ত হবে।
