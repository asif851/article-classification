
পুলিশের ওপর হামলা ও সরকারি কাজে বাধা দেওয়ার মামলায় নোয়াখালীর সেনবাগ উপজেলার যুবলীগ, ছাত্রলীগ ও ছাত্রদলের আট নেতা-কর্মীকে জেলহাজতে পাঠিয়েছেন আদালত। 
আজ বুধবার দুপুরে ওই আট নেতা-কর্মী নোয়াখালীর ৪ নম্বর আমলি আদালতে আত্মসমর্পণ করে জামিন আবেদন করেন। আদালতের জ্যেষ্ঠ বিচারিক হাকিম মো. সিরাজ উদ্দিন ইকবাল জামিন নামঞ্জুর করে তাঁদের জেলহাজতে পাঠানোর আদেশ দেন।
ওই নেতা-কর্মীরা হলেন, সেনবাগ উপজেলা যুবলীগের আহ্বায়ক আ স ম জাকারিয়া আল-মামুন, তাঁর ছোট ভাই ছাত্রলীগের কর্মী জাকারিয়া আল-সুজন, উপজেলা ছাত্রদলের সাধারণ সম্পাদক মো. নূর নবী ওরফে রাজু, যুবলীগের কর্মী আল-আমিন, মো. মিলন, মো. তারেক, মো. কামাল, আবু শাকের ওরফে রানা।
গত ৫ আগস্ট পৌর শহরের ‘উপজেলা গেটে’ অবৈধ মোটরসাইকেল আটকের ঘটনাকে কেন্দ্র করে পুলিশের সঙ্গে যুবলীগ ও ছাত্রলীগের কর্মীদের ধাক্কাধাক্কি ও হাতাহাতির ঘটনা ঘটে। ওই সময় উপজেলা ছাত্রদলের সাধারণ সম্পাদক নূর নবীও সেখানে উপস্থিত ছিলেন। হামলার ঘটনায় পুলিশ বাদী হয়ে যুবলীগ, ছাত্রলীগ ও ছাত্রদলের ১১ নেতা-কর্মীর বিরুদ্ধে থানায় মামলাটি করেছিল।
