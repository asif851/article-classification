
চাঁপাইনবাবগঞ্জের মহিপুরে মাদকাসক্ত বখাটে যুবকের হাঁসুয়ার কোপে নিহত কণিকা ঘোষ ও মারাত্মকভাবে আহত তার তিন সহপাঠীর পরিবারকে আর্থিক সহায়তা দেওয়া হয়েছে। গতকাল বুধবার মহিপুর এস এ এম উচ্চবিদ্যালয়ে বাংলাদেশ শিক্ষক কর্মচারী কল্যাণ তহবিল, চাঁপাইনবাবগঞ্জ জেলা শাখা এ সহায়তা দেয়।নিহত কণিকা ঘোষের পরিবারকে সাত হাজার টাকা ও মরিয়ম খাতুন, তারিন আফরোজ ও তানজিমা তাহসিনের পরিবারকে পাঁচ হাজার করে মোট ২২ হাজার টাকা সহায়তা দেওয়া হয়েছে।গত ২৭ মে চাঁপাইনবাবগঞ্জ সদর উপজেলার গোবরাতলা ইউপির মহিপুরে মাদকাসক্ত বখাটে যুবক আবদুল মালেকের হাঁসুয়ার কোপে নিহত হয় কণিকা ঘোষ। একই সঙ্গে মারাত্মক আহত হয় অরুণবাড়ী গ্রামের মো. তাজেমুলের মেয়ে তানজিমা তাহসিন, বেহুলা গ্রামের মো. মকবুলের মেয়ে মরিয়ম খাতুন ও নসিপুর গ্রামের আবদুল খালেকের মেয়ে তারিন আফরোজ।
