
ময়মনসিংহ-৩ (গৌরীপুর) আসনের সাংসদ মজিবুর রহমান ফকিরের সমালোচনা করায় ময়মনসিংহের মুমিনুনন্নিসা সরকারি কলেজের শিক্ষককে সাংসদের কয়েকজন সমর্থক দিগম্বর করার প্রতিবাদে গতকাল গৌরীপুর পৌর শহরে আধা বেলা স্বতঃস্ফূর্ত হরতাল পালিত হয়েছে। হরতাল চলাকালীন লাঞ্ছিত হওয়া শিক্ষকের প্রাক্তন ছাত্রছাত্রী ও এলাকাবাসী সমাবেশ করেন৷ সমাবেশ থেকে সাংসদ মজিবুর রহমান ফকিরকে গৌরীপুরে অবাঞ্ছিত ঘোষণা করা হয়।শিক্ষককে দিগম্বর করার ঘটনায় জড়িত সন্দেহে পুলিশ গত সোমবার দিবাগত রাত দুইটার দিকে উপজেলার কলতাপাড়া এলাকা থেকে মোশারফ আলী ওরফে মনু (৪২) ও রমজান আলী ওরফে মুক্তি নামের দুই ব্যক্তিকে আটক করেছে। তাঁদের গতকাল মঙ্গলবার আদালতের মাধ্যমে জেলহাজতে পাঠানো হয়েছে।স্থানীয় সূত্রে জানা যায়, গতকাল সকাল ছয়টা থেকে দুপুর ১২টা পর্যন্ত গৌরীপুর শহরের বিভিন্ন প্রতিষ্ঠান বন্ধ ছিল৷ বেলা সাড়ে ১১টায় স্থানীয় এলাকাবাসী ও শিক্ষকের প্রাক্তন ছাত্রছাত্রীরা শহরে মৌন মিছিল শেষে সোনালী ব্যাংকসংলগ্ন কৃষ্ণচূড়া চত্বরে সমাবেশ করেন। এতে বক্তব্য দেন লাঞ্ছিত শিক্ষক ফরিদ উদ্দিন আহমেদ, উপজেলা আওয়ামী লীগের সাংগঠনিক সম্পাদক আবুল কালাম আজাদ, গৌরীপুর উপজেলা পরিষদের সাবেক চেয়ারম্যান আলী আহাম্মদ খান পাঠান, পৌর কাউন্সিলর মোফাজ্জল হোসেন প্রমুখ।সমাবেশে বক্তারা স্থানীয় সাংসদ ও সাবেক স্বাস্থ্য প্রতিমন্ত্রী মজিবুর রহমান ফকিরকে গৌরীপুরে অবাঞ্ছিত ঘোষণা করেন। পাশাপাশি প্রধানমন্ত্রী শেখ হাসিনার কাছে সাংসদ ও তাঁর ওই সমর্থকদের দৃষ্টান্তমূলক শাস্তি এবং দল থেকে বহিষ্কারের দাবি জানান।গৌরীপুর থানার ভারপ্রাপ্ত কর্মকর্তা (ওসি) মোহাম্মদ আলী জানান, হরতালে পুলিশ বাধা দেয়নি। এ ঘটনায় দুজনকে গ্রেপ্তারের পাশাপাশি পুলিশ অন্যদের গ্রেপ্তারের চেষ্টা অব্যাহত রেখেছে।ময়মনসিংহ-৩ আসনের সাংসদ মজিবুর রহমান ফকিরের সমালোচনা করায় গত রোববার বিকেলে মুমিনুন্নিসা সরকারি মহিলা কলেজের ইসলামের ইতিহাস ও সংস্কৃতি বিভাগের সহযোগী অধ্যাপক ফরিদ উদ্দিন আহমেদকে গৌরীপুরের কলতাপাড়া বাজারে সাংসদের সমর্থকেরা দিগম্বর করে ঘোরান বলে অভিযোগ রয়েছে৷ এ ঘটনায় গত সোমবার ফরিদ উদ্দিন বাদী হয়ে গৌরীপুর থানায় মামলা করেন।
