
জাতীয় শোক দিবস পালনের সময় নড়াইলের কালিয়া উপজেলার নড়াগাতী থানা আওয়ামী লীগের নেতা-কর্মীদের অনুষ্ঠানে আসতে বাধা দেওয়া হয়েছে বলে অভিযোগ পাওয়া গেছে।গতকাল সোমবার নড়াগাতীতে দলীয় কার্যালয়ে বঙ্গবন্ধুর শাহাদতবার্ষিকী পালনে আওয়ামী লীগের একাংশ দিনব্যাপী নানা কর্মসূচির আয়োজন করে।কর্মসূচির মধ্যে ছিল বঙ্গবন্ধুর প্রতিকৃতিতে পুষ্পমাল্য অর্পণ, কালো ব্যাজ ধারণ, কাঙালিভোজ ও স্মরণসভা।জেলা আওয়ামী লীগের সাধারণ সম্পাদক নিজামুদ্দিন খানের অভিযোগ, বিভিন্ন এলাকা থেকে নড়াগাতীতে বঙ্গবন্ধুর ৪০তম শাহাদতবার্ষিকী অনুষ্ঠানে আসার পথে দলীয় নেতা-কর্মীদের বাধা দেওয়া হয়। কালিয়া উপজেলা পরিষদের চেয়ারম্যান খান শামীমুর রহমান ওরফে ওছি খাঁ জয়নগর এলাকায় কয়েকটি গুলি ছুড়ে দলীয় নেতা-কর্মীদের অনুষ্ঠানস্থলে আসতে বাধা সৃষ্টি করেন।নড়াগাতী থানা আওয়ামী লীগের সভাপতি মফিজুর রহমান বলেন, চেয়ারম্যান শামীমুর রহমান ও তাঁর লোকজন দলের নেতা-কর্মীদের আসতে বাধা দেন। জয়নগর গ্রামে তিনি ফাঁকা গুলিবর্ষণ করে আতঙ্ক সৃষ্টি করেন।অভিযোগ অস্বীকার করে শামীমুর রহমান বলেন, জেলা আওয়ামী লীগের সাধারণ সম্পাদক কী বলেছেন, সেটা তাঁর ব্যক্তিগত বক্তব্য। দলীয় কোনো বক্তব্য নয়।নড়াগাতী থানার ভারপ্রাপ্ত কর্মকর্তা (ওসি) আবদুল জলিল বলেন, অনুষ্ঠানস্থলে এবং তার আশপাশে গুলিবর্ষণের কোনো ঘটনা ঘটেনি।তবে পাল্টাপাল্টি ধাওয়ার ঘটনা ঘটেছে। নড়াইলের অতিরিক্ত পুলিশ সুপার মেনহাজুল ইসলাম ও অতিরিক্ত পুলিশ সুপার (সার্কেল) আবদুল্লাহ আল মাসুদ বিষয়টি তদন্ত করছেন।পরে পুলিশি পাহারায় অনুষ্ঠিত স্মরণসভায় সভাপতিত্ব করেন নড়াগাতী থানা আওয়ামী লীগের সভাপতি মফিজুল হক। এতে প্রধান অতিথি ছিলেন জেলা আওয়ামী লীগের সভাপতি ও জেলা পরিষদ প্রশাসক সুবাস বোস।প্রধান বক্তা ছিলেন জেলা আওয়ামী লীগের সাধারণ সম্পাদক নিজামউদ্দিন খান। অন্যদের মধ্যে বক্তব্য দেন ফজলুর রহমান জিন্নাহ, আজাদ রহমান প্রমুখ।
