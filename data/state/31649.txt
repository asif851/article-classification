
চলচ্চিত্র প্রযোজনা প্রতিষ্ঠান জাজ মাল্টিমিডিয়ার হিসাবরক্ষণ কর্মকর্তা আবু বকরকে অপহরণের অভিযোগে প্রতিষ্ঠানটির প্রধান নির্বাহী কর্মকর্তা শীষ মনোয়ারকে গ্রেপ্তার করেছে পুলিশ। গতকাল শুক্রবার দিবাগত রাত ১টার দিকে মিরপুর এলাকা থেকে তাঁকে আটক করা হয়।
মিরপুর থানার ভারপ্রাপ্ত কর্মকর্তা সালাউদ্দিন খান প্রথম আলোকে এ কথা জানান।পরিবারের দাবি, আবু বকর আট দিন ধরে নিখোঁজ। আবু বকরকে অপহরণ করা হয়েছে।পুলিশের মিরপুর বিভাগের উপকমিশনার ইমতিয়াজ আহমেদ প্রথম আলোকে বলেন, শীষ মনোয়ারকে রিমান্ডে জিজ্ঞাসাবাদের জন্য আদালতে পাঠানো হয়েছে।এর আগে আবু বকরের বাবা আবদুর রহিম জানান, গত ২৬ এপ্রিল সকাল ১০টার দিকে মিরপুরের বাসা থেকে অফিসের উদ্দেশে বেরিয়ে যান তাঁর ছেলে। এর পর থেকে তাঁর কোনো খোঁজ নেই। স্ত্রী সানজিদা আফরিন আবু বকরের মুঠোফোনে যোগাযোগ করে তা বন্ধ পান।এ ব্যাপারে ২৬ এপ্রিল রাতেই পরিবারের পক্ষ থেকে মিরপুর থানায় সাধারণ ডায়েরি করা হয়েছে।
