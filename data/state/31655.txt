
জনবল-সংকটের কারণে চট্টগ্রাম জেনারেল হাসপাতালে অচলাবস্থা তৈরি হতে পারে বলে দুর্নীতিবিরোধী এক মতবিনিময় সভায় বক্তারা আশঙ্কা প্রকাশ করেছেন। গতকাল শনিবার বেলা ১১টায় চট্টগ্রাম প্রেসক্লাবে অনুষ্ঠিত ‘দুর্নীতিবিরোধী সামাজিক আন্দোলন’ শীর্ষক এই সভার আয়োজন করে ট্রান্সপারেন্সি ইন্টারন্যাশনাল বাংলাদেশ (টিআইবি) ও সচেতন নাগরিক কমিটি (সনাক)। এতে সভাপতিত্ব করেন সনাকের চট্টগ্রাম নগরের সভাপতি আখতার কবির চৌধুরী।
সভায় সনাকের চট্টগ্রাম নগরের সাবেক সভাপতি দেলোয়ার মজুমদার চট্টগ্রাম জেনারেল হাসপাতালের সেবার চিত্র তুলে ধরে বলেন, জনবল-সংকটের কারণে চট্টগ্রাম জেনারেল হাসপাতালে অচলাবস্থা সৃষ্টির আশঙ্কা রয়েছে। ২৫০ শয্যার এই হাসপাতাল ১০০ শয্যার জনবল দিয়ে চলছে। সার্জারি বিভাগে কোনো চিকিৎসক নেই, আছেন একজন রেজিস্ট্রার, মেডিকেল অফিসার আছেন সংযুক্তিতে, গাইনি বিভাগে কোনো নিয়মিত মেডিকেল অফিসার নেই। জনবলের অভাবে হাসপাতালটি প্রত্যাশিত সেবা দিতে পারছে না।
দেলোয়ার মজুমদার বলেন, চট্টগ্রাম জেনারেল হাসপাতালের সেবার মান নিয়ে আগে প্রশ্ন ছিল। সেখানে একসময় সেবা পেতে ঘণ্টার পর ঘণ্টা বসে থাকতে হতো। টিকিট কাউন্টারে বেশি টাকা নেওয়া হতো। খাবারের মান ভালো ছিল না। শৌচাগারের অবস্থা ভালো ছিল না। পানির সমস্যা ছিল। টিআইবি-সনাক এই হাসপাতালের সেবার মানের ক্ষেত্রে বিভিন্ন সংকট চিহ্নিত করে তা হাসপাতাল কর্তৃপক্ষকে অবহিত করেছে। এর মধ্যে অনেকগুলো সমাধান হয়েছে। এখন সেখানে সেবা নিতে রোগী ও স্বজনদের বসে থাকতে হয় না। সব সময় পানি পাওয়া যায়। শৌচাগার সংস্কার করা হয়েছে। সেবার মান ধরে রাখার জন্য হাসপাতালের চিকিৎসকদের সঙ্গে নিয়মিত আলোচনা করা হয়।
দেলোয়ার মজুমদার আরও বলেন, ‘আমরা সমাজে দুর্নীতিবিরোধী ঢেউ তুলতে চাই। দুঃশাসন, অপশাসন ও সুশাসনের অভাব এবং মানুষের অধিকার হরণের বিরুদ্ধে জনগণকে সচেতন করে তুলতে চাই। এ ক্ষেত্রে সবাইকে একত্রিত করা হলে দুর্নীতিবিরোধী ঢেউ শক্তিশালী ও জোরালো হবে। তখন দুর্নীতিবিরোধী আন্দোলন সফল হবে।’
সভায় সনাকের সভাপতি আখতার কবির চৌধুরী বলেন, টিআইবি-সনাক বিভিন্ন সেবাদানকারী প্রতিষ্ঠানের সেবার মান নিয়ে কাজ করে যাচ্ছে। চট্টগ্রাম ওয়াসা, বন্দর, কাস্টমস, ভূমি অফিস, শিক্ষা বোর্ড—এসব প্রতিষ্ঠানে দুর্নীতি হচ্ছে কি না, তা নিয়ে কাজ চলছে। কোথাও দুর্নীতি খুঁজে পেলে তা চিহ্নিত করে এর সমাধানে সুপারিশ দেওয়া হয়েছে। অনেক ক্ষেত্রে তা বাস্তবায়িত হচ্ছে।
মতবিনিময় সভায় দুর্নীতিবিরোধী সামাজিক আন্দোলন নিয়ে টিআই, টিআইবি ও সনাকের কার্যক্রম ও লক্ষ্য তুলে ধরেন টিআইবির চট্টগ্রাম অঞ্চলের কর্মসূচি ব্যবস্থাপক মো. মেহদী হাসান। সভায় বক্তব্য দেন সনাকের সহসভাপতি অধ্যক্ষ আনোয়ারা আলম ও সদস্য অধ্যাপক সোলতান উল আলম। সংবাদকর্মীদের পক্ষে বক্তব্য দেন নাঈমুল ইসলাম, ওয়াহিদুল আলম প্রমুখ।
