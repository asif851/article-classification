

বিএনপির দুই সাংসদ এম কে আনোয়ার ও বরকত উল্লা জামিন পেয়েছেন। ঢাকা মহানগর দায়রা জজ জহুরুল হক আজ রোববার সকালে তাঁদের জামিনের আবেদন মঞ্জুর করেন।
এই দুই নেতার আইনজীবী জাতীয় সংসদের আগামী বাজেটে তাঁদের অংশ নেওয়ার সম্ভাবনাকে কারণ হিসেবে দেখিয়ে জামিনের আবেদন করেন। এ সময় রাষ্ট্রপক্ষ থেকে জামিনের বিরোধিতা করা হয়নি।
বিএনপির স্থায়ী কমিটির সদস্য এম কে আনোয়ার সাম্প্রদায়িক উসকানি সৃষ্টির অভিযোগে করা মামলায় এবং যুগ্ম মহাসচিব বরকত উল্লা বোমাবাজি ও ভাঙচুরের মামলায় কারাগারে আছেন।
আগামীকাল সোমবার বিকেল থেকে জাতীয় সংসদের বাজেট অধিবেশন শুরু হবে। সংসদ সদস্যের পদ টিকিয়ে রাখতে হলে নিয়ম অনুযায়ী বিরোধী দলকে এ অধিবেশনে যোগ দিতে হবে।
