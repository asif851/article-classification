
ঢাকা মেডিকেল কলেজ হাসপাতালের বহির্বিভাগ এলাকায় ২০ বছরের তরুণীকে ধর্ষণের অভিযোগে গ্রেপ্তার আনসার সদস্য আতিকুলকে চার দিন রিমান্ডে নেওয়ার অনুমতি দিয়েছেন আদালত। আজ বৃহস্পতিবার ঢাকার মহানগর হাকিম সাদবির ইয়াসির আহসান চৌধুরী এ আদেশ দেন।
মামলার তদন্ত কর্মকর্তা শাহবাগ থানার পরিদর্শক আবুল কালাম আজাদ আসামিকে আদালতে হাজির করে ১০ দিন রিমান্ডে নেওয়ার আবেদন করেন। রিমান্ড আবেদনে বলা হয়, ওই তরুণী ধর্ষণের ঘটনায় আর কারা জড়িত রয়েছে, তা খুঁজে বের করতে আসামিকে রিমান্ডে নিয়ে জিজ্ঞাসাবাদ করা জরুরি। শুনানি শেষে আদালত আসামির চার দিনের রিমান্ড মঞ্জুর করেন।
তরুণীকে ধর্ষণে জড়িত থাকার অভিযোগে গতকাল বুধবার ঢাকা মেডিকেল কলেজ হাসপাতালের আনসার ক্যাম্পের সদস্য আতিকুলকে গ্রেপ্তার করে পুলিশ। একই অভিযোগে ওই আনসার ক্যাম্পের ছয়জনকে মঙ্গলবার প্রত্যাহার করা হয়। তাঁরা হলেন সহকারী প্লাটুন কমান্ডার একরামুল এবং সদস্য আমিনুল, আতিকুল, মীর সিরাজ, মিনহাজ ও বাবুল মিয়া।
বর্তমানে তরুণীটি হাসপাতালের ওয়ান স্টপ ক্রাইসিস সেন্টারে (ওসিসি) চিকিৎসাধীন। এ ঘটনায় মেয়েটি নিজেই বাদী হয়ে শাহবাগ থানায় মামলা করেন। ওসিসির সমন্বয়কারী বিলকিস বেগম প্রথম আলোকে বলেন, ওই তরুণী গত ২৯ অক্টোবর রাতে হাসপাতালের গাইনি বিভাগে ভর্তি হন। পরের দিন তাঁকে ওসিসিতে ভর্তি করা হয়। ভর্তির পরপরই তরুণীটির ফরেনসিক ও কাউন্সেলিং পরীক্ষা করানো হয়েছে। এতে তাঁর সঙ্গে একাধিক ব্যক্তির যৌন সম্পর্ক স্থাপনের আলামত মিলেছে। পরীক্ষায় ধরা পড়েছে, মেয়েটির মানসিক সমস্যা আছে। তিনি কখনো সুস্থ থাকেন, আবার কখনো অসুস্থ হয়ে পড়েন। পরে তরুণীটির ভাইকে ফোন করে খবর দিয়ে হাসপাতালে আনা হয়।হাসপাতালে আজ তরুণীটির ভাই প্রথম আলোকে বলেন, তাঁদের বাড়ি কুমিল্লায়। তাঁর বোন কুমিল্লায় থাকতেন আর তিনি ঢাকায় থাকেন। হাসপাতাল কর্তৃপক্ষের ফোন পেয়ে তিনি হাসপাতালে গিয়ে ঘটনা জানতে পারেন।
মেয়েটির ভাইয়ের ভাষ্য, তাঁর বোন পড়াশোনায় ভালো ছিলেন। পঞ্চম ও অষ্টম শ্রেণিতে বৃত্তি পেয়েছেন। ষষ্ঠ শ্রেণি পর্যন্ত তাঁর বোনের রোল নম্বর ১ ছিল। ওই সময় বাবার মৃত্যুর পর সপ্তম শ্রেণিতে ওঠার সময় বোনের রোল নম্বর হয় ৩, নবম শ্রেণি পর্যন্ত এই রোল নম্বরই থাকে। বাবার মৃত্যুশোক, ক্লাসে পিছিয়ে পড়া নিয়ে অন্যদের ব্যঙ্গ, সাইনাস-মাইগ্রেনের সমস্যা—সব মিলিয়ে বোনের কিছুটা মানসিক সমস্যা দেখা দেয়। বোন কখনো ভালো থাকেন, আবার কখনো অসুস্থ হয়ে পড়েন। পাঁচ-ছয় দিন আগে বোন কুমিল্লার বাড়ি থেকে নিখোঁজ হন বলে ভাই দাবি করেন।
তরুণীর সঙ্গে কী ঘটেছে, তা তদন্তের জন্য ঢাকা মেডিকেল কলেজ হাসপাতাল কর্তৃপক্ষের কাছে আবেদন জানান ওসিসির সমন্বয়কারী বিলকিস বেগম।
