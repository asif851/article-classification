
ড্যান্ডি ডায়িং ও এর পরিচালকদের বিরুদ্ধে করা ঋণখেলাপি মামলায় বিএনপির চেয়ারপারসন ​খালেদা জিয়াসহ ১৪জন বিবাদীর বিরুদ্ধে বিচার শুরু (ইস্যু গঠন) হয়েছে। আজ মঙ্গলবার ঢাকার প্রথম অর্থঋণ আদালতের বিচারক ​ফাতেমা ফেরদৌস এ আদেশ দেন। আগামী ১ মার্চ সাক্ষ্য গ্রহণের তারিখ ধার্য করা হয়েছে।
মামলার নথি থেকে জানা যায়, সোনালী ব্যাংক থেকে ড্যান্ডি ডাইং কোম্পানির নামে ১৫ কোটি ৬৪ লাখ টাকা ঋণ নেওয়া হয়। কিন্তু তা পরিশোধ না করায় ২০১৩ সালের ২ অক্টোবর সোনালী ব্যাংক ৪৫ কোটি ৫৯ লাখ ৩৭ হাজার ২৯৫ টাকার ঋণখেলাপির অভিযোগে ঢাকার প্রথম অর্থঋণ আদালতে মামলা করে। ২০১৩ সালের ২ অক্টোবর মামলাটি করেন সোনালী ব্যাংকের কর্মকর্তা নজরুল ইসলাম। মামলায় ড্যান্ডি ডাইংয়ের পরিচালক হিসেবে তারেক রহমান, আরাফাত রহমান কোকোসহ ১০ জনকে বিবাদী করা হয়। গত বছরের ২৪ জানুয়ারি আরাফাত রহমান মারা যান। তাঁর সম্পদের অংশীদার হিসেবে খালেদা জিয়া, আরাফাতের স্ত্রী শর্মিলা রহমান এবং মেয়ে জাফিয়া ও জাহিয়া রহমানকে বিবাদী করা হয়।
মামলার অপর ​বিবাদীরা হলেন খালেদা জিয়ার ভাই সাইদ এস্কান্দারের (মৃত) স্ত্রী নাসরিন আহমেদ, দুই ছেলে শামস এস্কান্দার ও শাফিন এস্কান্দার এবং মেয়ে সোমাইয়া এস্কান্দার, ব্যবসায়ী গিয়াসউদ্দিন আল মামুন ও তাঁর স্ত্রী শাহিনা ইয়াসমিন এবং কাজী গালিব আহমেদ, শামসুনন্নাহার ও মাসুদ হাসান।
২০১৫ সালের মার্চে খালেদা জিয়া সহ বিবাদীদের বিরুদ্ধে সমন জারি করা হয়। পরে খালেদা জিয়ার আইনজীবী মাসুদ আহমেদ তালুকদার ওই বছরের ১৪ জুলাই আদালতে জবাব দেন।
