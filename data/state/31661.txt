
নাটোরের বাগাতিপাড়া উপজেলায় রাজশাহীগামী বরেন্দ্র এক্সপ্রেসের সঙ্গে একটি নছিমনের সংঘর্ষে একই পরিবারের তিনজন নিহত হয়েছেন। আহত হয়েছেন অন্তত ছয়জন।আজ শনিবার দুপুর সাড়ে ১২টার দিকে উপজেলার ইয়াসিনপুর বটতলার মোড় এলাকায় এ দুর্ঘটনা ঘটে।নিহত ব্যক্তিরা হলেন সাজেদা বেগম, তাঁর শাশুড়ি জুলেখা বেওয়া ও সাজেদার দাদি সুন্দরী বেওয়া। তাঁদের বাড়ি নাটোর সদর উপজেলার পাইকোরদল গ্রাম।বাগাতিপাড়া থানা সূত্র জানায়, পার্বতীপুর থেকে রাজশাহী যাচ্ছিল বরেন্দ্র এক্সপ্রেস। আজ দুপুর সাড়ে ১২টার দিকে বাগাতিপাড়া উপজেলার ইয়াসিনপুর রেলস্টেশন থেকে ছেড়ে যাওয়ার পর বটতলা মোড় রেলগেট এলাকায় যাত্রীবাহী একটি নছিমনের সঙ্গে ট্রেনটির সংঘর্ষ হয়। ওই রেলগেটে কোনো প্রতিবন্ধক ছিল না। ঘটনার সময় যাত্রীবাহী নছিমনটি রেললাইন পার হচ্ছিল।পুলিশ জানায়, নয়জন যাত্রী নিয়ে নছিমনটি নাটোরের পাইকোরদল গ্রাম থেকে বাগাতিপাড়া যাচ্ছিল। সংঘর্ষে ঘটনাস্থলেই তিনজন যাত্রী নিহত হন। আহত হন ছয়জন যাত্রী।হাসপাতাল সূত্র জানায়, দুর্ঘটনার পরপরই স্থানীয় লোকজন আহত ব্যক্তিদের উদ্ধার করে নাটোর সদর হাসপাতালে ভর্তি করান। আহত ব্যক্তিদের মধ্যে একজনের অবস্থা আশঙ্কাজনক।নাটোর স্টেশনের মাস্টার অশোক চক্রবর্তী বলেন, বটতলা মোড় রেলগেটে কোনো প্রতিবন্ধক ও পাহারাদার ছিলেন না।বাগাতিপাড়া থানার ভারপ্রাপ্ত কর্মকর্তা (ওসি) আমিনুর রহমান বলেন, ‘দুর্ঘটনার পর নিহত ব্যক্তিদের লাশ স্বজনেরা নিয়ে গেছেন। আমরা ঘটনাটি রেলওয়ে থানাকে জানিয়েছি। তারা এ ব্যাপারে আইনানুগ ব্যবস্থা নেবে।’
