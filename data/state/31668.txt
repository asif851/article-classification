
রাজধানীর উত্তরায় শিন শিন জাপান হাসপাতালে জন্ম নেওয়া ৬৮৫ গ্রাম ওজনের ছেলেশিশুটি ধীরে ধীরে সুস্থতার দিকে যাচ্ছে। তবে সে কবে নাগাদ পুরোপুরি সুস্থ হবে, এ কথা বলতে আরও অনেকটা সময় লাগবে বলে আজ রোববার চিকিত্সকেরা জানিয়েছেন।
এদিকে শিশুটির চিকিত্সায় অনেকেই এগিয়ে এসেছেন। গতকাল প্রথম আলোর অনলাইন সংস্করণে ‘ওজন ৬৮৫ গ্রাম, কাচঘেরা ঘরে কাঁদছে শিশুটি’ শিরোনামে প্রতিবেদন প্রকাশিত হয়। এর পর থেকে এ পর্যন্ত ৭০ হাজার টাকা সাহায্য পাওয়া গেছে। এ তথ্য জানিয়েছেন হাসপাতালের সহকারী মহাব্যবস্থাপক মুজিবুর রহমান ও শিশুটির বাবা কামাল হোসেন।
কুমুদিনী উইমেনস মেডিকেল কলেজের শিশুবিশেষজ্ঞ এস এম আলম প্রথম আলোকে বলেন, আপাতত শিশুটি ভালো আছে। তবে তাকে অনেক দুর্গম পথ পাড়ি দিতে হবে। এর আগের অভিজ্ঞতা উল্লেখ করে তিনি বলেন, ‘আমি ৭০০ গ্রাম ওজনের একটি শিশুর চিকিত্সা করেছিলাম। ওই শিশুটির মোটামুটি সুস্থ হতে এক মাসেরও বেশি সময় লেগেছিল।’ তিনি জানান, শিশুটির শ্বাস-প্রশ্বাস ঠিকই আছে। জন্ডিসের তেমন ভাব নেই। মায়ের বুকের দুধ নলের মাধ্যমে খাওয়ানো হচ্ছে।
অনেকেই বিদেশ থেকে ফোন করে শিশুটির চিকিত্সার যাবতীয় খরচ বহন করার আশ্বাস দিয়েছেন। এ জন্য হাসপাতাল কর্তৃপক্ষ ও শিশুটির বাবা কামাল হোসেনের নামে প্রিমিয়ার ব্যাংকের উত্তরা শাখায় একটি হিসাব খোলা হয়েছে।
