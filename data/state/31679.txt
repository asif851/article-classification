
ঢাকা বিশ্ববিদ্যালয়ের কলা অনুষদের অধীন ‘খ’ ইউনিটের ভর্তি পরীক্ষায় জালিয়াতির অভিযোগে বিশ্ববিদ্যালয়ের এক ছাত্রসহ পাঁচজনকে আটক করেছে পুলিশ। আজ শুক্রবার সকালে পরীক্ষা চলাকালে দুজন ও আগের রাতে তিনজনকে আটক করা হয়।
আজ সকালে আটক হওয়া দুজনের পরিচয় পাওয়া গেছে। এঁরা হলেন ঢাকা বিশ্ববিদ্যালয়ের আন্তর্জাতিক সম্পর্ক বিভাগের চতুর্থ বর্ষের ছাত্র শাহজাহান আলী ও ঢাকা কলেজ থেকে উচ্চমাধ্যমিক শেষ করে ভর্তি–ইচ্ছুক তানসেন মিয়া। তানসেনের হয়ে শাহজাহান আলী পরীক্ষায় অংশ নিতে এসেছিলেন।
বিশ্ববিদ্যালয়ের প্রক্টর কার্যালয় থেকে জানা গেছে, ব্যবসায় শিক্ষা অনুষদ কেন্দ্র থেকে প্রথমে শাহজাহানকে ও পরে তাঁর মাধ্যমে তানসেনকে আটক করা হয়। তাঁদের দুজনকে প্রক্টর কার্যালয়ে এনে জিজ্ঞাসাবাদ করলে তাঁরা ‘প্রক্সির’ কথা স্বীকার করেন। সাড়ে তিন লাখ টাকার চুক্তিতে তানসেনের হয়ে পরীক্ষা দিতে এসেছিলেন শাহজাহান।
জানতে চাইলে বিশ্ববিদ্যালয়ের ভারপ্রাপ্ত প্রক্টর অধ্যাপক এম আমজাদ আলী তাঁর কার্যালয়ে সাংবাদিকদের বলেন, প্রবেশপত্রে থাকা তানসেনের ছবির সঙ্গে শাহজাহানের ছবির মিল ছিল না। দুজনকে শাহবাগ থানায় দেওয়া হয়েছে। তাঁদের বিরুদ্ধে মামলা করা হবে।
এর আগে ফেসবুকে পরীক্ষার্থীদের সঙ্গে যোগাযোগ করার অভিযোগে গতকাল রাতে তিনজনকে আটক করা হয়েছে বলে একটি সূত্র নিশ্চিত করেছে। তবে তাঁদের পরিচয় ও কোথায় আছে তা জানা যায়নি। প্রক্টর জানান, ওই চক্রের হোতাকে ধরার চেষ্টা চলছে।
বিশ্ববিদ্যালয় এলাকা, লেদার ইঞ্জিনিয়ারিং ইনস্টিটিউট, ঢাকা কলেজ, ইডেন কলেজ, বাংলাদেশ প্রকৌশল বিশ্ববিদ্যালয় স্কুল অ্যান্ড কলেজের ৭০টি কেন্দ্রে এই পরীক্ষা হয়। এতে ২ হাজার ৩৬৩টি আসনের বিপরীতে ভর্তি-ইচ্ছুক প্রার্থী ছিলেন ৩২ হাজার ৭৪৯ জন।
