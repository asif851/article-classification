
জাতিসংঘের এক প্রতিবেদনে বিশ্বের সবচেয়ে জনবহুল শহরের তালিকায় ১১তম স্থানটি দখল করেছে বাংলাদেশের রাজধানী ঢাকা। তালিকায় প্রথম হিসেবে উঠে এসেছে জাপানের রাজধানী টোকিও। এর পরই রয়েছে ভারতের রাজধানী নয়াদিল্লির নাম। তৃতীয় স্থানটি দখল করেছে চীনের সাংহাই। গত বৃহস্পতিবার প্রকাশিত প্রতিবেদনে বলা হয়, চলতি বছর সারা বিশ্বের মোট জনসংখ্যার ৫৪ শতাংশ বসবাস করে শহরে। ১৯৫০ সালে এর হার ছিল মাত্র ৩০ শতাংশ। ভবিষ্যতে শহরমুখী মানুষের এই ঢল আরও বাড়বে। ২০৫০ সালে তা হবে অন্তত ৬৬ শতাংশ। তত দিনে আরও অনেক শহর, মেগাশহর গড়ে উঠবে। বর্তমান শহরগুলো উন্নয়ন ঘটাতে হবে। অতিরিক্ত মানুষের বসবাসের উপযোগী রাখতে শহর উন্নয়নে যুগোপযোগী উদ্যোগ নিতে হবে।টোকিওতে বর্তমানে অন্তত তিন কোটি ৮০ লাখ মানুষ বসবাস করে। ১৯৯০ সালে শহরটিতে ছিল তিন কোটি ২৫ লাখ ৩০ হাজার বাসিন্দা। নয়াদিল্লিতে বর্তমানে থাকে অন্তত আড়াই কোটি মানুষ। ১৯৯০ সালে এ সংখ্যা ছিল ৯৭ লাখ ২৬ হাজার। সাংহাইয়ের বর্তমান লোকসংখ্যা দুই কোটি ৩০ লাখ। তালিকার চতুর্থ, পঞ্চম ও ষষ্ঠ স্থানে রয়েছে যথাক্রমে মেক্সিকো সিটি, সাও পাওলো ও মুম্বাই। এ তিনটি শহরের প্রতিটির লোকসংখ্যা প্রায় দুই কোটি ১০ লাখ। প্রতিবেদন অনুযায়ী ঢাকায় বর্তমানে প্রায় এক কোটি ৬৯ লাখ ৮২ হাজার লোকের বসবাস। ১৯৯০ সালে এ সংখ্যা ছিল ৬৬ লাখ ২১ হাজার মানুষ। সবচেয়ে বেশি নগরায়ণ হয়েছে উত্তর আমেরিকায় (৮২ শতাংশ মানুষ শহরে থাকে)। এরপর রয়েছে লাতিন আমেরিকা ও ক্যারিবীয় দ্বীপপুঞ্জ (৮০ শতাংশ)। সেই তুলনায় আফ্রিকা ও এশিয়া (যথাক্রমে ৪০ ও ৪৮ শতাংশ) প্রত্যন্ত এলাকা রয়ে গেছে। তবে ২০৫০ সালের মধ্যে এশিয়ায় বেশির ভাগ মেগাসিটি গড়ে উঠবে বলে ধারণা করা হচ্ছে। ইউএন ওয়েবসাইট ও দ্য নিউইয়র্ক টাইমস।
