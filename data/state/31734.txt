
রোহিঙ্গা প্রত্যাবাসনে সহযোগিতা পেতে জাতিসংঘের শরণার্থীবিষয়ক সংস্থার (ইউএনএইচসিআর) সঙ্গে সমঝোতা স্মারক স্বাক্ষর করেছে বাংলাদেশ। আজ শুক্রবার সুইজারল্যান্ডের জেনেভায় সংস্থাটির প্রধান ফিলিপো গ্রান্ডি এবং বাংলাদেশের পররাষ্ট্রসচিব মো. শহীদুল হক এই স্মারকে স্বাক্ষর করেন।
ইউএনবির এক প্রতিবেদনে এ কথা জানানো হয়। প্রতিবেদনে বলা হয়, শরণার্থী প্রত্যাবাসন বিষয়ে আন্তর্জাতিক মানের সঙ্গে সংগতি রেখে রোহিঙ্গা প্রত্যাবাসনের কাঠামো তৈরিতে সহযোগিতা পেতে ইউএনএইচসিআরের সঙ্গে সমঝোতা স্মারক স্বাক্ষর করে বাংলাদেশ। রোহিঙ্গাদের সেবা, সুরক্ষা ও সহায়তা দেওয়ার জন্য বাংলাদেশ সরকার এবং জনগণকে ধন্যবাদ জানিয়েছে সংস্থাটি। ইউএনএইচসিআর এই কাজে আরও সম্পৃক্ত হতে আগ্রহ প্রকাশ করেছে।
ইউএনএইচসিআর, মিয়ানমার ও বাংলাদেশ ত্রিপক্ষীয় এই চুক্তি। তবে মিয়ানমারের পক্ষে সেখানে কেউ উপস্থিত ছিল না। অবশ্য মিয়ানমারের সঙ্গে পৃথক সমঝোতা স্মারকে স্বাক্ষর করেছে ইউএনএইচসিআর। সংস্থাটি উভয় দেশের সঙ্গে আলোচনা অব্যাহত রেখেছে। সংস্থাটি শরণার্থী বিষয়ে আন্তর্জাতিক মান রক্ষা করে ভবিষ্যতে রোহিঙ্গা প্রত্যাবাসন নিশ্চিতের বিষয়ে আশাবাদী।
ইউএনবি জানিয়েছে, গত আগস্ট মাস থেকে ৬ লাখ ৭০ হাজারের বেশি রোহিঙ্গা সহিংসতার মুখে মিয়ানমার থেকে পালিয়ে বাংলাদেশে আশ্রয় নিয়েছে। পরে আরও ২ লাখ রোহিঙ্গা বাংলাদেশের আশ্রয় কেন্দ্রে ঠাঁই নেয়।
