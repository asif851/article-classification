
প্রধান নির্বাচন কমিশনার (সিইসি) কে এম নুরুল হুদা বলেছেন, আগামী ১৮ থেকে ২০ ফেব্রুয়ারির মধ্যে রাষ্ট্রপতি নির্বাচন অনুষ্ঠিত হবে। কাল বৃহস্পতিবার নির্বাচন কমিশন (ইসি) এ নির্বাচনের তফসিল ঘোষণা করবে।
আজ বুধবার বিকেলে জাতীয় সংসদ ভবনে স্পিকার শিরীন শারমিন চৌধুরীর সঙ্গে বৈঠক থেকে বের হয়ে সিইসি সাংবাদিকদের এ কথা বলেন।
সিইসি বলেন, আইন অনুযায়ী তাঁরা স্পিকারের সঙ্গে সাক্ষাৎ করেছেন। নির্বাচনের জন্য কমিশন সংসদ সচিবালয় এবং সংসদের কী ধরনের সাহায্য-সহযোগিতা পেতে পারে তা নির্ধারিত আছে। এ বিষয়ে আলোচনার জন্য তাঁরা এসেছিলেন।
সিইসি বলেন, ঢাকা উত্তর ও দক্ষিণ সিটি করপোরেশনে নির্বাচন নিয়ে ইসি ব্যর্থ নয়। আইনগতভাবে ইসি নির্বাচনের তফসিল দিয়েছিল। কিন্তু আদালত যদি কারও আবেদনের পরিপ্রেক্ষিতে কিছু করে থাকে, তাহলে ইসির কিছু করার নেই।কে এম নুরুল হুদা আরও বলেন, স্থগিতাদেশের সত্যায়িত কপি তাঁরা আজ পেয়েছেন। আলোচনা করে এ বিষয়ে করণীয় ঠিক করা হবে।
তফসিল ঘোষণার সময় অনেকে বলেছিলেন, আইনি জটিলতা রয়ে গেছে। তা নিরসন না করেই ইসি তফসিল দিয়েছে, এর দায় ইসির কি না—এমন প্রশ্নের জবাবে সিইসি বলেন, স্থানীয় সরকারের নির্বাচনে ইসির তিনটি কাজ। সেগুলো হলো নির্বাচন করা, তফসিল ঘোষণা করা ও নির্বাচনের কেন্দ্র ঠিক করা। সীমানা নির্ধারণ করা, কখন নির্বাচন হবে—এগুলো ঠিক করে স্থানীয় সরকার বিভাগ। তাদের অনুরোধের পরিপ্রেক্ষিতে ইসি নির্বাচন আয়োজন করে।
সিইসি দাবি করেন, ভোটার তালিকা নিয়ে কোনো সমস্যা নেই। ভোটার তালিকা সঠিক আছে।
তাহলে এ জটিলতার কারণে স্থানীয় সরকার দায়ী কি না—এমন প্রশ্নে সিইসি বলেন, স্থানীয় সরকারের বক্তব্য না শুনে তিনি তাদের দোষারোপ করতে পারেন না।
