
ফরিদপুর হিন্দু-বৌদ্ধ-খ্রিষ্টান ঐক্য পরিষদের সাধারণ সম্পাদক অলোক সেনকে দা দিয়ে কুপিয়ে আহত করেছে দুর্বৃত্তরা। আজ মঙ্গলবার ফরিদপুর শহরের কমলাপুরে তাঁর নিজ বাড়ির সামনে এ ঘটনা ঘটে। বর্তমানে তিনি ফরিদপুর মেডিকেল কলেজ হাসপাতালে চিকিৎসাধীন।অলোকের স্ত্রী শিখা সেনের ভাষ্য, ২২-২৩ বছরের অজ্ঞাত দুই যুবক আজ বিকেল চারটার দিকে তাঁদের বাড়ির সামনে এসে তাঁর স্বামীকে ডাকেন। তিনি বাড়ির আঙিনা থেকে বের হয়ে রাস্তায় গেলে তাঁকে দা দিয়ে কুপিয়ে জখম করেন তাঁরা। এ সময় তাঁর স্বামীর চিৎকারে তিনি বাইরে এলে তাঁকে ধাক্কা দিয়ে ফেলে ওই যুবকেরা পালিয়ে যান। পরে এলাকাবাসীর সহায়তায় অলোক সেনকে প্রথমে জেনারেল হাসপাতালে, পরে ফরিদপুর মেডিকেল কলেজ হাসপাতালে নেওয়া হয়।ফরিদপুর মেডিকেল কলেজ হাসপাতালের জরুরি বিভাগে কর্তব্যরত চিকিৎসা কর্মকর্তা দীপঙ্কর কুমার জানান, অলোকের দুই হাত ও পায়ে জখম হয়েছে।হাসপাতালে চিকিৎসাধীন অলোক সেন বলেন, কারা কেন হামলা করেছে, তা তিনি জানেন না। তাঁর সঙ্গে কারও কোনো শত্রুতা নেই।ফরিদপুর কোতোয়ালি থানার ভারপ্রাপ্ত কর্মকর্তা (ওসি) নাজিম উদ্দিন বলেন, ঘটনার সঙ্গে জড়িত ব্যক্তিদের শনাক্ত করার চেষ্টা চলছে।
