
বিএনপির চেয়ারপারসন খালেদা জিয়ার শারীরিক অবস্থার আরও অবনতি হয়েছে বলে দাবি করেছেন দলটির জ্যেষ্ঠ যুগ্ম মহাসচিব রুহুল কবির রিজভী। বেসরকারি ইউনাইটেড হাসপাতালে ব্যক্তিগত চিকিৎসকদের তত্ত্বাবধানে তাঁর সুচিকিৎসার বন্দোবস্ত চায় বিএনপি।আজ সোমবার বেলা সোয়া ১১টার দিকে রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে রুহুল কবির রিজভী এই দাবি করেন। খালেদা জিয়ার হাত-পা ও কোমরের ব্যথা বেড়েছে বলেও দাবি করেন বিএনপির এই নেতা।রুহুল কবির রিজভী অভিযোগ করেন, সরকারি মেডিকেল বোর্ডের চিকিৎসকেরাও অর্থোপেডিক বেড দেওয়ার সুপারিশ করেছেন। কিন্তু খালেদা জিয়াকে সেই বেড দেওয়া হয়নি। জরুরি ভিত্তিতে এমআরআইসহ খালেদা জিয়ার উন্নত চিকিৎসা দরকার।
ক্ষমতাসীনদের দাপটে কারা কর্তৃপক্ষ মুঠোবন্দী বলেও অভিযোগ তোলেন রিজভী। কারা কর্তৃপক্ষের মধ্যে ফ্যাসিবাদের রোগ তীব্র আকার ধারণ করেছে বলে মন্তব্য করেন তিনি।
