
সিঙ্গাপুরের আদালতে অভ্যন্তরীণ নিরাপত্তা আইনে গ্রেপ্তার চার প্রবাসী বাংলাদেশি জঙ্গি অর্থায়নের অভিযোগে দোষী সাব্যস্ত হয়েছেন। গতকাল মঙ্গলবার সিঙ্গাপুরের দৈনিক স্ট্রেইটস টাইমস এ তথ্য প্রকাশ করেছে।অভিযুক্তরা হলেন মিজানুর রহমান (৩১), রুবেল মিয়া (২৬), মো. জাবাথ কায়সার হাজি নুরুল ইসলাম সওদাগর (৩১) ও সোহেল হাওলাদার ইসমাইল হাওলাদার (২৯)। চারজনই আদালতে দোষ স্বীকার করেছেন।গত মাসে সিঙ্গাপুরের টেররিজম (সাপ্রেসিং অব ফাইন্যান্সিং) অ্যাক্টের অধীনে ছয় বাংলাদেশিকে আটক করা হয়। এই চারজন ওই দলেরই অংশ। সিঙ্গাপুরে এই আইনে এবারই প্রথম কোনো মামলা দায়ের করা হলো। অভিযুক্ত বাকি দুজন জামান দৌলত (৩৪) ও মামুন লিয়াকত আলী (২৯) তাঁদের বিরুদ্ধে আনা অভিযোগ অস্বীকার করেছেন। বিচারের প্রক্রিয়া শুরুর আগে ৯ জুন এ দুজনের বক্তব্য নেওয়ার কথা রয়েছে।সিঙ্গাপুরের স্ট্রেইটস টাইমস বলছে, আদালতের নথি পর্যালোচনায় দেখা গেছে, জঙ্গিবাদী কার্যক্রম পরিচালনায় অভিযুক্ত ব্যক্তিদের সুনির্দিষ্ট ভূমিকা ছিল। দলটির অধিনায়ক ছিলেন মিজানুর রহমান। দলে মামুন লিয়াকত আলীর অবস্থান ছিল দ্বিতীয়। রুবেল মিয়া আর্থিক ব্যবস্থাপনা দেখতেন এবং জাবাথ যোগাযোগ রক্ষার কাজ করতেন। জামান ও সোহেল দলের নিরাপত্তা ও যোদ্ধা অংশটির তত্ত্বাবধান করতেন। রুবেল মিয়া ও জাবাথের কাছে জঙ্গিবাদী কার্যক্রমে অর্থায়নের জন্য তহবিল রাখারও অভিযোগ আছে।আদালতে উত্থাপিত নথিপত্রে বলা হয়েছে, দলটির প্রধান মিজানুর রহমান গত বছরের এপ্রিলে বাংলাদেশে জাহাঙ্গীর আলম নামে এক ব্যক্তির সংস্পর্শে আসেন। তিনিই তাঁকে জঙ্গি কার্যক্রমে উদ্বুদ্ধ করেন। মিজানুর পরে রুবেল মিয়া, জামান ও সোহাগ ইব্রাহীম নামের তিন বাংলাদেশিকে দলে ভেড়ান। সোহাগ ইব্রাহীম অভ্যন্তরীণ নিরাপত্তা আইনে গ্রেপ্তার আছেন। দলটি ফেব্রুয়ারি ও মার্চে নিয়মিত বৈঠকে বসে এবং সাংগঠনিক কাঠামো দাঁড় করায়।নথিপত্রে উল্লেখ করা হয়েছে, দলের সদস্যরা বাংলাদেশে ফিরে ‘অবিশ্বাসীদের’ বিরুদ্ধে সশস্ত্র জিহাদ শুরুর ব্যাপারেও আলোচনা করতেন। তাঁরা বলেন, প্রচার অভিযান, খাবার, আগ্নেয়াস্ত্র ও ছুরি কেনার জন্য তাঁদের টাকার প্রয়োজন ছিল। তাঁরা তাঁদের বেতনের একটা অংশ এ কাজে দান করতেন।গত মার্চ ও এপ্রিলে সিঙ্গাপুরের বিভিন্ন জায়গা থেকে জঙ্গি কর্মকাণ্ডের পরিকল্পনার দায়ে আটজনকে গ্রেপ্তার করে স্থানীয় পুলিশ। এঁদেরই ছয়জন বিচারাধীন।আদালতের নথিতে বলা হয়েছে, গ্রেপ্তারের সময় জাবাথের কাছে ১ হাজার ৩৬০ ডলার পাওয়া গিয়েছিল, এর মধ্যে ১ হাজার ৬০ ডলার তাঁকে দেন রুবেল মিয়া। এই ছয়জন ৬০ ডলার থেকে ৫০০ ডলার পর্যন্ত চাঁদা দিয়েছেন তহবিল গঠনের জন্য।রাষ্ট্রপক্ষ তিন সপ্তাহের জন্য আদালতের কার্যক্রমে বিরতি চেয়েছে। ২১ জুন অভিযুক্ত চারজনের আদালতে হাজির হওয়ার কথা আছে।ঢাকা মহানগর পুলিশের গোয়েন্দা বিভাগের উপকমিশনার মাশরুকুর রহমান প্রথম আলোকে বলেন, ‘প্রবাসীদের জঙ্গিবাদী কর্মকাণ্ডে কারা উদ্বুদ্ধ করছে, সে বিষয়ে আমরা কিছু গুরুত্বপূর্ণ তথ্য পেয়েছি। আমরা কয়েকজনকে শনাক্তও করেছি। তবে তদন্তের স্বার্থে তাদের নাম প্রকাশ করা যাচ্ছে না।’
