
পিরোজপুরে জাহাঙ্গীর শেখ (৫৫) নামের এক মাদক ব্যবসায়ীকে যাবজ্জীবন সশ্রম কারাদণ্ড দিয়েছেন আদালত। সেই সঙ্গে তাঁকে ৫০ হাজার টাকা জরিমানা, অনাদায়ে আরও এক বছরের সশ্রম কারাদণ্ড দেওয়া হয়।
আজ রোববার দুপুরে পিরোজপুর জেলা ও দায়রা জজ মো. গোলাম কিবরিয়া এ রায় ঘোষণা করেন।
দণ্ডপ্রাপ্ত জাহাঙ্গীর শেখের বাড়ি পিরোজপুর পৌরসভার মাছিমপুর গ্রামে।
মামলার সংক্ষিপ্ত বিবরণ ও আদালত সূত্রে জানা গেছে, ২০১৫ সালের ৬ সেপ্টেম্বর রাতে গোপন সংবাদের ভিত্তিতে পুলিশ পিরোজপুর পৌরসভার মাছিমপুর গ্রামে জাহাঙ্গীর শেখের বাড়িতে অভিযান চালায়। এ সময় জাহাঙ্গীরের ঘরে তল্লাশি চালিয়ে ১২৯ বোতল ফেনসিডিল উদ্ধার করা হয়। এরপর আরও ২০ বোতল ফেনসিডিল পাওয়া যায়। এ ঘটনায় পিরোজপুর সদর থানার উপপরিদর্শক (এসআই) বিকাশ চন্দ্র দে বাদী হয়ে মাদকদ্রব্য নিয়ন্ত্রণ আইনে জাহাঙ্গীরের বিরুদ্ধে স্থানীয় থানায় মামলা করেন। পরে একই থানার এসআই নজরুল ইসলাম মামলাটি তদন্ত শেষে গত বছরের ৩০ সেপ্টেম্বর আদালতে জাহাঙ্গীরের বিরুদ্ধে অভিযোগপত্র দাখিল করেন।
মামলার সরকারি কৌঁসুলি খান মো. আলাউদ্দিন বলেন, উচ্চ আদালত থেকে জামিনে মুক্ত হয়ে জাহাঙ্গীর শেখ পলাতক রয়েছেন।
