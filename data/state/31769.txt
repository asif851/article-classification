
ছাত্র সংসদ নির্বাচনের দাবিতে গতকাল শনিবার নাটোরের নবাব সিরাজ-উদ-দৌলা সরকারি কলেজের মূল ফটকে তালা ঝুলিয়ে অধ্যক্ষের কার্যালয়ের সামনে ভাঙচুর চালিয়েছেন কলেজ ছাত্রলীগের নেতা-কর্মীরা। এরপর তাঁরা ক্যাম্পাসে বিক্ষোভ সমাবেশ করেন।এদিকে আজ রোববার বেলা ১১টার মধ্যে ছাত্র সংসদ নির্বাচনের তারিখ ঘোষণা করা না হলে অনির্দিষ্টকালের জন্য কলেজ বন্ধের ডাক দিয়েছে ছাত্রলীগ।প্রত্যক্ষদর্শী সূত্রে জানা যায়, গতকাল বেলা ১১টার দিকে ছাত্র সংসদ নির্বাচনের দাবিতে কলেজের মূল ফটকে তালা ঝুলিয়ে দেন এন এস সরকারি কলেজ ছাত্রলীগের নেতা-কর্মীরা। এ সময় তাঁরা অধ্যক্ষের কার্যালয়ের সামনে চেয়ার, বেঞ্চসহ বেশ কিছু ফুলের টব ভাঙচুর করেন। পরে ক্যাম্পাস চত্বরে একটি বিক্ষোভ মিছিল বের হয়। মিছিলটি বিভিন্ন বিভাগ প্রদক্ষিণ করে শহীদ মিনার চত্বরে এসে শেষ হয়। পরে সেখানে সমাবেশ করেন নেতা-কর্মীরা।সমাবেশে ছাত্রলীগের নেতারা বলেন, প্রায় ১০ বছর ধরে কলেজ ছাত্র সংসদের নির্বাচন বন্ধ রয়েছে। দীর্ঘদিন ধরে বিভিন্ন রাজনৈতিক সংগঠন ও সাধারণ শিক্ষার্থীরা নির্বাচনের দাবি জানিয়ে এলেও কলেজ কর্তৃপক্ষ এ বিষয়ে উদাসীন। আগামী ২৪ ঘণ্টার মধ্যে ছাত্র সংসদ নির্বাচনের তারিখ ঘোষণা করা না হলে অনির্দিষ্টকালের জন্য কলেজ বন্ধ করে দেওয়া হবে বলে হুমকি দেন তাঁরা।পরে পুলিশ এবং জেলা ছাত্রলীগের সভাপতি রাকিবুল ইসলাম ওরফে জেমস, সাধারণ সম্পাদক রিয়াজুল ইসলামসহ অন্যরা গিয়ে ছাত্রলীগের বিক্ষুব্ধ নেতা-কর্মীদের শান্ত করেন। এরপর মূল ফটকের তালা খুলে দেন তাঁরা।জেলা ছাত্রলীগের সভাপতি রাকিবুল ইসলাম বলেন, বিগত জোট সরকারের আমলে সর্বশেষ কলেজে ছাত্র সংসদ নির্বাচন হয়। বিভিন্ন সময় বিভিন্ন সংগঠন নির্বাচনের দাবি জানিয়ে এলেও কলেজ কর্তৃপক্ষ তাতে কান দেয়নি। ফলে বাধ্য হয়ে সাধারণ শিক্ষার্থীরা মূল ফটকে তালা ঝুলিয়ে বিক্ষোভ করেছে।কলেজের অধ্যক্ষ আবদুল কুদ্দুস বলেন, বেশ কিছু জটিলতার কারণে ছাত্র সংসদ নির্বাচন দেওয়া সম্ভব হয়নি। সাধারণ শিক্ষার্থীদের সঙ্গে কথা বলে ছাত্র সংসদ নির্বাচন দেওয়া যায় কি না, সে বিষয়ে সিদ্ধান্ত নেওয়া হবে।
