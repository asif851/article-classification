
রংপুর নগরে মুক্তিযোদ্ধা হিসেবে অন্তর্ভুক্তির জন্য ৩২৮ জন আবেদনকারীর মধ্যে প্রাথমিকভাবে সর্বসম্মতিক্রমে ২২ জনকে মনোনীত করেছে রংপুর মহানগর মুক্তিযোদ্ধা যাচাই-বাছাই কমিটি। গতকাল শনিবার বিকেলে মহানগর মুক্তিযোদ্ধা সংসদ কার্যালয়ে সংবাদ সম্মেলনে এ তথ্য জানানো হয়।
সংবাদ সম্মেলনে যাচাই-বাছাই কমিটির সভাপতি মহানগর মুক্তিযোদ্ধা সংসদের কমান্ডার সদরুল আলম লিখিত বক্তব্যে উল্লেখ করেন, দালিলিক ও সাক্ষ্য-প্রমাণ সঠিক না থাকায় ৯৭ জনের আবেদন নামঞ্জুর ও ১৮ জনের দ্বিধাবিভক্তি তালিকা তৈরি করা হয়। বাকি ১৯১ জন আবেদনকারী যাচাই-বাছাইয়ের সময় উপস্থিত না হওয়ায় তাঁদের আবেদনপত্র বাতিল করা হয়।
সংবাদ সম্মেলনে আরও জানানো হয়, রংপুর মহানগর যাচাই-বাছাই কমিটি জাতীয় মুক্তিযোদ্ধা কাউন্সিলের (জামুকা) নির্দেশিকা অনুসরণ করে যাচাই-বাছাই সম্পন্ন করেছে, যেখানেঅমুক্তিযোদ্ধাদের অন্তর্ভুক্ত হওয়ার কোনো সুযোগ ছিল না। 
