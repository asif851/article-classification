
বিশ্ব ভালোবাসা দিবসে আজ শুক্রবার ঢাকা বিশ্ববিদ্যালয়ের প্রেমবঞ্চিত শিক্ষার্থীদের একটি দল ক্যাম্পাসে বিক্ষোভ মিছিল ও সমাবেশ করেছে। বেলা তিনটার দিকে বিশ্ববিদ্যালয়ের বঙ্গবন্ধু শেখ মুজিবুর রহমান হল থেকে প্রায় আড়াই শ শিক্ষার্থী ক্যাম্পাসে মিছিলটি বের করেন।
‘ঢাকা বিশ্ববিদ্যালয়ের প্রকৃত বঞ্চিত প্রেমিক সংঘ’ ব্যানার নিয়ে মিছিলটি কেন্দ্রীয় লাইব্রেরি, টিএসসি, শহীদ মিনার, পলাশী, ব্যবসায় শিক্ষা অনুষদ ঘুরে কলা ভবনের সামনে গিয়ে শেষ হয়। সেখানে তাঁরা এক সংক্ষিপ্ত সমাবেশে অংশ নেন।
মিছিলে অংশগ্রহণকারীদের হাতে ছিল বিভিন্ন প্ল্যাকার্ড। তাতে লেখা ছিল, ‘কেউ পাবে আর কেউ পাবে না, তা হবে না, তা হবে না’, ‘ভালোবাসার ধর্মঘট, চলছে, চলবে’, ‘হৈ হৈ রৈ রৈ, ভণ্ড প্রেমিক গেলো কই’, ‘এক দফা এক দাবি, প্রেম হোক সর্বজনীন’ এ রকম নানা বক্তব্য।
বিক্ষোভে অংশ নেওয়া বঙ্গবন্ধু হলের শিক্ষার্থী বরিকুল ইসলাম প্রথম আলোকে বলেন, ‘ভণ্ড প্রেমিকের সংখ্যা বেড়ে গেছে। কেউ পাঁচটা-চারটা প্রেম করে আবার কেউ একটাও করতে পারে না। এর বিরোধিতায় আমরা সংঘবদ্ধ হয়েছি। পুঁজিবাদের কালো ছায়া থেকে ভালোবাসাকে মুক্ত করতে হবে।’
