
বিএনপির স্থায়ী কমিটির সদস্য এম কে আনোয়ার বলেছেন, সংলাপ নিয়ে প্রধানমন্ত্রী সকালে এক কথা বলেন, বিকেলে আরেক কথা বলেন। প্রধানমন্ত্রী বিএনপির সঙ্গে যেকোনো জায়গায় আলোচনার কথা বলেছেন কিন্তু এখন আলোচনা চান না। এতে প্রমাণ হয়, সরকার যেকোনো উপায়ে ক্ষমতায় থেকে যেতে চায়।আজ শনিবার বেলা ১১টায় কুমিল্লার হোমনা উপজেলা স্বাস্থ্য কমপ্লেক্সসংলগ্ন তাঁর বাসভবন চত্বরে বিএনপি ও এর অঙ্গ সংগঠনের এক যৌথ সভায় প্রধান অতিথির বক্তব্যে এম কে আনোয়ার এ কথা বলেন।এম কে আনোয়ার বলেন, অর্থ ও ক্ষমতার লোভ সরকারকে পেয়ে বসেছে। সরকার দেশে সর্বগ্রাসী সংকট সৃষ্টি করেছে। তত্ত্বাবধায়ক সরকার ছাড়া বিএনপির নেতৃত্বাধীন ১৮-দলীয় জোট নির্বাচনে যাবে না। তাই জনগণের দাবি মেনে নিয়ে আওয়ামী লীগ সরকারকে নির্দলীয়, নিরপেক্ষ তত্ত্বাবধায়ক সরকারের অধীনে নির্বাচন দিতে হবে।এম কে আনোয়ার আরও বলেন, ‘আমার দীর্ঘজীবনে একমাত্র স্বাধীনতাযুদ্ধের সময় ছাড়া বর্তমান সময়ের মতো দেশে এমন সংকট আর দেখিনি। সংকটের সমাধান চাইলে সংলাপের মাধ্যমে নিরপেক্ষ নির্বাচনের পদ্ধতি মেনে নিতে হবে। জনগণের মতামত অগ্রাহ্য করে যে পদ্ধতিতে সরকার নির্বাচন করতে চাইছে, সে নির্বাচন জনগণের কাছে গ্রহণযোগ্য হবে না।’
হোমনা উপজেলা বিএনপির সহ-সভাপতি মাজেদুল ইসলামের সভাপতিত্বে অনুষ্ঠিত সভায় বক্তব্য দেন উপজেলা বিএনপির সাধারণ সম্পাদক আজিজুর রহমান, সদস্য ছানাউল্লাহ সরকার, মিজানুর রহমান, হানিফ মিয়া, শেফালী বেগম, আতাউল্লাহ, যুবদলের সাধারণ সম্পাদক সাইফুল ইসলাম প্রমুখ।
