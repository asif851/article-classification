
দৃষ্টি সমস্যায় ভুগছে এমন মানুষের ৯০ শতাংশ নিজেদের সমস্যা সম্পর্কে সচেতন নয়। আর চশমা প্রয়োজন এমন মানুষের ৯৭ শতাংশ তা ব্যবহারই করছে না।বেসরকারি সংগঠন চিলড্রেন সাইট ফাউন্ডেশনের (সিএসএফ) সমীক্ষায় এ তথ্য পাওয়া গেছে। সমীক্ষায় সিরাজগঞ্জ জেলার ১৫ থেকে ৪৯ বছর বয়সী তিন হাজার ৫০ জনের তথ্য নেওয়া হয়েছে। গতকাল মঙ্গলবার রাজধানীর একটি হোটেলে সমীক্ষার ফলাফল উপস্থাপন করা হয়।সমীক্ষায় দেখা গেছে, দৃষ্টি সমস্যার ৮০ শতাংশ সহজে নিরাময়যোগ্য। ছানি অপারেশনের মাধ্যমে ৬০ শতাংশ মানুষের স্বাভাবিক দৃষ্টিশক্তি ফিরিয়ে আনা সম্ভব। শুধু চশমা ব্যবহারের মাধ্যমে অনেক মানুষের দৃষ্টি সমস্যা দূর করা সম্ভব।অনুষ্ঠানে মূল প্রবন্ধ উপস্থাপন করেন সিএসএফের অবৈতনিক নির্বাহী পরিচালক মো. মুহিত। তিনি বলেন, চশমা ব্যবহার না করার প্রধান কারণ অসচেতনতা। অধিকাংশ মানুষ জানে না যে চশমা পরলে তারা ভালো দেখতে পাবে।সমীক্ষায় চশমা ব্যবহার না করার কিছু কারণ পাওয়া গেছে। যেমন চশমা কোথায় পাওয়া যাবে, তা অনেকে জানে না। আবার অনেকের চশমা কেনার মতো সংগতি নেই। এ ছাড়া নেতিবাচক ধারণার কারণেও অনেকে চশমা পরতে চায় না।অনুষ্ঠানের প্রধান অতিথি এনজিও ব্যুরোর মহাপরিচালক মো. নুরুন নবী তালুকদার বলেন, অনেকে মনে করে, এনজিওগুলো বিদেশ থেকে টাকা এনে নিজেদের উন্নয়ন করছে। এ ধারণা সঠিক নয়।
