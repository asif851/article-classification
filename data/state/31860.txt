
মার্কিন বার্তা সংস্থা অ্যাসোসিয়েটেড প্রেসের (এপি) ঢাকার নতুন ব্যুরোপ্রধান হলেন সাংবাদিক জুলহাস আলম। বিশিষ্ট সাংবাদিক ফরিদ হোসেন অবসরে যাওয়ায় ওই পদে জুলহাসকে নিয়োগ দেওয়া হলো।এপির এক সংবাদ বিজ্ঞপ্তিতে জানানো হয়, ফরিদ হোসেন ২৭ বছর এপিতে কর্মরত ছিলেন। আগামীকাল তাঁর অবসর কার্যকর হবে। অন্যদিকে জুলহাস আলম ২০০৪ সাল থেকে এপিতে কর্মরত।আজ শনিবার এপির দক্ষিণ এশিয়াবিষয়ক ব্যুরোপ্রধান টিম সুলিভান এক বিবৃতিতে ফরিদ হোসেনের অবসর গ্রহণের ঘোষণা দেন। ওই বিবৃতিতে বলা হয়, দীর্ঘদিন ধরে সংবাদজগতে ফরিদ হোসেনের অবদান ছিল। তাঁর শূন্যতা সব সময়ই অনুভূত হবে। গত কয়েক বছরে সাংবাদিক ফরিদ হোসেন টাইফুন থেকে শুরু করে রাজনৈতিক, সামরিক, অর্থনৈতিক ইস্যুসহ চলমান বিভিন্ন ইস্যু নিয়ে সংবাদ পরিবেশন করেছেন। সর্বশেষ তিনি পোশাক কারখানা রানা প্লাজা ও তাজরীন ফ্যাশনস নিয়ে সংবাদ প্রকাশ করেন। দেশের কয়েক লাখ পোশাক শ্রমিকের সমস্যার কথা উঠে এসেছে তাঁর পরিবেশিত খবরে।জুলহাস আলমের সাংবাদিকতা জীবন শুরু হয় ইংরেজি দৈনিক ‘দ্য ডেইলি স্টার’ থেকে। পরে তিনি দৈনিজ ‘নিউ এজ’, বার্তা সংস্থা ইউএনবি ও বিডিনিউজে কর্মরত ছিলেন।
