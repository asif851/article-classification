
রংপুর নগরে শফিকুল ইসলাম (৩২) নামের এক যুবককে কুপিয়ে হত্যা করেছে দুর্বৃত্তরা। গতকাল বৃহস্পতিবার সকাল আটটার দিকে নগরের কদমতলা এলাকায় এ ঘটনা ঘটে। শফিকুলের বাড়ি নগরের ফকিরপাড়া এলাকায়। পুলিশ ও এলাকাবাসী সূত্রে জানা গেছে, সকাল আটটার দিকে কদমতলা এলাকার একটি মিল চাতালের পাশে দুর্বৃত্তরা শফিকুলকে ছুরি দিয়ে আঘাত করতে থাকে। এ সময় তাঁর চিৎকার শুনে আশপাশের লোক এগিয়ে এলে দুর্বৃত্তরা পালিয়ে যায়। হাসপাতালে নেওয়ার পথে শফিকুল মারা যান। কোতোয়ালি থানার ভারপ্রাপ্ত কর্মকর্তা (ওসি) আবদুল কাদের জিলানী বলেন, এ হত্যাকাণ্ডের সঙ্গে জড়িত ব্যক্তিদের গ্রেপ্তারের চেষ্টা চলছে। 
