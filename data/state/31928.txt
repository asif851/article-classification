
প্রায় দেড় মাস আগে ডাকাতের হামলায় আহত নাটোর পৌরসভার ওয়ার্ড কাউন্সিলর মোস্তাক আহমেদ ওরফে ভুট্টু আজ সোমবার ভোররাতে ঢাকার স্কয়ার হাসপাতালে চিকিৎসাধীন অবস্থায় মারা গেছেন। তাঁর স্ত্রী রিপা বেগম বিষয়টি জানিয়েছেন।
পরিবার সূত্রে জানা যায়, গত ৮ অক্টোবর রাতে মোস্তাক আহমেদসহ চারজন ঢাকা থেকে ব্যক্তিগত একটি গাড়িতে নাটোরে ফিরছিলেন। রাত নয়টার দিকে নাটোরের গুরুদাসপুর উপজেলার সীমান্তবর্তী এলাকায় নাটোর-সিরাজগঞ্জ মহাসড়কের ৬ নম্বর ব্রিজের ওপর গাড়িটির দুটি চাকা পাংচার হয়। এ সময় অজ্ঞাত ডাকাতেরা মোস্তাক আহমেদকে ধারাল অস্ত্র দিয়ে এলোপাতাড়ি কোপায়। গুরুতর আহত মোস্তাক আহমেদকে রাজশাহী মেডিকেল কলেজ হাসপাতালে নেওয়া হয়। অবস্থার অবনতি হলে তাঁকে ঢাকার স্কয়ার হাসপাতালে পাঠানো হয়। প্রায় দেড় মাস পর সেখানে চিকিৎসাধীন অবস্থায় তিনি মারা যান।
নিহত ওয়ার্ড কাউন্সিলরের ভাই মাসুদ আহমেদ জানান, বেশি অসুস্থ হয়ে পড়ায় গতকাল রোববার রাত সাড়ে নয়টার দিকে মোস্তাককে নিবিড় পরিচর্যা কেন্দ্রে (আইসিইউ) নেওয়া হয়। দিবাগত রাত সাড়ে তিনটার দিকে তাঁকে লাইফ সাপোর্ট দেওয়া হয়। আজ সকাল ১০টার দিকে লাইফ সাপোর্ট খুলে নেওয়া হয়।
মাসুদ আহমেদ জানান, নিহত কাউন্সিলরের মরদেহ ময়নাতদন্ত শেষে নাটোরে নিয়ে যাওয়া হবে। তাঁর বয়স হয়েছিল ৪৬ বছর। তাঁর দুই মেয়ে।
নাটোর পৌরসভার ৪ নম্বর ওয়ার্ডের সাবেক কাউন্সিলর মোস্তাক আলী জানান, কাউন্সিলর মোস্তাক আহমেদ নাটোর পৌর আওয়ামী লীগের উপপ্রচার ও প্রকাশনা সম্পাদক ছিলেন। তিনি দ্বিতীয় মেয়াদে কাউন্সিলর নির্বাচিত হয়ে দায়িত্ব পালন করছিলেন। তাঁর মৃত্যুর খবরে শহরে শোকের ছায়া নেমে এসেছে।
