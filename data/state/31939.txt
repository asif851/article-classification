
মিয়ানমার থেকে বাস্তুচ্যুত রোহিঙ্গাদের জন্য মালয়েশিয়া রেড ক্রিসেন্ট ১০১ টন ত্রাণ পাঠিয়েছে। আজ শনিবার সন্ধ্যা ছয়টায় চট্টগ্রাম শাহ আমানত আন্তর্জাতিক বিমানবন্দরে ত্রাণবাহী উড়োজাহাজটি অবতরণ করে। চট্টগ্রামের অতিরিক্ত জেলা প্রশাসক এই ত্রাণ গ্রহণ করেছেন।
এ নিয়ে ছয়টি দেশ উড়োজাহাজে মোট ৪৮৬ টন ত্রাণ রোহিঙ্গাদের জন্য পাঠাল। জেলা প্রশাসন সূত্রে জানা গেছে, মালয়েশিয়া রেড ক্রিসেন্টের ত্রাণের মধ্যে রয়েছে তাঁবু, কম্বল, পানির জার, ওষুধ ইত্যাদি। রোহিঙ্গাদের জন্য পাঠানো ত্রাণের মধ্যে আজকের চালানটি ছিল সবচেয়ে বড়। এর আগে ৯ সেপ্টেম্বর রোহিঙ্গা শরণার্থীদের জন্য ত্রাণসামগ্রী পাঠিয়েছিল মালয়েশিয়া সরকার।
আজ চট্টগ্রামের অতিরিক্ত জেলা প্রশাসক (শিক্ষা) মো. হাবিবুর রহমান মালয়েশিয়া রেড ক্রিসেন্টের ত্রাণ গ্রহণ করেন। এ সময় মালয়েশিয়া রেড ক্রিসেন্টের কর্মকর্তা ভ্লাডেসলে ইসুক এবং বাংলাদেশ রেড ক্রিসেন্টের চট্টগ্রাম শাখার সচিব আবদুল জব্বার উপস্থিত ছিলেন।
চট্টগ্রামের অতিরিক্ত জেলা প্রশাসক (শিক্ষা) মো. হাবিবুর রহমান প্রথম আলোকে বলেন, ‘মালয়েশিয়া রেড ক্রিসেন্টের ত্রাণ আমরা গ্রহণ করেছি। এসব ত্রাণ দু-তিন দিনের মধ্যে কক্সবাজারে পাঠাব। কারণ, কক্সবাজারে ত্রাণ রাখার মতো পর্যাপ্ত জায়গা নেই।’
জেলা প্রশাসন সূত্রে জানা গেছে, মালয়েশিয়া প্রথমে রোহিঙ্গাদের জন্য উড়োজাহাজে ১৪ টন ত্রাণ পাঠিয়েছিল। এরপর ভারত দুটি উড়োজাহাজে ১০৭ টন, মরক্কো একটি উড়োজাহাজে ১৪ টন, ইন্দোনেশিয়া আটটি উড়োজাহাজে ৭৭ টন, সৌদি আরব একটি উড়োজাহাজে ৯৪ টন এবং ইরান দুটি উড়োজাহাজে ৬৯ টন ত্রাণ পাঠায়। কক্সবাজার জেলা প্রশাসকের মাধ্যমে এসব ত্রাণ বাস্তুচ্যুত রোহিঙ্গাদের মধ্যে বিতরণ করা হচ্ছে।
