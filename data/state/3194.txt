
একাত্তরে মুক্তিযুদ্ধকালে মানবতাবিরোধী অপরাধের দায়ে জামায়াতে ইসলামীর আমির মতিউর রহমান নিজামীর মৃত্যুদণ্ডের রায়ে সন্তোষ প্রকাশ করেছেন রাষ্ট্রপক্ষের আইনজীবীরা।
আজ বুধবার সকালে মানবতাবিরোধী অপরাধে মতিউর রহমান নিজামীকে মৃত্যুদণ্ড দিয়ে রায় ঘোষণা করেন ট্রাইব্যুনাল-১। রায় ঘোষণার পর মানবতাবিরোধী অপরাধের বিচারের জন্য গঠিত আন্তর্জাতিক অপরাধ ট্রাইব্যুনালের রাষ্ট্রপক্ষের আইনজীবীরা সাংবাদিকদের কাছে প্রতিক্রিয়া দেন।
রাষ্ট্রপক্ষের আইনজীবী মোহাম্মদ আলী বলেন, এটি একটি ঐতিহাসিক রায়। তাঁরা ন্যায়বিচার পেয়েছেন। এতে শহীদদের আত্মা শান্তি পাবে।
রাষ্ট্রপক্ষের আরেক আইনজীবী হায়দার আলী বলেন, আদালত তাঁর রায়ে মতিউর রহমান নিজামীকে কোরআন ও হাদিসের অপব্যাখ্যাকারী বলে উল্লেখ করেছেন। তিনি বলেন, আদালত বলেছেন, নিজামী ইসলাম ধর্মের একজন পণ্ডিত ব্যক্তি। কিন্তু যুক্তিযুদ্ধের সময় কোরআন ও হাদিসের অপব্যাখ্যা করে গণহত্যা, ধর্ষণের মতো জঘন্য অপরাধ করতে অন্যদের উসকানি দিয়েছেন, নিজেও করেছেন।
