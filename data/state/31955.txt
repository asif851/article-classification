
এখন লন্ডনে থাকা প্রধানমন্ত্রী শেখ হাসিনা গতকাল মঙ্গলবার ডিজিটাল মাধ্যমে ১০টি জরুরি ফাইল ছেড়েছেন।
যুক্তরাষ্ট্রে ১৬ দিনের সরকারি সফর শেষে ওয়াশিংটন থেকে দেশে ফেরার পথে মঙ্গলবার সকালে (বাংলাদেশ সময় বিকেল) তিনি যুক্তরাজ্যের রাজধানী পৌঁছান।প্রধানমন্ত্রীর প্রেস সচিব ইহসানুল করিম লন্ডন থেকে আজ সকালে টেলিফোনে বাসসকে জানান, প্রধানমন্ত্রী লন্ডন থেকে মঙ্গলবার ১০টি গুরুত্বপূর্ণ ই-ফাইল (ইলেকট্রনিক ফাইল) ছেড়েছেন।তিনি বলেন, যুক্তরাষ্ট্রে অবস্থানকালে প্রধানমন্ত্রী শেখ হাসিনা মোট ৬১টি ই-ফাইল ছেড়েছেন।প্রেস সচিব বলেন, প্রধানমন্ত্রী যুক্তরাষ্ট্র ও যুক্তরাজ্যে অবস্থানকালে জরুরি ফাইল তাঁর কাছে পাঠানোর জন্য তিনি আগেই তাঁর অফিসকে নির্দেশনা দিয়েছিলেন। তিনি বলেন, ‘প্রধানমন্ত্রী শেখ হাসিনার নেতৃত্বে বর্তমান সরকারের ডিজিটালাইজেশনের সুবাদে তাঁর নির্দেশনা অনুসরণ করে প্রধানমন্ত্রীর কার্যালয়ের সংশ্লিষ্ট কর্মকর্তারা জরুরি ফাইলগুলো ই-মেইলের মাধ্যমে প্রধানমন্ত্রীর কাছে পাঠিয়ে দেন।’প্রেস সচিব বলেন, প্রধানমন্ত্রী লন্ডনে অবস্থানকালে ঢাকায় তাঁর অফিসের সঙ্গে সার্বক্ষণিক ঘনিষ্ঠ যোগাযোগ রাখছেন এবং বিভিন্ন বিষয়ে সংশ্লিষ্ট কর্মকর্তাদের প্রয়োজনীয় নির্দেশনা দিচ্ছেন।লন্ডনে তিন দিন অবস্থানের পর প্রধানমন্ত্রী ৭ অক্টোবর দেশে ফিরবেন।জাতিসংঘের সাধারণ পরিষদের ৭২তম (ইউএনজিএ) অধিবেশনে যোগ দিতে শেখ হাসিনা ১৭ সেপ্টেম্বর নিউইয়র্ক পৌঁছান।নিউইয়র্কে ইউএনজিএ অধিবেশনে যোগদানের পরে প্রধানমন্ত্রী ২২ সেপ্টেম্বর ওয়াশিংটন পৌঁছান।ওয়াশিংটনে এক সপ্তাহ থাকার পর লন্ডন হয়ে ২ অক্টোবর তাঁর দেশে ফেরার কথা ছিল। তবে ২৫ সেপ্টেম্বর ওয়াশিংটনের একটি হাসপাতালে প্রধানমন্ত্রীর গলব্লাডারে অস্ত্রোপচার হওয়ায় এই তারিখ পরিবর্তিত হয়।
