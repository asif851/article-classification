
ব্রুনাইয়ে নির্ধারিত সময় পেরিয়ে যাওয়ার পরও থাকার অপরাধে বাংলাদেশি নাগরিক আনোয়ার হোসেন (৫০) নামের এক ব্যক্তির তিন মাসের কারাদণ্ড হয়েছে। পাশাপাশি তাঁকে ৮০০ মার্কিন ডলার জরিমানা করা হয়েছে। গত বুধবার তাঁকে এ দণ্ড দেওয়া হয়। খবর দ্য ব্রুনাই টাইমসের।আদালতের নথিপত্র অনুযায়ী, দেশটির অভিবাসন ও জাতীয় নিবন্ধন বিভাগ কাম্পং দেলিমা এলাকার একটি ভাড়া বাড়িতে গত বছরের ৩ আগস্ট অভিযান চালিয়ে আনোয়ারকে গ্রেপ্তার করা হয়। এ সময় তিনি ব্রুনাইয়ে ভ্রমণের বৈধ কাগজপত্র অভিবাসন কর্মকর্তাকে দেখাতে পারেননি। তদন্ত কর্মকর্তারা বলেন, স্থানীয় একটি প্রতিষ্ঠানের শ্রমিক হিসেবে ওই ব্যক্তি ২০১২ সালের ৩ আগস্ট সর্বশেষ ব্রুনাই আন্তর্জাতিক বিমানবন্দর দিয়ে দেশটিতে প্রবেশ করেন। তাঁর চাকরির মেয়াদ ছিল গত বছরের ২ আগস্ট পর্যন্ত। তিনি নিজ পাসপোর্ট নিয়ে পালিয়ে যান বলে নিয়োগকারী প্রতিষ্ঠান গত বছরের ৮ ডিসেম্বর অভিবাসন বিভাগে তাঁর বিরুদ্ধে অভিযোগ দায়ের করে। আনোয়ারের কারাদণ্ডাদেশ গত ২৯ জুলাই থেকে কার্যকর হয়েছে।
