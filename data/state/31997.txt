
আওয়ামী লীগের প্রচার সম্পাদক হাছান মাহমুদ বলেছেন, বিএনপিকে সরকার ভয় পায় না, ভয় পায় আসলে জনগণ। কারণ, তারা এর আগে পেট্রলবোমা মেরে জনগণকে হত্যা করেছে।
হাছান মাহমুদ বলেন, ৭ নভেম্বর সংহতি দিবসের নামে বিএনপি ভাড়াটে সন্ত্রাসী নিয়ে বিশৃঙ্খলা সৃষ্টি করতে পারে, এ জন্য হয়তো তাদের সমাবেশের অনুমতি দেওয়া হয়নি। কারণ, সরকারের দায়িত্ব হচ্ছে জনগণের নিরাপত্তা নিশ্চিত করা।
আজ রোববার বিকেলে ধানমন্ডিতে আওয়ামী লীগের সভানেত্রীর রাজনৈতিক কার্যালয়ে এক সংবাদ সম্মেলনে হাছান মাহমুদ এসব কথা বলেন। বিএনপি চেয়ারপারসন খালেদা জিয়ার বক্তব্যের জবাব দিতে এ সংবাদ সম্মেলন ডাকা হয়।
সংবাদ সম্মেলনে হাছান মাহমুদ দাবি করেন, কোনো সমাবেশের অনুমতি দেওয়ার ক্ষেত্রে আইনশৃঙ্খলা রক্ষাকারী বাহিনী ও গোয়েন্দা সংস্থা দেখে যে বিশৃঙ্খলা হওয়ার কোনো আশঙ্কা আছে কি না। এটা শুধু বিএনপির ক্ষেত্রে নয়, আওয়ামী লীগসহ অন্য দলগুলোর ক্ষেত্রেও একই বিষয় প্রযোজ্য।
গতকাল শনিবার জাতীয়তাবাদী মহিলা দলের জেলা নেতাদের সঙ্গে মতবিনিময় সভায় খালেদা জিয়া কমিশন পুনর্গঠন ও পুনর্বিন্যাসের দাবি জানিয়েছেন। এ প্রসঙ্গে হাছান মাহমুদ বলেন, নির্বাচন কমিশন গঠনের দায়িত্ব রাষ্ট্রপতির। সরকারের কাছে খালেদা জিয়ার দাবি জানিয়ে কোনো লাভ নেই। আগে সার্চ কমিটির মাধ্যমে রাষ্ট্রপতি নির্বাচন কমিশন গঠন করেছিলেন। এবারও তা-ই হবে। এখানে সরকারের কোনো বিষয় নেই।  নাসিরনগরে হামলায় ঘটনায় নেতা বহিষ্কারে প্রমাণিত এতে আওয়ামী লীগ জড়িত—বিএনপির এমন অভিযোগ প্রসঙ্গে হাছান মাহমুদ বলেন, কোনো নেতাকে বহিষ্কার করার এখতিয়ার স্থানীয় কমিটির নেই। এটা কেন্দ্রীয় কমিটির দায়িত্ব। স্থানীয় কমিটি যদি কাউকে সতর্ক করে থাকে, সেটা জড়িত থাকার জন্য নয়। বরং এ ঘটনা ঠেকাতে তাঁরা যথেষ্ট যত্নবান ছিল না, এ কারণে সতর্ক করা হয়েছে। আসলে এ ঘটনা বিএনপি-জামায়াতের ইন্ধনে হয়েছে। তারা সাম্প্রদায়িক উসকানি দিয়ে পরিস্থিতি ঘোলাটে করতে চায়।
সংবাদ সম্মেলনে উপস্থিত ছিলেন আওয়ামী লীগের দপ্তর সম্পাদক আবদুস সোবহান গোলাপ, কৃষিবিষয়ক সম্পাদক ফরিদুন নাহার লাইলি, বন ও পরিবেশবিষয়ক সম্পাদক দেলোয়ার হোসেন, উপপ্রচার সম্পাদক আমিনুল ইসলাম, উপদপ্তর সম্পাদক বিপ্লব বড়ুয়া।
