
উৎসাহ-উদ্দীপনার মধ্য দিয়ে গতকাল বুধবার রাজধানী ঢাকাসহ সারা দেশে বৌদ্ধধর্মাবলম্বীদের প্রধান ধর্মীয় উৎসব বুদ্ধপূর্ণিমা পালিত হয়েছে। বৌদ্ধবিহারগুলোতে বুদ্ধপূজা, প্রদীপ প্রজ্বালন, শান্তি শোভাযাত্রা, ধর্মীয় আলোচনা সভা, প্রভাতফেরি, সমবেত প্রার্থনা ও আলোচনা সভা হয়েছে। এ ছাড়া মানবজাতির শান্তি ও মঙ্গল কামনায় বিশেষ প্রার্থনা করা হয়।বুদ্ধপূর্ণিমা উপলক্ষে গতকাল বিকেলে বঙ্গভবনে বৌদ্ধ সম্প্রদায়ের সঙ্গে শুভেচ্ছা বিনিময় করেন রাষ্ট্রপতি মো. আবদুল হামিদ। এ সময় সাম্প্রদায়িক সম্প্রীতি এবং ঐতিহ্য সমুন্নত রেখে জাতীয় উন্নয়নে যথাযথ ভূমিকা পালনে দল, মত এবং ধর্মীয় বিশ্বাসনির্বিশেষে সবার প্রতি আহ্বান জানান রাষ্ট্রপতি।বৌদ্ধ ধর্মের প্রবর্তক গৌতম বুদ্ধের শুভ জন্ম, বোধিজ্ঞান ও নির্বাণ লাভ—এই ত্রিস্মৃতিবিজড়িত বৈশাখী পূর্ণিমা বৌদ্ধ সম্প্রদায়ের প্রধান ধর্মীয় উৎসব বুদ্ধপূর্ণিমা। এ উপলক্ষে সকালে রাজধানীর সবুজবাগে ধর্মরাজিক বৌদ্ধ মহাবিহারে প্রভাতফেরি ও শান্তি শোভাযাত্রা করে বাংলাদেশ বৌদ্ধ কৃষ্টি প্রচার সংঘ। বৌদ্ধবিহারে আলোচনা সভা হয়। অনুষ্ঠানে প্রধান অতিথি ছিলেন বাণিজ্যমন্ত্রী তোফায়েল আহমেদ। বাংলাদেশ বৌদ্ধ কৃষ্টি প্রচার সংঘের সভাপতি শুদ্ধানন্দ মহাথেরের সভাপতিত্বে অনুষ্ঠানের উদ্বোধক ছিলেন সাংসদ সাবের হোসেন চৌধুরী।সকালে জাতীয় জাদুঘরের সামনে বাংলাদেশ বৌদ্ধ সাংস্কৃতিক পরিষদ ‘শান্তি শোভাযাত্রা ও সম্প্রীতি উৎসব-২০১৭’-এর আয়োজন করে। অনুষ্ঠানে জাতীয় সংসদের স্পিকার শিরীন শারমিন চৌধুরী প্রধান অতিথি ছিলেন।বাংলাদেশ বুদ্ধিস্ট ফেডারেশন মেরুল বাড্ডায় আন্তর্জাতিক বৌদ্ধবিহারে দিনব্যাপী বিভিন্ন কর্মসূচি পালন করে।
