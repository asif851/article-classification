
দীর্ঘদিন পর সহপাঠী ও সতীর্থদের কাছে পেয়ে আনন্দে মেতে উঠেছিলেন তাঁরা। ক্যাম্পাসের সোনালি দিন নিয়ে আলোচনা আর আড্ডায় কেটেছে তাঁদের সারাটা দিন। স্বল্প সময়ের জন্য হলেও তাঁরা যেন ফিরে পেয়েছিলেন পুরোনো দিনগুলো।ঢাকা বিশ্ববিদ্যালয়ের ছাত্র-শিক্ষক কেন্দ্র মিলনায়তনের (টিএসসি) সবুজ চত্বরজুড়ে গতকাল শুক্রবার বসেছিল দর্শন বিভাগের সাবেক শিক্ষার্থীদের মিলনমেলা। দর্শন বিভাগ অ্যালামনাই অ্যাসোসিয়েশন এ অনুষ্ঠানের আয়োজন করে।সকাল সাড়ে ১০টায় টিএসসি মিলনায়তনে দিনব্যাপী এ মিলনমেলার উদ্বোধন করেন উপাচার্য অধ্যাপক আ আ ম স আরেফিন সিদ্দিক। পরে আলোচনা সভায় প্রধান বিচারপতি মো. মোজাম্মেল হোসেন বলেন, দার্শনিকদের জ্ঞানকে বাস্তব জীবনে কাজে লাগাতে হবে। সৌর্হাদ্যপূর্ণ, উদার ও নৈতিক মনমানসিকতাসম্পন্ন মানুষ হয়ে উঠলেই বিজ্ঞানের দর্শন, সামাজিক বিজ্ঞানের দর্শন, নৈতিকতার দর্শনে এগিয়ে যাওয়া যাবে।অনুষ্ঠানে সংগঠনটির সভাপতি ও দর্শন বিভাগের চেয়ারপারসন প্রদীপ রায়ের সভাপতিত্বে উপাচার্য আ আ ম স আরেফিন সিদ্দিক, দর্শন বিভাগের সাম্মানিক অধ্যাপক আমিনুল ইসলাম প্রমুখ বক্তব্য দেন।অনুষ্ঠানে বয়োজ্যেষ্ঠ অ্যালামনাই হোসনে আরা আলম, মমতাজ বেগম ও এ এফ এম উবায়দুর রহমানকে সম্মাননা দেওয়া হয়। এ ছাড়া মুক্তিযুদ্ধে বিশেষ অবদান রাখায় বিভাগের প্রাক্তন ছাত্র কাজী নূরুল ইসলাম, এ কে এম সালাহউদ্দিন, আবু জাফর মো. সালেহ ও মো. লুৎফর রহমানকে সম্মাননা দেওয়া হয়েছে। অনুষ্ঠানের দ্বিতীয় পর্বে বেলা তিনটার দিকে স্মৃতিচারণা অনুষ্ঠান হয়।
