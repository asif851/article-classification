
মেয়াদ শেষ হওয়ার চার বছর পর চাঁদপুর পৌরসভা নির্বাচনের তফসিল ঘোষণা করা হয়েছে। গত রোববার এক প্রজ্ঞাপনে ২৬ ফেব্রুয়ারি মনোনয়ন দাখিল ও আগামী ২৯ মার্চ ভোট গ্রহণের দিন চূড়ান্ত করা হয়েছে।
এলাকার অনেকের সঙ্গে কথা বলে জানা গেছে, নির্ধারিত সময়ের চার বছর পর নির্বাচন হচ্ছে—‍এ খবরে সাধারণ ভোটারদের মধ্যে আনন্দ বিরাজ করছে। কিন্তু গ্রেপ্তার-আতঙ্কে বিএনপির বেশির ভাগ নেতা-কর্মীই মাঠে নেই। অনেক নেতা-কর্মীর বিরুদ্ধে নাশকতার মামলা থাকায় তাঁরা পালিয়ে বেড়াচ্ছেন। তবে জেলা আওয়ামী লীগের অনেক নেতা-কর্মী প্রচারণায় নেমে পড়েছেন।
২০০৫ সালের শেষের দিকে চাঁদপুর পৌরসভার নির্বাচন হয়। সীমানা নিয়ে জটিলতা, ভোটার হালনাগাদ-সংক্রান্ত মামলার কারণে চার বছর নির্বাচন কার্যক্রম স্থগিত ছিল। 
