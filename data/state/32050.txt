
চাঁপাইনবাবগঞ্জের শিবগঞ্জ উপজেলায় জঙ্গি আস্তানা সন্দেহে একটি বাড়ি ঘিরে রেখেছে পুলিশ। ঘটনাস্থল থেকে গুলির শব্দ শোনা গেছে।
আজ বুধবার ভোররাত থেকে উপজেলার মোবারকপুর ইউনিয়নের ত্রিমোহনী শিবনগর এলাকার বাড়িটি ঘিরে রাখা হয়।
ঘটনাস্থলে পুলিশের কাউন্টার টেররিজম ইউনিট রয়েছে। আছে স্থানীয় থানার পুলিশ।
ভোররাতে বাড়িটি ঘিরে ফেলার পর বেলা ১১টা নাগাদ ঘটনাস্থল থেকে একাধিকবার গুলির শব্দ শোনার কথা জানিয়েছেন স্থানীয় লোকজন।
শিবগঞ্জ থানার ভারপ্রাপ্ত কর্মকর্তা (ওসি) হাবিবুল ইসলাম বলেন, বাড়ির ভেতর থেকে পুলিশকে লক্ষ্য করে গুলি ছোড়া হয়েছে। জঙ্গিদের আত্মসমর্পণে আহ্বান জানানো হচ্ছে।
ঘটনাস্থলে থাকা কাউন্টার টেররিজম ইউনিটের এক কর্মকর্তা জানান, একতলা পাকা বাড়িটির মালিক সাইদুর রহামান। তাঁর বাড়িতে আবু (৩০) নামের এক ব্যক্তি থাকেন বলে জানা গেছে। তাঁর স্ত্রী-সন্তান আছে।
কাউন্টার টেররিজম ইউনিটের ওই কর্মকর্তা বলেন, বাড়িটি ঘিরে ফেলার পর পুলিশকে লক্ষ্য করে গুলি ছোড়া হয়েছে। পুলিশও পাল্টা গুলি ছুড়েছে। বাড়িতে থাকা জঙ্গিদের আত্মসমর্পণ করতে হাতমাইকে বারবার আহ্বান জানানো হচ্ছে। বাড়ির আশপাশের লোকজনকে সরিয়ে দেওয়া হয়েছে।  স্থানীয় কয়েক ব্যক্তির ভাষ্য, গতকাল মঙ্গলবার দিবাগত রাতে ত্রিমোহনী শিবনগর এলাকা থেকে মাহফুজুর রহমান ও আবদুস সালাম নামের দুই ব্যক্তিকে আটক করে পুলিশ। এরপরই পুলিশ ত্রিমোহনী শিবনগর এলাকার বাড়িটি ঘিরে ফেলে।
স্থানীয় লোকজনের এই ভাষ্যের বিষয়ে পুলিশের কাছ থেকে কোনো বক্তব্য পাওয়া যায়নি।
