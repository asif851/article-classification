
রাজশাহী বিশ্ববিদ্যালয়ের ভারপ্রাপ্ত রেজিস্ট্রার অধ্যাপক নজরুল ইসলাম পদত্যাগ করেছেন। প্রশাসনিক কাজে উপাচার্যের একান্ত সচিবের (পিএস) হস্তক্ষেপের অভিযোগ এনে গতকাল বুধবার বেলা ১১টায় তিনি উপাচার্যের কাছে পদত্যাগপত্র জমা দেন।নজরুল ইসলাম সাংবাদিকদের কাছে অভিযোগ করেন, উপাচার্যের পিএস সাহাবুদ্দিন সরকার বিভিন্ন সময় প্রশাসনিক কাজে হস্তক্ষেপ করেন। যেখানে রেজিস্ট্রারের মাধ্যমে সিদ্ধান্ত হওয়ার কথা, সেখানে তাঁকে অবহিত না করেই উপাচার্য সচিবের স্বাক্ষরের মাধ্যমে বিধিবহির্ভূতভাবে গুরুত্বপূর্ণ সিদ্ধান্ত নেওয়া হচ্ছে। উপাচার্যকে ভুল বুঝিয়ে তাঁর একান্ত সচিব এ ধরনের কাজ করছেন।তিনি আরও অভিযোগ করেন, সম্প্রতি বিশ্ববিদ্যালয়ে শিক্ষক নিয়োগ, শিক্ষকদের পদোন্নতিসহ প্রশাসনিক কিছু কাজের দায়িত্ব উপ-রেজিস্ট্রার শেখ সা’দ আহমেদকে দেওয়া হয়েছে। এতে রেজিস্ট্রারের মর্যাদাহানি ও দায়িত্ব খর্ব করা হয়েছে। নজরুল ইসলাম বলেন, ‘বিভিন্ন জটিলতার কারণে আমার এই দায়িত্ব পালন করতে সমস্যা হচ্ছিল। তাই পদত্যাগ করতে বাধ্য হয়েছি।’অভিযোগের বিষয়ে সাহাবুদ্দিন সরকার বলেন, ‘আমি উপাচার্যের অধীন একজন কর্মকর্তা। তিনি আমাকে যে নির্দেশ দেন আমি তাই পালন করি। আমি কোনো সিদ্ধান্ত নিই না।’তবে উপাচার্য অধ্যাপক মুহম্মদ মিজানউদ্দিন প্রথম আলোকে বলেন, ‘রেজিস্ট্রার ব্যক্তিগত কারণ দেখিয়ে পদত্যাগপত্র জমা দিয়েছেন। তাঁর পদত্যাগ কার্যকর করার ব্যাপারে প্রশাসনিকভাবে সিদ্ধান্ত নেওয়া হবে।’চলতি বছরের ২১ মার্চ নজরুল ইসলাম ভারপ্রাপ্ত রেজিস্ট্রারের দায়িত্ব নেন।
