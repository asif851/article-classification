
কুমিল্লা সিটি করপোরেশন নির্বাচনে মেয়র, সাধারণ কাউন্সিলর ও সংরক্ষিত কাউন্সিলর পদে প্রার্থী দেবে জাতীয় পার্টি (জাপা)। দলটির কেন্দ্রীয় কমিটির সহসভাপতি ও কুমিল্লা দক্ষিণ জেলা জাতীয় পার্টির সভাপতি সাংসদ নুরুল ইসলাম মিলন গতকাল বুধবার বিকেলে প্রথম আলোকে বিষয়টি নিশ্চিত করেছেন।আগামী ৩০ মার্চ কুমিল্লা সিটি করপোরেশন নির্বাচন অনুষ্ঠিত হবে। এবারই প্রথম দলীয় প্রতীকে এ নির্বাচন হবে।সাংসদ নুরুল ইসলাম বলেন, জাতীয় পার্টি নির্বাচনে অংশ নেবে। পার্টির চেয়ারম্যান রংপুর থেকে ফিরে আসার পর এ ব্যাপারে আলোচনা হবে। আগামী দু-এক দিনের মধ্যে মেয়র পদে কে প্রার্থী হবেন তা নিয়ে কথা হবে। ইতিমধ্যে ২৭টি সাধারণ ওয়ার্ডে কাউন্সিলর ঠিক করার জন্য মহানগরের নেতাদের বলা হয়েছে। এ ছাড়া সংরক্ষিত কাউন্সিলর পদে নয়টি ওয়ার্ডে প্রার্থী ঠিক করার জন্য জাতীয় মহিলা দলের সভাপতি মমতাময়ী জোত্স্নাকে দায়িত্ব দেওয়া হয়েছে।২০১২ সালের ৫ জানুয়ারি কুমিল্লা সিটি করপোরেশনের প্রথম নির্বাচন অনুষ্ঠিত হয়। এতে জাতীয় পার্টির তত্কালীন মেয়র পদপ্রার্থী এয়ার আহমেদ সেলিম প্রতিদ্বন্দ্বিতা করেন। তখন তাঁর জামানত বাজেয়াপ্ত হয়।
