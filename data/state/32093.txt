
নাটোরে একটি চাঞ্চল্যকর গণধর্ষণ মামলার তিন আসামিকে যাবজ্জীবন কারাদণ্ড ও এক লাখ টাকা করে অর্থদণ্ড দিয়েছেন আদালত। আজ সোমবার বিকেলে নারী ও শিশু নির্যাতন দমন ট্রাইব্যুনালের বিচারক মো. হাসানুজ্জামান এ দণ্ডাদেশ দেন। 
ট্রাইব্যুনাল সূত্রে জানা যায়, জেলার বাগাতিপাড়া উপজেলার একটি কলেজের এক ছাত্রী তার এক বান্ধবীর সঙ্গে ২০০৭ সালের এক ঈদের দিন রাস্তায় বেড়াতে বের হলে কিছু তরুণ তাঁদের এক নির্জন বাড়িতে নিয়ে যান। সেখানে ওই ছাত্রীকে অজ্ঞান করে তাঁকে একের পর এক ধর্ষণ করেন। এ ব্যাপারে ওই মেয়ে বাদী হয়ে বাগাতিপাড়া থানায় তাঁর বান্ধবীসহ ১১ জনকে আসামি করে মামলা করেন। তদন্ত শেষে ১১ জনের বিরুদ্ধে অভিযোগপত্র দাখিল করা হয়। বিচার শেষে তিন আসামির বিরুদ্ধে ধর্ষণের অভিযোগ সন্দেহাতীতভাবে প্রমাণিত হওয়ায় তাঁদের যাবজ্জীবন কারাদণ্ড ও এক লাখ টাকা করে অর্থদণ্ড দেন আদালত। দণ্ডপ্রাপ্ত আসামিরা হচ্ছেন পুলক (২১) হালিম (২০) রিয়াদ (২০)। আসামিদের মধ্যে রিয়াদ পলাতক। রায় ঘোষণার পর বাকিদের নাটোর কারাগারে পাঠিয়ে দেওয়া হয়। নারী ও শিশু নির্যাতন দমন ট্রাইব্যুনালের সরকারি কৌঁসুলি কে এম শাহাজান কবির দণ্ডাদেশের বিষয়টি নিশ্চিত করে বলেন, দণ্ডিত ব্যক্তিরা সবাই ছাত্র। তাঁরা তাঁদের একজন সহপাঠীকে ধর্ষণ করে যে বিশ্বাসঘাতকতা করেছেন, আদালত তার প্রতিদান দিয়েছেন। আসামিপক্ষের আইনজীবী আবদুল খালেক বলেন, রায়ের বিরুদ্ধে আসামিরা আপিল করবেন।
