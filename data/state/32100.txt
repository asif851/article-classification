
চাঁদপুরের মতলব দক্ষিণের বেলুতি গ্রামে গতকাল প্রতিপক্ষের হামলায় মিনার হোসেন (৩৩) নামে এক শিক্ষক গুরুতর আহত হয়েছেন। মিনার স্থানীয় আশ্বিনপুর সরকারি প্রাথমিক বিদ্যালয়ের সহকারী শিক্ষক। মিনারের পরিবারের সদস্যরা জানান, মিনারের সঙ্গে তাঁর চাচা নজরুল ইসলামের জমি নিয়ে বিরোধ আছে। সকালে মিনারের বসতঘরের সামনে গোবর স্তূপ করে রাখা নিয়ে নজরুলের সঙ্গে তর্ক হয়। একপর্যায়ে নজরুলের চাচা ও চাচাতো ভাই-বোনেরা দা, বাঁশ ও ইট দিয়ে মিনারের ওপর হামলা চালান। এতে তাঁর মাথা, দুই হাত ও ঘাড়ে জখম হয়। মিনারকে রক্ষা করতে তাঁর স্ত্রী ও বোন এগিয়ে এলে প্রতিপক্ষ তাঁদের ওপরও হামলা করে। নজরুলের ছেলে আরিফুল ইসলাম বলেন, তাঁদের ওপরও হামলা হয়েছে। থানার ওসি কবির হোসেন বলেন, এ ঘটনায় অভিযোগ পেয়েছেন। মতলব দক্ষিণ (চাঁদপুর) প্রতিনিধি|
