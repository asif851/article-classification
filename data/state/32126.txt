
শিক্ষকদের কর্মবিরতির কর্মসূচিতে একরকম অচল হয়ে পড়েছে চট্টগ্রাম বিশ্ববিদ্যালয়। অষ্টম জাতীয় বেতন কাঠামোয় সিলেকশন গ্রেড ও টাইম স্কেল বহাল রাখার দাবিতে শিক্ষকেরা আজ রোববার এ কর্মসূচি শুরু করেন। এতে আজ বিশ্ববিদ্যালয়ে কোনো ক্লাস-পরীক্ষা হয়নি। শিক্ষার্থীদের উপস্থিতিও ছিল কম। এতে দিনভর কার্যত অচল ছিল বিশ্ববিদ্যালয়।
বিশ্ববিদ্যালয় শিক্ষক সমিতির এক সংবাদ বিজ্ঞপ্তিতে আরও বলা হয়, আজ দুপুরে বিশ্ববিদ্যালয় শিক্ষক সমিতির কার্যনির্বাহী কমিটির সভা অনুষ্ঠিত হয়। সভায় কর্মবিরতি কর্মসূচি অব্যাহত রাখাসহ বিভিন্ন সিদ্ধান্ত গৃহীত হয়। এর মধ্যে উল্লেখযোগ্য হচ্ছে ৪ থেকে ৯ জানুয়ারি পর্যন্ত পূর্বঘোষিত পরীক্ষাগুলো এই কর্মসূচির আওতামুক্ত থাকবে। ৭ জানুয়ারি পর্যন্ত কালো ব্যাচ ধারণ করবেন শিক্ষকেরা।
এ ছাড়া বাংলাদেশ বিশ্ববিদ্যালয় শিক্ষক সমিতি ফেডারেশনের ঘোষণার সঙ্গে সংহতি রেখে ৭ জানুয়ারি বিশ্ববিদ্যালয়ের শহীদ বুদ্ধিজীবী চত্বরে বেলা ১১টা থেকে দুপুর ১টা পর্যন্ত অবস্থান কর্মসূচি পালন করা হবে। আর ১০ জানুয়ারি বঙ্গবন্ধুর স্বদেশ প্রত্যাবর্তন দিবসে কোনো প্রকার আন্দোলন কর্মসূচি থাকবে না।
বিশ্ববিদ্যালয় শিক্ষক সমিতির সাধারণ সম্পাদক কাজী এস এম খসরুল আলম কুদ্দুসী বলেন, শিক্ষকদের দাবি আদায় না হলে ১১ জানুয়ারি থেকে সর্বাত্মক কর্মবিরতি পালন করা হবে।
প্রসঙ্গত, গত ৩০ ডিসেম্বর বিশ্ববিদ্যালয় শিক্ষক সমিতির সাধারণ সভায় ৩ জানুয়ারি থেকে কর্মবিরতির কর্মসূচি পালনের সিদ্ধান্ত নেওয়া হয়। ওই সভায় অষ্টম জাতীয় বেতন কাঠামোতে সিলেকশন গ্রেড ও টাইম স্কেল বহাল, জ্যেষ্ঠ সচিবদের জন্য যে সুপার গ্রেড সৃষ্টি করা হয়েছে সেখানে সিলেকশন গ্রেডপ্রাপ্ত অধ্যাপকদের একটি অংশকে উন্নীত করতে সরকারের প্রতি দাবি জানানো হয়।
