
রাষ্ট্রায়ত্ত প্রতিষ্ঠান বাংলাদেশ টেলিভিশনের (বিটিভি) দর্শক কমছে। ক্রমাগত কমছে বিজ্ঞাপনের আয়ও। ফলে প্রতিবছর প্রতিষ্ঠানটির লোকসান বাড়ছে। এ অবস্থায় চীন থেকে পৌনে দুই হাজার কোটি টাকা ঋণ নিয়ে রাজশাহী, রংপুর, সিলেট, খুলনা ও বরিশালে বিটিভির আরও পাঁচটি পূর্ণাঙ্গ চ্যানেল স্থাপনের উদ্যোগ নেওয়া হয়েছে। সরকারের উন্নয়নমূলক কর্মকাণ্ডের প্রচারই এর উদ্দেশ্য।বর্তমানে দেশে বেসরকারি টেলিভিশন চ্যানেলের সংখ্যা ৪১টি, এর মধ্যে চালু আছে ২৪টি। বেসরকারি টেলিভিশনগুলোকে দিনে একবার হলেও বিটিভির খবর প্রচার করতে হয়, যাতে মূলত সরকারের উন্নয়নমূলক কর্মকাণ্ডের বর্ণনা থাকে। এই প্রেক্ষাপটে গণমাধ্যম বিশেষজ্ঞ ও সাংস্কৃতিক অঙ্গনের সঙ্গে জড়িত বিশিষ্টজনদের অনেকেই ঋণ করে বিটিভির আরও পাঁচটি চ্যানেল স্থাপনের যৌক্তিকতা নিয়ে প্রশ্ন তুলেছেন। এমআরবি বাংলাদেশের (সাবেক সিরিয়াস মার্কেটিং অ্যান্ড সোশ্যাল রিসার্চ) দর্শক জরিপ অনুযায়ী, ঢাকা ও চট্টগ্রামে বিটিভির দর্শক কমছে। গবেষণা প্রতিষ্ঠানটির গ্রুপ বিজনেস পরিচালক সমীর পাল প্রথম আলোকে জানান, ঢাকা ও চট্টগ্রামের দর্শকেরা যতক্ষণ টিভি দেখেন, তার মধ্যে প্রায় ৭০ শতাংশ সময় তাঁদের চোখ থাকে বিদেশি চ্যানেলগুলোর ওপর। বাকি প্রায় ৩০ শতাংশ সময় তাঁরা স্থানীয় চ্যানেলগুলোর সঙ্গে থাকেন। এই দর্শকদের গড়ে ১ শতাংশের কিছু বেশি বা কম সময় দিচ্ছেন বিটিভি দেখার জন্য। ২০১০ সালে এই হার ছিল ২ দশমিক ৪৬ শতাংশ।জানতে চাইলে গণমাধ্যম বিশেষজ্ঞ মুহাম্মদ জাহাঙ্গীর প্রথম আলোকে বলেন, নতুন দর্শক সৃষ্টি করা দূরে থাক, পুরোনো দর্শক ধরে রাখতে পারছে না বিটিভি। এ অবস্থায় আরও পাঁচটি চ্যানেল স্থাপনের পেছনে ঋণের টাকা অপচয় ও অপব্যবহারের আশঙ্কা থাকছে। এতে আর কোনো মহৎ উদ্দেশ্য আছে বলে মনে হয় না। তাঁর মতে, বিটিভিকে অবিলম্বে বিরাষ্ট্রীয়করণ করে এর সম্পদ, ভবন ও যন্ত্রপাতির প্রতি সুবিচার করা উচিত। বর্তমানে বিটিভি ছাড়া বিটিভি ওয়ার্ল্ড ও সংসদ টিভি চালু আছে। তবে বিটিভি ওয়ার্ল্ডের আলাদা কোনো জনবল বা অনুষ্ঠান নেই। বিটিভির অনুষ্ঠানই স্যাটেলাইটে সম্প্রচার করা হয় বিটিভি ওয়ার্ল্ডে। বিশ্বব্যাপী ২৪ ঘণ্টা অনুষ্ঠান সম্প্রচারের কথা বলা হলেও বিশ্বের কোথায়, কত দর্শক এটি দেখেন তার তথ্য কারও কাছে পাওয়া যায়নি। সংসদ টিভি নামে আরেকটি চ্যানেল থাকলেও এর নিজস্ব স্টুডিও নেই। বিটিভির কারিগরি সহযোগিতায় স্বল্পসংখ্যক জনবল দিয়ে এটা চলে। উন্নয়ন চ্যানেল হিসেবে চালুর লক্ষ্যে প্রকল্প নেওয়া হলেও এটিকে শেষমেশ সংসদ টিভি হিসেবে চালু করা হয়। কেবল সংসদ অধিবেশন চলাকালে সংসদ টিভি চালু থাকে। অন্য সময় পর্দায় বিটিভির একটি লোগো ঘুরতে থাকে। মুহাম্মদ জাহাঙ্গীরের মতে, বিটিভি ওয়ার্ল্ড ও সংসদ টিভি জগাখিচুড়ি অবস্থায় চলছে এবং এভাবে চলার কোনো মানে নেই। আরও পাঁচটি নতুন চ্যানেল চালু করলে এর চেয়ে ভালো কিছু আশা করা যায় না। এই বক্তব্যের সমর্থন মেলে বিটিভির চট্টগ্রাম কেন্দ্রের ইতিহাস থেকে। তথ্য মন্ত্রণালয় সূত্র জানায়, ১৯৯৬ সালে ফ্রান্স সরকারের আর্থিক ও কারিগরি সহায়তায় ৬৫ কোটি টাকা ব্যয়ে বিটিভির চট্টগ্রাম কেন্দ্র চালু হয়। এত বছর ধরে এই কেন্দ্র থেকে মাত্র দেড় ঘণ্টার অনুষ্ঠান সম্প্রচার করা হচ্ছে। এখন এটা বাড়িয়ে ছয় ঘণ্টা করা হচ্ছে। এই লক্ষ্যে সরকারি তহবিল থেকে আরও ৩৬ কোটি টাকা খরচ করে কেন্দ্রটির আধুনিকায়ন করা হয়।২০১৩ সালের ১৬ ডিসেম্বর বিটিভির খুলনা কেন্দ্র পূর্ণাঙ্গভাবে চালু হওয়ার কথা ছিল। কিন্তু ওই কেন্দ্র থেকে ক্যামেরাসহ বিভিন্ন যন্ত্রপাতি ঢাকায় আনা হয়েছে। এ নিয়ে খুলনা সাংস্কৃতিক উন্নয়ন কমিটি আন্দোলন করেও প্রতিকার পায়নি। এ বিষয়ে তথ্য মন্ত্রণালয়ের একজন কর্মকর্তা নাম প্রকাশ না করার শর্তে বলেন, ওই কেন্দ্র চালু রাখা যাবে না বলেই সব প্রস্তুতির পর শেষ মুহূর্তে উদ্বোধন অনুষ্ঠান বাতিল করা হয়। পাঁচ বছরে আয় অর্ধেক কমেছে: গত ২৭ জানুয়ারি জাতীয় সংসদে উপস্থাপন করা তথ্য অনুযায়ী, বিজ্ঞাপন বাবদ গত পাঁচ বছরে বিটিভির আয় অর্ধেকে নেমে এসেছে। ২০১০-১১ অর্থবছরে বিটিভির বিজ্ঞাপন আয় ছিল ১১৭ কোটি, এটা কমতে কমতে ২০১৪-১৫ অর্থবছরে ৫২ কোটি টাকায় ঠেকেছে। ২০১০-১১ অর্থবছরে বিটিভির লোকসান ছিল ৪৩ কোটি টাকা। ২০১৩-১৪ অর্থবছরে লোকসান বেড়ে হয়েছে ১০১ কোটি টাকা। ঋণ করে চ্যানেল!: তথ্য মন্ত্রণালয় সূত্র জানায়, পাঁচটি বিভাগীয় শহরে বিটিভির পূর্ণাঙ্গ চ্যানেল করতে প্রাথমিকভাবে ব্যয় প্রাক্কলন করা হয়েছে ১ হাজার ৭৫০ কোটি টাকা। চীনের কাছ থেকে এই টাকা ঋণ হিসেবে নেওয়া হবে। তবে তথ্য মন্ত্রণালয়ের সংশ্লিষ্ট কর্মকর্তারা বলছেন, শেষ পর্যন্ত এই খরচ ১ হাজার ৫০ কোটি টাকায় নেমে আসতে পারে। পরিকল্পনা কমিশনের নীতিগত সিদ্ধান্ত, আইন মন্ত্রণালয়ের আইনি মত এবং বিটিভির সঙ্গে সমঝোতা চুক্তি সই হওয়াসহ বিভিন্ন প্রক্রিয়ার ধারাবাহিকতায় এখন খসড়া প্রকল্প প্রস্তাব (ডিপিপি) তৈরির কাজ চলছে। চীনের দুই রাষ্ট্রায়ত্ত প্রতিষ্ঠান এরোস্পেস লং-মার্চ ইন্টারন্যাশনাল ট্রেড কোম্পানি লিমিটেড এবং রেডিও ফিল্ম অ্যান্ড টিভি ডিজাইন অ্যান্ড রিসার্চ ইনস্টিটিউটের সঙ্গে পাঁচটি নতুন চ্যানেল স্থাপনের বিষয়ে সমঝোতা স্মারক সই করেছে বিটিভি। এরোস্পেস লং-মার্চ ইন্টারন্যাশনাল ট্রেড কোম্পানি লিমিটেডের এদেশীয় এজেন্ট মিতুল ট্রেডিং এই উদ্যোগ বাস্তবায়নে প্রাথমিক সমঝোতার কাজ করেছিল। জানতে চাইলে তথ্যমন্ত্রী হাসানুল হক ইনু প্রথম আলোকে বলেন, পাঁচ বিভাগে পাঁচটি পূর্ণাঙ্গ চ্যানেল স্থাপনের লক্ষ্যে প্রাথমিক আলাপ-আলোচনা ও প্রস্তুতি শেষ হয়েছে।বিটিভিসহ তিনটি সরকারি চ্যানেল যেখানে সুষ্ঠুভাবে চলতে পারছে না, সেখানে আরও পাঁচটি চ্যানেল স্থাপন প্রসঙ্গে তথ্যমন্ত্রী বলেন, বেসরকারি চ্যানেল শেখ হাসিনা সরকারের বিস্ময়কর উন্নয়ন ও অগ্রগতির খবর সব সময় সঠিকভাবে নজর দেয় না। এই ঘাটতি পূরণ করবে এসব চ্যানেল। পাশাপাশি দেশের বৈচিত্র্যময় সংস্কৃতির পৃষ্ঠপোষকতা, গ্রামীণ অর্থনীতির বহুমুখীকরণ ও নারীর ক্ষমতায়নের বিষয়টি ত্বরান্বিত করতে এসব চ্যানেল কাজ করবে। তবে অ্যাসোসিয়েশন অব টেলিভিশন চ্যানেল ওনার্সের (অ্যাটকো) সাধারণ সম্পাদক ও চ্যানেল আইয়ের পরিচালক (বার্তা) শাইখ সিরাজ প্রথম আলোকে বলেন, বেসরকারি টেলিভিশন চ্যানেলগুলো সরকারের উন্নয়ন কর্মকাণ্ডের খবর গুরুত্বের সঙ্গে সম্প্রচার করে। তা ছাড়া প্রতিটি চ্যানেল বাংলাদেশ টেলিভিশনের কমপক্ষে একটি খবর সম্প্রচার করে থাকে। তিন জোটের রূপরেখার আলোকে বিটিভির স্বায়ত্তশাসন না দিয়ে রাষ্ট্রীয় মালিকানায় আরও পাঁচটি টিভি করা ঠিক হবে কি না—জানতে চাইলে তথ্যমন্ত্রী বলেন, তিন জোটের রূপরেখা যখন প্রণয়ন করা হয়েছিল তখন স্বায়ত্তশাসনের প্রয়োজন ছিল। এখন বেসরকারি গণমাধ্যমের বিকাশ যেভাবে হয়েছে, তাতে বিটিভিকে স্বায়ত্তশাসন দেওয়ার প্রয়োজন আর পড়ে না। পাঁচটি পূর্ণাঙ্গ কেন্দ্র স্থাপনে চীনা প্রতিষ্ঠানের সঙ্গে যোগাযোগ স্থাপনকারী মিতুল এন্টারপ্রাইজের স্বত্বাধিকারী আশিক মাহমুদ প্রথম আলোকে বলেন, তাঁরা এ বিষয়ে দুই পক্ষের মধ্যে প্রাথমিক যোগাযোগ স্থাপন করে দেন। এখন দুই দেশের সরকারি পর্যায়ে কাজকর্ম এগোচ্ছে বলে তাঁদের আর ডাকা হচ্ছে না। এমনকি তাঁর প্রতিষ্ঠানের পরামর্শকও এখন সরকারের পরামর্শক হিসেবে কাজ করছেন।শাইখ সিরাজ প্রথম আলোকে বলেন, ‘আমাদের টেলিভিশনের বাজার কতটুকু তা নিয়ে কোনো মূল্যায়ন বা বিশ্লেষণ হয়নি। দেশে অনেকগুলো বেসরকারি চ্যানেল ছাড়াও বিদেশি চ্যানেলগুলোর অবাধ সম্প্রচার চলছে। অধিকাংশ বেসরকারি টেলিভিশন চ্যানেলের আর্থিক দুরবস্থা চলছে। এর মধ্যে সরকারের পাঁচটি চ্যানেল স্থাপন করার যুক্তি কতটা আছে, তা পরিষ্কার নয়।’
