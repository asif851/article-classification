
তথ্যমন্ত্রী হাসানুল হক ইনু বলেছেন, চার সিটি করপোরেশন নির্বাচন সুষ্ঠুভাবে সম্পন্ন হওয়ায় গণতন্ত্রের বিজয় হয়েছে। আজ রোববার তথ্য মন্ত্রণালয়ে টেলিভিশন পেশাজীবী ঐক্য পরিষদের একটি প্রতিনিধিদলের সঙ্গে বৈঠক শেষে সাংবাদিকদের প্রশ্নের জবাবে মন্ত্রী এ কথা বলেন। তথ্যমন্ত্রী বলেন, ‘চার সিটি করপোরেশন নির্বাচন অনুষ্ঠান ও ফলাফল ঘোষণা যেভাবে শান্তিপূর্ণ ও বিনা অভিযোগে সম্পন্ন হয়েছে, তাতে আমি নির্দ্বিধায় বলব, এটা গণতন্ত্রের বিজয় ঘোষণা করছে।’ তিনি আরও বলেন, মহাজোট সরকার গণতন্ত্রের ঝান্ডা হাতে দায়িত্ব অক্ষুণ্ন রাখবে।
বৈঠকে টেলিভিশন পেশাজীবী ঐক্য পরিষদের প্রতিনিধিরা বিভিন্ন দাবি-দাওয়া তুলে ধরলে মন্ত্রী সেগুলো বিবেচনার আশ্বাস দেন। বৈঠকে ঐক্য পরিষদের নেতাদের মধ্যে উপস্থিত ছিলেন আহ্বায়ক তারিক আনাম খান, সাংস্কৃতিক ব্যক্তিত্ব মামুনুর রশিদ প্রমুখ।
