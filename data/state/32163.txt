
নৌপরিবহন মন্ত্রী শাজাহান খান দাবি করেছেন, বিএনপির চেয়ারপারসন খালেদা জিয়া এখন ‘কোমায়’ রয়েছেন। এ থেকে রক্ষা পেতে হলে অবশ্যই তাঁকে সিটি করপোরেশনের নির্বাচনে অংশ নিতে হবে বলে তিনি মন্তব্য করেন।শাজাহান খান আজ বৃহস্পতিবার ঢাকার নবাবগঞ্জ উপজেলা আওয়ামী লীগের উদ্যোগে স্বাধীনতা দিবস উপলক্ষে আয়োজিত অনুষ্ঠানে এ কথা বলেন। তিনি বলেন, যারা চুরি, ডাকাতি এবং মানুষ খুন করে তারা পাপ করে। মুক্তিযুদ্ধে যারা জনগণকে মেরেছে, তারা পাপী। যুদ্ধাপরাধীদের রক্ষাকারী খালেদা জিয়া মহাপাপী। তিনি আরও বলেন, ‘খালেদা জিয়া দুই নৌকায় পা দিয়ে রেখেছেন। সিটি করপোরেশনের নির্বাচনও করবেন, আবার পেট্রলবোমা মারার নির্দেশও দেবেন; তা হবে না।’মন্ত্রী আরও বলেন, খালেদা জিয়া তো মুক্তিযুদ্ধ দেখেননি। তিনি তো ক্যান্টনমেন্টে ছিলেন। যুদ্ধে কত রক্ত ঝরেছে, কত মা-বোনের ইজ্জত গিয়েছে, তিনি তা জানেন না। তাই তিনি সাভারে স্মৃতিসৌধে যান না। তিনি ঘরে বসে মানুষ মারার নির্দেশ দিচ্ছেন। মন্ত্রী অভিযোগ করেন, যুদ্ধাপরাধীরা বেগম জিয়ার আশকারায় আজ আস্ফালন করছে। জামায়াত-শিবির ২০১৩ সালে যে উন্মাদনা সৃষ্টি করেছিল, এসব কিছুর দায় খালেদা জিয়ার। বেগম জিয়া পেট্রলবোমা মারার নির্দেশ দিয়ে শ্রমিক হত্যা করেছেন। শ্রমিকের রক্তের সিঁড়ি বেয়ে তিনি ক্ষমতায় যেতে চান। কিন্তু শ্রমিকের রক্ত মারিয়ে বেগম জিয়াকে ক্ষমতায় যেতে দেওয়া হবে না বলে মন্ত্রী মন্তব্য করেন।
