
সম্মেলন ছাড়াই নীলফামারীর সৈয়দপুর উপজেলা ও পৌর ছাত্রলীগের কমিটি গঠন করা হয়েছে। গতকাল বৃহস্পতিবার ওই দুই কমিটির তালিকা প্রকাশ করা হয়।সংগঠন সূত্রে জানা যায়, নানা অনিয়মে জড়িয়ে পড়ায় গত বছর ২২ মে উপজেলা ও পৌর কমিটি বিলুপ্ত করে কেন্দ্র। এতে ছাত্রলীগ নেতৃত্ব শূন্য হয়ে পড়ে। এর ফলে সৈয়দপুর উপজেলা ও পৌর কমিটির ১২ ও ১১ সদস্যের ওই পূর্ণাঙ্গ কমিটি গঠনের মাধ্যমে এর তালিকা প্রকাশ করে জেলা ছাত্রলীগ।জেলা ছাত্রলীগের সভাপতি মো. মনিরুল হাসান ও সাধারণ সম্পাদক মো. মাসুদ সরকার ওই কমিটিতে স্বাক্ষর করেন। এ-সংক্রান্ত একটি বিজ্ঞপ্তিও প্রকাশ করা হয়। বিজ্ঞপ্তি অনুযায়ী উপজেলা ছাত্রলীগের সভাপতি করা হয়েছে শেখ আব্দুল্লাহ সোহাগকে। ওই কমিটির সাধারণ সম্পাদক করা হয় মো. নজির হোসেনকে। উপজেলা কমিটির সদস্যসংখ্যা হচ্ছেন ১১ জন।অপর দিকে ১২ সদস্যের পৌর কমিটির সভাপতি ও সাধারণ সম্পাদক করা হয়েছে যথাক্রমে মো. মোশাররফ হোসেন ও সিফাত সরকারকে।সম্মেলন ছাড়াই কমিটি গঠন প্রসঙ্গে সৈয়দপুর কলেজ ছাত্র সংসদের সাবেক প্রেসিডেন্ট (ভিপি) ও ছাত্রলীগের সাবেক সভাপতি মোস্তফা ফিরোজ বলেন, বিরোধ এড়াতে সম্মেলন করা হয়নি। কমিটি আগামী এক বছর মেয়াদে তাদের কার্যক্রম পরিচালনা করবে। এভাবে কমিটি গঠন হওয়ায় সবাই সন্তুষ্ট বলে তিনি দাবি করেন।তবে ছাত্রলীগের একাধিক কর্মী নাম প্রকাশ না করার শর্তে এ কমিটিকে অগণতান্ত্রিক বলেছেন। তাঁরা বলেন, একমাত্র সম্মেলনই হচ্ছে গণতান্ত্রিক উপায়ে কমিটি গঠনের পথ।তবে ছাত্রলীগের নতুন দুই কমিটিকে অভিনন্দন জানিয়েছেন সৈয়দপুর পৌর আওয়ামী লীগের ভারপ্রাপ্ত সভাপতি রফিকুল ইসলাম। তিনি বলেন, নতুন কমিটিতে যাঁরা আছেন, তাঁরা সবাই নিয়মিত শিক্ষার্থী। ছাত্র সংগঠনের ভাবমূর্তি রক্ষায় ওই দুই কমিটি গুরুত্বপূর্ণ ভূমিকা রাখবে।
 
