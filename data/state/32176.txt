
ধর্মীয় অনুভূতিতে আঘাত দেওয়ার অভিযোগে বরিশালের আদালতে প্রথম আলোর বিরুদ্ধে মামলা করা হয়েছে। গত বৃহস্পতিবার বরিশাল মহানগর ম্যাজিস্ট্রেট আদালতে মামলাটি দায়ের করেন মহানগর ওলামা লীগের সাধারণ সম্পাদক মাওলানা বরিশরুল্লাহ আতাহারী।মামলায় প্রথম আলোর সম্পাদক মতিউর রহমান এবং ফটোসাংবাদিক মজিদ খানকে বিবাদী করা হয়েছে।এর আগে একই অভিযোগে ঢাকা, কুড়িগ্রাম ও ঝালকাঠিতে মামলা দায়ের করা হয়।আদালতের বিচারক নুসরাত জাহান মামলাটি আমলে নিয়ে পরবর্তী আদেশের জন্য রেখে দিয়েছেন।মামলার আরজিতে বলা হয়, ২০০৭ সালের ১৭ সেপ্টেম্বর প্রথম আলোর রম্য ম্যাগাজিন ‘আলপিন’-এ মহানবী হজরত মুহাম্মদ (সা.)-কে ব্যঙ্গ করে কার্টুন প্রকাশ ও ২০১৩ সালের ১১ মার্চ ‘রস+আলো’ ম্যাগাজিনে পবিত্র কোরআনের সূরা লোকমানের ২৭ আয়াতের বিকৃতি ও মহানবী (সা.) সম্পর্কে কটূক্তি করা হয়।এ ছাড়া গত ৫ জানুয়ারির জাতীয় সংসদ নির্বাচনের সময় প্রথম আলোর অনলাইনে নারী ভোটারদের সিঁদুর পরিয়ে সাজানো ছবি প্রকাশের অভিযোগও করা হয়েছে আরজিতে।
