
অর্থমন্ত্রী আবুল মাল আবদুল মুহিত বলেছেন, তথ্যপ্রযুক্তিকে খারাপভাবে ব্যবহার করে বাংলাদেশ ব্যাংকের রিজার্ভ থেকে অর্থ চুরি করেছে। তবে চুরি যাওয়া অর্থ উদ্ধারে আধুনিক প্রযুক্তি ব্যবহার করা হচ্ছে।গতকাল রোববার সন্ধ্যায় নীলফামারী শহরের মশিউর রহমান ডিগ্রি কলেজ মাঠে আয়োজিত বেসরকারি টেলিভিশন চ্যানেল চ্যানেল আইয়ের ‘কৃষি বাজেট কৃষকের বাজেট’ শীর্ষক এক অনুষ্ঠানে যোগ দেন অর্থমন্ত্রী আবুল মাল আবদুল মুহিত ও সংস্কৃতিমন্ত্রী আসাদুজ্জামান নূর। এর আগে হেলিকপ্টার থেকে পুলিশ লাইন মাঠে নেমে সাংবাদিকদের বিভিন্ন প্রশ্নের জবাবে ওই কথা বলেন অর্থমন্ত্রী।অর্থমন্ত্রী বলেন, তথ্যপ্রযুক্তি ব্যবহারে যেমন ভালো দিক রয়েছে, তেমনি খারাপ দিকও আছে। ভালো মানুষের চেয়ে কিছু দুষ্ট লোক তথ্যপ্রযুক্তির ব্যবহার বেশি করেন। তারা বাংলাদেশ ব্যাংকের রিজার্ভ থেকে টাকা চুরির কাজে ওই প্রযুক্তি ব্যবহার করেছেন। বাংলাদেশ ব্যাংকের রিজার্ভ চুরির ঘটনাকে নিজেদের অসতর্কতা বলে মন্তব্য করেন তিনি।
