
বিশ্ব অসহিষ্ণু হয়ে পড়েছে। দিকে দিকে ছড়িয়ে পড়েছে সংঘাত, সংঘর্ষ। প্রতিদিনই মিলছে নতুন কোনো যুদ্ধ আর মানবাধিকার লঙ্ঘনের খবর। এসবের বিরুদ্ধে জনসচেতনতা তৈরি এবং শান্তির আহ্বান জানাতে ঢাকা বিশ্ববিদ্যালয়ের শান্তি ও সংঘর্ষ অধ্যয়ন বিভাগের অ্যালামনাই অ্যাসোসিয়েশন আয়োজন করে একটি আলোকচিত্র প্রদর্শনীর।গতকাল শুক্রবার বিকেল পাঁচটা থেকে বিশ্ববিদ্যালয়ের শিক্ষক-শিক্ষার্থী মিলনায়তনের পায়রা চত্বরে শুরু হয় অসহিষ্ণুতা, সংঘাত, সংঘর্ষ, যুদ্ধ ও মানবাধিকার লঙ্ঘনের বিরুদ্ধে আলোকচিত্র প্রদর্শনী। ঢাকা বিশ্ববিদ্যালয়ের শান্তি ও সংঘর্ষ অধ্যয়ন বিভাগের অ্যালামনাই অ্যাসোসিয়েশনের সাংগঠনিক সম্পাদক মো. শাহীন রেজা জানান, ‘বাংলাদেশসহ বিশ্বের বেশ কিছু দেশে কাজ করছে আমাদের বিভাগের শিক্ষার্থীরা। এ প্রদর্শনীর মাধ্যমে এ বার্তাই পৌঁছে দিতে চাই যে, রক্তপাত ও সংঘর্ষের মাধ্যমে পৃথিবীতে ভালো কিছু কখনোই হয়নি। তাই রাষ্ট্র ও আন্তর্জাতিক অঙ্গনের সব ধরনের সমস্যার সমাধানে সংঘাতের বদলে শান্তিপূর্ণ সমাধানের পথ খুঁজে বের করতে হবে।’ প্রদর্শনীটি উদ্বোধন করেন ঢাকা বিশ্ববিদ্যালয়ের শান্তি ও সংঘর্ষ অধ্যয়ন বিভাগের প্রতিষ্ঠাতা অধ্যাপক ড. ডালেম চন্দ্র বর্মণ।
