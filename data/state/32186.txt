
দেশের এক হাজার ৬০টি ইউনিয়ন স্বাস্থ্য ও পরিবারকল্যাণ কেন্দ্রে স্বাভাবিক প্রসবসেবা দেওয়া হচ্ছে। প্রতি মাসে এসব কেন্দ্রে গড়ে হাজার শিশুর স্বাভাবিক জন্ম হচ্ছে। গতকাল রোববার রাজধানীর একটি হোটেলে ইউনিয়ন পর্যায়ে সপ্তাহে সাত দিনের ২৪ ঘণ্টা প্রসবসেবা কার্যক্রমবিষয়ক কর্মশালায় এই তথ্য দেওয়া হয়। পরিবার পরিকল্পনা অধিদপ্তর এই কর্মশালার আয়োজন করে।
অনুষ্ঠানে জানানো হয়, সরকার স্বাভাবিক প্রসবসেবা উৎসাহিত করছে। এই উদ্দেশ্যে ইউনিয়ন স্বাস্থ্য ও পরিবারকল্যাণ কেন্দ্রে প্রশিক্ষিত জনবল দেওয়াসহ অন্যান্য সুযোগ-সুবিধা বাড়িয়েছে। দেশের তিন হাজার ৮৬০টি কেন্দ্রে সরকার এই সেবা চালু করতে চায়।
মা ও শিশু স্বাস্থ্য কর্মসূচির উপকর্মসূচি ব্যবস্থাপক শিমুল কলি হোসেন মূল উপস্থাপনায় বলেন, ২০১২ সালে ৬১৫টি কেন্দ্রে স্বাভাবিক প্রসবসেবা দেওয়া হতো। এখন এক হাজার ৬০ কেন্দ্রে এই সেবা দেওয়া হচ্ছে। তিনি বলেন, বেসরকারি ক্লিনিকে গেলে অনেক ব্যয় করতে হয়। সরকারি এই সেবায় দরিদ্র মানুষ বেশি উপকৃত হচ্ছে।
