
মানবাধিকার লঙ্ঘনের বিভিন্ন ঘটনায় অব্যাহত ও গুরুতর অভিযোগে সাড়া দিতে বাংলাদেশ সরকার ব্যর্থ হয়েছে বলে অভিযোগ করেছে হিউম্যান রাইটস ওয়াচ (এইচআরডব্লিউ)। নিউইয়র্কভিত্তিক মানবাধিকার সংগঠনটি তাদের ২০১৮ সালের বার্ষিক প্রতিবেদনে এ অভিযোগ করেছে।
গতকাল বৃহস্পতিবার প্রকাশিত প্রতিবেদনে বলা হয়েছে, লোকজনকে গুপ্তস্থানে আটকে রাখা, গুম ও বিচারবহির্ভূত হত্যাকাণ্ড নিয়ে ‘বারংবার ও গুরুতর’ অভিযোগের ঘটনায় ব্যবস্থা নিতে ব্যর্থ হয়েছে বাংলাদেশের কর্তৃপক্ষ। দোষী ব্যক্তিদের জবাবদিহির আওতায় আনার বদলে এসব ঘটনাকেই অস্বীকার করছে সরকার।
প্রতিবেদনে নির্যাতনের মুখে মিয়ানমার থেকে পালিয়ে আসা রোহিঙ্গাদের আশ্রয় দেওয়ায় বাংলাদেশের প্রশংসা করা হলেও শরণার্থীদের অধিকার আরও ভালোভাবে সুরক্ষা দেওয়া দরকার বলে উল্লেখ করা হয়।
এইচআরডব্লিউর এশিয়া অঞ্চলের পরিচালক ব্র্যাড অ্যাডামস বলেছেন, বাংলাদেশ সরকার রাখাইন থেকে পালিয়ে আসা রোহিঙ্গাদের অধিকাংশকে শরণার্থীর আনুষ্ঠানিক স্বীকৃতি না দিলেও তাদের আশ্রয় দিয়েছে। তাদের জোর করে দেশে ফেরত না পাঠানোয় ও সীমিত সম্পদের মধ্যেই নিরাপত্তার ব্যবস্থা করায় বাংলাদেশ প্রশংসার দাবিদার। তবে তাদের বসবাস-অযোগ্য দ্বীপে স্থানান্তরের চেষ্টা এবং নাগরিকত্ব লাভের অধিকার ও সুরক্ষার নিশ্চয়তা ছাড়াই মিয়ানমারে ফেরত পাঠানোর পরিকল্পনায় উদ্বেগ আছে।
