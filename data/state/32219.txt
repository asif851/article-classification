
কমিটির সদস্যদের নির্বাচনী এলাকার উন্নয়নের জন্য একটি করে আলাদা প্রকল্প নেওয়ার সুপারিশ করেছে স্থানীয় সরকার, পল্লী উন্নয়ন ও সমবায় মন্ত্রণালয় সম্পর্কিত সংসদীয় স্থায়ী কমিটি। আজ মঙ্গলবার সংসদ ভবনে অনুষ্ঠিত কমিটির সভায় এ সুপারিশ করা হয়।
সংসদ সচিবালয়ের এক সংবাদ বিজ্ঞপ্তিতে বলা হয়, কমিটি উন্নয়ন প্রকল্পগুলোর স্থায়িত্ব বাড়ানোর জন্য এলজিআরডির আওতাধীন সড়কের রক্ষণাবেক্ষণ বরাদ্দ বাড়ানো এবং বন্যায় ক্ষতিগ্রস্ত সড়ক, কালভার্ট ও সেতু দ্রুত মেরামতেরও সুপারিশ করে।
বৈঠকে একটি বাড়ি একটি খামার প্রকল্পের সাবেক পরিচালক সচিব প্রশান্ত কুমার রায়ের বিরুদ্ধে সব অভিযোগের সুনির্দিষ্ট প্রতিবেদন আগামী বৈঠকে উপস্থাপনের সুপারিশ করে।  এ ছাড়া বৈঠকে বাংলাদেশ কো-অপারেটিভ বুক সোসাইটি লিমিটেডের যেসব সদস্য যুদ্ধাপরাধীদের বাঁচানোর চেষ্টায় এবং সরকারবিরোধী কর্মকাণ্ডে জড়িত রয়েছে, তাদের বিরুদ্ধে আইনানুগ ব্যবস্থা নেওয়া এবং আগামী এক সপ্তাহের মধ্যে অভিযুক্ত ব্যক্তিদের তালিকা, স্বরাষ্ট্র মন্ত্রণালয়ের তদন্ত প্রতিবেদন এবং হাইকোর্টের রিটের কপি কমিটিতে প্রেরণের সুপারিশ করা হয়।
কমিটির সভাপতি আবুল হাসানাত আবদুল্লাহর সভাপতিত্বে স্থানীয় সরকারমন্ত্রী খন্দকার মোশাররফ হোসেন, প্রতিমন্ত্রী মো. মসিউর রহমান ও সংসদ সদস্য সাবের হোসেন চৌধুরী বৈঠকে অংশ নেন।
