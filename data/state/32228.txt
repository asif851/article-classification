
দিনাজপুরে ধর্ষণের শিকার শিশুটির প্রজনন অঙ্গে দেখা দেওয়া সংক্রমণ রক্তের মাধ্যমে সারা শরীরে ছড়িয়ে পড়ার (সেপটিসিমিয়া) আশঙ্কা করছেন চিকিৎসকেরা। তাকে পুষ্টিকর খাবার দিচ্ছেন চিকিৎসকেরা। সংক্রমণ রোধে ব্যবস্থা নিচ্ছেন।
আজ বৃহস্পতিবার সকালে ঢাকা মেডিকেল কলেজ হাসপাতালে শিশুটির জন্য গঠিত নয় সদস্যবিশিষ্ট মেডিকেল দলের সদস্যরা বিভিন্ন ব্যবস্থাপত্রের সুপারিশ করেছেন। সেটি হাসপাতাল কর্তৃপক্ষকে জানানো হয়েছে।
সকালে শিশুটির বাবা টেলিফোনে প্রথম আলোকে বলেন, মেয়ের চিকিৎসাসহ যাবতীয় খরচ সরকার বহন করছে। আজ মেয়ে কেমন আছে, জানতে চাইলে বাবা বলেন, ‘ওসিসিতে মেয়ের কাছে যে যাব, আমার তো খুব খারাপ লাগে। আমার বুকের ভিতর তো ফাটি যাতিছে।’
মেডিকেল বোর্ডের সদস্য হাসপাতালের শিশু সার্জারি বিভাগের প্রধান আশরাফ-উল হক প্রথম আলোকে বলেন, শিশুটি মানসিকভাবে বিপর্যস্ত। ধারালো অস্ত্র দিয়ে তাকে ক্ষতবিক্ষত করা হয়েছে। বীভৎস কায়দায় ধর্ষণের পর একটি খেতের মধ্যে নোংরা জায়গায় ফেলে রাখা হয়েছিল। তার রক্ত সংক্রমণ বা সেপটিসিমিয়া হওয়ার ভয় আছে। তবে শিশুটি ধীরে ধীরে ভালো হচ্ছে।
পাঁচ বছরের এই শিশুকে গত মঙ্গলবার বেলা ১১টার দিকে ঢাকা মেডিকেল কলেজ হাসপাতালের ওয়ান স্টপ ক্রাইসিস (ওসিসি) সেন্টারে ভর্তি করা হয়। ওর মাথা, গলা, হাত ও পায়ে ধারালো অস্ত্রের আঘাতের চিহ্ন ছিল। ঊরুতে সিগারেটের ছ্যাঁকার ক্ষত।
১৮ অক্টোবর শিশুটি নিখোঁজ হয়। অনেক খোঁজাখুঁজি করেও সেদিন তাকে পাওয়া যায়নি। পরদিন ভোরে শিশুটিকে তার বাড়ির কাছে হলুদখেতে গুরুতর অসুস্থ অবস্থায় পাওয়া যায়। প্রথমে স্থানীয় হাসপাতাল, পরে রংপুর মেডিকেল কলেজ হাসপাতাল হয়ে শিশুটি এখন ঢাকা মেডিকেলে।
শিশুটির বাবা যাঁর পিকআপ ভ্যান চালাতেন, ঘটনার পর থেকে তিনি সঙ্গে আছেন। তাঁরও একই এলাকায় বাড়ি। তিনি প্রথম আলোকে বলেন, শিশুটিকে খুঁজে পাওয়ার পরও কারও মনে হয়নি যে ওকে ধর্ষণ করা হয়েছে। এত ছোট শিশুকে ধর্ষণ করা যায়, তা তাঁরা ভাবতেই পারেননি। এলাকায় এর আগে এ ধরনের কোনো ঘটনা ঘটেছে বলেও তাঁদের জানা নেই।
প্রথম আলোর দিনাজপুর প্রতিনিধি জানান, ঘটনার পর শিশুটির বাবা ২০ অক্টোবর নারী ও শিশু নির্যাতন দমন আইনে মামলা করেন। মামলার এজাহারভুক্ত আসামি সাইফুল ইসলাম (৪২) ও আফজাল হোসেন কবিরাজ (৪৮)। মামলার তদন্ত কর্মকর্তা স্বপন কুমার চৌধুরী বলেন, ২৪ অক্টোবর রাতে দিনাজপুর শহর থেকে সাইফুলকে গ্রেপ্তার করা হয়েছে। আসামিকে জেলহাজতে পাঠানো হয়েছে। আফজাল পলাতক।
