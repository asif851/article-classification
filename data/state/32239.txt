
পুকুরের পানি কমে গেছে। এ সুযোগে মাছ শিকার করতে অজগরটি পুকুরে নামার চেষ্টা করছিল। এ সময় স্থানীয় শিশুরা এটি দেখে ফেলে। তারা বাঁশের লাঠি দিয়ে এর মাথায় আঘাত করে। এক পর্যায়ে প্রায় ১০ ফুট লম্বা অজগরটি ধরে ফেলে তারা।
শুক্রবার দুপুরের মৌলভীবাজারের জুড়ী উপজেলার সদর জায়ফরনগর ইউনিয়নের পশ্চিম বেলাগাঁও গ্রামে অজগরটি ধরা পড়ে। পরে বন বিভাগের লোকজন অজগরটি উদ্ধার করে প্রাথমিক চিকিৎসা দিয়ে বনে ছেড়ে দিয়েছেন।
প্রত্যক্ষদর্শীরা জানায়, বেলা সাড়ে ১১টার দিকে পশ্চিম বেলাগাঁওয়ের আবদুল মান্নানের বাড়ির পুকুরপাড়ে অজগরটিকে পাওয়া যায়। এটি না মারতে অনুরোধ জানান বয়স্ক লোকেরা। খবর পেয়ে বিকেল চারটার দিকে বন বিভাগের লোকজন ঘটনাস্থলে গিয়ে অজগরটিকে উদ্ধার করে নিয়ে যান।
বন বিভাগের জুড়ী-১ রেঞ্জের রেঞ্জ কর্মকর্তা মোহাম্মদ মোখলেসুর রহমান প্রথম আলোকে বলেন, ‘আশপাশের কোনো জঙ্গল থেকে খাবারের খোঁজে অজগরটি লোকালয়ে চলে আসতে পারে। এটির মাথায় কিছুটা আঘাত দেখা গেছে। প্রাথমিক চিকিৎসা শেষে এটি পুটিছড়া সংরক্ষিত বনে ছেড়ে দেওয়া হয়েছে।’
