
দেশের ছয় জেলায় আজ বুধবার সড়ক দুর্ঘটনায় ১২ জন প্রাণ হারিয়েছেন। আজ সাতক্ষীরা, কুমিল্লার দাউদকান্দি, গোপালগঞ্জ, পটুয়াখালী, বরগুনা ও কিশোরগঞ্জে পৃথক এই সড়ক দুর্ঘটনা ঘটে। এসব ঘটনায় আরও অন্তত ২১ জন আহত হয়েছেন।
পুলিশ, প্রত্যক্ষদর্শী ও নিহতদের স্বজনের কাছ থেকে পাওয়া তথ্যের ভিত্তিতে প্রথম আলোর নিজস্ব প্রতিবেদক, আঞ্চলিক কার্যালয় ও প্রতিনিধিদের পাঠানো খবর:
সাতক্ষীরা: বিকেল সাড়ে পাঁচটার দিকে সাতক্ষীরা-খুলনা সড়কের তালা উপজেলার মির্জাপুর এলাকায় একটি মোটরসাইকেলকে জায়গা দিতে গিয়ে বরযাত্রীবাহী বাস খাদে পড়ে ঘটনাস্থলে তিনজন মারা যান। তাঁরা হলেন সাতক্ষীরা সদর উপজেলার কুকরালি গ্রামের নাহিদ হোসেন (৪০), আশাশুনি উপজেলার বেউলা গ্রামের শান্তিপদ দাস (২৫) ও শম্ভু দাস (৪০)। তাঁরা বরযাত্রী নিয়ে আশাশুনির মহেশ্বরকাটি থেকে বাগেরহাটের মংলায় যাচ্ছিলেন। এ দুর্ঘটনায় কমপক্ষে ১৫ জন আহত হন। তালা উপজেলার পাটকেলঘাটা থানার উপপরিদর্শক (এসআই) মনজিৎ নন্দী বলেন, নিহতের সংখ্যা বাড়তে পারে।
দাউদকান্দি (কুমিল্লা): দুপুর সাড়ে ১২টার দিকে ঢাকা-চট্টগ্রাম মহাসড়কে কুমিল্লার দাউদকান্দি উপজেলার গৌরীপুর বাসস্ট্যান্ড এলাকায় ঢাকাগামী একটি কাভার্ড ভ্যান নিয়ন্ত্রণ হারিয়ে ফুটপাতে উঠে যায়। এতে ঘটনাস্থলেই তিন পথচারী নিহত ও চারজন আহত হন। নিহত ব্যক্তিরা হলেন কুমিল্লার তিতাস উপজেলার জিয়ারকান্দি গ্রামের জিন্নাত আরা (৪৫), অজ্ঞাতপরিচয় চানাচুর বিক্রেতা (৩০) ও অজ্ঞাতনামা অপর একজন (৪০)। দাউদকান্দি হাইওয়ে থানার ভারপ্রাপ্ত কর্মকর্তা (ওসি) আবদুল আউয়াল বলেন, কাভার্ড ভ্যান ও চালক জাহাঙ্গীর আলমকে আটক করা হয়েছে।
গোপালগঞ্জ: বেলা একটার দিকে ঢাকা-খুলনা মহাসড়কে গোপালগঞ্জের কাশিয়ানী উপজেলার মাঝিগাতি এলাকায় গোপালগঞ্জগামী যাত্রীবাহী একটি বাসের সঙ্গে মুখোমুখি সংঘর্ষে ঢাকাগামী একটি ব্যক্তিগত গাড়ির আরোহী দুই ভাই নিহত হয়েছেন। তাঁরা হলেন নুরুজ্জামান মাতুব্বর (৫৫) ও বাদল মাতুব্বর (৪৮)। তাঁরা ঢাকার শুক্রাবাদ এলাকার বাসিন্দা। তাঁরা গোপালগঞ্জে কাজ শেষে ঢাকায় ফিরছিলেন। কাশিয়ানী থানার এসআই ইমারত হোসেন বলেন, পুলিশ বাসটি জব্দ করলেও চালক পলাতক।
পটুয়াখালী: সকালে পটুয়াখালী সদর উপজেলার লোহালিয়া-বাউফল সড়কের শৌলা এলাকায় যাত্রীবাহী বাসের চাপায় ভাড়ায় চালানোর মোটরসাইকেল চালক ফারুক হাওলাদার (৩০) ও যাত্রী রামচন্দ্র দাস (৩৭) ঘটনাস্থলে নিহত হয়েছেন। ফারুকের বাড়ি শৌলা এলাকায়। রামচন্দ্র দাসের বাড়ি দক্ষিণ ধরান্দি গ্রামে। তিনি শৌলা এলাকার ক্রোকমহল সরকারি প্রাথমিক বিদ্যালয়ের শিক্ষক ছিলেন। সদর থানার ওসি এস এম তারিকুল ইসলাম বলেন, পুলিশ বাসটি জব্দ করেছে। বাসের চালক ও তাঁর সহকারী পলাতক।
বরগুনা: বেলা আড়াইটার দিকে বরগুনা সদর উপজেলার আমুয়া-বামনা সড়কের ঢুসখালী এলাকায় মোটরসাইকেল নিয়ন্ত্রণ হারিয়ে পাশের গাছের সঙ্গে ধাক্কা খায়। এতে আরোহী মাহফুজুর রহমানের (১৯) মৃত্যু হয়। তিনি জেলার বামনা সদরের শফিপুরের বাসিন্দা। এ ঘটনায় আরও দুজন আহত হন। বামনা থানার ওসি আজিজুর রহমান বলেন, এ ঘটনায় অপমৃত্যুর মামলা হয়েছে।
কিশোরগঞ্জ: সকালে কিশোরগঞ্জের কুলিয়ারচর উপজেলার কুলিয়ারচর-দ্বাড়িয়াকান্দি সড়কের রেলওয়ের লেভেল ক্রসিং এলাকায় দেবর হবি মিয়ার মোটরসাইকেল থেকে ছিটকে পড়লে পেছনের একটি পিকআপ ভ্যানের চাপায় গৃহবধূ রুবি আক্তার (২৫) ঘটনাস্থলেই নিহত হন। তাঁরা বাজিতপুরে যাচ্ছিলেন। কুলিয়ারচর থানার এসআই সমরেন্দ্র দত্ত বলেন, পিকআপ ভ্যানটি জব্দ করা হয়েছে। চালক পলাতক।
