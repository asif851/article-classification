
যোগাযোগমন্ত্রী ওবায়দুল কাদের বলেছেন, অপরিকল্পিতভাবে নগরায়ণের কাজ হওয়ায় রাজধানীতে জলাবদ্ধতার সৃষ্টি হয়েছে। তিনি বলেন, ঈদে মানুষ যেন নির্বিঘ্নে বাড়ি ফিরতে পারে সেজন্য সড়কপথগুলোকে ঈদের আগেই চলাচলের উপযোগী করার চেষ্টা চলছে।যোগাযোগমন্ত্রী আজ রোববার বুড়িগঙ্গা দ্বিতীয় সেতু, কেরানীগঞ্জের কদমতলী গোলচত্বর ও ঢাকা-নবাবগঞ্জ সড়কের বন্ধডাকপাড়া এলাকার জলাবদ্ধতা এবং সড়ক পরিদর্শন করেন। কেরানীগঞ্জের সড়ক এলাকা পরিদর্শন শেষে তিনি সাংবাদিকদের এসব কথা বলেন।কেরানীগঞ্জের বন্ধডাকপাড়া এলাকার সড়কের জলাবদ্ধতা দূর করতে অতিসত্বর সড়কের পানি নিষ্কাশন করে সেখানে আপাতত ইটের খোয়া ফেলে যান চলাচলের উপযোগী করার নির্দেশ দেন যোগাযোগমন্ত্রী। বুড়িগঙ্গা দ্বিতীয় সেতুতে যাতে যানবাহন পার্কিং করতে না পারে, সে ব্যাপারে অতিসত্বর ব্যবস্থা গ্রহণের নির্দেশ দেন তিনি।চাঁদাবাজি বন্ধের দাবি
ঢাকা জেলা অটোরিকশা শ্রমিক ইউনিয়নের সাধারণ সম্পাদক আবদুস সোবাহান বুড়িগঙ্গা প্রথম ও দ্বিতীয় সেতু-সংলগ্ন রাজধানী এলাকার পোস্তগোলা ও বাবুবাজারে এবং কেরানীগঞ্জের সড়কগুলোতে যানবাহনের চাঁদাবাজি বন্ধের জন্য যোগাযোগমন্ত্রীর কাছে দাবি জানান। তত্ক্ষণাত্ যোগাযোগমন্ত্রী সংশ্লিষ্ট কর্তৃপক্ষকে এ ব্যাপারে প্রয়োজনীয় ব্যবস্থা নেওয়ার নির্দেশ দেন।
এ সময় উপস্থিত ছিলেন সড়ক ও জনপথ বিভাগের সুপারিনটেন্ডেন্ট প্রকৌশলী (এসই) শাহবুদ্দিন আহমেদ, নির্বাহী প্রকৌশলী সৈয়দ আসলাম আলী, উপবিভাগীয় প্রকৌশলী মোফাজ্জেল হায়দার প্রমুখ।
