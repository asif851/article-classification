
Mirza Fakhrul Islam Alamgir by www.Prothom-Alo.com
বিএনপি আগামীকাল রোববার সারা দেশে বিক্ষোভ করবে। রাজধানীর সোহরাওয়ার্দীতে আজ শনিবার সমাবেশের অনুমতি না দেওয়ার প্রতিবাদে এ কর্মসূচি দেওয়া হয়েছে।
নয়াপল্টনে বিএনপির কেন্দ্রীয় কার্যালয়ে দলের ভারপ্রাপ্ত মহাসচিব মির্জা ফখরুল ইসলাম আলমগীর এ কর্মসূচি ঘোষণা করেন। তিনি বলেন, কাল সারা দেশে মহানগরের থানায় এবং জেলায় জেলায় বিক্ষাভ কর্মসূচি পালন করা হবে।
মির্জা ফখরুল অভিযোগ করেন, দেশে এখন গণতন্ত্র নেই। গণতন্ত্র এখন পুলিশের বুটের নিচে। পুলিশ কর্মকর্তারা রাজনৈতিক নেতাদের ভাষায় কথা বলছেন। পুলিশ কর্মকর্তারা এতই ক্ষমতাশালী হয়েছেন যে তাঁরা সমাবেশের অনুমতি দেন না। তিনি আরও অভিযোগ করেন, পুলিশ দ্বৈতনীতি নিয়েছে। তারা আওয়ামী লীগকে সমাবেশ করার অনুমতি দেয়, কিন্তু বিএনপিকে অনুমতি দেয় না।
ঢাকা মহানগর বিএনপির আহ্বায়ক মির্জা আব্বাস বলেন, সরকার এভাবে বাধা দিতে থাকলে একদিন বাধার বাঁধ ভেঙে যাবে। তিনি আশা প্রকাশ করেন, সরকার ভবিষ্যতে কোনো কর্মসূচিতে বাধা দেবে না। সরকার গণতান্ত্রিক কর্মসূচি পালনের অনুমতি দেবে।
