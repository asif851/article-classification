
জাতীয় পার্টির চেয়ারম্যান ও প্রধানমন্ত্রীর বিশেষ দূত হুসেইন মুহম্মদ এরশাদ বলেছেন, আন্দোলন করে সরকার পতনের ক্ষমতা বিএনপির নেই। বিএনপির ভবিষ্যৎ অন্ধকার, জাতীয় পার্টির (জাপা) উজ্জ্বল। আজ সোমবার রাজধানীর বনানীতে পার্টির কার্যালয়ে জাসদ (রব)-সমর্থিত বাংলাদেশ ছাত্রলীগের কেন্দ্রীয় সভাপতি ও সাধারণ সম্পাদকসহ নেতা-কর্মীদের জাতীয় ছাত্রসমাজে যোগদান অনুষ্ঠানে তিনি এ কথা বলেন।
এরশাদ বলেন, ‘জাতীয় পার্টি এগিয়ে যাচ্ছে। আগামী দিনে জাতীয় পার্টি আবার ক্ষমতায় আসবে। যারা আমার সমালোচনা করে, তারাই ক্রমে পিছিয়ে পড়ছে।’ জাপার আমলে দেশে ব্যাপক উন্নয়ন হয়েছে দাবি করে তিনি বলেন, দেশের জনগণ সে কথা কোনো দিন ভুলবে না।সাবেক রাষ্ট্রপতি এরশাদ বলেন, দেশের মানুষ শান্তি চায়। জনগণের নিরাপত্তা দেওয়া সরকারের দায়িত্ব। নারায়ণগঞ্জে অপহরণের পর সাত খুনের ঘটনার সমালোচনা করে তিনি বলেন, ‘নূর হোসেন কেন গ্রেপ্তার হয়নি? আইনশৃঙ্খলা বাহিনীকে আরও বেশি দায়িত্বশীল হয়ে সন্ত্রাস দমন করতে হবে।’এরশাদ বলেন, ‘নূর হোসেনরা কাদের তৈরি, তা সবাই জানে। তাঁর অস্ত্রভান্ডার ও মাদক রাজ্য প্রশাসনের অজানা নয়। নূর হোসেনের ট্রাকস্ট্যান্ড থেকে যে মাদকদ্রব্য উদ্ধার করা হয়েছে; এসব মাদক কীভাবে এসেছে, তা পুলিশের অজানা নয়।’ তিনি আক্ষেপ করে বলেন, ‘এত দিন হলো, নূর হোসেন গ্রেপ্তার হলো না!’জাপার মহাসচিব জিয়াউদ্দিন বাবলু বলেন, ‘বিশ্ববিদ্যালয়গুলোতে এখন আর ছাত্র রাজনীতি নেই। আজকের কিছু সংখ্যক ছাত্র টেন্ডারবাজ ও দখলবাজের রাজনীতি নিয়ে মেতে উঠেছে। ছাত্র রাজনীতির নামে অপরাজনীতি চলছে।’ ছাত্র রাজনীতি ছাত্রদের সুন্দর করবে, কিন্তু এখন তা নেই বলে তিনি মন্তব্য করেন। জাপার চেয়ারম্যান এরশাদ সম্পর্কে তিনি বলেন, ‘তিনি (এরশাদ) স্বৈরাচার নন এবং গণবিচ্ছিন্নও নন। তিনি একজন জননন্দিত রাজনীতিবিদ ও শাসক হিসেবে জনগণের কাছে পরিচিত।’ বাসস
