
বাঁশখালীতে ১৯ দিন ধরে নিখোঁজ রয়েছেন ১৩ জেলে। সাগরে মাছ ধরতে গিয়ে ট্রালরডুবিতে নিখোঁজ হন তাঁরা। গতকাল শনিবার পর্যন্ত তাঁদের খোঁজ পাওয়া যায়নি। গত ৩০ মে রাতে ঘূর্ণিঝড় ‘মোরা’র প্রভাবে সৃষ্ট ঝোড়ো হাওয়ায় ‘এমভি হাজী জাকের হোসেন’ নামের ট্রলারটি ডুবে যায়। এই ট্রলারে জেলে ছিল ১৭ জন। এর মধ্যে ১ জুন সাগরে ভাসমান অবস্থায় চারজনকে উদ্ধার করেন নৌবাহিনীর সদস্যরা।
উদ্ধার হওয়া চারজন হলেন শেখেরখীল ইউনিয়নের মৌলভীবাজারের মোহাম্মদ ফারুক (৩০), গন্ডামারা ইউনিয়নের পশ্চিম বরঘোনার মোহাম্মদ বোরহান উদ্দিন (২০), রেজাউল করিম (১৬) ও এবাদ উল্লাহ (১৬)।
 মোহাম্মদ ফারুক ও বোরহান উদ্দিন জানান, ২৮ মে ভোরে বাঁশখালীর শেখেরখীল ইউনিয়নের ফাঁড়ির মুখ এলাকা থেকে জাকের হোসেনের মালিকানাধীন ট্রলারটি যাত্রা করে। কুতুবদিয়া চ্যানেল থেকে গভীর সাগরে মাছ ধরতে গিয়েছিলেন জেলেরা। ৩০ মে ঘূর্ণিঝড় মোরার প্রভাবে ৭ নম্বর বিপৎসংকেতের খবর পেয়ে নিরাপদ স্থানে ফিরে আসছিলেন তাঁরা। আসার পথে ট্রলারটি ডুবে যায়। ট্রলারের ভাঙা কাঠের টুকরায় ভেসে ছিলেন চারজন। ১ জুন নৌবাহিনীর একটি উদ্ধার জাহাজ তাঁদের উদ্ধার করে। অন্যরা কে কোন দিকে গেছেন তাঁরা তা জানেন না। 
নিখোঁজ জেলেরা হলেন গন্ডামারা ইউনিয়নের পশ্চিম বরঘোনার জমির হোসেন (৪০), মোহাম্মদ আলাউদ্দিন (৩০), দিদার ইসলাম (১৯), আব্দুর রহিম (২৫), আবু সিদ্দিক (৬০), ওমর ফারুক (২০) ও তৌহিদুল ইসলাম (১৮), ছনুয়া ইউনিয়নের খুদুকখালীর আবদুল মাবুদ (৩৫), মোহাম্মদ বেলাল (২৫), শহিদ উল্লাহ (৩০) ও জাফর উল্লাহ (২৫) এবং শেখেরখীল ইউনিয়নের সাহাব উদ্দিন (৩৫) ও নেজাম বাদশা (৩২)।
ট্রলারের মালিক জাকের হোসন, সংশ্লিষ্ট ইউনিয়ন পরিষদের চেয়ারম্যান ও বাঁশখালী বোট মালিক সমিতির সভাপতি মোহাম্মদ এয়ার আলী ১৩ জন জেলে নিখোঁজ হওয়ার বিষয়টি নিশ্চিত করেন।
এ প্রসঙ্গে বাঁশখালী উপজেলা নির্বাহী কর্মকর্তা (ইউএনও) কাজী মোহাম্মদ চাহেল তস্তরী প্রথম আলোকে বলেন, উপজেলা মৎস্য কর্মকর্তার মাধ্যমে নিখোঁজ জেলেদের তালিকা তৈরি করা হচ্ছে।
