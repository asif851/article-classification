
ঢাকা ও রংপুরে দুই বিদেশি নাগরিক খুনের ঘটনায় চট্টগ্রাম নগরের বিভিন্ন স্থানে নিরাপত্তাচৌকি বসিয়ে নিরাপত্তা জোরদার করেছে পুলিশ প্রশাসন। নগরের যেসব এলাকায় বিদেশি নাগরিকেরা থাকেন, সেখানকার নিরাপত্তাও বাড়ানো হয়েছে। পুলিশ সূত্র জানায়, চট্টগ্রাম নগরে প্রায় আড়াই হাজার বিদেশি নাগরিক অবস্থান করছেন। কোরিয়া, চীন, শ্রীলঙ্কা, নেপাল ও পাকিস্তানের নাগরিক বেশি। এঁদের বেশির ভাগ লোক বিভিন্ন শিল্প-কারখানায় কাজ করেন। কয়েকটি শিক্ষাপ্রতিষ্ঠানে কিছু বিদেশি শিক্ষার্থী পড়াশোনা করছেন। গতকাল শনিবার বেলা ১১টা থেকে ১২টা পর্যন্ত চট্টগ্রাম নগরের চারটি প্রবেশপথসহ মোট ৩০টি মোড়ে একযোগে নিরাপত্তাচৌকি বসিয়ে তল্লাশি চালায় পুলিশ। নগর পুলিশের অতিরিক্ত কমিশনার দেবদাস ভট্টাচার্য প্রথম আলোকে বলেন, বিদেশি নাগরিকেরা যেখানে অবস্থান করেন সেখানে টহল ও সাদা পোশাকে পুলিশ বাড়ানো হয়েছে। নিরাপত্তাচৌকি বসিয়ে সন্ত্রাসীদের ধরা পুলিশের নিয়মিত কার্যক্রমের অংশ। শুধু বিদেশি নাগরিকের নিরাপত্তার বিষয়টি নয়, অপরাধ নিয়ন্ত্রণে পুলিশ কাজ করছে।
