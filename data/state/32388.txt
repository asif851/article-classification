
রিয়াসাত এলাহি চৌধুরী (২৮) কাজ করেন একটি প্রযুক্তিপণ্য বিতরণকারী প্রতিষ্ঠানে। প্রতিদিনের মতো আজ রোববার সকালে বের হয়েছিলেন অফিস যাওয়ার জন্য। এরপর থেকেই তিনি নিখোঁজ বলে স্বজনেরা অভিযোগ করেন। তাঁদের অভিযোগ, তেজগাঁও থানার কাছে বিমানবন্দর সড়কের ওপর দাঁড়ানো একটি মাইক্রোবাসে করে পাঁচ-ছয়জন লোক তাঁকে ধরে নিয়ে গেছে।রিয়াসাত এলাহি চৌধুরীর মা সৈয়দা হোসনে জাহান এ বিষয়ে রোববার তেজগাঁও থানায় একটি সাধারণ ডায়েরি করেছেন। সেখানে বলা হয়েছে, সকাল পৌনে আটটার দিকে তেজগাঁওয়ের তেজকুনিপাড়ার বাসা থেকে বের হয়ে রিয়াসাত নিখোঁজ হয়েছেন।প্রকাশ্যে দিনের বেলায় মাইক্রোবাসে করে ধরে নিয়ে যাওয়ার তালিকা বাড়ছেই। এর আগে গত ২৭ আগস্ট বিকেলে রাজধানীর গুলশানে সবার সামনে থেকেই ব্যবসায়ী ও বাংলাদেশে বেলারুশের অনারারি কনসাল অনিরুদ্ধ রায়কে মাইক্রোবাসে তুলে নিয়ে যায় কয়েকজন লোক। একই দিনে (২৭ আগস্ট) নিখোঁজ কল্যাণ পার্টির মহাসচিব আমিনুর রহমানেরও কোনো খোঁজ নেই। ছুটিতে কানাডা থেকে পরিবারের সঙ্গে ঈদ করতে এসে ২৬ আগস্ট নিখোঁজ হন ম্যাকগিল বিশ্ববিদ্যালয়ের ছাত্র ২১ বছরের ইশরাক আহমেদ। গত ২২ আগস্ট ছেলের সামনে থেকে মাইক্রোবাসে করে তুলে নেওয়া হয় ব্যবসায়ী ও বিএনপি নেতা সৈয়দ সাদাতকে। তিনিও এখনো নিখোঁজ রয়েছেন।সর্বশেষ অপহরণের শিকার রিয়াসাত এলাহি চৌধুরী একটি তথ্যপ্রযুক্তি বিপণন প্রতিষ্ঠানে চাকরি করেন। রিয়াসাতের মা হোসনে জাহান প্রথম আলোকে বলেন, রোববার সকালে রিয়াসাত অফিসে যাওয়ার জন্য বাসা থেকে বের হন। এর কিছুক্ষণ পরেই তাঁদের বাসার একজন সাবেক ভাড়াটে এসে খবর দেন যে রিয়াসাতকে চার-পাঁচজন লোক একটি মাইক্রোবাসে করে ধরে নিয়ে গেছে। মাইক্রোবাসের পেছনে দুটি মোটরসাইকেলও ছিল। আরও অনেকেই ওই ঘটনা দেখেছেন।
তেজকুনিপাড়ায় হোন্ডার গলি বলে পরিচিত সড়কটিতে রিয়াসাতদের নিজেদের বাড়ি। ওই এলাকায় তাঁরা প্রায় ২০-২২ বছর ধরেই আছেন। ওই বাড়ির নিচতলার একটি কক্ষে রিয়াসাত থাকেন। তাঁর মা থাকেন দোতলায়। পরিবারের অন্য সদস্যরা বাড়ির অন্যান্য তলায় থাকেন। ভাড়াও দেওয়া আছে কয়েকটি ফ্ল্যাট। তেজগাঁও থানা থেকে ২০০ মিটারের মধ্যে হোন্ডার গলি বলে পরিচিত সড়কটি মিলেছে বিমানবন্দর সড়কে। হোন্ডার গলিতে ঢুকেই সাত-আটটি বাড়ি পরে রিয়াসাতদের বাড়ি। বাড়িটিতে এখন কান্নার রোল। রিয়াসাতের মা দুটি বাক্য বলেই কেঁদে ফেলছেন। অন্যরাও তাঁকে খুঁজে বের করতে সর্বশক্তি দিয়ে চেষ্টা করছেন।
স্থানীয় একজন দোকানদার বলেন, রোববার সকালে একজন ডাব বিক্রেতা ও একজন সবজি বিক্রেতা রিয়াসাতকে ধরে নিয়ে যেতে দেখে দৌড়ে এসে বিষয়টি তাঁর মাকেও জানিয়েছেন। স্থানীয় লোকজনও বিষয়টি তখনই জেনেছে। আর এখানকার দোকানদার, ব্যবসায়ীদের অনেকেই রিয়াসাতকে চেনেন যেহেতু, পরিবারটি এই এলাকায় অনেক দিন ধরেই বসবাস করছে।
রিয়াসাতের মা হোসনে জাহান বলেন, তাঁর স্বামী ব্যবসা করতেন। চার বছর আগে বাবার মৃত্যুর পরে রিয়াসাত অনেক বদলে যান। তিনি ধর্ম পালনে মনোযোগী হন। তাবলিগে যোগ দেন। রিয়াসাতের পড়াশোনাতেও কিছু ছেদ পড়েছিল। পড়ে পর্যটন বিষয়ে স্নাতক শেষ করে রিয়াসাত টেকশপ বলে একটি প্রযুক্তি বিপণন প্রতিষ্ঠানে যোগ দেন। তাঁর অফিস বাড়ির কাছেই। প্রতিদিন দুপুরে বাড়িতেই খেতে আসতেন রিয়াসাত।
এ বিষয়ে তেজগাঁও থানার ভারপ্রাপ্ত কর্মকর্তা (ওসি) মাজহারুল ইসলাম প্রথম আলোকে বলেন, একটা জিডি হয়েছে। তবে বিষয়টি এখনো ভালো করে জানতে পারেননি তিনি।
