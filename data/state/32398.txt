
পরিকল্পিতভাবে অবৈধ পন্থায় সরকার উৎখাতের ষড়যন্ত্রের পরিকল্পনার অভিযোগে গ্রেপ্তার হওয়া বাংলাদেশ জামায়াতে ইসলামীর ২৮ জন নারীর রিমান্ডের আবেদন করা হয়েছে। আজ শুক্রবার সকালে মোহাম্মদপুর থানায় এক সংবাদ সম্মেলনে পুলিশের তেজগাঁও বিভাগের ডিসি বিপ্লব কুমার সরকার এ তথ্য জানান। তাঁর ভাষ্য, নাশকতার উদ্দেশ্যে এসব নারী এক হয়েছিলেন।
সংবাদ সম্মেলনে বিপ্লব কুমার সরকার জানান, গতকাল বৃহস্পতিবার বেলা দুইটা থেকে আড়াইটার মধ্যে তাজমহল রোডের একটি বাসার (১১/৭) দ্বিতীয় তলা থেকে এই ২৮ জনকে গ্রেপ্তার করা হয়। গোপন সংবাদের ভিত্তিতে ওই বাড়িতে গেলে তাঁরা ভেতর থেকে দরজা বন্ধ করে দেন। পরে পুলিশ দরজা ভাঙতে গেলে তাঁরা খুলে দেন। এ সময় তাঁদের কাছ থেকে জামায়াতে ইসলামীর কর্মীদের উদ্দেশে ছাপানো ৫০টি ও অন্য আরও ৭০টি লিফলেট, সংগঠনের মাসিক রিপোর্ট ফরম ২২৫টি, গোলাম আযমের লেখা তিনটি এবং মতিউর রহমান নিজামীর লেখা একটি বই উদ্ধার করা হয়।
সংবাদ সম্মেলনে বলা হয়, প্রাথমিকভাবে জানা গেছে, তাঁরা সবাই জামায়াতে ইসলামীর রুকন পর্যায়ের। গ্রেপ্তার হওয়া ব্যক্তিদের নাশকতার পরিকল্পনা ছিল। জঙ্গিবাদের সঙ্গেও তাঁদের সম্পৃক্ততা থাকতে পারে বলে ধারণা করা হচ্ছে। তাঁদের বিরুদ্ধে বিশেষ ক্ষমতা আইনে মামলা করেছে পুলিশ। গ্রেপ্তার হওয়া ২৮ জনের সাত দিনের রিমান্ডের আবেদন করা হয়েছে।
বিপ্লব কুমার সরকার বলেন, গ্রেপ্তার করা এই ২৮ জন এখনো তাঁদের প্রকৃত পরিচয় গোপন রাখার চেষ্টা করছেন। তাঁদের পূর্ণাঙ্গ নাম বা সংগঠনের সঙ্গে তাঁদের সম্পৃক্ততার বিষয়টি স্বীকার করছেন না। তবে পুলিশ প্রাথমিকভাবে জানতে পেরেছে গ্রেপ্তার হওয়া অধিকাংশই রুকন পর্যায়ের। তাঁরা সবাই উচ্চশিক্ষিত। বিভিন্ন কলেজ ও বিশ্ববিদ্যালয়ে শিক্ষকতা করছেন। এঁদের মধ্যে মানবতাবিরোধী অপরাধের দায়ে দণ্ডপ্রাপ্ত আসামিদের পরিবারের সদস্য রয়েছেন বলেও জানা গেছে। তবে কে বা কারা সেটি এখনো নিশ্চিত হওয়া যায়নি।
মামলার এজাহার অনুযায়ী, গ্রেপ্তার করা ২৮ জন হলেন মহিলা জামায়াতের ১. শাহনাজ বেগম (৫৬-সেক্রেটারি বা সভানেত্রী) ২. নাইমা আক্তার (৫৫-রুকন) ৩. উম্মে খালেদা (৪০-কর্মী) ৪. জোহরা বেগম (৩৫-রুকন) ৫. সৈয়দা শাহীনা আক্তার (৪০-রুকন) ৬. উম্মে কুলসুম (৪২-সাথী) ৭. জেসমিন খান (৪৩-রুকন) ৮. খোদেজা আক্তার (৩২-সাথী) ৯. সালমা হক (৪৫-রুকন) ১০. সাকিয়া তাসলিম (৪৭-রুকন) ১১. সেলিমা সুলতানা সুইটি (৪৮-রুকন) ১২. হাফসা (৫৫-রুকন) ১৩. আকলিমা ফেরদৌস (৩৭-রুকন) ১৪. রোকসানা বেগম (৫১-সদস্য) ১৫. আফসানা মিমি (২৫-কর্মী) ১৬. শরীফা আক্তার (৫৩-সদস্য) ১৭. রুবিনা আক্তার (৩৮-রুকন) ১৮. তাসলিমা (৫২-সদস্য) ১৯. আসমা খাতুন (৩৫-রুকন) ২০. সুফিয়া (৪১-সমর্থক) ২১. আনোয়ারা বেগম (৪৬-রুকন) ২২. ইয়াসমিন আক্তার (৪১-কর্মী) ২৩. সাদিয়া (৪৫-সমর্থক) ২৪. ফাতেমা বেগম (৫১-সমর্থক) ২৫. উম্মে আতিয়া (৪৬-রুকন) ২৬. রুমা আক্তার (৩২-রুকন) ২৭. রাজিয়া আক্তার (৪২-সমর্থক) ২৮. রহিমা খাতুন (৩০-রুকন)।
