
পাবনার কাশিনাথপুর মোড়ে চাঁদাবাজি ও শ্রমিক হয়রানির প্রতিবাদে আজ সোমবার ভোর থেকে ডাকা অনির্দিষ্টকালের পরিবহন ধর্মঘট প্রত্যাহার করে নেওয়া হয়েছে। জেলা মোটর মালিক গ্রুপ ও মোটর শ্রমিক ইউনিয়ন এ ধর্মঘটের ডাক দিয়েছিল। ধর্মঘটে বাস, মিনিবাস, কোচসহ সব ধরনের যানবাহন বন্ধ থাকবে জানিয়ে গতকাল রোববার মালিক ও শ্রমিকদের পক্ষ থেকে মাইকিং করা হয়েছিল। তবে রাতে মালিক ও শ্রমিক প্রতিনিধিদল পুলিশের সঙ্গে বৈঠক করে ধর্মঘট প্রত্যাহারের সিদ্ধান্ত জানায়।
মোটর মালিক ও শ্রমিকনেতাদের সঙ্গে কথা বলে জানা যায়, বেশ কিছুদিন ধরে পাবনা-ঢাকা মহাসড়কের কাশিনাথপুর মোড়ে একটি চক্র স্থানীয় মালিক সমিতির নামে বাস, মিনিবাস ও কোচ থেকে ১২০ টাকা করে চাঁদা তুলছিল। চাঁদা না দিলে তারা শ্রমিকদের মারধর করত। এ নিয়ে শ্রমিকদের সঙ্গে তাদের কয়েক দফা অপ্রীতিকর ঘটনা ঘটে। বেশ কয়েকজন শ্রমিক তাদের মারধর আহত হন। ফলে রোববার দুপুরে জেলা মোটর মালিক গ্রুপ ও শ্রমিক ইউনিয়ন জরুরিভাবে এক যৌথ সভা করে অনির্দিষ্টকালের জন্য পরিবহন ধর্মঘটের ডাক দেয়। চাঁদাবাজি ও শ্রমিক হয়রানি বন্ধের ব্যবস্থা না নেওয়া পর্যন্ত ধর্মঘট চলার কথা ছিল।
পুলিশের সঙ্গে বৈঠক শেষে শ্রমিক ইউনিয়নের সভাপতি ফিরোজ খান বলেন, ধর্মঘট ডাকার পর পুলিশের পক্ষ থেকে আলোচনার আহ্বান জানানো হয়। সে অনুযায়ী মালিক ও শ্রমিকনেতারা পুলিশের সঙ্গে বৈঠক বসেন। বৈঠকে পুলিশ সমস্যা সমাধানের আশ্বাস দিলে ধর্মঘট প্রত্যাহার করা হয়।
