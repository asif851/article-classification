
ময়মনসিংহের ত্রিশালে জঙ্গি ছিনতাইয়ের ঘটনায় জড়িত থাকার অভিযোগে খোরশেদ আলম নামের এক ব্যক্তিতে আটক করেছে র‌্যাব-১-এর একটি দল। গতকাল শুক্রবার রাতে গাজীপুরের কোনাবাড়ী এলাকা থেকে তাঁকে আটক করা হয়।
র‌্যাবের দাবি, খোরশেদ জেএমবির সদস্য।
র‌্যাবের গণমাধ্যম শাখার পরিচালক উইং কমান্ডার এ টি এম হাবিবুর রহমান প্রথম আলোকে ঘটনার সত্যতা নিশ্চিত করেছেন।
র‌্যাব জানায়, খোরশেদ আলম গত ২৩ ফেব্রুয়ারি জঙ্গি ছিনতাইয়ের পর গাজীপুর, সাভারসহ আশপাশের এলাকায় অবস্থান করছিলেন। গোপন সূত্রে খবর পেয়ে শুক্রবার কোনাবাড়ী এলাকা থেকে খোরশেদকে আটক করা হয়।এর আগে জঙ্গি ছিনতাইয়ের ঘটনার সঙ্গে জড়িত থাকার অভিযোগে গত ৩০ এপ্রিল আটজনকে আটক করে র‌্যাব সদর দপ্তরে হাজির করা হয়।
