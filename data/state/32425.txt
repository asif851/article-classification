
চট্টগ্রামে ১০ ট্রাক অস্ত্র আটক ও চোরাচালান মামলার রায় প্রত্যাখ্যান করেছে জামায়াতে ইসলামী। এ মামলায় ঘোষিত মৃত্যুদণ্ডের রায়কে ‘নজিরবিহীন’ উল্লেখ করে দলটি বলেছে, এ রায়ে তারা ব্যথিত, স্তম্ভিত ও বিস্মিত।জামায়াতের ভারপ্রাপ্ত আমির মকবুল আহমাদ আজ বৃহস্পতিবার এক বিবৃতিতে রায় প্রত্যাখ্যান করে এসব কথা বলেন।বিবৃতিতে বলা হয়, ২০০৪ সালের ১ এপ্রিল মধ্যরাতে ১০ ট্রাক অস্ত্র আটকের ঘটনায় দায়ের করা মামলার এজাহার এবং অভিযোগপত্রে জামায়াতের আমির ও সাবেক মন্ত্রী মতিউর রহমান নিজামীর নাম ছিল না। ২০০৭ সালের ২০ ডিসেম্বর রাষ্ট্রপক্ষের অধিকতর তদন্তের আবেদনের পর সরকারের নির্দেশনা মোতাবেক ২০১১ সালের ২৬ জুন দুটি মামলায় নিজামীকে অভিযুক্ত করা হয়। সরকার রাজনৈতিক প্রতিহিংসা চরিতার্থ করার জন্য নিজামীর বিরুদ্ধে পরিকল্পিতভাবে ‘মিথ্যা ও সাজানো’ অভিযোগপত্র জমা দেয়। তার ভিত্তিতে সরকার বিচারের নামে যে ‘প্রহসনের’ আয়োজন করে, এ মামলার রায় সে ষড়যন্ত্রের অংশমাত্র।সরকারের এ ষড়যন্ত্র জামায়াত আইনগত ও রাজনৈতিকভাবে মোকাবিলা করবে বলে বিবৃতিতে উল্লেখ করা হয়।
