
হাঙ্গেরি সফরে প্রধানমন্ত্রী শেখ হাসিনাকে বহনকারী বিমানের ফ্লাইটে যান্ত্রিক ত্রুটির ঘটনায় রাষ্ট্রপতি ও প্রধানমন্ত্রীর জন্য আলাদা উড়োজাহাজ কেনার কথা বলেছেন বেসামরিক বিমান পরিবহন ও পর্যটনমন্ত্রী রাশেদ খান মেনন।আজ সোমবার জাতীয় সংসদে বিমান পরিবহন ও পর্যটন মন্ত্রণালয়-সম্পর্কিত সংসদীয় কমিটির বৈঠক শেষে মেনন সাংবাদিকদের এসব কথা বলেন।মন্ত্রী বলেন, রাষ্ট্রপতি ও প্রধানমন্ত্রীর জন্য বিশেষ এয়ারক্রাফট কেনার বিষয়ে অর্থমন্ত্রীর সঙ্গে আলাপ হয়েছে। শিগগিরই কেনা হবে।রোববার হাঙ্গেরি যাওয়ার পথে প্রধানমন্ত্রী শেখ হাসিনাকে বহনকারী উড়োজাহাজে যান্ত্রিক ত্রুটি দেখা দিলে তা তুর্কমেনিস্তানের রাজধানী আশখাবাদ আন্তর্জাতিক বিমানবন্দরে জরুরি অবতরণ করে। তবে পরে মেরামত শেষে প্রধানমন্ত্রী ও তাঁর সফরসঙ্গীদের নিয়ে বিমানটি হাঙ্গেরি পৌঁছায়।এ ঘটনা তদন্তে বেসামরিক বিমান পরিবহন মন্ত্রণালয় ও বিমান বাংলাদেশ এয়ারলাইনস কর্তৃপক্ষ দুটি কমিটি গঠন করে।বিমানমন্ত্রী বলেন, প্রধানমন্ত্রী দেশে ফেরার আগেই তদন্ত কমিটির প্রাথমিক প্রতিবেদনের ভিত্তিতে দোষী ব্যক্তিদের বিরুদ্ধে ব্যবস্থা নেওয়া হবে।
প্রধানমন্ত্রীকে বহনকারী উড়োজাহাজে ত্রুটির ঘটনা নিয়ে সংসদীয় কমিটিতে তোপের মুখে পড়েন বিমানমন্ত্রী রাশেদ খান মেনন।বৈঠক শেষে কমিটির সভাপতি ফারুক খান বলেন, ‘কমিটি গভীরভাবে অসন্তোষ প্রকাশ করেছে। কিছুদিন আগে বাংলাদেশ বিমানের একটি ফ্লাইটে করে প্রধানমন্ত্রী দেশে আসার সময়ে রানওয়েতে একটি ঘটনা ঘটেছিল। আমরা জানতে চেয়েছিলাম, সেই ঘটনায় যাঁরা দোষী, তাঁদের বিরুদ্ধে কী ব্যবস্থা নেওয়া হয়েছে। তাঁরা জানিয়েছে, ব্যবস্থা নেওয়া হয়েছে।’ তিনি বলেন, ‘আমরা মনে করি, যে ধরনের ইরেসপনসিবল বিহেভিয়ার করা হয়েছে, তাতে আরও পানিশমেন্ট দেওয়া উচিত ছিল।’
গত জুন মাসে সৌদি আরব থেকে প্রধানমন্ত্রীকে বহনকারী বাংলাদেশ বিমানের বিশেষ ফ্লাইটটি শাহজালাল বিমানবন্দরে অবতরণের আগ মুহূর্তে পাইলট রানওয়েতে কিছু দেখতে পেয়ে বেশ কিছু সময় আকাশে চক্কর দেন।
একই বিষয়ে রাশেদ খান মেনন বলেন, ‘কমিটির সদস্যরা অত্যন্ত ক্ষোভ প্রকাশ করেছেন। আমাকেও দায়ী করে কথা বলেছেন। এতে লজ্জার কিছু নেই।’
ফারুক খানের সভাপতিত্বে বৈঠকে কমিটির সদস্য মন্ত্রী রাশেদ খান মেনন, মো. আলী আশরাফ ও তানভীর ইমাম অংশ নেন।
আরও পড়ুনতুর্কমেনিস্তানে প্রধানমন্ত্রীর ফ্লাইটের জরুরি অবতরণ
