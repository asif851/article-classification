
তথ্য ও যোগাযোগপ্রযুক্তির (আইসিটি) হাত ধরে মোট দেশজ উৎপাদন বাড়াতে দেশে ইপিজেডের মতো ‘আইটি স্পেশাল ইকোনমিক জোন’ স্থাপন করা হবে। কালিয়াকৈরের পর দেশের সব গুরুত্বপূর্ণ শহরে হাইটেক পার্ক স্থাপন করা হবে। রাজধানীর বঙ্গবন্ধু আন্তর্জাতিক সম্মেলন কেন্দ্রে ডিজিটাল ওয়ার্ল্ড ২০১৫-এর অংশ হিসেবে গতকাল মঙ্গলবার মন্ত্রী পর্যায়ের সদস্যদের নিয়ে অনুষ্ঠিত সম্মেলনে প্রধান বক্তা হিসেব এসব কথা বলেন প্রধানমন্ত্রী শেখ হাসিনার ছেলে ও তাঁর আইসিটিবিষয়ক উপদেষ্টা সজীব ওয়াজেদ জয়। সম্মেলনে অর্থমন্ত্রী আবুল মাল আবদুল মুহিত বলেন, ‘তরুণ প্রজন্ম দারুণ কাজ করে দেখাচ্ছে। চমৎকার কোনো ধারণা থাকলে, আমাদের কাছে আসবেন। বাস্তবায়নে আমরা যথাসাধ্য চেষ্টা করব।’ বাংলাদেশ ব্যাংকের গভর্নর ড. আতিউর রহমানের সঞ্চালনায় এ সম্মেলনে বক্তব্য দেন ভুটানের তথ্য ও যোগাযোগমন্ত্রী লিওনপো দীনা নাথ ধুঙ্গিয়েল, মালদ্বীপের পর্যটনমন্ত্রী আহমেদ আদিব আবদুল গফুর এবং নেপালের তথ্য ও যোগাযোগমন্ত্রী মিনেন্দ্র রিজাল, আন্তর্জাতিক টেলিযোগাযোগ ইউনিয়নের (আইটিইউ) মহাসচিব হউলিন ঝাও। এ ছাড়া বিভিন্ন দেশের সরকারি ও বেসরকারি প্রতিষ্ঠানের উচ্চপদস্থ কর্মকর্তারা উপস্থিত ছিলেন। সম্মেলনের আয়োজন করে আইসিটি বিভাগ। ১৯৭৪ সালে বাংলাদেশ সফর শেষে যুক্তরাষ্ট্রের তৎকালীন পররাষ্ট্রমন্ত্রী হেনরি কিসিঞ্জার বাংলাদেশকে ‘তলাবিহীন ঝুড়ি’ হিসেবে অভিহিত করেছিলেন উল্লেখ করে সজীব ওয়াজেদ বলেন, ‘বাংলাদেশ এখন তলাবিহীন ঝুড়ি নয়, তথ্যপ্রযুক্তির কল্যাণে ডিজিটাল বাংলাদেশে পরিণত হয়েছে।’ তিনি বর্তমান সরকারের আমলে উন্নয়নের কিছু দৃষ্টান্ত তুলে ধরে বলেন, দু কোটি মোবাইল ফোন ব্যবহারকারীর সংখ্যা এখন ১২ কোটিতে উন্নীত হয়েছে। থ্রিজি নেটওয়ার্ক চালু হয়েছে। ফোরজি নেটওয়ার্কের জন্য কাজও শুরু হচ্ছে। তিনি দেশের তথ্যপ্রযুক্তি ব্যবসা খাতের কর অবকাশের মেয়াদ আরও পাঁচ বছরের জন্য বাড়াতে অর্থমন্ত্রীকে অনুরোধ করেন। বর্তমানে সাবমেরিন কেব্ল নেটওয়ার্কে ২০০ জিবিপিএস ব্যান্ডউইডথ রয়েছে। আগামী বছরের মধ্যে তা ১ হাজার ৪০০ জিবিপিএসে উন্নীত করা হবে বলে জানান তথ্য ও যোগাযোগ প্রযুক্তিমন্ত্রী প্রতিমন্ত্রী জুনাইদ আহ্মেদ। সম্মেলনে বাংলাদেশ অ্যাসোসিয়েশন অব সফটওয়্যার অ্যান্ড ইনফরমেশন সার্ভিসেসের (বেসিস) সভাপতি শামীম আহসান ই-কমার্সভিত্তিক ব্যবসাগুলোকে করমুক্তির আওতায় আনার আহ্বান জানান। সরকারের আইসিটি বিভাগ ও বেসিসের আয়োজনে সোমবার থেকে শুরু হয়েছে তথ্যপ্রযুক্তির আয়োজন ডিজিটাল ওয়ার্ল্ড-২০১৫, যা আগামীকাল বৃহস্পতিবার পর্যন্ত চলবে।
