
চট্টগ্রামে নিষিদ্ধ জঙ্গি সংগঠন আনসারুল্লাহ বাংলা টিমের সদস্য সন্দেহে তিনজনকে গ্রেপ্তার করা হয়েছে। পুলিশ বলছে, তাঁরা তিনজনই বিশ্ববিদ্যালয় ও কলেজের শিক্ষার্থী ছিলেন। প্রাথমিক জিজ্ঞাসাবাদে তাঁরা আনসারুল্লাহর সঙ্গে জড়িত থাকার কথা স্বীকার করেছেন।
গতকাল বৃহস্পতিবার রাতে চট্টগ্রাম নগরের বিভিন্ন স্থানে অভিযান চালিয়ে তাঁদের গ্রেপ্তার করে নগর গোয়েন্দা পুলিশ। এ সময় তাঁদের কাছ থেকে দুটি ল্যাপটপ ও জিহাদি বই উদ্ধার করে পুলিশ।
গ্রেপ্তার হওয়া তিনজন হলেন চট্টগ্রাম বিশ্ববিদ্যালয়ের সাবেক ছাত্র মো. ফরহাদ, চট্টগ্রাম পলিটেকনিক ইনস্টিটিউটের সাবেক ছাত্র মো. এমরান ও বেসরকারি শ্যামলী আইডিয়াল টেকনিক্যাল কলেজের সাবেক ছাত্র আহমেদ রনি। তাঁদের মধ্যে ফরহাদকে নগরের ডবলমুরিং এলাকা থেকে, এমরানকে কর্ণফুলী এলাকা থেকে ও আহমেদ রনিকে পটিয়ার দলঘাট এলাকা থেকে গ্রেপ্তার করা হয়।
চট্টগ্রাম নগর গোয়েন্দা পুলিশের অতিরিক্ত উপকমিশনার নাজমুল হাসান বলেন, প্রাথমিক জিজ্ঞাসাবাদে গ্রেপ্তার হওয়া ব্যক্তিরা আনসারুল্লাহ বাংলা টিমের সদস্য হওয়ার কথা স্বীকার করেছেন। আনসারুল্লাহ সদস্যদের সঙ্গে গোপনে বৈঠক করার কথাও তাঁরা জানিয়েছেন। আরও জিজ্ঞাসাবাদের জন্য তাঁদের আদালতে পাঠিয়ে রিমান্ডে নেওয়ার আবেদন জানানো হবে।
