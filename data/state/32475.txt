
পিরোজপুরের নাজিরপুর উপজেলার পশ্চিম বানিয়ারি গ্রামে এক শিক্ষককে কুপিয়ে হত্যার করার অভিযোগ উঠেছে। গুরুতর আহত হয়েছেন তাঁর স্ত্রী। আজ বৃহস্পতিবার ভোর পাঁচটার দিকে আহত অবস্থায় স্কুলশিক্ষককে হাসপাতালে নেওয়ার পথে তিনি মারা যান। জমি নিয়ে বিরোধের জের ধরে এ হত্যার ঘটনা ঘটে থাকতে পারে বলে ধারণা করছে পুলিশ।
নিহত শিক্ষকের নাম সমীরণ মজুমদার (৪২)। তিনি পশ্চিম বানিয়ারি গ্রামের শৈলেন্দু মজুমদারের ছেলে। সমীরণ মজুমদার স্থানীয় পশ্চিম বানিয়ারি সরকারি প্রাথমিক বিদ্যালয়ের শিক্ষক ছিলেন। তাঁর স্ত্রী স্বপ্না মজুমদারকেও (২৮) কুপিয়ে গুরুতর জখম করা হয়েছে। এই দম্পতির আট ও ছয় বছর বয়সী দুই মেয়ে এবং ১৫ মাস বয়সী এক শিশুপুত্র রয়েছে।
পুলিশ ও নিহত শিক্ষকের পারিবারিক সূত্রে জানা গেছে, গতকাল বুধবার রাতে স্ত্রী ও তিন সন্তানকে নিয়ে ঘরে ঘুমাচ্ছিলেন সমীরণ মজুমদার। দিবাগত রাত তিনটার দিকে সিঁধ কেটে একজন লোক ঘরে ঢোকে। ওই লোক বাইরে অপেক্ষমাণ দুজনকে ঘরে ঢোকানোর জন্য দরজা খুলতে যায়। সে সময় সমীরণ মজুমদার ঘুম থেকে জেগে ওঠেন এবং ওই লোককে জাপটে ধরার চেষ্টা করেন। পরে ওই লোকসহ বাইরে অপেক্ষমাণ দুজন মিলে সমীরণ মজুমদারকে টেনেহিঁচড়ে বাড়ির উঠানে নিয়ে দা দিয়ে কোপাতে থাকে। চিৎকার শুনে স্ত্রী স্বপ্না মজুমদার স্বামীকে রক্ষা করতে এগিয়ে এলে তাঁকেও কুপিয়ে জখম করা হয়। গুরুতর আহত সমীরণ মজুমদারকে স্থানীয় লোকজন উদ্ধার করে খুলনা মেডিকেল কলেজ হাসপাতালে নেওয়ার পথে আজ ভোর পাঁচটার দিকে তিনি মারা যান। সমীরণের স্ত্রী স্বপ্না মজুমদারকে প্রথমে নাজিরপুর উপজেলা স্বাস্থ্য কমপ্লেক্সে নেওয়া হয়। সেখানে প্রাথমিক চিকিৎসা দেওয়ার পর উন্নত চিকিৎসার জন্য তাঁকে খুলনা মেডিকেল কলেজ হাসপাতালে ভর্তি করা হয়েছে।
নাজিরপুর উপজেলা স্বাস্থ্য কমপ্লেক্সের চিকিৎসক রোকসানা ফেরদৌসী প্রথম আলোকে জানান, কোপের আঘাতে স্বপ্না মজুমদারের ডান হাতের বৃদ্ধাঙ্গুল বিচ্ছিন্ন হয়ে গেছে। এ ছাড়া শরীরের বিভিন্ন স্থানে জখম রয়েছে।
নাজিরপুর থানার ভারপ্রাপ্ত কর্মকর্তা (ওসি) হাবিবুর রহমান প্রথম আলোকে বলেন, নিহত স্কুলশিক্ষকের স্ত্রীর কাছ থেকে হত্যার বর্ণনা পাওয়া গেছে। রাতে ঘরের সিঁধ কেটে একজন ঘরে ঢোকে এবং দুজন ঘরের বাইরে ছিল। জমি নিয়ে বিরোধের জের ধরে এ হত্যাকাণ্ডের ঘটনা ঘটে থাকতে পারে। ওই এলাকার বেশ কিছু খাসজমি বরাদ্দ পেয়েছিলেন সমীরণ মজুমদার। এ নিয়ে তাঁর সঙ্গে স্থানীয় কয়েকজনের বিরোধ ছিল।
ওসি জানান, হত্যার ঘটনায় একজনকে আটক করা হয়েছে।
