
দিনাজপুরের হাকিমপুর উপজেলা পরিষদ নির্বাচনের তফসিল এখনো ঘোষিত হয়নি। অথচ দুই পাশের দুই উপজেলা বিরামপুর ও ঘোড়াঘাটে শুরু হওয়া নির্বাচনী প্রচারণার হাওয়া এসে লেগেছে মাঝের হাকিমপুর। এ উপজেলায় অতি উৎসাহী স্থানীয় আওয়ামী লীগের সম্ভাব্য একাধিক প্রার্থীও বেশ জোরেশোরেই শুরু করেছেন প্রচারণা।এ অবস্থায় কোন্দল ঠেকাতে একক প্রার্থী দিতে দলটি তফসিল ঘোষণার আগেই তৃণমূলের ভোটের মাধ্যমে চেয়ারম্যানসহ অন্যান্য পদে আওয়ামী লীগ-সমর্থিত প্রার্থী ঘোষণা করেছে। একই অবস্থা পার্বতীপুরেও। এখানে আবার শুধু আওয়ামী লীগ নয়, বিএনপিও তার দল-সমর্থিত প্রার্থী ঘোষণা দিতে বাধ্য হয়েছে।হাকিমপুরে উপজেলা পরিষদ মিলনায়তনে গত মঙ্গলবার সন্ধ্যায় একক প্রার্থী নির্ধারণে আওয়ামী লীগ তৃণমূলের ভোট অনুষ্ঠিত হয়। উপজেলা আওয়ামী লীগের আয়োজনে জেলা আওয়ামী লীগের সাধারণ সম্পাদক ও জেলা পরিষদের প্রশাসক আজিজুল ইমাম চৌধুরী এই ভোট গ্রহণ কার্যক্রম পরিচালনা করেন।ভোটে চেয়ারম্যান পদে পৌর আওয়ামী লীগের সাধারণ সম্পাদক হারুন উর-রশীদ এবং সাবেক পৌর মেয়র ও কেন্দ্রীয় কৃষক লীগের সদস্য কামাল হোসেন প্রতিদ্বন্দ্বিতা করেন। বিজয়ী হন হারুন উর-রশীদ। ভাইস চেয়ারম্যান পদে বর্তমান ভাইস চেয়ারম্যান শাহীনুর রেজা এবং মহিলা ভাইস চেয়াম্যান পদে সেলিনা নার্গিস বিজয়ী হন।এদিকে পার্বতীপুরে ৭ ফেব্রুয়ারি পার্বতীপুর আদর্শ ডিগ্রি কলেজে উপজেলা আওয়ামী লীগ তৃণমূল পর্যায়ের নেতা-কর্মীদের গোপন ভোটে এ দলের ও ১৭ ফেব্রুয়ারি সন্ধ্যায় উপজেলা বিএনপি কার্যালয়ে তৃণমূলের ভোটে বিএনপি-সমর্থিত প্রার্থী ঘোষণা করা হয়।আওয়ামী লীগ থেকে উপজেলা কমিটির সভাপতি হাফিজুল ইসলাম প্রামাণিককে চেয়ারম্যান, সাধারণ সম্পাদক রেজাউল করিমকে ভাইস চেয়ারম্যান ও দিনাজপুর জেলা আওয়ামী লীগের মহিলাবিষয়ক সম্পাদিকা লতিফা বেগমকে মহিলা ভাইস চেয়ারম্যান পদে দল-সমর্থিত প্রার্থী করা হয়েছে।অন্যদিকে বিএনপি ও ১৯-দলীয় জোট সমর্থিত প্রার্থী হিসেবে বিএনপির থানা শাখার সদস্য ও মন্মথপুর ইউপির সাবেক চেয়ারম্যান আমিনুল ইসলাম শাহকে চেয়ারম্যান, থানা জাতীয়তাবাদী মহিলা দলের সাধারণ সম্পাদক শাহিদা খাতুনকে মহিলা ভাইস চেয়ারম্যান ও উপজেলা জামায়াতের আমির আনোয়ার হোসেনকে ভাইস চেয়ারম্যান করা হয়েছে।
 
