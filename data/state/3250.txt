
উত্তরা গণভবনে গাছ কাটার ঘটনায় গণপূর্ত বিভাগের নির্বাহী প্রকৌশলীসহ পাঁচ কর্মকর্তাকে বাদ দিয়ে শুধু ঠিকাদার সোহেল ফয়সালের বিরুদ্ধে মামলা দায়ের করেছে জেলা প্রশাসন। গতকাল শুক্রবার রাতে জেলা প্রশাসনের সহকারী নাজির মো. মমতাজ আলী বাদী হয়ে নাটোর সদর থানায় ঠিকাদারের নামে মামলা করেন। আজ শনিবার বিকেল পর্যন্ত আসামি গ্রেপ্তার হয়নি।
নাটোর সদর থানা সূত্রে জানা গেছে, গণভবনে অবৈধভাবে গাছ কাটার অভিযোগে লিখিত এজাহার পেয়েছে পুলিশ। থানার ভারপ্রাপ্ত কর্মকর্তা (ওসি) এজাহারটি মামলা হিসেবে গ্রহণ করে অভিযুক্ত ঠিকাদারকে গ্রেপ্তারের জন্য অভিযান শুরু করেছেন। ওসি সিকদার মশিউর রহমান বলেন, এজাহারে শুধু গাছের ঠিকাদার সোহেল ফয়সালকে আসামি করা হয়েছে। এই অভিযোগের ভিত্তিতে তদন্ত শুরু হয়েছে। একমাত্র আসামিকে গ্রেপ্তারের চেষ্টা চলছে।
তবে জেলা প্রশাসনের তদন্ত কমিটি গণপূর্ত বিভাগের নাটোর কার্যালয়ের নির্বাহী প্রকৌশলী মশিউর রহমান আকন্দ, উপবিভাগীয় প্রকৌশলী জিয়াউর রহমান, বিভাগীয় কর্মকর্তা মো. কামরুজ্জামানসহ দুই তত্ত্বাবধায়ক ও ঠিকাদারের বিরুদ্ধে অভিযোগের প্রমাণ পায়। তদন্তে অভিযুক্তদের বিরুদ্ধে ১০৯২ ঘনফুট কাঠ আর ১৪২ ঘনফুট জ্বালানি কেটে নেওয়ার অপরাধের প্রমাণ পাওয়া যায়। তদন্ত কমিটির এই প্রতিবেদন গণপূর্ত মন্ত্রণালয়ে জমা হলেও গত বৃহস্পতিবার মন্ত্রণালয় থেকে শুধু ঠিকাদারের বিরুদ্ধে মামলা করার নির্দেশ আসে।
