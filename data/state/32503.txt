
নীলফামারীর ডিমলা উপজেলার খালিশাচাপানী ইউনিয়ন পরিষদে (ইউপি) গত শুক্রবার রাতে এক সালিস বৈঠকে দুই পক্ষের সংঘর্ষ হয়েছে। এ সময় ইউপি কার্যালয়ের দরজা-জানালা, কম্পিউটারসহ বিভিন্ন আসবাব ভাঙচুরের ঘটনা ঘটে।ইউপি চেয়ারম্যান সামসুল হুদা বলেন, ভাঙচুরের ঘটনায় পরিষদের প্রায় এক লাখ ২২ হাজার টাকার ক্ষয়ক্ষতি হয়েছে।এলাকাবাসী ও প্রত্যক্ষদর্শী সূত্র জানায়, ১৩ বছর আগে খালিশাচাপানী ইউনিয়নের ডালিয়া গ্রামের মজিবর রহমানের ছেলে সামিনুর রহমানের (৩৫) সঙ্গে একই গ্রামের তমিজউদ্দিনের মেয়ে বিজলী আক্তারের (৩০) বিয়ে হয়। কিছু দিন ধরে সামিনুর ও বিজলীর মধ্যে দাম্পত্য কলহ দেখা দেয়। এ নিয়ে তাঁরা উভয়ে ইউপি চেয়ারম্যানের কাছে নালিশ করেন। শুক্রবার রাত আটটার দিকে ওই ইউনিয়ন পরিষদে চেয়ারম্যান সামসুল হুদা ও সাবেক চেয়ারম্যান ময়নুল হকসহ স্থানীয় গণ্যমান্য ব্যক্তিদের উপস্থিতিতে সালিস বৈঠক বসে।সালিসের একপর্যায়ে রাত নয়টার দিকে সামিরুলের বাবা মজিবর রহমান বিজলীর বাবার দিকে চেয়ার ছুড়ে মারলে উভয় পক্ষের মধ্যে সংঘর্ষ বাধে। এ সময় ইউপি কার্যালয়ের কম্পিউটার, প্রজেক্টর, চেয়ার, টেবিল, দরজা-জানালাসহ অন্যান্য আসবাব ভাঙচুর করা হয়। পরে পুলিশ এসে পরিস্থিতি নিয়ন্ত্রণে আনে।
