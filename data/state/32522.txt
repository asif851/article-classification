
বাণিজ্যমন্ত্রী তোফায়েল আহমেদ বলেছেন, ‘বাংলাদেশ অর্থনৈতিকভাবে এগিয়ে যাচ্ছে। বাংলাদেশ এখন বিশ্বে মর্যাদার আসনে অধিষ্ঠিত। তার প্রমাণ মাননীয় প্রধানমন্ত্রীর দুটি আন্তর্জাতিক পুরস্কারে ভূষিত হওয়া। আমাদের রপ্তানি ভালো, রেমিট্যান্স ভালো, রিজার্ভ ভালো। আমরা দক্ষিণ এশিয়ার দেশগুলোর মধ্যে সবকিছুতেই এগিয়ে।’আজ শনিবার দুপুরে গাজীপুরে বঙ্গবন্ধু শেখ মুজিবুর রহমান কৃষি বিশ্ববিদ্যালয়ে দুই দিনব্যাপী বিজ্ঞান সম্মেলনের উদ্বোধন করতে আসেন তোফায়েল আহমেদ। সেখানে প্রধান অতিথির বক্তব্যে তিনি এসব কথা বলেন।বাণিজ্য মন্ত্রী আরও বলেন, ‘যে মুহূর্তে দেশ এগিয়ে যাচ্ছে, ঠিক সেই মুহূর্তে দুজন বিদেশিকে হত্যা করে আন্তর্জাতিক ক্ষেত্রে আমাদের ছোট করার চেষ্টা করে ছিল। এতে তারা সফল হবে না। সে দিন আর বেশি দূরে নয়, খুব তাড়াতাড়ি বেরিয়ে আসবে কারা কি কারণে দুই বিদেশি হত্যা করেছিল। যারা ২০১৩ সালে আন্দোলন করে ৫ জানুয়ারির নির্বাচনকে ঠেকাতে পারে নাই, ব্যর্থ হয়েছে। যারা ৯৩ দিন আন্দোলন সংগ্রাম করে মায়ের কোল খালি করেছে, তারা মনে করেছে আন্দোলন সংগ্রাম করে সরকারের কিছু করা যাবে না। দুই একটি বিদেশিকে হত্যা করা হলে বিশ্বে খবর হবে। কিন্তু যখন প্রকৃত রহস্য বের হয়ে আসবে, তখন তারা ব্যর্থ হবে।’যুক্তরাষ্ট্রে জিএসপি সুবিধা প্রদান সংক্রান্ত বিষয়ে মন্ত্রী বলেন, ‘মার্কিন যুক্তরাষ্ট্র ১৬টি শর্ত দিয়েছিল। প্রকৃতপক্ষে, কোনো দেশ কোনো দেশকে শর্ত দিতে পারে না। যাই হোক আমরা গ্রহণ করেছি। ১৬টি শর্তই আমরা পূরণ করেছি। এখন তারাও বলে শর্ত পূরণ হয়েছে। কিন্তু আরও কিছু করতে হবে। শর্তের বাইরে যদি তারা কিছু করতে বলে বাংলাদেশ সেটা কখনো করবে না। আমরা জিএসপি পাই সামান্য। ২৩ মিলিয়ন ডলারের সুবিধা পাই আমরা। কিন্তু রপ্তানি করি ৫ দশমিক ৭ বিলিয়ন ডলার। যেখানে প্রায় ৬ বিলিয়নের মতো রপ্তানি করি, সেখানে ২৩ মিলিয়নের জিএসপি এটা গুরুত্বপূর্ণ নয়। তবে এটি ইমেজের সমস্যা।’
‘জাতীয় উন্নয়নে বিজ্ঞান ও প্রযুক্তি’—এই প্রতিপাদ্যে আয়োজিত বিজ্ঞান মেলায় উদ্বোধনী অনুষ্ঠানে সভাপতিত্ব করেন ঢাকা বিশ্ববিদ্যালয়ের উপ উপাচার্য এবং বাংলাদেশ বিজ্ঞান উন্নয়ন সমিতির সভাপতি অধ্যাপক ড. শহীদ আখতার হোসেন।অনুষ্ঠানে বিশেষ অতিথি ছিলেন বঙ্গবন্ধু শেখ মুজিবুর রহমান কৃষি বিশ্ববিদ্যালয়ের উপাচার্য অধ্যাপক মাহবুবুর রহমান। মূল প্রবন্ধ উপস্থাপন করেন ঢাকা বিশ্ববিদ্যালয়ের ইমেরিটাস প্রফেসর এ. কে আজাদ চৌধুরী। বক্তব্য রাখেন বাংলাদেশ বিজ্ঞান উন্নয়ন সমিতির সাধারণ সম্পাদক মো. শহীদুল ইসলাম, বঙ্গবন্ধু শেখ মুজিবুর রহমান কৃষি বিশ্ববিদ্যালয়ের ট্রেজারার এবং সম্মেলন আয়োজক কমিটির সভাপতি অধ্যাপক ড. মো. ইসমাইল হোসেন মিঞা ও সম্মেলন আয়োজক কমিটির সদস্যসচিব অধ্যাপক এম কামরুজ্জামান প্রমুখ।বাংলাদেশ বিজ্ঞান উন্নয়ন সমিতির সহায়তায় এবং বঙ্গবন্ধু শেখ মুজিবুর রহমান কৃষি বিশ্ববিদ্যালয়ে আয়োজিত এ সম্মেলনে ৯টি সেশনে মোট ২৪০টি গবেষণাপত্র উপস্থাপন করা হবে। দুই দিন ব্যাপী এ সম্মেলনে দেশের বিভিন্ন সরকারি-বেসরকারি বিশ্ববিদ্যালয় ও গবেষণা প্রতিষ্ঠান সমূহ থেকে প্রায় ৭০০ গবেষক অংশগ্রহণ করছেন।
