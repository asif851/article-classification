
বর্তমান সরকারের অধীনে নির্বাচন অনুষ্ঠানের প্রস্তাব করেছে বাংলাদেশের ওয়ার্কার্স পার্টি। আজ বুধবার নির্বাচন কমিশনের সঙ্গে সংলাপে অংশ নিয়ে এ প্রস্তাব দিয়েছে দলটি। তাদের প্রস্তাবে বলা হয়, নির্বাচনকালীন সরকার নিয়মিত কাজ (রুটিন ওয়ার্ক) করবে। স্বরাষ্ট্র, জনপ্রশাসন, ও স্থানীয় সরকার মন্ত্রণালয় থাকবে নির্বাচক কমিশনের অধীনে।
ওয়ার্কার্স পার্টির সভাপতি ও বেসামরিক বিমান পরিবহন ও পর্যটন মন্ত্রী রাশেদ খান মেননের নেতৃত্বে ১৬ সদস্যের প্রতিনিধি দল সংলাপে অংশ নেয়। সংলাপ শেষে সাংবাদিকদের সামনে তাদের প্রস্তাবগুলোর বিষয় তুলে ধরেন তিনি।অন্য প্রস্তাবগুলোর মধ্যে আছে, আইনশৃঙ্খলা রক্ষাকারী বাহিনীর সংজ্ঞায় সেনাবাহিনী অন্তভুক্ত না করা, প্রয়োজনে কিছু এলাকায় স্ট্রাইকিং ফোর্স হিসেবে সেনাবাহিনী রাখা, প্রত্যেক নির্বাচনী এলাকায় এক-দুটি কেন্দ্রে ইভিএম ব্যবহার করা, ধর্মভিত্তিক ও যুদ্ধাপরাধে অভিযুক্ত দলকে নিবন্ধন না দেওয়া বা থাকলে তা বাতিল করা ইত্যাদি।
