
সাত খুনের মামলায় জিজ্ঞাসাবাদের জন্য নারায়ণগঞ্জ সিটি করপোরেশনের সংরক্ষিত নারী কাউন্সিলর জান্নাতুল ফেরদৌস ওরফে নীলাকে আটক করেছে পুলিশ।নীলা সিটি করপোরেশনের সংরক্ষিত (৪, ৫ ও ৬) নারী কাউন্সিলর। তিনি নারায়ণগঞ্জ সিটি করপোরেশনের প্যানেল মেয়র নজরুল ইসলামসহ সাত খুনের মামলার প্রধান আসামি নূর হোসেনের বান্ধবী হিসেবে স্থানীয় লোকজনের কাছে পরিচিত।আজ রোববার সন্ধ্যায় নারায়ণগঞ্জের সার্কিট হাউসে তদন্ত কমিটির কাছে গণশুনানিতে অংশ নিয়ে বের হওয়ার সময় জান্নাতুল ফেরদৌসকে আটক করা হয়। আটকের পর তাঁকে গোয়েন্দা পুলিশের কাছে হস্তান্তর করা হয়েছে।
সদর মডেল থানার ভারপ্রাপ্ত কর্মকর্তা (ওসি) মনজুর কাদের প্রথম আলোকে বলেন, ‘সাত খুনের ঘটনায় জিজ্ঞাসাবাদের জন্য নারায়ণগঞ্জ সিটি করপোরেশনের সংরক্ষিত নারী কাউন্সিলর নীলাকে আটক করা হয়েছে।’
