
ঢাকা বিশ্ববিদ্যালয়ের সামাজিক বিজ্ঞান অনুষদে নতুন ভারপ্রাপ্ত ডিন নিয়োগে ৭৩-এর আদেশের লঙ্ঘন করা হয়েছে বলে অভিযোগ করেছেন ৯০ দিন দায়িত্ব পালনকারী অধ্যাপক আ জ ম শফিউল আলম ভূইয়া। আজ শুক্রবার সামাজিক বিজ্ঞান অনুষদের ডিন কার্যালয়ে এক সংবাদ সম্মেলনে তিনি এ অভিযোগ করেন।আ জ ম শফিউল আলম ভূইয়া বলেন, ‘আগামী ১ অক্টোবর ভারপ্রাপ্ত ডিন হিসেবে আমার কার্যকাল ৯০ দিন পূরণ হওয়ার কথা। এ অবস্থায় নতুন ডিন নিযুক্ত করতে হলে তা নির্বাচন প্রক্রিয়ার মাধ্যমে করাটাই আইনসিদ্ধ। কিন্তু ২৭ সেপ্টেম্বর বুধবার রাতে অনুষ্ঠিত ঢাকা বিশ্ববিদ্যালয় সিন্ডিকেট সভায় সামাজিক বিজ্ঞান অনুষদের ভারপ্রাপ্ত ডিন হিসেবে অধ্যাপক সাদেকা হালিমকে নিয়োগের সিদ্ধান্ত গৃহীত হয়, যা ঢাকা বিশ্ববিদ্যালয়ের ঐতিহ্য ও প্রচলিত রেওয়াজ পরিপন্থী এবং অধ্যাদেশের সুস্পষ্ট লঙ্ঘন।’সাংবাদিকদের এক প্রশ্নের জবাবে শফিউল আলম ভূইয়া বলেন, ‘উচিত ছিল ৯০ দিনের মধ্যে নির্বাচন দেওয়া। ৯০ দিনের পর আমাকে নিয়োগ দিলে তা-ও বিশ্ববিদ্যালয় আদেশের লঙ্ঘন হতো। তবে রেওয়াজ অনুযায়ী তা দেওয়া যেত।’
জানতে চাইলে ঢাকা বিশ্ববিদ্যালয়ের উপাচার্য অধ্যাপক মো. আখতারুজ্জামান সাংবাদিকদের বলেন, ‘নিয়ম মেনেই বিশ্ববিদ্যালয় সিন্ডিকেট নতুন ডিন নিয়োগ দিয়েছে।’
প্রসঙ্গত, ২৭ সেপ্টেম্বর বিশ্ববিদ্যালয় সিন্ডিকেটের এক সভায় সামাজিক বিজ্ঞান অনুষদের ডিনের দায়িত্ব দেওয়া হয় সমাজবিজ্ঞান বিভাগের অধ্যাপক ও সাবেক তথ্য কমিশনার অধ্যাপক সাদেকা হালিমকে। আগামীকাল শনিবার তাঁর দায়িত্ব গ্রহণ করার কথা রয়েছে।
