
দুর্নীতির দুই মামলায় কাল বৃহস্পতিবার আদালতে হাজির হবেন বিএনপি চেয়ারপারসন খালেদা জিয়া। তাঁর আইনজীবী সানাউল্লাহ মিয়া ও মাসুদ আহমেদ তালুকদার রাতে প্রথম আলোকে এ তথ্য জানান।
রাজধানীর বকশীবাজারের আলিয়া মাদ্রাসা-সংলগ্ন মাঠে স্থাপিত বিশেষ জজ আদালত-৩-এ দুর্নীতির এই দুটি মামলার বিচার চলছে।
আইনজীবী মাসুদ আহমেদ তালুকদার বলেন, ‘খালেদা জিয়া কাল আদালতে হাজির হবেন। জিয়া চ্যারিটেবল ট্রাস্ট দুর্নীতি মামলার তদন্ত কর্মকর্তাকে খালেদা জিয়ার পক্ষে জেরা করা হবে। জিয়া অরফানেজ ট্রাস্ট দুর্নীতি মামলাতেও তদন্ত কর্মকর্তার জেরা অব্যাহত রয়েছে।’
এর আগে গত ৮ সেপ্টেম্বর জিয়া চ্যারিটেবল ট্রাস্ট দুর্নীতি মামলায় তিন প্রশ্নে তদন্ত কর্মকর্তাকে জেরা করার অনুমতি পান খালেদা জিয়ার আইনজীবীরা । হাইকোর্টের আদেশের বিরুদ্ধে খালেদা জিয়ার করা পৃথক লিভ টু আপিল (আপিলের অনুমতি চেয়ে আবেদন) নিষ্পত্তি করে প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের পাঁচ সদস্যের বেঞ্চ এ আদেশ দেন।
আইনজীবীরা বলছেন, ট্রাস্ট আইনের ২৩ ধারা অনুসারে ট্রাস্ট বোর্ডের কোনো সম্পত্তির অপব্যবহার হলে বোর্ড অব ট্রাস্টি দায়ী কি না? হলফকারী তদন্ত কর্মকর্তা হলফ করে কী বলেছেন? ২০০৫ সালে দুর্নীতি দমন কমিশন (দুদক) থেকে প্রত্যাহারের পর তদন্ত কর্মকর্তা কীভাবে কার্যক্রম চালাচ্ছেন—এই তিন প্রশ্নে খালেদার আইনজীবীরা তদন্ত কর্মকর্তা হারুন অর রশিদকে নতুন করে জেরা করতে পারবেন।
ওই মামলার তদন্ত কর্মকর্তাকে পুনরায় জেরা ও মামলার নথি (কেস ডকেট) দেখানোর জন্য খালেদা জিয়ার আইনজীবীরা বিচারিক আদালতে আবেদন করলে ১৭ এপ্রিল তা খারিজ হয়। এর বিরুদ্ধে খালেদা জিয়া হাইকোর্টে পৃথক দুটি রিভিশন আবেদন করেন। শুনানি নিয়ে ১৫ মে হাইকোর্ট ওই আবেদন দুটি খারিজ করে দেন। এই আদেশের বিরুদ্ধে ৩১ মে পৃথক লিভ টু আপিল করেন খালেদা জিয়া।
জিয়া চ্যারিটেবল ট্রাস্টের নামে অবৈধভাবে ৩ কোটি ১৫ লাখ ৪৩ হাজার টাকা লেনদেনের অভিযোগ এনে ২০১০ সালের ৮ আগস্ট তেজগাঁও থানায় মামলা করে দুদক। এ মামলার অন্য আসামিরা হলেন হারিছ চৌধুরী, জিয়াউল ইসলাম ও মনিরুল ইসলাম খান।
