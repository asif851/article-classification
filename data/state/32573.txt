
কক্সবাজারের পেকুয়ায় সড়ক দুর্ঘটনায় ৯ শিক্ষার্থীসহ ১২ জন আহত হয়েছে। আর চট্টগ্রামের সীতাকুণ্ডে বেপরোয়া গতির একটি বাস সড়ক বিভাজকে উঠে গেলে কয়েকজন যাত্রী সামান্য আহত হয়।গতকাল রোববার সকাল নয়টার দিকে পেকুয়া উপজেলার বরইতলী-মগনামা সড়কের ভোলাইয়াঘোনা রাস্তার মাথা এলাকায় একটি যাত্রীবাহী পিকআপ (স্থানীয়ভাবে চারপোকা নামে পরিচিত) নিয়ন্ত্রণ হারিয়ে গাছের সঙ্গে ধাক্কা লেগে সড়কের পাশের জমিতে উল্টে যায়। দুর্ঘটনায় ৯ শিক্ষার্থীসহ ১২ জন আহত হয়েছেন। আহতদের মধ্যে ১০ জনকে পেকুয়া উপজেলা স্বাস্থ্য কমপ্লেক্সে ও দুজনকে চট্টগ্রাম মেডিকেল কলেজ হাসপাতালে ভর্তি করা হয়েছে।আহতরা হলো পেকুয়া মডেল স্কুলের সপ্তম শ্রেণির ছাত্র শাহরিয়ার মাহমুদ ফাহিম, মনির উল্লাহ, ষষ্ঠ শ্রেণির ছাত্র ফয়সাল মাহমুদ আতিক, মিশকাতুল ইসলাম, পেকুয়া জিএমসি ইনস্টিটিউশনের নবম শ্রেণির ছাত্রী হাদিছা বেগম, সপ্তম শ্রেণির ছাত্রী মোরশিদা বেগম, সুমি আকতার, ষষ্ঠ শ্রেণির আয়েশা বেগম, পেকুয়া বালিকা উচ্চবিদ্যালয়ের সপ্তম শ্রেণির হাছিনা বেগম এবং স্থানীয় ব্যবসায়ী মোহাম্মদ হোসেন, কবির আহমদ ও আবু ছিদ্দিক।প্রত্যক্ষদর্শী ফারুখ আজাদ, অলিউল্লাহ, নুরুল আজিম জানান, যাত্রী নিয়ে মগনামা ঘাট থেকে একটি জিপ গাড়ি পেকুয়া বাজারের দিকে যাচ্ছিল। ভোলাইয়াঘোনা সড়কের মাথায় পৌঁছার পর চালক নিয়ন্ত্রণ হারিয়ে ফেললে গাড়িটি সড়কের পাশের গাছের সঙ্গে ধাক্কা খেয়ে উল্টে যায়। এতে শিক্ষার্থীসহ ১২ জন আহত হয়েছে।পেকুয়া থানার ভারপ্রাপ্ত কর্মকর্তা (ওসি) আবদুর রকিব বলেন, শিক্ষার্থীদের চিকিৎসার ব্যবস্থা করা হয়েছে। গাড়িটি আটক করা হয়েছে।এদিকে চট্টগ্রামের সীতাকুণ্ডের ফৌজদারহাট ক্যাডেট কলেজ এলাকায় সকাল সাড়ে নয়টার দিকে বেপরোয়া গতির একটি বাস সড়ক বিভাজকে উঠে যায়। এতে গাড়িতে থাকা কয়েকজন যাত্রী সামান্য আহত হয়।ফৌজদারহাট পুলিশ ফাঁড়ির দায়িত্বপ্রাপ্ত কর্মকর্তা সার্জেন্ট রফিক আহমেদ মজুমদার প্রথম আলোকে বলেন, বাসটি উল্টে গেলে হতাহতের ঘটনা বেশি হতো। কয়েকজন যাত্রী কিছুটা আহত হয়েছে।
