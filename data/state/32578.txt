
ঢাকা বিশ্ববিদ্যালয়ের সেই শিক্ষকের বিরুদ্ধে তাঁর স্ত্রী একজন শিক্ষিকার সঙ্গে অনৈতিক সম্পর্কের অভিযোগ তুলেছেন। আজ রোববার ওই শিক্ষকের স্ত্রী লিখিতভাবে এ অভিযোগ করেন উপাচার্যের কাছে।
গতকাল শনিবার বিশ্ববিদ্যালয়ের কলা ভবনে মনোবিজ্ঞান বিভাগের সহকারী অধ্যাপক আকিব-উল-হকের জন্য বরাদ্দ দেওয়া কক্ষ থেকে তালাবদ্ধ অবস্থায় অন্য বিভাগের একজন শিক্ষিকাকে উদ্ধার করা হয়। এরপর আকিব-উল-হকের স্ত্রী আজ লিখিত অভিযোগ করলেন।
লিখিত অভিযোগে শিক্ষকের স্ত্রী বলেন, এক বছর ধরে এই দুজনের মধ্যে অবৈধ সম্পর্ক চলছে। এর আগেও একবার এই দুজনকে একসঙ্গে একই কক্ষে পাওয়া গিয়েছিল। তখন বিভাগের অন্য শিক্ষকদের সহায়তায় বিষয়টি সমাধানের চেষ্টা করা হয়। ওই শিক্ষক তখন স্ত্রীর কাছে সময় চেয়েছিলেন। স্ত্রী তাঁদের সন্তানের কথা ভেবে শিক্ষককে ক্ষমা করে দিয়েছিলেন।
ঢাকা বিশ্ববিদ্যালয়ের উপাচার্য অধ্যাপক মো. আখতারুজ্জামান প্রথম আলোকে বলেন, ‘শিক্ষকের স্ত্রীর অভিযোগ পেয়েছি। পত্রপত্রিকায়ও বিষয়টি দেখেছি। প্রক্টরকে গতকালের (শনিবার) ঘটনা নিয়ে একটি প্রতিবেদন দিতে বলেছি। প্রতিবেদন পাওয়ার পর পরবর্তী পদক্ষেপ নেওয়া হবে।’
গতকাল শনিবার বিকেলে শিক্ষক আকিব একজন নারী শিক্ষকের সঙ্গে তাঁর কক্ষে বসে ছিলেন। এ সময় শিক্ষকের স্ত্রী সেখানে উপস্থিত হন। এ অবস্থায় সেই শিক্ষিকাকে কক্ষে রেখেই শিক্ষক বাইরে থেকে তালা দিয়ে বেরিয়ে যান। পরে খবর পেয়ে বিশ্ববিদ্যালয়ের প্রক্টরিয়াল দল গিয়ে কক্ষের তালা ভেঙে শিক্ষিকাকে উদ্ধার করে।
ঘটনার পর থেকে অভিযুক্ত শিক্ষকের মুঠোফোন বন্ধ ছিল। আজ সন্ধ্যায় সেটি খোলা পাওয়া গেলে প্রথম আলোর পক্ষ থেকে একাধিকবার ফোন করা হয়। কিন্তু তিনি ফোন ধরেননি।
