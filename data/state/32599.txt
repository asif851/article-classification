
অর্থ পাচারের মামলায় তারেক রহমানের সাত বছরের সাজা ‘ন্যায় বিচারের পরিপন্থী’ বলে অভিযোগ করেছে বিএনপি। তারা বলছে, এ ক্ষেত্রে ‘হাইকোর্ট একতরফাভাবে বিচার করেছেন’। দলের আইনজীবী নেতা খন্দকার মাহবুব হোসেন ও মাহবুব উদ্দিন খোকন আজ শুক্রবার সকালে বিএনপির কেন্দ্রীয় কার্যালয়ে এ অভিযোগ করেন। এদিকে জজ আদালতের রায় বাতিল করে তারেক রহমানকে সাজা দেওয়ার প্রতিবাদে বিএনপি কাল শনিবার দেশের সব মহানগর ও জেলা সদরে বিক্ষোভ সমাবেশ ও প্রতিবাদ মিছিলের কর্মসূচি দিয়েছে। আগামী সোমবার থেকে অঙ্গ ও সহযোগী সংগঠনগুলোও পৃথক কর্মসূচি দেবে বলে জানানো হয়। বিচারককে প্রভাবিত করে তারেক রহমান খালাস পান বলে আইনমন্ত্রীর বক্তব্যের বিষয়ে প্রশ্ন করলে সুপ্রিম কোর্টের জ্যেষ্ঠ আইনজীবী খন্দকার মাহবুব হোসেন বলেন, ‘এ কথা আমিও বলি, যেহেতু তারা যখন বলছেন যে বিচারিক আদালতকে প্রভাবিত করেছেন। বিএনপির পক্ষে যদি আদালতকে প্রভাবিত করা যায়, তাহলে সরকরে কতটা প্রভাবিত করতে পারেন এবং কোন পর্যন্ত যেতে পারে, তা আপনারাই বিবেচনা করেন।’ এ রায়ের বিরুদ্ধে বিএনপি আপিল করা হবে কি না, জানতে চাইলে দলের চেয়ারপারসনের উপদেষ্টা খন্দকার মাহবুব বলেন, ‘তারেক রহমানের অনুপস্থিতি মামলাটি করা হয়েছে এবং তাঁর অনুপস্থিতিতে সাজা দিয়েছেন। সেই ক্ষেত্রে আইনের বিধান মতে যে পর্যন্ত না তারেক রহমান দেশে আসেন এবং এখানে হাজির না হন, সে পর্যন্ত তাঁর পক্ষে আপিল করা সম্ভব নয়।’ এর পর খন্দকার মাহবুব বলেন, ‘আপনারা জানেন, ফৌজদারি মামলায় সময়ের কোনো লিমিটেশন নেই। ২০-৩০ বছর পরও যেকোনো সময় ফৌজদারি মামলা করা যায়। আমরা বিশ্বাস করি, এ মামলায় একদিন সুবিচার হবে এবং দেশের মানুষ জানতে পারবে, তারেক রহমানকে অন্যায়ভাবে রাজনৈতিক প্রতিহিংসার জন্য সাজা দিয়েছিল। আমরা আপিল করব এবং দেখাব এ মামলাটি সম্পূর্ণ বেআইনি হয়েছে।’ মাহবুব বলেন, অর্থ পাচারের এ মামলায় দুইটি জিনিস প্রমাণ করতে হবে। এক. অসৎ উপায়ে অর্থ উপার্জন করেছে; দুই. বিদেশে টাকা পাচার হয়েছে। কিন্তু তদন্ত কর্মকর্তাই বলেছেন, বাংলাদেশ কোনো টাকা বিদেশে যায়নি। মামলায় চায়না হারবাল কোম্পানির বাংলাদেশি এজেন্ট নির্মাণ ইন্টারন্যাশনালের চেয়ারম্যান খাদেজা ইসলাম তাঁর সাক্ষ্যে বলেন, তিনি বৈধভাবেই গিয়াস উদ্দিন মামুনকে কনসালটেন্সি ফি দিয়েছেন। অথচ এই খাদেজার কথিত বক্তব্যের ওপর নির্ভর করেই দুদক এ মামলাটি করেছিল। মামলার বিবরণ উল্লেখ করে সংবাদ সম্মেলনে বলা হয়, টঙ্গীতে একটি বিদ্যুৎ কেন্দ্র স্থাপনের জন্য সরকারি দরপত্রে তিনটি বিদেশি কোম্পানি অংশ নেয়। এতে সর্বনিম্ন দর দেয় চায়না হারবাল কোম্পানি। এ প্রতিষ্ঠানটির বাংলাদেশি এজেন্ট নির্মাণ ইন্টারন্যাশনাল এবং এর চেয়ারম্যান খাদেজা ইসলাম। এ প্রতিষ্ঠানের কনসালটেন্ট ছিলেন গিয়াস উদ্দিন মামুন। সংবাদ সম্মেলনে বিএনপির স্থায়ী কমিটির সদস্য খন্দকার মোশাররফ হোসেন, আস ম হান্নান শাহ, মির্জা আব্বাস, গয়েশ্বর চন্দ্র রায়, নজরুল ইসলাম খান, কেন্দ্রীয় নেতা আবদুল্লাহ আল নোমান, চৌধুরী কামাল ইবনে ইউসুফ, রুহুল কবির রিজভী প্রমুখ উপস্থিত ছিলেন।
