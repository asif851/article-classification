
কর্ণফুলী নদীর চট্টগ্রাম বন্দর চ্যানেলের (জাহাজ চলাচলের পথ) পাশে জ্বালানি তেলবাহী একটি বিদেশি ট্যাংকার আটকে গেছে। আজ বৃহস্পতিবার সকালের জোয়ারে একটি বিশেষায়িত জেটিতে ভিড়ানোর সময় এ দুর্ঘটনা ঘটে।
বন্দর কর্মকর্তারা বলেন, হংকংয়ের পতাকাবাহী ‘এমটি অ্যাসট্রল এক্সপ্রেস’ ট্যাংকারটি সকালের জোয়ারে সাগর থেকে এনে জ্বালানি তেল খালাসের জেটি ‘ডিওজে-৫’ এ ভিড়ানো হচ্ছিল। জেটিতে ভিড়ানোর আগে ট্যাংকারটি ঘোরানোর সময় বিপরীত পাশে পানির তলদেশে আটকে যায়। ট্যাংকারটিতে ২৭ হাজার মেট্রিক টন ডিজেল রয়েছে।
দুর্ঘটনাকবলিত ট্যাংকারটি লম্বায় প্রায় ১৮০ মিটার। এটির পানির নিচের অংশ নয় দশমিক ৪ মিটার লম্বা বা প্রায় ২১ হাত লম্বা।
জাহাজটির স্থানীয় প্রতিনিধি প্রাইড শিপিং লাইনসের ব্যবস্থাপনা পরিচালক মো. নজরুল ইসলাম প্রথম আলোকে বলেন, জাহাজটি থেকে জ্বালানি তেল ছোট ট্যাংকারের মাধ্যমে সরিয়ে নেওয়া হচ্ছে। কিছু পরিমাণ জ্বালানি তেল সরিয়ে বিকেলের জোয়ারে জাহাজটি পানিতে ভাসানো হবে।
বন্দরের একজন দায়িত্বশীল কর্মকর্তা প্রথম আলোকে বলেন, ট্যাংকারটি চ্যানেলের একপাশে আটকে থাকায় বন্দরে জাহাজ চলাচলে কোনো সমস্যা হচ্ছে না। বিকেলের জোয়ারে ট্যাংকারটি সাহায্যকারী জাহাজের সহায়তায় ভাসানোর চেষ্টা করা হবে।
 
