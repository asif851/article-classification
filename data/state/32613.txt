
কোটা সংস্কারের দাবির সঙ্গে একাত্মতা ঘোষণা করেছেন খুলনা বিশ্ববিদ্যালয়ের উপাচার্য অধ্যাপক মোহাম্মদ ফায়েক উজ্জামান। আজ বুধবার দুপুরে এক বিবৃতিতে তিনি জানান, সরকারি চাকরিতে কোটাপ্রথার যৌক্তিক সংস্কার প্রয়োজন।আজ বেলা আড়াইটার দিকে খুলনা বিশ্ববিদ্যালয়ের জনসংযোগ ও প্রকাশনা বিভাগের ভারপ্রাপ্ত পরিচালক এস এম আতিয়ার রহমান স্বাক্ষরিত এক সংবাদ বিজ্ঞপ্তির মাধ্যমে উপাচার্যের বিবৃতি গণমাধ্যমে পাঠানো হয়েছে।সরকারি চাকরিতে বিদ্যমান কোটার যৌক্তিক সংস্কারের ওপর গুরুত্ব আরোপ করে উপাচার্য অধ্যাপক মোহাম্মদ ফায়েক উজ্জামান বিবৃতিতে বলেন, প্রকৃত মেধার মূল্যায়নে সরকারি চাকরিতে বিদ্যমান কোটার যৌক্তিক সংস্কার সংগতভাবে বিবেচনায় নেওয়া প্রয়োজন। গত কয়েক দিন বিশ্ববিদ্যালয়ের শিক্ষার্থীরা কোটা সংস্কারের দাবিতে যে কর্মসূচি পালন করছেন, তাতে একাডেমিক কার্যক্রমে বিঘ্ন সৃষ্টি হচ্ছে। সরকার বিষয়টি গুরুত্বের সঙ্গে বিবেচনা করবেন বলে তিনি আশা করেন।
