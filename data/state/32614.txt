
কক্সবাজারের টেকনাফ উপজেলার সাবরাং ইউনিয়নের শাহপরীর দ্বীপ-হারিয়াখালী ভাঙ্গা এলাকায় আজ বুধবার বেলা ১১টার দিকে অর্ধশতাধিক যাত্রী নিয়ে একটি নৌকা ডুবে গেছে। এতে আট বছরের এক শিশু নিখোঁজ রয়েছে ও অন্তত ১০ জন শিশু আহত হয়েছে বলে খবর পাওয়া গেছে।
নিখোঁজ ওই শিশুর নাম সায়মা আকতার (৮)। সে শাহপরীর দ্বীপ বাজারপাড়ার বাসিন্দা ও শাহপরীর সরকারি প্রাথমিক বিদ্যালয়ের তৃতীয় শ্রেণির ছাত্রী।
প্রত্যক্ষদর্শীরা জানান, শাহপরীর দ্বীপ উত্তরপাড়া ঘাট থেকে অর্ধশতাধিক যাত্রী নিয়ে হারিয়াখালীর দিকে যাওয়ার সময় নৌকাটি উল্টে যায়। নৌকাটিতে অর্ধশতাধিক যাত্রীর মধ্যে ৪০ জনের বেশি শিশু ছিল। পরে স্থানীয় লোকজন কয়েকটি নৌকা নিয়ে এগিয়ে গিয়ে আহত অবস্থায় যাত্রীদের উদ্ধার করে। তবে সায়মা আকতারকে খুঁজে পাওয়া যায়নি। এ ঘটনায় প্রায় ১০ জনের মতো শিশুযাত্রী আহত হয়। তাদের উদ্ধার করে টেকনাফ স্বাস্থ্য কমপ্লেক্সে নেওয়া হয়েছে।
ওই নৌকার যাত্রী কিশোর সাজেদুর রহমান জানায়, নৌকায় বেশি যাত্রী তোলা হচ্ছে দেখে সে মাঝিকে বাধা দিতে গিয়েছিল। এতে মাঝি মকবুল আহমদ তাকে খালে ফেলে দেওয়ার হুমকি দেন।
২০১২ সালের ২৩ জুলাই শাহপরীর দ্বীপের পশ্চিমপাড়া এলাকার বেড়িবাঁধের একটি অংশ ভেঙে টেকনাফ-শাহপরীর দ্বীপ সড়ক যোগাযোগ বিচ্ছিন্ন হয়ে পড়ে। এর পর থেকে ওই এলাকার ৬০ হাজার মানুষ যোগাযোগের মাধ্যম হিসেবে নৌকা, গাম ও স্পিডবোটে নদী পারাপার হয়।
