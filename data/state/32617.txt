

নৌমন্ত্রী শাহজাহান খান বলেছেন, খালেদা জিয়ার বিরুদ্ধে যেসব মামলা রয়েছে তার রায় হয়ে যাবে। তিনি দেশে ফিরবেন কি না এ নিয়ে সন্দেহ আছে। তিনি বিদেশে গেছেন ষড়যন্ত্র করতে, চিকিৎসার জন্য নয়। আজ শনিবার বিকেলে চাঁদপুর হরিণা ফেরিঘাট এলাকা পরিদর্শনকালে মন্ত্রী এ কথা বলেন।শাহজাহান খান বলেন, বিএনপি নেতা হান্নান শাহ বলে দিয়েছেন তিনি আলোচনার জন্য বিদেশে গিয়েছেন। আর যদি চিকিৎসার জন্য যেতেন অবশ্যই তিনি চিকিৎসার কথা বলতেন। ষড়যন্ত্র করে কোনো লাভ হবে না। জনগণ উনার পেট্রলবোমার রাজনীতি বন্ধ করে দিয়েছে। পৃথিবীর ইতিহাসে এমন কোনো নজির নেই যে বিরোধী দলের আন্দোলন জনগণ দমিয়ে দেয়। এমন পরিস্থিতিতে বিএনপির পড়তে হবে তা বিএনপি বিশ্বাস না করলেও জনগণ দেখিয়ে দিয়েছে। এখন তাঁদের ষড়যন্ত্র করা ছাড়া আর কোনো উপায় নাই।এ সময় অন্যান্যের মাঝে উপস্থিত ছিলেন, জেলা প্রশাসক মো. আবদুস সবুর মন্ডল, পুলিশ সুপার শামছুন্নাহার, নৌ মন্ত্রণালয়ের অতিরিক্ত সচিব নাছির আরিফ মাহমুদ, বিআইডব্লিউটিএ কমোডোর এম মোজাম্মেল হক।
