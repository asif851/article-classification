
মুক্তিযুদ্ধে সাহসী ভূমিকার স্বীকৃতি প্রদানে কেবল সেনা কর্মকর্তাদের নিয়ে কমিটি গঠিত হওয়ায় বেসামরিক মুক্তিযোদ্ধারা পদকবঞ্চিত হয়েছেন বলে মনে করেন মুক্তিযুদ্ধবিষয়ক মন্ত্রী আ ক ম মোজ্জাম্মেল হক। তিনি বলেন, মুক্তিযুদ্ধের সাহসিকতার পুরস্কার পুনরায় যদি সরকারিভাবে দেওয়ার সুযোগ হয়, তাহলে বেসামরিক মুক্তিযোদ্ধাদের বিষয়টি বিবেচনায় নেওয়া হবে।
আজ বৃহস্পতিবার জাতীয় সংসদে আওয়ামী লীগের সংসদ সদস্য সুবিদ আলী ভূঁইয়ার এ সম্পর্কিত প্রশ্নের জবাবে মন্ত্রী বলেন, ‘মুক্তিযুদ্ধ ছিল একটি রাজনৈতিক যুদ্ধ। সেখানে রাজনৈতিক ব্যক্তিবর্গ এই সাহসিকতার পদক মোটেও পাননি। বেসামরিক লোকদের মধ্যে আমাদের মোফাজ্জল হোসেন চৌধুরী মায়ার মতো মাত্র কয়েকজন এ পুরস্কার পেয়েছেন। বেসামরিক ব্যক্তিরা কেন পুরস্কার পাননি, তা নিয়ে বারবার প্রশ্ন উঠছে।’
সেনাবাহিনীর সদস্যরাই পুরস্কার প্রদান কমিটিতে ছিলেন উল্লেখ করে মন্ত্রী বলেন, ‘মুক্তিযুদ্ধের সময় আমাদের সেনাবাহিনীর প্রধান ছিলেন জেনারেল এম এ জি ওসমানী। তাঁর নেতৃত্বে কমিটি গঠন করে মুক্তিযুদ্ধের সাহসিকতার পুরস্কার দেওয়া হয়েছিল। সেখানে মুক্তিযোদ্ধা রাজনৈতিক নেতা-কর্মী বা বেসামরিক মুক্তিযোদ্ধারা ন্যায়বিচার থেকে বঞ্চিত হয়েছেন। এ জন্য তাঁরা বারবার আবেদন করছেন তাঁদের বিষয়গুলো বিবেচনায় নিতে। আমি মাননীয় প্রধানমন্ত্রীর দৃষ্টি আকর্ষণ করেছি, এটা বিবেচনায় না নিলে বৈষম্য হয়ে যাবে। পরে ইতিহাসে মনে হবে এটা বোধ হয় একটা সামরিক যুদ্ধ ছিল। এটা যে একটা জনযুদ্ধ বা রাজনৈতিক যুদ্ধ ছিল, তা প্রমাণ করা কঠিন হবে।’
এর আগে চট্টগ্রামের কুমিড়া যুদ্ধের প্রসঙ্গ টেনে সুবিদ আলী তাঁর প্রশ্নে জানতে চান, ‘কুমিড়ায় যে ঐতিহাসিক যুদ্ধ হয়েছিল, সেখানে আমি দায়িত্ব পালন করেছিলাম। কিন্তু মুক্তিযুদ্ধে অবদানের জন্য আমি কোনো অ্যাওয়ার্ড পাইনি। আমি চ্যালেঞ্জ করে বলতে পারি, জীবিত অবস্থায় একজন অ্যাওয়ার্ড পেলে আমারই পাওয়ার কথা ছিল। আমি কেন অ্যাওয়ার্ড পাইনি, সেটা জানতে চাই।’
জবাবে মুক্তিযুদ্ধে সুবিদ আলীর গৌরবোজ্জ্বল ভূমিকার কথা স্বীকার করে মন্ত্রী বলেন, মুক্তিযুদ্ধে সাহসিকতার পুরস্কার ১৯৭২ সালে প্রদান করা হয়। তাঁকে কেন পুরস্কার দেওয়া হয়নি, সেটা যাঁরা ওই সময় পুরস্কার দিয়েছেন, তাঁরাই ভালো বলতে পারবেন। এ বিষয়ে আমি সদুত্তর দিতে পারছি না। তবে বেসামরিক মুক্তিযোদ্ধারা তাঁদের ভূমিকার বিষয়টি বিবেচনায় নেওয়ার দাবি উপস্থাপন করছেন। মুক্তিযুদ্ধের সাহসিকতার পুরস্কার আবার যদি সরকারিভাবে দেওয়ার সুযোগ হয়, তাহলে অবশ্যই সুবিদ আলী ভূঁইয়ার কুমিড়া যুদ্ধের যে গৌরবোজ্জ্বল ভূমিকা, তা বিবেচনায় নেওয়া হবে।’
