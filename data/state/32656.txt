
পদোন্নতি ও পদায়নের দাবিতে জনপ্রশাসন মন্ত্রণালয়ের সচিবের সঙ্গে সাক্ষাত্ করেছেন দীর্ঘদিন ধরে পদোন্নতিবঞ্চিত ও বিশেষ ভারপ্রাপ্ত কর্মকর্তা (ওএসডি) হিসেবে থাকা প্রশাসন ক্যাডারের এক দল কর্মকর্তা। আজ রোববার বেলা ১১টার দিকে তাঁরা জনপ্রশাসন মন্ত্রণালয়ে যান। তাঁদের মধ্যে কয়েকজন জনপ্রশাসন মন্ত্রণালয়ের সচিব আবদুস সোবহান সিকদারের সঙ্গে সাক্ষাত্ করে তাঁদের দাবি জানান।
জনপ্রশাসন মন্ত্রণালয়ের একটি সূত্র জানিয়েছে, এসব কর্মকর্তার বেশির ভাগই বিএনপি-জামায়াতের সমর্থক বলে পরিচিত। এ জন্য সরকারের শেষ সময় এসে তাঁরা সরব হচ্ছেন।
সেখানে ওএসডি হিসেবে থাকা একজন যুগ্ম সচিব প্রথম আলো ডটকমের কাছে অভিযোগ করেন, যোগ্য হওয়া সত্ত্বেও কয়েক দফা তাঁদের পদোন্নতি দেওয়া হয়নি। একই সঙ্গে বর্তমান সরকারের পুরো সময় তাঁদের কোনো দায়িত্ব না দিয়ে ওএসডি করে রাখা হয়েছে। তাই নির্বাচনকালীন সরকারের সময় যেন তাদের পদোন্নতি হয়, সেজন্য তাঁরা সচিবের সঙ্গে দেখা করেছেন।
গত ২৭ নভেম্বরও এক দল কর্মকর্তা মন্ত্রিপরিষদ সচিব ও জনপ্রশাসন সচিবের সঙ্গে সাক্ষাত্ করেছিলেন।
