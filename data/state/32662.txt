
নাশকতার অভিযোগে বিএনপির চেয়ারপারসন খালেদা জিয়ার বিরুদ্ধে থাকা আরও দুটি মামলার কার্যক্রম স্থগিত করেছেন উচ্চ আদালত। খালেদা জিয়ার করা আবেদনের শুনানি নিয়ে আজ রোববার বিচারপতি মিফতাহ উদ্দিন চৌধুরী এবং বিচারপতি এ এন এম বশির উল্লাহর সমন্বয়ে গঠিত হাইকোর্ট বেঞ্চ রুলসহ অন্তর্বর্তীকালীন সময়ের জন্য এ স্থগিতাদেশ দেন।আদালতে খালেদা জিয়ার পক্ষে শুনানিতে ছিলেন আইনজীবী এ জে মোহাম্মদ আলী, মাহবুব উদ্দিন খোকন ও সানজিদ সিদ্দিকী। আর রাষ্ট্রপক্ষে ছিলেন ডেপুটি অ্যাটর্নি জেনারেল শেখ এ কে এম মনিরুজ্জামান কবীর। পরে মনিরুজ্জামান কবীর প্রথম আলোকে বলেন, হাইকোর্ট খালেদা জিয়ার বিরুদ্ধে দারুস সালাম থানায় করা দুটি মামলার কার্যক্রম স্থগিত করেছেন, রুল দিয়েছেন। এ আদেশের বিরুদ্ধে আপিল বিভাগে আবেদন করা হবে।
