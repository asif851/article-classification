
নৌকায় করে পাচারকালে ৮০ হাজার ইয়াবা বড়ি উদ্ধার করেছে বর্ডার গার্ড বাংলাদেশ (বিজিবি)। গতকাল রোববার দিবাগত রাত আটটার দিকে কক্সবাজারের টেকনাফের সাবরাং ইউনিয়নের নাফ নদীর ৩ নম্বর স্লুইসগেট-সংলগ্ন এলাকা থেকে ওই ইয়াবা বড়িগুলো উদ্ধার করা হয়।
ঘটনার সত্যতা নিশ্চিত করেছেন টেকনাফ ২ বিজিবির অধিনায়ক লে. কর্নেল এস এম আরিফুল ইসলাম। তবে নৌকাটি জব্দ করা হলেও পাচারের সঙ্গে জড়িত কাউকে আটক করা সম্ভব হয়নি বলে জানিয়েছেন তিনি।
বিজিবির অধিনায়ক বলেন, প্রতিদিনের মতো বিজিবির একটি টহল দল চোরাচালানবিরোধী টহল দিচ্ছিল। এমন সময় সাবরাং ইউনিয়নের নাফ নদীর ৩ নম্বর স্লুইসগেট-সংলগ্ন এলাকায় একটি নৌকা দেখতে পায়। নৌকাটিকে চ্যালেঞ্জ করলে তিনজন পাচারকারী নৌকা থেকে লাফ দিয়ে পালিয়ে যায়। পরে নৌকায় তল্লাশি চালিয়ে পলিথিন ব্যাগে মোড়ানো ৮০ হাজার ইয়াবা বড়ি উদ্ধার করা হয়।
অধিনায়ক লে. কর্নেল এস এম আরিফুল ইসলাম আরও বলেন, উদ্ধার করা ইয়াবা বড়িগুলো ব্যাটালিয়ন সদরে জমা রাখা হয়েছে। পরবর্তী সময়ে ঊর্ধ্বতন কর্মকর্তাদের সামনে এগুলো ধ্বংস করা হবে।
