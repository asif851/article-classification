
চট্টগ্রাম থেকে অপহৃত এক শিশুকে কক্সবাজার থেকে উদ্ধার করা হয়েছে। তার নাম মো. জিহাদ (৫)। গতকাল রোববার রাত সাড়ে নয়টার দিকে কক্সবাজারের ঈদগাহ এলাকার একটি বাসা থেকে শিশুটিকে উদ্ধার করে চট্টগ্রাম নগর গোয়েন্দা পুলিশ। এ ঘটনায় জড়িত থাকার অভিযোগে সুমি আক্তার নামে এক নারীকে গ্রেপ্তার করা হয়েছে।
নগর গোয়েন্দা পুলিশের অতিরিক্ত উপকমিশনার নাজমুল হাসান প্রথম আলোকে বলেন, নগরের ইপিজেড এলাকায় শিশুটির মায়ের সঙ্গে থাকতেন (সাবলেট) সুমি আক্তার। তাঁরা দুজনই পোশাক কারখানায় কাজ করেন। গত শনিবার শিশুটিকে বাসায় এক পরিচিত বৃদ্ধার কাছে রেখে কারখানায় যান তার মা। এ সময় সুমি আক্তার কৌশলে শিশুটিকে নিয়ে বাসার ভেতর ওই বৃদ্ধাকে তালা মেরে চলে যান। পরে মুঠোফোনে এক লাখ টাকা মুক্তিপণ দাবি করেন। বিষয়টি পুলিশকে জানানো হলে অভিযানে নামে পুলিশ। পরে গোপন তথ্যের ভিত্তিতে কক্সবাজারের ঈদগাহ এলাকার একটি বাসায় অভিযান চালিয়ে শিশুটিকে উদ্ধার করা হয়। গ্রেপ্তার করা হয় সুমি আক্তারকে। 
