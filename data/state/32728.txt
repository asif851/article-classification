
বছরের প্রথম দিনে প্রাথমিক থেকে মাধ্যমিক স্তরের শিক্ষার্থীদের হাতে বিনা মূল্যের নতুন বই তুলে দিয়ে শুরু হয়েছে পাঠ্যপুস্তক উৎসব। নতুন বইয়ের ঘ্রাণে শিক্ষার্থীরা উদ্বেলিত, উচ্ছ্বসিত।
আজ রোববার সারা দেশের প্রাথমিক ও মাধ্যমিক স্তরের শিক্ষাপ্রতিষ্ঠানে পাঠ্যপুস্তক উৎসব উদ্‌যাপিত হচ্ছে। খালি হাতে বিদ্যালয়ে গিয়ে নতুন বই নিয়ে হাসিমুখে বাড়ি ফিরছে শিক্ষার্থীরা।
উৎসব উপলক্ষে প্রাথমিক ও গণশিক্ষা মন্ত্রণালয় এবং শিক্ষা মন্ত্রণালয় বর্ণাঢ্য অনুষ্ঠানের আয়োজন করে।
কেন্দ্রীয়ভাবে প্রাথমিক ও গণশিক্ষা মন্ত্রণালয়ের উদ্যোগে ঢাকা বিশ্ববিদ্যালয়ের খেলার মাঠে প্রাথমিক স্তরের শিক্ষার্থীদের নিয়ে আয়োজিত হয় পাঠ্যপুস্তক উৎসব। তারা অবশ্য এই আয়োজনের নাম দিয়েছে ‘বই বিতরণ উৎসব’।
ঢাকা বিশ্ববিদ্যালয়ের খেলার মাঠের এই উৎসবের উদ্বোধন করেন অর্থমন্ত্রী আবুল মাল আবদুল মুহিত। উপস্থিত ছিলেন প্রাথমিক ও গণশিক্ষামন্ত্রী মোস্তাফিজুর রহমান। এই উৎসবে অংশ নেয় ঢাকা মহানগরের সরকারি প্রাথমিক বিদ্যালয়ের শিক্ষার্থীরা।
জাঁকজমকপূর্ণ এই উৎসবে অভিনেতা ফেরদৌস ও অভিনেত্রী মম উপস্থিত ছিলেন। উৎসবে বইপড়া নিয়ে ‘সিসিমপুর’-এর একটি পর্ব দেখানো হয়। এ ছাড়া ছিল গান ও নৃত্য পরিবেশনা।
অন্যদিকে, শিক্ষা মন্ত্রণালয়ের উদ্যোগে কেন্দ্রীয় উৎসবের আয়োজন করা হয় রাজধানীর আজিমপুর সরকারি গার্লস স্কুল অ্যান্ড কলেজ মাঠে। উৎসব উদ্বোধন করেন শিক্ষামন্ত্রী নুরুল ইসলাম নাহিদ। উৎসবে রাজধানীর ৩১টি বিদ্যালয়ের কয়েক হাজার শিক্ষার্থী অংশ নেয়। নতুন বই হাতে পেয়ে তা উঁচিয়ে ধরে উল্লাস প্রকাশ করে শিক্ষার্থীরা।
উৎসবে শিক্ষামন্ত্রী নুরুল ইসলাম নাহিদ বলেন, নতুন বছরের নতুন দিনে এই বই শিক্ষার্থীদের জন্য উপহারস্বরূপ।
গতকাল শনিবার বই বিতরণের এই কাজের উদ্বোধন করেন প্রধানমন্ত্রী শেখ হাসিনা।
