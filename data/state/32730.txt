
ঝিনাইদহ ক্যাডেট কলেজ এবারের এসএসসি পরীক্ষায় যুগ্মভাবে যশোর বোর্ডে শীর্ষ স্থান অধিকার করেছে। প্রতিষ্ঠানটির ৫২ জন পরীক্ষার্থীর মধ্যে সবাই জিপিএ-৫ পেয়েছে। ঝিনাইদহ ক্যাডেট কলেজ ও খুলনা মিলিটারি কলেজিয়েট স্কুল যুগ্মভাবে যশোর বোর্ড প্রথম হয়েছে। ঝিনাইদহ ক্যাডেট কলেজের দায়িত্বপ্রাপ্ত অ্যাডজুট্যান্ট ক্যাপ্টেন খালিদ জানান, মোট ৫২ জন শিক্ষার্থীর সবাই বিজ্ঞান বিভাগ থেকে পরীক্ষায় অংশ নিয়েছিল। কঠোর অধ্যবসায়, নিয়মানুবর্তিতা, সুশৃঙ্খল জীবনযাপন ও শিক্ষক-অভিভাবকদের সার্বিক সহযোগিতায় এই ফল অর্জন সম্ভব হয়েছে বলে তিনি জানান৷
