
যশোরের অভয়নগরে বোমার বিস্ফোরণে চার শিশু আহত হয়েছে। উপজেলার নওয়াপাড়া গ্রামে মডেল কলেজ সড়কে আনিস সরদারের বাড়ির পুকুরপাড়ে আজ রোববার সকাল পৌনে নয়টার দিকে এ বিস্ফোরণ ঘটে। বোমাগুলো পরিত্যক্ত ছিল বলে ধারণা করা হচ্ছে।আহত হওয়া শিশুদের পরিচয় তাৎক্ষণিকভাবে জানা যায়নি। তাদের প্রথমে অভয়নগর উপজেলা স্বাস্থ্য কমপ্লেক্সে ভর্তি করা হয়। অবস্থার অবনতি হওয়ায় তাদের খুলনা মেডিকেল কলেজ হাসপাতালে পাঠানো হয়েছে।ঘটনাস্থল পরিদর্শন শেষে অভয়নগর থানার ভারপ্রাপ্ত কর্মকর্তা (ওসি) শেখ নাসির উদ্দিন প্রথম আলোকে বলেন, সকালে ওই চার শিশু পুকুরপাড়ে তাল কুড়াতে গিয়েছিল। সেখানে পরিত্যক্ত একটি ব্যাগ পেয়ে তা নিয়ে খেলার একপর্যায়ে ওই বিস্ফোরণ ঘটে। ব্যাগের মধ্যে বোমা ছিল বলে তাঁর ধারণা। ঘটনাস্থল থেকে পুলিশ একটি অবিস্ফোরিত বোমা উদ্ধার করেছে বলেও জানান তিনি।
