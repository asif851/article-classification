
সপ্তাহের প্রতি সোমবার ভোক্তাদের নিয়ে গণশুনানি করবে জাতীয় ভোক্তা অধিকার সংরক্ষণ অধিদপ্তর। আজ সোমবার এ সিদ্ধান্ত নিয়েছে অধিদপ্তর।
এর আগে ৩ আগস্ট ভোক্তা স্বার্থ রক্ষায় জাতীয় ভোক্তা অভিযোগ কেন্দ্র (এনসিসিসি) স্থাপন করা হয়।
অধিদপ্তর জানিয়েছে, এখন থেকে প্রতি সোমবার সকাল ১০টা থেকে বেলা ১১টা পর্যন্ত গণশুনানি অনুষ্ঠিত হবে। প্রয়োজনে শুনানির সময় বাড়ানো হবে। গণশুনানি অনুষ্ঠিত হবে অধিদপ্তরের মহাপরিচালক আবুল হোসেন মিঞার সভাপতিত্বে।
এ বিষয়ে জানতে চাইলে আবুল হোসেন মিঞা প্রথম আলোকে বলেন, ভোক্তারা প্রতারিত হলে যাতে প্রতিকার পান, সে জন্যই গণশুনানির উদ্যোগ নেওয়া হয়েছে। এর মধ্য দিয়ে ভোক্তা অধিদপ্তরের সঙ্গে ভোক্তাদের সম্পৃক্ততাও বাড়বে।
অধিদপ্তর বলছে, সেবাপ্রত্যাশী ভোক্তারা প্রতি সোমবার শুনানি চলাকালে ভোক্তা অধিদপ্তরের (১ কারওয়ান বাজার, টিসিবি ভবন, ৮ম তলা) সম্মেলনকক্ষে উপস্থিত হয়ে তাঁদের অভিযোগ লিখিত এবং মৌখিকভাবে জানাতে পারবেন।
ভোক্তা অধিকার সংরক্ষণ আইন অনুযায়ী প্রতারিত হওয়ার ৩০ দিনের মধ্যে ভোক্তাকে শুনানি গ্রহণকারী কর্মকর্তার কাছে অভিযোগ জানাতে হবে। শুনানিকালে ভোক্তাদেরকে কীভাবে, কখন এবং কার কাছে অভিযোগ দাখিল করতে হবে, সে পরামর্শ দেওয়া হবে। পাশাপাশি ভোক্তা অধিকার আইন সম্পর্কে কোনো জিজ্ঞাসা থাকলে তার ব্যাখ্যাও দেওয়া হবে।
