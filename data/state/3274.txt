
মাহমুদুর রহমান মান্নার সুচিকিৎসা ও মুক্তির দাবিতে সংবাদ সম্মেলন করেছে নাগরিক ঐক্য। দলটির আহ্বায়ক মান্না দুটি রাষ্ট্রদ্রোহের মামলায় বর্তমানে কারাগারে। আজ রাজধানীর তোপখানা রোডের একটি মিলনায়তনে সংবাদ সম্মেলনের আয়োজন করে নাগরিক ঐক্য। এতে দলটির কেন্দ্রীয় কমিটির সদস্যরা উপস্থিত ছিলেন। সংবাদ সম্মেলনে জানানো হয়, গত ১৬ জানুয়ারি কারাবন্দী মান্না হঠাৎ অসুস্থ হয়ে জ্ঞান হারিয়ে ফেলেন। এ সংবাদ পেয়ে তাঁর স্ত্রী গতকাল কারাফটকে গিয়ে ঘটনার সত্যতা সম্পর্কে নিশ্চিত হন। তাঁকে আটক স্বামীর সঙ্গে দেখা করতে না দিয়ে ফিরিয়ে দেওয়া হয়। সংবাদ সম্মেলনে লিখিত বক্তব্য পাঠ করেন নাগরিক ঐক্যের কেন্দ্রীয় কমিটির সদস্য জিন্নুর আহমদ চৌধুরী। তিনি বলেন, নাগরিক ঐক্যের আহ্বায়ক মান্নাকে গত বছরের ২৩ ফেব্রুয়ারি গভীর রাতে বনানীর এক আত্মীয়ের বাসা থেকে সাদা পোশাকের পুলিশ আটক করে নিয়ে যায়। ১৮ ঘণ্টা নিখোঁজ থাকার পর তাঁকে গ্রেপ্তারের কথা স্বীকার ২৪ ফেব্রুয়ারি দুটি রাষ্ট্রদ্রোহের মামলা করা হয়। দুই মামলায় ২০ দিনের রিমান্ডে নিয়ে মান্নাকে নির্যাতনের ফলে ১৩ দিন পর গুরুতর অসুস্থ হয়ে পড়লে হাসপাতালে ভর্তি করা হয়। মেডিকেল বোর্ডের সুচিকিৎসার সুপারিশ উপেক্ষা করে তাঁকে কারাগারে ফিরিয়ে নেওয়া হয়। এর পর থেকে রিমান্ডের অজুহাতে এ পর্যন্ত জামিনের আবেদন করা যায়নি। এভাবে ১১ মাস পার হচ্ছে। এ রিমান্ডকে উদ্দেশ্যেপ্রণোদিত উল্লেখ করে হাইকোর্টে তা বাতিলের দাবিতে মামলা করা হলে, প্রথমে কেন রিমান্ড বাতিল করা হবে না মর্মে শোকজ করা হয়। এর জবাব না দেওয়ায় হাইকোর্ট রিমান্ড বাতিল ঘোষণা করলে আপিল বিভাগের চেম্বার জজ আদালতে সরকার পক্ষ আপিল করে। এখন রায়ের কপি না পাওয়ায় সবকিছু থমকে আছে।  সংবাদ সম্মেলনে জানানো হয়, ডাকসুর দুবারের ভিপি, সফল ছাত্রনেতা এবং তৃতীয় রাজনৈতিক শক্তির অগ্রসৈনিক কারাবন্দী মান্নার ডিভিশন আবেদনও উপেক্ষিত হয়েছে। এতে তাঁকে অসুস্থ অবস্থায় মেঝেতে মানবেতর অবস্থায় দিন কাটাতে হচ্ছে। তাঁর যে সুচিকিৎসা হচ্ছে না, হঠাৎ জ্ঞান হারিয়ে অজ্ঞান হওয়ায় তার প্রমাণ। জরুরি ভিত্তিতে তাঁর সুচিকিৎসার দাবি জানাচ্ছি। একই সঙ্গে বিনা বিচারে আটক অবস্থা থেকে তাঁর মুক্তির দাবিও জানাচ্ছি।  সংবাদ সম্মেলনে জানানো হয়, দেশে নিরাপত্তাহীনতা, যানজট, দ্রব্যমূল্যের ঊর্ধ্বগতিসহ নানা সমস্যায় জর্জরিত মানুষ। মানুষের মত প্রকাশের স্বাধীনতা বিঘ্নিত হচ্ছে। মান্না বাইরে থাকলে এসব কিছুর প্রতিবাদ করতেন। তাঁকে জেলখানায় আটকে রেখে সরকার দমননীতি অব্যাহত রেখেছে বলে অভিযোগ তোলা হয়। সংবাদ সম্মেলনে উপস্থিত ছিলেন নাগরিক ঐক্যের কেন্দ্রীয় কমিটির সদস্য শহীদুল্লাহ কায়সার, ওহিদুজ্জমান, আতিক রহমান, ইসলামউদ্দিন প্রমুখ।
