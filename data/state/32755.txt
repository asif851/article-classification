
বরিশালের শের-ই-বাংলা মেডিকেল কলেজ হাসপাতালের এফ এম নূর-উর-রফী শিক্ষানবিশ চিকিৎসক হোস্টেল (ইন্টার্ন ডক্টরস হোস্টেল) থেকে মো. আলমগীর হোসেন নামে এক বহিরাগতকে আটক করেছে পুলিশ। এ সময় বিভিন্ন কক্ষ থেকে ইয়াবা সেবনের উপকরণ, হকিস্টিক, রড ও ধারালো দা জব্দ করা হয়।গতকাল বেলা একটা থেকে সাড়ে তিনটা পর্যন্ত শের-ই-বাংলা মেডিকেল কলেজ হাসপাতালের কর্তৃপক্ষ ও পুলিশ যৌথভাবে এ অভিযান চালায়।হোস্টেলের চতুর্থ তলার ৪০৯ নম্বর কক্ষ থেকে আটক করা আলমগীর হোসেন নলছিটি উপজেলার বাসিন্দা। পাঁচ-ছয় দিন ধরে তিনি অবৈধভাবে হোস্টেলে অবস্থান করছিলেন।কোতোয়ালি মডেল থানার ভারপ্রাপ্ত কর্মকর্তা (তদন্ত) আতাউর রহমান বলেন, পুলিশের উপস্থিতিতে হাসপাতাল ও মেডিকেল কলেজ কর্তৃপক্ষ ইন্টার্ন হোস্টেলের বিভিন্ন কক্ষ তল্লাশি করে মাদক সেবনের উপকরণ, হাউজি খেলার সরঞ্জাম, একটি ধারালো দা, দুটি রড, একটি হকিস্টিক জব্দসহ একজন বহিরাগত ব্যক্তিকে আটক করেছে।
