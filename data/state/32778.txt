
জিয়া অরফানেজ ট্রাস্ট দুর্নীতি মামলায় বিএনপির চেয়ারপারসন খালেদা জিয়ার পক্ষে আজ মঙ্গলবার যুক্তিতর্ক উপস্থাপন হওয়ার কথা রয়েছে। বেলা সাড়ে ১১টার দিকে খালেদা জিয়া আদালতে গেছেন।
খালেদা জিয়ার বিরুদ্ধে করা জিয়া চ্যারিটেবল ট্রাস্ট দুর্নীতি মামলাতেও দুর্নীতি দমন কমিশনের (দুদক) পক্ষে যুক্তিতর্ক উপস্থাপনের দিন ধার্য রয়েছে।
এর আগে জিয়া অরফানেজ ট্রাস্ট দুর্নীতি মামলায় দুদকের যুক্তিতর্ক উপস্থাপন শেষ হয়েছে। খালেদা জিয়ার পক্ষে এর আগে দুই দিন যুক্তিতর্ক উপস্থাপন করেছেন তাঁর আইনজীবী আব্দুর রেজ্জাক খান।
পুরান ঢাকার আলিয়া মাদ্রাসায় স্থাপিত বিশেষ জজ আদালতে আইনশৃঙ্খলা রক্ষাকারী বাহিনীর বিপুল সদস্যদের উপস্থিত থাকতে দেখা গেছে। আদালতের আশপাশের রাস্তার দোকানপাট বন্ধ করে দেওয়া হয়েছে।
এর আগে ২৪ ডিসেম্বর জিয়া অরফানেজ ট্রাস্ট দুর্নীতি মামলায় খালেদা জিয়ার পক্ষে যুক্তিতর্ক শুনানি উপস্থাপন করা হয়।
২ কোটি ১০ লাখ ৭১ হাজার ৬৭১ টাকা আত্মসাতের অভিযোগে করা জিয়া অরফানেজ ট্রাস্ট মামলায় আসামি হলেন খালেদা জিয়া, তাঁর বড় ছেলে বিএনপির সিনিয়র ভাইস চেয়ারম্যান তারেক রহমানসহ ছয়জন। তারেক রহমানের বিরুদ্ধে এর মধ্যে গ্রেপ্তারি পরোয়ানা জারি করেছেন আদালত। ৩ কোটি ১৫ লাখ ৪৩ হাজার টাকা আত্মসাতের অভিযোগে করা জিয়া চ্যারিটেবল ট্রাস্ট মামলায় আসামি হলেন খালেদা জিয়াসহ চারজন।
