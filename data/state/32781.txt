
বিমান বাংলাদেশ এয়ারলাইনসের গত মাসে ঘোষণা করা ‘অবিশ্বাস্য অফার’ আরও কিছুদিন চলবে। চলতি মাসের ৭ তারিখ এই অফার শেষ হয়ে যাওয়ার কথা ছিল। আজ রোববার বিমানের জনসংযোগ বিভাগের দেওয়া সংবাদ বিজ্ঞপ্তিতে বলা হয়েছে, যাত্রীদের সুবিধার্থে এই অফারের সময়সীমা আরও ১৫ দিন বাড়ানো হয়েছে।
জনসংযোগ বিভাগের দেওয়া সংবাদ বিজ্ঞপ্তিতে বলা হয়েছে, আগামী বছর জনপ্রিয় পর্যটন গন্তব্যগুলোতে আকাশপথে ভ্রমণকে আরও সাশ্রয়ী ও স্বাচ্ছন্দ্যময় করে তুলতে এ উদ্যোগ নেওয়া হয়েছে। চলতি মাসের ২২ তারিখ পর্যন্ত যাত্রীরা কম মূল্যে বিমানের টিকিট কিনতে পারবেন।
এই সুবিধায় বিমান বাংলাদেশ এয়ারলাইনসের ঢাকা-ব্যাংকক-ঢাকা রুটে ১৬ হাজার ৪২ টাকা, ঢাকা-সিঙ্গাপুর-ঢাকা রুটে ১৮ হাজার ১১৬ টাকা ও ঢাকা-কাঠমান্ডু-ঢাকা রুটে যাতায়াতে ১৪ হাজার ৩৬ টাকা লাগবে। অন্যদিকে ঢাকা-কলকাতা-ঢাকা যাতায়াতে লাগবে ৮ হাজার ৬৮৫ টাকা। আর ঢাকা-কক্সবাজার-ঢাকা যেতে-আসতে খরচ হবে ৬ হাজার ৪৫৮ টাকা। সব ধরনের ট্যাক্স ও সারচার্জসহ এই ভাড়া নির্ধারণ করেছে বিমান।
অফার চলাকালীন বিমানের টিকিট কেনা যাত্রীদের আগামী জানুয়ারি মাসের ১ তারিখ থেকে ৩১ মার্চের মধ্যে ভ্রমণ করতে হবে। বিমানের সব সেলস সেন্টার, ট্রাভেল এজেন্ট থেকে নগদ অথবা ক্রেডিট কার্ড, বিকাশ, রকেট এবং বিমান ওয়েবসাইট থেকে ক্রেডিট কার্ড অথবা রকেটের মাধ্যমে টিকিট কেনার সুবিধা থাকছে।
এ অফার নিয়ে বিস্তারিত জানতে বিমান বাংলাদেশ এয়ারলাইনসের ওয়েবসাইট www.biman-airlines.com  ভিজিট অথবা ফোন নম্বর ০২-৮৯০১৬০০#২৭১০, ২৭১১ ও ০২-৯৫৬০১৫১-৫৯#১৬১ -এ যোগাযোগ করা যেতে পারে।
