
যশোরের বাঘারপাড়া উপজেলার দোহাকুলা গ্রামের ধানখেত ও মাহমুদ আলীপুর গ্রামের আমগাছ থেকে দুই ব্যক্তির লাশ উদ্ধার করা হয়েছে।তাঁরা হলেন উপজেলার মাহমুদ আলীপুর গ্রামের জামাল মোল্লার ছেলে মাসুদ রানা (১৮) ও মহিরণ গ্রামে শ্বশুরবাড়িতে বসবাসকারী তবিরর রহমান (৪৫)।গতকাল শুক্রবার সকাল ও বৃহস্পতিবার সন্ধ্যায় লাশ দুটি উদ্ধার করে ময়নাতদন্তের জন্য যশোর জেনারেল হাসপাতালের মর্গে পাঠানো হয়েছে। স্থানীয় বাসিন্দা ও পুলিশ সূত্রে জানা গেছে, বৃহস্পতিবার সন্ধ্যায় দোহাকুলা গ্রামের বোরো খেতে একটি লাশ পড়ে থাকতে দেখে স্থানীয় লোকজন পুলিশে খবর দিলে লাশটি উদ্ধার করা হয়।অপরদিকে গতকাল সকালে মাহমুদ আলীপুর গ্রামের একটি আমগাছের ডালে গলায় ফাঁস দেওয়া অবস্থায় ঝুলন্ত একটি লাশ পুলিশ উদ্ধার করেছে।বাঘারপাড়া থানার ভারপ্রাপ্ত কর্মকর্তা (ওসি) গাজী মোহাম্মদ ইব্রাহিম বলেন, ধারণা করা হচ্ছে, চার-পাঁচ দিন আগে হত্যার পর দুর্বৃত্তরা একটি লাশ ধানখেতে ফেলে রেখে গেছে। অপর লাশটি আমগাছের ডালের সঙ্গে ফাঁস দেওয়া অবস্থায় পাওয়া গেছে। এই তরুণটি যশোর পলিটেকনিক ইনস্টিটিউটের ছাত্র।
