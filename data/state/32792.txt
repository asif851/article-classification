
নির্বাচনকালীন সহায়ক সরকার নিয়ে কোনো আলোচনা নয় বলে জানিয়েছেন আওয়ামী লীগের প্রচার সম্পাদক ও অন্যতম মুখপাত্র হাছান মাহমুদ। তিনি বলেন, আগামী জাতীয় নির্বাচন নিয়ে বিএনপি আলোচনার জন্য অনুনয়-বিনয় করছে। আলোচনার জন্য আওয়ামী লীগও প্রস্তুত। তবে সহায়ক সরকার নিয়ে আলোচনার কোনো সুযোগ নেই।
আজ বৃহস্পতিবার দুপুরে জাতীয় প্রেসক্লাবের সামনে বঙ্গবন্ধু সাংস্কৃতিক জোট আয়োজিত এক মানববন্ধন কর্মসূচিতে আওয়ামী লীগের এই নেতা এসব কথা বলেন।
হাছান মাহমুদ আরও বলেন, সংবিধানে সহায়ক সরকার নামে কিছু নেই। নির্বাচন অনুষ্ঠিত হবে নির্বাচন কমিশনের অধীনে, সরকারের অধীনে নয়।
মানববন্ধনে আরও উপস্থিত ছিলেন সাবেক স্বরাষ্ট্র প্রতিমন্ত্রী শামসুল হক টুকু, বঙ্গবন্ধু সাংস্কৃতিক জোটের সাধারণ সম্পাদক অরুণ সরকার প্রমুখ।
