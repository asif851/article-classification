
হরতালে চট্টগ্রাম আদালতে কোনো মামলার শুনানি না হলেও জেলা আইনজীবী সমিতির নির্বাচন হবে। গতকাল রোববার দুপুরে নির্বাচন কর্মকর্তারা প্রার্থী ও ভোটারদের সঙ্গে আলোচনা করে এ সিদ্ধান্ত নেন। কাল মঙ্গলবার সকাল নয়টা থেকে বিকেল চারটা পর্যন্ত চট্টগ্রাম জেলা আইনজীবী সমিতির মিলনায়তনে এ নির্বাচন হবে। টানা অবরোধের সঙ্গে গতকাল রোববার সকাল থেকে ৭২ ঘণ্টা হরতালের ডাক দেয় ২০-দলীয় জোট। কিন্তু চট্টগ্রাম জেলা আইনজীবী সমিতির নিয়ম অনুযায়ী যে দলেরই হরতাল হোক হরতালে কোনো মামলার শুনানি হবে না। নির্বাচন কর্মকর্তা ও সরকারি কৌঁসুলি মো. ফখরুদ্দিন চৌধুরী বলেন, হরতালে চট্টগ্রাম আদালতে বারের সিদ্ধান্ত অনুযায়ী কোনো মামলার শুনানি হয় না। আইনজীবী সমিতির নির্বাচনের দিন (মঙ্গলবার) হরতালের কর্মসূচি থাকায় প্রার্থী ও ভোটাররা শঙ্কার মধ্যে ছিলেন। তাই প্রার্থী ও জ্যেষ্ঠ আইনজীবীদের সঙ্গে বৈঠক করে সিদ্ধান্ত নেওয়া হয়েছে হরতাল থাকলেও ভোট হবে। ফখরুদ্দিন জানান, নির্বাচনে ভোটার সংখ্যা ৩ হাজার ৪০০ জন। ১৯টি পদে ৪৯ জন প্রার্থী লড়ছেন।
