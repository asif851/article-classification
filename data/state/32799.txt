
অর্থমন্ত্রী আবুল মাল আবদুল মুহিত বলেছেন, ‘জিএসপি বন্ধ থাকায় পণ্য রপ্তানিতে কোনো সমস্যা হয়নি। ইতিমধ্যে জিএসপি পেতে সব ধরনের শর্ত পূরণ করা হয়েছে। আশা করছি, আগামী বছরের মধ্যে আমরা জিএসপি সুবিধা পাব। যদি না পাই, তবে রাজনৈতিক ষড়যন্ত্রই হবে এর একমাত্র কারণ।’অর্থমন্ত্রী আজ শনিবার দুপুরে চাঁদপুরের কচুয়া উপজেলার হাসিমপুরে ড. মুহাম্মদ মানসুরউদ্দীন মহিলা কলেজের কৃতী ছাত্রী সংবর্ধনা অনুষ্ঠানে এসব কথা বলেন।মন্ত্রী জানান, জিএসপি সুবিধা বাতিল করলেও বাংলাদেশ সাত বিলিয়ন ডলার রপ্তানি করে। আমেরিকায় বাংলাদেশের পণ্যের বাজার উন্মুক্ত রয়েছে।অর্থমন্ত্রী আরও বলেন, বর্তমানে বাংলাদেশের প্রবৃদ্ধির হার ৬ শতাংশের বেশি। এই হারকে ৮-১০ শতাংশে উন্নীত করতে হলে পুরুষের পাশাপাশি দেশের ৫০ ভাগ নারীকে কাজে লাগাতে হবে।
অনুষ্ঠানে সভাপতিত্ব করেন সাবেক স্বরাষ্ট্রমন্ত্রী মহীউদ্দীন খান আলমগীর। অন্যদের মধ্যে বক্তব্য দেন বাণিজ্যমন্ত্রী তোফায়েল আহমেদ, ত্রাণ ও দুর্যোগ ব্যবস্থাপনামন্ত্রী মোফাজ্জল হোসেন চৌধুরী মায়া ও রেলমন্ত্রী মজিবুল হক। অনুষ্ঠানে স্বাগত বক্তব্য দেন জাতীয় রাজস্ব বোর্ডের (এনবিআর) চেয়ারম্যান মো. গোলাম হোসেন।
