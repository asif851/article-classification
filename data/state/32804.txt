
প্রায় ১২ ঘণ্টা পর আজ মঙ্গলবার সকাল সাড়ে সাতটার দিকে সিলেট-ঢাকা ও সিলেট-চট্টগ্রাম রেলপথে ট্রেন চলাচল স্বাভাবিক হয়েছে। গতকাল সোমবার সন্ধ্যায় মৌলভীবাজারের কুলাউড়া উপজেলার ভাটেরা রেলস্টেশনের কাছে সিলেট থেকে চট্টগ্রামগামী একটি জ্বালানি তেলবাহী ট্রেন লাইনচ্যুত হয়। এতে ওই দুই রেলপথে ট্রেন চলাচল বন্ধ হয়ে যায়।
এদিকে দুর্ঘটনার কারণ অনুসন্ধানে চার সদস্যের একটি তদন্ত কমিটি গঠন করা হয়েছে।
কুলাউড়া জংশন রেলস্টেশন সূত্রে জানা গেছে, গতকাল সন্ধ্যা সাতটা ২০ মিনিটে জ্বালানি তেলবাহী ট্রেনের দুটি ট্যাংকার ভাটেরা রেলস্টেশনের কাছে লাইনচ্যুত হয়। পরে কুলাউড়া স্টেশন থেকে একটি উদ্ধারকারী ট্রেন ঘটনাস্থলে গিয়ে উদ্ধারকাজ শুরু করে। দুর্ঘটনার কারণে ঢাকা ও চট্টগ্রাম থেকে ছেড়ে আসা আন্তনগর জয়ন্তিকা এক্সপ্রেস, উপবন এক্সপ্রেস, কালনী এক্সপ্রেস ও উদয়ন এক্সপ্রেস কুলাউড়া স্টেশনে এবং ঢাকা ও চট্টগ্রামগামী উদয়ন এক্সপ্রেস, জালালাবাদ এক্সপ্রেস ও সুরমা মেইল সিলেট স্টেশনে আটকা পড়ে।
ঘটনার সত্যতা নিশ্চিত করে কুলাউড়া জংশন রেলস্টেশনের স্টেশনমাস্টার মহিদুর রহমান আজ সকাল সাড়ে ১০টার দিকে প্রথম আলো ডটকমকে জানান, উদ্ধারকাজ শেষ হলে সকাল সাতটা ২৫ মিনিটে আবার ট্রেন চলাচল শুরু হয়।
মহিদুর আরও জানান, দুর্ঘটনার কারণ খতিয়ে দেখতে কুলাউড়া রেলস্টেশনের ট্রাফিক পরিবহন পরিদর্শক (টিআইটি) মো. নূরুল ইসলামকে প্রধান করে চার সদস্যের একটি তদন্ত কমিটি গঠন করা হয়েছে। কমিটিকে তিন কার্যদিবসের মধ্যে প্রতিবেদন দিতে বলা হয়েছে।
 
