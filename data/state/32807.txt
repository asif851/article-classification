
বিএনপির চেয়ারপারসন খালেদা জিয়াকে উদ্দেশ করে আওয়ামী লীগের মুখপাত্র ও প্রচার সম্পাদক হাছান মাহমুদ বলেছেন, ‘এই বছর ৫ জানুয়ারি খালেদা জিয়া ছিলেন আদালতে। তিনি যে অপরাধ করেছেন, বিচার হলে ইনশা আল্লাহ, আগামী বছরের ৫ জানুয়ারি হয়তো তাঁকে কারাগারে থাকতে হবে।’
আজ শনিবার সকাল সাড়ে ১০টার দিকে জাতীয় প্রেসক্লাবের সামনে বঙ্গবন্ধু সাংস্কৃতিক জোট আয়োজিত মানববন্ধনে হাছান মাহমুদ এ কথা বলেন।
৫ জানুয়ারি যারা পেট্রল বোমা মেরেছে, মানুষ হত্যা করেছে, নৈরাজ্য সৃষ্টি করেছে, তাদের বিচারের জন্য দ্রুত বিচার ট্রাইব্যুনাল গঠনের দাবি জানান হাছান মাহমুদ। তিনি বলেন, ৫ জানুয়ারি নির্বাচন না হলে দেশের গণতন্ত্র ধাক্কা খেত এবং সাংবিধানিক ধারাবাহিকতা থাকত না। খালেদা জিয়া দেশে নৈরাজ্য সৃষ্টি করে পেছনের দরজা দিয়ে ক্ষমতায় আসার ষড়যন্ত্র চালিয়ে যাচ্ছেন বলে তিনি অভিযোগ করেন।
