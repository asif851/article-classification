
একাদশ জাতীয় সংসদ নির্বাচন সামনে রেখে অংশীজনদের সঙ্গে ধারাবাহিক সংলাপের অংশ হিসেবে আজ বৃহস্পতিবার রাজনৈতিক দলগুলোর সঙ্গে সংলাপ শুরু করেছে নির্বাচন কমিশন (ইসি)।
রাজনৈতিক দলগুলোর সঙ্গে ধারাবাহিক সংলাপের প্রথম দিনে আজ বৃহস্পতিবার বেলা তিনটায় ইসি বাংলাদেশ সাংস্কৃতিক মুক্তিজোটের ১২ জন প্রতিনিধির সঙ্গে সংলাপ শুরু করে। ইসি ভবন মিলনায়তনে চলমান এই সংলাপ শেষে নির্বাচন কমিশনের ব্রিফিং করার কথা।
আজ থেকে পর্যায়ক্রমে নিবন্ধিত ৪০টি রাজনৈতিক দলের সঙ্গে সংলাপে বসবে নির্বাচন কমিশন (ইসি)। ইতিমধ্যে ১২টি দলের সঙ্গে সংলাপের সময়সূচি চূড়ান্ত করা হয়েছে। ঈদের আগে ছয়টি দলের সঙ্গে সংলাপ হবে। ঈদের পরে আগামী ১০ সেপ্টেম্বর থেকে আবার সংলাপ শুরু হবে।
একাদশ জাতীয় সংসদ নির্বাচন সামনে রেখে গত ৩১ জুলাই সুশীল সমাজের প্রতিনিধিদের সঙ্গে সংলাপের মধ্য দিয়ে নির্বাচন বিশেষজ্ঞসহ অংশীজনদের সঙ্গে ধারাবাহিক সংলাপ শুরু করে নির্বাচন কমিশন। পরে ১৬ ও ১৭ আগস্ট গণমাধ্যম প্রতিনিধিদের সঙ্গে কমিশন সংলাপে বসে। এই দুই দিনে অর্ধশত গণমাধ্যম প্রতিনিধির কাছ থেকে কমিশন বিভিন্ন পরামর্শ গ্রহণ করে।
