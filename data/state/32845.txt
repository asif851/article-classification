
সিরাজগঞ্জের শাহজাদপুরে সাংবাদিক আবদুল হাকিম হত্যা মামলায় শাহজাদপুর পৌরসভার মেয়র হালিমুল হক ও তাঁর ছোট ভাই হাবিবুল হককে জিজ্ঞাসাবাদের জন্য দ্বিতীয় দফায় রিমান্ডে নিয়েছে পুলিশ। গতকাল মঙ্গলবার সিরাজগঞ্জের জ্যেষ্ঠ বিচারিক হাকিম নজরুল ইসলাম শুনানি শেষে দুজনের দুই দিনের রিমান্ড মঞ্জুর করেন।মামলার তদন্ত কর্মকর্তা শাহজাদপুর থানার পরিদর্শক (তদন্ত) মনিরুল ইসলাম বলেন, হালিমুল ও হাবিবুলকে আবার জিজ্ঞাসাবাদের জন্য সাত দিনের রিমান্ডের আবেদন করা হয়েছিল। বিচারক দুই পক্ষের শুনানি শেষে তাঁদের দুই দিনের রিমান্ড মঞ্জুর করেছেন। একই সঙ্গে আসামিপক্ষের আইনজীবীরা জামিন প্রার্থনা করলে বিচারক জামিনের আবেদন নাকচ করে তাঁদের জেলহাজতে পাঠানোর নির্দেশ দেন। পরে দুজনকে জেলা কারাগারে পাঠানো হয়। এর আগে প্রথম দফায় হালিমুল ও হাবিবুলকে জিজ্ঞাসাবাদের জন্য রিমান্ডে নিয়েছিল পুলিশ।গত ২ ফেব্রুয়ারি শাহজাদপুর উপজেলা আওয়ামী লীগের দুই পক্ষের সংঘর্ষের সময় গুলিবিদ্ধ হন দৈনিক সমকাল-এর উপজেলা প্রতিনিধি আবদুল হাকিম। পরের দিন ঢাকায় নেওয়ার পথে তাঁর মৃত্যু হয়। এ ঘটনায় হাকিমের স্ত্রী নুরুন নাহার বেগম বাদী হয়ে একটি হত্যা মামলা করেন।
