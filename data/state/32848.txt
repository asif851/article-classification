
নৌ–পরিবহনমন্ত্রী শাজাহান খান বলেছেন, পাকিস্তানের ক্রিকেট দলের সঙ্গে যখন অন্য কোনো দেশ খেলবে, তখন অন্য দেশকেই সমর্থন করতে হবে। কিন্তু যারা পাকিস্তানকে সমর্থন করবে তাদের নিন্দা করতে হবে। 
আজ সোমবার সন্ধ্যায় বাংলাদেশ ডিপ্লোমা ইঞ্জিনিয়ার্স ইনস্টিটিউটে বঙ্গবন্ধু ডিপ্লোমা প্রকৌশলী পরিষদের নবনির্বাচিতদের কমিটির সংবর্ধনা অনুষ্ঠানে নৌমন্ত্রী এ কথা বলেন। তিনি বলেন, বিএনপি-জামায়াত হলো কেবল শরীর। এই শরীরের মাথা হলো পাকিস্তান। তাই কেবল শরীরে মারলে হবে না, মারতে হবে মাথায়। তা ছাড়া বিএনপি-জামায়াতের মদদদাতাদের বিরুদ্ধেও সোচ্চার হতে হবে। অনুষ্ঠানে খাদ্যমন্ত্রী কামরুল ইসলাম বলেন, যারা বঙ্গবন্ধুকে হত্যা করেছে, তারা এখন বঙ্গবন্ধুর আদর্শকে হত্যা করতে যাচ্ছে। কিন্তু তারা পারবে না। বঙ্গবন্ধুর আদর্শে দেশ পরিচালিত হবে। গৃহায়ণ ও গণপূর্তমন্ত্রী মোশাররফ হোসেন বলেন, দেশ যেভাবে এগোচ্ছে তাতে প্রধানমন্ত্রী শেখ হাসিনার ভিশন-২০২১–এর লক্ষ্যমাত্রা আগেই অর্জন করা সম্ভব হবে। বিজ্ঞান ও প্রযুক্তিমন্ত্রী ইয়াফেস ওসমান বলেন, প্রধানমন্ত্রী সব ক্ষেত্রে উন্নয়ন অব্যাহত রেখেছেন, দেশকে এগিয়ে নিচ্ছেন। প্রধানমন্ত্রী দেশের পিছিয়ে পড়া নারীদেরও এগিয়ে নিয়ে যাচ্ছেন। অনুষ্ঠানে সভাপতিত্ব করেন সংগঠনের প্রধান উপদেষ্টা মহীউদ্দীন খান আলমগীর। মুক্তিযুদ্ধবিষয়ক মন্ত্রণালয় সম্পর্কিত স্থায়ী কমিটির সভাপতি এ বি তাজুল ইসলাম এতে বক্তব্য দেন।
