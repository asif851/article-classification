
পাবনার ঈশ্বরদী উপজেলার পাকশী রেলপুলিশ ফাঁড়ির সহকারী উপপরিদর্শক (এএসআই) সুজাউল ইসলাম খুন হয়েছেন। আজ সোমবার সকাল সাড়ে সাতটার দিকে পাকশী রেলস্টেশনের কাছ থেকে তাঁর লাশ উদ্ধার করা হয়। লাশের শরীর ও মাথায় একাধিক আঘাতের চিহ্ন রয়েছে।পাকশী পুলিশ ফাঁড়ির দায়িত্বপ্রাপ্ত (ইনচার্জ) এসআই রেজাউল করিমের ভাষ্য, পুলিশের ধারণা পূর্বপরিকল্পিতভাবে তাঁকে হত্যা করা হয়েছে। নিহত সুজাউলের বাড়ি বগুড়া সদর থানার শেখপাড়ায়।রেজাউল করিমের ভাষ্য, গতকাল রোববার সন্ধ্যায় সুজাউল বাড়ি থেকে পুলিশের পোশাক পরে বের হন। এর পর তিনি ঈশ্বরদী ইপিজেড ও রূপপুর পারমাণবিক বিদ্যুৎ প্রকল্প এলাকায় যান। সন্ধ্যা পৌনে সাতটার দিকে সর্বশেষ সুজাউলের সঙ্গে রেজাউলের কথা হয়। রাত নয়টার দিকে সুজাউলের মুঠোফোন বন্ধ পান রেজাউল।রেজাউল করিম বলেন, মুঠোফোন বন্ধ পাওয়ার পর তাঁরা বিভিন্ন পুলিশ ফাঁড়িতে সুজাউলের খোঁজ করেন। কিন্তু তাঁকে পাননি। রাত সাড়ে ১০টার দিকে পুলিশ কোয়ার্টারে সুজাউলের পরিবারের সঙ্গে যোগাযোগ করেন। তাঁর স্ত্রী ও সন্তান জানান তিনি বাড়ি ফেরেননি। রাতে খোঁজাখুঁজি করার পর সকালে পাকশী রেলস্টেশনের কাছে হলুদের খেত থেকে পুলিশ তাঁর লাশ উদ্ধার করে। লাশের শরীরে ও মাথায় একাধিক আঘাতের চিহ্ন রয়েছে। হাত, পা ও মুখ বাঁধা ছিল।ঈশ্বরদী থানার ভারপ্রাপ্ত কর্মকর্তা (ওসি) বিমান কুমার দাশের ভাষ্য, সুজাউলের ব্যবহৃত মোটরসাইকেল ও মুঠোফোন যন্ত্র পাওয়া যায়নি।
