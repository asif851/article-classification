
প্রায় তিন ঘণ্টা বন্ধ থাকার পর মানিকগঞ্জের পাটুরিয়া ও রাজবাড়ীর দৌলতদিয়া নৌপথে ফের ফেরি চলাচল শুরু হয়েছে।
ঘন কুয়াশার কারণে আজ শুক্রবার সকাল ছয়টার দিকে পাটুরিয়া-দৌলতদিয়া নৌপথে ফেরি চলাচল বন্ধ হয়ে যায়। কুয়াশা কেটে গেলে সকাল নয়টার দিকে ফেরি চলাচল শুরু হয়। বিআইডব্লিউটিসির আরিচা কার্যালয়ের ব্যবস্থাপক (বাণিজ্য) মো. সালাউদ্দিন এই তথ্য জানান।  বিআইডব্লিউটিসির আরিচা কার্যালয় সূত্র জানায়, গতকাল বৃহস্পতিবার মধ্যরাত থেকে পদ্মা নদীর অববাহিকায় কুয়াশা পড়তে থাকে। আজ সকাল নাগাদ কুয়াশার তীব্রতা বেড়ে যায়। এ অবস্থায় উভয় ঘাট থেকে যাত্রী ও যানবাহন নিয়ে ছেড়ে আসা তিনটি ফেরি মাঝনদীতে আটকা পড়ে। নৌপথে ফেরি চলাচল বন্ধ হয়ে যায়। নৌপথের পাটুরিয়া প্রান্তে ১০টি এবং দৌলতদিয়া প্রান্তে তিনটি ফেরি যানবাহন-যাত্রী নিয়ে নোঙর করে থাকে। ফেরি চলাচল বন্ধ থাকায় উভয় ঘাটে চার শতাধিক যানবাহনের দীর্ঘ সারি তৈরি হয়। শীতে চরম দুর্ভোগ পোহান আরোহীরা।
বিআইডব্লিউটিসির আরিচা কার্যালয়ের ব্যবস্থাপক (বাণিজ্য) মো. সালাউদ্দিন বলেন, কুয়াশায় নৌপথে দুর্ঘটনা এড়াতে ফেরি চলাচল বন্ধ থাকে। কুয়াশা কেটে যাওয়ায় ফের ফেরি চলাচল শুরু হয়েছে।
আরও  পড়ুন...ঘন কুয়াশায় পাটুরিয়া-দৌলতদিয়া নৌপথে ফেরি বন্ধ
