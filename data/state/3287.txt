
রাস্তার মোড়ে দাঁড়িয়ে কথা বলছিলেন দুজন বৃদ্ধ। দ্রুতগামী একটি কাভার্ড ভ্যান আচমকা উঠে পড়ে তাঁদের ওপর। ঘটনাস্থলেই দুজন নিথর। অপর একজন আহত হয়েছেন। আজ বৃহস্পতিবার সকাল ১০টার দিকে জামালপুরের সরিষাবাড়ী উপজেলায় এ ঘটনা ঘটে। দুর্ঘটনার পর কাভার্ড ভ্যান ফেলে চালক ও সহকারী পালিয়েছেন।
নিহত দুজন হলেন আবদুল মান্নান (৬৫) ও হাতেম আলী (৭০)। আহত ব্যক্তির নাম আনিছুর রহমান (৫০)। তিনি দুই বৃদ্ধের অদূরে অবস্থান করছিলেন। কাভার্ড ভ্যানটি বৃদ্ধ দুজনকে চাপা দিয়ে আনিছুর রহমানকে ধাক্কা দেয়। বর্তমানে উপজেলা স্বাস্থ্য কমপ্লেক্সে তিনি চিকিৎসাধীন।
পোগলদিঘা ইউনিয়ন পরিষদের (ইউপি) চেয়ারম্যান সামস উদ্দিন বলেন, নিহত বৃদ্ধ দুজনের বাড়ি উপজেলার পোগলদিঘা ইউনিয়নের পুঠিয়ারপাড় গ্রামে। রাস্তার মোড়ে দাঁড়িয়ে কথা বলার সময় কাভার্ড ভ্যানের চাপায় তাঁরা নিহত হন।
নিহত বৃদ্ধদের পারিবারিক ও পুলিশ সূত্রে জানা যায়, আজ সকালে সরিষাবাড়ী-তারাকান্দি সড়কে পুঠিয়ারপাড় বিসমিল্লাহ মোড়ে আবদুল মান্নান ও হাতেম আলী কথা বলছিলেন। এ সময় পৌর শহরের ঝালোপাড়া থেকে তারাকান্দিগামী দ্রুতগামী একটি কাভার্ড ভ্যান নিয়ন্ত্রণ হারিয়ে দুজনের ওপর উঠে যায়। পথচারীরা গুরুতর আহত দুজনকে উদ্ধার করে উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসা কর্মকর্তা তাঁদের মৃত ঘোষণা করেন। এ সময় কাভার্ড ভ্যানের চালক ও সহকারী পালিয়ে যান। খবর পেয়ে পুলিশ ভ্যানটি জব্দ করে থানায় নিয়ে যায়।
উপজেলা স্বাস্থ্য কমপ্লেক্সের আবাসিক চিকিৎসা কর্মকর্তা মমতাজ উদ্দিন খবরের সত্যতা নিশ্চিত করেছেন।
সরিষাবাড়ী থানার ভারপ্রাপ্ত কর্মকর্তা (ওসি) মো. রেজাউল ইসলাম খান বলেন, স্বজনদের অনুরোধে ময়নাতদন্ত ছাড়াই লাশ পরিবারের কাছে হস্তান্তর করা হয়েছে।
