
সাভারে রানা প্লাজা ধসের ঘটনায় দুই হাজার ৭৮৫ জন ক্ষতিগ্রস্তকে ১২ কোটি ৫৬ লাখ টাকা সহায়তা দিয়েছে বলে দাবি করেছে বিজিএমইএ। তবে কবে, কোথায়, কীভাবে এ সহায়তা দেওয়া হয়েছে, সে বিষয়ে শ্রম মন্ত্রণালয়ের কাছে কোনো পরিসংখ্যান নেই।
আজ সোমবার এক সংবাদ সম্মেলনে শ্রমসচিব মিকাইল শিপার এ তথ্য জানান। ডিএনএ পরীক্ষায় রানা প্লাজা ধসে মৃত ১৫৭ জনের পরিচয় নিশ্চিত হওয়ার বিষয়টি আনুষ্ঠানিকভাবে জানাতে এ সংবাদ সম্মেলন ডাকা হয়।
রানা প্লাজা ধসের ঘটনায় বিজিএমইএর দেওয়া সহায়তার বিষয়ে সঠিক পরিসংখ্যান পেতে অনুসন্ধান করতে হবে বলেও জানান শ্রমসচিব।
এ ছাড়া ওই ঘটনায় প্রধানমন্ত্রীর কার্যালয় থেকে ক্ষতিগ্রস্ত ৭৭৭ জনকে ১৮ কোটি ৮৫ লাখ ৬০ হাজার ৭২০ টাকা সহায়তা দেওয়া হয়েছে বলে জানিয়েছেন মিকাইল শিপার।
ডিএনএ পরীক্ষায় রানা প্লাজা ধসে মৃত ১৫৭ জনের পরিচয় নিশ্চিত হওয়ার বিষয়টি আনুষ্ঠানিকভাবে জানিয়েছেন শ্রমসচিব। এর মধ্যে ১১৬ জন নারী ও ৪১ জন পুরুষ।
ডিএনএ পরীক্ষার ফলাফল শ্রম মন্ত্রণালয় থেকে প্রধানমন্ত্রীর কার্যালয়ে পাঠানো হবে। এরপর তা ডিসি অফিসে যাবে বলে জানান শ্রমসচিব।
রানা প্লাজা ধসের ঘটনায় অজ্ঞাতপরিচয় ৩২২ ব্যক্তির দাঁত ও হাড়ের নমুনা সরকারের পক্ষ থেকে ল্যাবরেটরিতে দেওয়া হয়। মৃত ব্যক্তিদের আত্মীয় দাবি করে ৫৪০টি পরিবারের ৫৪৮ জন রক্তের নমুনা জমা দিয়ে যান। মৃত ব্যক্তি ও আত্মীয়দের ডিএনএ বিশ্লেষণের ফলাফল মিলিয়ে ১৫৭ জনের পরিচয় নিশ্চিত হওয়া গেছে। গতকাল রোববার ঢাকা মেডিকেল কলেজের ন্যাশনাল ফরেনসিক ডিএনএ প্রোফাইলিং ল্যাবরেটরির পক্ষ থেকে ডিএনএ পরীক্ষার ফলাফল শ্রম মন্ত্রণালয়ে পাঠানো হয়।
পরিচয় নিশ্চিত হওয়া ১৫৭ জনের আত্মীয়রা মৃত ব্যক্তিদের কবর এখন চিহ্নিত করতে পারবেন। দুর্ঘটনার পর রাজধানীর জুরাইন কবরস্থানে তাঁদের কবর দেওয়া হয়েছিল। প্রতিটি কবরের মাথার দিকে কাঠি গাড়া। প্রতিটি কবরের জন্য পৃথক ডিএনএ নম্বর। এসব অজ্ঞাতপরিচয় ব্যক্তিকে কবর দেওয়ার আগে দাঁত বা হাড়ের নমুনা সংগ্রহ করা হয়েছিল ডিএনএ বিশ্লেষণের জন্য। সংগৃহীত প্রতিটি নমুনার পৃথক নম্বর আছে, সেই নম্বরের সঙ্গে কবরে রাখা শনাক্তকরণ নম্বরের মিল আছে।
এ বছরের ২৪ এপ্রিল সাভারে রানা প্লাজা দুর্ঘটনায় মৃতের সংখ্যা ছিল এক হাজার ১৩৪। তাঁরা প্রায় সবাই ছিলেন পোশাকশ্রমিক। তাঁদের মধ্যে ৩২২ জনের পরিচয় শনাক্ত হয়নি। তাঁদের জুরাইন কবরস্থানে কবর দেওয়া হয়েছিল।
