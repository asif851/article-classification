
সাংবিধানিকভাবে শেখ হাসিনা প্রধানমন্ত্রী আছেন, তাঁর অধীনেই সংসদ নির্বাচন অনুষ্ঠিত হবে বলে জানিয়েছেন ভূমিমন্ত্রী আমির হোসেন আমু। তিনি বলেন, দেশে শূন্যতা সৃষ্টি করার জন্য প্রধানমন্ত্রী পদত্যাগ করবেন না। শেখ হাসিনার পদত্যাগের কোনো প্রশ্নই ওঠে না। যারা বাংলাদেশকে চায়নি, দেশের স্বাধীনতার বিরোধিতা করেছে, তাদের কাছে দেশের কোনো মূল্য আছে কি না মানুষ তা আজ উপলব্ধি করছে।
আজ শুক্রবার দুপুরে গোপালগঞ্জের টুঙ্গিপাড়া জাতির জনকের প্রতি শ্রদ্ধা নিবেদন শেষে সাংবাদিকদের বিভিন্ন প্রশ্নের জবাবে আমির হোসেন এসব কথা বলেন।
নির্বাচন ও জাতীয় পার্টির ভূমিকায় উদ্ভূত পরিস্থিতি নিয়ে ভূমিমন্ত্রী বলেন, সাংবিধানিক ভিত্তিতে নির্ধারিত সময়ের ভেতরে নির্বাচন অনুষ্ঠিত হবে। জাতীয় পার্টি একেক সময়ে একেক কথা বলে। ফলে নির্বাচনে কোনো প্রভাব পড়বে না। তারা নির্বাচনে আসবে কি না, এটা তাদের অভ্যন্তরীণ বিষয়। তারা কখন কী করবে না-করবে এটা তাদের বিষয়। মানুষ যদি নির্বাচনে অংশগ্রহণ করে, তবে সেটাই হবে গ্রহণযোগ্য। কোনো দল এল না-এল সেটা গ্রহণযোগ্যতার মাপকাঠি নয়।
এর আগে ভূমিমন্ত্রী আমির হোসেন জাতির জনক বঙ্গবন্ধু শেখ মুজিবুর রহমানের সমাধিসৌধে পুষ্পমাল্য অর্পণ করে শ্রদ্ধা নিবেদন করেন। পরে ফাতেহা পাঠ ও বিশেষ মোনাজাতে অংশ নেন তিনি। এ সময় তাঁর সঙ্গে জেলা আওয়ামী লীগের যুগ্ম সাধারণ সম্পাদক মাহাবুব আলী খান, টুঙ্গিপাড়া আওয়ামী লীগের সভাপতি আবদুল হালিম, টুঙ্গিপাড়া উপজেলার চেয়ারম্যান সোলাইমান বিশ্বাস, টুঙ্গিপাড়া পৌরসভার মেয়র ইলিয়াস হোসেনসহ নেতা-কর্মীরা উপস্থিত ছিলেন। 
