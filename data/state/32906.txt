
 
পটুয়াখালীর গলাচিপা উপজেলার আমখোলা ইউনিয়নের দক্ষিণ ছৈলাবুনিয়া গ্রামে একই পরিবারের তিনজনের মৃতদেহ উদ্ধার করেছে পুলিশ। গতকাল বুধবার রাত ৮ টার দিকে ঘটনাস্থল থেকে পিতা দোলোয়ার মোল্লা (৫৫) তার স্ত্রী পারভীন বেগম (৪২) ও মেয়ে কাজলি বেগমের (১৪) মৃতদেহ উদ্ধার করে। সন্ধ্যার পর কোনো এক সময় দুর্বৃত্তরা ঘরে পরিকল্পিতভাবে তাদের হত্যা করেছে বলে পুলিশ ধারণা করছে। এলাকার চৌকিদার মো. হেলাল সিকদার জানান, গ্রামের মোল্লাবাড়ি নির্জন এলাকায়। গতকাল সন্ধ্যায় ওই বাড়ির দেলোয়ার মোল্লার ঘরের দরজা খোলা ও হাঁস-মুরগি ডাকাডাকি করছিল দেখে পাশের এক মহিলা ডাকাডাকি করে কোনো সাড়া না পেয়ে আশপাশের বাড়িতে খবর দেয়। লোকজন ঘরে ঢুকতেই দুর্গন্ধ পেয়ে সন্দেহ হলে পুলিশে খবর পাঠায়। ঘটনাস্থল থেকে মুঠোফোনে গলাচিপা থানার উপপরিদর্শক মো. জাকারিয়া বলেন, ঘরে চৌকির ওপর মশারির ভেতরে রক্তাক্ত অবস্থায় মৃতদেহ পরে ছিল। মৃতদেহগুলো থেকে গন্ধ ছড়াচ্ছিল। গলাচিপা ভারপ্রাপ্ত কর্মকর্তা (ওসি) মো. জাহিদ হোসেন জানায়, পটুয়াখালী থেকে অতিরিক্ত পুলিশ সুপার মাহাফুজুর রহমান ঘটনাস্থলে এসেছে। মৃতদেহগুলো ময়নাতদন্তের জন্য পটুয়াখালী মর্গে পাঠানোর ব্যবস্থা করা হচ্ছে। পুলিশ বিষয়টি তদন্ত করে দেখছে।
