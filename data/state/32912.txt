
সিরাজগঞ্জের উল্লাপাড়া রেলস্টেশনে মালবাহী ট্রেনের ইঞ্জিন লাইনচ্যুত হওয়ায় উত্তর ও দক্ষিণাঞ্চলের সঙ্গে ঢাকার রেলযোগাযোগ বন্ধ হয়ে গেছে। গতকাল শুক্রবার দিবাগত রাত সোয়া তিনটার দিকে এ ঘটনা ঘটে। আজ শনিবার সকাল নয়টার দিকে শেষ খবর পাওয়া পর্যন্ত ট্রেন চলাচল বন্ধ রয়েছে।
উল্লাপাড়া রেলওয়ে স্টেশনমাস্টার মো. সামসুল আলমের ভাষ্য, ভারত থেকে আসা পাথরবোঝাই মালবাহী ট্রেনের ইঞ্জিনের পয়েন্ট সেটিংয়ে (এক লাইন থেকে অন্য লাইনে যাওয়ার সংযোগস্থল) ভুল হওয়ায় ছয়টি চাকা লাইনচ্যুত হয়। এতে ১ ও ২ নম্বর লাইনটি বন্ধ হয়ে গেছে। ঢাকার সঙ্গে উত্তরাঞ্চলের ১৬ জেলা এবং খুলনা, যশোর, কুষ্টিয়া ও চুয়াডাঙ্গার সব ধরনের ট্রেন চলাচল বন্ধ রয়েছে। পদ্মা, রংপুর, একতা, নীলসাগরসহ ছয়টি আন্তনগর ট্রেন বিভিন্ন জায়গায় আটকা পড়েছে। যাত্রীরা দুর্ভোগে পড়েছেন।
সামসুল আলম আরও জানান, ঈশ্বরদী থেকে উদ্ধারকারী ট্রেন সকাল সোয়া আটটার দিকে ঘটনাস্থলে পৌঁছেছে।
