
বাংলা ভাষায় কতগুলো বিদেশি শব্দ ব্যবহৃত হয়েছে? শতাব্দ, খ্রিষ্টাব্দ ও হিজরি সনের সঙ্গে বাংলা সনের প্রতিষ্ঠাগত সম্পর্ক কী? প্রশ্নের যেন শেষ নেই! এমন নানা প্রশ্ন আর তার জবাবসহ বিভিন্ন আয়োজনে গতকাল শনিবার হবিগঞ্জে হয়ে গেল আঞ্চলিক ভাষা প্রতিযোগ।হবিগঞ্জের এই আয়োজনের মধ্য দিয়ে শুরু হলো এইচএসবিসি-প্রথম আলো ভাষা প্রতিযোগ ২০১৫। গতকালের উৎসবে প্রাথমিক, নিম্নমাধ্যমিক, মাধ্যমিক ও উচ্চমাধ্যমিক—এ চারটি বিভাগে সুনামগঞ্জ, সিলেট, মৌলভীবাজার, ব্রাহ্মণবাড়িয়া ও হবিগঞ্জ জেলার মোট ৮০০ শিক্ষার্থী অংশ নেয়।হবিগঞ্জ বিকেজিসি সরকারি বালিকা উচ্চবিদ্যালয় মাঠে ভাষা প্রতিযোগ উৎসবের উদ্বোধন করেন বিদ্যালয়টির প্রধান শিক্ষক ফাতেমা বেগম। এ সময় তিনি বলেন, ‘ভাষা সমৃদ্ধ হলে দেশ সমৃদ্ধ হয়। তাই ভাষাকে যারা ভালোবাসে, তারা দেশকেও ভালোবাসে। অপসংস্কৃতি নয়, আমরা নিজের সংস্কৃতির মধ্যে বসবাস করতে চাই।’জাতীয় সংগীতের মধ্য দিয়ে ভাষা প্রতিযোগ শুরু হয় সকাল ১০টায়। তার আগেই শিক্ষার্থীরা নিজেদের জায়গা করে নেয়। পরে শিক্ষার্থীরা এক ঘণ্টার লিখিত পরীক্ষা দেয়। মধ্যাহ্নভোজের আগে তারা অতিথিদের কাছ থেকে ভাষার ওপর নানা প্রশ্ন করে উত্তর জেনে নেয়। হবিগঞ্জ বৃন্দাবন সরকারি কলেজের শিক্ষার্থী আনোয়ার হাকিম জানতে চায় শতাব্দ, খ্রিষ্টাব্দ ও হিজরি সনের সঙ্গে বাংলা সনের প্রতিষ্ঠাগত সম্পর্ক কী? দশম শ্রেণির শিক্ষার্থী দুর্জয় ঋষির প্রশ্ন, বাংলা ভাষায় কতগুলো বিদেশি শব্দ ব্যবহৃত হয়েছে? গো+এষণায় গবেষণা হয় কী করে? প্রশ্নটি করে শতাব্দী দাস।শিক্ষার্থীদের এমন নানা প্রশ্নের উত্তর দেন ঢাকা বিশ্ববিদ্যালয়ের ভাষাবিজ্ঞান বিভাগের অধ্যাপক সৌরভ সিকদার, যোগাযোগ বৈকল্য বিভাগের চেয়ারম্যান হাকিম আরিফ, জাহাঙ্গীরনগর বিশ্ববিদ্যালয়ের বাংলা বিভাগের শিক্ষক তারেক রেজা, ভাষা প্রতিযোগের সমন্বয়ক ও ঢাকা বিশ্ববিদ্যালয়ের বাংলা বিভাগের সহকারী অধ্যাপক তারিক মনজুর, বিকেজিসি সরকারি বালিকা উচ্চবিদ্যালয়ের শিক্ষিকা সাদেকুন্নেছা খানম ও প্রথম আলোর সহকারী সম্পাদক অরুণ বসু। এ সময় উপস্থিত ছিলেন এইচএসবিসির করপোরেট সাসটেইনেবিলিটি ম্যানেজার আবদুল্লাহ আল জুবায়ের।শিক্ষার্থীদের উদ্দেশে অধ্যাপক সৌরভ সিকদার বলেন, মাতৃভাষা শুদ্ধ করে জানা, বলা ও শেখা সবার দায়িত্ব। সারা বিশ্বে আজ ৩০ কোটি বাংলাভাষী আছেন। বিশ্বে এ ভাষার স্থান এখন সপ্তম। এ ভাষার সংস্কৃতি হাজারো বছর বেঁচে থাকবে।অরুণ বসু বলেন, ‘ইংরেজি ভাষার প্রয়োজন রয়েছে। তবে নিজের ভাষা বা আঞ্চলিক ভাষার প্রতি অবশ্যই শ্রদ্ধা রাখতে হবে। আমরা চাই আমাদের ভাষা চর্চার মাধ্যমে আরও সমৃদ্ধ হোক।’অনুষ্ঠানে সিলেট থেকে আসা শিক্ষার্থী হুমায়রা মজুমদার ও ক্লোজআপ তারকা পুলক সংগীত পরিবেশন করে সবাইকে মুগ্ধ করেন। সিলেটের আঞ্চলিক ভাষায় কথা বলে হাস্যরস সৃষ্টি করে শিক্ষার্থী মশিউর রহমান ও অভিষেক দাস। এসব পরিবেশনা উপভোগ করেন সবাই।বেলা দুইটায় পরীক্ষার ফলাফল ঘোষণার মধ্য দিয়ে অনুষ্ঠানের শেষ হয়। আঞ্চলিক পর্বের এই আয়োজনে প্রতি বিভাগ থেকে ১৫ জন করে মোট ৬০ জন শিক্ষার্থীকে ভাষা প্রতিযোগের জাতীয় পর্বে অংশ নেওয়ার জন্য নির্বাচিত করা হয়।এ বছর ভাষা প্রতিযোগের ১১তম আয়োজন। এবারের আয়োজনের প্রথম আঞ্চলিক ভাষা প্রতিযোগ উৎসব হয়ে গেল হবিগঞ্জে। এ ছাড়া টাঙ্গাইল, চট্টগ্রাম, কক্সবাজার, নড়াইল, বরিশাল, রাজশাহী, রংপুর ও ঢাকায় এ প্রতিযোগিতা অনুষ্ঠিত হবে।
