
সিলেটের ওসমানীনগরে দুটি কাগজের কার্টন থেকে অজ্ঞাতনামা এক নারীর আট টুকরা লাশ উদ্ধার করেছে পুলিশ। আজ বুধবার বেলা আড়াইটার দিকে সিলেট-ঢাকা মহাসড়কের কাগজপুর সেতুর নিচ থেকে কাগজের কার্টন দুটি উদ্ধার করা হয়। এরপর টুকরাগুলো ময়নাতদন্তের জন্য সিলেট এমএজি ওসমানী মেডিকেল কলেজ হাসপাতালের মর্গে পাঠানো হয়েছে।
প্রত্যক্ষদর্শীদের বরাত দিয়ে পুলিশ জানায়, আজ দুপুরে উপজেলার কাগজপুর ডাইভারশন সড়কের সেতুর নিচে পরিত্যক্ত অবস্থায় কাগজের দুটি কার্টনের একটিতে মানুষের হাতের কাটা অংশ দেখতে পান কয়েকজন লোক। বিষয়টি ওসমানীনগর থানা-পুলিশকে জানালে বেলা আড়াইটার দিকে কার্টন দুটি উদ্ধার করা হয়। সেগুলোতে নারীর আট টুকরা লাশ ছিল।
ওসমানীনগর থানার ভারপ্রাপ্ত কর্মকর্তা (ওসি) আবদুল আউয়াল চৌধুরী জানান, মরদেহের মুখের অংশ তরুণীর বলে নিশ্চিত হওয়া গেছে। বয়স অনুমান ২২-২৫ বছর হবে। টুকরাগুলো পলিথিনে মোড়ানো ছিল। লাশ অনেকটা গলে গেছে। লাশের সঙ্গে শিশুর কয়েকটি কাপড়ও পাওয়া গেছে। এতে ধারণা করা হচ্ছে, ওই তরুণী সন্তানের মা হতে পারেন।
ওসি বলেন, খুনিরা পরিকল্পিতভাবে হত্যার পর লাশ গুম করতে এভাবেই টুকরা করে ফেলে গেছে। এ ঘটনায় থানায় একটি মামলা করে লাশের পরিচয় উদ্‌ঘাটন করতে সিলেট-ঢাকা মহাসড়কের পাশের থানাগুলোতে ওয়্যারলেস বার্তা পাঠানো হয়েছে।
