
‘আমার নির্বাচনী এলাকার একটি উল্লেখযোগ্য অংশ সিটি করপোরেশন। কাউন্সিলররা, আপনারা মেয়র আইভীর কাছ থেকে “নো অবজেকশন” সার্টিফিকেট নিয়ে আসেন, এলাকার সব উন্নয়ন আমি করে দেব।’
নারায়ণগঞ্জ সিটি করপোরেশনের কাউন্সিলরদের উদ্দেশে কথাগুলো বলেছেন নারায়ণগঞ্জ-৪ (ফতুল্লা-সিদ্ধিরগঞ্জ) আসনের সরকারদলীয় সাংসদ শামীম ওসমান।
আজ সোমবার সিদ্ধিরগঞ্জের রেবতী মোহন পাইলট স্কুল অ্যান্ড কলেজের বার্ষিক ক্রীড়া প্রতিযোগিতার পুরস্কার বিতরণী অনুষ্ঠানে শামীম ওসমান এসব কথা বলেন।
শামীম ওসমানকে ফুলের পাপড়ি ছিটিয়ে লালগালিচা সংবর্ধনা দেওয়া হয়। তিনি অনুষ্ঠানস্থলে পৌঁছানোর এক ঘণ্টা আগে থেকেই শিক্ষাপ্রতিষ্ঠানটির দুই শতাধিক শিক্ষার্থীকে প্রচণ্ড রোদে সিদ্ধিরগঞ্জ বাজার এলাকার রাস্তায় দাঁড় করিয়ে রাখা হয়। এতে অনেকেই ক্লান্ত হয়ে পড়ে। শামীম ওসমান এই শিক্ষাপ্রতিষ্ঠানটির ব্যবস্থাপনা কমিটির সভাপতি।
তবে শিক্ষাপ্রতিষ্ঠানটির অধ্যক্ষ নূর ইসলাম প্রথম আলোর কাছে দাবি করেন, শিক্ষার্থীদের রাস্তায় নয়, প্রধান অতিথিকে বরণ করতে স্কুল ক্যাম্পাসের ভেতরেই দাঁড় করিয়ে রাখা হয়েছিল।
এ ব্যাপারে শামীম ওসমানের বক্তব্যের জন্য তাঁর মুঠোফোনে যোগাযোগ করা হলে তা বন্ধ পাওয়া যায়।
গত ৫ জানুয়ারির নির্বাচনে বিনা প্রতিদ্বন্দ্বিতায় সাংসদ নির্বাচিত হন শামীম ওসমান। তিনি সিদ্ধিরগঞ্জ থানা আওয়ামী লীগ আয়োজিত সংবর্ধনা অনুষ্ঠানে সিটি করপোরেশনকে হোল্ডিং ট্যাক্স না দিতে নাগরিকদের প্রতি আহ্বান জানান।
