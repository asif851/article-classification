
ঢাকা বিশ্ববিদ্যালয়ের একজন শিক্ষক ও সুপ্রিম কোর্টের একজন আইনজীবীকে সদস্য করার মধ্য দিয়ে আওয়ামী লীগের নতুন সদস্য সংগ্রহ অভিযান শুরু হয়েছে। একই সঙ্গে আওয়ামী লীগের সভাপতি শেখ হাসিনা ও সাধারণ সম্পাদক ওবায়দুল কাদের তাঁদের সদস্যপদ নবায়ন করেছেন।
আজ শনিবার গণভবনে আওয়ামী লীগের বর্ধিত সভায় নতুন সদস্য সংগ্রহ ও পুরোনো সদস্যের নবায়ন কার্যক্রমের উদ্বোধন করেন দলটির সভাপতি ও প্রধানমন্ত্রী শেখ হাসিনা। সকাল সাড়ে ১০টায় বর্ধিত সভার শুরুতে দলীয় সভাপতি শেখ হাসিনা সূচনা বক্তব্য দেন। এরপর নতুন সদস্য সংগ্রহ অভিযান শুরু এবং নবায়ন কার্যক্রমের উদ্বোধন করা হয়। এখনো বর্ধিত সভার কাজ চলছে।
আওয়ামী লীগের উপদপ্তর সম্পাদক বিপ্লব বড়ুয়া প্রথম আলোকে এসব তথ্য নিশ্চিত করেন। তিনি বলেন, দলীয় সভাপতি ও সাধারণ সম্পাদক তাঁদের সদস্যপদ নবায়ন করেছেন। এ ছাড়া ঢাকা বিশ্ববিদ্যালয়ের টেলিভিশন ও চলচ্চিত্র অধ্যয়ন বিভাগের শিক্ষক এ জে এম শফিউল আলম ভূঁইয়া ও সুপ্রিম কোর্টের আইনজীবী ফারজানা বেগম আওয়ামী লীগের নতুন সদস্য হয়েছেন। এই প্রক্রিয়ার মাধ্যমেই নতুন সদস্য সংগ্রহ ও পুরোনো সদস্যপদ নবায়ন কার্যক্রম শুরু হয়েছে। এরপর জেলা নেতারা সারা দেশে এই কার্যক্রম পরিচালনা করবেন।
আওয়ামী লীগের গঠনতন্ত্র অনুসারে, নির্দিষ্ট হারে চাঁদা দিয়ে প্রতি তিন বছর অন্তর দলের সদস্যপদ নবায়ন করতে হয়। আর নতুন সদস্য সংগ্রহ অভিযানও সময়-সময় করা হয়। সর্বশেষ ২০১০ সালে সদস্য সংগ্রহ অভিযান শুরু হয়েছিল। কিন্তু সেবার তা বেশি দিন চলেনি।
আওয়ামী লীগের দায়িত্বশীল সূত্র জানিয়েছে, আগামী জাতীয় সংসদ নির্বাচনকে সামনে রেখে এবার সদস্য সংগ্রহ অভিযান শুরু হয়েছে। এ জন্য আজকের বর্ধিত সভায় কেন্দ্রীয় কমিটির নেতা ছাড়াও জেলা পর্যায়ের সভাপতি, সাধারণ সম্পাদক, প্রচার সম্পাদক, দপ্তর সম্পাদকসহ বাছাই করা কিছু নেতাদের ডাকা হয়েছে। তাঁদের সদস্য সংগ্রহ ও নবায়ন কার্যক্রম চালুর নির্দেশনা দেওয়া হবে। এ ছাড়া গঠনতন্ত্র, ঘোষণাপত্র, সরকারের উন্নয়নের খতিয়ান ও বিএনপি-জামায়াতের জ্বালাও-পোড়াও আন্দোলনের ওপর বই ছাপানো হয়েছে। এগুলো জেলা নেতাদের দিয়ে তা প্রচারের নির্দেশনা দেওয়া হবে।
আরও পড়ুন:দলীয় সদস্যপদ নবায়ন করেছেন শেখ হাসিনা, ওবায়দুল কাদের
