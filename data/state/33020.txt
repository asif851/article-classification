
চট্টগ্রাম শাহ আমানত বিমানবন্দরে পাঁচজন যাত্রীর কাছ থেকে পৌনে দুই কেজি ওজনের ১৫টি সোনার বিস্কুট আটক করেছেন শুল্ক কর্মকর্তারা।
আজ রোববার রাতে মাসকট ও শারজাহ থেকে আসা দুটি উড়োজাহাজের যাত্রীদের তল্লাশি করে এসব সোনার বিস্কুট আটক করা হয়। আটক সোনার মূল্য প্রায় ৭৫ লাখ টাকা।জানা গেছে, দুবাই থেকে আসা এয়ার অ্যারাবিয়ার উড়োজাহাজের যাত্রী তৌহিদুর রহমানের কাছ থেকে পাঁচটি সোনার বিস্কুট জব্দ করা হয়। মাসকট থেকে আসা ওমান এয়ারলাইনসের উড়োজাহাজে আসা শাহজাহান মিয়ার কাছ থেকে চারটি এবং আবদুল বাসেত, জাহিদুল ইসলাম ও আয়ছুর রানার কাছ থেকে দুটি করে বিস্কুট উদ্ধার করা হয়।এসব যাত্রী সোনার বিস্কুট আনার ব্যাপারে নিয়মানুযায়ী প্রক্রিয়া অনুসরণ করেননি। সাধারণত শুল্ক বা কর ছাড়াই ২০০ গ্রামের নিচে শুধু স্বর্ণালংকার বিদেশ থেকে আনতে পারেন যাত্রীরা।বিমানবন্দরে দায়িত্বপ্রাপ্ত কাস্টম হাউসের সহকারী কমিশনার মো. মশিউর রহমান আজ রাতে প্রথম আলোকে জানান, আইন অনুযায়ী পাসপোর্ট ও সোনার বিস্কুট জব্দ করে যাত্রীদের ছেড়ে দেওয়া হয়েছে। পরবর্তী সময় তাঁদের বিরুদ্ধে জরিমানাসহ শাস্তিমূলক ব্যবস্থা নেওয়া হবে। নিয়মানুযায়ী, উদ্ধার হওয়া সোনার বিস্কুট বাংলাদেশ ব্যাংকের কাছে জমা দেওয়া হবে।
