
চতুর্থ দফার নির্বাচনে নৌকা প্রতীকের পক্ষে কেন্দ্র দখলের চেষ্টা, বিদ্রোহী প্রার্থীর এজেন্টদের কেন্দ্রে ঢুকতে বাধা, সংঘর্ষ ও প্রকাশ্যে নৌকা প্রতীকে সিল মারার মধ্য দিয়ে মেহেরপুরের গাংনী উপজেলার নয়টি ইউনিয়নে ভোট গ্রহণ শেষ হয়েছে।ষোলটাকা ইউনিয়নের সহড়াবাড়িয়া প্রাথমিক বিদ্যালয় কেন্দ্রে সকাল সাড়ে সাতটায় আওয়ামী লীগের বিদ্রোহী চেয়ারম্যান প্রার্থী আয়ুব আলীর এজেন্টদের কেন্দ্রে ঢুকতে বাধা দেন প্রতিপক্ষের লোকজন। এ সময় সংঘর্ষে উভয় পক্ষের অন্তত চারজন আহত হন। ।সকাল সাড়ে নয়টায় নৌকা প্রতীকের সমর্থকেরা একই ইউনিয়নের ষোলটাকা প্রাথমিক বিদ্যালয় কেন্দ্র দখলের চেষ্টার করলে পুলিশ দুটি ফাঁকা গুলি ছুড়ে পরিস্থিতি নিয়ন্ত্রণে নেয়। মঠমুড়া ইউনিয়নের একটি কেন্দ্রে দুই সদস্য প্রার্থীর সমর্থকদের মধ্যে সংঘর্ষে তিনজন আহত হন।তেঁতুলবাড়িয়া ইউনিয়নের পলাশীপাড়া প্রাথমিক বিদ্যালয় কেন্দ্রে প্রকাশ্যে নৌকায় সিল দেওয়ার অপরাধে নির্বাহী ম্যাজিস্ট্রেট শাহীনুজ্জামান আওয়ামী লীগের চেয়ারম্যান প্রার্থীর এজেন্ট শরিফুল ইসলামকে পাঁচ হাজার টাকা জরিমানা করেন।
