
ঢাকার সাভারে এক গৃহশিক্ষক ধর্ষণের শিকার হয়েছেন বলে অভিযোগ পাওয়া গেছে। গত শুক্রবার রাতে পৌর এলাকার কাতলাপুরের একটি ভাড়া ফ্ল্যাটে এ ঘটনা ঘটে।
ওই গৃহশিক্ষকের বাড়ি নওগাঁয়। তিনি কয়েক মাস আগে সাভার আসেন। কাতলাপুরের ওই ভাড়া বাসায় একাই থাকতেন।
পুলিশ সূত্রে জানা গেছে, গত শুক্রবার রাত ১১টার দিকে তিন তরুণ ওই গৃহশিক্ষকের ফ্ল্যাটে যান। এরপর কড়া নাড়েন। দরজা খুললে এক তরুণ জোর করে ভেতরে ঢুকে তাঁকে ধর্ষণ করেন। এ সময় অন্য দুই তরুণ দরজার বাইরে পাহারা দিচ্ছিলেন। পরে তাঁরা গৃহশিক্ষককে বাইরে থেকে আটকে রেখে চলে যান। বিষয়টি সাভার মডেল থানাকে অবহিত করলে পুলিশ গিয়ে তাঁকে উদ্ধার করে থানায় আনে।
গৃহশিক্ষক বলেন, তিনি সাভারে থেকে চাকরি জোগাড়ের চেষ্টা করছিলেন। চাকরি না পেয়ে তিনি বাড়ি বাড়ি গিয়ে পড়াচ্ছিলেন। সাভারে তাঁর কোনো আত্মীয়স্বজন নেই।
সাভার মডেল থানার ভারপ্রাপ্ত কর্মকর্তা (ওসি) কামরুজ্জামান বলেন, এ ঘটনায় গতকাল রোববার মামলা হয়েছে। ডাক্তারি পরীক্ষার জন্য গৃহশিক্ষককে ঢাকা মেডিকেল কলেজ হাসপাতালে পাঠানো হয়েছে।
 
