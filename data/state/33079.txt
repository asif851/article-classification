
হজরত শাহজালাল আন্তর্জাতিক বিমানবন্দরসংলগ্ন কার্গো সেন্টারের কাছের একটি দেয়াল ধসে এক শ্রমিক নিহত হয়েছেন। আজ মঙ্গলবার সকালে সাড়ে ১০টারর দিকে এ দুর্ঘটনা ঘটে।
নিহত শ্রমিকের নাম মোস্তফা (৫০) বলে পুলিশ জানিয়েছে।
ফায়ার সার্ভিসের উত্তরা স্টেশনের জ্যেষ্ঠ স্টেশন কর্মকর্তা শফিকুল ইসলাম প্রথম আলোকে বলেন, কার্গো সেন্টারের পাশে নর্দমা সংস্কারের কাজ করছিলেন শ্রমিকেরা। পাশে একটি পুরোনো দেয়াল ছিল। নর্দমার কাজ করার সময় দেয়ালটি ধসে পড়ে। এতে শ্রমিকেরা চাপা পড়েন। আহত অবস্থায় মোস্তফাকে উদ্ধার করে হাসপাতালে পাঠানো হয়। সেখানেই তিনি মারা যান।
বিমানবন্দর থানার ভারপ্রাপ্ত কর্মকর্তা (ওসি) নূর এ আজম মিয়া উত্তরা আধুনিক মেডিকেল কলেজ হাসপাতালে মোস্তফা মারা যাওয়ার বিষয়টি নিশ্চিত করেছেন।
