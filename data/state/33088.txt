
আওয়ামী লীগের সাধারণ সম্পাদক ও জনপ্রশাসন মন্ত্রী সৈয়দ আশরাফুল ইসলাম বলেছেন, আওয়ামী লীগের কাউন্সিলের তারিখ পেছানো নিয়ে এখনো কোনো সিদ্ধান্ত হয়নি। দলের কার্যকরী কমিটির সভায় এ ব্যাপারে সিদ্ধান্ত হবে। আজ শুক্রবার নবগঠিত ময়মনসিংহ বিভাগের কার্যালয় নির্মাণের জন্য সম্ভাব্য কয়েকটি স্থান পরিদর্শন শেষে সাংবাদিকদের মন্ত্রী এসব কথা বলেন।সৈয়দ আশরাফুল ইসলাম বলেন, ময়মনসিংহ বিভাগের কার্যালয়ের জন্য সম্ভাব্য স্থান হিসেবে রয়েছে ময়মনসিংহ শহরের ব্রহ্মপুত্র নদের অপর পাড়ের চর এলাকা। তবে এখনো কোনো স্থান চূড়ান্ত হয়নি। বিশ্বের বিভিন্ন দেশের আধুনিক শহরগুলো নদীর দুই পাড় মিলে গড়ে ওঠে। ময়মনসিংহকে আধুনিক নগর করতে হলে নদের অপর পাড়ে স্থাপনা গড়ে তুলতে হবে। এতে নগর পরিবেশসম্মত ও দৃষ্টিনন্দন হবে।এর আগে সৈয়দ আশরাফ ময়মনসিংহ বিভাগের বিভাগীয় কার্যালয়ের জন্য শহরতলির শম্ভুগঞ্জ, চায়না মোড় এলাকা ও ব্রহ্মপুত্র নদের চর কালীবাড়ি এলাকায় কয়েকটি স্থান পরিদর্শন করেন।এ সময় জনপ্রশাসন মন্ত্রীর সঙ্গে ছিলেন কৃষিমন্ত্রী মতিয়া চৌধুরী, জাতীয় সংসদের বিরোধী দলের নেতা ও ময়মনসিংহ-৪ (সদর) আসনের সাংসদ রওশন এরশাদ, ধর্মমন্ত্রী মতিউর রহমান, মন্ত্রিপরিষদ সচিব মোহাম্মদ শফিউল আলম, প্রধানমন্ত্রীর কার্যালয়ের মুখ্য সচিব আবুল কালাম আজাদ, জনপ্রশাসন মন্ত্রণালয়ের সচিব কামাল আবু নাসের চৌধুরী প্রমুখ।
