
নারায়ণগঞ্জ শহরের গলাচিপা এলাকায় একটি যাত্রীবাহী বাসে আগুন দিয়েছে দুর্বৃত্তরা। আজ শনিবার বিকেল সাড়ে পাঁচটায় এই ঘটনা ঘটে। তবে এ ঘটনায় কেউ হতাহত হয়নি।
পুড়ে যাওয়া বাসের ভাড়া সংগ্রহকারী মো. ভুট্টু জানান, আজ বিকেলে শহরের দুই নম্বর রেলগেট থেকে চাষাঢ়া যাওয়ার পথে নগরের গলাচিপা এলাকায় বাসটিতে আগুন দেয় দুর্বৃত্তরা। তিনি বলেন, আট-দশজনের একটি দল হকিস্টিক ও ক্রিকেট খেলার স্টাম্প দিয়ে প্রথমে গাড়িটি ভাঙচুর করে। এরপর তারা পেট্রলবোমা মেরে আগুন ধরিয়ে দেয়। পরে কয়েকটি ককটেলের বিস্ফোরণ ঘটিয়ে পালিয়ে যায়। আগুনে বাসটির ভেতরের সবকিছু পুড়ে গেছে।
নারায়ণগঞ্জের অতিরিক্ত পুলিশ সুপার (বিশেষ শাখা) মো. জাকারিয়া ঘটনার সত্যতা নিশ্চিত করেছেন।
