
নিষিদ্ধ জঙ্গি সংগঠন জাগ্রত মুসলিম জনতা বাংলাদেশের (জেএমজেবি) তালিকাভুক্ত পাঁচ সদস্যকে গতকাল শুক্রবার রাতে আটক করেছে রাজশাহীর বাগমারা থানার পুলিশ।
আটক হওয়া ব্যক্তিরা হলেন উপজেলার গোয়ালকান্দি ইউনিয়নের চন্দ্রপুর গ্রামের আবুল হোসেন (৫৫), আবদুল মান্নান (৪৫), আবদুস সাত্তার (২৮), উদপাড়া গ্রামের লুৎফর রহমান (৪৯) ও ভবানীগঞ্জের রহিদুল ইসলাম (৩৯)। এর মধ্যে রহিদুল ইসলাম ভবানীগঞ্জ কারিগরি কলেজের শিক্ষক।
বাগমারা থানার ভারপ্রাপ্ত কর্মকর্তা (ওসি) নাছিম আহম্মেদ জানান, জঙ্গিবিরোধী অভিযানের অংশ হিসেবে গতকাল রাতে পুলিশ তালিকাভুক্ত এই জঙ্গিদের বাড়িতে অভিযান চালায়। এ সময় নিজ নিজ বাড়ি থেকে পাঁচজনকে আটক করা হয়। তাঁদের বিরুদ্ধে ২০০৪ সালে ফাঁসির আদেশ কার্যকর হওয়া জঙ্গি নেতা সিদ্দিকুল ইসলাম ওরফে বাংলা ভাইয়ের সঙ্গে বিভিন্ন অপারেশনে অংশ নেওয়ার অভিযোগ রয়েছে। ওই সময় তাঁরা জঙ্গিসংশ্লিষ্ট বিভিন্ন কর্মকাণ্ডে জড়িয়ে পড়েন।
বাগমারা থানার পরিদর্শক (তদন্ত) আসাদুজ্জামান জানান, আটক হওয়া ব্যক্তিরা তালিকাভুক্ত জঙ্গি। পুলিশের বিশেষ শাখা ওই তালিকা করে থাকে। আটক হওয়া ব্যক্তিদের আদালতের মাধ্যমে কারাগারে পাঠানো হয়েছে।
 
