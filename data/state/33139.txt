
চট্টগ্রাম বিশ্ববিদ্যালয়ের শিক্ষকবাসে গত বুধবার ককটেল হামলা ও পরে ক্যাম্পাস থেকে অস্ত্র উদ্ধারের ঘটনায় করা দুই মামলায় গ্রেপ্তার ১১ শিবির কর্মীর জামিন আবেদন নাকচ করে দিয়েছেন আদালত। পরে তাঁদের কারাগারে পাঠিয়ে দেওয়া হয়।হাটহাজারী থানায় করা ওই দুই মামলায় গ্রেপ্তারকৃত ব্যক্তিদের জামিন আবেদনের ওপর গতকাল শুক্রবার শুনানি শেষে চট্টগ্রামের জ্যেষ্ঠ বিচারিক হাকিম আবু সালেহ মোহাম্মদ নোমান এ আদেশ দেন।এদিকে এই দুই মামলায় নয়জনকে জিজ্ঞাসাবাদ করতে গতকাল আদালতে সাত দিনের রিমান্ডের আবেদন জানিয়েছিল পুলিশ। এ বিষয়ে কাল রোববার ও সোমবার শুনানির দিন ধার্য করেন আদালত।কারাগারে পাঠানো ১১ আসামি হলেন মো. ইউসুফ, তৌহিদুল ইসলাম, কামরুল বারাসাত, শাহ আলম, মামুন কাজী, সাব্বির হাওলাদার, ইমরান আলী, গিয়াস উদ্দিন, মনিরুজ্জামান, নুর নবী ও আবু সাঈদ।গতকাল দিনভর ক্যাম্পাসে অভিযান চালিয়ে আরও পাঁচজনকে আটক করেছে হাটহাজারী থানার পুলিশ। থানার ভারপ্রাপ্ত কর্মকর্তা (ওসি) মো. ইসমাইল জানান, আটক এই ব্যক্তিদের জিজ্ঞাসাবাদ চলছে।জেলা আদালত পরিদর্শক উনু মং প্রথম আলোকে বলেন, হাটহাজারীর ছড়ারকুলে বুধবার সকালে বিশ্ববিদ্যালয়ের শিক্ষকদের বহনকারী বাসে ককটেল হামলার ঘটনায় করা মামলায় গ্রেপ্তার পাঁচজনকে জিজ্ঞাসাবাদ করতে সাত দিনের রিমান্ডের আবেদন করেন হাটহাজারী থানার এসআই নুরুল হাকিম। ওই দিন রাতে ক্যাম্পাস থেকে ককটেল, রামদা ও কিরিচ উদ্ধার করার ঘটনায় করা ‘বিস্ফোরক মামলা’য় নয়জনকে জিজ্ঞাসাবাদ করতে সাত দিনের রিমান্ডের আবেদন করেন এসআই আরিফুজ্জামান খান।হামলার প্রতিবাদে মানববন্ধন-সমাবেশ: শিক্ষকবাসে হামলার জন্য ছাত্রশিবিরকে দায়ী করে অবিলম্বে সংগঠনটির রাজনীতি নিষিদ্ধ করা ও হামলায় জড়িত শিক্ষার্থীদের বহিষ্কারের দাবি জানিয়েছে পেশাজীবী সমন্বয় পরিষদ।গতকাল বিকেলে চট্টগ্রাম প্রেসক্লাব চত্বরে আয়োজিত এক মানববন্ধন ও সমাবেশ থেকে পরিষদের নেতারা এসব দাবি জানান। এতে বিশ্ববিদ্যালয়টির শিক্ষক ও সংস্কৃতিকর্মীসহ বিভিন্ন শ্রেণি-পেশার মানুষ অংশ নেন।আওয়ামী লীগের প্রচার সম্পাদক সাংসদ হাছান মাহমুদ ও নগর আওয়ামী লীগের সাধারণ সম্পাদক আ জ ম নাছির উদ্দিনও এতে দেন যোগ। সমাবেশে সভাপতিত্ব করেন পরিষদের সভাপতি এ কিউ এম সিরাজুল ইসলাম।সমাবেশে চট্টগ্রাম বিশ্ববিদ্যালয় শিক্ষক সমিতির সভাপতি বেনু কুমার দে বলেন, বিশ্ববিদ্যালয়ে যারা দীর্ঘদিন ধরে আধিপত্য বিস্তার করে আসছে, তারাই এ হামলা চালিয়েছে। এটা ১৯৭১ সালের ১৪ ডিসেম্বর বুদ্ধিজীবীদের ওপর হামলার কথা মনে করিয়ে দেয়।শিক্ষক সমিতির সাধারণ সম্পাদক মোস্তাফিজুর রহমান ছিদ্দিকী বলেন, ‘আমরা শিক্ষকেরা বিশ্ববিদ্যালয়ে পড়াতে যাই, আমরা কোনো সংগঠনের সঙ্গে জড়িত নই। তার পরও কেন আমাদের ওপর হামলা হবে? অবিলম্বে এ হামলার বিচার চাই।’
