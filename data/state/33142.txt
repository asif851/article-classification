
বিকল্পধারা বাংলাদেশের সভাপতি এ কিউ এম বদরুদ্দোজা চৌধুরী বলেছেন, প্রধান দুই দলের মধ্যে সংলাপই বর্তমান সংকট থেকে উত্তরণের একমাত্র পথ। এর কোনো বিকল্প নেই। সংলাপ যদি না হয়, তাহলে কিছুদিন পরে আর কোনো পক্ষের পিছু হটার কোনো সুযোগ থাকবে না। এর পরিণাম হবে দেশে গৃহযুদ্ধ; যা দেশের কোনো মানুষ চায় না।আজ শুক্রবার দুপুরে জাতীয় প্রেসক্লাবে দেশপ্রেমিক নাগরিক পার্টি আয়োজিত ‘চলমান রাজনৈতিক সংকট নিরসনে জাতীয় সংলাপ সময়ের দাবি’ শীর্ষক এক আলোচনা সভায় বদরুদ্দোজা চৌধুরী এসব কথা বলেন।পেট্রলবোমা নিক্ষেপসহ সম্প্রতি কয়েকটি ঘটনার উল্লেখ করে বদরুদ্দোজা চৌধুরী বলেন, অনেক ঘটনার সঙ্গে সরকার ও আওয়ামী লীগও জড়িত। কে বা কারা এ মানুষ মারার কাজে জড়িত তা খুঁজে বের করতে সংশ্লিষ্টদের নির্দেশ দিতে প্রধান বিচারপতির প্রতি আহ্বান জানিয়েছেন তিনি।বদরুদ্দোজা চৌধুরী বলেন, সংলাপের আহ্বান জানানোর প্রথম দায়িত্ব সরকারের। খালেদা জিয়াকেও প্রস্তুত থাকতে হবে এবং ঘোষণা দিতে হবে যে, তিনিও সংলাপ চান।১৪ ফেব্রুয়ারি শনিবার চলমান রাজনৈতিক সংকটের বিরুদ্ধে ফুটপাতে দাঁড়িয়ে প্রতিবাদ জানানোর জন্য নগরবাসীর প্রতি আহ্বান জানিয়েছেন বিকল্প ধারা বাংলাদেশের সভাপতি।
দেশপ্রেমিক নাগরিক পার্টির চেয়ারম্যান আহসান উল্লাহ শামীমের সভাপতিত্বে আলোচনা সভায় আরও বক্তব্য দেন বাংলাদেশ মুসলিম লীগের সভাপতি নুরুল হক মজুমদার।
