
জাহাঙ্গীরনগর বিশ্ববিদ্যালয়ের ইংরেজি বিভাগের ছাত্র জুবায়ের আহমেদ হত্যা মামলায় প্রাণ রসায়ন বিভাগের অধ্যাপক এস এম বদিয়ার রহমান সাক্ষ্য দিয়েছেন। আজ রোববার ঢাকার দ্রুত বিচার ট্রাইব্যুনাল-৪-এ তিনি সাক্ষ্য দেন। এ নিয়ে এই মামলায় ১৪ জন সাক্ষ্য দিলেন।
সাক্ষ্য ও জেরা শেষে বিচারক এ বি এম নিজামুল হক আগামী বুধবার পরবর্তী শুনানির দিন ধার্য করেছেন।
এই মামলার জামিনে থাকা সাত আসামি আজ আদালতে হাজির ছিলেন। তবে মামলার ছয় আসামি পলাতক রয়েছেন।
২০১২ সালের ৮ জানুয়ারি বিকেলে ইংরেজি বিভাগের শিক্ষার্থী জুবায়ের আহমেদকে কুপিয়ে জখম করে দুর্বৃত্তরা। পরদিন ভোরে রাজধানীর একটি বেসরকারি একটি হাসপাতালে চিকিত্সাধীন অবস্থায় মারা যান জুবায়ের। এ ঘটনায় বিশ্ববিদ্যালয়ের ডেপুটি রেজিস্ট্রার হামিদুর রহমান বাদী হয়ে আশুলিয়া থানায় হত্যা মামলা করেন। গত বছরের ৮ এপ্রিল জুবায়ের হত্যার ঘটনায় বিশ্ববিদ্যালয় শাখার ছাত্রলীগের ১৩ ছাত্রের বিরুদ্ধে অভিযোগপত্র দেয় পুলিশ। পরে ৮ সেপ্টেম্বর তাঁদের বিরুদ্ধে অভিযোগ গঠন করা হয়।
