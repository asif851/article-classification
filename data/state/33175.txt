
দেশে ৭২ শতাংশ অগ্নিকাণ্ডের ঘটনা ঘটে বৈদ্যুতিক ত্রুটি থেকে। গতকাল বৃহস্পতিবার সকালে গাজীপুরে বাংলাদেশ ফায়ার সার্ভিস ও সিভিল ডিফেন্সের উদ্যোগে আয়োজিত এক সভায় এ তথ্য জানানো হয়।অগ্নিকাণ্ডের ঝুঁকি ও কারণ চিহ্নিতকরণ এবং প্রতিরোধে করণীয় বিষয়ক ওই সভা গাজীপুরের টঙ্গী রেলগেট এলাকায় হয়। সভায় স্থানীয় তুলার গুদাম মালিকসহ এলাকাবাসী ও ব্যবসায়ীরা উপস্থিত ছিলেন।সভায় প্রধান অতিথি ছিলেন সিটি করপোরেশনের ভারপ্রাপ্ত মেয়র আসাদুর রহমান কিরণ। অন্যদের মধ্যে বক্তব্য দেন ফায়ার সার্ভিস ও সিভিল ডিফেন্সের পরিচালক (অপারেশন ও মেইনটেন্যান্স) মেজর এ কে এম শাকিল নেওয়াজ, সিটি করপোরেশনের সচিব আসলাম হোসেন প্রমুখ।সভায় জানানো হয়, দেশে মানবসৃষ্ট দুর্যোগগুলোর মধ্যে অগ্নিকাণ্ড অন্যতম। অগ্নিদগ্ধ হয়ে প্রাণনাশের ঘটনা প্রতিবছরই বাড়ছে। শুধু ২০১৩ সালেই দেশে ৮ হাজার ৮৬৮টি অগ্নিকাণ্ডের ঘটনা ঘটেছে। এর অধিকাংশই ঘটেছে ঢাকা ও চট্টগ্রাম অঞ্চলে। আকতারুজ্জামান বলেন, একমাত্র সচেতনতাই পারে অগ্নিকাণ্ডের দুর্ঘটনা কমিয়ে আনতে। অনুষ্ঠান আয়োজনে সার্বিক সহযোগিতা দেয় কেয়ার বাংলাদেশ ও এর সহযোগী সংস্থা ভার্ক এর ‘বিল্ডিং রেজিলিয়েন্স অব দ্য আরবান পুওর’ প্রকল্প এবং মাছিমপুর কো-অপারেটিভ মার্কেট সোসাইটি লিমিটেড।
