
পটুয়াখালীতে গ্রেপ্তার হওয়া ছাত্রদলের কেন্দ্রীয় সভাপতি রাজীব আহসানসহ ছয়জনকে কারাগারে পাঠানোর নির্দেশ দিয়েছেন আদালত। মাদকদ্রব্য নিয়ন্ত্রণ আইনে করা মামলায় মুখ্য বিচারিক হাকিম এসএম তারেক শামস এ আদেশ দেন।জেলা বিএনপির সাংগঠনিক সম্পাদক ও আইনজীবী মো.মজিবুর রহমান বলেন, আদালতের নির্দিষ্ট সময় শেষ হওয়ায় জামিন আবেদন করা যায়নি। তবে আগামীকাল মঙ্গলবার তাঁদের জামিন আবেদন করা হবে।আজ সোমবার বেলা পৌনে তিনটার দিকে রাজীবসহ ছয়জনকে কড়া নিরাপত্তার মধ্য দিয়ে আদালতে আনা হয়। এ সময় আদালত প্রাঙ্গণে দলীয় নেতা-কর্মীরা জড়ো হন।ছাত্রদলের কেন্দ্রীয় সভাপতি রাজীব আহসানসহ ছয়জনকে গতকাল রোববার রাত সাড়ে ১১টার দিকে পটুয়াখালীর লেবুখালী ফেরিঘাট এলাকা থেকে আটক করে পুলিশ। পুলিশের দাবি, তাঁদের প্রাইভেট কারে থাকা লাগেজ থেকে ৪৫টি ইয়াবা বড়ি ও একটি বোতল উদ্ধার করা হয়েছে। পুলিশের সন্দেহ, বোতলের পদার্থ মদ হতে পারে।রাজীবের সঙ্গে গ্রেপ্তার হওয়া অন্য ব্যক্তিরা হলেন সালাহউদ্দিন, রফিকুল ইসলাম, সৈয়দ জসীম উদ্দিন, সাইফুল ইসলাম ও গাড়িচালক অসীম হালদার। পুলিশের ভাষ্য,তাঁরা রাজীবের সহযোগী।ঘটনার বিষয়ে রাত দুইটার দিকে পটুয়াখালী পুলিশ সুপারের কার্যালয়ে সাংবাদিকদের ব্রিফ করেন জেলার অতিরিক্ত পুলিশ সুপার মো. ফয়েজ আহমেদ। এ সময় তিনি বলেন, ‘ছাত্রদল সভাপতি ঢাকায় নিয়মিত মামলার আসামি। এখানে (পটুয়াখালী) মাদকদ্রব্য নিয়ন্ত্রণ আইনে সহযোগীসহ তাঁর বিরুদ্ধে মামলা হবে।’ পরে রাজীবসহ ছয়জনের বিরুদ্ধে মাদকদ্রব্য নিয়ন্ত্রণ আইনে মামলা করে পটুয়াখালীর দুমকি থানার পুলিশ।অারও পড়ুন :-ছাত্রদলের সভাপতি গ্রেপ্তার, ইয়াবা উদ্ধারের দাবি
