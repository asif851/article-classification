
হাতিরঝিলের ওয়াটার ট্যাক্সিতে এখন নিত্য পারাপারের চেয়ে বিনোদনই প্রাধান্য পাচ্ছে। প্রতিদিন যে পরিমাণ যাত্রী ওয়াটার ট্যাক্সিতে চড়ে, তাদের অধিকাংশই বিনোদনের জন্য আসে। গণপরিবহন হয়ে উঠেছে বিনোদন বাহন।চারটি ট্যাক্সি নিয়ে গেল বিজয় দিবসে হাতিরঝিলে চালু হয় ওয়াটার ট্যাক্সি সেবা। রাজধানীবাসীর একটি উল্লেখযোগ্য অংশ হাতিরঝিল হয়ে যাতায়াত করে। এই যাত্রীদের সুবিধার জন্য এফডিসি থেকে হাতিরঝিল হয়ে গুলশান এবং রামপুরায় চারটি ওয়াটার ট্যাক্সি নিয়ে এই সেবা চালু করা হয়। গত ফেব্রুয়ারির মধ্যে ১০টি ট্যাক্সি চালু হওয়ার কথা থাকলেও এখন পর্যন্ত নামানো হয়েছে ছয়টি। একটি ট্যাক্সিতে বসতে পারে ৩০ জন যাত্রী।গতকাল বুধবার দুপুরে এফডিসির অংশে গিয়ে দেখা যায়, পন্টুনে বসে আছে কয়েকজন যাত্রী। গন্তব্য গুলশান কিংবা রামপুরা। প্রায় ১৫ মিনিট পরে গুলশান ও রামপুরাগামী দুটি ওয়াটার ট্যাক্সি আসে। গুলশান থেকে আসা যাত্রীদের কয়েকজন পুনরায় টিকিট কেটে ওই ট্যাক্সিতে বসল। তারা জানাল, মূলত ঘুরতে বেরিয়েছে। রামপুরাগামী ট্যাক্সিতে উঠল নয়জন। এর মধ্যে কয়েকজন ঘুরতে এসেছে বাচ্চা নিয়ে।ওয়াটার ট্যাক্সি সেবা পরিচালনার দায়িত্বে আছে ‘করিম গ্রুপ’ নামের একটি প্রতিষ্ঠান। এ গ্রুপের চিফ অপারেটিং অফিসার নাজমুল হোসাইন বলেন, ছয়টি ট্যাক্সিতে দিনে গড়ে এক থেকে দেড় হাজার যাত্রী ওঠে। এদের অধিকাংশই বিনোদনের জন্য আসে।এফডিসির অংশের টিকিট বিক্রেতা মো. সোহাগ বলেন, সকালে আর বিকেলে ভিড় হয় বেশি। দিনের অন্য সময়ে যাত্রীসংখ্যা থাকে নগণ্য। মূলত বিকেলে বাড়ে যাত্রীদের চাপ, যাদের অধিকাংশই ঘুরতে আসে। ছুটির দিনে ভিড় সবচেয়ে বেশি হয়।রামপুরা থেকে এফডিসি যাওয়ার টিকিট কেটেছেন মো. মোস্তফা। তিনি এসেছেন বন্ধুকে নিয়ে ঘুরতে। বললেন, ‘ঘোরার জন্য মাঝেমধ্যে এই ট্যাক্সিতে ওঠেন। অন্য সময়ে যাতায়াতের জন্য বাসই তাঁর পছন্দ। গাড়িতে রামপুরা থেকে এফডিসি যেতে সময় লাগে ১০ থেকে ১৫ মিনিট। ওয়াটার ট্যাক্সিতে লাগে ২০ থেকে ২৫ মিনিট।নাজমুল হোসাইন বলেন, বিকেল থেকে রাত নয়টা পর্যন্ত যাত্রীর চাপ থাকে বেশি। ঘুরতে আসায় যাত্রীদের দুবার টিকিট কাটতে হয়। তাঁদের সুবিধার জন্য ‘টু ওয়ে’ সেবা চালু করা হয়েছে। এর ফলে সন্ধ্যা সাতটার পরে বড় কোনো দল হলে ‘টু ওয়ে’ টিকিট দেওয়া হয়। বারবার টিকিট কাটার বিড়ম্বনা থাকছে না এতে। এফডিসি থেকে গুলশানের টিকিট ৩০ টাকা। রামপুরার টিকিট ২৫ টাকা। ‘টু ওয়ে’ সেবায় ৬০ টাকা দিয়ে ওয়াটার ট্যাক্সিতে পুরো হাতিরঝিল ঘোরা যাবে।
