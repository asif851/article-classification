
সাম্প্রতিক পরিস্থিতিতে দেশের খ্রিষ্টান সম্প্রদায় এক ধরনের উদ্বেগ ও উৎকণ্ঠায় মধ্যে রয়েছে বলে মন্তব্য করেছেন বাংলাদেশ খ্রিষ্টান অ্যাসোসিয়েশনের মহাসচিব নির্মল রোজারিও।
আজ শনিবার দেশের খ্রিষ্টান ধর্মযাজককে হত্যা​র অপচেষ্টা এবং প্যারিসে সন্ত্রাসী হামলায় নির্মম হত্যাকাণ্ডের প্রতিবাদে আয়োজিত এক মানববন্ধনে তিনি বক্তব্য দেন। বাংলাদেশ খ্রিষ্টান অ্যাসোসিয়েশন বেলা ১১টার দিকে জাতীয় প্রেস ক্লাবের সামনে এই মানববন্ধনের আয়োজন করে।
এতে নির্মল রোজারিও আরও বলেন, গত ১৮ নভেম্বর সকালে দিনাজপুরের মির্জাপুরে বিআরটিসি বাস ডিপোর সামনে ইতালীয় ধর্মযাজক এবং চিকিৎসক ফাদার পিয়োরো পারলারিকে গুলি করে হত্যার অপচেষ্টা চালানো হয়েছে। ৫ অক্টোবর পাবনার ঈশ্বরদীতে আরেক যাজক লুত সরকারকে গলা কেটে হত্যার চেষ্টা করা হয়। সাম্প্রতিক সময়ে ঢাকার বিভিন্ন চার্চের কমপক্ষে সাতজন পালককে হত্যার হুমকি দেওয়া হয়েছে। দেশে দুজন বিদেশি নাগরিককে নির্মমভাবে হত্যা করা হয়েছে। এ ছাড়াও ফ্রান্সের রাজধানী প্যারিসে নির্বিচারে হত্যাকাণ্ড ঘটানো হয়েছে। এ সকল ঘটনার তীব্র নিন্দা ও প্রতিবাদ জানাই।
বাংলাদেশ হিন্দু-বৌদ্ধ-খ্রিষ্টান ঐক্য পরিষদের সাধারণ সম্পাদক রানা দাশ গুপ্ত বলেন, এগুলো কোনোভাবে বিচ্ছিন্ন ঘটনা হতে পারে না। এসব ঘটনা হালকাভাবে দেখার সুযোগ নেই। এগুলো পরিকল্পিতভাবেই ঘটানো হচ্ছে।’ ৭১ এর প্রেতাত্মারা এসব ঘটনার সঙ্গে জড়িত। তাঁদের বিরুদ্ধে রাজনৈতিক ও সামাজিক উদ্যোগ গ্রহণের আহ্বান জানান তিনি।
সংগঠনটির প্রেসিডিয়াম সদস্য বাসুদেব ধর বলেন, ‘আমরা গভীর উদ্বেগের সঙ্গে লক্ষ্য করছি, বাংলাদেশের আদিবাসী, হিন্দু, বৌদ্ধ, খ্রিষ্টানসহ মুক্ত বুদ্ধির চর্চা যাঁরা করছেন, তাঁদের হত্যা করা হচ্ছে এবং হত্যার হুমকি দেওয়া হচ্ছে। এগুলো বিচ্ছিন্ন ঘটনা নয়। এগুলোর বিচার না করলে এসব ঘটনা বাড়তেই থাকবে।’
অনুষ্ঠানে অন্যান্যের মধ্যে বাংলাদেশ আদিবাসী ফোরামের সাধারণ সম্পাদক সঞ্জিব দ্রোং, দি খ্রিষ্টান কো-অপারেটিভ ক্রেডিট ইউনিয়ন লিমিটেড ও ঢাকা এর প্রেসিডেন্ট বাবু মার্কুশ গমেজ আরও বক্তব্য করেন ।
