
ময়মনসিংহের গফরগাঁও উপজেলার পৌর শহরে নির্মাণাধীন একটি ভবনের ছাদ ধসে এক শ্রমিক নিহত হয়েছেন। আহত হয়েছেন আটজন শ্রমিক। আজ শুক্রবার সকালে এ দুর্ঘটনা ঘটে।
নিহত শ্রমিকের নাম মো. জাহান (২৩)। তাঁর বাড়ি নেত্রকোনার দুর্গাপুর উপজেলার সইল্যাধর গ্রামে।
আহত ব্যক্তিরা হলেন দুর্গাপুর উপজেলার আনোয়ার হোসেন (২২), নাজিম উদ্দিন (১৮), নজরুল ইসলাম (৩২), আলমগীর, নেত্রকোনা সদর উপজেলার আব্দুল হামিদ (২০), ময়মনসিংহের ধোবাউড়া উপজেলার রণসিংহপুর গ্রামের আজহারুল (১৯), গফরগাঁও উপজেলার নিধিয়ার চর গ্রামের বিপুল (২০) ও মো. আজহার (১৮)। আহত আটজনকে গফরগাঁও উপজেলা স্বাস্থ্য কমপ্লেক্সে ভর্তি করা হয়েছে।
গফরগাঁও থানার ভারপ্রাপ্ত কর্মকর্তা (ওসি) আবদুল আহাদ খান ও স্থানীয় ব্যক্তিদের সূত্রে জানা যায়, পৌর শহরের খান বাহাদুর ইসমাইল রোডে ময়মনসিংহ জেলা পরিষদের একটি মিলনায়তনে নির্মাণের কাজ চলছিল। সকাল থেকেই শ্রমিকেরা কাজে যোগ দেন। সোয়া দশটার দিকে হঠাৎ করেই দোতলার ছাদের একাংশ ধসে পড়ে। এতে ঘটনাস্থলে নিহত হন জাহান।
ওসি আবদুল আহাদ খান বলেন, ঘটনাস্থলে উদ্ধারকাজ চলছে। বিস্তারিত পরে জানানো হবে।
