
উচ্চমাধ্যমিক সার্টিফিকেট (এইচএসসি) পরীক্ষায় ঢাকা শিক্ষা বোর্ডের অধীনে যত পরীক্ষার্থী জিপিএ-৫ পেয়েছেন, এর মধ্যে প্রায় ৭৪ শতাংশই ঢাকা মহানগরীর বিভিন্ন কলেজের। এসব কলেজের শিক্ষার্থীরা পাসের হারেও এগিয়ে রয়েছেন।
গতকাল রোববার প্রকাশিত এইচএসসির ফলাফল বিশ্লেষণে দেখা গেছে, এবার ঢাকা শিক্ষা বোর্ডে মোট জিপিএ-৫ পেয়েছেন ১৮ হাজার ৯৩০ জন। এর মধ্যে ঢাকা মহানগরীর কলেজগুলোর শিক্ষার্থীই ১৩ হাজার ৯৮০ জন। এই বোর্ডে গড় পাসের হার ৬৯ দশমিক ৭৪ শতাংশ। আর ঢাকা মহানগরীর পাসের হার ৮৬ দশমিক ৬৩ শতাংশ। অন্যদিকে পাসের হার ও জিপিএ-৫ দুই দিক দিয়েই মফস্বলের শিক্ষার্থীরা পিছিয়ে।
এমন ফলবৈষ্যমের বিষয়ে ঢাকা শিক্ষা বোর্ডের পরীক্ষা নিয়ন্ত্রক তপন কুমার সরকার গতকাল প্রথম আলোকে বলেন, এইচএসসিতে ঢাকা মহানগরের পরীক্ষার্থীদের ভালো করার বড় কারণ হলো, এখানে ঢাকার নামীদামি কলেজগুলোতে এসএসসিতে সারা দেশের ভালো ফল করা শিক্ষার্থীরা ভর্তি হয়। তুলনামূলকভাবে এই কলেজগুলোতে পড়াশোনাও ভালো হয়। ফলে এসব কলেজের পরীক্ষার্থীরা ভালো করছে। বিপরীতে মফস্বলের শিক্ষার্থীরা সুযোগ-সুবিধার দিক দিয়ে পিছিয়ে থাকে।
দেশের ১৭টি জেলার পরীক্ষার্থীরা ঢাকা বোর্ডের অধীনে এইচএসসি পরীক্ষা দিয়েছেন। বিদেশের ৭টি কেন্দ্রের পরীক্ষাও হয় এই বোর্ডের অধীনে। ঢাকা বোর্ডে মোট ৩৩৮টি কেন্দ্রে ৩ লাখ ৩৩ হাজার ৭৩৮ জন পরীক্ষার্থী ছিল। পাস করেছেন ২ লাখ ৩২ হাজার ৭৪১ জন। তাঁদের মধ্যে ঢাকা মহানগরীতে পরীক্ষার্থী ছিল ৮৭ হাজার ৮২৮ জন। এর মধ্যে পাস করেছেন ৭৬ হাজার ৮৬ জন।
জেলাওয়ারি ফল বিশ্লেষণে দেখা গেছে, শরীয়তপুর, গোপালগঞ্জ ও মানিকগঞ্জের ফল তুলনামূলক খারাপ। এর মধ্যে শরীয়তপুরে পাসের হার ৬৫ দশমিক শূন্য ৮ শতাংশ এবং জিপিএ-৫ পেয়েছেন মাত্র ১৬ জন। মানিকগঞ্জে জিপিএ-৫ পেয়েছেন ৫৫ জন। এই জেলায় পাসের হার ৬৩ দশমিক ৯৩ শতাংশ। গোপালগঞ্জে জিপিএ-৫ পেয়েছেন ৬৫ জন ও পাসের হার ৫৬ দশমিক ৪৭ শতাংশ।
ঢাকার বাইরের জেলারগুলোর মধ্যে ময়মনসিংহের পরীক্ষার্থীরা জিপিএ-৫ বেশি পেয়েছেন (১ হাজার ৩৫০ জন)। এই জেলায় পাসের হার ৬৪ দশমিক ৯১ শতাংশ। টাঙ্গাইলে পাসের হার ৬৩ দশমিক ৪৬ শতাংশ এবং জিপিএ-৫ পেয়েছেন ৮৩২।
ঢাকা মহানগরীর বাইরে শুধু ঢাকা জেলায় ৩৫২ জন জিপিএ-৫ পেয়েছেন এবং পাসের হার প্রায় ৭১ শতাংশ। ঢাকার পার্শ্ববর্তী জেলা গাজীপুরে জিপিএ-৫ পেয়েছেন ৪৭৯ জন এবং নারায়ণগঞ্জে ২০৩ জন। এ ছাড়া নরসিংদীতে ৬১৭, মুন্সিগঞ্জে ৫০, ফরিদপুরে ২৪৮, মাদারীপুরে ২০৫, রাজবাড়ীতে ৬৬, কিশোরগঞ্জে ১২৫, নেত্রকোনায় ৭৫, জামালপুরে ৯৫ ও শেরপুরে ৭২ জন পরীক্ষার্থী জিপিএ-৫ পেয়েছেন।
এ ছাড়া ঢাকা বোর্ডের অধীন বিদেশের সাতটি কেন্দ্রে জিপিএ-৫ পেয়েছেন ৪৬ জন পরীক্ষার্থী। এই সাত কেন্দ্রে ২৫৯ জন পরীক্ষা দিয়ে পাস করেছেন ২৪৪ জন। এখানে পাসের হার ৯৪ দশমিক ২১ শতাংশ।
 
