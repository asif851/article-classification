
পুলিশের কাউন্টার টেররিজম ইউনিটকে মানবাধিকার বিষয়ক প্রশিক্ষণ দেবে জাতীয় মানবাধিকার কমিশন। জাতীয় মানবাধিকার কমিশন আইনের আওতায় তাদের এই প্রশিক্ষণ দেওয়া হবে।
আজ বৃহস্পতিবার জাতীয় মানবাধিকার কমিশন থেকে পাঠানো এক সংবাদ বিজ্ঞপ্তিতে এ কথা জানানো হয়েছে। মানবাধিকার কমিশনের কার্যালয়ে আজ দুই পক্ষ এ বিষয়ে আলোচনা করে।
বৈঠকে জাতীয় মানবাধিকার কমিশন, এনজিও ও কাউন্টার টেররিজম ইউনিটের সঙ্গে একাধিক আলোচনা, প্রতিটি থানায় মানবাধিকার ডেস্ক স্থাপন, মানবাধিকার বিষয়ে অগ্রণী ভূমিকা পালনকারী পুলিশ সদস্যকে পুরস্কৃতকরণের মাধ্যমে অন্যান্য পুলিশ সদস্যকে উৎসাহিতকরণের বিষয়ে আলোচনা হয়।
মানবাধিকার কমিশনের চেয়ারম্যান কাজী রিয়াজুল হক বলেন, যেকোনো অভিযান পরিচালনাকালে কাউকে গ্রেপ্তারের সময় এবং হেফাজতে বন্দী মানুষের মানবাধিকারের বিষয়সহ মানবাধিকারের বিভিন্ন বিষয় নিয়ে ইউনিটের সদস্যদের প্রশিক্ষণ দেওয়া হবে।
কাউন্টার টেররিজম ইউনিটের অতিরিক্ত কমিশনার মনিরুল ইসলাম বলেন, কাউন্টার টেররিজম ইউনিট মানবাধিকার বিষয়টি বিবেচনায় রেখে অভিযান পরিচালনা করে। যেকোনো জঙ্গি অভিযানে জীবনের ঝুঁকি নিয়ে জঙ্গিদের প্রথমে আত্মসমর্পণ করানোর চেষ্টা করা হয়। এই প্রশিক্ষণ ইউনিটের সদস্যদের মানবাধিকার সম্পর্কে আরও সচেতন করে তুলবে।
