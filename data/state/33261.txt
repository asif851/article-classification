
কুড়িগ্রামের ফুলবাড়ী উপজেলার অনন্তপুর সীমান্তে আজ সোমবার সকালে ভারতীয় সীমান্তরক্ষী বাহিনীর (বিএসএফের) গুলিতে নুরুল ইসলাম (২৫) নামের এক যুবক আহত হয়েছেন। তাঁর বাড়ি অনন্তপুরের বড়াইতলী গ্রামে।
বিজিবি ও স্থানীয় সূত্রে জানা গেছে, সকাল সাতটার দিকে কুড়িগ্রামের অনন্তপুর আন্তর্জাতিক সীমানা পিলার ৯৪৬-এর পাশ দিয়ে ভারত থেকে গরু নিয়ে আসার সময় নুরুল ইসলামকে লক্ষ্য করে গুলি ছোড়ে বিএসএফ। এতে তাঁর ডান পায়ে গুলি লাগে।
ঘটনার সত্যতা নিশ্চিত করে প্রথম আলো ডটকমকে বর্ডার গার্ড বাংলাদেশের (বিজিবি) কুড়িগ্রাম ৪৫ ব্যাটালিয়নের অধিনায়ক লেফটেন্যান্ট কর্নেল জিয়াউল হক খালেদ বলেন, ‘ঘটনাটি জানার পর আমরা এর প্রতিবাদ জানিয়ে বিএসএফকে চিঠি পাঠিয়েছি। পতাকা বৈঠকেরও আহ্বান জানিয়েছি।’
