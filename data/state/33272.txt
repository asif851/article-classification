
কুড়িগ্রামে নির্মাণাধীন সমন্বিত বীজ হিমাগারে গত শুক্রবার গভীর রাতে দুর্বৃত্তরা হামলা চালিয়েছে। এ সময় তাদের এলোপাতাড়ি মারধরে পাঁচজন কর্মচারী আহত হন। দুর্বৃত্তরা মুঠোফোন, ল্যাপটপসহ কিছু মালামাল লুট করে নিয়ে গেছে।কুড়িগ্রাম সদর থানার ভারপ্রাপ্ত কর্মকর্তা (ওসি) আবদুল বাতেন মিয়া জানান, বীজাগারের মহাব্যবস্থাপক নজরুল ইসলাম এ ব্যাপারে দুজনের নাম উল্লেখ করে অজ্ঞাতনামা বেশ কয়েকজনের বিরুদ্ধে সদর থানায় একটি মামলা করেছেন। প্রাথমিকভাবে ধারণা করা হচ্ছে, পূর্বশত্রুতার জের ধরে এ ঘটনা ঘটতে পারে।মামলার তদন্তকারী কর্মকর্তা থানার উপপরিদর্শক (এসআই) আবদুল গফুর ও হামলার শিকার হিসাবরক্ষক আবুল কাশেম জানান, শুক্রবার গভীর রাতে ১০-১২ জন দুর্বৃত্ত বীজ হিমাগারের প্রাচীর টপকে ভেতরে ঢোকে। তারা প্রথমে নৈশপ্রহরীদের হাত-মুখ বেঁধে একটি কক্ষে আটকে রাখে। পরে আবাসিক ভবনের দরজা ভেঙে কর্মচারীদের ব্যাপক মারধর করে। এতে আবুল কাশেম ছাড়াও কম্পিউটার অপারেটর মিথান (২৭), নৈশপ্রহরী শীতল (৩৯), ইলেকট্রিক মেকানিক বুলু (৩৬) ও তাঁর স্ত্রী সবিতা (২৮) আহত হন। পরে তাঁদের জিম্মি করে দুর্বৃত্তরা একটি ল্যাপটপ, একটি ডিজিটাল ক্যামেরা, এক জোড়া সোনার চুড়ি, পাঁচটি মুঠোফোন ও নগদ ২২ হাজার টাকা হাতিয়ে নেয়।কুড়িগ্রাম শহরের ত্রিমোহনীতে সরকারি অর্থায়নে ২৯ কোটি ১ লাখ ৫৪ হাজার টাকা ব্যয়ে একটি বীজ হিমাগারের কাজ চলছে। এর ধারণক্ষমতা তিন হাজার মেট্রিক টন।
