
প্রধানমন্ত্রী শেখ হাসিনা বলেছেন, ডাক, টেলিযোগাযোগ ও তথ্যপ্রযুক্তি মন্ত্রণালয় থেকে সদ্য অব্যাহতি পাওয়া আবদুল লতিফ সিদ্দিকী বিতর্কিত কথা বলে সরকারকে বেকায়দায় ফেলতে পারেননি। এর মধ্য দিয়ে তিনি নিজেই বেকায়দায় পড়েছেন।আজ শুক্রবার বিকেলে প্রধানমন্ত্রীর বাসভবন গণভবনে জাতিসংঘের সাধারণ পরিষদের অধিবেশনে অংশগ্রহণ বিষয়ে সংবাদ সম্মেলনে এক প্রশ্নের জবাবে প্রধানমন্ত্রী এ কথা বলেন।প্রধানমন্ত্রী বলেন, লতিফ সিদ্দিকীর বক্তব্যের ব্যাপারে তিনি যখনই জানতে পেরেছেন, তখনই সিদ্ধান্ত নিয়েছেন। সিদ্ধান্ত নিতে দেরি করেননি।এ-সংক্রান্ত অপর এক প্রশ্নের জবাবে প্রধানমন্ত্রী বলেন, অফিস খুললেই লতিফ সিদ্দিকীর অব্যাহতি-সংক্রান্ত ফাইল রাষ্ট্রপতির কার্যালয়ে পাঠানো হবে। লতিফ সিদ্দিকীর দলীয় পদের ব্যাপারে দলের সভাপতিমণ্ডলী আনুষ্ঠানিক সিদ্ধান্ত নেবেন।
