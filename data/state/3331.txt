
দিনব্যাপী নানা কর্মসূচির মধ্য দিয়ে গতকাল সোমবার রাঙামাটি, বান্দরবান ও খাগড়াছড়িতে পার্বত্য চট্টগ্রাম জনসংহতি সমিতির (জেএসএস) প্রতিষ্ঠাতা মানবেন্দ্র নারায়ণ লারমার (এম এন লারমা) ৩১তম মৃত্যুবার্ষিকী পালিত হয়েছে।১৯৮৩ সালের ১০ নভেম্বর জনসংহতি সমিতির বিভেদপন্থী অংশের হাতে আট সহযোদ্ধাসহ খাগড়াছড়ির পানছড়ির গভীর জঙ্গলের গোপন আস্তানায় এম এন লারমা নিহত হন।প্রথম আলোর রাঙামাটি অফিস, বান্দরবান, খাগড়াছড়ি ও দীঘিনালা প্রতিনিধির পাঠানো খবর:রাঙামাটি: এম এন লারমার মৃত্যুবার্ষিকীতে গতকাল বাংলাদেশ আদিবাসী ফোরাম, পার্বত্য চট্টগ্রাম অঞ্চল এবং এম এন লারমা ফাউন্ডেশন যৌথভাবে রাঙামাটি শিল্পকলা একাডেমি মিলনায়তনে আলোচনা সভার আয়োজন করে।আলোচনা সভায় রাঙামাটিতে বিশ্ববিদ্যালয় ও মেডিকেল কলেজ প্রতিষ্ঠা, জাতীয় সংসদে পার্বত্য চট্টগ্রাম উন্নয়ন বোর্ড আইন পাস, পার্বত্য জেলা পরিষদ আইন সংশোধনের উদ্যোগ, অগ্রহণযোগ্যভাবে পর্যটনকে জেলা পরিষদের কাছে হস্তান্তর জুম্ম আদিবাসীদের অস্তিত্বকে ধ্বংসের ষড়যন্ত্র বলে উল্লেখ করেন জনসংহতি সমিতির সভাপতি ও পার্বত্য চট্টগ্রাম আঞ্চলিক পরিষদের চেয়ারম্যান জ্যোতিরিন্দ্র বোধিপ্রিয় (সন্তু) লারমা।বাংলাদেশ আদিবাসী ফোরামের পার্বত্য চট্টগ্রাম অঞ্চলের সভাপতি সুকৃতি রঞ্জন চাকমার সভাপতিত্বে বক্তব্য দেন এম এন লারমার সহপাঠী কণ্ঠশিল্পী তৃপ্তি তালুকদার, পার্বত্য চট্টগ্রাম আঞ্চলিক পরিষদের সদস্য হ্লে কুমার চাকমা, অধ্যাপক মংসানু চৌধুরী, রাঙামাটি সদর উপজেলা পরিষদের চেয়ারম্যান অরুণ কান্তি চাকমা, কবি শিশির চাকমা ও কণ্ঠশিল্পী রঞ্জিত দেওয়ান।দিনের শুরুতে জনসংহতি সমিতির নেতৃত্বে বিভিন্ন সামাজিক-সাংস্কৃতিক সংগঠনের পক্ষ থেকে রাঙামাটি শিল্পকলা একাডেমি প্রাঙ্গণে অস্থায়ীভাবে নির্মিত বেদীতে পুষ্পমাল্য অর্পণ করা হয়। সন্ধ্যায় একই স্থানে প্রদীপ প্রজ্বালন করা হয়।বান্দরবান: গতকাল জেএসএস ও সমমনা সংগঠনগুলো শোকাবহ পরিবেশে বিভিন্ন কর্মসূচির আয়োজন করেছে। সকালে জেলা শহরের মধ্যমপাড়ার জেএসএস কার্যালয় প্রাঙ্গণে স্থাপিত অস্থায়ী বেদিতে পুষ্পমাল্য অর্পণের মধ্য দিয়ে কর্মসূচি শুরু হয়। জেএসেএসর জেলা সভাপতি সাধুরাম ত্রিপুরার সভাপতিত্বে সভায় প্রধান অতিথি ছিলেন আঞ্চলিক পরিষদের সদস্য কে এস মং মারমা। স্মৃতিচারণ করেন আদি স্থায়ী বাঙালি কল্যাণ সমিতির জেলা সভাপতি সাদেক আলী মুন্সি, পার্বত্য চট্টগ্রাম বন ও ভূমি অধিকার সংরক্ষণ আন্দোলনের জেলা সভাপতি জুয়ামলিয়ান আমলাই বম, সহসভাপতি দেন্দোহা জলাই ত্রিপুরা প্রমুখ।খাগড়াছড়ি: দিবসটি উপলক্ষে গতকাল সকালে জেএসএসের (এম এন লারমা) উদ্যোগে কালো ব্যাজ ধারণ, শোক র্যালি, খাগড়াছড়ি শহরের মহাজনপাড়ায় মানবেন্দ্র নারায়ণ লারমার স্মৃতি ভাস্কর্যে পুষ্পস্তবক অর্পণ ও স্মরণসভার আয়োজন করা হয়। কেন্দ্রীয় মহিলা সমিতির সভানেত্রী কাকলি খীসার সভাপতিত্বে সভায় প্রধান অতিথি ছিলেন জেএসএসের (এম এন লারমা) সভাপতি সুধাসিন্ধু খীসা। বক্তব্য দেন, বিভূতিভূষণ চাকমা, মল্লিকা চাকমা।দীঘিনালা (খাগড়াছড়ি): গতকাল উপজেলার লারমা স্কয়ারে জেএসএস (এম এন লারমা) পক্ষের নেতা-কর্মীরা মানবেন্দ্র নারায়ণ লারমার স্মৃতিসৌধে পুষ্পস্তবক অর্পণ করেন। পরে জেএসএস কার্যালয়ের সামনে সমাবেশ হয়। বোয়ালখালী (সদর) ইউনিয়ন পরিষদের (ইউপি) চেয়ারম্যান ও জেএসএসের উপজেলা শাখার সাংগঠনিক সম্পাদক চয়ন বিকাশ চাকমার সভাপতিত্বে সমাবেশে অন্যদের মধ্যে বক্তব্য দেন জেএসএসের কেন্দ্রীয় কমিটির সহসাংগঠনিক সম্পাদক প্রফুল্ল কুমার চাকমা, উপজেলা পরিষদের সাবেক ভাইস চেয়ারম্যান সুপ্রিয় চাকমা। শোক প্রস্তাব করেন পিসিপির সভাপতি রাজ্যময় চাকমা।
