
রাজধানীর পান্থপথে ‘জঙ্গি আস্তানা’য় আইনশৃঙ্খলা রক্ষাকারী বাহিনীর অভিযানের প্রথম পর্ব শেষ হয়েছে। অভিযানে সন্দেহভাজন এক জঙ্গি নিহত হয়েছে।
পুলিশের কাউন্টার টেররিজম ইউনিটের অতিরিক্ত উপকমিশনার (এডিসি) সানোয়ার হোসেন এই তথ্য জানিয়েছেন।
সকাল ১০টা ৪৫ মিনিটে শেষ খবর পাওয়া পর্যন্ত ভবনের চারতলায় হোটেল ওলিও ইন্টারন্যাশনালে বোমা নিষ্ক্রিয়কারী দল প্রবেশ করে। তারা সেখানে একটি ল্যাগেজ দেখতে পেয়েছে। সেটি পরীক্ষা করা হবে।
সকাল সাড়ে ১০টার দিকে ঘটনাস্থলে পুলিশের মহাপরিদর্শক আইজিপি এ কে এম শহীদুল হক আসেন। পরে ঘটনাস্থল থেকে পুলিশের বিশেষ টিম সোয়টের একটি দলকে ঘটনাস্থল থেকে চলে যেতে দেখা যায়।
আজ মঙ্গলবার ভোর থেকে পান্থপথের স্কয়ার হাসপাতালের পশ্চিম পাশে ছয় নম্বর ভবনটি ঘিরে রাখা হয়। ভবনে অবস্থিত হোটেল ওলিও ইন্টারন্যাশনাল-এর চারতলায় ৩০১ নম্বর কক্ষে একজন জঙ্গি অবস্থান নিয়েছে বলে জানতে পারে পুলিশ। পরে ওই রাস্তা ব্যারিকেড দিয়ে আটকে পুরো এলাকায় ঘিরে রাখেন পুলিশ ও পুলিশের বিশেষায়িত ইউনিট সোয়াটের সদস্যরা।
সকাল ৯টা ৪৫ মিনিটে ওই ভবনের বিপরীত দিকে ওলিও হোটেলের আরেকটি ভবনে প্রচণ্ড বিস্ফোরণ ঘটে। বিস্ফোরণে বহুতল ভবনটির একটি ফ্লোরের দেয়াল ধসে পড়ে। ৯টা ৪৫ মিনিট থেকে ৯টা ৫০ মিনিটের মধ্যে কয়েকবার গোলাগুলির আওয়াজ আসে।
আরও পড়ুন... 
ঘিরে রাখা হোটেলের আরেকটি ভবনে বিস্ফোরণ ও গুলি
