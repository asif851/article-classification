
গাজীপুর সিটি করপোরেশন নির্বাচনে আওয়ামী লীগ-সমর্থিত প্রার্থীর পরাজয়কে ক্ষমতাসীন দলটির জন্য ‘১০ নম্বর মহাবিপদ-সংকেত’ বলে মন্তব্য করেছেন মহাজোটের শরিক জাতীয় পার্টির (জাপা) চেয়ারম্যান হুসেইন মুহম্মদ এরশাদ।  আজ সোমবার দুপুরে রাজধানীর দিলকুশায় ইউনিয়ন ব্যাংকের একটি শাখার উদ্বোধনী অনুষ্ঠানে প্রধান অতিথির বক্তব্যে এরশাদ এ মন্তব্য করেন। এরশাদ এ-ও বলেন, গাজীপুরে জাপার নেতা-কর্মীরা যখন মেয়র পদপ্রার্থী এম এ মান্নানের পক্ষে কাজ করছেন, তখন আজমত উল্লা খানকে সমর্থন দেওয়ার অর্থ ছিল না। প্রসঙ্গত, গাজীপুর সিটি করপোরেশন নির্বাচন নিয়ে শুরু থেকে চুপচাপ থেকে ভোটগ্রহণের এক দিন আগে আকস্মিক সংবাদ সম্মেলন ডেকে আওয়ামী লীগ-সমর্থিত প্রার্থী আজমত উল্লা খানকে সমর্থনের ঘোষণা দেন এরশাদ। তিনি দলের নেতা-কর্মীদের আজমতের পক্ষে কাজ করারও নির্দেশ দেন।  আজমত উল্লা বিপুল ভোটের ব্যবধানে পরাজিত হওয়ার এক দিন পর এরশাদ বললেন, আজমত উল্লাকে তাঁর সমর্থন দেওয়া ঠিক হয়নি। এরশাদ ইউনিয়ন ব্যাংকের শাখার উদ্বোধন করে আশা প্রকাশ করেন, আগামী দিনে সেবা ও মানে এই ব্যাংক মানুষের পথচলার পাথেয় হবে। উদ্বোধনী অনুষ্ঠানে আরও উপস্থিত ছিলেন ইউনিয়ন ব্যাংকের ব্যবস্থাপনা পরিচালক আবদুল হামিদ মিয়া, জাতীয় পার্টির সভাপতিমণ্ডলীর সদস্য জিয়াউদ্দিন আহমেদ, সুনীল শুভরায় প্রমুখ।
