
নীলফামারীর ডোমার উপজেলায় নিখোঁজ হওয়ার দুই দিন পর গতকাল বুধবার সকালে জাহানুর আলমের (২৮) লাশ উদ্ধার করা হয়েছে। ডোমার বহুমুখী উচ্চবিদ্যালয়সংলগ্ন একটি পুকুর থেকে তাঁর লাশ উদ্ধার করে পুলিশ।
জাহানুর ডোমার পৌরসভার ডাঙ্গাপাড়া গ্রামের ভ্যানচালক গোলাম মোস্তফার ছেলে। গত সোমবার সন্ধ্যা থেকে তিনি নিখোঁজ ছিলেন বলে তাঁর পারিবারিক সূত্র জানিয়েছে।
এলাকার কয়েকজন বাসিন্দা ও পুলিশ সূত্রে জানা গেছে, গতকাল সকালে ডোমার বহুমুখী উচ্চবিদ্যালয়-সংলগ্ন একটি পুকুরে জাহানুরের লাশ ভাসতে দেখেন স্থানীয় লোকজন। খবর পেয়ে পুলিশ গিয়ে তাঁর লাশ উদ্ধার করে ময়নাতদন্তের জন্য নীলফামারী আধুনিক সদর হাসপাতাল মর্গে পাঠায়।
জাহানুরের স্ত্রী রাজিয়া সুলতানা বলেন, ‘গত ঈদুল ফিতরের দুই দিন পর সন্তানসহ আমাকে বাবার বাড়িতে রেখে জাহানুর নিজ বাড়িতে যান। এরপর থেকে সেখানে অবস্থান করছিলেন তিনি। গতকাল পুকুরে তাঁর লাশ ভেসে ওঠার খবর পাই।’
জাহানুরের বাবা গোলাম মোস্তফা বলেন, ‘গত সোমবার সন্ধ্যা থেকে জাহানুরের কোনো খোঁজ পাওয়া যাচ্ছিল না। গতকাল সকালে এলাকাবাসীর মুখে পুকুরে লাশ ভেসে ওঠার খবর পেয়ে সেখানে গিয়ে দেখি সেটি জাহানুরের লাশ।’ তাঁকে পরিকল্পিতভাবে কেউ হত্যা করে পুকুরে লাশ ফেলেছে বলে অভিযোগ করেন তিনি।
ডোমার থানার এসআই আরমান আলী বলেন, প্রাথমিকভাবে ধারণা করা হচ্ছে, জাহানুর পানিতে ডুবে মারা গেছেন। এ ঘটনায় একটি অপমৃত্যুর মামলা করা হয়েছে। 
