
রাত জেগে ইবাদত-বন্দেগির মধ্য দিয়ে আজ শুক্রবার পবিত্র শবে কদর পালন করছেন ধর্মপ্রাণ মুসলমানরা। অনেকে কবরস্থানে গিয়ে প্রয়াত মা-বাবা, আত্মীয়স্বজনের কবর জিয়ারত করে তাঁদের আত্মার শান্তির জন্য দোয়া করছেন।শবে কদর মুসলিম সম্প্রদায়ের কাছে অত্যন্ত মহিমান্বিত একটি রাত। এই রাতের ইবাদত হাজার রাতের ইবাদতের চেয়ে উত্তম।প্রতিবছরের মতো এবারও কদরের রাতটি ফিরে এসেছে। সৌভাগ্যবশত, এবার জুমাতুল বিদার রাতেই পবিত্র শবে কদর হচ্ছে। সারা বিশ্বের মুসলমানদের কাছে সওয়াব হাসিল ও গুনাহ মাফের রাত হিসেবে শবে কদরের ফজিলত অতুলনীয়। এই রাতে পবিত্র কোরআন নাজিল হয় এবং এই রাতকে কেন্দ্র করে ‘আল কদর’ নামে একটি সূরাও অবতীর্ণ হয়। হাদিস অনুযায়ী, ২০ রমজানের পর যেকোনো বিজোড় রাতে কদর হতে পারে। তবে ২৬ রমজান দিবাগত রাতেই শবে কদর আসে বলে আলেমদের অভিমত।ইসলাম ধর্মে বলা হয়েছে, অন্যান্য সময় এক হাজার মাস ইবাদত করলে যে সওয়াব পাওয়া যাবে, কদরের এই এক রাতের ইবাদতে তার চেয়ে বেশি সওয়াব হাসিল করা সম্ভব।তাই শবে কদরের রাতটিতে মুসলমান সম্প্রদায় মহান আল্লাহপাকের কাছে ক্ষমা প্রার্থনা ও পুণ্য লাভের আশায় নফল নামাজ আদায়, কোরআন তিলাওয়াত, জিকির-আজকার করে অতিবাহিত করে।এ উপলক্ষে বায়তুল মোকাররম জাতীয় মসজিদে ওয়াজ মাহফিল, দোয়া ও বিশেষ মোনাজাত হয়। রাতে মুসল্লিরা জিকির-আজকার করেন।এ ছাড়া তারাবিহর নামাজের পর সারা দেশের মসজিদে মসজিদে ওয়াজ মাহফিল ও বিশেষ মোনাজাত করা হয়। এতে বিভিন্ন শ্রেণি, পেশা ও বয়সের ধর্মপ্রাণ মুসল্লিরা অংশ নেন।
