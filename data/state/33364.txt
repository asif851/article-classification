
একাত্তরে মানবতাবিরোধী অপরাধে জামায়াত নেতা মীর কাসেম আলীর ফাঁসির রায় কার্যকরকে একটি মাইলফলক ও নতুন যুগের সূচনা হিসেবে দেখছেন গণজাগরণ মঞ্চের মুখপাত্র ইমরান এইচ সরকার। 
আজ শনিবার রাতে শাহবাগে সাংবাদিকদের এ কথা বলেন ইমরান এইচ সরকার। মীর কাসেম আলীর ফাঁসির রায় কার্যকরে সেখানে আনন্দ-উল্লাস করে গণজাগরণ মঞ্চের নেতা-কর্মীরা।
মানবতাবিরোধী অপরাধীদের বিচারের দাবিতে গড়ে ওঠে গণজাগরণ মঞ্চ।
ইমরান এইচ সরকার বলেন, এই রায় কার্যকরের মাধ্যমে নতুন যুগের সূচনা হলো এবং বাংলাদেশ পুরো একটি অধ্যায় সম্পন্ন করেছে। তিনি বলেন, একাত্তরে মানবতাবিরোধী অপরাধীদের বিচারের প্রক্রিয়া যেন এখানেই শেষ না হয়ে যায়। এটা যেন অব্যাহত থাকে। স্বাধীন বাংলাদেশের মূল লক্ষ্য যেন অর্জিত হয়।
গণজাগরণ মঞ্চের মুখপাত্র বলেন, কাসেম আলী ছিলেন জামায়াতের মূল অর্থ যোগান দাতা। তার ফাঁসি কার্যকরে জামায়াত কিছুটা হলেও দুর্বল হবে। একই সঙ্গে জামায়াত নিষিদ্ধ করা সহজ হবে এবং এটা যেন সরকার ত্বরান্বিত করে।
একাত্তরে মানবতাবিরোধী অপরাধের দায়ে মীর কাসেম আলীর মৃত্যুদণ্ড কার্যকর করা হয়েছে। শনিবার রাতে জামায়াতের শীর্ষস্থানীয় এই নেতার মৃত্যুদণ্ড গাজীপুরের কাশিমপুর কারাগারে কার্যকর করা হয় বলে জানিয়েছেন পুলিশের মহাপরিদর্শক (আইজিপি) এ কে এম শহীদুল হক। একাত্তরের মানবতাবিরোধী অপরাধের দায়ে এটি ফাঁসি কার্যকরের ষষ্ঠ ঘটনা। তাঁদের পাঁচজন জামায়াতে ইসলামীর এবং একজন বিএনপির কেন্দ্রীয় নেতা।
