
রাজবাড়ীতে চিকিৎসাধীন অবস্থায় গতকাল বৃহস্পতিবার দুপুরে মারা গেছে হাতি লাল বাহাদুর মাগন।
হাতির মাহুত রবিউল ইসলাম বলেন, হাতিটির মালিক সিলেটের আবদুল মালিক। তিনি কাঠ আনা-নেওয়ার কাজে হাতিটিকে ব্যবহার করতেন। কিন্তু হাতি দিয়ে এসব কাজ করাতে সমস্যা দেখা দেওয়ায় তিনি একে সার্কাস দলে ভাড়া দেন। প্রায় দুই বছর ধরে হাতিটি নিউ কমলা সার্কাসে খেলা দেখাত। ১২ অক্টোবর থেকে তারা রাজবাড়ীর পাংশা উপজেলার বাহাদুরপুর ইউনিয়নের সার্কাস দেখাতে শুরু করে। পরীক্ষার কারণে ৩০ অক্টোবর সার্কাস বন্ধ রাখা হয়। এরপর হাতির মধ্যে অসুস্থতা দেখা দেয়।
সার্কাস দলের লোকজনের সঙ্গে কথা বলে জানা যায়, হাতিটি অন্য হাতিগুলোর চেয়ে শান্ত প্রকৃতির ছিল। এটি মাহুতের কোনো হুকুমই অমান্য করত না। তবে চিকিৎসকের ইনজেকশনের সুইকে খুব ভয় পেত।
উপজেলা প্রাণিসম্পদ কার্যালয় সূত্রে জানায়, শুক্রবার হাতিটিকে চিকিৎসার জন্য আনা হয়। একটি বোর্ড গঠন করে চিকিৎসা চলছিল। অবস্থার অবনতি হলে ঢাকা চিড়িয়াখানার ভেটেরিনারি সার্জন নাজমুল হাসান ও প্রাক্তন কিউরেটর এ বি এম শহিদুল্লার পরামর্শক্রমে চিকিৎসা দেওয়া হচ্ছিল।
 
