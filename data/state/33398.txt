
গুলশানে হোলি আর্টিজান বেকারিতে জঙ্গি হামলায় নিহত ব্যক্তিদের পরিবারকে সম্মাননা দেবে সরকার। নিহত প্রত্যেকের পরিবারকে দেওয়া হবে ১৫ হাজার ইউরো বা সমপরিমাণ অর্থ। আজ রাজারবাগ পুলিশ লাইনস মিলনায়তনে এক অনুষ্ঠানের মাধ্যমে এই সম্মাননা ও চেক হস্তান্তর করা হবে।
২০১৬ সালের ১ জুলাই রাতে গুলশানে হোলি আর্টিজান বেকারিতে একদল সশস্ত্র জঙ্গি হামলা চালায়। এ ঘটনায় দেশি-বিদেশি ২০ জন নিহত হন। নিহত ব্যক্তিদের মধ্যে ৯ জন ইতালি, ৭ জন জাপানি, ৩ জন বাংলাদেশি আর ১ জন ভারতীয় নাগরিক। তিন বাংলাদেশি হলেন ট্রান্সকম গ্রুপের চেয়ারম্যান এবং প্রথম আলো ও ডেইলি স্টার পত্রিকার মালিক লতিফুর রহমানের নাতি ফারাজ আইয়াজ হোসেন, ঢাকার একটি আর্ট গ্যালারির সাবেক প্রধান ইশরাত আখন্দ ও ল্যাভেন্ডারের মালিকের নাতনি অবিন্তা কবির।
স্বরাষ্ট্রমন্ত্রী আসাদুজ্জামান খান প্রথম আলোকে বলেন, এই অর্থকে কোনোভাবেই ক্ষতিপূরণ বলা ঠিক হবে না। এটা নিহত ব্যক্তিদের পরিবারের প্রতি সরকারের সম্মান। তিনি বলেন, ‘আমরা সম্মাননার অর্থ তাদের হাতে তুলে দেওয়ার পাশাপাশি এ মামলার সর্বশেষ অবস্থাও জানাতে চেষ্টা করব। এ অনুষ্ঠানে উপস্থিত হওয়ার জন্য সবাইকে আমন্ত্রণ জানানো হয়েছে। বাংলাদেশ ও ভারতের নিহতদের চার পরিবার ছাড়া অন্যদের সম্মাননার অর্থ সংশ্লিষ্ট দেশের দূতাবাস ও মিশনের মাধ্যমে পাঠানো হবে।’
স্বরাষ্ট্র মন্ত্রণালয়ের একজন কর্মকর্তা জানান, নিহত এক জাপানির পরিবার এই আর্থিক সাহায্য নেবে না বলে জানিয়েছে। নিহত ৯ ইতালি ও ৬ জাপানি পরিবারের কাছে চেক ও ক্রেস্ট দূতাবাসের মাধ্যমে পৌঁছে দেওয়া হবে।
 
 
