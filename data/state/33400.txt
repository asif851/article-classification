
ভাষাশহীদদের প্রতি শ্রদ্ধা জানানো হলো না লামিয়ার (১০)। ফুল কিনে শহীদ মিনারে যাওয়ার পথে প্রথমে ট্রাকের ধাক্কায় তারপর অটোরিকশার চাপায় প্রাণ গেল তার। গতকাল শনিবার নারায়ণগঞ্জের ফতুল্লার ভোলাইল এলাকায় এ ঘটনা ঘটে।লামিয়া ভোলাইল সরকারি প্রাথমিক বিদ্যালয়ের তৃতীয় শ্রেণির ছাত্রী ছিল। সে ভোলাইলের পশ্চিম গেদুর বাজারের আমান উল্লাহর মেয়ে।লামিয়ার খালা শিল্পী বেগম জানান, গতকাল সকালে ঘুম থেকে জেগে স্কুলের শহীদ মিনারে যেতে ফুল কিনে দিতে মায়ের কাছে বায়না ধরে লামিয়া। তার মা মেয়েকে ফুল কেনার জন্য পাঁচ টাকা দেন। লামিয়া তার এক বান্ধবীর কাছ থেকে আরও পাঁচ টাকা নিয়ে ফুল কিনতে যায়। স্কুলের পাশেই একটি দোকান থেকে ফুল কিনে সে স্কুলের পথে রওনা হয়। এ সময় ভোলাইল এলাকায় একটি ট্রাক তাকে ধাক্কা দেয়। এতে সে ছিটকে রাস্তার ওপর পড়ে যায়। তখন ব্যাটারিচালিত একটি অটোরিকশা তাকে চাপা দেয়। এতে গুরুতর আহত হয় লামিয়া। সঙ্গে সঙ্গে নারায়ণগঞ্জ জেনারেল হাসপাতালে নেওয়া হলে কর্তব্যরত চিকিৎসক তাকে মৃত ঘোষণা করেন।
