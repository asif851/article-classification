
নওগাঁর মহাদেবপুরে প্রতিপক্ষের কোদালের আঘাতে দেলোয়ার হোসেন (৪০) নামের এক মুরগি ব্যবসায়ী চিকিৎসাধীন অবস্থায় গতকাল মঙ্গলবার ভোরে মারা গেছেন। এ ঘটনায় বিক্ষুব্ধ লোকজন হেলাল উদ্দিন নামের একজনকে আটক করে পুলিশে সোপর্দ করেছে।নিহত ব্যক্তির ভাই হায়দার আলী জানান, তুচ্ছ ঘটনাকে কেন্দ্র করে গত সোমবার দুপুরে দেলোয়ার হোসেনের পরিবারের সঙ্গে প্রতিবেশী আলাউদ্দিন মণ্ডলের পরিবারের বাগিবতণ্ডা হয়। একপর্যায়ে আলাউদ্দিনের ভাই হেলাল কোদাল দিয়ে দেলোয়ারের মাথায় আঘাত করেন। পরে গুরুতর আহত অবস্থায় তাঁকে প্রথমে নওগাঁ সদর হাসপাতালে ভর্তি করা হয়। সেখানে তাঁর অবস্থার অবনতি হলে রাজশাহী মেডিকেল কলেজ হাসপাতালে স্থানান্তর করা হয়। সেখানে চিকিৎসাধীন অবস্থায় গতকাল ভোরে তিনি মারা যান।নওহাটা পুলিশ ফাঁড়ির উপপরিদর্শক (এসআই) আবদুল হান্নান জানান, ঘাতক হেলালকে গ্রেপ্তার করা হয়েছে। এ ব্যাপারে থানায় একটি হত্যা মামলা দায়ের করা হয়েছে।
