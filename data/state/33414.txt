
দুই বাসের প্রতিযোগিতায় ডান হাত হারানো রাজীব হোসেন গত সোমবার রাতে ঢাকা মেডিকেল কলেজ হাসপাতালে চিকিৎসাধীন অবস্থায় মারা যান। আজ বুধবার আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের ওই দুর্ঘটনার বিষয়ে বলেন, ‘সড়কের খারাপ-ভালো তো এর সঙ্গে জড়িত না। যারা চালাচ্ছে এবং গাড়িতে যারা আরোহী, তারা এর সঙ্গে দায়ী। হতে পারে ওই ছেলেটাও (রাজীব) ভুল করতে পারে। তার দাঁড়ানোটা সঠিক নাও হতে পারে।’
আজ বুধবার সকালে রাজধানীর হাতিরঝিলে বাংলাদেশ সড়ক পরিবহন কর্তৃপক্ষের (বিআরটিসি) ভ্রাম্যমাণ আদালত পরিদর্শনে গিয়ে সাংবাদিকের প্রশ্নের জবাবে ওবায়দুল কাদের এ মন্তব্য করেন। এ সময় ভ্রাম্যমাণ আদালত-০৭-এর নির্বাহী ম্যাজিস্ট্রেট মুহাম্মদ আবদুর রহিম ৩০টি সিএনজিচালিত অটোরিকশা, মোটরসাইকেল ও কাভার্ডভ্যানের চালককে ৪৫ হাজার টাকা জরিমানা করেন।
৩ এপ্রিল বিআরটিসির একটি দোতলা বাসের পেছনের ফটকে দাঁড়িয়ে গন্তব্যে যাচ্ছিলেন রাজধানীর মহাখালীর সরকারি তিতুমীর কলেজের স্নাতকের (বাণিজ্য) দ্বিতীয় বর্ষের ছাত্র রাজীব হোসেন (২১)। তাঁর হাতটি বাসের সামান্য বাইরে ছিল। হঠাৎ পেছন থেকে একটি বাস বিআরটিসির বাসটিকে পেরিয়ে যাওয়ার বা ওভারটেক করার জন্য বাঁ দিকে গা ঘেঁষে পড়ে। দুই বাসের প্রবল চাপে রাজীবের ডান হাত শরীর থেকে বিচ্ছিন্ন হয়ে যায়।
সেতুমন্ত্রী ওবায়দুল কাদের বলেন, ‘ছেলেটার (রাজীব) হাত চলে গেছে। একটা ইমপরট্যান্ট কাগজে আমি দেখলাম, সড়ক ব্যবস্থাপনাকে দায়ী করা হয়েছে। এর সঙ্গে সড়ক ব্যবস্থাপনার কী সম্পর্ক?’ এ সময় সাংবাদিকেরা প্রশ্ন করেন, ‘আপনি কাকে দায়ী করবেন?’ এ প্রশ্নের জবাবে তিনি বলেন, এ ব্যাপারে চালকদের সচেতনতা খুব জরুরি। এখানে সড়কের কোনো সম্পর্ক নেই। গাড়ি ওভারটেক করতে গিয়ে একজনের হাত গেল, এর সঙ্গে সড়কের কী সম্পর্ক?
এ সময় মন্ত্রী ওবায়দুল কাদের উদাহরণ দিয়ে বলেন, ‘আমি বললাম বিশ্ববিদ্যালয়ে কোটা সংস্কার আন্দোলন ভিসির বাড়ি তছনছ (র‍্যানস্যাকড) হলো, ভিসির কী সম্পর্ক কোটার সঙ্গে? এটাও (সড়ক দুর্ঘটনা) তো ও রকম একটা কিছু। সড়ক ব্যবস্থাপনার তো এখানে...পরিবহন ব্যবস্থাপনা দায়ী। আপনি সড়ক কেন লিখবেন?’
গাজীপুর ও খুলনা সিটি করপোরেশন নির্বাচনে বিএনপির সেনা মোতায়েনের দাবির বিষয়ে ওবায়দুল কাদের বলেন, ‘যখন বিএনপি ক্ষমতায় ছিল, তখন কোনো স্থানীয় সরকার নির্বাচনে সেনা মোতায়েন করা হয়েছিল? বিএনপির সময় কি জাতীয় নির্বাচনেও সেনাবাহিনী মোতায়েন ছিল? নিজেরা যা চর্চা করেননি, সেটি কেন এখন বিরোধী দলে এসে বেগতিক দেখে, নিজেদের অবস্থা খারাপ দেখে এসব আবোলতাবোল বকছেন।’
সড়কে নিয়মতান্ত্রিকভাবে গাড়ি চালানোর বিষয়ে মন্ত্রী ওবায়দুল কাদের যখন কথা বলছিলেন, তখন এক সাংবাদিক তাঁর দৃষ্টি আকর্ষণ করেন। ওই সাংবাদিক তাঁকে প্রশ্ন করেন, ‘আপনি বারবার বলছিলেন ভিআইপিদের উল্টো পথে গাড়ি চালানোর কথা। কিন্তু আপনার গাড়িটি যেখানে রাখা, তার ঠিক উল্টো দিকে পার্কিং ছিল। আপনার গাড়িটিও এখন রাস্তায় দাঁড়ানো।’
এ সময় মন্ত্রী কাদের বলেন, ‘আমি কিন্তু উল্টো পথে যাব না। আপনারাও তো উল্টাপাল্টা গাড়ি রেখেছেন। এগুলো এভাবে বলবেন না। আমি একমাত্র ব্যক্তি যে উল্টো পথে কোনো দিন যাইনি। ১৬ কিলোমিটার রাস্তা আমি চার ঘণ্টায় গেছি, তবু উল্টো পথে যাইনি। যে ভায়োলেট করে না, তাকে বলছেন। যাঁরা করেন, তাঁদের বলেন না।’ ভিআইপিদের এই প্রবণতার বিষয়ে তিনি বলেন, ‘দুদক ধরলে তখন বুঝবে।’
বিএনপির চেয়ারপারসন খালেদা জিয়া মৃত্যুর আগে কারাগার থেকে মুক্ত হতে পারবেন না বলে মন্তব্য করেছেন বিএনপির স্থায়ী কমিটির সদস্য গয়েশ্বর চন্দ্র রায়। এই কথার পরিপ্রেক্ষিতে ওবায়দুল কাদের বলেন, এসব কথা বলা উচিত না। কার কখন মৃত্যু হবে, সেটি কেউ জানে না। তিনি আরও বলেন, আওয়ামী লীগ এত নোংরা রাজনীতি করে না। ঢাকায় সিটিং সার্ভিস গাড়ির বিষয়ে মন্ত্রী বলেন, সিটিং সার্ভিসের বিষয়ে সিদ্ধান্ত চূড়ান্ত হয়েছে। বিআরটিসির পক্ষ থেকে এ বিষয়ে ঢাকা মহানগর আঞ্চলিক পরিবহন কমিটির (আরটিসি) কাছে পাঠানো হয়েছে। আরটিসি বৈঠক করে এ ব্যাপারে বাস্তবায়নে যাবে। এ বিষয়ে সমাধান হয়েছে। তারা শিগগির বিষয়টি বাস্তবায়নের প্রক্রিয়া হাতে নেবে।
