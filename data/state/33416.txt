
বিশ্বসেরা ৫০ জন শিক্ষকের মধ্যে স্থান করে নেওয়া বগুড়ার প্রাথমিক শিক্ষক শাহনাজ পারভীন ‘গ্লোবাল টিচার্স প্রাইজ’ গ্রহণ করেছেন। গতকাল রোববার সংযুক্ত আরব আমিরাতের দুবাইয়ে পঞ্চম গ্লোবাল এডুকেশন ও স্কিলস ফোরামে অন্যদের সঙ্গে তিনি এই পুরস্কার নেন। শিক্ষা মন্ত্রণালয়ের সংবাদ বিজ্ঞপ্তিতে এ কথা জানানো হয়।
শিক্ষামন্ত্রী নুরুল ইসলাম নাহিদ পুরস্কার গ্রহণ অনুষ্ঠানে উপস্থিত ছিলেন। দুই দিনব্যাপী এ সম্মেলনে শিক্ষামন্ত্রী বাংলাদেশ প্রতিনিধিদলে নেতৃত্ব দেন। সেরা শিক্ষকদের এই তালিকায় সবার শীর্ষে রয়েছেন কানাডার শিক্ষক ম্যাগী ম্যাকডোনাল্ড।গত বছরের ১৩ ডিসেম্বর ভারকি ফাউন্ডেশন গ্লোবাল টিচার্স পুরস্কারপ্রাপ্ত ব্যক্তিদের নাম ঘোষণা করা হয়েছিল। সেখানে স্থান করে নেন বগুড়ার শেরপুর মডেল সরকারি প্রাথমিক বিদ্যালয়ের সহকারী শিক্ষক শাহনাজ পারভীন। বিশ্বের সেরা শিক্ষক নির্বাচনের জন্য ২০১৫ সাল থেকে মধ্যপ্রাচ্যভিত্তিক ভারকি ফাউন্ডেশন ‘গ্লোবাল টিচার প্রাইজ’ প্রবর্তন করেছে। গত বছর বিশ্বের ১৭৯টি দেশের ২০ হাজার আবেদনকারীর মধ্য থেকে শীর্ষ ৫০ শিক্ষককে বাছাই করা হয়েছে। ওই ঘোষণার পর গত ২০ ডিসেম্বর প্রথম আলোর নারীমঞ্চে ‘বিশ্বসেরা ৫০ শিক্ষকের একজন তিনি’ শিরোনামে শাহনাজ পারভীনকে নিয়ে বিস্তারিত প্রতিবেদন প্রকাশিত হয়।দুবাইয়ের ওই সম্মেলনে অংশ নেওয়া বাংলাদেশি প্রতিনিধিদলে অন্যদের মধ্যে ছিলেন বাংলাদেশ ইউনেসকো জাতীয় কমিশনের সচিব মো. মনজুর হোসেন, দুবাইয়ে বাংলাদেশের কনসাল জেনারেল এস বদিরুজ্জামান ও কমার্শিয়াল কাউন্সেলর রফিক আহমেদ। এবারের সম্মেলনের মূল প্রতিপাদ্য ছিল ২০৩০ সালের মধ্যে শিক্ষাক্ষেত্রে টেকসই উন্নয়ন লক্ষ্যমাত্রা (এসডিজি) অর্জন। এ বছর বিশ্বের বিভিন্ন দেশের ৪০ জন শিক্ষামন্ত্রী এ ফোরামে অংশগ্রহণ করেন। এ ছাড়া ১৪০টি দেশের সরকারি ও বেসরকারি খাতের শিক্ষাবিদ, পরিকল্পনাবিদ, শিক্ষক ও ঊর্ধ্বতন কর্মকর্তারা সম্মেলনে অংশ নেন।
আরও পড়ুনবিশ্বসেরা ৫০ শিক্ষকের একজন তিনি
