
নির্মাণকাজে দায়িত্বে অবহেলা ও নিজস্ব নিরাপত্তা বাহিনীকে র‌্যাবের পোশাকের মতো পোশাক সরবরাহের অভিযোগে করা দুই মামলায় যমুনা গ্রুপের চেয়ারম্যান নুরুল ইসলাম বাবুলের আট সপ্তাহের আগাম জামিন মঞ্জুর করেছেন হাইকোর্ট। আজ রোববার বিচারপতি নাঈমা হায়দার ও বিচারপতি জাফর আহমেদ সমন্বয়ে গঠিত হাইকোর্ট বেঞ্চ তাঁর আবেদনের পরিপ্রেক্ষিতে এ আদেশ দেন।
৩১ ডিসেম্বর ও ১২ জানুয়ারি ভাটারা থানায় করা দুই মামলায় আজ আদালতে হাজির হয়ে জামিনের আবেদন জানান নুরুল ইসলাম বাবুল। তাঁর পক্ষে শুনানি করেন জিয়াউল হক এবং রাষ্ট্রপক্ষে ছিলেন খোন্দকার দিলীরুজ্জামান।
আদালত সূত্র জানায়, যমুনা ফিউচার পার্কের নির্মাণাধীন বহুতল ভবনের নয়তলা থেকে নির্মাণসামগ্রী পড়ে শাহীন মিয়া নামের একজনের মৃত্যুর ঘটনায় দায়িত্বে অবহেলার অভিযোগে ভাটারা থানায় বাবুলসহ কয়েকজনের বিরুদ্ধে মামলা হয়। মামলাটি করেন নিহতের ভাই হযরত আলী।
এ ছাড়া প্রতারণার উদ্দেশ্যে র‌্যাবের পোশাকের মতো পোশাক সরবরাহের অভিযোগে র‌্যাব-১-এর ডিএডি পরিমুদ্দিন ১২ জানুয়ারি মামলা করেন। 
