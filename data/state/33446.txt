
নির্দলীয় সরকারের অধীনে অংশগ্রহণমূলক ও গ্রহণযোগ্য নির্বাচনের লক্ষ্যে জাতীয় ঐকমত্য, জাতীয় সংলাপ ও জাতীয় সনদ রচনার যেকোনো উদ্যোগকে বিএনপি স্বাগত জানাবে। গতকাল রোববার দলটির যুগ্ম মহাসচিব সালাহ উদ্দিন আহমদ এক বিবৃতিতে এ কথা বলেন।বিবৃতিতে বলা হয়, পোশাকশিল্পের মালিকদের অনশনে ব্যবসায়ী নেতারা সরকারকে পানি, গ্যাস ও বিদ্যুৎ বিল এবং ট্যাক্স প্রদান বন্ধ করে দেওয়ার যে হুঁশিয়ারি দিয়েছেন, তাকেও বিএনপি স্বাগত জানাচ্ছে। বিবৃতিতে বলা হয়, ‘অগণতান্ত্রিক অবৈধ সরকারকে রাজস্ব প্রদানের বৈধতা থাকতে পারে না। বিজিএমইএর অনুষ্ঠানে সরকারি গোষ্ঠীর মদদে বোমা হামলা হয়েছে বলে আমরা মনে করি। এ ধরনের ঘৃণ্য ঘটনার আমরা তীব্র নিন্দা জানাই।’বিবৃতিতে দাবি করা হয়, ঢাকা মহানগরের পল্লবী থানা যুবদলের সাধারণ সম্পাদক নূরে আলমকে তাঁর বাসা থেকে পুলিশ গ্রেপ্তার করে নিয়ে যায়। পরিবারের পক্ষ থেকে থানায় খোঁজ নেওয়া হলেও পুলিশ তাঁকে গ্রেপ্তারের কথা অস্বীকার করে। কিন্তু পাঁচ দিন পর গতকাল নূরে আলমের লাশ উদ্ধার করা হয়।বিবৃতিতে সালাহ উদ্দিন বলেন, বিএনপির চেয়ারপারসন খালেদা জিয়া সর্বোচ্চ ত্যাগ স্বীকারের জন্য প্রস্তুত রয়েছেন। বিজয় না হওয়া পর্যন্ত তাঁরা আন্দোলন চালিয়ে যাবেন।
