
ইলিশের প্রজনন মৌসুম সামনে রেখে কাল বুধবার থেকে আগামী ২ নভেম্বর পর্যন্ত ২২ দিন ইলিশ আহরণ, বিপণন ও পরিবহনে নিষেধাজ্ঞা শুরু হচ্ছে। এ সময়ে জেলেদের যাতে দুর্দশায় পড়তে না হয়, সে জন্য বরিশাল বিভাগের ছয় জেলার ২ লাখ ৭৯ হাজার ৪৩ জেলে ২০ কেজি করে (প্রতি পরিবার) ভিজিএফের চাল সহায়তা পাবেন। এ ছাড়া চাঁদপুরে এই সহায়তা পাবেন ৪১ হাজার ১০ জন জেলে।
মৎস্য অধিদপ্তরের বরিশাল বিভাগীয় পরিচালকের কার্যালয় সূত্রে জানা গেছে, এর আগে এই নিষেধাজ্ঞার মেয়াদ ১৫ দিন ছিল। এবার তা বাড়িয়ে ২২ দিন করা হয়েছে। গত ৫ সেপ্টেম্বর মৎস্য ও প্রাণিসম্পদসচিব মো. মাকসুদুল হাসান খান স্বাক্ষরিত আদেশে বলা হয়, আশ্বিন মাসের প্রথম চাঁদের পূর্ণিমার দিন এবং এর আগে চার দিন ও পরের ১৭ দিনসহ মোট ২২ দিন ইলিশ ধরা বন্ধ থাকবে।
জাটকা সংরক্ষণ, জেলেদের পুনর্বাসন ও গবেষণা প্রকল্পের সাবেক পরিচালক ও জ্যেষ্ঠ মৎস্য কর্মকর্তাজাহিদ হাবিববলেন, ‘এবার নিষেধাজ্ঞা চলাকালে জেলেরা যাতে দুর্দশায় না পড়েন, সে জন্য উপকূলের ১৪ জেলার ৭৬ উপজেলার ৩ লাখ ৫৬ হাজার ৭২৩ জন ইলিশ ধরা জেলেকে ২০ কেজি করে ভিজিএফ সহায়তার চাল দেওয়া হবে। কার্ডধারী জেলেরা এই সহায়তা পাবেন। সূত্র আরও জানায়, বরিশাল বিভাগের ছয় জেলায় ২ লাখ ৭৯ হাজার ৪৩ জেলে চাল-সহায়তা পাবেন। এর মধ্যে ভোলার ৮৮ হাজার ১১১ জন, পটুয়াখালীর ৪৫ হাজার ৬৪২, বরিশালের ৪৩ হাজার ৬৪৪, বরগুনার ৩৪ হাজার ২১১, পিরোজপুরের ১৪ হাজার ৮৭৫ ও ঝালকাঠির ১৪৬০ জেলে এই সহায়তা পাবেন।
এদিকে চাঁদপুরের মেঘনা এবং পদ্মা নদীর একাংশে আগামীকাল থেকে ২২ দিন মাছ ধরা নিষিদ্ধ করা হয়েছে। জেলা মৎস্য কার্যালয় সূত্রে জানা গেছে, এ সময়ে চাঁদপুরের মতলব উত্তর উপজেলার ষাটনল থেকে হাইমচর উপজেলার চরভৈরবী পর্যন্ত মেঘনার ৬০ কিলোমিটার এলাকায় এবং পদ্মার কিছু অংশে সব রকমের মাছ ধরা নিষিদ্ধ করা হয়েছে।
জেলা মৎস্য কর্মকর্তা মো. সফিকুর রহমান বলেন, যাঁরা নিষেধাজ্ঞা অমান্য করে নদীতে জাল ফেলবেন, তাঁদের বিরুদ্ধে কঠোর আইনানুগ ব্যবস্থা নেওয়া হবে। 
