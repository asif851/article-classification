
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর দাবি করেছেন, শুধু সরকারের একগুঁয়েমির কারণে তত্ত্বাবধায়ক সরকার প্রশ্নে আলোচনা হচ্ছে না।বিএনপির প্রতিষ্ঠাতা সাবেক রাষ্ট্রপতি জিয়াউর রহমানের কবরে শ্রদ্ধা নিবেদন শেষে সাংবাদিকদের সঙ্গে আলাপকালে মির্জা ফখরুল এ কথা বলেন।আজ জিয়াউর রহমানের ৩২তম মৃত্যুবার্ষিকী। এ উপলক্ষে দলীয় নেতা-কর্মীদের সঙ্গে নিয়ে জিয়াউর রহমানের কবরে আজ বেলা সাড়ে ১১টার দিকে শ্রদ্ধা জানান বিএনপির চেয়ারপারসন খালেদা জিয়া। পরে সাংবাদিকদের সঙ্গে কথা বলেন মির্জা ফখরুল।মির্জা ফখরুল আশা প্রকাশ করেন, সরকারের শুভ বুদ্ধির উদয় হবে। আর যদি না হয়, চলমান আন্দোলন কঠোরতর হবে।বিএনপির স্থায়ী কমিটির সদস্য মওদুদ আহমদ বলেন, বিএনপি আসন্ন সংসদ অধিবেশনে যোগ দেবে। তবে তত্ত্বাবধায়ক সরকার ইস্যুতে কোনো বিল আনবে না। তত্ত্বাবধায়ক সরকারের আগের কাঠামো রেখে প্রধান উপদেষ্টা কে হবেন, এ ব্যাপারে শুধু আলোচনা হতে পারে।
