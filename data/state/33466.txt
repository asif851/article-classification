
গাইবান্ধার সাদুল্যাপুর উপজেলার কিশামত শেরপুর গ্রামের আরজিনা বেগমের (৩০) বিয়ে হয় ২০০৪ সালে। কিন্তু বিয়ের এক যুগ পেরিয়ে গেলেও তাঁর কোনো সন্তান হচ্ছিল না। এ নিয়ে পরিবারে ছিল অসন্তোষ। অবশেষে এসবের অবসান ঘটল। আরজিনার কোলজুড়ে এসেছে ফুটফুটে পাঁচ সন্তান। গতকাল মঙ্গলবার দিবাগত রাতে একসঙ্গে পাঁচ সন্তানের জন্ম দেন তিনি।
রংপুর মেডিকেল কলেজ হাসপাতালের প্রসূতি বিভাগের নবজাতক নিবিড় পরিচর্যাকেন্দ্রের চিকিৎসক জেসমিন আখতার বলেন, গতকাল বিকেল সাড়ে পাঁচটার দিকে আরজিনাকে হাসপাতালে ভর্তি করা হয়। পরে রাত নয়টার দিকে অস্ত্রোপচারের মাধ্যমে তিনি পাঁচটি সন্তানের জন্ম দেন। এর মধ্যে তিনটি ছেলে ও দুটি মেয়ে। মাসহ নবজাতকেরা সুস্থ রয়েছে।
আরজিনা বেগমের স্বামী শেরেকুল ইসলাম বলেন, তিনি ঢাকায় একটি পোশাক কারখানায় কাজ করেন। ২০০৪ সালে আরজিনার সঙ্গে তাঁর বিয়ে হয়। এই দীর্ঘ সময়ে তাঁদের কোনো সন্তান হচ্ছিল না। এ নিয়ে পরিবারের লোকজনের মধ্যে অসন্তোষ চলছিল। আরজিনার ওপর সবাই অসন্তুষ্ট ছিল। সম্প্রতি আরজিনা সন্তানসম্ভবা হন। গতকাল বিকেলে আরজিনার প্রসববেদনা উঠলে তাঁকে রংপুর মেডিকেল কলেজ হাসপাতালে ভর্তি করা হয়। পরে রাতে পাঁচ সন্তানের জন্ম হয়। তিনি বললেন, ‘একসঙ্গে পাঁচ সন্তানের বাবা হয়েছি। খুব ভালো লাগছে। সন্তানদের নিয়ে পরিবারে আনন্দ চলছে।’
