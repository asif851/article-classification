
গাইবান্ধা-১ (সুন্দরগঞ্জ) আসনের সাংসদ মনজুরুল ইসলাম হত্যার ‘প্রধান সন্দেহভাজন’ ব্যক্তিকে তাঁর এক সহযোগীসহ আটকের দাবি করেছে র‍্যাব। র‍্যাবের পক্ষ থেকে আজ বৃহস্পতিবার দুপুরে গণমাধ্যমে পাঠানো মোবাইল ফোনের খুদে বার্তায় দাবি করা হয়, সাংসদ মনজুরুল হত্যার প্রধান সন্দেহভাজন আশরাফুল ও তাঁর সহযোগী জহিরুলকে গতকাল বুধবার রাতে রাজধানীর বাড্ডা থেকে আটক করা হয়েছে। তাঁদের আটক করে র‍্যাব-১।র‍্যাবের বিবরণ অনুযায়ী, আটক হওয়া আশরাফুল সুন্দরগঞ্জ থানা জামায়াতের আমির ইউনুস আলীর ছেলে।
ঘটনার বিষয়ে বিস্তারিত তথ্য জানায়নি র‍্যাব।
গত ৩১ ডিসেম্বর সন্ধ্যায় সুন্দরগঞ্জে ঘরে ঢুকে গুলি করে সাংসদ মনজুরুলকে হত্যা করে দুর্বৃত্তরা। এ ঘটনায় সুন্দরগঞ্জ থানায় মামলা হয়েছে। মামলায় অজ্ঞাতনামা চার থেকে পাঁচজনকে আসামি করা হয়েছে।
