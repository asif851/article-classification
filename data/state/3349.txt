
যশোর বিজ্ঞান ও প্রযুক্তি বিশ্ববিদ্যালয়ের ২০১৭-২০১৮ শিক্ষাবর্ষের স্নাতক প্রথম বর্ষের ভর্তি পরীক্ষা অনুষ্ঠিত হবে ৯ ও ১০ নভেম্বর। বৃহস্পতিবার বিশ্ববিদ্যালয়ের প্রশাসনিক ভবনের চ্যান্সেলর সম্মেলন কক্ষে উপাচার্য অধ্যাপক মো. আনোয়ার হোসেনের সভাপতিত্বে ভর্তি কমিটির পঞ্চম সভায় এ সিদ্ধান্ত হয়।
যশোর বিজ্ঞান ও প্রযুক্তি বিশ্ববিদ্যালয়ের জনসংযোগ বিভাগের সহকারী পরিচালক মো. হায়াতুজ্জামান স্বাক্ষরিত সংবাদ বিজ্ঞপ্তিতে বলা হয়েছে, পূর্বের সূচি অনুযায়ী ৯ ও ১০ নভেম্বর (বৃহস্পতিবার ও শুক্রবার) বিশ্ববিদ্যালয়ের প্রথম বর্ষের ভর্তি পরীক্ষা অনুষ্ঠিত হবে। বৃহস্পতিবার সকাল সাড়ে ৯টা থেকে বেলা ১১টা পর্যন্ত ‘এ’ ইউনিট; দুপুর সাড়ে ১২টা থেকে ২টা পর্যন্ত ‘বি’ ইউনিট এবং বিকেল সাড়ে ৩টা থেকে ৫টা পর্যন্ত ‘সি’ ইউনিটের পরীক্ষা অনুষ্ঠিত হবে। শুক্রবার সকাল ৯টা থেকে সাড়ে ১০টা পর্যন্ত ‘ই’ ইউনিট; বেলা ১১টা থেকে দুপুর সাড়ে ১২টা পর্যন্ত ‘ডি’ ইউনিট এবং বিকেল সাড়ে ৩টা থেকে ৫টা পর্যন্ত ‘এফ’ ইউনিটের ভর্তি পরীক্ষা অনুষ্ঠিত হবে।
পরীক্ষার্থীদের ভর্তি সংক্রান্ত তথ্যাবলি অর্থাৎ কেন্দ্র, আসন এবং সময় যথাসময়ে মোবাইলে এসএমএসের মাধ্যমে জানিয়ে দেওয়া হবে। বিশ্ববিদ্যালয়ের ওয়েবসাইট থেকেও ভর্তি সংক্রান্ত যাবতীয় তথ্যাবলি জানা যাবে।
