
রাজধানীতে চলন্ত মাইক্রোবাসে আদিবাসী তরুণীকে গণধর্ষণের ঘটনায় জড়িত ব্যক্তিদের ফাঁসির দাবি করেছে বাংলাদেশ গারো ছাত্র সংগঠন। এই দাবিতে গতকাল বুধবার সন্ধ্যায় ঢাকা বিশ্ববিদ্যালয়ের ছাত্র-শিক্ষক কেন্দ্রের (টিএসসি) রাজু ভাস্কর্যে মুখে কালো কাপড় বেঁধে মানববন্ধন ও মৌন মিছিল করেছে। এ ছাড়া ঘটনার সুষ্ঠু বিচার ও দৃষ্টান্তমূলক শাস্তির দাবিতে একই স্থানে দুপুরে বিক্ষোভ মিছিল ও সমাবেশ করেছে বাংলাদেশ আদিবাসী ছাত্র সংগ্রাম পরিষদ।বাংলাদেশ গারো ছাত্র সংগঠনের ঢাকা মহানগর শাখার আয়োজনে সন্ধ্যায় মৌন মিছিলে অংশ নেন সংগঠনটির কেন্দ্রীয় সভাপতি লেনার্ড সুবিট, সাবেক সভাপতি পিন্টু হাউই, বাংলাদেশ ছাত্র ইউনিয়নের ঢাকা বিশ্ববিদ্যালয় শাখার সভাপতি লিটন নন্দী প্রমুখ। এ সময় সংগঠনের পক্ষ থেকে আজ বৃহস্পতিবার দুপুর ১২টায় নদ্দা নতুন বাজারে বিক্ষোভ মিছিল ও গণসমাবেশ, সন্ধ্যা সাতটায় রাজু ভাস্কর্যে মোমবাতি প্রজ্বালন, কাল শুক্রবার সকাল ১০টায় জাতীয় প্রেসক্লাবের সামনে বিক্ষোভ মিছিল ও সমাবেশের ঘোষণা দেওয়া হয়।
