
ময়মনসিংহে কলেজছাত্রী আফসারী আক্তারের খুনিকে দ্রুত গ্রেপ্তার ও বিচারের দাবিতে দুটি পথসভা করেছে প্রথম আলো বন্ধুসভা।গতকাল শুক্রবার বিকেলে ময়মনসিংহ শহরের শহীদ সৈয়দ নজরুল ইসলাম চত্বর এবং সার্কিট হাউস মাঠসংলগ্ন বৈশাখী মঞ্চে পথসভা দুটি অনুষ্ঠিত হয়। এতে ময়মনসিংহ বন্ধুসভার প্রায় ৬০ জন বন্ধুর সঙ্গে সরকারি আনন্দ মোহন কলেজ ও মুমিনুন্নিসা সরকারি কলেজের শিক্ষার্থী এবং বিভিন্ন শ্রেণী-পেশার লোকজন অংশ নেন। এ সময় আফসারীর পরিবারের সদস্যরাও উপস্থিত ছিলেন। বক্তব্য দেন বন্ধুসভার উপদেষ্টা সনৎ কুমার ঘোষ, ভারপ্রাপ্ত সাধারণ সম্পাদক আলমগীর হোসেন, সাংগঠনিক সম্পাদক তাহমিনা শেখসহ অনেকে।পথসভায় বক্তারা বলেন, মামলার ১৫ দিন অতিবাহিত হলেও তদন্তে কোনো অগ্রগতি নেই। তাঁরা অবিলম্বে অভিযুক্ত আবদুস সামাদকে গ্রেপ্তার ও দৃষ্টান্তমূলক শাস্তির দাবি জানান। পাশাপাশি এ ধরনের হিংসাত্মক কাজ থেকে বিরত থাকতে নতুন প্রজন্মকে সচেতন থাকারও আহ্বান জানান। ১ সেপ্টেম্বর বখাটে আবদুস সামাদের ইটের আঘাতে গুরুতর আহত হন আফসারী আক্তার। ময়মনসিংহ মেডিকেল কলেজ হাসপাতালে চিকিৎসাধীন অবস্থায় ৬ সেপ্টেম্বর তাঁর মৃত্যু হয়।
