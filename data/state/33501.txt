
বিএনপির যুগ্ম মহাসচিব সালাহউদ্দিন আহমদের গ্রামের বাড়িতে আজ শনিবার তল্লাশি চালিয়েছে পুলিশ। আজ বেলা সাড়ে ১১টার দিকে কক্সবাজারের পেকুয়া উপজেলার সিকদারপাড়ায় তাঁর গ্রামের বাড়িতে এ তল্লাশি চালানো হয়।
সালাহউদ্দিন আহমদের প্রেস সচিব ছফওয়ানুল করিম প্রথম আলো ডটকমকে বলেন, বেলা সাড়ে ১১টার দিকে সহকারী উপপরিদর্শক (এএসআই) কামাল হোসেনের নেতৃত্বে পুলিশ ও বিশেষ আনসার সদস্যরা সালাহউদ্দিন আহমদের গ্রামের বাড়িতে তল্লাশি চালায়। এ সময় তাঁর কয়েকজন আত্মীয় বাড়িতে ছিলেন। পুলিশ বাড়িতে তল্লাশি চালিয়ে চলে যায়। সেখান থেকে কাউকে আটক বা কোনো কিছু জব্দ করা হয়নি।
পেকুয়া থানার ভারপ্রাপ্ত কর্মকর্তা (ওসি) মো. হাবিবুর রহমান বলেন, সালাহউদ্দিন আহমদ গ্রামের বাড়িতে আছেন কি না, তা জানতে তল্লাশি চালানো হয়। ঊর্ধ্বতন কর্তৃপক্ষের নির্দেশেই এ তল্লাশি চালানো হয় বলে তিনি জানান।
পেকুয়া উপজেলা বিএনপির সভাপতি বাহাদুর শাহ জানান, বিএনপির কেন্দ্রীয় যুগ্ম মহাসচিব রুহুল কবির রিজভী আটক হওয়ার পর কার্যালয়ের দপ্তরের দায়িত্ব দেওয়া হয় সালাহউদ্দিন আহমেদকে। এর পরপরই তাঁর গ্রামের বাড়িতে তল্লাশির ঘটনা ঘটে। দমন-পীড়নের অংশ হিসেবে তাঁকে গ্রেপ্তার করা হতে পারে বলে তিনি আশঙ্কা প্রকাশ করেন।
