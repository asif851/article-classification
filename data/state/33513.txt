
বাংলাদেশে ডায়াবেটিস রোগীর সঠিক সংখ্যা কত এ নিয়ে কোনো জরিপ, পরিসংখ্যান এখন পর্যন্ত হয়নি। জাতীয় পর্যায়ে এ-বিষয়ক তথ্যভান্ডার বানাতে নতুন বছরের জানুয়ারি থেকে ডিজিটাল নিবন্ধন শুরু হবে, যা দেশে এই প্রথমবারের মতো হচ্ছে।
গতকাল রোববার রাজধানীর রমনায় ঢাকা ক্লাবে এক অনুষ্ঠানে সমঝোতা স্বাক্ষর অনুষ্ঠানে এসব কথা বলা হয়। ডায়াবেটিস অ্যাসোসিয়েশন অব বাংলাদেশ (বাডাস) ডিজিটাল পদ্ধতিতে নিবন্ধনের পুরো প্রক্রিয়া শেষ করবে। এতে সহযোগিতা করবে ডেনমার্কভিত্তিক আন্তর্জাতিক ফার্মাসিউটিক্যাল প্রতিষ্ঠান নভো নরডিস্ক। ডিজিটাল নিবন্ধনপ্রক্রিয়া শুরুর জন্য অনুষ্ঠানে এক সমঝোতা স্মারক স্বাক্ষর (এমওইউ) করা হয়।
অনুষ্ঠানে বাডাসের সভাপতি অধ্যাপক এ কে আজাদ খান ও নভো নরডিস্কের পক্ষ থেকে সিনিয়র ভাইস প্রেসিডেন্ট ফ্রেডরিক কিয়ার স্বাক্ষর করেন। অধ্যাপক এ কে আজাদ খান বলেন, ‘বাংলাদেশে ডায়াবেটিস রোগীর কোনো সঠিক সংখ্যা বা এ-সংক্রান্ত কোনো জরিপ নেই। দেশজুড়ে এই নিবন্ধনের মাধ্যমে শুধু রোগীর সংখ্যাই নয়, একটি সঠিক চিত্র পাওয়া যাবে বলে মনে করি। এই নিবন্ধনের ফলে দেশে ডায়াবেটিস রোগীদের মানসম্পন্ন চিকিৎসা দিতে সহায়ক হবে।’
ফ্রেডরিক কিয়ার বলেন, বাংলাদেশে ডিজিটাল নিবন্ধনের ফলে রোগীদের স্বাস্থ্য সম্পর্কে সঠিক চিত্র তুলে ধরা যাবে। এই রোগ হলে আর প্রতিকার নেই। তবে নিয়ন্ত্রণে থাকলে সুন্দর জীবনযাপন করা যায়। রোগীর আগের তথ্য-উপাত্ত থাকলে তা থেকে তার চিকিৎসাও ভালো হয়। তখন বোঝা যায় কী করতে হবে এবং কী করা উচিত।
এক প্রশ্নের জবাবে ফ্রেডরিক ফিয়ার প্রথম আলোকে বলেন, ‘প্রতিদিন আমরা নভো নরডিস্কের মাধ্যমে সারা বিশ্বে ৩০ মিলিয়ন রোগীকে সেবা দিচ্ছি। আমাদের অনেক ওষুধ আছে যেটা আমরা কম মূল্যে রোগীদের দেওয়ার চেষ্টা করি। ৬০ বছর ধরে বাংলাদেশের ডায়াবেটিক সমিতির সঙ্গে আমরা কাজ করছি।’
অনুষ্ঠানে বাডাসের মহাসচিব মো. সাইফুদ্দিন বলেন, প্রতি দুই বছর পর পর আইডিএফ পরিসংখ্যান প্রকাশ করে। যা নিয়ে প্রশ্ন জাগে কীভাবে তারা এই তথ্য পেল? ২০১৩-তে তারা বলেছে, দেশে ডায়াবেটিস রোগী ৮৪ লাখ, দুই বছর পর বলা হলো ৭১ লাখ। সারা বিশ্বেই সংখ্যাটি বাড়ছে। কিন্তু বাংলাদেশে তা কমছে কেন?
নভো নরডিস্ক এসকেএফ ফার্মার সঙ্গে অংশীদারত্বের মাধ্যমে ২০১২ সাল থেকেই বাংলাদেশে ইনসুলিন তৈরি করে আসছে। এই ইনসুলিন ট্রান্সকম ডিস্ট্রিবিউশন দেশব্যাপী সরবরাহ করে। অনুষ্ঠানে ট্রান্সকম ডিস্ট্রিবিউশনের মহাব্যবস্থাপক আসাদুজ্জামান উপস্থিত ছিলেন। অনুষ্ঠানে নভো নরডিস্কের ব্যবস্থাপনা পরিচালক আনন্দ শেঠী, হেড অব মার্কেটিং মোহাম্মদ সাইফুল প্রমুখ বক্তব্য দেন।
