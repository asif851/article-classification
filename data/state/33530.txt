
ত্রিকালদর্শী মহাযোগী শ্রীশ্রী লোকনাথ ব্রহ্মচারীর ১২৫তম তিরোধান উপলক্ষে সিরাজগঞ্জের রায়গঞ্জ উপজেলায় ২৪ প্রহরব্যাপী মহানামযজ্ঞানুষ্ঠান ও অষ্টকালীন লীলাকীর্তন শুরু হয়েছে। গতকাল বুধবার ভোরে উপজেলার ধানগড়া ইউনিয়নের দরবস্তু শ্রীশ্রী নিতাই গৌর ও জয়বাবা লোকনাথ মন্দির প্রাঙ্গণে নগরকীর্তন ও বাল্যভোগের মাধ্যমে ছয় দিনব্যাপী উৎসব আরম্ভ হয়। এদিকে বগুড়ার শেরপুরে উত্তরবাহিনী মহাশ্মশানে শ্রীশ্রী লোকনাথ ব্রহ্মচারীর মন্দির কমিটির আয়োজিত অনুষ্ঠানে গীতাপাঠ ও লোকলাথের জীবনী নিয়ে আলোচনায় অংশ নেন প্রকাশ চন্দ্র সরকার। দুপুরে অনুষ্ঠিত হয় লীলাকীর্তন। বিকেলে অনুষ্ঠিত হয় সিরাজগঞ্জের কালীবাড়ি মন্দির কমিটির আয়োজনে গীতা আলেখ্য ‘লোকেশ্বর লোকনাথ’। 
