
বাংলাদেশের মহান মুক্তিযুদ্ধে অবিস্মরণীয় অবদানের জন্য বিভিন্ন দেশের রাষ্ট্রনায়ক, রাজনীতিবিদ, দার্শনিক, শিল্পী-সাহিত্যিক, বুদ্ধিজীবী, বিশিষ্ট নাগরিক ও সংগঠনকে নতুন করে ক্রেস্ট দেওয়া হবে৷ বিদেশে বাংলাদেশের হাইকমিশন বা দূতাবাসের মাধ্যমে সম্মাননাপ্রাপ্তদের কাছে তা পৌঁছে দেওয়া হবে৷
আইনজীবী মনজিল মোরসেদের আইনি নোটিশের জবাবে মুক্তিযুদ্ধবিষয়ক মন্ত্রণালয় এই সিদ্ধান্তের কথা জানিয়েছে৷
গত ৬ এপ্রিল ‘বিদেশি বন্ধু ও সংগঠনকে মুক্তিযুদ্ধের সম্মাননা, ক্রেস্টের স্বর্ণের ১২ আনাই মিছে!’ শিরোনামে প্রথম আলোতে একটি প্রতিবেদন ছাপা হয়। সম্মাননার স্মারক হিসেবে দেওয়া ক্রেস্টে যে পরিমাণ স্বর্ণ থাকার কথা ছিল, তা ছিল না৷ ক্রেস্টে রুপার বদলে দেওয়া হয়েছিল পিতল, তামা ও দস্তা। এই ক্রেস্ট জালিয়াতি নিয়ে ইতিমধ্যে শহীদ পরিবারের সদস্য নাসরিন আহমেদের পক্ষে আইনজীবী মনজিল মোরসেদ হাইকোর্টে রিট করেছেন৷ দুর্নীতি দমন কমিশনও সম্প্রতি এ নিয়ে তদন্ত শুরু করেছে।
মুক্তিযুদ্ধবিষয়ক মন্ত্রণালয়ের চিঠিতে বলা হয়, ‘বিষয়টি সংসদীয় উপকমিটির তদন্তাধীনে রয়েছে। তদন্ত প্রতিবেদন পাওয়ার পর সরবরাহকারী কোম্পানিকে পরিশোধিত বিল পুনরুদ্ধার এবং নতুন ক্রেস্ট তৈরি করে বিদেশে বাংলাদেশের হাইকমিশন/রাষ্ট্রদূতের মাধ্যমে বিদেশি বন্ধুদেরকে প্রদান করা ইত্যাদি বিষয়ে প্রয়োজনীয় পদক্ষেপ নেয়া হবে।’
মন্ত্রণালয়ের সহকারী সচিব মো. রফিকুল ইসলাম স্বাক্ষরিত ওই চিঠি গতকাল সোমবার মনজিল মোরসেদের চেম্বারে পৌঁছায়।
রিট আবেদনে ক্রেস্ট সরবরাহকারী প্রতিষ্ঠান থেকে পরিশোধিত বিল ফিরিয়ে নিতে প্রয়োজনীয় পদক্ষেপ নেওয়ার জন্য কেন নির্দেশ দেওয়া হবে না, এ বিষয়ে রুল চাওয়া হয়। সেই সঙ্গে আদায় করা অর্থ থেকে নতুন করে ক্রেস্ট তৈরি করে বিদেশি বন্ধুদের বাংলাদেশ দূতাবাস বা হাইকমিশনের মাধ্যমে পৌঁছে দিতে কেন নির্দেশ দেওয়া হবে না, এ মর্মেও রুল চাওয়া হয়েছে। পাশাপাশি ওই অনিয়ম তদন্তে গঠিত কমিটির প্রতিবেদন জনসমক্ষে প্রকাশ করতে নির্দেশনা চাওয়া হয়।
রিটে মন্ত্রিপরিষদ সচিব, প্রধানমন্ত্রীর কার্যালয়ের মুখ্য সচিব, মুক্তিযুদ্ধবিষয়ক মন্ত্রণালয়ের সচিব, পররাষ্ট্রসচিব, মুক্তিযুদ্ধবিষয়ক মন্ত্রণালয়ের তখনকার অতিরিক্ত সচিব গোলাম মোস্তফা, যুগ্ম সচিব আবুল কাশেম তালুকদার ও উপসচিব এনামুল কাদেরকে এবং ঢাকা বিভাগীয় কমিশনারকে বিবাদী করা হয়েছে।
