
মুন্সিগঞ্জের টঙ্গিবাড়ী উপজেলার টঙ্গিবাড়ী বাজারসংলগ্ন ক্ষতিগ্রস্ত বেইলি সেতু ভেঙে ১৫ দিনের মধ্যে নতুন সেতু নির্মাণের নির্দেশ দিয়েছেন যোগাযোগমন্ত্রী ওবায়দুল কাদের। পাশাপাশি ১৫ দিনের মধ্যে জেলার সব ঝুঁকিপূর্ণ বেইলি সেতু মেরামতের নির্দেশ দেন তিনি।
আজ শুক্রবার ক্ষতিগ্রস্ত ওই বেইলি সেতুটি পরিদর্শন শেষে যোগাযোগমন্ত্রী সড়ক ও জনপথ বিভাগের সংশ্লিষ্ট প্রকৌশলী ও কর্মকর্তাদের এসব নির্দেশ দেন।
গতকাল বৃহস্পতিবার রাত আটটার দিকে আলুবোঝাই একটি ট্রাক সেতুটি পার হচ্ছিল। এ সময় ট্রাকের চাকাসহ একটি পাটাতন দেবে গিয়ে ট্রাকটি কাত হয়ে সেতুর রেলিংয়ের ওপর পড়ে। এতে রেলিংয়ের পাশে থাকা পথচারী আবুল কালাম চাপা খেয়ে ঘটনাস্থলেই মারা যান। এ ঘটনার পর ওই সেতু দিয়ে যান চলাচল বন্ধ হয়ে পড়ে। রাত একটার দিকে ট্রাকটি সেতুর ওপর থেকে সরিয়ে নেওয়া হয়। এরপর থেকে সেতুর একপাশ দিয়ে রিকশা ও সিএনজিচালিত অটোরিকশা চললেও ভারী যান চলাচল বন্ধ রয়েছে।
বেইলি সেতু ভেঙে পথচারী নিহত হওয়ার খবর পেয়ে আজ দুপুর ১২টার দিকে সেতুটি পরিদর্শন করতে যান যোগাযোগমন্ত্রী। পরিদর্শন শেষে তিনি বলেন, ‘১৫ দিনের মধ্যে জরাজীর্ণ এই বেইলি সেতু ভেঙে নতুন বেইলি সেতু নির্মাণ করতে আমি নির্দেশ প্রদান করছি। এর মধ্যে সেতু নির্মাণ করা হয়েছে কি না, সে জন্য আমি মাঝখানে একদিন এসে দেখে যাব।’ ১৫ দিন পর সেতু নির্মাণকাজ শেষ হলে তিনি এর আনুষ্ঠানিক উদ্বোধন করবেন বলে জানান।
যোগাযোগমন্ত্রী আক্ষেপ করে বলেন, ‘এ সেতুটি যে এতটা খারাপ, আমাকে এর আগে কেউ বলেনি।’
এ সময় আরও উপস্থিত ছিলেন সড়ক ও জনপথ বিভাগের ঢাকা অঞ্চলের তত্ত্বাবধায়ক প্রকৌশলী শাহ মো. মুসা, মুন্সিগঞ্জ জেলার নির্বাহী প্রকৌশলী নুরুল হোসেন, অতিরিক্ত পুলিশ সুপার জাকির হোসেন মজুমদার, টঙ্গিবাড়ী উপজেলা পরিষদের চেয়ারম্যান কাজী ওয়াহিদ, ভাইস চেয়ারম্যান এমিলি পারভিন প্রমুখ।
এর আগে বেলা ১১টার দিকে মুন্সিগঞ্জের মাওয়ায় নদীভাঙনের কারণে ক্ষতিগ্রস্ত এলাকা ও শিমুলিয়া দিয়ে নতুন ঘাট নির্মাণের কার্যক্রম পরিদর্শন করেন যোগাযোগমন্ত্রী। এ সময় তিনি সাংবাদিকদের বলেন, অক্টোবরের মধ্যে মাওয়া ফেরি ও লঞ্চঘাট শিমুলিয়ায় স্থানান্তর করা হবে। আর আগস্ট মাসের মধ্যে ঠিকাদারের সঙ্গে নদী শাসনবিষয়ক চুক্তি সম্পন্ন হবে।
পদ্মা সেতুর মূল কাজ শুরু হয়েছে
পদ্মা সেতুর অগ্রগতি সম্পর্কে যোগাযোগমন্ত্রী বলেন, আন্তর্জাতিক নিয়মনীতি মেনেই পদ্মা সেতুর মূল কাজ শুরু হয়ে গেছে। ইতিমধ্যে ঠিকাদারি প্রতিষ্ঠান চায়না মেজর ব্রিজের প্রধান প্রকৌশলীসহ ৩০ সদস্যের প্রতিনিধিদল সেতু নির্মাণ স্থলে পৌঁছেছেন।
যোগাযোগমন্ত্রী আরও বলেন, চায়নাতেই সেতুর কাঠামোগত কাজ এগিয়ে চলছে, যা এখানে এনে স্থাপন করা হবে।
এ সময় ব্রিগেডিয়ার জেনারেল শাহানূর জিলানী, চায়না মেজর ব্রিজের ৩০ সদস্যের প্রতিনিধিদল ও সেতু বিভাগের কর্মকর্তারা উপস্থিত ছিলেন।
