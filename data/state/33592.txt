
ঝুটের আগুনে পুড়ে আজ বৃহস্পতিবার সকালে ক্ষতিগ্রস্ত হয়েছে ঢাকা-ময়মনসিংহ, ঢাকা-রাজশাহী ও ঢাকা-চট্টগ্রাম রেললাইনের টঙ্গী অংশ। এ কারণে ওই রেললাইনে বেশ কিছু সময় ট্রেন চলাচল বন্ধ ছিল। আগুন নেভানোর পর একটি লাইনে কিছু ট্রেন চলাচল করলেও অপর লাইন বন্ধ আছে।
রেলওয়ে কর্তৃপক্ষ ও এলাকাবাসী সূত্রে জানা গেছে, ঢাকা-ময়মনসিংহ, ঢাকা-রাজশাহী ও ঢাকা-চট্টগ্রাম রেললাইনের টঙ্গী রেলব্রিজের (উত্তরাংশে) নিচে ঝুটভর্তি থাকা বস্তার স্তূপে সকাল ছয়টার দিকে আগুন লাগে। আগুনের শিখায় রেললাইনের কাঠের কয়েকটি স্লিপার পুড়ে ক্ষতিগ্রস্ত হয়েছে। খবর পেয়ে টঙ্গী ফায়ার স্টেশনের কর্মী ও রেল প্রকৌশলীরা ঘটনাস্থলে যান। টঙ্গী ফায়ার স্টেশনের দুটি ইউনিটের কর্মীরা প্রায় আধা ঘণ্টার চেষ্টায় আগুন নেভান।
সিগারেটের আগুন থেকে অগ্নিকাণ্ডের সূত্রপাত বলে প্রাথমিকভাবে ধারণা করছে ফায়ার সার্ভিস।
আগুন নেভার পর ডাউন লাইনে কিছু ট্রেন চলাচল করছে। তবে আপ লাইনে ট্রেন চলাচল সাময়িক বন্ধ রয়েছে।
টঙ্গীর স্টেশনমাস্টার মো. হালিমুজ্জামান বলেন, ঢাকা থেকে ছেড়ে আসা রাজশাহীগামী ধূমকেতু ও টঙ্গীগামী কমিউটার এক্সপ্রেস ট্রেন বিমানবন্দর স্টেশনে এবং জামালপুর থেকে ছেড়ে আসা ঢাকাগামী যমুনা এক্সপ্রেস ট্রেনটি টঙ্গী জংশনে যাত্রাবিরতি করছে।
