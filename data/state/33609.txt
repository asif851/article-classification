
দিনাজপুরের বিরামপুর পৌরসভা নির্বাচনে মেয়র পদে স্বতন্ত্র প্রার্থী মো. শাহিনুর রহমান। তাঁর প্রতীক ইস্তিরি। নির্বাচনের আর আট দিন বাকি। অথচ বিরামপুরে কোথাও নেই তাঁর প্রচারণা। বরং তিনি প্রচার চালিয়ে যাচ্ছেন আরেক প্রার্থীর পক্ষে।বিরামপুর উপজেলার জামায়াতে ইসলামীর সূত্র জানিয়েছে, শাহিনুর রহমান তাঁদেরই কর্মী। আর তিনি যার পক্ষে প্রচার চালাচ্ছেন, সেই এনামুল হক জামায়াতে ইসলামীর সমর্থিত প্রার্থী।নিজে প্রার্থী হয়ে অন্যের হয়ে কেন প্রচারণা? জবাবে শাহিনুর রহমান বলেন, ‘জামায়াত বিএনপির সঙ্গে নেই। জামায়াত নির্বাচনে আছে। মূলত সেটি বোঝাতেই আমি প্রার্থিতা প্রত্যাহার করিনি। এ ছাড়া প্রশাসনিক কোনো জটিলতা যাতে সামাল দেওয়া যায়, সে জন্য কৌশলে আমরা দুজন প্রার্থী হয়েছি।’শাহিনুর রহমান মনোনয়নপত্রের সঙ্গে জমা দেওয়া হলফনামায় বিরামপুরের আইডিয়াল কনসালটেন্ট অ্যান্ড সার্ভে প্রতিষ্ঠানের স্বত্বাধিকারী বলে উল্লেখ করেছেন। গতকাল সোমবার শাহিনুর রহমানের ফেসবুক অ্যাকাউন্টে দেখা গেছে, তাঁর নিজের মার্কা ইস্তিরির কোনো প্রচারণা নেই। জামায়াত সমর্থিত প্রার্থী এনামুল হকের মোবাইল মার্কার প্রচারণা।এনামুল হক গতকাল বলেন, জেলা জামায়াত এবং বিএনপির সিদ্ধান্তে হাকিমপুর পৌরসভায় বিএনপির প্রার্থীকে সমর্থন জানিয়ে জামায়াতের প্রার্থী মনোনয়নপত্র প্রত্যাহার করেছেন। এর বিনিময়ে বিরামপুর পৌরসভা নির্বাচনে জামায়াতকে ছাড় দেওয়ার আহ্বান জানিয়েছিল বিএনপি এবং জামায়াত। কিন্তু বিএনপির প্রার্থী আজাদুল ইসলাম তােত সাড়া দেননি। তাই জামায়াত বিরামপুরে নির্বাচন করার সিদ্ধান্ত নিয়েছে।এনামুল হক আরও বলেন, ‘জামায়াত বিএনপিকে ছাড় দিতে পারে, এমন প্রচারণা বন্ধ করতেই আমরা দুই প্রার্থী প্রতিদ্বন্দ্বিতায় নেমে বুঝিয়ে দিতে চেয়েছি, জামায়াত এককভাবে নির্বাচন করবে। আর দুই প্রার্থী দেওয়ার ক্ষেত্রে প্রশাসনের ভীতিও একটা কারণ।’
