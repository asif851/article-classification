
রাজধানীর যাত্রাবাড়ীতে আজ শনিবার একটি প্রতিষ্ঠানে অতর্কিতে অভিযান চালিয়ে চারজনকে ধরে নিয়ে যায় ঢাকা মহানগর গোয়েন্দা পুলিশ (ডিবি)। পরে ‘দুঃখিত’ বলে মিন্টো রোডের ডিবি কার্যালয় থেকে তাঁদের ছেড়ে দেওয়া হয়।
‘রাজ কামাল এভারবেস্ট করপোরেশন লিমিটেড’ নামের রপ্তানিমুখী প্রতিষ্ঠানটি যাত্রাবাড়ীর রায়েরবাগে অবস্থিত। ওই প্রতিষ্ঠানের ব্যবস্থাপনা পরিচালক মোস্তফা কামাল প্রথম আলোকে জানান, তাঁর প্রতিষ্ঠানটি শতভাগ রপ্তানিমুখী কৃষিজাত পণ্যের।মোস্তফা কামাল বলেন, আজ দুপুর ১২টার দিকে ডিবির পোশাক পরা কয়েকজন তাঁর প্রতিষ্ঠানে অতর্কিতে অভিযান চালান। তাঁরা প্রতিষ্ঠানের কর্মকর্তাদের কাছে পণ্য উত্পাদনের কাগজপত্র দেখতে চান। কিন্তু কাগজ দেখানোর সময় না দিয়েই প্রতিষ্ঠানের চারজন কর্মকর্তাকে হাতকড়া পরিয়ে গাড়িতে তুলে ফেলেন তাঁরা। মাঝপথে আটক এক কর্মকর্তাকে দিয়ে ফোন করিয়ে তাঁকে (মোস্তফা কামাল) ডিবি কার্যালয়ে যেতে বলা হয়।মোস্তফা বলেন, তিনি প্রয়োজনীয় কাগজপত্রসহ ডিবি কার্যালয়ে যান। সেখানে সব কাগজ দেখানোর পর কর্মকর্তারা তাঁর কাছে দুঃখ প্রকাশ করেন এবং আটক চারজনকে ছেড়ে দেন।মোস্তফা বলেন, কোনো ধরনের অভিযোগ বা প্রমাণ ছাড়া এভাবে তাঁর প্রতিষ্ঠানের কর্মকর্তাদের ধরে নিয়ে যাওয়ায় তিনি মারাত্মক দুশ্চিন্তায় পড়েছিলেন।জানতে চাইলে ঢাকা মহানগর পুলিশের গণমাধ্যম শাখার সহকারী কমিশনার আবু ইউসুফ প্রথম আলোকে বলেন, ‘বিষয়টি দেখছি।’
