
বগুড়ার শেরপুর উপজেলার নয়মাইল এলাকা থেকে আজ সোমবার এরশাদুল বারী নামের জামায়াত-শিবিরের সমর্থিত শ্রমিক সংগঠনের এক নেতাকে গ্রেপ্তার করা হয়েছে।মানবতাবিরোধী অপরাধের মামলায় জামায়াতে ইসলামীর নায়েবে আমির দেলাওয়ার হোসাইন সাঈদীর ফাঁসির রায়ের পরে গত বছরের ৩ মার্চ থেকে এ পর্যন্ত বগুড়ায় চালানো জামায়াতের তাণ্ডব ও সহিংসতার ঘটনায় এরশাদুলের বিরুদ্ধে ২১টি মামলা আছে বলে পুলিশ জানিয়েছে। এরমধ্যে দুটি হত্যা মামলা। এরশাদুল বারী জামায়াত-সমর্থিত শ্রমিক সংগঠন শ্রমিক কল্যাণ ফেডারেশন জেলা কমিটির যুগ্ম সাধারণ সম্পাদক। তিনি বগুড়া পৌরসভার ৮ নম্বর ওয়ার্ডের সাবেক কাউন্সিলর।বগুড়া পুলিশ সুপার মো. মোজাম্মেল হক বলেন, জামায়াতের নায়েবে আমির দেলাওয়ার হোসাইন সাঈদীর রায়ের পরে গত বছরের ৩ মার্চ থেকে শুরু করে বিভিন্ন সময়ে বগুড়ায় জামায়াতের চালানো তাণ্ডব, হত্যা, সহিংসতা, অগ্নিসংযোগের ঘটনায় এরশাদুলের বিরুদ্ধে মামলা রয়েছে। তাঁর নেতৃত্বেই ওই সময়ে বগুড়ায় বেশির ভাগ সহিংসতার ঘটনা ঘটে বলে তিনি দাবি করেন।
পুলিশ সুপার মো. মোজাম্মেল হক আরও বলেন, পুলিশ দীর্ঘদিন ধরে এরশাদুলকে খুঁজছিল। তিনি পলাতক ছিলেন।ইসলামী ছাত্রশিবিরের শহর কমিটির প্রচার সম্পাদক মিজানুর রহমান বলেন, এরশাদুল বারী জামায়াত-সমর্থিত শ্রমিক সংগঠন শ্রমিক কল্যাণ ফেডারেশন জেলা কমিটির যুগ্ম সাধারণ সম্পাদক।জামায়াতে ইসলামীর নায়েবে আমির দেলাওয়ার হোসাইন সাঈদীর ফাঁসির রায় ঘোষণার পর গত বছরের ৩ মার্চ বগুড়ায় তাণ্ডব চালায় জামায়াত-শিবির। ওই ঘটনায় জেলার বিভিন্ন থানায় ৫৬টি মামলা হয়। এর মধ্যে ৫০টি মামলার অভিযোগপত্র এবং পাঁচটি মামলার চূড়ান্ত অভিযোগপত্র আদালতে দাখিল করা হয়েছে।গত বছরের ২৮ ফেব্রুয়ারি জামায়াত নেতা সাঈদীর মৃত্যুদণ্ডাদেশের রায়কে কেন্দ্র করে ৩ মার্চ হরতাল ডাকে জামায়াত-শিবির। এর আগের রাত থেকে প্রচার করা হয়, ‘সাঈদীর মুখ চাঁদে দেখা গেছে’। তাঁকে রক্ষার জন্য সবাইকে এগিয়ে আসতে হবে। এতে হাজার হাজার মানুষ বগুড়ার থানা ও পুলিশ ফাঁড়িতে হামলা চালায়। এ সময় তাঁরা পুলিশের অস্ত্র লুট করে। শহরের ছয়টি পুলিশ ফাঁড়িতে আগুন দেওয়া হয়। এসব ঘটনায় পুলিশের সঙ্গে জামায়াত-শিবিরের সংঘর্ষে ১০ জন মারা যান।
