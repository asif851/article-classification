
চট্টগ্রামে জঙ্গি সন্দেহে উসকানিমূলক বই, ল্যাপটপসহ সাতজনকে আটক করেছে র‍্যাপিড অ্যাকশন ব্যাটালিয়ন (র‍্যাব)। আটক ব্যক্তিরা হলেন মো. তামিম, মো. আজফার, মো. ইমরান, মো. পলাশ, মো. রিদওয়ান, এস এম জাওয়াদ ও মো. মুনতাসির। তাঁদের সবার বয়স ২১ থেকে ২৯ বছরের মধ্যে।
আজ শনিবার দুপুর সাড়ে ১২টার দিকে চট্টগ্রাম নগরের কোতোয়ালি থানার আনন্দবাগ এলাকা থেকে তাঁদের গ্রেপ্তার করে র‍্যাব-৭।
র‍্যাব-৭ চট্টগ্রামের অধিনায়ক লে. কর্নেল মিফতাহ উদ্দিন আহমেদ আজ দুপুরে প্রথম আলোকে বলেন, আটক সাতজনের কাছ থেকে বিপুল পরিমাণ জঙ্গি মতাদর্শের উসকানিমূলক বই ও ল্যাপটপ উদ্ধার করা হয়। প্রাথমিক জিজ্ঞাসাবাদে জানা গেছে, তাঁরা ‍ ‘দিন ফোর্স এক্সট্রিম’ গ্রুপ নামের একটি গ্রুপের সদস্য। তাঁদের জিজ্ঞাসাবাদ করা হচ্ছে। কক্সবাজারসহ বিভিন্ন এলাকা থেকে এসে ওই এলাকায় জড়ো হয়ে গোপনে জঙ্গি কার্যক্রম চালানোর জন্য প্রস্তুতি নিচ্ছিলেন বলে ধারণা করা হচ্ছে।
