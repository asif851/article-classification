
কিশোরগঞ্জের পাকুন্দিয়া উপজেলায় একটি মাইক্রোবাসে পেট্রলবোমা হামলা করেছে দুর্বৃত্তরা। এ ছাড়া ১৬টি পেট্রলবোমা পরিত্যক্ত অবস্থায় উদ্ধার করা হয়েছে। গতকাল শুক্রবার গভীর রাতে পৃথক এ দুটি ঘটনা ঘটে।
পুলিশ জানায়, ঢাকা থেকে ছেড়ে আসা মাইক্রোবাসটি গতকাল রাত সাড়ে তিনটার দিকে পাকুন্দিয়ার চণ্ডীপাশা ইউনিয়নের চিলাকারা এলাকায় পৌঁছালে দুর্বৃত্তরা সেটিতে পেট্রলবোমা নিক্ষেপ করে। মাইক্রোবাসটিতে আগুন ধরে গেলে চালক দ্রুত নেমে পড়েন। এরপর চালকের চিৎকার শুনে আশপাশের লোকজন গিয়ে আগুন নেভায়। তবে এর আগেই গাড়িটির অনেকাংশ পুড়ে যায়।
এদিকে উপজেলার সুখিয়া ইউনিয়নের চরপলাশ এলাকায় রাত দেড়টার দিকে অভিযান চালিয়ে লাউখেত থেকে ১৬টি পেট্রলবোমা উদ্ধার করে পুলিশ।
পাকুন্দিয়া থানার ভারপ্রাপ্ত কর্মকর্তা (ওসি) জাকির রব্বানী বলেন, মাইক্রোবাসে পেট্রলবোমা হামলা ও পেট্রলবোমা উদ্ধারের ঘটনায় পৃথক মামলা করার প্রস্তুতি চলছে।
