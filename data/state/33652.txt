
ব্যাংক অভিযোগ করলেও তাবিথ আউয়ালের প্রার্থিতা বৈধ হয়েছে। এখন বাকি আবদুল আউয়াল মিন্টুর আপিল আবেদনের শুনানি। এটির নিষ্পত্তি না হওয়া পর্যন্ত ঢাকা উত্তর সিটি করপোরেশনে মেয়র পদে প্রার্থী সমর্থন দেবে না বিএনপি। কাল বৃহস্পতিবার মিন্টুর আবেদনের ওপর শুনানি আছে।বিএনপির দায়িত্বশীল একাধিক সূত্র জানায়, আপিল বিভাগের রায়ে প্রার্থিতা টিকে গেলে মিন্টু বিএনপির প্রার্থী হবেন। আর মিন্টু হেরে গেলে প্রার্থী হওয়ার সম্ভাবনা রয়েছে তাঁর ছেলে তাবিথ আউয়ালের। তাঁকে প্রস্তুত থাকতে বলা হয়েছে।বিএনপির চেয়ারপারসন খালেদা জিয়ার সঙ্গে তাঁর গুলশানের বাসায় গত সোমবার রাতে দেখা করেন তাবিথ আউয়াল ও তাঁর মা নাসরিন আউয়াল। এ সময় তাবিথকে বাবার মনোনয়ন ফিরে পেতে সর্বাত্মক পদক্ষেপ নিতে বলেছেন খালেদা জিয়া। পাশাপাশি তাঁকেও নির্বাচনের জন্য মানসিক প্রস্তুতি নিতে বলেছেন।সংশ্লিষ্ট সূত্র জানায়, তাবিথ মনোনয়নপত্র প্রত্যাহার করবেন বলে গণমাধ্যমে যে বক্তব্য দিয়েছেন, তার জন্য খালেদা জিয়া তাঁকে ভর্ৎসনা করেন।প্রার্থিতার বিষয়ে জানতে চাইলে তাবিথ আউয়াল প্রথম আলোকে বলেন, ‘আমি তো আছিই। এখন বাবার জন্য সর্বাত্মক চেষ্টা করতে হবে।’ সোনালী ব্যাংকের ঋণখেলাপের অভিযোগের পর কাল ঢাকা বিভাগীয় কমিশনার কার্যালয়ে শুনানি অনুষ্ঠিত হয়। এরপর অভিযোগ খারিজ করে তাবিথের প্রার্থিতা বৈধ ঘোষণা করা হয়।এদিকে তাবিথ আউয়াল না, মাহী বি. চৌধুরী সমর্থন পাবেন—তা নিয়ে বিএনপিতে ধোঁয়াশা তৈরি হয়েছে। দলের একটি পক্ষ মিন্টু না হলে তাবিথকে, আরেক পক্ষ মাহীকে প্রার্থী করতে তৎপরতা চালাচ্ছে। এ নিয়ে লিবারেল ডেমোক্রেটিক পার্টি (এলডিপি), বাংলাদেশ ন্যাপ, এনডিপি ও ডেমোক্রেটিক লীগসহ জোটের পাঁচটি শরিক দল মাহীকে প্রার্থী না করতে সক্রিয়।এলডিপির যুগ্ম মহাসচিব শাহাদাত হোসেন সেলিম বলেন, মাহীর কারণেই বিকল্পধারা ২০-দলীয় জোটে আসেনি। এখন তাঁকে সমর্থন দেওয়া হলে এলডিপি জোট ত্যাগের কথা চিন্তা করবে।আর ডেমোক্রেটিক লীগের সাধারণ সম্পাদক সাইফুদ্দীন প্রথম আলোকে বলেন, তিনি বিএনপির স্থায়ী কমিটির একাধিক সদস্যকে বলেছেন, যাতে মাহী চৌধুরীকে ২০ দলের পক্ষ থেকে সমর্থন দেওয়া না হয়।আদর্শ ঢাকা আন্দোলন: সিটি নির্বাচনে অংশ নিতে ঢাকা বিশ্ববিদ্যালয়ের সাবেক উপাচার্য এমাজউদ্দীন আহমদকে আহ্বায়ক করে ‘আদর্শ ঢাকা আন্দোলন’ নামের একটি কমিটি করেছেন বিএনপি-সমর্থক বিশিষ্টজনেরা। এর সদস্যসচিব করা হয়েছে জাতীয় প্রেসক্লাবের সাবেক সভাপতি ও বিএনপির চেয়ারপারসনের উপদেষ্টা শওকত মাহমুদকে।নতুন এই কমিটি গঠনের কথা এমাজউদ্দীন আহমদ গতকাল প্রথম আলোকে নিশ্চিত করেন। তিনি জানান, এ কমিটির সদস্য হচ্ছে এক হাজার। কাল আনুষ্ঠানিকভাবে কমিটি ঘোষণা করা হতে পারে।বিএনপি-সমর্থক বিশিষ্টজনদের সংগঠন শত নাগরিকের ব্যানারে বিএনপি-সমর্থিত প্রার্থীরা ঢাকায় নির্বাচনে অংশ নেওয়ার কথা ছিল। কিন্তু এ নিয়ে বিএনপিপন্থী পেশাজীবীদের একটি অংশ আপত্তি তুলে। এরই পরিপ্রেক্ষিতে নতুন এই কমিটি করা হচ্ছে। চট্টগ্রামে বিএনপি-সমর্থিত মেয়র প্রার্থী এম মনজুর আলম নির্বাচন করছেন চট্টগ্রাম উন্নয়ন আন্দোলনের ব্যানারে।আজ আজ্ঞাবহ প্রশাসনকে মাঠে নামিয়েছে সরকার: গতকাল এক বিবৃতিতে দলের স্থায়ী কমিটির সদস্য নজরুল ইসলাম খান অভিযোগ করেন, ২০-দলীয় জোটের নির্বাচনের সিদ্ধান্তের পর পরিস্থিতি সরকারের বিপক্ষে চলে যাওয়ায় এখন তারা আজ্ঞাবহ প্রশাসন ও নির্বাচন কমিশনকে মাঠে নামিয়েছে। তিনি বিরোধী দল-সমর্থক বহু প্রার্থীকে মনোনয়নপত্র কিনতে বাধা ও হেনস্তা করেছে, মনোনয়নপত্র জমা না দিতে অন্যায়ভাবে চাপ দেওয়ারও অভিযোগ করেন তিনি।
