
বিএনপিকে সুসংগঠিত করার জন্য প্রাথমিক সদস্য সংগ্রহ কর্মসূচি শুরু হয়েছে। যাঁরা গণতন্ত্র বিশ্বাস করেন, যাঁরা দেশপ্রেমিক ও অন্যায় করেন না—এ রকম তরুণদের নিয়ে দলকে পুনর্গঠন ও সুসংগঠিত করার কর্মসূচি নেওয়া হয়েছে।
গতকাল শনিবার ঢাকার কেরানীগঞ্জ উপজেলার জিনজিরায় দলীয় কার্যালয়ে বিএনপির সিনিয়র যুগ্ম মহাসচিব রাহুল কবির রিজভী এসব কথা বলেন। সেখানে তিনি কেরানীগঞ্জ উপজেলা (দক্ষিণ) ঢাকা-৩-এর প্রাথমিক সদস্য সংগ্রহ ও নবায়ন অনুষ্ঠানের উদ্বোধন করেন।
অনুষ্ঠানে রুহুল কবির রিজভী আরও বলেন, ভারতের মতো ১২০ কোটি লোকের দেশে ক্ষমতাসীন বিজেপি সদস্য সংগ্রহ করেছে ৮ কোটি ৬০ লাখ। কিন্তু খালেদা জিয়া ১৬ কোটির বাংলাদেশে ১ কোটি মানুষকে সদস্য করার লক্ষ্য নির্ধারণ করেছেন।
অনুষ্ঠানে সভাপতিত্ব করেন দক্ষিণ কেরানীগঞ্জ থানা বিএনপির আহ্বায়ক নাজিমউদ্দিন মাস্টার। এতে প্রধান অতিথি ছিলেন বিএনপির স্থায়ী কমিটির সদস্য গয়েশ্বর চন্দ্র রায়।
অনুষ্ঠানে গয়েশ্বর চন্দ্র রায় বলেন, কোনো বাধাবিপত্তি না থাকলে এবং স্বাভাবিক পরিস্থিতি বজায় থাকলে দেশের ৭০ ভাগ মানুষ জাতীয়তাবাদী দলের সদস্য হবেন। জনগণকে রক্ষা করতে হলে সুসংগঠিত হয়ে দলকে শক্তিশালী করতে হবে।
