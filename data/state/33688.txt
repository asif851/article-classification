
স্বরাষ্ট্রমন্ত্রী আসাদুজ্জামান খান কামাল বলেছেন, চোরাচালানবিরোধী অভিযান আরও গতিশীল করতে সংশ্লিষ্ট সংস্থাগুলোকে নির্দেশ দেওয়া হয়েছে। আজ বৃহস্পতিবার দুপুরে সচিবালয়ে জাতীয় চোরাচালান প্রতিরোধ কমিটির ৫৬তম সভা শেষে স্বরাষ্ট্রমন্ত্রী সাংবাদিকদের এ কথা বলেন। স্বরাষ্ট্রমন্ত্রী দাবি করেন, বিভাগভিত্তিক চোরাচালানবিরোধী অভিযানের বিবরণ অনুযায়ী, গত ছয় মাসের তুলনায় এখন অভিযান বেড়েছে। মন্ত্রী বলেন, চোরাচালান প্রতিরোধে সব কটি সংস্থা সমন্বয়ের মাধ্যমে কাজ করবে। অভিযান নিয়মিত চলবে। হিসাব অনুযায়ী, ২০১৫ সালের জুলাই থেকে ডিসেম্বর পর্যন্ত অভিযান চালিয়ে ১০ হাজার ৩১৩ জনকে আটক করা হয়েছে। আর ১ হাজার ৪৮৭ কোটি মূল্যের মালামাল আটক করা হয়েছে। তিনি বলেন, চোরাচালান মামলা দ্রুত নিষ্পত্তি করতে সংশ্লিষ্ট কর্তৃপক্ষকে নির্দেশনা দেওয়া হয়েছে। এর পাশাপাশি ভ্রাম্যমাণ আদালতের কার্যক্রম জোরদার করা হবে। মাদকের বিরুদ্ধে সামাজিক আন্দোলন গড়ে তোলা হবে।
