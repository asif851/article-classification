
কুমিল্লার লাকসাম পৌর এলাকায় ট্রেনের ধাক্কায় দুই ভাই নিহত হয়েছেন। গতকাল মঙ্গলবার ঢাকা-চট্টগ্রাম রেলপথের গন্ডামারা রেলক্রসিংয়ে এই ঘটনা ঘটে।নিহত ব্যক্তিরা হলেন কুমিল্লা সদর দক্ষিণ উপজেলার বেলঘর ইউনিয়নের উন্দানিয়া গ্রামের বসরত আলীর ছেলে জহিরুল ইসলাম (৪৬) ও মফিজ উদ্দিন (৪৪)। এর মধ্যে জহিরুল ইসলাম কুমিল্লার কোটবাড়িতে অবস্থিত বাংলাদেশ পল্লী উন্নয়ন একাডেমির (বার্ড) ক্যাফেটেরিয়ায় কাজ করতেন।প্রত্যক্ষদর্শীরা জানান, গতকাল মঙ্গলবার বেলা সোয়া একটায় মোটরসাইকেলে বাড়ি থেকে লাকসাম বাজারে আসছিলেন জহিরুল ও মফিজ উদ্দিন। পথে লাকসাম শহরের গন্ডামারা রেলক্রসিং পার হওয়ার সময় চট্টগ্রাম থেকে ঢাকাগামী কর্ণফুলী ট্রেন তাঁদের মোটরসাইকেলকে ধাক্কা দেয়। এতে মোটরসাইকেলের ওই দুই আরোহী মারা যান। পরে স্থানীয় লোকজনের কাছ থেকে খবর পেয়ে রেলওয়ে পুলিশ ঘটনাস্থলে এসে তাঁদের লাশ উদ্ধার করে নিয়ে যায়।লাকসাম রেলওয়ে থানার ওসি আহসান হাবিব জানান, অবৈধ রেলক্রসিংয়ের কারণেই এ দুর্ঘটনা ঘটেছে। লাশ দুটি বিকেলে পরিবারের সদস্যদের কাছে হস্তান্তর করা হয়েছে।
