
ঝিনাইদহের মহেশপুর উপজেলার ভারত সীমান্তবর্তী এলাকায় অজ্ঞাত রোগে দুজনের মৃত্যু হয়েছে। গত এক সপ্তাহে আক্রান্ত হয়েছে আরও কমপক্ষে ১৬ জন।গতকাল মঙ্গলবার ঢাকার রোগতত্ত্ব, রোগনিয়ন্ত্রণ ও গবেষণা প্রতিষ্ঠানের (আইইডিসিআর) পাঁচ সদস্যের একটি চিকিৎসা দল রোগটি নির্ণয় ও পর্যবেক্ষণের জন্য ঝিনাইদহে এসেছেন।এলাকার অনেকে জানান, মহেশপুর উপজেলার ভারত সীমান্তবর্তী গ্রাম সামন্তা ও কোলা। এই দুই গ্রামে সম্প্রতি অজ্ঞাত রোগে একের পর এক নারী-পুরুষ ও শিশু আক্রান্ত হয়েছে। গত ২৭ মার্চ সামন্তা গ্রামের আবু হোসেনের মেয়ে আসমা খাতুন (১৮) এ রোগে আক্রান্ত হন। তাঁকে মহেশপুর উপজেলা স্বাস্থ্য কমপ্লেক্সে ভর্তি করা হয়। ২৯ মার্চ তিনি মারা যান। আসমা খাতুনের মা জেসমিন আক্তার জানান, তাঁর মেয়ের শরীরে প্রথমে গুটি বসন্ত লক্ষ করেন। প্রথমে স্থানীয়ভাবে চিকিৎসা করান। পরে সেটা পুরো শরীরে ছড়িয়ে যায় এবং সেটা গুটি বসন্তের মতো মনে হয় না। তখনই তাঁরা মহেশপুর উপজেলা স্বাস্থ্য কমপ্লেক্সে নিয়ে যান। কিন্তু মেয়েকে বাঁচাতে পারেননি। কী রোগ হয়েছে তা চিকিৎসকেরাও বলতে পারেনি।৩০ মার্চ আক্রান্ত হন পাশের কোলা গ্রামের নুর ইসলামের ছেলে এনামুল হক (৩০)। তাঁরও একই অবস্থা দেখা দিলে মহেশপুর উপজেলা স্বাস্থ্য কমপ্লেক্সে ভর্তি করা হয়। এনামুল হকের স্ত্রী ইসমত আরা জানান, চিকিৎসকেরা তাঁর স্বামীকে বাঁচাতে পারেননি। ওই এলাকায় আরও বেশ কয়েকজন আক্রান্ত হয়েছেন। এঁদের মধ্যে এ রোগে মারা যাওয়া আসমা খাতুনের মা ছকিনা খাতুনও (৪৫) রয়েছেন। তাঁর অবস্থা গুরুতর বলে জানিয়েছেন চিকিৎসকেরা। ঝিনাইদহ সদর হাসপাতালে নিবিড় পর্যবেক্ষণে রাখা হয়েছে ছকিনা খাতুনকে। এসব রোগীর শ্বাসকষ্টসহ নানা উপসর্গ দেখা দিচ্ছে বলে জানিয়েছে ওই দুই গ্রামের মানুষ। এ পর্যন্ত ১৬ জন এ রোগে আক্রান্ত হয়েছে বলে এলাকাবাসী জানিয়েছেন।চিকিৎসা দলের নেতৃত্ব দিচ্ছেন আইইডিসিআরের চিকিৎসা কর্মকর্তা মাহবুবুর রহমান। তিনি জানান, কী কারণে দুজন মারা গেছেন, তা তদন্ত করে দেখা হচ্ছে। আক্রান্ত রোগীদের রক্ত ও কফের নমুনাসহ বিভিন্ন পরীক্ষা-নিরীক্ষা করে রোগের প্রকৃত কারণ খুঁজে বের করা হবে।ঝিনাইদহের সিভিল সার্জন আবদুস সালাম জানান, অজ্ঞাত এই রোগের কারণে স্থানীয় সব চিকিৎসকের ছুটি বাতিল করা হয়েছে। স্বাস্থ্য বিভাগের সব কর্মী সতর্ক আছেন। পাশাপাশি এলাকার মানুষকে সতর্ক থাকতে বলা হয়েছে। তবে ভয় বা আতঙ্কের কিছু নেই।
