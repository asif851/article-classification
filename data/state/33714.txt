
‘গরুর গোশত ৩০০ টাকা কেজি। গতকালও ছিল ২৭০ থেকে ২৮০ টাকা। আজ শবে বরাতের জন্য দাম একটু বেশি। হাতে ট্যাকা নাই। তাই দেড় শ টাকা দিয়ে হাপ কেজি নিলাম। পুলাপাইনের মুখে তো দিতে হবে।’
আজ সোমবার সকালে রাজধানীর মেরাদিয়া মধ্যপাড়া বাজারে গরুর মাংস কিনতে আসা রহিমা বেগম এ কথা বলেন। তাঁর স্বামী রিকশাচালক। নিজে বাসবাড়িতে কাজ করেন। চার সন্তানসহ ছয়জনের সংসার। দুজনের আয়ে সংসার চলে।
প্রথম আলো ডটকমকে রহিমা বেগম বলেন, ‘ভাই, শবে বরাত উপলক্ষে সবাই গোশত কেনে। তাই আমিও কিনছি। কম হলেও পুলাপাইনের মুখে তো দেওয়া যাবে।’
ওই বাজারেই মুরগির দোকানে কথা হয় দিনমজুর আবদুল কাদেরের সঙ্গে। তিনি বলেন, ‘গরুর গোশত কিনতে আইছি। দাম বেশি। তাই মুরগি কিনলাম। তাও প্রতি কেজি ১৬৫ টাকা করে। শবে বরাতের কারণে দোকানদাররা দাম বাড়ায় দিছে।’
সকালে রাজধানীর মেরাদিয়া মধ্যপাড়া বাজার, দক্ষিণ বনশ্রী মসজিদ মার্কেট, খিলগাঁও সিপাহিবাগ বাজার, খিলগাঁও কাঁচাবাজার, গোড়ান টেম্পোস্ট্যান্ড বাজার, মালিবাগ বাজার ও মতিঝিল এজিবি কলোনি বাজার ঘুরে দেখা যায়, প্রতি কেজি গরুর গোশত ৩০০ থেকে ৩২০ টাকা দরে বিক্রি হচ্ছে।
গরুর মাংস বিক্রেতাদের ভাষ্য, শবে বরাত উপলক্ষে গরুর গোশতের চাহিদা অনেক বেশি। এ কারণে বাজারে গরুর দামও চড়া। বেশি দামে গরু কেনায় মাংসও বেশি দামে বিক্রি করতে বাধ্য হচ্ছেন তাঁরা।
খিলগাঁও কাঁচা বাজারের গরুর মাংস বিক্রেতা বিল্লাল হোসেন জানান, তিনি ৩০০ টাকা কেজি দরে গোশত বিক্রি করছেন। আগে ২৭০ থেকে ২৮০ টাকা কেজি দরে বিক্রি করতেন। আজ শবে বরাতের কারণে চাহিদা অনেক বেশি। সকাল থেকে সাড়ে ১০টা পর্যন্ত দুটি গরু জবাই করেছেন তিনি। আরেকটা জবাই করবেন।
বিল্লাল হোসেন বলেন, ‘শবে বরাতের কারণে গরুর বাজার অনেক চড়া। বেশি দামে গরু কিনতে হয়েছে। তাই একটু বেশি দামে বিক্রি করছি।’ মতিঝিলের এজিবি কলোনি কাঁচা বাজারের মাংস বিক্রেতা মনোয়ারও একই কথা বলেন।
খিলগাঁও সিপাহিবাগ বাজারে মাংস বিক্রেতা রবিউল বলেন, ‘বেশি দামে গরু কিনেছি। তাই একটু বেশি দামে বিক্রি করছি।’ প্রতি কেজি মাংস ৩২০ টাকা করে বিক্রি করছেন তিনি।
আসন্ন রমজানে রাজধানীতে গরু ও খাসির মাংসের মূল্য নির্ধারণ করেছে ঢাকা সিটি করপোরেশন।
এ ক্ষেত্রে প্রতি কেজি দেশি গরুর মাংসের দাম ২৭৫ টাকা ও খাসির মাংসের দাম ৪৫০ টাকা নির্ধারণ করা হয়েছে। বিদেশি গরুর মাংস প্রতি কেজি হবে ২৬০ টাকা, বকরি ও ভেড়া ৩৯০ এবং মহিষ ২৬০ টাকা নির্ধারণ করা হয়েছে। পবিত্র রমজান মাসের ১ থেকে ২৬ তারিখ পর্যন্ত এ দাম কার্যকর থাকবে।
ঢাকা দক্ষিণ সিটি করপোরেশনের (ডিএসসিসি) জনসংযোগ কর্মকর্তা উত্তমকুমার রায় জানান, গতকাল দুপুরে ঢাকার দুই সিটি করপোরেশন ও মাংস ব্যবসায়ীদের মধ্যে এক মতবিনিময় সভায় মূল্য নির্ধারণে এ সিদ্ধান্ত নেয়া হয়। তবে শবে বরাত উপলক্ষে কোনো ধরনের দাম নির্ধারণ করা হয়নি বলেও জানান তিনি।
ট্রেডিং করপোরেশন অব বাংলাদেশের (টিসিবি) তথ্য অনুযায়ী, আজ গরুর মাংস প্রতি কেজি আগের দামে, অর্থাত্ ২৭০ থেকে ২৮০ টাকায় বিক্রি হচ্ছে। ব্রয়লার মুরগি প্রতি কেজি বিক্রি হচ্ছে ১৫৫ থেকে ১৬০ টাকায়, যা গতকাল ছিল ১৫০ থেকে ১৫৫ টাকা।
এ বিষয়ে টিসিবির প্রধান তথ্য কর্মকর্তা হুমায়ুন কবির প্রথম আলো ডটকমকে বলেন, ‘টিসিবির তথ্য সংগ্রহকারীরা সকাল সাড়ে আটটা থেকে নয়টা পর্যন্ত রাজধানীর বিভিন্ন বাজার ঘুরে তথ্য সংগ্রহ করেছেন। তাঁদের প্রাপ্ত তথ্য ওয়েবসাইটে প্রকাশ করা হয়েছে।’
