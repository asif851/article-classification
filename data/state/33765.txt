
ভারতের ক্ষমতাসীন দল ভারতীয় জনতা পার্টি (বিজেপি) অভিযোগ করেছে, বাংলাদেশের রাজনৈতিক দল জামায়াতে ইসলামীর বহু কর্মী পশ্চিমবঙ্গে গিয়ে রাজ্যের ক্ষমতাসীন তৃণমূল কংগ্রেসের একটি অংশের সঙ্গে যোগ দিয়েছে৷ তারা বিজেপির কর্মীদের ওপর হামলা চালাচ্ছে৷ বিজেপির একটি প্রতিনিধিদল দলের সভাপতি ও কেন্দ্রীয় স্বরাষ্ট্রমন্ত্রী রাজনাথ সিংয়ের কাছে দেওয়া এক প্রতিবেদনে এই অভিযোগ তুলেছে৷
বিজেপির কেন্দ্রীয় সহসভাপতি মুখতার আব্বাস নকভীর নেতৃত্বাধীন ওই প্রতিনিধিদল পশ্চিমবঙ্গের সন্দেশখালী এলাকা পরিদর্শন করে প্রতিবেদনটি তৈরি করে৷ নরেন্দ্র মোদি প্রধানমন্ত্রী হিসেবে শপথ নেওয়ার পরদিন বিজেপির স্থানীয় নেতা-কর্মীরা উৎসবের আয়োজন করলে তাতে হামলা চালানো হয়৷ ওই ঘটনা তদন্তে গত ৩১ মে বাংলাদেশের সীমান্তসংলগ্ন সন্দেশখালী এলাকা পরিদর্শন করে নকভীর নেতৃত্বাধীন তদন্ত দল৷ ওই তদন্ত প্রতিবেদন জমা দেওয়া হয় রাজনাথের কাছে৷এ বিষয়ে গতকাল শনিবার ভারতের আনন্দবাজার পত্রিকার খবরে বলা হয়, বিজেপি নেতাদের অভিযোগ, বাংলাদেশের জামায়াতে ইসলামীর মতো জঙ্গি-পৃষ্ঠপোষক মৌলবাদী সংগঠনের সঙ্গে তৃণমূল নেতৃত্বের যোগসাজশ নতুন ঘটনা নয়। বাংলাদেশের সাতক্ষীরা, রাজশাহী বা বগুড়ায় পুলিশ ও সেনাবাহিনীর অভিযানের পরে জামায়াতের বহু কর্মী এ রাজ্যে পালিয়ে এসে তৃণমূল নেতাদের আশ্রয়ে কলকাতা ও পশ্চিমবঙ্গের নানা জায়গায় লুকিয়ে আছে। পঞ্চায়েত ও লোকসভার ভোটে তারা তৃণমূলের হয়ে গুন্ডামি ও সন্ত্রাস চালিয়েছে। বিজেপি নেতারা বলছেন, সংযুক্ত প্রগতিশীল মোর্চার (ইউপিএ) জমানায় তৎকালীন প্রধানমন্ত্রী মনমোহন সিংয়ের কাছে সুনির্দিষ্ট গোয়েন্দা তথ্য থাকা সত্ত্বেও ভোটের কথা মাথায় রেখে কংগ্রেস সরকার কোনো পদক্ষেপ নেয়নি।
