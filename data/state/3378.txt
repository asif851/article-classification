

মিয়ানমার থেকে সম্প্রতি পালিয়ে কক্সবাজারে আশ্রয় নেওয়া রোহিঙ্গাদের সহায়তায় মালয়েশিয়ার ত্রাণের জাহাজ ‘নটিক্যাল আলিয়া’ বাংলাদেশে এসেছে। কক্সবাজার হয়ে এ জাহাজ এখন চট্টগ্রাম বন্দরের পথে। 
আজ সোমবার সকাল ১০টার দিকে এটি কক্সবাজার উপকূলে পৌঁছায়। বেলা দুইটার দিকে ত্রাণবাহী জাহাজটি মহেশখালীর সোনাদিয়া চ্যানেলের কাছে নোঙর করে। তবে এখানে ক্রেন না থাকাসহ নানা সমস্যায় বিকেল চারটার দিকে জাহাজটি আবার চট্টগ্রাম বন্দরের দিকে রওনা দেয়।
এর সত্যতা নিশ্চিত করে কক্সবাজারের জেলা প্রশাসক মো. আলী হোসেন প্রথম আলোকে বলেন, মালয়েশিয়ার ত্রাণবাহী জাহাজটির মিয়ানমারের ইয়াঙ্গুন থেকে টেকনাফের সেন্ট মার্টিন দ্বীপ হয়ে সোনাদিয়া উপকূলে ত্রাণ খালাসের সিদ্ধান্ত ছিল। এ জন্য সব প্রস্তুতিও নেওয়া হয়েছিল। তবে সোনাদিয়ায় ত্রাণসামগ্রী খালাসে নানা সমস্যা দেখা দেওয়ায় জাহাজটি চট্টগ্রাম বন্দরের দিকে পাঠানো হয়। জেলা প্রশাসক আলী হোসেন বলেন, কাল মঙ্গলবার মালয়েশিয়া কর্তৃপক্ষের কাছ থেকে ত্রাণসামগ্রীগুলো সড়কপথে টেকনাফ ও উখিয়ায় আনা হবে। পরে সেগুলো রেড ক্রিসেন্ট ও আন্তর্জাতিক অভিবাসন সংস্থার (আইওএম) মাধ্যমে রোহিঙ্গাদের মধ্যে বিতরণ করা হবে। এদিকে মালয়েশিয়ার ত্রাণবাহী জাহাজের কক্সবাজারে পৌঁছার খবরে উৎফুল্ল রোহিঙ্গারা।
গত ৯ অক্টোবর রাখাইন রাজ্যের তিনটি পুলিশ ফাঁড়িতে হামলার ঘটনায় তিন পুলিশসহ ১৮ ব্যক্তি নিহত হয়। এরপর সেখানে সন্ত্রাসবিরোধী অভিযান শুরু করে সেনাবাহিনীর নেতৃত্বে যৌথ বাহিনী। সেনাবাহিনীর অত্যাচার-নির্যাতন ও দমন-পীড়নের মুখে গত চার মাসে রাখাইন রাজ্য থেকে অন্তত ৯০ হাজার রোহিঙ্গা পালিয়ে আসেন টেকনাফ ও উখিয়ায়। রোহিঙ্গাদের মানবিক সহায়তাস্বরূপ মালয়েশিয়ার ত্রাণবাহী এই জাহাজের আগমন।
বিদেশি সংবাদমাধ্যমের ভাষ্য, ৩ ফেব্রুয়ারি মালয়েশিয়া থেকে রওনা দেওয়া ত্রাণসামগ্রী বোঝাই এই জাহাজ টেকনাফ বন্দরে ভিড়তে চেয়েছিল। কিন্তু নাফ নদীতে গভীরতা কম থাকায় নটিক্যাল আলিয়ার মতো বড় জাহাজ ভিড়ানোর উপযোগী ছিল না। তাই মহেশখালীর সোনাদিয়া চ্যানেলে পণ্য খালাসের ব্যবস্থা নেয় জেলা প্রশাসন।
এই জাহাজে আছে আট লাখ ডলার মূল্যের খাদ্যসামগ্রী, ৫০ লাখ ডলার মূল্যের কাপড়চোপড় এবং সাড়ে তিন লাখ ডলার মূল্যের অন্যান্য জিনিস। এই জাহাজে অবস্থান করছেন ১৩টি দেশের দুই শতাধিক স্বেচ্ছাসেবক, চিকিৎসক দল ও সংবাদকর্মী। ত্রাণসামগ্রীর মধ্যে রয়েছে কাপড়চোপড়, কম্বল, ওষুধপথ্য ও নিত্যপ্রয়োজনীয় জিনিস।
