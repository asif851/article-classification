
ফরিদপুরের নগরকান্দায় দেয়ালচাপা পড়ে দুই স্কুলছাত্রের মৃত্যু হয়েছে। গতকাল বৃহস্পতিবার সকালে উপজেলার কোদালিয়া শহীদনগর ইউনিয়নের কোদালিয়া গ্রামে এ ঘটনা ঘটে।নিহত ওই দুই শিশু কোদালিয়া সরকারি প্রাথমিক বিদ্যালয়ের প্রথম শ্রেণির ছাত্র।প্রত্যক্ষদর্শীরা জানান, গতকাল ওই গ্রামের কোদালিয়া মৎস্য সমবায় সমিতির পরিত্যক্ত ভবনের পাশে একই গ্রামের শওকত মাতুব্বরের ছেলে রমজান (৮) ও জাহিদ মাতুব্বরের ছেলে জোহান (৭) খেলা করছিল। এ সময় হঠাৎ ভবনের দেয়াল ওই দুই শিশুর ওপর ধসে পড়ে। এতে তারা গুরুতর আহত হয়।এলাকাবাসী রমজান ও জোহানকে উদ্ধার করে নগরকান্দা উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক তুহীন হোসেন তাদের মৃত ঘোষণা করেন।ঘটনার সত্যতা নিশ্চিত করে নগরকান্দা থানার ভারপ্রাপ্ত কর্মকর্তা আফছার উদ্দীন বলেন, এ ঘটনায় থানায় একটি অপমৃত্যুর মামলা করা হয়েছে।
