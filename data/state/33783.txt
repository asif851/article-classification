
৩৬তম বিসিএস পরীক্ষার চূড়ান্ত ফলাফল শিগগিরই বের হবে বলে জানিয়েছেন সরকারি কর্মকমিশনের (পিএসসি) চেয়ারম্যান মোহাম্মদ সাদিক। তিনি বলেন, পিএসসি এই ফলাফল তৈরির জন্য এখন পুরোদমে কাজ করে যাচ্ছে। আজ রোববার পিএসসি কার্যালয়ে প্রথম আলোর সঙ্গে আলাপকালে মোহাম্মদ সাদিক এসব কথা বলেন।
পিএসসি চেয়ারম্যান বলেন, ‘আমরা এখন তিনটি পরীক্ষা নিয়ে কাজ করছি। ৩৬তম বিসিএসের চূড়ান্ত ফলাফল তৈরি, ৩৭তম বিসিএসের লিখিত পরীক্ষার ফলাফল দেওয়া ও মৌখিক পরীক্ষার তারিখ নির্ধারণ এবং ৩৮তম বিসিএসের প্রিলিমিনারি পরীক্ষা গ্রহণ করা। এ ছাড়া নন ক্যাডারে আরও হাজারো নিয়োগ নিয়ে কাজ করছি আমরা। একসঙ্গে এত পরীক্ষা নিয়ে কাজ করতে গিয়ে প্রতিটির কার্যক্রম কিছুটা দেরি হচ্ছে।’
তবে ৩৬তম বিসিএসের চূড়ান্ত ফলাফল কবে নাগাদ দেওয়া হবে, সে দিনক্ষণ নির্দিষ্ট করে বলেননি পিএসসি চেয়ারম্যান।
৩৬তম বিসিএসে অংশ নেওয়া প্রার্থীরা বলেছেন, দুই বছর চার মাসেরও বেশি সময় ধরে এই পরীক্ষার কার্যক্রম চলছে, যা বিসিএসের ইতিহাসে অন্যতম বেশি সময় নিয়েছে।
জাতীয় কবি কাজী নজরুল ইসলাম বিশ্ববিদ্যালয়ের ছাত্র মানিক শর্মা এই ফলাফলের অপেক্ষায় রয়েছেন। তিনি প্রথম আলোকে বলেন, ‘বেশ টেনশনে আছি। এ কারণে অন্যান্য বিসিএস পরীক্ষার প্রস্তুতিও নিতে পারছি না।’
এ ছাড়া ৩৭তম বিসিএসের লিখিত পরীক্ষার ফলাফল ও মৌখিক পরীক্ষার তারিখ চূড়ান্ত করার বিষয়ে জানতে চাইলে মোহাম্মদ সাদিক বলেন, কাছাকাছি সময়ের মধ্যে এই পরীক্ষারও তারিখ চূড়ান্ত করা হবে।
মোহাম্মদ সাদিক বলেন, ‘৩৮তম বিসিএস পরীক্ষা অক্টোবরের শেষে নিতে চেয়েছিলাম। কিন্তু এই বিসিএসে প্রায় সাড়ে তিন লাখ পরীক্ষার্থী আবেদন করেছেন। তাই এই বিপুলসংখ্যক ছেলেমেয়ের পরীক্ষা নেওয়ার স্থান, প্রশ্নপত্র ও উত্তরপত্র ছাপানোসহ সব মিলে বিশাল এক কর্মযজ্ঞ করতে হবে আমাদের। এ জন্য এই পরীক্ষা নিতে কিছুটা দেরি হতে পারে।’ পিএসসি সূত্র জানায়, ৩৬তম বিসিএসের লিখিত পরীক্ষায় ৫ হাজার ৯৯০ জন উত্তীর্ণ হন। প্রথম শ্রেণির ২ হাজার ১৮০ জন গেজেটেড কর্মকর্তা নিয়োগ দিতে ২০১৫ সালের ৩১ মে ৩৬তম বিসিএসের বিজ্ঞপ্তি প্রকাশ করা হয়। গত বছরের ৮ জানুয়ারি প্রিলিমিনারি পরীক্ষা হয়। দুই লাখের বেশি পরীক্ষার্থী এতে অংশ নিয়ে উত্তীর্ণ হন মাত্র ১৩ হাজার ৬৭৯ জন। গত বছরের সেপ্টেম্বরে তাঁদের লিখিত পরীক্ষা অনুষ্ঠিত হয়। এতে অংশ নেন ১২ হাজার ৪৬৮ জন। লিখিত পরীক্ষায় পাস করেন ৫ হাজার ৯৯০ জন। তাঁরা মৌখিক পরীক্ষা দেওয়া শুরু করেন ১২ মার্চ থেকে। তা শেষ হয় ৭ জুন। এদিকে ৩৭তম বিসিএসের প্রাথমিক বাছাই (প্রিলিমিনারি) পরীক্ষায় পাস করেন ৮ হাজার ৫২৩ জন। গত বছরের ৩০ সেপ্টেম্বর এই পরীক্ষা অনুষ্ঠিত হয়। এতে অংশ নেন ২ লাখ ৪৩ হাজার ৪৭৬ জন পরীক্ষার্থী। প্রথম শ্রেণির গেজেটেড কর্মকর্তা হিসেবে ১ হাজার ২২৬ জনকে নিয়োগ দিতে গত ২৯ ফেব্রুয়ারি ৩৭তম বিসিএসের বিজ্ঞপ্তি প্রকাশ করে পিএসসি। এ বিসিএসে অংশ নিতে গত ৩১ মার্চ থেকে ২ মে পর্যন্ত প্রার্থীরা আবেদন করেছিলেন।
