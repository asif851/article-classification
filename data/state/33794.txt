
দেশের সব বয়সের গ্রুপ ও সেকশনের নাগরিকদের একটি দীর্ঘমেয়াদি সামাজিক নিরাপত্তাবেষ্টনীর আওতায় আনার প্রস্তুতির অংশ হিসেবে পরিকল্পনা মন্ত্রণালয় গতকাল বুধবার সরকারের কাছে খসড়া কৌশলপত্র উপস্থাপন করেছে। খবর বাসসের।জাতীয় সামাজিক নিরাপত্তাবেষ্টনী কৌশল চূড়ান্তকরণের বিষয়ে গতকাল প্রধানমন্ত্রীর কার্যালয়ে এক বৈঠকে প্রধানমন্ত্রী শেখ হাসিনার সামনে সাধারণ অর্থনীতি বিভাগের (জিইডি) এ কৌশলপত্র উপস্থাপন করেন পরিকল্পনা কমিশনের সদস্য সামসুল আলম। ষষ্ঠ পঞ্চবার্ষিক পরিকল্পনায় (২০১১-২০১৫) তিন পর্যায়ে কৌশল বাস্তবায়নের প্রস্তাব সমন্বিত খসড়া প্রস্তাব তৈরি করেছে জিইডি।বৈঠকে প্রধানমন্ত্রী দ্রুত দারিদ্র্য দূরীকরণে এবং মানবসম্পদ উন্নয়নে বিচক্ষণতার সঙ্গে কৌশলপত্র প্রণয়নের ওপর গুরুত্বারোপ করেন। শেখ হাসিনা বলেন, দেশকে দারিদ্র্যমুক্ত করতে জনগণ, বিশেষ করে দরিদ্র শ্রেণির সামাজিক নিরাপত্তা নিশ্চিত করার ওপর তাঁর সরকার সর্বোচ্চ গুরুত্বারোপ করেছে।কৌশলপত্রের প্রধান লক্ষ্য হচ্ছে কর্মসংস্থানের সুযোগ সৃষ্টি, দারিদ্র্য দূরীকরণ, বৈষম্য হ্রাস, মানবসম্পদ উন্নয়ন এবং দেশের অর্থনৈতিক প্রবৃদ্ধি জোরদারের মাধ্যমে সব নাগরিকের জন্য একটি সামাজিক নিরাপত্তাব্যবস্থা তৈরি করা।নতুন কৌশলপত্রে নবজাতক, স্কুলশিশু, নারী, বৃদ্ধ ব্যক্তি ও প্রতিবন্ধী থেকে বিভিন্ন বয়সের মানুষের জন্য সামাজিক নিরাপত্তাবেষ্টনী কার্যক্রমের প্রস্তাব করা হয়েছে।নেপালের সেনাপ্রধানের সাক্ষাৎ: নেপালের সেনাপ্রধান জেনারেল গৌরব শমশের জং বাহাদুর রানা বাংলাদেশের সামরিক ইনস্টিটিউটের আন্তর্জাতিক মানের প্রশিক্ষণ কোর্সের প্রশংসা করে বলেছেন, তাঁর দেশ ভবিষ্যতে তাঁদের সেনাসদস্যদের জন্য এ প্রশিক্ষণ কর্মসূচি অব্যাহত রাখতে আগ্রহী।সফররত জেনারেল গৌরব শমশের জং বাহাদুর রানা গতকাল প্রধানমন্ত্রী শেখ হাসিনার সঙ্গে তাঁর তেজগাঁও কার্যালয়ে সাক্ষাতের সময়ÿএ কথা বলেন।প্রধানমন্ত্রীর প্রেস সচিব এ কে এম শামীম চৌধুরী বলেন, সফররত সেনাপ্রধান প্রধানমন্ত্রীকে অবহিত করেন যে আগামী বছর বাংলাদেশের সঙ্গে তাঁর দেশের যৌথভাবে এভারেস্ট অভিযানের পরিকল্পনা রয়েছে। প্রধানমন্ত্রী বলেন, দুই দেশের মধ্যে সড়ক যোগাযোগের ক্ষেত্রে নেপালের সঙ্গে ট্রানজিট-সুবিধা খুবই গুরুত্বপূর্ণ।
