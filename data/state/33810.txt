
প্রধানমন্ত্রী শেখ হাসিনা দেশের জনগণের মনের ভাষা বুঝতে পারছেন না বলে মন্তব্য করেছেন বিএনপির যুগ্ম মহাসচিব রুহুল কবির রিজভী। আজ বৃহস্পতিবার এক বিবৃতিতে তিনি এ মন্তব্য করেন।প্রধানমন্ত্রী শেখ হাসিনা বুধবার সংসদে বলেছেন, ‘বিএনপির চেয়ারপারসন খালেদা জিয়া হুকুম দিয়ে মানুষ খুন করছেন। তাঁকে হত্যার হুকুমের দায়ে অভিযুক্ত করা যুক্তিযুক্ত।’এ ব্যাপারে বিবৃতিতে রিজভী বলেন, ‘প্রধানমন্ত্রীর সব সময় একটাই যুক্তি, বিরোধী দলশূন্য দেশ। একদলীয় রাষ্ট্রব্যবস্থা। এই আকাঙ্ক্ষা বাস্তবায়ন করতেই তিনি অবৈধভাবে ক্ষমতা দখল করে বসে আছেন। তিনি তো জনগণের, দেশ-বিদেশের বিশিষ্টজনদের, সুশীল সমাজ কারও যুক্তিই মানেন না। তার ক্ষমতা সুধা এত তীব্র যে, তিনি জনগণের মনের ভাষা বুঝতে পারছেন না। কারণ তিনি মনে করেন, দেশের মালিক তো তিনি নিজেই, জনগণ নয়।’রিজভী আহমেদ বলেন, ‘প্রধানমন্ত্রীর দরকার ক্ষমতা, সেজন্য ক্ষমতা আঁকড়ে রাখতে সবচেয়ে বড় পথের কাঁটা মনে করেন দেশনেত্রী খালেদা জিয়াকে। সে জন্য রাজনৈতিক দৃশ্যপট থেকে তাঁকে সরিয়ে দেওয়ার জন্য ধারাবাহিক চক্রান্তের অংশ হিসেবে তাঁকে গ্রেপ্তারের আরেকটি চক্রান্তের নাটক মঞ্চস্থ করার আয়োজন চলছে।’
রিজভী আইন প্রয়োগকারী সংস্থাগুলোকে ধিক্কার জানিয়ে বলেন, ‘আপনারা এখন রাষ্ট্রের সংস্থা নন, সরকার আপনাদেরকে আওয়ামী আইন প্রয়োগকারী সংস্থা বানিয়ে ছেড়েছে। আপনারা শতকরা ৫ ভাগের জনসমর্থিত সরকারের নির্দেশ মানছেন। আপনাদেরকে দিয়ে বিরোধী দলের ওপর যে অমানবিক নারকীয় আক্রমণ করানো হচ্ছে, তাতে জনগণের কাছে আপনারা পরিণত হয়েছেন ভয়াল আতঙ্কের প্রতীক হিসেবে। আপনারা যদি বিরোধী দলের ওপর নিষ্ঠুর দমনপীড়ন বন্ধ না করেন, তাহলে আপনাদের পরিণতি সুখকর হবে না।’ বিএনপির যুগ্ম মহাসচিব রুহুল কবির রিজভী চলমান অবরোধ কর্মসূচির পাশাপাশি হরতালে গ্রেপ্তার বিএনপির নেতা ও স্বাধীনতা ফোরামের সভাপতি আবু নাসের মো. রহমত উল্লাহ এবং নারায়ণগঞ্জ সিটি বিএনপির সাধারণ সম্পাদক এ টি এম কামালসহ সারা দেশ থেকে ৭৫০ জনের অধিক নেতা-কর্মীর নিঃশর্ত মুক্তির জোর দাবি জানান।
