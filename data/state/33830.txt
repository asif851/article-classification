
কড়াইয়ে মবিলের মতো কালো পোড়া তেল। পাশে শেওলা ধরা আটা দিয়ে বানানো কাঁচা ফুচকা। ঘামঝরা গায়ে খালি দুই হাতে ফুচকার খামির বানাচ্ছেন দু-একজন। পরে ওই কালো তেলে ভেজে ফুচকা পলিথিনে ভরা হচ্ছে।গতকাল বুধবার কোতোয়ালি থানাধীন গোয়ালপাড়া তুলাতলি এলাকার বস্তিতে অস্বাস্থ্যকর নোংরা পরিবেশে ফুচকা তৈরির এমন চিত্র দেখেন ভ্রাম্যমাণ আদালত। পরে একটি কারখানা মালিককে ১০ হাজার টাকা জরিমানা করেন। অপর দুই ফুচকা কারখানার লোকজন ম্যাজিস্ট্রেটের টের পেয়ে পালিয়ে যান।নাম-পরিচয়হীন এই তিন কারখানার কোনো ধরনের কাগজপত্র নেই। বস্তির বেড়ার ঘরের মধ্যে অস্বাস্থ্যকর পরিবেশে দীর্ঘদিন ধরে ফুচকা তৈরির ব্যবসা চলছিল।আদালতের নেতৃত্ব দেন নির্বাহী ম্যাজিস্ট্রেট মো. রুহুল আমিন। তিনি বলেন, এত নোংরা পরিবেশ যে সেটা বলার মতো নয়। কালো কালো দুর্গন্ধযুক্ত আটা দিয়ে এসব ফুচকা বানানো হচ্ছিল। যে তেলে ভাজা হচ্ছিল, সেগুলো মবিলের মতো কালো। তিনি বলেন, ‘বিভিন্ন স্থানে এই তিনটি কারখানা থেকে ফুচকা সরবরাহ করা হয় বলে শুনেছি। ভেজে তোলা ফুচকাগুলোর রংও কালো কালো।’আদালত বাবুল নামে এক কারখানা মালিককে ১০ হাজার টাকা জরিমানা করেন। এ সময় ২০ লিটার পোড়া তেল ও ১০ বস্তা ফুচকা ড্রেনে ফেলে নষ্ট করা হয়।
