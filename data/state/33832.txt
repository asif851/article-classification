
হবিগঞ্জের চুনারুঘাটে কৃষক মিলন মিয়া (৩০) হত্যার দায়ে তিন পরিবারের বাবা-ছেলেসহ ১২ জনকে যাবজ্জীবন কারাদণ্ড দিয়েছেন আদালত। সিলেটের বিভাগীয় দ্রুত বিচার ট্রাইব্যুনালের বিচারক দিলীপ কুমার দেবনাথ গতকাল মঙ্গলবার এ রায় দেন।যাবজ্জীবন ছাড়াও আসামিদের প্রত্যেককে ২০ হাজার টাকা জরিমানা, অনাদায়ে আরও এক বছর করে সশ্রম কারাদণ্ড দেওয়া হয়।সাজা পাওয়া ব্যক্তিরা হলেন চুনারুঘাট উপজেলার বালুমারা গ্রামের আবদুস সাত্তারের তিন ছেলে আবদুল মনাফ, আবদুল লতিফ ও আবদুল হক; আবদুল মনাফের তিন ছেলে আবদুর রশিদ, আবদুল আজিজ ও আবদুল কুদ্দুস; আবদুল হকের দুই ছেলে আবদুল কাদির ও আবির মিয়া এবং আলীনগর গ্রামের ছিদ্দিক আলী, আলী হোসেন, সিদ্দিক মিয়া ও জাকির হোসেন।আদালত-সংশ্লিষ্ট সূত্রে জানা যায়, জমিসংক্রান্ত বিরোধের জের ধরে ২০০৯ সালের ২৮ সেপ্টেম্বর রাতে কৃষক মিলন মিয়াকে কুপিয়ে হত্যা করা হয়। এ ঘটনায় মিলন মিয়ার মা মোছাম্মৎ রাবেয়া খাতুন বাদী হয়ে চুনারুঘাট থানায় ১৪ জন আসামির নাম উল্লেখ করে হত্যা মামলা করেন।
