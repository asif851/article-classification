
পুরান ঢাকার বাহাদুর শাহ (ভিক্টোরিয়া) পার্কের সামনে দরজি দোকানি বিশ্বজিৎ দাস হত্যা মামলায় গতকাল সোমবার আরও দুজন সাক্ষ্য দিয়েছেন। তাঁরা হলেন এ মামলার এজাহার গ্রহণকারী কর্মকর্তা সূত্রাপুর থানার উপপরিদর্শক (এসআই) আরাফাতুল হক খান ও কনস্টেবল কামাল হোসেন।ঢাকার দ্রুত বিচার ট্রাইব্যুনাল-৪-এর বিচারক এ বি এম নিজামুল হক তাঁদের সাক্ষ্য গ্রহণ করেন। আদালত ১৯ আগস্ট পরবর্তী তারিখ ধার্য করেন। এ নিয়ে এই মামলায় আটজন সাক্ষ্য দিলেন।গত ৯ ডিসেম্বর বিরোধী দলের অবরোধ কর্মসূচি চলাকালে বাহাদুর শাহ পার্কের সামনে জগন্নাথ বিশ্ববিদ্যালয় শাখা ছাত্রলীগের কর্মীরা কুপিয়ে ও পিটিয়ে নিরীহ পথচারী বিশ্বজিৎ দাসকে হত্যা করেন। এই মামলায় ৫ মার্চ ছাত্রলীগের ২১ জন কর্মীর বিরুদ্ধে অভিযোগপত্র দেয় মহানগর গোয়েন্দা পুলিশ (ডিবি)। অভিযোগপত্রভুক্ত ২১ জন আসামির মধ্যে আটজন কারাগারে এবং বাকিরা পলাতক রয়েছেন।
