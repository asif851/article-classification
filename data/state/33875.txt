
রাজশাহীতে চার দিন ধরে কোনো জাতীয় পত্রিকা পড়তে পারছেন না পাঠকেরা। সংবাদপত্র হকার্স ও এজেন্টদের মধ্যে পত্রিকার কমিশন নিয়ে দ্বন্দ্বের জের ধরে গত বৃহস্পতিবার থেকে রাজশাহীতে কোনো জাতীয় দৈনিক যায়নি।আজ রোববার সন্ধ্যা সাতটার দিকে এজেন্ট ফোরাম ও রাজশাহী হকার্স শ্রমিক ইউনিয়নের মধ্যে সমঝোতা বৈঠকের কথা রয়েছে। ওই বৈঠকের পরই পত্রিকা আনার বিষয়ে সিদ্ধান্ত হবে বলে জানা গেছে। এজেন্ট ও হকার নেতারা বলছেন, সন্ধ্যায় সমঝোতা বৈঠকের আগে পর্যন্ত ঢাকা থেকে পত্রিকা আসার কোনো সম্ভাবনা নেই।রাজশাহী সংবাদপত্র এজেন্ট ফোরামের নেতা জুগলি কিশোর অভিযোগ করে বলেছেন, ‘শ্রম অধিদপ্তরের সংবাদপত্র কমিশন নীতিমালা হকাররা মেনে চলছেন না। তাঁরা এজেন্টদের পত্রিকা বণ্টনের পর ঠিকমতো টাকা পরিশোধ করছেন না। আমরাও কোম্পানির টাকা পরিশোধ করতে পারছি না। তাই কোম্পানিগুলো রাজশাহীতে পত্রিকা পাঠানো সাময়িকভাবে বন্ধ রেখেছে।’ তিনি আরও জানান, বিষয়টি রাজশাহী জেলা প্রশাসককে জানানো হয়েছে।তবে অভিযোগ অস্বীকার করে রাজশাহী শহর সংবাদপত্র হকার্স শ্রমিক ইউনিয়নের সভাপতি দুলাল হোসেন বলেন, ‘শ্রম অধিদপ্তরের সম্পাদিত নীতিমালা না মেনে এজেন্টরা টাকা আদায় করছিল। তার প্রতিবাদে আমরা বিক্ষোভ করে আসছি। বিষয়টির সুষ্ঠু সমাধান না হওয়ার আগেই তারা পত্রিকা আনা বন্ধ করে দিয়েছে। এর ফলে রাজশাহীর প্রায় ৩৫০ হকার আর্থিকভাবে ক্ষতিগ্রস্ত হচ্ছেন। ৩০ থেকে ৩৫ হাজার পাঠক পত্রিকা পড়া থেকে বঞ্চিত হচ্ছেন।
