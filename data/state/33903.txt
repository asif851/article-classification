
চট্টগ্রামের সীতাকুণ্ড পৌরসভা নির্বাচনে আওয়ামী লীগের দুই বিদ্রোহী প্রার্থী দল থেকে পদত্যাগ করেছেন। তাঁরা হলেন: আওয়ামী লীগের উপজেলা কমিটির জ্যেষ্ঠ সদস্য ও বর্তমান মেয়র সফিউল আলম এবং পৌর কমিটির সহসভাপতি সিরাজ-উদ-দৌলা। সফিউল আলম গতকাল বুধবার রাত সাড়ে ১০টার দিকে পদত্যাগপত্র জমা দেন। আওয়ামী লীগের উপজেলা কমিটির সাধারণ সম্পাদক আবদুল্লাহ আল বাকের ভূঁইয়ার পক্ষে কমিটির সদস্য মাঈমুন উদ্দিন মামুন তাঁর পদত্যাগপত্র গ্রহণ করেন। দলীয় চাপে পদত্যাগ করেছেন কিনা জানতে চাইলে সফিউল আলম বিষয়টি অস্বীকার করেন বলেন, শারীরিকভাবে অসুস্থতার কারণে তিনি পদত্যাগ করেছেন। এদিকে আজ বৃহস্পতিবার বেলা সাড়ে ১২টার দিকে আওয়ামী লীগের উপজেলা কমিটির ভারপ্রাপ্ত সভাপতি মো. ইছহাকের কাছে পদত্যাগ পত্র জমা দেন সিরাজ -উদ-দৌলা। তিনি বলেন, দীর্ঘদিন তিনি দলের দায়িত্ব পালন করেছেন। এখন পরিবারের সদস্যদের চাপে দলের কোনো পদে থাকতে পারছেন না। তবে পৌর নির্বাচন করবেন বলে তিনি জানান। 
তাঁদের পদত্যাগপত্র জমা দেওয়ার বিষয়টি নিশ্চিত করেছেন মাঈমুন উদ্দিন মামুন ও মো. ইছহাক। তাঁদের পদত্যাগে দলীয় প্রার্থীর কোনো ক্ষতি হবে না বলে দাবি করে আবদুল্লাহ আল বাকের ভূঁইয়া বলেন, ‘ওই দুই প্রার্থী এখন আওয়ামী লীগের বিদ্রোহী প্রার্থী নয়। আওয়ামী লীগ একটি বড় দল। আরও কেউ পদত্যাগ করলে তাতে নির্বাচনে তেমন প্রভাব পড়বে না।’ পৌর নির্বাচনে আওয়ামী লীগের দলীয় প্রার্থী বদিউল আলম বলেন, ‘তাঁরা (বিদ্রোহী প্রার্থীরা) এমনিতেই জনবিচ্ছিন্ন। এখন দল ত্যাগের পর আরও বিচ্ছিন্ন হয়ে পড়বে। তাই এটা নির্বাচনে কোনো প্রভাব ফেলবে না।’
