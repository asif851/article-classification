
ঢাকার নবাবগঞ্জের বক্সনগর ইউনিয়ন পরিষদ (ইউপি) নির্বাচনে বিএনপির চেয়ারম্যান প্রার্থী এরশাদ আল মামুন সরে দাঁড়ানোর ঘোষণা দিয়েছেন। গতকাল শনিবার দুপুরে নবাবগঞ্জ প্রেসক্লাবে তিনি এ ঘোষণা দেন। চেয়ারম্যান পদে এ ইউনিয়নে প্রতিদ্বন্দ্বিতাকারী দুই প্রার্থীর মধ্যে অপরজন হলেন আওয়ামী লীগের প্রার্থী উপজেলা আওয়ামী লীগের সাবেক সহসভাপতি আবদুল ওয়াদুদ মিয়া।নবাবগঞ্জ থানা বিএনপির সাবেক ছাত্রবিষয়ক সম্পাদক এরশাদ আল মামুন লিখিত বক্তব্যে বলেন, ‘আমি এ ইউপিতে বিএনপির চেয়ারম্যান প্রার্থী হয়েছিলাম। কিন্তু বর্তমান প্রেক্ষাপট সুষ্ঠু নির্বাচনের অনুকূল নয়। আমি ও আমার কর্মী-সমর্থকেরা প্রচার-প্রচারণা ও গণসংযোগ করতে পারছিলাম না। এই পরিপ্রেক্ষিতে আমি নির্বাচন বয়কট করছি।’ এই ইউপিতে ৭ মে ভোট। চেয়ারম্যান পদে আওয়ামী লীগের প্রার্থী হলেন উপজেলা আওয়ামী লীগের সাবেক সহসভাপতি আবদুল ওয়াদুদ মিয়া। তিনি প্রথম আলোকে বলেন, এরশাদের কর্মী-সমর্থক না থাকায় পরাজয় নিশ্চিত জেনে নির্বাচন থেকে সরে গেছেন। উপজেলা নির্বাচন কর্মকর্তা শেখ হাবিবুর রহমান বলেন, ‘এ বিষয়ে আমার কিছু জানা নেই। এ অবস্থায় প্রতিদ্বন্দ্বিতা থেকে সরে দাঁড়ানোর সুযোগ নেই। নির্বাচন থেকে সরে দাঁড়ানোর বিষয়টি তাঁর (এরশাদ) ব্যক্তিগত ব্যাপার।’
