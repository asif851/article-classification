
যুক্তরাজ্যের পার্লামেন্টের বাইরে গতকাল বুধবারের সন্ত্রাসী হামলায় হতাহত হওয়ার ঘটনায় তীব্র নিন্দা ও প্রতিবাদ জানিয়েছেন বিএনপির চেয়ারপারসন খালেদা জিয়া।আজ বৃহস্পতিবার গণমাধ্যমে পাঠানো এক বিবৃতিতে খালেদা জিয়া এই নিন্দা ও প্রতিবাদ জানান। বিবৃতিতে স্বাক্ষর করেছেন বিএনপির জ্যেষ্ঠ যুগ্ম মহাসচিব রুহুল কবির রিজভী।বিবৃতিতে খালেদা জিয়া বলেন, সন্ত্রাসীরা আজ আন্তর্জাতিক নেটওয়ার্ক গড়ে তুলেছে। পৃথিবীর নানা দেশে তারা দুর্বিনীত পন্থায় বিকল্প রাজত্ব কায়েম করেছে। তাদের বেপরোয়া মরণখেলায় যেভাবে সাধারণ মানুষের রক্ত ঝরছে, তা মর্মস্পর্শী ও অবিশ্বাস্য। সন্ত্রাসীরা রাষ্ট্র ও সমাজে মানুষের স্বাভাবিক জীবনপ্রবাহ রুদ্ধ করে দিতে উঠেপড়ে লেগেছে। একের পর এক বিভিন্ন দেশে তাদের রক্তক্ষয়ী কর্মকাণ্ড সমাজজীবনকে আতঙ্কিত করে তুলেছে।খালেদা জিয়া বলেন, এই সন্ত্রাসীরা মানবজাতির শত্রু। তারা মানবসভ্যতার সব কীর্তিচিহ্ন ধুলায় নিশ্চিহ্ন করে দিয়ে আদিম বর্বরতার দিকে পৃথিবীকে নিয়ে যেতে চাইছে। এদের দমন করতে এই মুহূর্তে বিশ্বব্যাপী কার্যকর উদ্যোগ গ্রহণ করতে হবে। তা না হলে মানবসম্প্রদায় এক দিশাহীন গাঢ় অন্ধকারের মধ্যে নিপতিত হবে।
লন্ডনে হামলায় হতাহত হওয়ার ঘটনায় খালেদা জিয়া দুঃখ প্রকাশ করেছেন। সমবেদনা জানিয়েছেন। বলেছেন, এই সংকটকালে যুক্তরাজ্যবাসীর পাশে থাকবে বিএনপি।
খালেদা জিয়া বলেন, ধৈর্য ও সাহসিকতার সঙ্গে এই সন্ত্রাসী ঘটনা মোকাবিলা ও অপরাধীদের শাস্তি দিতে যুক্তরাজ্য সরকার সক্ষম হবে বলে দৃঢ়ভাবে আশাবাদী তিনি।
যুক্তরাজ্যের পার্লামেন্টের বাইরে গতকাল সন্ত্রাসী হামলায় পুলিশ কর্মকর্তাসহ পাঁচজন নিহত হন। নিহত পাঁচজনের মধ্যে হামলাকারীও রয়েছেন। হামলায় আহত হয়েছে অন্তত ৪০ জন।
