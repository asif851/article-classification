
জাতীয় সম্প্রচার নীতিমালার বৈধতা নিয়ে রিট হয়েছে। সদ্য গেজেট হওয়া ওই নীতিমালা কেন অবৈধ ঘোষণা করা হবে না—তা জানতে রুলও চাওয়া হয়েছে।
আজ সোমবার সুপ্রিম কোর্টের সংশ্লিষ্ট শাখায় রিট আবেদনটি করা হয়। আইনজীবী ইউনুস আলী আকন্দ রিট আবেদনের বিষয়টি জানিয়ে প্রথম আলোকে বলেন, জাতীয় সম্প্রচার নীতিমালা সংবিধানের মৌলিক অধিকারের পরিপন্থী। এটি সংবিধানের ১১, ২৬, ৩৯ অনুচ্ছেদের পরিপন্থী।
কাল আবেদনটি হাইকোর্টের সংশ্লিষ্ট বেঞ্চে উপস্থাপন করা হবে বলে ইউনুস আলী আকন্দ জানান। রিট আবেদনে নীতিমালার কার্যক্রম পরিচালনার ওপরও স্থগিতাদেশ চাওয়া হয়েছে।৪ আগস্ট মন্ত্রিসভায় জাতীয় সম্প্রচার নীতিমালার অনুমোদন দেওয়া হয়। সাংবাদিক, টেলিভিশন মালিক ও মানবাধিকার সংগঠন এবং বিভিন্ন রাজনৈতিক দলের আপত্তির মুখে তথ্য মন্ত্রণালয় ৭ আগস্ট সম্প্রচার নীতিমালার গেজেট প্রকাশ করে।
