
সিরাজগঞ্জের উল্লাপাড়ায় গতকাল বুধবার ডাকাত সন্দেহে একটি বাসসহ ৩০ জনকে আটক করেছে পুলিশ। এ সময় বিভিন্ন বাসের ভুয়া ১৫-২০টি নম্বরপ্লেট, বাদ্যযন্ত্র, দেশীয় অস্ত্র ও মুঠোফোন জব্দ করা হয়।পুলিশ ও স্থানীয় সূত্রে জানা গেছে, গতকাল সন্ধ্যায় উল্লাপাড়ার শ্যামলীপাড়া বাসস্ট্যান্ডে দাঁড়ানো একটি বাসের যাত্রীদের সন্দেহজনক গতিবিধি দেখে স্থানীয় লোকজনের সন্দেহ হয়। এ সময় তাঁরা বাসসহ যাত্রীদের আটক করে পুলিশে খবর দেন। খবর পেয়ে থানা-পুলিশের একটি দল ঘটনাস্থলে গিয়ে বাসসহ ওই ৩০ জনকে আটক করে থানায় নিয়ে আসে।উল্লাপাড়া থানার ভারপ্রাপ্ত কর্মকর্তা (ওসি) দেওয়ান কউশিক আহমেদ বলেন, প্রাথমিক জিজ্ঞাসাবাদে আটক বাসের চালক মিলন পুলিশকে বলেন, এঁরা সবাই একটি করে সিট খালি রেখে বাসে বসে থাকেন। যাত্রী ওঠার পর তাঁরা চলন্ত অবস্থায় ডাকাতি করতে থাকেন। এ সময় যাত্রীরা যাতে চিৎকার করে বাইরে না যান, সে জন্য তারা ঢোল বাজাতে শুরু করে। এভাবে অনেক দিন ধরে গাড়িটির একাধিক নাম দিয়ে বিভিন্ন রুটে এই ডাকাত দল ডাকাতি করে আসছে। বাস থেকে বেশ কয়েকটি আন্তজেলা কোচের নামফলক, ঢোল, বিপুল পরিমাণ দড়ি, রামদা ও চাকু উদ্ধার করা হয়েছে। আটক সবাইকে জিজ্ঞাসাবাদ শেষে কারাগারে পাঠানো হবে।
