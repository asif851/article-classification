
সমাজবিজ্ঞানী ও শিক্ষাবিদ ড. অনুপম সেন বলেছেন, ১৯৫২ সালের ভাষা আন্দোলনের মাধ্যমে জাতীয়তাবাদের স্ফুরণ হয়েছে। আমাদের সব অর্জন এবং স্বাধীন বাংলাদেশের জন্মের মূলে রয়েছে বায়ান্নর ভাষা আন্দোলন। ১৯৫২ সালের পর প্রথম রাষ্ট্রভাষা বাংলা হয়।গতকাল রোববার সকালে চট্টগ্রাম নগরের চকবাজারে সাউথ এশিয়ান কলেজ চিটাগং ক্যাম্পাসে বিশেষ সংবর্ধনা অনুষ্ঠানে প্রধান অতিথির বক্তব্যে তিনি এ কথা বলেন। কলেজের পক্ষ থেকে একুশে পদকের জন্য মনোনীত অনুপম সেনকে সংবর্ধনা এবং মাতৃভাষার মাস ফেব্রুয়ারি স্মরণে ‘শেকড়ের সন্ধানে’ শীর্ষক বিশেষ অনুষ্ঠানের আয়োজন করা হয়।কলেজের সভাপতি আবু বকর সিদ্দিকের সভাপতিত্বে অনুষ্ঠানে মুখ্য আলোচক ছিলেন প্রথম আলোর যুগ্ম সম্পাদক বিশ্বজিৎ চৌধুরী। বিশেষ অতিথি ছিলেন সরকারি শিক্ষক প্রশিক্ষণ কলেজের প্রশিক্ষক শামসুদ্দীন শিশির, কলেজ পরিচালনা কমিটির সদস্য ওয়ার্ড কাউন্সিলর আঞ্জুমান আরা বেগম, মো. গিয়াস উদ্দিন প্রমুখ।সংবর্ধনার জবাবে অনুপম সেন বলেন, ‘সরকার আমাকে একুশে পদকের জন্য মনোনীত করেছে। আমার নাম ঘোষণা করেছে। কিন্তু এখনো পদক পাইনি। ২০ ফেব্রুয়ারি আনুষ্ঠানিকভাবে পদক দেওয়া হবে। আমি এখান থেকেই প্রথম পদক পেলাম।অনুষ্ঠানে শিক্ষার্থীদের কাছে বায়ান্নর একুশের প্রেক্ষাপট তুলে ধরেন কবি-সাংবাদিক বিশ্বজিৎ চৌধরী।আলোচনা অনুষ্ঠানের পরে সংবর্ধিত অতিথির হাতে মানপত্র ও ক্রেস্ট তুলে দেওয়া হয়।এরপর স্বরচিত রচনা প্রতিযোগিতা এবং স্লোগান ও পোস্টার প্রতিযোগিতায় বিজয়ী শিক্ষার্থীদের পুরস্কার দেওয়া হয়।এ ছাড়া অনুষ্ঠানে শিক্ষাবিষয়ক উল্লেখযোগ্য প্রতিবেদন তৈরির জন্য পাঁচজন সংবাদকর্মীকেও সম্মাননা জানানো হয়। সবশেষে কলেজের শিক্ষার্থীরা সাংস্কৃতিক অনুষ্ঠান পরিবেশন করেন।
 
