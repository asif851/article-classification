
বাবা জানতেন, ১৮ বছর বয়স হওয়ার আগে মেয়ের বিয়ে দিলে জেল-জরিমানা হতে পারে। তাই আইনি ঝামেলা থেকে বাঁচতে বয়সের ভুয়া সনদ দেখিয়ে বিয়ে দেন। কিন্তু বিধি বাম। অপ্রাপ্তবয়স্ক মেয়েকে বিয়ে দেওয়ার অপরাধে বাবা আতর আলীকে আটক করে পুলিশ। পরে তাঁর বিরুদ্ধে মামলা করা হয়। পাঠানো হয় জেলহাজতে।
মাগুরা সদর উপজেলার তিতারখাঁ পাড়া গ্রামে গত সোমবার রাতে ঘটনাটি ঘটেছে।
সদর উপজেলা সহকারী কমিশনার (ভূমি) মৌসুমী জেরিন কান্তা প্রথম আলোকে বলেন, তাঁরা নিশ্চিত হয়েছেন ওই কিশোরীর বয়স ১৬ বছর ৬ মাস। মেয়েটির বাবা-মা জানতেন যে অপ্রাপ্তবয়স্ক মেয়েকে বিয়ে দেওয়া নিষেধ। তাই তাঁরা কৌশল অবলম্বন করে নোটারি পাবলিকের মাধ্যমে ভুয়া বয়সের সনদ দিয়ে অ্যাফিডেভিট করে বিয়ে দেন। অপ্রাপ্তবয়স্ক মেয়েকে বিয়ে দেওয়ার অপরাধে আতর আলীকে আটক করে পুলিশ।
জানতে চাইলে মাগুরা সদর থানার ভারপ্রাপ্ত কর্মকর্তা (ওসি) মো. ইলিয়াস হোসেন বলেন, আতর আলীর বিরুদ্ধে গতকাল মঙ্গলবার শিশুদের অধিকার নিয়ে কাজ করা শিশু নিলয় ফাউন্ডেশনের কর্মকর্তা মোয়াজ্জেম হোসেন বাদী হয়ে মামলা করেন। পরে তাঁকে আদালতের মাধ্যমে জেলহাজতে পাঠানো হয়েছে।

