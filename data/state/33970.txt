
বিএনপির জ্যেষ্ঠ যুগ্ম মহাসচিব রুহুল কবির রিজভী বলেছেন, এই রায় প্রধানমন্ত্রীর প্রতিহিংসা পূরণের রায়। এই রায় একদলীয় শাসনকে দীর্ঘায়িত করার জন্য দেওয়া হয়েছে।
জিয়া অরফানেজ ট্রাস্ট দুর্নীতি মামলায় বিএনপির চেয়ারপারসন খালেদা জিয়ার পাঁচ বছরের সাজা হওয়ার পর কেন্দ্রীয় কার্যালয়ে সংবাদ সম্মেলনে রুহুল কবির এ কথা বলেন। তিনি এই রায়কে ধিক্কার ও ঘৃণাভরে প্রত্যাখ্যান করেন।
রিজভী অভিযোগ করেন, খালেদা জিয়াকে ভয়ংকরভাবে পর্যুদস্ত করতে এই সরকার এবং এই সরকারের মুরব্বিরা পরিকল্পনা করে আসছেন। কেননা খালেদা থাকলে সার্বভৌমত্ব ও গণতন্ত্র থাকবে। তিনি বলেন, একজন ব্যক্তিকে খুশি করতে এ রায় দেওয়া হয়েছে।
রিজভী দলের নেতা–কর্মীদের শান্তিপূর্ণভাবে রাজপথে নেমে আসার আহ্বান জানান। তিনি বলেন, শান্তিপূর্ণ প্রতিবাদ করুন, নিজেরা বুলেট বরণ করুন কিন্তু শান্তি বজায় রেখে রাস্তায় নামুন।
