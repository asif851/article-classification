
গাজীপুরের কালিয়াকৈরে স্কুল থেকে বাড়ি ফেরার পথে পানিতে ডুবে জাহিদ হোসেন (৭) ও রুহিদ পারভেজ (৬) নামের দুই শিশু শিক্ষার্থীর মৃত্যু হয়েছে। গতকাল বুধবার সন্ধ্যায় তুরাগ নদ থেকে শিশু দুটির লাশ উদ্ধার করা হয়।
শিশু দুটি হলো উপজেলার মদনখালী এলাকার নুর হোসেনের ছেলে বোয়ালী সরকারি প্রাথমিক বিদ্যালয়ের প্রথম শ্রেণির ছাত্র জাহিদ হোসেন এবং একই এলাকার আনোয়ার হোসেনের ছেলে রুহিদ পারভেজ। সে একই বিদ্যালয়ের শিশু শ্রেণির ছাত্র।
নিহত দুই শিক্ষার্থীর পরিবার ও স্থানীয় সূত্র জানায়, ওই দুই শিক্ষার্থী গতকাল সকালে দ্বিতীয় সাময়িক পরীক্ষা দিতে স্কুলে যায়। পরীক্ষা শেষে বাড়ি ফেরার জন্য দুপুর ১২টার দিকে তারা বোয়ালী এলাকার ঘনপাড়া খেয়াঘাটে আসে। নৌকার মাঝি না থাকায় তারা স্কুল ড্রেস ও ক্লিপবোর্ড একটি ভাঙা নৌকায় রেখে তুরাগ নদে গোসল করতে নামে। নদে নামার সঙ্গে সঙ্গে দুই শিক্ষার্থী পানিতে তলিয়ে যায়। সন্ধ্যার দিকে ঘনপাড়া খেয়াঘাটের কিছু দূরে দুই শিক্ষার্থীর লাশ ভেসে ওঠে।
বোয়ালী ইউনিয়ন পরিষদের (ইউপি) সদস্য বাদল হোসেন ঘটনার সত্যতা নিশ্চিত করেছেন।
বোয়ালী সরকারি প্রাথমিক বিদ্যালয়ের প্রধান শিক্ষক মোতালেব হোসেন জানান, পরীক্ষা শেষে বাড়ি ফেরার পথে এ মর্মান্তিক  ঘটনা ঘটে।
