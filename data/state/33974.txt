
চট্টগ্রামের শাহ আমানত বিমানবন্দরে ১২টি সোনার বারসহ বেলাল হোসেন (৩৬) নামে এক ব্যক্তিকে আটক করেছে শুল্ক গোয়েন্দা বিভাগ। এই সোনার বারগুলো তাঁর তলপেটের ভেতরে ছিল। বিশেষ কৌশলে পায়ুপথ দিয়ে সোনার বারগুলো বের করা হয়।
আজ মঙ্গলবার বেলা পৌনে ১১টার দিকে ওই যাত্রীকে আটক করা হয়।
শুল্ক গোয়েন্দা বিভাগের মহাপরিচালক মইনুল খান জানান, সোনার ওজন প্রায় এক কেজি ৩৯০ গ্রাম। আনুমানিক দাম প্রায় ৬৫ লাখ টাকা।
বেলাল হোসেন শারজাহ থেকে এয়ার এরাবিয়ার একটি উড়োজাহাজে সকাল ১০টার দিকে চট্টগ্রাম বিমানবন্দর পৌঁছান। তাঁর বাড়ি চট্টগ্রামের ফটিকছড়িতে।
শুল্ক গোয়েন্দা ও তদন্ত অধিদপ্তরের সহকারী পরিচালক প্রণয় চাকমা বলেন, এই যাত্রী সোনা বহন করতে পারে এমন তথ্য আগে থেকেই ছিল। এই তথ্যের ওপর ভিত্তি করে তাঁকে জিজ্ঞাসাবাদ করা হয়। প্রথমে স্বীকার করতে না চাইলে একপর্যায়ে তিনি পেটে সোনার বার লুকিয়ে আনার কথা স্বীকার করেন। তিনি আরও বলেন, জিজ্ঞাসাবাদে ওই যাত্রী জানিয়েছেন তাঁরা চার বন্ধু সোনা পাচারের ব্যবসা শুরু করেছিলেন। এটি ছিল প্রথম চালান। এ নিয়ে তদন্ত চলছে।
শুল্ক গোয়েন্দা কর্মকর্তারা জানান, পেটের মধ্যে সোনা লুকিয়ে রাখলে একপর্যায়ে অস্বস্তি শুরু হয়। স্বর্ণ বহনকারী যাত্রীর চেহারাতেও সেটা ধরা পড়ে।
শুল্ক গোয়েন্দা কর্মকর্তারা জানান, আটক যাত্রীর বিরুদ্ধে আইন অনুযায়ী ব্যবস্থা নেওয়া হচ্ছে।
