
প্রধানমন্ত্রী শেখ হাসিনা তাঁর জন্মদিনের সব আনুষ্ঠানিকতা বাদ দিয়ে সেই অর্থ রোহিঙ্গাদের ত্রাণ সহায়তায় দিতে দেশের নেতা-কর্মীদের প্রতি আহ্বান জানিয়েছেন। আওয়ামী লীগ সাধারণ সম্পাদক ওবায়দুল কাদের বান্দরবানের নাইক্ষ্যংছড়িতে আজ রোববার এক অনুষ্ঠানে তিনি এ তথ্য জানান। ২৮ সেপ্টেম্বর শেখ হাসিনার ৭০তম জন্ম বার্ষিকী।
বান্দরবানের নাইক্ষ্যংছড়ি উপজেলা পরিষদ মিলনায়তনে ত্রাণ কাজের সমন্বয়ের সঙ্গে নিয়োজিত কর্মকর্তাদের নিয়ে মতবিনিময় করেন ওবায়দুল কাদের।
সড়ক পরিবহনমন্ত্রী মন্ত্রী বলেন, এবারে প্রধানমন্ত্রী তাঁর জন্মদিনও আনুষ্ঠানিকভাবে পালন না করার জন্য নেতাকর্মীদের আহ্বান জানিয়েছেন। প্রধানমন্ত্রী নিজেই বলেছেন, জন্মদিনের ওই আনুষ্ঠানিকতার টাকা আশ্রয় শিবিরে থাকা রোহিঙ্গাদের ত্রাণ তহবিলে দেওয়ার জন্য।
১২ সেপ্টেম্বর কক্সবাজারের উখিয়ার কুতুপালং রোহিঙ্গা শিবির পরিদর্শনে যান প্রধানমন্ত্রী শেখ হাসিনা। সেখানে তিনি মিয়ানমার থেকে পালিয়ে আসা রোহিঙ্গাদের মধ্যে ত্রাণ বিতরণ করেন।
এরপর জাতিসংঘের সদর দপ্তরে ৭২তম সাধারণ অধিবেশনে প্রধানমন্ত্রী সহিংসতা, হত্যা, নির্যাতনের কারণে বাংলাদেশে পালিয়ে আসা রোহিঙ্গাদের সমস্যার স্থায়ী সমাধানে দ্রুত কার্যকর উদ্যোগ গ্রহণের জন্য জাতিসংঘ এবং আন্তর্জাতিক সম্প্রদায়ের প্রতি আহ্বান জানিয়েছেন। এ সমস্যা সমাধানে তিনি কিছু সুনির্দিষ্ট প্রস্তাবও তুলে ধরেন।
