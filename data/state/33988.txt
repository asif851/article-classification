
একাত্তরে মানবতাবিরোধী অপরাধের মামলায় জামায়াতের সাবেক আমির গোলাম আযমের রায়ের পরও কোনো প্রতিক্রিয়া জানায়নি প্রধান বিরোধী দল বিএনপি। এর আগে রাজনৈতিক মিত্র জামায়াতের চার নেতার বিরুদ্ধে দেওয়া রায় নিয়েও চুপ ছিল বিএনপি। প্রতিবারই বলা হয়েছিল, পরে দলের পক্ষ থেকে প্রতিক্রিয়া জানানো হবে। কিন্তু এখন পর্যন্ত কোনো প্রতিক্রিয়া জানায়নি দলটি। জামায়াতের শীর্ষস্থানীয় নেতাদের পাশাপাশি বিএনপির স্থায়ী কমিটির সদস্য সালাউদ্দিন কাদের চৌধুরী ও বিএনপিদলীয় সাবেক সাংসদ আবদুুল আলিমের বিরুদ্ধেও মানবতাবিরোধী অপরাধে জড়িত থাকার অভিযোগে আদালতে মামলা চলছে। আজ সোমবার গোলাম আযমের বিরুদ্ধে ৯০ বছরের কারাদণ্ডাদেশ দেন আন্তর্জাতিক অপরাধ ট্রাইব্যুনাল-১। রায়ের পর ক্ষমতাসীন আওয়ামী লীগ, জামায়াতসহ সব রাজনৈতিক দল আনুষ্ঠানিক প্রতিক্রিয়া জানিয়েছে। তবে বরাবরের মতো এ বিষয়ে এবারও চুপ বিএনপি। দলটি আনুষ্ঠানিকভাবে কোনো প্রতিক্রিয়া জানায়নি। যোগাযোগ করা হলে দলের কোনো নেতাই এ নিয়ে কোনো মন্তব্য করতে রাজি হননি। তবে দলের স্থায়ী কমিটির সদস্য মওদুদ আহমদ প্রথম আলো ডটকমকে বলেন, এ বিষয়ে দলীয়ভাবে প্রতিক্রিয়া জানানো হবে।
আনুষ্ঠানিক প্রতিক্রিয়া সম্পর্কে জানতে দলের দপ্তরের দায়িত্বে থাকা যুগ্ম মহাসচিব রুহুল কবির রিজভীর সঙ্গে যোগাযোগের চেষ্টা করে তাঁকে পাওয়া যায়নি। তবে রায় ঘোষণার আগে আজ সকালে দলের কেন্দ্রীয় কার্যালয়ে এক সংবাদ সম্মেলনে তিনি গোলাম আযমের বিষয়ে কোনো মন্তব্য করতে অস্বীকৃতি জানিয়েছিলেন।
