
রাজশাহী কলেজে দুদিনব্যাপী অনুষ্ঠিত প্রথম আন্তকলেজ জাতীয় বিতর্ক প্রতিযোগিতায় চ্যাম্পিয়ন হয়েছে কুমিল্লার ইস্পাহানি পাবলিক স্কুল অ্যান্ড কলেজ দল। রানার আপ হয়েছে ঢাকার মিরপুর বাংলা ক্লাব।
সিটি ফুড, রূপালী ব্যাংক ও ডাচ্‌–বাংলা ব্যাংকের সহযোগিতায় আয়োজিত এই প্রতিযোগিতার মিডিয়া পার্টনার হিসেবে আছে প্রথম আলো।
রাজশাহী কলেজ মিলনায়তনে গতকাল শনিবার দুপুরে প্রধান অতিথি হিসেবে বিজয়ীদের ট্রফি ও ক্রেস্ট তুলে দেন রাজশাহী বিভাগীয় কমিশনার নূর-উর-রহমান। রাজশাহী কলেজের অধ্যক্ষ হবিবুর রহমানের সভাপতিত্বে অনুষ্ঠানে বিশেষ অতিথি ছিলেন জেলা প্রশাসক হেলাল মাহমুদ শরীফ। উপস্থিত ছিলেন রাজশাহী কলেজের উপাধ্যক্ষ আল ফারুক চৌধুরী, ইংরেজি বিভাগের বিভাগীয় প্রধান পীযূষ কান্তি ফৌজদার। স্বাগত বক্তব্য দেন মিরর ইংলিশ ডিবেটিং ক্লাবের সভাপতি তারিকুল ইসলাম। জাতীয় শোক দিবস পালনের অংশ হিসেবে রাজশাহী কলেজের মিরর ইংলিশ ডিবেটিং ক্লাব এ প্রতিযোগিতার আয়োজন করে। এতে চাঁদপুর, চাঁপাইনবাবগঞ্জ, বরিশাল, নাটোর, কুমিল্লা, ঢাকা, নওগাঁ, বরগুনা ও রাজশাহীর বিভিন্ন সরকারি কলেজের ২৪টি দল অংশ নেয়।
 
