
পাঁচ বছরের এক শিশুকে যৌন নিপীড়নের অভিযোগে জাতীয় বিশ্ববিদ্যালয়ের অধিভুক্ত নারায়ণগঞ্জ চারুকলা ইনস্টিটিউটের এক ছাত্রের বিরুদ্ধে মামলা দায়ের করা হয়েছে। তবে এ ঘটনাকে ষড়যন্ত্র বলে জানিয়েছেন প্রতিষ্ঠানটির অধ্যক্ষ। মাদকসেবী ও দুর্বৃত্তদের অসামাজিক কাজে বাধা দেওয়ায় ষড়যন্ত্র করে ওই ছাত্রকে ফাঁসানো হয়েছে বলে তাঁর অভিযোগ।
গত শনিবার সকালে যৌন নিপীড়নের ওই ঘটনা ঘটে বলে জানিয়েছে পুলিশ। পরে গতকাল রোববার চারুকলা থেকে ওই ছাত্রকে মারধর করে পুলিশে সোপর্দ করে এলাকার কয়েকজন। আজ সোমবার ওই শিশুটির মা বাদী হয়ে মামলা দায়ের করেছেন।
মামলার অভিযোগের বরাত দিয়ে নারায়ণগঞ্জ সদর থানার ভারপ্রাপ্ত কর্মকর্তা (ওসি) মীর শাহ শাহীন পারভেজ জানান, শনিবার সকাল নয়টা ও বিকেল পাঁচটার দিকে চকলেটের লোভ দেখিয়ে শিশুটিকে ক্লাসে নিয়ে যৌন নিপীড়ন করেন ওই ছাত্র। শিশুটি রাতে বাসায় গিয়ে বিষয়টি তার মাকে জানায়। পরদিন সকাল ১০টার দিকে এলাকার কয়েকজন চারুকলায় গিয়ে ওই ছাত্রকে ধরে পুলিশে সোপর্দ করে। এই ঘটনায় ওই শিশুর মা যৌন নিপীড়নের ১০ ধারায় বাদী হয়ে মামলা দায়ের করেছেন।
নারায়ণগঞ্জ চারুকলা ইনস্টিটিউটের অধ্যক্ষ সামসুল আলম আজাদের ভাষ্য, ওই ছাত্র মেধাবী ও ভালো। তাঁকে ষড়যন্ত্র করে ফাঁসানো হয়েছে। গতকাল বেলা পৌনে ১১টার দিকে কয়েকজন দুর্বৃত্ত ক্লাসে ঢুকে টেনেহিঁচড়ে ওই ছাত্রকে মারধর করে পুলিশে সোপর্দ করে।
অধ্যক্ষ সামসুল আলম আজাদ বলেন, কিছুদিন ধরে কলেজের আঙিনায় মাদকসেবী, মাদক ব্যবসায়ীসহ এলাকার কয়েকজন দুর্বৃত্ত বিভিন্ন রকম অসামাজিক কর্মকাণ্ড করছিল। তাদের মূল উদ্দেশ্য কলেজের শিক্ষার পরিবেশ নষ্ট করে কলেজটি উচ্ছেদ করা। দুর্বৃত্তদের বিরুদ্ধে প্রতিষ্ঠানের সব শিক্ষক-শিক্ষার্থীর সঙ্গে মামলার আসামি ওই ছাত্রও প্রতিবাদী ভূমিকা পালন করছিলেন। এমনকি দুর্বৃত্তদের বিরুদ্ধে নারায়ণগঞ্জ সদর মডেল থানায় সাধারণ ডায়েরিও (জিডি নম্বর-১৪১৭, তারিখ-২৯/০৭/২০১৭) করা হয়েছে। আর এরপরেই ষড়যন্ত্র করে ওই ছাত্রকে হেনস্তা করার উদ্দেশ্যেই মিথ্যা অভিযোগ আনা হয়েছে। বিষয়টি নারায়ণগঞ্জ সদর মডেল থানার ওসিকে অবগত করা হয়েছে বলেও জানান তিনি।
জেলা পুলিশ সুপার মঈনুল হক বলেন, ‘বিষয়টি যাচাই-বাছাই করে ব্যবস্থা নেব।’
 
