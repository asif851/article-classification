
বগুড়ার ধুনটে গোসাইবাড়ি ইউনিয়ন পরিষদের চেয়ারম্যান রাশেদুজ্জামানকে (৩৪) বেঁধে রেখে দুর্বৃত্তরা তাঁর ব্যবহৃত মোটরসাইকেল ছিনিয়ে নিয়েছে। গত রোববার রাতে ধুনট-গোসাইবাড়ি রাস্তায় চান্দারপাড়া এলাকায় এ ঘটনা ঘটেছে। চেয়ারম্যান রাশেদুজ্জামান বলেন, ‘রাত সাড়ে ১১টার দিকে আমি ধুনট শহর থেকে মোটরসাইকেলে করে গোসাইবাড়ি গ্রামে নিজ বাড়ি যাওয়ার পথে চান্দারপাড়া-হরিনাথপুর এলাকায় দুর্বৃত্তরা রাস্তার ওপর আড়াআড়িভাবে একটি রশি ধরে গতিরোধ করে। এরপর মারধর করে আমাকে হাত-পা ও মুখ বেঁধে রাস্তার পাশে খাদে ফেলে রেখে মোটরসাইকেল নিয়ে চলে যায়। পরে আমি কৌশলে হাত-পা ও মুখের বাঁধন খুলে বাড়ি ফিরে যাই।’ ধুনট (বগুড়া) প্রতিনিধি
