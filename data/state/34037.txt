
বাতিল হওয়া টিভি, ফ্রিজ, কম্পিউটার, মুঠোফোন, বিদ্যুৎসাশ্রয়ী বাতিসহ বিভিন্ন বৈদ্যুতিক সরঞ্জাম স্বাস্থ্য ও পরিবেশের নতুন ঝুঁকি হয়ে দাঁড়িয়েছে। যা ইলেক্ট্রনিকস বর্জ্য বা ই-বর্জ্য নামে পরিচিত। একটি এনজিওর গবেষণা বলছে, দুই বছর আগেও দেশে দৈনিক গড়ে ৫০০ টনের বেশি ই-বর্জ্য তৈরি হতো। বর্তমানে তা আরও বেড়েছে। কিন্তু এসব বর্জ্য ধ্বংস, রক্ষণাবেক্ষণ বা ব্যবস্থাপনার জন্য দেশে কোনো পরিকাঠামো নেই। নেই আইন কিংবা সচেতনতাও। অথচ ভারত, পাকিস্তান, শ্রীলঙ্কা ও নেপালে ই-বর্জ্য সংক্রান্ত আলাদা আইন রয়েছে।সংশ্লিষ্ট ব্যক্তি ও বিশেষজ্ঞরা বলছেন, ই-বর্জ্যের বিষয়টি এখন বাংলাদেশের জন্য হুমকি হয়ে উঠেছে। এর স্বাস্থ্যঝুঁকিও মারাত্মক। এ ক্ষেত্রে এখনই ব্যবস্থা না নিলে এর জন্য চড়া মূল্য দিতে হবে।দেশের মানুষ প্রতিবছর কী পরিমাণ বৈদ্যুতিক পণ্য ব্যবহার করে বা তার কতটা বাতিল হয়, এর সঠিক কোনো পরিসংখ্যান নেই। ২০১২ সালের ডিসেম্বরে প্রকাশিত সিরিয়াস মার্কেটিং অ্যান্ড সোশ্যাল রিসার্চ লিমিটেডের ‘ন্যাশনাল মিডিয়া সার্ভে’ বলছে, সে সময় দেশে টিভি সেটের সংখ্যা ছিল দুই কোটির কাছাকাছি। বাংলাদেশ ইলেকট্রিক্যাল মার্চেন্ডাইজ ম্যানুফ্যাকচারার্স অ্যাসোসিয়েশনের হিসাবে, দেশের মানুষ প্রতিবছর গড়ে ৩০ হাজার কোটি টাকার বৈদ্যুতিক পণ্য ব্যবহার করে। বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) হিসাবে, বর্তমানে দেশে প্রায় ১৩ কোটি মুঠোফোনের সংযোগ চালু আছে। বাংলাদেশ মোবাইল ফোন বিজনেস অ্যাসোসিয়েশনের মতে, গত এক বছরে বৈধ পথে আমদানি করা মুঠোফোনের সংখ্যা ২ কোটি ৬০ লাখ। আর অবৈধ পথে এসেছে ৫০ লাখের বেশি। বাংলাদেশ কম্পিউটার সমিতির (বিসিএস) সভাপতি আলী আশফাক জানান, প্রতিবছর দেশে ব্যবহৃত ডেস্কটপ, ল্যাপটপ ও ট্যাবলেট কম্পিউটারের ৩০ শতাংশ পর্যন্ত একেবারেই অব্যবহারযোগ্য হয়ে পড়ে।সুইডেনের প্রকৃতি সংরক্ষণবিষয়ক সংগঠন এসএসএনসির অর্থায়নে বাংলাদেশের বেসরকারি সংস্থা এনভায়রনমেন্ট অ্যান্ড সোশ্যাল ডেভেলপমেন্ট অর্গানাইজেশন (ইএসডিও) পরিচালিত ‘ই-বর্জ্য: বাংলাদেশের বর্তমান চিত্র, ২০১৪’ শীর্ষক গবেষণা প্রতিবেদনের তথ্য অনুসারে, ২০১১-১২ অর্থবছরে দেশে বাতিল হয়ে যাওয়া ই-বর্জ্যের পরিমাণ ছিল প্রায় ৫১ লাখ মেট্রিক টন।২০১৩-১৪ অর্থবছরে তা প্রায় দ্বিগুণ বেড়ে ১ কোটি ১০ লাখ টনে দাঁড়ায়। এর মধ্যে শুধু মুঠোফোন থেকেই তৈরি হয়েছে ৫১ হাজার ৫০০ টন বর্জ্য। আর টেলিভিশন এবং কম্পিউটার বর্জ্য তৈরি হয়েছে যথাক্রমে ৮ লাখ ৬০ হাজার ও ৩৪ হাজার ৪০০ টন। এদিকে বাংলাদেশে জাহাজভাঙা শিল্পের জন্য আমদানি করা প্রতিটি জাহাজে বিভিন্ন প্রকারের বিপুল পরিমাণ অব্যবহৃত বৈদ্যুতিক পণ্য থাকায় এ থেকে তৈরি হওয়া বর্জ্যের পরিমাণই সর্বাধিক, যা প্রায় ৯০ লাখ মেট্রিক টনের কাছাকাছি। এর বাইরে সিএফএল বাতি, মার্কারি বাতি, থার্মোমিটারসহ নানা প্রকারের চিকিৎসা ও গৃহস্থালি যন্ত্র থেকে তৈরি হওয়া বর্জ্যের পরিমাণ ২ লাখ ১০ হাজার ৩৩৬ মেট্রিকটন।
ইএসডিওর গবেষণাটি করা হয় প্রশ্নপত্র জরিপের ভিত্তিতে। মূলত ঢাকা এবং চট্টগ্রামে ২০১৩ সালের ডিসেম্বর থেকে ২০১৪ সালের জুলাই পর্যন্ত পরিচালিত এ জরিপের জন্য বাসাবাড়ি ও বিভিন্ন প্রতিষ্ঠানের বৈদ্যুতিক পণ্য ব্যবহারকারী, আমদানিকারক, বিক্রেতা, মেরামতকারী এবং বাতিল হওয়া পণ্য পুনর্ব্যবহারের উপযোগী করে তোলার (রি-সাইক্লিং) কাজে জড়িত ছয় হাজার মানুষের সঙ্গে কথা বলা হয়।
তবে ইএসডিওর এ হিসাবের সঙ্গে বেশ অমিল রয়েছে জাতিসংঘের ই-বর্জ্য সমস্যার সমাধানবিষয়ক শাখা প্রণীত বিশ্ব ই-বর্জ্য মানচিত্রের তথ্যের সঙ্গে। ই-বর্জ্যের হুমকির বিষয়ে বিশ্বব্যাপী সচেতনতা বাড়ানো এবং এ বিষয়ে একটি গ্রহণযোগ্য সমাধানের পথ তৈরির উদ্দেশ্য সামনে রেখে ২০১৩ সালের ডিসেম্বরে এ মানচিত্র প্রকাশ করা হয়। সেখানে দেখানো হয়, ২০১২ সালে বাংলাদেশ থেকে তৈরি হওয়া ই-বর্জ্যের পরিমাণ মাত্র ১ লাখ ৭৮ হাজার টন।
সংশ্লিষ্ট ব্যক্তিদের সঙ্গে কথা বলে জানা যায়, ঢাকায় ই-বর্জ্য ফেলার জন্য স্থায়ী কোনো ভাগাড় নেই। তবে সায়েন্স ল্যাবরেটরি রোড, চানখাঁরপুল, নিমতলী ও ধোলাইখালে হকাররা বিভিন্ন জায়গা থেকে কম্পিউটারসহ বিভিন্ন বৈদ্যুতিক পণ্য এনে জড়ো করে। এখান থেকে পুরোনো বৈদ্যুতিক পণ্য বিক্রেতারা সচল জিনিসগুলো পরীক্ষা করে কিনে নেয়। আর একেবারেই অচল যে পণ্যগুলো সেগুলো থেকে বিভিন্ন যন্ত্রাংশ, প্লাস্টিক, লোহা এবং তামার মতো ধাতুগুলো খুলে আলাদা করে কেজি দরে বিক্রি করা হয়। এসব জায়গার ই-বর্জ্য সংগ্রহকারী কয়েকজন ব্যবসায়ীর সঙ্গে কথা বলে জানা যায়, প্রতি মাসে ৫০ থেকে ৮০ হাজার টাকার পণ্য কিনলে সেগুলো তাঁরা সর্বোচ্চ ১ লাখ টাকা পর্যন্ত বিক্রি করতে পারেন।
এসব বর্জ্যের স্বাস্থ্য ও পরিবেশগত ঝুঁকির বিষয়ে কথা হয় ইএসডিওর গবেষণাকর্মটির প্রধান সমন্বয়ক ও প্রাণ-প্রতিবেশ বিশেষজ্ঞ (ইকোলজিস্ট) শাহরিয়ার হোসেনের সঙ্গে। এ প্রসঙ্গে সিএফএল বাতি, মুঠোফোন ও কম্পিউটার বর্জ্যকে উদাহরণ হিসেবে টানেন তিনি। প্রথম আলোকে তিনি বলেন, একটি সিএফএল বাতিতে সাধারণত ৮ থেকে ১০ মিলিগ্রাম মার্কারি গ্যাস আকারে থাকে। ২০১২ সাল পর্যন্ত সরকার প্রায় ৮ কোটি সিএফএল বাতি বিনা মূল্যে বিতরণ করেছে। এখন যার সবই পরিত্যক্ত। সে ক্ষেত্রে এ বাতিগুলো থেকে যে গ্যাস নির্গত হয়েছে, তার অধিকাংশই শ্বাসপ্রশ্বাসের মাধ্যমে মানুষের মস্তিষ্কে পৌঁছেছে। এসব বাতিতে কঠিন আকারে যে সিসা আছে, সেটা মিশে যায় মাটিতে কিংবা পানিতে, যা খাদ্যশৃঙ্খলার (ফুড চেইন) ভেতর দিয়ে পুনরায় মানুষের শরীরে চলে যায়।
২০১৩ সালে জাতিসংঘ বিশ্ববিদ্যালয় (ইউএনইউ) ও বিশ্ব স্বাস্থ্য সংস্থার (ডব্লিউএইচও) এক যৌথ সমীক্ষায়ও এসব বিদ্যুৎসাশ্রয়ী বাতিগুলোকে পরিবেশ ও স্বাস্থ্যঝুঁকির ক্ষেত্রে অন্যতম প্রভাবক হিসেবে চিহ্নিত করা হয়েছে।
ব্যক্তিগত পর্যায়ে মুঠোফোন, সিএফএল বাতি এবং কম্পিউটার বর্জ্য থেকে নির্গত বিষাক্ত পদার্থ ও রাসায়নিকেই মানুষ সবচেয়ে বেশি আক্রান্ত হচ্ছে জানিয়ে শাহরিয়ার আরও বলেন, ‘এখন এক হাজার টাকাতেও একটা সেলফোন পাওয়া যায়। যার জীবৎকাল খুবই স্বল্প। কম্পিউটার সামগ্রী বা পুরোনো টিভি যখন একেবারেই কাজে লাগছে না, তখন সেখান থেকে শুধু প্লাস্টিকটা নেওয়া হচ্ছে। যেটা বিক্রি করা যাবে বা রিসাইকেল করা যাবে। বাকি যেগুলো কাজে লাগানো যাচ্ছে না, সেগুলোই সবচেয়ে ক্ষতিকর।’
শাহরিয়ার জানান, এগুলোর মতোই রেফ্রিজারেটর, ফটোকপি মেশিন, ওয়াশিং মেশিন, এয়ারকন্ডিশনার, টোস্টার, ডিভিডি প্লেয়ারের মতো বিভিন্ন নিত্যব্যবহার্য বৈদ্যুতিক পণ্যে এক হাজারের বেশি নানা মাত্রার বিষাক্ত ধাতু ও রাসায়নিকের উপস্থিতি রয়েছে। মানবদেহ ও পরিবেশের জন্য মারাত্মক ক্ষতিকর এসব ধাতু ও রাসায়নিক হচ্ছে সিসা, সিলিকন, টিন, রেজিন, ফাইবার গ্যাস, ক্যাডমিয়াম, পারদ, জিংক, ক্রোমিয়াম, নাইট্রাস অক্সাইড প্রভৃতি।
ঢাকার রোগতত্ত্ব, রোগনিয়ন্ত্রণ ও গবেষণা ইনস্টিটিউটের সাবেক প্রধান বৈজ্ঞানিক কর্মকর্তা মুশতাক হোসেন জনস্বাস্থ্যের ওপর ই-বর্জ্যের ক্ষতিকর প্রভাবের বিষয়ে বলেন, গৃহস্থালি বর্জ্যের থেকে ই-বর্জ্যের ক্ষতির মাত্রাটা অনেক বেশি। অপচনশীল এসব বর্জ্যের ধাতু এবং রাসায়নিক যেমন মাটির গুণাগুণ নষ্ট করে, তেমনি এর প্রধান শিকার হয় গর্ভবতী নারী ও শিশুরা। এগুলোর কারণে ক্রনিক ক্যানসার, শ্বাসকষ্ট, কিডনি ও লিভারের বিভিন্ন সমস্যা এবং মস্তিষ্ক ও রক্তনালির বিভিন্ন রোগও হতে পারে বলে জানান তিনি।
পৃথক আইন প্রয়োজন
ই-বর্জ্যের জন্য আলাদা আইন প্রণয়ন কিংবা সাধারণ বর্জ্যের জন্য প্রচলিত আইনটি যুগোপযোগী করার পাশাপাশি একটি স্থায়ী ভাগাড় ও রি-সাইক্লিং প্লান্ট স্থাপনের দাবি জানিয়েছেন বিসিএসের সভাপতি আলী আশফাক। তিনি বলেন, ‘সরকারি-বেসরকারি যৌথ উদ্যোগেও এটা হতে পারে। প্লান্ট স্থাপনের ক্ষেত্রে কম্পিউটার সামগ্রী রপ্তানিকারক প্রতিষ্ঠানগুলোরও দায় আছে। এ ক্ষেত্রে আমরা তাঁদেরও বাধ্য করতে পারি।’
বাংলাদেশে ই-বর্জ্যের ব্যবস্থাপনা এবং এ-সংক্রান্তু আইনের বিষয়ে কথা হয় পরিবেশ অধিদপ্তরের একজন ঊর্ধ্বতন কর্মকর্তার সঙ্গে। নাম প্রকাশ না করার শর্তে ওই কর্মকর্তা বলেন, বিষয়টির গুরুত্ব ও ঝুঁকি বিবেচনায় নিয়ে ই-বর্জ্য ব্যবস্থাপনাকে একটি কাঠামোর মধ্যে আনতে ২০১২ সালের শুরুতে এ বিষয়ে ‘ডিসপোজাল ম্যানেজমেন্ট রুল’ নামের একটি বিধিমালা তৈরি করা হয়। এরপর মতামতের (ভেটিং) জন্য পরিবেশ অধিদপ্তর থেকে তা পাঠানো হয় আইন মন্ত্রণালয়ে।
এর অগ্রগতি সম্পর্কে জানতে চাইলে বন ও পরিবেশমন্ত্রী আনোয়ার হোসেন মঞ্জু ৮ সেপ্টেম্বর প্রথম আলোকে বলেন, ‘সরকারি কাজ, লেগে না থাকলে হয় না। আমরা লেগে থাকতে পারিনি, এ জন্য চার বছরেও কিছু হয়নি। ঈদের ছুটির পর এ ব্যাপারে খোঁজ করব।’
 
