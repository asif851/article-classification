
মানুষ পোড়ানোর জন্য বিএনপির চেয়ারপারসন খালেদা জিয়াকে দায়ী করে তথ্যমন্ত্রী হাসানুল হক বলেছেন, ‘ক্ষমতা বোঝেন, পোড়া মানুষের কাতরানি বোঝেন না?’আজ রোববার রাজধানীর বাসাবোতে ধর্মরাজিক বৌদ্ধ মহাবিহারে ধর্মগুরু কৃপা শরণ মহাস্থবিরের ১৫০তম জন্মজয়ন্তী উৎসবে প্রধান অতিথির বক্তব্যে তথ্যমন্ত্রী এ কথা বলেন। তথ্য মন্ত্রণালয়ের এক বিজ্ঞপ্তিতে এ কথা জানানো হয়।বক্তব্যে হাসানুল হক ইনু বলেন, ‘এটি দিবালোকের মতো সত্য যে বেগম খালেদা জিয়াই আগুন-সন্ত্রাসীদের নেতৃত্ব দিচ্ছেন। একাত্তরের রাজাকার, পঁচাত্তরের খুনি, একুশে আগস্টের গ্রেনেড হামলাকারীদের দোসর আগুন-সন্ত্রাসী ও তাদের নেত্রীকে বাংলাদেশের জনগণ এবারও চূড়ান্তভাবে পরাজিত ও আত্মসমর্পণে বাধ্য করবে।’ ধর্মগুরুদের প্রসঙ্গে তথ্যমন্ত্রী বলেন, ধর্মগুরুরা সমাজের বিবেক হিসেবে কাজ করেন।সংঘরাজ ধর্মসেন মহাস্থবিরের সভাপতিত্বে উৎসবের উদ্বোধন করেন বাংলাদেশ বৌদ্ধ কৃষ্টি প্রচার সংঘের সভাপতি শুদ্ধানন্দ মহাথেরো। গ্রিসের ডিভাইন ম্যাসেঞ্জার উপাধির অধিকারিণী ভাসুলা রাইডেন ও পশ্চিমবঙ্গের ধর্মাঙ্কুর সভার সাধারণ সম্পাদক হেমেন্দু বিকাশ চৌধুরী অনুষ্ঠানে বিশেষ অতিথি হিসেবে উপস্থিত ছিলেন।
