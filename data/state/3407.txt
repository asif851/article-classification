
 
মুন্সিগঞ্জ সদর উপজেলার দক্ষিণ চরমশুরায় আওয়ামী লীগের দুই পক্ষের সংঘর্ষে মাসুদ নামের এক তরুণ নিহত হয়েছেন। আহত হয়েছেন কমপক্ষে ১৩ জন। এর মধ্যে গুলিবিদ্ধ তিনজন। আজ শনিবার সকাল সাতটার দিকে এ ঘটনা ঘটে।
নিহত মাসুদ চরমশুরা গ্রামের জাফর মিয়ার ছেলে।
পুলিশ ও এলাকাবাসী বলছে, চরকেওয়ার ইউনিয়ন পরিষদের (ইউপি) সাবেক চেয়ারম্যান ও আওয়ামী লীগের সভাপতি আফসার উদ্দিন ভূঁইয়ার সঙ্গে আওয়ামী লীগের বর্তমান ইউপি চেয়ারম্যান আক্তারুজ্জামান জীবনের অনেক দিন ধরে বিরোধ চলছে। এর জের ধরে সকালে দুই পক্ষের সমর্থকদের মধ্যে সংঘর্ষ হয়। এ সময় গোলাগুলিও হয়। এতে মাসুদ (১৮), তারিফ (২০), সুমন দেওয়ান (২০) ও ইফরান (২২) গুলিবিদ্ধ হন। আহতদেরকে হাসপাতালে নেওয়া হলে কর্তব্যরত চিকিৎসক মাসুদকে মৃত ঘোষণা করেন। গুলিবিদ্ধ তারিফকে ঢাকা মেডিকেল কলেজ হাসপাতালে পাঠানো হয়েছে। অন্যদের একই হাসপাতালে চিকিৎসা চলছে।
মুন্সিগঞ্জ সদর থানার ভারপ্রাপ্ত কর্মকর্তা (ওসি) ইউনুস আলী বলেন, এলাকায় পুলিশ মোতায়েন করা হয়েছে। ময়নাতদন্তের জন্য মাসুদের লাশ মুন্সিগঞ্জ সদর হাসপাতালে পাঠানো হয়েছে। এ বিষয়ে মামলা প্রক্রিয়াধীন রয়েছে।
পুলিশ সুপার মোহাম্মদ জায়েদুল আলম পিপিএম বলেন, অতিরিক্ত পুলিশ মোতায়েন রয়েছে। পরিস্থিতি এখন শান্ত।
