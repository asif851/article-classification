
মুঠোফোনের রিংটোন ও ওয়েলকাম টিউন হিসেবে জাতীয় সংগীত ব্যবহার অবৈধ ঘোষণা করে হাইকোর্টের দেওয়া রায় বহাল রেখেছেন সুপ্রিম কোর্টের আপিল বিভাগ। এর ফলে মুঠোফোনের রিংটোন ও ওয়েলকাম টিউন হিসেবে জাতীয় সংগীত ব্যবহার নিষিদ্ধ থাকল।মুঠোফোন সেবাদানকারী প্রতিষ্ঠান রবির করা আপিলের অনুমতি চেয়ে আবেদন (লিভ টু আপিল) নিষ্পত্তি করে প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের চার সদস্যের বেঞ্চ গতকাল বৃহস্পতিবার এই রায় দেন। একই সঙ্গে দাতব্য অনুদান হিসেবে রবিকে ৩০ লাখ টাকা দেওয়ার নির্দেশ দিয়েছেন সর্বোচ্চ আদালত।এর আগে চলতি বছরের ১১ মে দেশের অপর দুই মুঠোফোন সেবাদানকারী প্রতিষ্ঠান গ্রামীণফোন ও বাংলালিংকের করা লিভ টু আপিল নিষ্পত্তি করে একই রায় দেন আপিল বিভাগ। আদালতে রিট আবেদনকারীর পক্ষে ছিলেন আইনজীবী মাসুদ আহমেদ সাঈদ, রবির পক্ষে ছিলেন আইনজীবী সারা হোসেন।মুঠোফোনের রিংটোন বা ওয়েলকাম টিউন হিসেবে জাতীয় সংগীত ব্যবহার নিষিদ্ধ চেয়ে কালিপদ মৃধা নামের এক ব্যক্তি ২০০৬ সালে হাইকোর্টে একটি রিট আবেদন করেন। এতে বলা হয়, সংবিধানের ৪ অনুচ্ছেদে জাতীয় সংগীত, জাতীয় পতাকা ও জাতীয় প্রতীক সংরক্ষণের কথা বলা আছে। এ ছাড়া ১৯৭৮ সালের জাতীয় সংগীত বিধানে ২০টি ক্ষেত্রে জাতীয় সংগীত পরিবেশনের কথা বলা আছে। মুঠোফোনের রিংটোন হিসেবে জাতীয় সংগীত ব্যবহার সংবিধান ও আইনের পরিপন্থী। ওই আবেদনের শুনানি শেষে ২০১০ সালের ৫ আগস্ট মুঠোফোনে রিংটোন ও ওয়েলকাম টিউন হিসেবে জাতীয় সংগীতের ব্যবহার অবৈধ ও বেআইনি ঘোষণা করেন হাইকোর্ট।
