
মাদারীপুরে কলি আক্তার (২২) নামের অন্তঃসত্ত্বা এক গৃহবধূকে হত্যার অভিযোগ উঠেছে তাঁর স্বামী ও শ্বশুরের বিরুদ্ধে। গতকাল সোমবার দুপুরে কালকিনি উপজেলার ডাসার থানার বালিগ্রাম ইউনিয়নের ধুলগ্রামে এ ঘটনা ঘটে। ঘটনার পর থেকে কলির স্বামীসহ শ্বশুরবাড়ির লোকজন পলাতক রয়েছেন।
এদিকে নিহত কলির শ্বশুর ফজলে সরদারকে আটক করেছে পুলিশ।
মাদারীপুরের অতিরিক্ত পুলিশ সুপার সুমন দেব বলেন, প্রাথমিকভাবে এটি হত্যা বলেই মেনে হচ্ছে। লাশটি উদ্ধার করে মাদারীপুর সদর হাসপাতালের মর্গে পাঠানো হয়েছে। তদন্ত প্রতিবেদন পাওয়া গেলে বোঝা যাবে এটি হত্যা, নাকি আত্মহত্যা। তবে এ ঘটনায় জড়িত সন্দেহে কলির শ্বশুরকে আটক করা হয়েছে। ভুক্তভোগী পরিবার অভিযোগ দিলে আইন অনুযায়ী ব্যবস্থা নেওয়া হবে।
পুলিশ ও স্থানীয় বাসিন্দা সূত্রে জানা যায়, ডাসার থানার পশ্চিম বালিগ্রামের আবদুল গফুরের মেয়ে কলি আক্তারের সঙ্গে দেড় বছর আগে ধুলগ্রামের ফজল সরদারের ছেলে মিলন সরদারের (২৫) পারিবারিকভাবে বিয়ে হয়। বিয়ের পর থেকেই যৌতুকের দেনা-পাওনা নিয়ে পারিবারিক কলহ চলে আসছিল। কলির স্বামী মিলন সরকারি চাকরি করবেন, এ জন্য দেড় মাস ধরে তাঁর বাবার কাছে ১০ লাখ টাকা যৌতুক দাবি করেন। কলির বাবা টাকা দিতে না চাইলে কলিকে বিভিন্নভাবে টাকার জন্য চাপ দিতে থাকেন। এরই জের ধরে মিলন গতকাল দুপুরে তাঁর স্ত্রীকে শ্বাসরোধে হত্যা করে ঘরের আড়ার সঙ্গে লাশ ঝুলিয়ে রেখে পালিয়ে যান। কলি তিন মাসের অন্তঃসত্ত্বা ছিলেন বলে জানান স্বজনেরা।
কলির বাবা আবদুল গফুর বলেন, ‘আমি আমার মেয়ের হত্যাকারীর বিচার চাই।’
