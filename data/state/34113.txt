
ফরাসি সাংবাদিক বার্নার্ড হেনরি লেভি বলেছেন, ১৯৭১ সালে বাংলাদেশের মুক্তিযুদ্ধে অংশগ্রহণ তাঁর জীবনের গৌরবোজ্জ্বল শ্রেষ্ঠ সময়।ঢাকা সফররত হেনরি লেভি আজ শনিবার প্রধানমন্ত্রী শেখ হাসিনার সঙ্গে তাঁর সরকারি বাসভবন গণভবনে সৌজন্যসাক্ষাত্কালে এ কথা বলেন। খবর বাসসের।বৈঠক শেষে প্রধানমন্ত্রীর বিশেষ সহকারী মাহবুবুল হক শাকিল সাংবাদিকদের ব্রিফিংয়ে এ কথা জানান। তিনি জানান, ১৯৭১ সালে বিশিষ্ট ফরাসি ঔপন্যাসিক আঁন্দ্রে মালরোর আহ্বানে পশ্চিমা বুদ্ধিজীবীদের নিয়ে গঠিত আন্তর্জাতিক ব্রিগেডের একজন সদস্য হিসেবে লেভি বাংলাদেশের মুক্তিযুদ্ধে অংশ নেন। স্বাধীনতার পর বঙ্গবন্ধু লেভিকে অর্থ ও পরিকল্পনা মন্ত্রণালয়ে চাকরি দেন। বাংলাদেশের অভ্যুদয়ের ওপর লেভির লেখা লেস ইনডিজ রুজস বইটি এ বছর বাংলায় প্রকাশিত হয়েছে।বাংলাদেশের মুক্তিযুদ্ধের কঠিন সময়ের কথা স্মরণ করে লেভি বলেন, বাংলাদেশ অতীতে একটি উপনিবেশ ছিল। স্বাধীনতার পর বঙ্গবন্ধু মাত্র সাড়ে তিন বছরে একে স্বাধীন ও সার্বভৌম রাষ্ট্র হিসেবে পুনর্গঠিত করেন, যা বিশ্বে নজিরবিহীন। তিনি বলেন, একজন বিপ্লবী নেতা হিসেবে বঙ্গবন্ধুর নাম চিরস্মরণীয় হয়ে থাকবে।
প্রধানমন্ত্রী বলেন, ‘বঙ্গবন্ধু আমাদের জাতির গৌরব। আমাদের একমাত্র দায়িত্ব হচ্ছে বঙ্গবন্ধুর স্বপ্নের ক্ষুধা ও দারিদ্র্যমুক্ত শিক্ষিত জাতি গঠন। এ লক্ষ্য অর্জনে আমরা নিরলসভাবে প্রচেষ্টা চালিয়ে যাচ্ছি।’বাংলাদেশের সামাজিক-অর্থনৈতিক উন্নয়নের ভূয়সী প্রশংসা করে লেভি বলেন, আজ বিশ্ব দরবারে একটি আধুনিক গণতান্ত্রিক দেশের মডেল হিসেবে বাংলাদেশের অভ্যুদয় ঘটেছে।ফ্রান্সের রাষ্ট্রদূত মিশেল ট্রিংকুইয়ার এ সময় উপস্থিত ছিলেন।
