
ঢাকা মহানগর দক্ষিণ যুবলীগের সাংগঠনিক সম্পাদক রিয়াজুল হক খান মিল্কী হত্যাকাণ্ডে জড়িত সন্দেহভাজন জাহিদ সিদ্দিক তারেকসহ দুজন র‌্যাপিড অ্যাকশন ব্যাটালিয়নের (র‌্যাব) সঙ্গে ‘বন্দুকযুদ্ধে’ নিহত হয়েছেন। অপর জনের নাম শাহ আলম। জাহিদ সিদ্দিক তারেক ঢাকা মহানগর যুবলীগ দক্ষিণের যুগ্ম সাধারণ সম্পাদক। আজ বুধবার রাত ১০টার দিকে রাজধানীর খিলক্ষেত ওভার ব্রিজের কাছে এ ঘটনা ঘটে। র‌্যাবের গোয়েন্দা শাখার পরিচালক জিয়াউল আহসান প্রথম আলো ডটকমকে বলেন, গুলিবিদ্ধ জাহিদ সিদ্দিক তারেক রাজধানীর উত্তরায় একটি হাসপাতালে চিকিত্সাধীন ছিলেন। তাঁকে গুলশান থানায় হস্তান্তরের জন্য নেওয়া হচ্ছিল। রাত ১০টার দিকে তাঁকে বহনকারী গাড়িটি খিলক্ষেত ওভার ব্রিজের কাছে পৌঁছালে তারেককে ছিনিয়ে নিতে তার সহকর্মীরা হামলা চালায়। এ সময় পালাতে গেলে দুই পক্ষের মধ্যে ‘বন্দুকযুদ্ধে’ নিহত হন তারেকসহ দুজন। এতে র‌্যাবের দুই সদস্য আহত হয়েছেন বলে জিয়াউল আহসান দাবি করেন। এর আগে রিয়াজুল হক খান মিল্কী হত্যাকাণ্ডের সঙ্গে জড়িত থাকার অভিযোগে জাহিদ সিদ্দিকী তারেক ও ঢাকা মহানগর যুবলীগ উত্তর সাংগঠনিক সম্পাদক সাখাওয়াত হোসেন চঞ্চলকে যুবলীগ বহিস্কার করে। গত সোমবার রাতে গুলশানের শপার্স ওয়ার্ল্ড নামের একটি বিপণিকেন্দ্রের বাইরে মিল্কিকে গুলি করে হত্যা করা হয়। পরে ওই বিপণিকেন্দ্রের গোপন ক্যামেরায় ধারণ করা দৃশ্য দেখে জাহিদ সিদ্দিকী তারেকসহ ছয়জনকে গ্রেপ্তার করে র‌্যাব।
