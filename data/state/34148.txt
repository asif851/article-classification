
ঢাকায় চালু হলো উবারের মোটরসাইকেল বা মটো সার্ভিস। বিশ্বের অন্যতম বড় এই অন-ডিমান্ড রাইড শেয়ারিং কোম্পানির দাবি তাদের এই সার্ভিসের কারণে ঢাকার যাতায়াতব্যবস্থার সমস্যা অনেকাংশে নিরসন হবে। যাত্রীরা অ্যাপের মাধ্যমে এই সার্ভিস–সুবিধা পাবেন।
১১ মাস আগে উবার এক্স সার্ভিস দিয়ে ঢাকায় উবারের কার্যক্রম শুরু। পরবর্তীকালে প্রিমিয়ার সার্ভিস চালু করার পর এখন মটো সার্ভিস নিয়ে এসেছে উবার।
ক্রিকেটার মাশরাফি বিন মুর্তজা প্রথম রাইডার হিসেবে আজ মঙ্গলবার সকালে উবার মটোর প্রথম যাত্রী হন। মাশরাফি উবার মটো সার্ভিসে সন্তুষ্টি প্রকাশ করেন। তিনি বলেন, নতুন এই সার্ভিস শহরের যাতায়াতব্যবস্থায় পরিবর্তন আনবে।
উবারের ঢাকার জেনারেল ম্যানেজার অর্পিত মুন্ড্রা নতুন সার্ভিসটি চালু প্রসঙ্গে বলেন, সাশ্রয়ী এবং প্রযুক্তির মাধ্যমে ঢাকার যাতায়াতব্যবস্থা উন্নত করা ও যানজট নিরসনে অবদান রাখার পাশাপাশি তরুণদের জন্য হাজার হাজার কর্মসংস্থান তৈরি করতে পেরে তাঁরা গর্বিত।
ঢাকা শহরে যাতায়াতের অন্যতম সাশ্রয়ী মাধ্যম হিসেবে এই সার্ভিসের সর্বনিম্ন ভাড়া হবে ১২ টাকা। উবারের অন্যান্য রাইডের মতো উবার মটোর ক্ষেত্রেও যাত্রীরা চালক ও গাড়ি সম্পর্কে বিস্তারিত তথ্যসহ জিপিএস ট্র্যাকিং, টু-ওয়ে ফিডব্যাক ও ট্রিপ ডিটেইলস শেয়ারিংয়ের মতো সেফটি ফিচারগুলোর সুবিধা পাবেন।
প্রতিষ্ঠানটি বলছে, অল্প গাড়িতে বেশি মানুষ যাতায়াতের ব্যবস্থা করে শহরে যানজট এবং দূষণ কমানোর জন্য বৃহত্তর একটি চ্যালেঞ্জ নিয়ে কাজ করে যাচ্ছে উবার।
