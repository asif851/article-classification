
চুল রং করার নকল কালি তৈরির অভিযোগে আজ বৃহস্পতিবার নাটোরে একটি কারখানা সিলগালা করে দিয়েছেন ভ্রাম্যমাণ আদালত। একই সঙ্গে ওই প্রতিষ্ঠানের মালিককে দুই লাখ টাকা জরিমানা করা হয়েছে।
সিলগালা করে দেওয়া কারখানার নাম রিফাত কেমিক্যাল কোম্পানি। এটি নাটোরের সদর উপজেলার দত্তপাড়া বিসিক এলাকায় অবস্থিত।
নাটোর সদর উপজেলা নির্বাহী কর্মকর্তার (ইউএনও) কার্যালয় সূত্রে জানা যায়, গোপন খবরের ভিত্তিতে ইউএনও নায়িরুজ্জামানের নেতৃত্বে একটি ভ্রাম্যমাণ আদালত আজ দুপুরে ওই কারখানায় অভিযান চালান। এ সময় সেখান থেকে চুল রং করার নকল কালি তৈরির রাসায়নিক সরঞ্জাম, ৪৫ বস্তা খালি বোতল, ২৪ কার্টন কালি ও নয় ড্রাম কেমিক্যাল জব্দ করা হয়।
ভ্রাম্যমাণ আদালতের নির্বাহী ম্যাজিস্ট্রেট নায়িরুজ্জামান প্রথম আলোকে বলেন, ওই কারখানায় চুল কালো করার ভারতীয় ব্র্যান্ডের ‘দুলহান’ কালি অবৈধভাবে প্রস্তুত করা হচ্ছিল। এই কালি তৈরি ও বাজারজাত করার বৈধ কাগজপত্র দেখাতে ব্যর্থ হওয়ায় কারখানা বন্ধ করে মালিক আবদুর রাজ্জাককে দুই লাখ টাকা জরিমানা করা হয়েছে।
এ ঘটনার পরপরই ভ্রাম্যমাণ আদালত বিসিক এলাকার অপর একটি কারখানায় অভিযান চালান। সেখানে ভারত-বাংলাদেশ যৌথ মালিকানাধীন পেট্রো কসমেটিক লিমিটেডের মোড়কে একই নামের অর্থাৎ ‘দুলহান’ নামের কালি প্রস্তুত করা হচ্ছিল। কারখানা কর্তৃপক্ষ তাদের উৎপাদিত মালামাল বৈধ বলে দাবি করেছে। তবে এর সমর্থনে তাৎক্ষণিক কোনো কাগজপত্র দেখাতে পারেনি। আদালত কাগজপত্র দেখানোর জন্য তাদের কিছু সময় দিয়েছেন।
