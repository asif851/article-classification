
প্রধানমন্ত্রী শেখ হাসিনা বলেছেন, প্রতিবন্ধী শিশুদের ভবিষ্যৎ নিয়ে মা-বাবা দুশ্চিন্তাগ্রস্ত থাকেন। এ কারণে সরকার একটি ট্রাস্ট তৈরি করে শিশুদের আজীবন থাকা ও পরিচর্যার ব্যবস্থা করতে চায়।
আজ বুধবার রাজধানীর বঙ্গবন্ধু সম্মেলন কেন্দ্রে বিশ্ব অটিজম সচেতনতা দিবস উপলক্ষে অনুষ্ঠিত এক সভায় প্রধানমন্ত্রী এসব কথা বলেছেন।
প্রধানমন্ত্রী বলেন, প্রতিবন্ধী শিশুদের ভবিষ্যত্ নিশ্চিত করতে সরকার অটিস্টিক নিউরো ডেভেলপমেন্ট প্রতিবন্ধী সুরক্ষা আইন ট্রাস্ট চালু করার সিদ্ধান্ত নিয়েছে। ওই ট্রাস্টের মাধ্যমে প্রতিবন্ধী শিশুদের আজীবন থাকা ও পরিচর্যার ব্যবস্থা নিশ্চিত করা হবে।
শেখ হাসিনা আরও বলেন, প্রতিবন্ধীদের জন্য বিশেষ ভাতা চালু করা হয়েছে। ই-তথ্যের মাধ্যমেও প্রতিবন্ধীদের অভিভাবকদের সন্তানের বিকাশের উপযোগী পরিবেশ সৃষ্টির জন্য তথ্য দেওয়া হচ্ছে। যেসব মা-বাবা অনেক কষ্ট করে প্রতিবন্ধী শিশুদের বিকাশের চেষ্টা করে যাচ্ছেন, তাঁদের ধন্যবাদ জানিয়েছেন প্রধানমন্ত্রী। তিনি বলেন, মনে রাখতে হবে প্রতিবন্ধী শিশুদের মেধা রয়েছে। তা বিকশিত করার সুযোগ দিতে হবে।
শেখ হাসিনা আরও বলেন, তিনি প্রতিবছর ঈদ বা নববর্ষের যেসব কার্ড উপহার হিসেবে দেন, সেগুলো প্রতিবন্ধী শিশুদের আঁকা। এ জন্য প্রতিবন্ধী শিশুদের বিশেষ সম্মাননাও দেয় সরকার। প্রতিবছর ২০ থেকে ২৫ হাজার কার্ড করা হয় বলে জানান প্রধানমন্ত্রী। তিনি জানান, এবার থেকে বছরে প্রতিবন্ধীদের আঁকা তিন ধরনের  ছবি কার্ড হিসেবে ছাপানো হবে।
তোমাদের জন্য ভালোবাসা
