
কুষ্টিয়া শহরের মিরপুর উপজেলায় পুলিশের সঙ্গে ‘বন্দুকযুদ্ধে’ পলাশ মালিথা (২৮) নামের এক যুবক নিহত হয়েছেন। গতকাল শুক্রবার দিবাগত রাত দেড়টার দিকে কুষ্টিয়া-মেহেরপুর সড়কের মিরপুর ভাঙ্গাবটতলা এলাকায় এ ঘটনা ঘটে। পুলিশের দাবি, পলাশ চরমপন্থী সংগঠন পূর্ব বাংলা কমিউনিস্ট পার্টির (এমএল লাল পতাকা) আঞ্চলিক নেতা ছিলেন। তাঁর বিরুদ্ধে ১০-১২টি মামলা রয়েছে।
মিরপুর থানার ভারপ্রাপ্ত কর্মকর্তা (ওসি) কাজী জালালউদ্দিনের ভাষ্য, ওই সড়কে একদল চরমপন্থী ডাকাতির চেষ্টা করছে—এমন সংবাদের ভিত্তিতে টহলরত পুলিশ তাঁদের ঘিরে ধরে। এ সময় সেখানে থাকা চরমপন্থী সদস্যরা পুলিশকে লক্ষ্য করে গুলি ছোড়ে। পুলিশও পাল্টা গুলি ছোড়ে। শুরু হয় ‘বন্দুকযুদ্ধ’। একপর্যায়ে চরমপন্থীরা পালিয়ে যায়। পুলিশ সেখান থেকে একজনকে গুলিবিদ্ধ অবস্থায় উদ্ধার করে মিরপুর উপজেলা স্বাস্থ্য কমপ্লেক্সে নেয়। সেখানে কর্তব্যরত চিকিৎসা কর্মকর্তা তাঁকে মৃত ঘোষণা করেন। পরে জানা যায়, লাশটি চরমপন্থী নেতা পলাশ মালিথার। লাশ ময়নাতদন্তের জন্য কুষ্টিয়া জেনারেল হাসপাতাল মর্গে পাঠানো হয়েছে।
ওসি বলেন, পুলিশ ঘটনাস্থল থেকে ধারালো অস্ত্র, একটি শাটারগান ও তিনটি গুলি উদ্ধার করেছে। বন্দুকযুদ্ধের ঘটনায় তিন পুলিশ সদস্য আহত হয়েছেন। পলাশ মালিথার বাড়ি মিরপুর উপজেলার আমলা খামারপাড়ায়। দীর্ঘদিন ধরে তিনি ওই এলাকায় বিভিন্ন অপরাধ চালিয়ে আসছিলেন। তিনি জেলা পুলিশের তালিকাভুক্ত চরমপন্থী সন্ত্রাসী। তাঁর বিরুদ্ধে মিরপুর থানায় চারটি হত্যা, দুটি অস্ত্র, দুটি বোমাবাজি ও চাঁদাবাজিসহ প্রায় এক ডজন মামলা রয়েছে।
