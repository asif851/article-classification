
ঢাকা সিটি করপোরেশন উত্তরে বিএনপি-সমর্থিত মেয়র পদপ্রার্থী তাবিথ আউয়াল আজ শনিবার সাতসকালে উত্তরা ৮ নম্বর সেক্টরের কয়েকটি বস্তি ও কলোনিতে প্রচার চালিয়েছেন। সকাল সাড়ে আটটার দিকে বাসে করে উত্তরা ৮ নম্বর সেক্টরের সোনালী ব্যাংক স্টাফ কলেজ-সংলগ্ন ৮ নম্বর বস্তিতে যান এই মেয়র পদপ্রার্থী। বস্তির ঘরে ঘরে গিয়ে বাস মার্কায় ভোট চান তাবিথ। এর পর সেখান থেকে তাবিথ রেললাইন-সংলগ্ন সেলিমের বস্তিতে যান। আশপাশের ছোট ছোট কয়েকটি কলোনিতেও প্রচার চালান তিনি। আজ সকালে নির্বাচনী প্রচার চালানোর একপর্যায়ে সাংবাদিকের প্রশ্নের জবাবে তাবিথ বলেন, ‘নির্বাচন সুষ্ঠু হবে কি না, তা নিয়ে আমাদের শঙ্কা আছে। সর্বশেষ সেনা মোতায়েন নিয়ে যে টালবাহানা করা হলো, সেটি আমাদের শঙ্কা আরও বাড়িয়ে দিয়েছে। তবে আমরা জনগণের কাছ থেকে সাড়া পাচ্ছি। জনগণ আমাদের চাচ্ছে। তাই শেষ পর্যন্ত আমরা নির্বাচনের মাঠে লড়াই চালিয়ে যাব।’ নির্বাচিত না হলে ফলাফল মেনে নেবেন কি না-সাংবাদিকের এমন প্রশ্নের জবাবে তাবিথ বলেন, ‘সুষ্ঠু নির্বাচন হলে ফলাফল যা-ই হোক, মেনে নেব।’

