
গুরুতর ‘পেশাগত অসদাচরণ ও শৃঙ্খলা ভঙ্গের’ অভিযোগে আন্তর্জাতিক অপরাধ ট্রাইব্যুনালের প্রসিকিউটর মোহাম্মদ আলীর বিরুদ্ধে ব্যবস্থা নেওয়ার জন্য আইন মন্ত্রণালয়ে চিঠি পাঠিয়েছেন ট্রাইব্যুনালের চিফ প্রসিকিউটর। আজ রোববার এই চিঠি পাঠানো হয়।
চিফ প্রসিকিউটর গোলাম আরিফ টিপু প্রথম আলোকে এই চিঠি পাঠানোর সত্যতা নিশ্চিত করেছেন। তবে ‘পেশাগত অসদাচরণ ও শৃঙ্খলা ভঙ্গ’ কীভাবে হয়েছে তা নিয়ে কোনো ব্যাখ্যা তিনি প্রথম আলোকে দেননি।চিফ প্রসিকিউটর কার্যালয় সূত্রে জানা গেছে, আইনমন্ত্রী, আইন সচিব ও ট্রাইব্যুনালের রেজিস্ট্রারকে এই চিঠির অনুলিপি দেওয়া হয়েছে।এর আগে গত ৪ ফেব্রুয়ারি মোহাম্মদ আলীকে ট্রাইব্যুনালের সব মামলা থেকে প্রত্যাহার করে অফিস আদেশ জারি করেন চিফ প্রসিকিউটর। এতে বলা হয়, ‘জনস্বার্থে’ তাঁকে সব মামলা থেকে প্রত্যাহার করা হলো। চিফ প্রসিকিউটরের কার্যালয় সূত্র জানিয়েছে, এক আসামির জামিনের পক্ষে কাজ করায় তাঁর বিরুদ্ধে এই ব্যবস্থা নেওয়া হয়। তবে এ বিষয়ে কেউ সরাসরি কোনো বক্তব্য দিতে রাজি হননি।
এ বিষয়ে জানতে চাইলে আইনমন্ত্রী আনিসুল হক প্রথম আলোকে বলেন, এ ধরনের চিঠি এখনো হাতে পাইনি। তবে এক প্রশ্নের জবাবে তিনি বলেন, মোহাম্মদ আলীর বিষয়ে একটি অভিযোগ শুনেছি। অভিযোগটি তদন্ত করা হবে। অভিযোগ হাতে পাওয়ার পর আনুষ্ঠানিকভাবে তদন্ত শুরু হবে।
