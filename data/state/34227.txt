
আওয়ামী লীগের সাধারণ সম্পাদক সৈয়দ আশরাফুল ইসলাম বলেছেন, আগামী নির্বাচন ঘোষিত তফসিল অনুযায়ী হবে। এক দিনেরও হেরফের হবে না।
আজ বুধবার রাতে গণভবনে আওয়ামী লীগের কার্যনির্বাহী সংসদের বৈঠক শেষে এক সংবাদ ব্রিফিংয়ে সাংবাদিকদের প্রশ্নের জবাবে সৈয়দ আশরাফ এ মন্তব্য করেন।
সৈয়দ আশরাফ বলেন, ‘আওয়ামী লীগের ইতিহাস নির্বাচনে ইতিহাস। আগামী নির্বাচন নির্বাচন কমিশন ঘোষিত তফসিল অনুযায়ী হবে। এর এক দিনেরও হেরফের হবে না। যত বাধাই আসুক আওয়ামী লীগ নির্বাচনে অংশ নেবে। গণতন্ত্রকে প্রাতিষ্ঠানিক রূপ দিতে অন্য সব রাজনৈতিক দলও নির্বাচনে আসবে। কারণ, তাদের নির্বাচনে না আসার কোনো যুক্তি নেই।’
সব রাজনৈতিক দলকে নির্বাচনে আসার আহ্বান জানিয়ে আশরাফ বলেন, শেখ হাসিনার সরকার জিয়া কিংবা আইয়ুব খানের সরকারের মতো সামরিক সরকার নয়। শেখ হাসিনার অধীনে নির্বাচনের মাধ্যমেই ক্ষমতার পরিবর্তন হবে।
নির্দলীয় সরকারের অধীনে জাতীয় নির্বাচনের প্রসঙ্গে বিদেশিদের চাপ প্রসঙ্গে আশরাফ বলেন, ‘আপনাদের দেশে দলীয় সরকারের অধীনে নির্বাচন হতে পারলে আমাদের দেশে কেন হতে পারবে না? তাঁদেরকে জিজ্ঞাসা করতে চাই—আপনাদের দেশে নির্বাচন কীভাবে হয়?’
হরতাল, সন্ত্রাস দিয়ে নির্বাচন ঠেকানো যাবে না উল্লেখ করে সৈয়দ আশরাফ আরও বলেন, ‘আজ কিসের আন্দোলন হচ্ছে। কিছু টোকাই দিয়ে বোমা-ককটেল মারা হচ্ছে। এটা কোনো আন্দোলন হতে পারে না। শেখ হাসিনা যখন আন্দোলন করেছিলেন তখন জনগণের সঙ্গে রাস্তায় নেমে এসেছিলেন। আর খালেদা জিয়া আন্দোলনের নামে হামলার নির্দেশ দিয়ে ঘরে বসে ঘুমান।’
এরশাদের নির্বাচন বর্জন প্রসঙ্গে আওয়ামী লীগের অবস্থান জানতে চাইলে আশরাফ বলেন, ‘ওয়েট অ্যান্ড সি (অপেক্ষা করুন, দেখুন কী হয়)।’
