
ঝিনাইদহ হয়ে পদ্মা সেতু পর্যন্ত রেলপথ স্থাপনের দাবিতে মানববন্ধন হয়েছে। গতকাল রোববার বেলা ১১টায় ঝিনাইদহ শহরের পায়রা চত্বরে মানববন্ধনের আয়োজন করে জেলা নাগরিক কমিটি।
এ কর্মসূচিতে রাজনীতিক, জনপ্রতিনিধি, চিকিৎসক, মানবাধিকারকর্মীসহ বিভিন্ন শ্রেণি-পেশার মানুষ অংশ নেন। পরে তাঁরা একই দাবিসংবলিত একটি স্মারকলিপি প্রধানমন্ত্রী বরাবর পেশ করেন।
ঘণ্টাব্যাপী এ কর্মসূচিতে বক্তৃতা করেন জেলা আওয়ামী লীগের সাধারণ সম্পাদক ও পৌরসভার মেয়র সাইদুল করিম, হরিণাকুণ্ডু উপজেলা পরিষদের চেয়ারম্যান এম এ মজিদ, জেলা বিএনপির সাধারণ সম্পাদক আবদুল মালেক, ঝিনাইদহ পৌরসভার সাবেক চেয়ারম্যান আনিছুর রহমান, সাবেক অধ্যক্ষ আমিনুর রহমান, উপাধ্যক্ষ এন এম শাহজালাল, অধ্যক্ষ সুব্রত মল্লিক, নাগরিক কমিটির আহ্বায়ক আমির হোসেন, চিকিৎসক হাসানুজ্জামান, মানবাধিকারকর্মী শরিফা খাতুন, পদ্মা সমাজকল্যাণ সংস্থার নির্বাহী পরিচালক হাবিবুর রহমান প্রমুখ।
বক্তারা বলেন, যশোর থেকে ঝিনাইদহহয়ে পদ্মা সেতু পর্যন্ত রেলপথ স্থাপন করতে হবে। অর্থনীতি ও যোগাযোগের ক্ষেত্রে উন্নয়নের জন্য এটা জেলাবাসীর প্রাণের দাবি।
মানববন্ধনে অংশ নেন ঝিনাইদহের বিভিন্ন শিক্ষাপ্রতিষ্ঠানের শিক্ষক-শিক্ষার্থীসহ বিভিন্ন শ্রেণি-পেশার প্রায় ৫০০ মানুষ।
মানববন্ধন শেষে দুপুর ১২টার দিকে নাগরিক কমিটির নেতারা ঝিনাইদহ জেলা প্রশাসকের দপ্তরে যান। এ সময় তাঁরা একই দাবিসংবলিত একটি স্মারকলিপি প্রধানমন্ত্রী শেখ হাসিনাকে দেওয়ার জন্য জেলা প্রশাসকের কাছে হস্তান্তর করেন।
 
