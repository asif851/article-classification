
পুরান ঢাকায় বিশ্বজিৎ দাস হত্যা মামলায় গতকাল রোববার আরও দুজন সাক্ষ্য দিয়েছেন। ২৫ জুলাই এ মামলায় সাক্ষ্য গ্রহণের পরবর্তী তারিখ ধার্য করেছেন ঢাকার দ্রুত বিচার ট্রাইব্যুনাল-৪-এর ভারপ্রাপ্ত বিচারক দেওয়ান মোহাম্মদ শফিউল্লাহ। গতকাল আদালতে সাক্ষ্য দেন ঘটনাস্থল বাহাদুর শাহ পার্কসংলগ্ন ভিক্টোরিয়া পেট্রলপাম্পের কর্মচারী মোহাম্মদ সালেক ও বিশ্বজিৎ দাসের দোকানের পাশের দোকান অতিথি টেইলার্সের মালিক সুমন খান।এ মামলায় কারাগারে আটক আট আসামি হলেন রফিকুল ইসলাম, মাহফুজুর রহমান, এমদাদুল হক, জি এম রাশেদুজ্জামান, এইচ এম কিবরিয়া, কাইউম মিয়া, সাইফুল ইসলাম ও গোলাম মোস্তফা। তাঁদের কারাগার থেকে আদালতে হাজির করা হয়। গত বছরের ৯ ডিসেম্বর বিরোধী দলের অবরোধ কর্মসূচি চলাকালে পুরান ঢাকার বাহাদুর শাহ পার্কের সামনে জগন্নাথ বিশ্ববিদ্যালয় শাখা ছাত্রলীগের কর্মীরা কুপিয়ে ও পিটিয়ে বিশ্বজিৎ দাসকে হত্যা করে। এ মামলায় ৫ মার্চ ছাত্রলীগের ২১ জন কর্মীর বিরুদ্ধে অভিযোগপত্র দেয় পুলিশ।
