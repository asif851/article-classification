
রেলওয়ে পূর্বাঞ্চলের মহাব্যবস্থাপক মো. তাফাজ্জল হোসেন আজ সারা দিন অবরুদ্ধ থাকার পর বিকেলে ছাড়া পান।সরকার ঘোষিত মহার্ঘ ভাতার দাবিতে তাঁকে সকাল ১০টা থেকে বিকেল সাড়ে পাঁচটা পর্যন্ত অবরুদ্ধ করে রাখেন যান্ত্রিক প্রকৌশল বিভাগের শিক্ষানবিশ কর্মচারীরা (ট্রেড অ্যাপ্রনটিস)।রেলওয়ে পূর্বাঞ্চলের সদর দপ্তর চট্টগ্রামের সিআরবির নিজ দাপ্তরিক কক্ষে তাফাজ্জল হোসেনকে অবরুদ্ধ করে রাখা হয়।এ সময় শতাধিক বিক্ষোভকারী তাঁর কার্যালয়ের সামনে অবস্থান নেন।তাঁদের সঙ্গে যোগ দেন রেলওয়ের শ্রমিকনেতারা।শ্রমিকনেতারা শিক্ষানবিশ কর্মচারীদের দাবির সঙ্গে একাত্মতা প্রকাশ করে বক্তব্য দেন।পরে মহাব্যবস্থাপক  ২৭ অক্টোবরের মধ্যে এ বিষয়ে সিদ্ধান্ত জানানোর আশ্বাস দেওয়ার পর কর্মচারীরা সরে যান।সম্প্রতি সরকার সরকারি কর্মচারীদের জন্য মহার্ঘ ভাতা ঘোষণা করে।তাঁদের বেতন-ভাতার সঙ্গে মহার্ঘ ভাতাও দাবি করে আসছেন শিক্ষানবিশ কর্মচারীরা।রেলওয়ে পূর্বাঞ্চলে শিক্ষানবিশ কর্মচারীর সংখ্যা ১৯৭ জন।ঢাকা, চট্টগ্রাম ও সিলেট বিভাগ নিয়ে রেলওয়ে পূর্বাঞ্চল গঠিত।রেলওয়ে সূত্র জানায়, পূর্বাঞ্চলে শিক্ষানবিশ কর্মচারী পদে ১৯৭ জনকে নিয়োগ দেন তত্কালীন মহাব্যবস্থাপক ইউসুফ আলী মৃধা।বিতর্কিত ওই নিয়োগ নিয়ে সারা দেশে আলোচনা হয়।সাধারণত নিয়োগ পাওয়ার চার বছর পর্যন্ত সংশ্লিষ্টদের শিক্ষানবিশ পদে কাজ করতে হবে।এই চার বছর বেতন বা সুবিধা বাড়বে না।তাঁদের কাজে কর্তৃপক্ষ সন্তুষ্ট হলে নিয়োগের চার বছর পর স্থায়ী পদে নিয়োগ দেওয়া হয়।তখন সরকারি বিধান অনুযায়ী সব সুবিধা ভোগ করতে পারবেন তাঁরা।
মহাব্যবস্থাপক মো. তাফাজ্জল হোসেন এ প্রসঙ্গে প্রথম আলো ডটকমকে বলেন, ‘চার বছরের শিক্ষানবিশ মেয়াদ শেষ না করে শিক্ষানবিশ কর্মকর্তারা মহার্ঘ ভাতা দাবি করছেন।তাঁদের দাবির যৌক্তিকতা আছে কি না, সেটা অর্থ মন্ত্রণালয় খতিয়ে দেখবে।ইতিমধ্যে রেলওয়ে মহাপরিচালকের কার্যালয় থেকে এ ব্যাপারে মতামত জানতে অর্থ মন্ত্রণালয়ে চিঠি পাঠানো হচ্ছে।২৭ অক্টোবরের মধ্যে আমরা মতামত পাব।’
