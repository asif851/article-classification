
চট্টগ্রাম মেডিকেল কলেজ হাসপাতালের গাইনি ওয়ার্ড থেকে দুই তরুণ-তরুণীকে আটক করা হয়েছে। তাঁরা চিকিৎসকের বেশে চুরি করতে ঢুকেছিলেন বলে জানিয়েছেন সংশ্লিষ্টরা।
পুলিশ সূত্র জানায়, রোববার বিকেল পাঁচটার দিকে হাসপাতালের গাইনি ওয়ার্ডে দায়িত্বরতদের কাছ থেকে খবর পেয়ে হাসপাতালের পুলিশ ফাঁড়ির সদস্যরা ওই দুজনকে আটক করেন। আটক দুজন হলেন মো. রাজ (১৯) ও ফারজানা আক্তার (২৬)। দুজনই নগরের বায়েজিদ থানার শেরশাহ বাংলাবাজার এলাকায় থাকেন।
আটকের সময় দুজনই চিকিৎসকের অ্যাপ্রোন পরা ছিলেন বলে জানিয়েছেন হাসপাতালের পুলিশ ফাঁড়ির সদস্যরা।
হাসপাতালের পরিচালক ব্রিগেডিয়ার জেনারেল জালাল উদ্দিন প্রথম আলোকে বলেন, ওরা চিকিৎসক সেজে চুরি করতে এসেছিল। এর আগেও তাঁরা হাসপাতাল থেকে মোবাইল চুরি করেছেন বলে স্বীকার করেছে। দুজনকেই পুলিশের কাছে হস্তান্তর করা হয়েছে।
পাঁচলাইশ থানার ভারপ্রাপ্ত কর্মকর্তা (ওসি) মহিউদ্দিন মাহমুদ জানান, হাসপাতালে চুরি করতে গিয়েছিল তাঁরা। দুজনকেই আটক করা হয়েছে।
