
জয়পুরহাটের আক্কেলপুরে পুলিশের সঙ্গে ডাকাতদের গোলাগুলিতে দিলবর হোসেন (৪০) নামের এক ব্যক্তির পায়ে গুলি লেগেছে। পুলিশ ঘটনাস্থল থেকে একটি চায়নিজ কুড়াল ও হাঁসুয়াসহ তাঁকে আটক করে। গত মঙ্গলবার রাত দেড়টার দিকে আক্কেলপুর-গোপীনাথপুর সড়কের কড়ইতলী এলাকায় এ ঘটনা ঘটে। দিলবর হোসেন জয়পুরহাট জেলা আধুনিক হাসপাতালে চিকিৎসাধীন রয়েছেন। দিলবর হোসেন উপজেলার ভিকনী গ্রামের ছবদের আলীর ছেলে। আক্কেলপুর থানার ওসি সিরাজুল ইসলাম জানান, এ ঘটনায় গতকাল বুধবার থানায় মামলা হয়েছে। দিলবর হোসেন এলাকার কুখ্যাত ডাকাত। তাঁর বিরুদ্ধে থানায় হত্যা-ডাকাতিসহ একাধিক মামলা রয়েছে। 
