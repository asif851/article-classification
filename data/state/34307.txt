
বিএনপির স্থায়ী কমিটির সদস্য খন্দকার মোশাররফ হোসেন অভিযোগ করেছেন, বিদেশি বন্ধুদের খুশি করতে তাদের পরামর্শে সরকার জাতীয় সংসদকে অকার্যকর করতে চায়। আজ বুধবার জাতীয় প্রেসক্লাবে এক আলোচনা সভায় খন্দকার মোশাররফ হোসেন এ অভিযোগ করেন। ‘নির্দলীয় সরকারই রাজনৈতিক সংকট উত্তরণের একমাত্র উপায়’ শীর্ষক এই আলোচনা সভার আয়োজন করে সম্মিলিত পেশাজীবী পরিষদ। বিএনপির এই নেতা বলেন, সরকার চায় না বিএনপি সংসদে থাকুক। এ জন্য সংসদে কটূক্তি করা হয়। সংসদের পরিবেশ কলুষিত করতে প্রধানমন্ত্রী উসকে দিয়েছেন বলেও তিনি অভিযোগ করেন। খন্দকার মোশাররফ বলেন, চার সিটি করপোরেশন নির্বাচনে সরকার ফলাফল নিজেদের পক্ষে নিতে চেষ্টার কোনো ত্রুটি করেনি। কিন্তু গণজোয়ারে সব ষড়যন্ত্র ভেসে গেছে। গাজীপুরেও একই ফল হবে বলে তিনি আশাবাদ ব্যক্ত করেন।
ঢাকা সিটি করপোরেশন নির্বাচন দেওয়ার দাবি জানিয়ে বিএনপির নেতা বলেন, চার সিটিতে প্রমাণিত হয়েছে বিএনপি সংখ্যাগরিষ্ঠ দল। এ সংখ্যাগরিষ্ঠ দলের দাবি না মেনে দলীয় সরকারের অধীনে নির্বাচন করলে তা সফল হবে না। এ ধরনের নির্বাচন হতেও দেওয়া হবে না।
তত্ত্বাবধায়ক সরকারের অধীনে নির্বাচন দেওয়ার দাবি জানিয়ে খন্দকার মোশাররফ বলেন, ১৯৯৬ সালে সরকার ও বিরোধী দলের মধ্যে আস্থার যে সংকট এবং বিশ্বাসে যে দূরত্ব ছিল, তা কমেনি; এখন বরং তা বেড়েছে। তাই নির্দলীয় সরকারের অধীনে নির্বাচনের কোনো বিকল্প নেই বলে তিনি মন্তব্য করেন।
সভায় অন্যান্যের মধ্যে উপস্থিত ছিলেন সম্মিলিত পেশাজীবী পরিষদের মহাসচিব এ জেড এম জাহিদ হোসেন, ঢাকা বিশ্ববিদ্যালয়ের শিক্ষক তাজমেরী এস এ ইসলাম, বোরহানউদ্দিন খান প্রমুখ।
