
লক্ষ্মীপুরের রায়পুর উপজেলায় গত সোমবার চাচিকে লাথি মেরে ভাতিজা এবং রামগঞ্জ উপজেলায় গৃহবধূকে তাঁর স্বামী লাথি মেরে হত্যা করেছেন বলে অভিযোগ পাওয়া গেছে। নিহত গৃহবধূরা হলেন রায়পুর উপজেলার চরআবাবিল ইউনিয়নের হায়দরগঞ্জ এলাকার হালিমা বেগম (৪৫) ও রামগঞ্জ উপজেলার উত্তর ফতেহপুর গ্রামের শাহিনুর বেগম (২৮)। পুলিশ ও হালিমার স্বামী আবুল কালাম বলেন, জমি নিয়ে বড় ভাই আবুল খায়েরের সঙ্গে তাঁর বিরোধ চলছিল। এর জের ধরে সোমবার রাত ১১টার দিকে ভাইয়ের সঙ্গে তাঁর কথা-কাটাকাটি হয়। একপর্যায়ে বড় ভাইয়ের ছেলে রহিম তাঁর স্ত্রী হালিমার তলপেটে লাথি মারেন। এতে ঘটনাস্থলে হালিমা অচেতন হয়ে যান। পরে লক্ষ্মীপুর সদর হাসপাতালে নিলে দায়িত্বরত চিকিৎসক তাঁকে মৃত ঘোষণা করেন। গতকাল মঙ্গলবার সকালে পুলিশ হালিমার লাশ উদ্ধার করে ময়নাতদন্তের জন্য সদর হাসপাতালের মর্গে পাঠিয়েছে। এ ঘটনায় আবুল কালাম বাদী হয়ে গতকাল রায়পুর থানায় হত্যা মামলা করেন। এতে ভাতিজা আবদুর রহিমসহ চারজনকে আসামি করা হয়। রায়পুর থানার ওসি মোহাম্মদ লোকমান হোসেন বলেন, ভাতিজার লাথিতে চাচি মারা গেছেন। এ ঘটনায় থানায় মামলা হয়েছে। আসামিদের গ্রেপ্তারের চেষ্টা চলছে। অপর ঘটনায় নিহত শাহিনুর বেগম রামগঞ্জের ফতেহপুর গ্রামের শাহিন আলমের স্ত্রী। দুজন প্রতিবেশী বলেন, সোমবার বিকেলে পারিবারিক বিরোধ নিয়ে ঝগড়ার একপর্যায়ে শাহিন তাঁর স্ত্রী শাহিনুরের পেটে কয়েকটি লাথি মারেন। এতে শাহিনুর বেগম অচেতন হয়ে যান। বাড়ির লোকজনের কাছে খবর পেয়ে ওই দিন সন্ধ্যায় শাহিনুরের স্বজনেরা তাঁকে রামগঞ্জ উপজেলা স্বাস্থ্য কমপ্লেক্সে ভর্তি করেন। সেখানে অবস্থার উন্নতি না হওয়ায় চিকিৎসকেরা তাঁকে নোয়াখালী সদর হাসপাতালে নেওয়ার পরামর্শ দেন। তবে নোয়াখালী নেওয়ার আগেই রাত দুইটার দিকে তাঁর মৃত্যু হয়। পরে লাশ শাহিনের বাড়িতে নিয়ে আসা হয়।
