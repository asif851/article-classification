
প্রাথমিক ও গণশিক্ষামন্ত্রী মোস্তাফিজুর রহমান বলেছেন, প্রশ্ন ফাঁস হওয়া অসম্ভব কোনো ব্যাপার নয়। একটি মহল বাচ্চাদের এ পরীক্ষাটা চাচ্ছে না। এর জন্য জনমতও সৃষ্টি করা হচ্ছে।মন্ত্রী গতকাল বৃহস্পতিবার নেত্রকোনার কেন্দুয়ায় প্রাথমিক শিক্ষার গুণগত মানোন্নয়নের লক্ষ্যে আয়োজিত শিক্ষক সমাবেশে প্রধান অতিথির বক্তব্য দেন।এ সময় চলতি বছরের প্রাথমিক শিক্ষা সমাপনী পরীক্ষায় প্রশ্নপত্র ফাঁসের অভিযোগ নিয়ে কথা বলেন তিনি।মন্ত্রী বলেন, ‘উইকিলিকস এত কিছু ফাঁস করতে পারে, তাহলে প্রশ্ন ফাঁস হওয়া অসম্ভব ব্যাপার নয়। হতে পারে আমাদের দেশের কোনো গরিব কর্মচারী বা বিজি প্রেস কিংবা মন্ত্রণালয়ের কেউ বা ডিজি অফিসের কোনো লোক এ কাজ করতে পারে।’মন্ত্রী নিজের এলাকায় প্রশ্নপত্র ফাঁসের অভিযোগ নিয়ে প্রথম আলোতে প্রকাশিত প্রতিবেদনের সমালোচনা করেন।উপজেলা পরিষদ চত্বরে উপজেলা প্রাথমিক শিক্ষক সমিতি এ সভার আয়োজন করে।সমিতির সভাপতি জসিম আহমেদের সভাপতিত্বে অনুষ্ঠানে আরও বক্তব্য দেন যুব ও ক্রীড়া উপমন্ত্রী আরিফ খান, স্থানীয় সাংসদ ইফতিকার উদ্দিন তালুকদার, নেত্রকোনার জেলা প্রশাসক তরুণ কান্তি শিকদার, পুলিশ সুপার মো. জাকির হোসেন খান প্রমুখ।
