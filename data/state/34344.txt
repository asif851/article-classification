

টঙ্গীর কারখানায় বিস্ফোরণের পর আগুনের ঘটনায় এখন পর্যন্ত কারখানার ১০ জন কর্মীর নিখোঁজ থাকার তথ্য জানিয়েছে গাজীপুর জেলা প্রশাসন।
বিসিক শিল্প নগরীর টাম্পাকো ফয়েলস লিমিটেড নামের ওই কারখানার পাশে জেলা প্রশাসনের খোলা নিয়ন্ত্রণ কক্ষ থেকে আজ রোববার দুপুরের দিকে এ তথ্য জানানো হয়।
নিয়ন্ত্রণ কক্ষ থেকে বলা হয়, নিখোঁজ রয়েছেন উল্লেখ করে ১০ জনের পরিবার জেলা প্রশাসনের কাছে তাঁদের নাম-ঠিকানা ও পরিচয়সূচক ছবি দিয়েছে।

জেলা প্রশাসক কার্যালয়ের নির্বাহী ম্যাজিস্ট্রেট আবুল হাসেম প্রথম আলোকে বলেন, গতকাল শনিবার থেকে আজ দুপুর পর্যন্ত ১০ জন নিখোঁজ থাকার বিষয়ে স্বজনদের কাছ থেকে তথ্য পাওয়া গেছে।
নিয়ন্ত্রণ কক্ষের তথ্য অনুযায়ী, নিখোঁজ ব্যক্তিরা হলেন কারখানার সিনিয়র অপারেটর নাসির উদ্দিন পাটোয়ারী (৪৫), প্রিন্টিং অপারেটর মাসুম আহমেদ (৩০), ফ্লোর হেলপার মো. রফিকুল ইসলাম (৪০), সহকারী অপারেটর আজিমুদ্দিন (৩৬), সহকারী অপারেটর জহিরুল ইসলাম (৩৭), পরিচ্ছন্নতাকর্মী শ্রী রাজেশ বাবু (২২), হেলপার রিয়াদ হোসেন মুরাদ, প্রিন্টিং অপারেটর মো. ইসমাইল হোসেন (৪৫) ও স্কুটিং অপারেটর আনিছুর রহমান (৩০)। এ ছাড়া চুন্নু মোল্লা নামের আরেক কর্মীও নিখোঁজ রয়েছেন।
কারখানার কাছেই রাজেশের ছবি নিয়ে বসে ছিলেন তাঁর মা মিনা রানী দে। তিনি বলেন, মাত্র আট মাস আগেই বিয়ে করেন রাজেশ। তাঁর স্ত্রী বন্যা রানী দে অন্তঃসত্ত্বা।
নাসির উদ্দিনের চাচাতো ভাই হুমায়ুন কবীর বলেন, আজ কারখানা ছুটি হলে বাড়ি যাবেন বলেছিলেন নাসির। এখন তাঁর খোঁজই নেই।
অ্যালুমিনিয়াম ফয়েল প্যাকেজিং কারখানাটিতে গতকাল শনিবার সকালে ভয়াবহ বিস্ফোরণের পর আগুন লাগে। এই ঘটনায় এখন পর্যন্ত ২৫ জন নিহত হয়েছেন। আহত হয়েছেন অন্তত ৫০ জন। বিস্ফোরণে পাঁচতলা কারখানা ভবন ও পাশের দুটি তিনতলা ভবন ধসে পড়েছে। আরেকটি ছয়তলা ভবন মারাত্মক ক্ষতিগ্রস্ত হয়েছে।
 
আরও পড়ুন
কারখানার আগুন নেভেনি, আরেকজনের মৃত্যু
