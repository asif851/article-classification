
অবরোধের মধ্যে রংপুরের মিঠাপুকুরে চলন্ত বাসে দুর্বৃত্তদের ছোড়া পেট্রলবোমায় দগ্ধ আরও একজনের মৃত্যু হয়েছে। প্রায় এক সপ্তাহ মৃত্যুর সঙ্গে লড়াই করে গতকাল হেরে যান মনোয়ারা বেগম (২২)। ঢাকার সম্মিলিত সামরিক হাসপাতালে (সিএমএইচ) চিকিৎসাধীন ছিলেন তিনি।চলন্ত বাসে পেট্রলবোমার ঘটনায় মনোয়ারাকে নিয়ে নিহতের সংখ্যা ছয়জনে দাঁড়াল। আর ৫ জানুয়ারির ‘একতরফা’ নির্বাচনের মাধ্যমে গঠিত ক্ষমতাসীন আওয়ামী লীগ সরকারের পদত্যাগের দাবিতে শুরু হওয়া সহিংসতায় গতকাল পর্যন্ত নিহতের সংখ্যা দাঁড়াল ২৮ জনে।এদিকে বিএনপির নেতৃত্বাধীন ২০-দলীয় জোটের লাগাতার অবরোধে গতকাল মঙ্গলবার রাতে বরিশালে দুটি বিলাসবহুল লঞ্চের দুটি কক্ষে আগুন দিয়েছে দুর্বৃত্তরা। এদিন রাজশাহী, গাজীপুর ও কিশোরগঞ্জের ভৈরবে বাসে পেট্রলবোমা নিক্ষেপ করা হয়। পুলিশের গাড়িতে ককটেল নিক্ষেপ করা হয়েছে চুয়াডাঙ্গায়। ঢাকায় আগুন দেওয়া হয়েছে প্রাইভেট কারে। সাত জেলায় ১৪টি যানবাহনে ভাঙচুর চালানো হয়েছে। সোমবার রাতে ককটেল হামলা চালানো হয়েছে চট্টগ্রামের বোয়ালখালীতে সাংসদ মঈন উদ্দীন খান বাদলের বাড়িতে। এ ছাড়া কয়েকটি স্থানে ককটেলের বিস্ফোরণ ঘটেছে।এই অবরোধ চলছে ৬ জানুয়ারি থেকে। তবে ৪ জানুয়ারি থেকেই শুরু সংঘাতের। এই দিন থেকে গতকাল পর্যন্ত আগুন দেওয়া হয় ২৬৩টি যানবাহনে, ভাঙচুর করা হয় অন্তত ৩৫৫টি।সারা দেশে নেতা-কর্মীদের হত্যা ও গ্রেপ্তারের প্রতিবাদে ঢাকা ও খুলনা বিভাগে আজ বুধবার সকাল থেকে দুই দিনের হরতাল ডেকেছে বিএনপির নেতৃত্বাধীন ২০-দলীয় জোট।ঢাকা ও ঢাকার বাইরে থেকে নিজস্ব প্রতিবেদক, আঞ্চলিক কার্যালয় ও প্রতিনিধিদের পাঠানো খবর:আরও একজনের মৃত্যু: ঢাকা সিএমএইচ সূত্র জানিয়েছে, মিঠাপুকুরে পেট্রলবোমায় দগ্ধ মনোয়ারা বেগম সোমবার দিবাগত রাত তিনটার দিকে মারা যান। তাঁর স্বামী নূর আলম বাংলাদেশ নৌবাহিনীর সদস্য।মিঠাপুকুরে ১৩ জানুয়ারি দিবাগত রাতে পুলিশ ও বিজিবির পাহারায় রংপুর থেকে ঢাকাগামী যাত্রীবাহী বাসের বহরে থাকা একটি বাসে পেট্রলবোমা ছোড়ে দুর্বৃত্তরা। এতে ঘটনাস্থলেই চারজন নিহত হন। পরদিন ঢাকা মেডিকেল কলেজ হাসপাতালে আরেকজনের মৃত্যু ঘটে। পেট্রলবোমায় দগ্ধ দুই মেয়েসহ মনোয়ারাকে প্রথমে রংপুর সিএমএইচ ও পরে ঢাকা সিএমএইচে ভর্তি করা হয়।রাজধানীর চিত্র: রাজধানীতে অবরোধ চলাকালে গতকাল মঙ্গলবার ধানমন্ডির ২৭ নম্বর সড়কে যমুনা টেলিভিশনের একটি ব্যক্তিগত গাড়িতে আগুন দিয়েছে দুর্বৃত্তরা। তবে এতে কেউ হতাহত হয়নি। ধানমন্ডি থানার ভারপ্রাপ্ত কর্মকর্তা (ওসি) আবু বকর সিদ্দিক জানান, একটি ট্রাক পেছন থেকে প্রথমে গাড়িটিকে ধাক্কা দেয়। এ সময় চালক বেরিয়ে এসে প্রতিবাদ করলে দুই দুর্বৃত্ত লাঠিসোঁটা নিয়ে গিয়ে গাড়িটিতে ভাঙচুরের পর আগুন দেয়।সকাল পৌনে নয়টার দিকে শনির আখড়ায় প্রজন্ম লীগের কার্যালয়ে আগুন দেওয়া হয়। স্থানীয় লোকজন আগুন নেভায়। সন্ধ্যায় পৃথক ঘটনায় ফুলবাড়িয়া ও ঢাকা বিশ্ববিদ্যালয়ের দোয়েল চত্বরে ককটেলের বিস্ফোরণে জুতা ব্যবসায়ী হেলালউদ্দিন (২৮) ও রিকশাচালক আবদুল মান্নান (৫৮) আহত হন।এ ছাড়া বেলা তিনটার পর কুড়িল বিশ্বরোড উড়ালসড়কের কাছে দুর্বৃত্তরা ছয়-সাতটি ককটেলের বিস্ফোরণ ঘটায়। গত রাত ১০টার দিকে ধানমন্ডিতে সুপ্রিম কোর্টের বিচারতপতি এ টি এম সাইফুর রহমানের সামনে ককটেলের বিস্ফোরণ ঘটে।ঢাকা বিশ্ববিদ্যালয়ের কলাভবনের নিচতলায় ইতিহাস বিভাগ এবং গণযোগাযোগ ও সাংবাদিকতা বিভাগের মধ্যবর্তী বারান্দায় দুপুর সাড়ে ১২টার দিকে একটি ককটেল বিস্ফোরিত হয়। এ ঘটনায় আতঙ্ক ছড়ালেও কেউ হতাহত হয়নি। সেখান থেকে অবিস্ফোরিত একটি ককটেল উদ্ধার করা হয়েছে।বিশ্ববিদ্যালয়ের ভারপ্রাপ্ত প্রক্টর এম আমজাদ আলী বলেন, কারা এ ঘটনা ঘটিয়েছে তা জানার চেষ্টা চলছে।রাজধানীর বাইরের চিত্র: বরিশাল-ঢাকা নৌপথে বিলাসবহুল লঞ্চ সুন্দরবন-৭ ও পারাবত-১০ লঞ্চের দুই শয্যাবিশিষ্ট দুটি কক্ষে (কেবিনে) আগুন দিয়েছে দুর্বৃত্তরা। তবে এ ঘটনায় কেউ হতাহত হয়নি। অগ্নিনির্বাপক গ্যাস দিয়ে দ্রুত আগুন নিয়ন্ত্রণে আনে কর্তৃপক্ষ। দুটি লঞ্চই ঢাকার উদ্দেশে ছেড়ে গেছে। গতকাল রাত পৌনে নয়টায় বরিশাল নৌবন্দর থেকে ছেড়ে যাওয়ার সময় ওই অগ্নিকাণ্ডের ঘটনা ঘটে।সুন্দরবন লঞ্চ কর্তৃপক্ষ জানায়, সুন্দরবন-৭ লঞ্চ যাত্রী বোঝাই করে বরিশাল নৌবন্দর ত্যাগ করছিল। এ সময় হঠাৎ কেবিনের যাত্রীরা আগুন আগুন বলে চিৎকার-চেঁচামেচি শুরু করেন। পরে দেখা যায়, তৃতীয় তলার ৩১৬ নম্বর কক্ষে অগ্নিসংযোগ করা হয়েছে। দ্রুত আগুন নিয়ন্ত্রণে আনা হয়। এতে ওই কক্ষের বিছানাপত্র পুড়ে যায়। পরে লঞ্চটি যাত্রী নিয়ে ঢাকার উদ্দেশে ছেড়ে যায়।রাজশাহী নগরের রেশম ভবনের সামনে গত সোমবার দিবাগত রাতে হরতাল-সমর্থকেরা যাত্রীবাহী বাসে পেট্রলবোমা ছুড়ে মারে। এতে নারীসহ তিনজন যাত্রী আহত হন। তাঁদের রাজশাহী মেডিকেল কলেজ হাসপাতালে ভর্তি করা হয়েছে। আহত ব্যক্তিদের মধ্যে আম্বিয়া বেগম (৫০) নামের এক যাত্রীর অবস্থা আশঙ্কাজনক। তাঁকে হাসপাতালের বার্ন ইউনিটে ভর্তি করা হয়েছে। অপর দুই যাত্রী গাড়ি থেকে লাফ দিয়ে আহত হন।আম্বিয়ার স্বামী ইসরাফিল জানান, বাসটি পুলিশি পাহারায় চাঁপাইনবাবগঞ্জ থেকে রাজশাহী মহানগরে আসে। রাজশাহী বাসস্ট্যান্ডে প্রায় তিন ঘণ্টা থামার পর রাত সাড়ে ১২টায় ঢাকার উদ্দেশে ছেড়ে যায়। বাসটি নগরের রেশম ভবনের সামনে এসে পৌঁছালে চার থেকে পাঁচজন হরতাল-সমর্থক বাসটিতে পেট্রলবোমা মারে। এতে আম্বিয়ার মুখ ও গলার বাঁ পাশ ও দুই হাত আগুনে পুড়ে যায়।রাজশাহী মহানগর পুলিশের মুখপাত্র ও মহানগর গোয়েন্দা পুলিশের সহকারী কমিশনার (এসি) ইফতে খায়ের আলম জানান, হামলাকারীরা বাসটিকে লক্ষ্য করে পেট্রলবোমা ছুড়ে পালিয়ে যায়। ঘটনার সঙ্গে জড়িত ব্যক্তিদের ধরতে পুলিশ অভিযানে নেমেছে।বরগুনায় গত সোমবার গভীর রাতে শহরের লাকুরতলায় নছিমনে দুর্বৃত্তদের ছোড়া পেট্রলবোমায় চালক মো. হান্নান (৩০) সামান্য দগ্ধ হয়েছেন। একই রাতে সদর উপজেলার নলটোনা ইউনিয়নের আগা পদ্মা গ্রামের কেশব মাঝির বাড়ির একটি দুর্গামন্দিরে কে বা কারা আগুন দেয়। এতে মন্দিরের এক পাশের বেড়া পুড়ে যায়।বগুড়ার শেরপুরে গত সোমবার রাত নয়টার দিকে ঢাকা-বগুড়া মহাসড়কে দুর্বৃত্তদের পেট্রলবোমায় পুড়েছে পণ্যবাহী একটি ট্রাক। লক্ষ্মীপুরের কমলনগরে গতকাল মঙ্গলবার সকালে অবরোধ-সমর্থকেরা সিএনজিচালিত সাতটি অটোরিকশা ভাঙচুর করেছে।ঢাকার কেরানীগঞ্জে সোমবার রাতে বাসে আগুন দিয়েছে দুর্বৃত্তরা। এ সময় বাসের ভেতর ঘুমিয়ে থাকা চালক মো. আমির ও সহকারী মো. নেকবর সামান্য আহত হন। বাস থেকে দ্রুত নামতে গিয়ে চালকের পা কেটে গেছে। আর আগুনে নেকবরের দুই হাত ঝলসে গেছে।চট্টগ্রাম-৮ (চান্দগাঁও-বোয়ালখালী) আসনের সাংসদ মঈন উদ্দীন খান বাদলের বাড়িতে সোমবার রাতে ককটেল হামলা হয়েছে। রাত আড়াইটার দিকে বোয়ালখালীর সারোয়াতলীর বাড়িতে পর পর দুটি ককটেল ছুড়ে মারা হয়। এ সময় সাংসদ বাড়িতে ছিলেন না। তাঁর ভাই মনির উদ্দিন আহমেদ জানান, ককটেলে জানালার কাচ ভেঙে গেছে।জামালপুরের সরিষাবাড়ীতে অবরোধকারীরা গতকাল তিনটি মোটরসাইকেল ভাঙচুর করেছে। এ সময় মোটরসাইকেল আরোহী শাহীন আলমকে (৩৫) পিটিয়ে গুরুতর আহত করা হয়। তাঁকে উপজেলা স্বাস্থ্য কমপ্লেক্সে ভর্তি করা হয়েছে।নারায়ণগঞ্জ শহরের চাষাঢ়ায় যাত্রীবাহী বাসে আগুন দেওয়ার ঘটনায় গত সোমবার রাতে বিএনপি-জামায়াতের ১৬ জনের নাম উল্লেখ করে এবং অজ্ঞাতনামা আরও অনেককে আসামি করে মামলা হয়েছে। বাসে আগুন দেওয়ার ওই ঘটনায় চিকিৎসক দম্পতি, তাঁদের শিশুসন্তানসহ আটজন আহত হন।চুয়াডাঙ্গায় গতকাল রাতে পুলিশের গাড়িতে ককটেল হামলা চালিয়েছে দুর্বৃত্তরা। এতে চালক জিন্নাত আলীর (৪৫) ডান হাত ও পিঠ ঝলসে গেছে। তাঁকে চুয়াডাঙ্গা সদর হাসপাতালে নিয়ে চিকিৎসা দেওয়া হয়।কিশোরগঞ্জের ভৈরব, গাজীপুরের শিববাড়ীতে গতকাল রাতে বাসে আগুন দেয় দুর্বৃত্তরা। এতে কেউ আহত হয়নি। কক্সবাজারের চকরিয়া পৌর শহরে জামায়াত-শিবিরের ঝটিকা মিছিল থেকে চারটি গাড়ি ভাঙচুর করা হয়েছে। ফেনীর দাগনভূঞায় অবরোধকারীদের ছোড়া পেট্রলবোমায় সিএনজিচালিত অটোরিকশার চালক ও দুই যাত্রী দগ্ধ হয়েছেন। গতকাল রাতে ফেনী-বসুরহাট সড়কের দুধমুখা বাজারের পাশে এ ঘটনা ঘটে। এ ছাড়া রাত আটটার দিকে ফেনী পৌরসভার কাউন্সিলর মোহাম্মদ মানিকের ব্যক্তিগত গাড়িতে ককটেল হামলা হয়েছে।ঢাকা ও খুলনা বিভাগে দুই দিনের হরতাল: বিএনপির নেতৃত্বাধীন ২০-দলীয় জোটের ডাকে গতকাল মঙ্গলবার চট্টগ্রাম বিভাগের সব জেলা, রাজশাহী, ফরিদপুর ও কালিয়াকৈরে ঢিলেঢালা হরতাল পালিত হয়েছে। তবে এসব জায়গায় গতকাল হরতালে কোনো সহিংসতার ঘটনা ঘটেনি। এ ছাড়া ঢাকা ও খুলনা বিভাগের সব জেলায় আজ ভোর ছয়টা থেকে ৪৮ ঘণ্টার হরতাল ডেকেছে বিএনপির নেতৃত্বাধীন ২০-দলীয় জোট।গতকাল বিএনপির যুগ্ম মহাসচিব রুহুল কবির রিজভী আহমেদ স্বাক্ষরিত এক সংবাদ বিজ্ঞপ্তিতে এ হরতালের কথা বলা হয়। তবে এর মধ্যে খুলনার দুই জেলা কুষ্টিয়া ও ঝিনাইদহে হরতাল হবে ৩৬ ঘণ্টা।বিজ্ঞপ্তিতে রিজভী বলেন, সারা দেশে যৌথ বাহিনী অভিযানের নামে ছাত্রদলসহ দলের নেতা-কর্মীদের ওপর নির্মম অত্যাচার-নির্যাতন চালাচ্ছে। কয়েক দিনে ছাত্রদলের কয়েকজন নেতা-কর্মীকে হত্যাও করা হয়েছে। এর প্রতিবাদে এবং গ্রেপ্তার দলীয় নেতা-কর্মীদের মুক্তির দাবিতে এ হরতালের ডাক দেওয়া হয়। ২০-দলীয় জোটের পক্ষ থেকে আজ সিলেটে ডাকা হয়েছে সকাল-সন্ধ্যা হরতাল। বিএনপির নেতা-কর্মীদের বাসায় পুলিশি তল্লাশির নামে হয়রানি বন্ধের দাবি এবং গ্রেপ্তার হওয়া বিএনপি-জামায়াতের নেতা-কর্মীদের মুক্তির দাবিতে এ হরতাল ডাকা হয়।এদিকে ঢাকার খিলগাঁও থানা ছাত্রদলের সাধারণ সম্পাদক নুরুজ্জামান জনিকে ‘হত্যার’ প্রতিবাদে আজ ও কাল ঢাকা মহানগরে এবং ঢাকা বিভাগে হরতাল পালনের আহ্বান জানিয়েছেন ছাত্রদলের কেন্দ্রীয় সভাপতি রাজিব আহসান ও সাধারণ সম্পাদক আকরামুল হাসান। এ ছাড়া ছাত্রদলের নেতাদের গুম, হত্যা ও গ্রেপ্তারের প্রতিবাদে গতকাল এবং আজ সারা দেশে শিক্ষাপ্রতিষ্ঠানে ছাত্র ধর্মঘট ডেকেছে সংগঠনটি।
