
রাজধানীর উত্তরায় স্কুলছাত্র আদনান কবীর হত্যায় জড়িত সন্দেহে আরও তিন তরুণ গ্রেপ্তার হয়েছেন।গতকাল বুধবার রাতে উত্তরা ও টঙ্গী এলাকা থেকে ওই তিন তরুণকে গ্রেপ্তার করে উত্তরা পশ্চিম থানার পুলিশ।গ্রেপ্তার হওয়া তিন তরুণ হলেন মো. রাজিন (২০), শাকিল সরকার (১৯) ও মাকরুল ইসলাম (১৯)।উত্তরা পশ্চিম থানার উপপরিদর্শক (এসআই) হেদায়েত হোসেন বলেন, গ্রেপ্তার হওয়া তিন তরুণকে আজ বৃহস্পতিবার আদালতে পাঠানো হবে। তাঁদের জিজ্ঞাসাবাদের জন্য রিমান্ডের আবেদন করা হবে।
গত ৬ জানুয়ারি সন্ধ্যায় উত্তরা ১৩ নম্বর সেক্টরে ট্রাস্ট স্কুল অ্যান্ড কলেজের নবম শ্রেণির ছাত্র আদনান কবীর খুন হয়। এ ঘটনায় আদনানের বাবা কবীর হোসেন বাদী হয়ে উত্তরা পশ্চিম থানায় একটি হত্যা মামলা করেন।
আদনান হত্যায় জড়িত সন্দেহে ইতিমধ্যে বেশ কয়েকজন কিশোর-তরুণ গ্রেপ্তার হয়েছেন। গ্রেপ্তার হওয়া ব্যক্তিদের মধ্যে কয়েকজন ১৬৪ ধারায় জবানবন্দিও দিয়েছেন।
উত্তরায় গড়ে ওঠা কিশোর-তরুণদের গ্যাংয়ের মধ্যে আধিপত্য বিস্তার নিয়ে বিরোধের জেরে আদনান খুন হয় বলে ধারণা পুলিশের।
আরও পড়ুন: ‘গ্যাং কালচারের’ নামে ভয়ংকর হয়ে উঠছে যে কিশোরেরা
