
বিএনপির চেয়ারপারসন খালেদা জিয়াকে জঙ্গির সঙ্গী হিসেবে চিহ্নিত করেছেন তথ্যমন্ত্রী হাসানুল হক ইনু। মন্ত্রী অভিযোগ করেন, খালেদা জিয়া গণতন্ত্রের টুপি পরে জঙ্গিদের রক্ষা করতে চান।
রাজধানীর জাতীয় প্রেসক্লাবের সামনে আজ মঙ্গলবার দুপুর ১২টার দিকে এক মানববন্ধনে তিনি এ কথা বলেন। জাতীয় সমাজতান্ত্রিক দলের (জাসদ) যুব সংগঠন জাতীয় যুব জোট ‘জঙ্গি নির্মূল কর, জঙ্গির সঙ্গী বর্জন ও বিচার কর’ ব্যানারে ওই মানববন্ধনের আয়োজন করে।
তথ্যমন্ত্রী বলেন, ‘খালেদা জিয়া বারবার প্রমাণ করেছেন তিনি যুদ্ধাপরাধীদের সঙ্গী। জঙ্গি-তাণ্ডবের সঙ্গী, যুদ্ধনেত্রী এবং জঙ্গির সঙ্গী। তিনি গণতন্ত্রের টুপি পরে জঙ্গিদের রক্ষা করতে চান। জঙ্গিমুক্ত বাংলাদেশ করতে হলে জঙ্গি দমনের পাশাপাশি জঙ্গির সঙ্গীদের আইনের ব্যবস্থায় এনে বিচারের ব্যবস্থা করতে হবে।’
মানববন্ধনে সভাপতির বক্তব্যে তথ্যমন্ত্রী বলেন, উন্নয়ন, শান্তি ও প্রগতির প্রধান শত্রু জঙ্গিবাদ। খালেদা জিয়া ও বিএনপির মদদে, সমর্থনে ও পৃষ্ঠপোষকতায় জঙ্গিরা গুপ্তহত্যা ও হামলা চালিয়েছে। এটি সরকার মোকাবিলা করেছে।
মানববন্ধনে জাতীয় সমাজতান্ত্রিক দলের (জাসদ) যুগ্ম সাধারণ সম্পাদক নুরুল আক্তার, ঢাকা মহানগর কমিটির সমন্বয়ক মীর হোসেন আকতার, জাতীয় যুব জোট সভাপতি রোকনুজ্জামান রোকন প্রমুখ বক্তব্য দেন।
