
নারায়ণগঞ্জের সোনারগাঁ পৌরসভার উত্তর ষোলপাড়া গ্রামের এক ব্যক্তির বিরুদ্ধে সরকারি খাল দখল করে ভরাট করার অভিযোগ উঠেছে। এতে ওই এলাকায় স্থায়ী জলাবদ্ধতার আশঙ্কা করছেন এলাকাবাসী।সরেজমিনে জানা যায়, সোনারগাঁ পৌরসভার ৫ নম্বর ওয়ার্ডের উত্তর ষোলপাড়া এলাকার পাশ দিয়ে বয়ে গেছে একটি খাল। স্থানীয় আবুল হাসেমের ছেলে গাজী জুয়েল ওই খাল দখল করে ভরাট করছেন। এভাবে খাল ভরাট করা হলে এলাকায় জলাবদ্ধতার আশঙ্কা করছেন লোকজন।ষোলপাড়া গ্রামের বাসিন্দা হাবিবুর রহমান, সিরাজুল ইসলামসহ আরও বেশ কয়েকজন প্রথম আলোকে বলেন, এ খাল দিয়ে বর্ষার পানি নিষ্কাশন হয়। সরকারি এ খালটি দখল হলে বর্ষা মৌসুমে এই এলাকায় স্থায়ী জলাবদ্ধতা সৃষ্টি হয়ে ৩ শতাধিক পরিবার পানিবন্দী হয়ে পড়ার আশঙ্কা রয়েছে।উত্তর ষোলপাড়া গ্রামের ছানোয়ার হোসেন অভিযোগ করেন, জুয়েল মিয়া সরকারি খাল দখল করে নেওয়ার চেষ্টা করছেন। তবে জুয়েল মিয়ার দাবি, তিনি কোনো খাল দখল করেননি। খালের সামান্য অংশ ভরাট হয়েছে। এতে পানিনিষ্কাশনের কোনো সমস্যা হবে না।উপজেলা সহকারী কমিশনার (ভূমি) রুবায়েত হায়াত শিপলু বলেন, ‘সরকারি খাল দখল করে ভরাট করার বিষয়ে আমরা অভিযোগ পেয়েছি। শিগগিরই খাল ভরাটের কাজ বন্ধ করার জন্য নোটিশ দেওয়া হবে।’
 
