
মৌলভীবাজার জেলা জাতীয় যুব সংহতির সম্মেলনে ১৪৪ ধারা জারি করা হয়েছে। আজ রোববার মৌলভীবাজার পৌর জনমিলন কেন্দ্রে এ সম্মেলন হওয়ার কথা ছিল। এক আবেদনের পরিপ্রেক্ষিতে অতিরিক্ত জেলা ম্যাজিস্ট্রেট আগামী বৃহস্পতিবার পর্যন্ত পৌর জনমিলন কেন্দ্র এবং জেলার সর্বত্র এ সম্মেলনের ওপর নিষেধাজ্ঞা আরোপ করেন।
জাতীয় যুব সংহতি ও জাতীয় পার্টি সূত্রে জানা গেছে, আজকের এ সম্মেলনের ওপর নিষেধাজ্ঞা চেয়ে জাতীয় পার্টির জেলা কমিটির যুগ্ম দপ্তর সম্পাদক ও যুব সংহতি কুলাউড়া উপজেলা কমিটির আহ্বায়ক শেখ আশরাফ উদ্দিন গতকাল শনিবার আবেদন করেন। এরই পরিপ্রেক্ষিতে ম্যাজিস্ট্রেট মো. ফারুক আহমেদ এ নিষেধাজ্ঞা আরোপ করে। সম্মেলনকে কেন্দ্র করে আইনশৃঙ্খলার অবনতি ও দাঙ্গা-হাঙ্গামার আশঙ্কা থেকে এই নিষেধাজ্ঞা প্রদান করা হয়েছে। আদেশে বলা হয়েছে, এই পাঁচ দিন জাতীয় যুব সংহতির ব্যানারে পৌর জনমিলন কেন্দ্র অথবা জেলার কোথাও কোনো ধরনের সভা-সমাবেশ করা যাবে না।
শেখ আশরাফ উদ্দিন আজ প্রথম আলোকে বলেন, ‘জেলা আহ্বায়ক কমিটি একতরফাভাবে সম্মেলনের উদ্যোগ নিয়েছে। উপজেলার সভাপতি-সম্পাদক সম্মেলন সম্পর্কে জানেন না। এতে দাঙ্গা-হাঙ্গামার খুবই আশঙ্কা ছিল। শান্তি-স্থিতিশীলতা রক্ষার স্বার্থে সম্মেলন স্থগিতের জন্য আদালতে আশ্রয় নিয়েছি।’
জেলা জাতীয় পার্টির সভাপতি সৈয়দ শাহাব উদ্দিন আহমদ প্রথম আলোকে বলেন, ‘তাদের মধ্যে (যুব সংহতি) দুই-তিন পার্ট হয়ে গেছে। আমি সমঝোতার চেষ্টা করে ব্যর্থ হয়েছি। সম্মেলন স্থগিত করার জন্য গত বৃহস্পতিবার জাতীয় পার্টি ও যুব সংহতির কেন্দ্রীয় কমিটিকে অবগত করেছি।’
মৌলভীবাজার সদর থানার ভারপ্রাপ্ত কর্মকর্তা (ওসি) অকিল উদ্দিন আহাম্মদ সম্মেলনকে ঘিরে ১৪৪ ধারার বিষয়টি নিশ্চিত করেছেন।
