
কিশোরগঞ্জ জেলা শিল্পকলা একাডেমি মিলনায়তনে গতকাল মঙ্গলবার জেলা ইমাম সম্মেলন-২০১৬। ইসলামিক ফাউন্ডেশন কিশোরগঞ্জ জেলা শাখা এই সম্মেলনের আয়োজন করে। এতে ১৩ উপজেলার প্রত্যেকটি থেকে ২০ জন করে মোট ২৬০ জন ইমাম অংশ নেন। এর আগে তাঁদের ছয়টি বিষয়ের ওপর ৪৫ দিনের প্রশিক্ষণ দেওয়া হয়। প্রশিক্ষণ শেষে গতকাল শিল্পকলা একাডেমি মিলনায়তনে তাঁদের লিখিত ও মৌখিক পরীক্ষা নেওয়া হয়। এই পরীক্ষার মাধ্যমে তিনজনকে জেলার শ্রেষ্ঠ ইমাম নির্বাচিত করা হয়। তাঁরা হলেন সদর উপজেলার কাতিয়ারচর বায়তুন নূর সোবহান মসজিদের ইমাম মো. ইসাম উদ্দিন, কটিয়াদী উপজেলার নোয়াপাড়া মসজিদের ইমাম মো. আবদুল বাতেন ও কিশোরগঞ্জ সদর মডেল থানা জামে মসজিদের ইমাম মো. মোস্তাফিজুর রহমান।  
