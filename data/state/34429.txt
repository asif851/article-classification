
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর চিকিৎসার জন্য আবার সিঙ্গাপুর গেছেন। আজ শনিবার সকাল সাড়ে আটটার দিকে বিমান বাংলাদেশ এয়ারলাইনসের একটি ফ্লাইটে সিঙ্গাপুরের উদ্দেশে রওনা হন তিনি। ২১ অক্টোবর তাঁর দেশে ফেরার কথা।মির্জা ফখরুলের পারিবারিক সূত্র জানায়, তিনি এখনো অসুস্থ। গত জুলাইয়ে তিনি সিঙ্গাপুরে যে চিকিৎসা নিয়েছিলেন, এর ধারাবাহিকতায় এখন আবার সেখানে যাচ্ছেন।এর আগে মির্জা ফখরুল ইসলাম জামিনে মুক্তি পেয়ে উন্নত চিকিৎসার জন্য ২৬ জুলাই সিঙ্গাপুর যান। সেখান থেকে যুক্তরাষ্ট্রে যান। সিঙ্গাপুর ও যুক্তরাষ্ট্রে পৌনে দুই মাস চিকিৎসা শেষে ২১ সেপ্টেম্বর তিনি দেশে ফেরেন।বিএনপির চেয়ারপারসন খালেদা জিয়াও গত এক মাস ধরে দেশের বাইরে অবস্থান করছেন। চোখের চিকিৎসার জন্য গত ১৫ সেপ্টেম্বর লন্ডনের উদ্দেশে দেশ ছাড়েন খালেদা জিয়া। এখনো তিনি সেখানে অবস্থান করছেন।
