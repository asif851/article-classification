
নাগরিক ঐক্যের আহ্বায়ক মাহমুদুর রহমান মান্না বলেছেন, দেশের বর্তমান সার্বিক অবস্থা অত্যন্ত বিপজ্জনক। এ অবস্থা চলতে থাকলে অনির্বাচিত শাসনব্যবস্থা কায়েম হয়ে যেতে পারে। এটা কারও কাম্য নয়। তাই সরকারকে বাধ্য করা হবে সংলাপে বসার জন্য।রাজধানীর তোপখানা রোডে নাগরিক ঐক্যের কার্যালয়ে গতকাল শুক্রবার সকালে আয়োজিত সংবাদ সম্মেলনে মান্না এ কথা বলেন। সংবাদ সম্মেলনে জানানো হয়, সহিংসতা বন্ধ করতে ও সংলাপের দাবিতে সোহরাওয়ার্দী উদ্যানের শিখা চিরন্তনে আজ শনিবার বেলা তিনটা থেকে চারটা পর্যন্ত মানববন্ধন করবে নাগরিক ঐক্য।মাহমুদুর রহমান মান্না বলেন, দেশের এমন অবস্থায় বর্তমান সরকার এভাবে অনড় হয়ে থাকতে পারে না। তিনি বলেন, ‘আমরা যদি সংলাপের কথা বলে বর্তমান সরকারের কাছে এক-এগারোর কুশীলব হয়ে থাকি, তাহলে আমরা বলব, বর্তমান সরকার ৫ জানুয়ারির অবৈধ নির্বাচনের মাধ্যমে শাসনব্যবস্থাকে হাইজ্যাক করেছে।’
