
জামায়াতে ইসলামীর নায়েবে আমির এ কে এম ইউসুফের বিরুদ্ধে মানবতাবিরোধী অপরাধের মামলায় গতকাল বৃহস্পতিবার রাষ্ট্রপক্ষের তৃতীয় সাক্ষী এ কে এম সামসুল আলম ওরফে জাহাঙ্গীর হোসেনকে আসামিপক্ষের জেরা শেষ হয়েছে।বিচারপতি ওবায়দুল হাসানের নেতৃত্বে তিন সদস্যের আন্তর্জাতিক অপরাধ ট্রাইব্যুনাল-২-এ সামসুল আলমকে জেরা করেন আসামি পক্ষের আইনজীবী সৈয়দ মিজানুর রহমান। এ সময় আসামির কাঠগড়ায় ইউসুফ হাজির ছিলেন।জেরার শেষ পর্যায়ে আইনজীবী মত (সাজেশন) দেন, ‘আপনি (সাক্ষী) মিথ্যা সাক্ষ্য দিলেন।’ জবাবে সাক্ষী বলেন, ‘এটা সত্য নয়।’সামসুল আলমের জেরা শেষে এ মামলায় পরবর্তী সাক্ষ্য গ্রহণের জন্য রোববার দিন ধার্য করেন ট্রাইব্যুনাল।সামসুল আলম গত বুধবার ট্রাইবু্যুনালে দেওয়া জবানবন্দিতে বলেন, তাঁর বাবা শহীদ চিকিৎসক আবদুল মজিদ স্বাধীনতার পক্ষের লোকদের সহায়তা করায় তাঁকে ইউসুফের নির্দেশে রাজাকাররা গুলি করে হত্যা করে।মীর কাসেমের বিরুদ্ধে অভিযোগ পুনর্মূল্যায়নের জন্য ট্রাইব্যুনাল-১-এ: ট্রাইব্যুনাল-২ গতকাল জামায়াতের কেন্দ্রীয় নির্বাহী পরিষদের সদস্য মীর কাসেম আলীর বিরুদ্ধে মানবতাবিরোধী অপরাধের মামলার অভিযোগ পুনর্মূল্যায়নের জন্য ট্রাইব্যুনাল-১-এ পাঠিয়েছেন। এ-সংক্রান্ত আদেশে ট্রাইব্যুনাল বলেন, এই মামলার অভিযোগ গঠনের আদেশ ট্রাইব্যুনাল-১ দিয়েছেন। আইন অনুসারে এ অভিযোগ পুনর্মূল্যায়নের এখতিয়ার ওই ট্রাইব্যুনালের। তাই মীর কাসেমের বিরুদ্ধে আনা অভিযোগ পুনর্মূল্যায়নের জন্য মামলাটি ওই ট্রাইব্যুনালে পাঠানো হলো।এ মামলার কার্যক্রম প্রথমে ট্রাইব্যুনাল-১-এ শুরু হয়। অভিযোগের বিষয়ে শুনানি শেষে ট্রাইব্যুনাল-১ মীর কাসেমের বিরুদ্ধে অভিযোগ গঠন করেন। পরে দ্রুত নিষ্পত্তির জন্য মামলাটি ট্রাইব্যুনাল-২-এ পাঠানো হয়। সেখানে আসামিপক্ষ অভিযোগ গঠনের আদেশ পুনর্মূল্যায়নের আবেদন করেন। এর পরিপ্রেক্ষিতে ট্রাইব্যুনাল-২ গতকাল ওই আদেশ দেন।
