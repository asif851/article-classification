
ব্রাহ্মণবাড়িয়া রেলস্টেশন এলাকায় গতকাল শুক্রবার চট্টগ্রাম থেকে ছেড়ে আসা ঢাকাগামী চট্টলা এক্সপ্রেস ট্রেনের ইঞ্জিনসহ দুটি বগি লাইনচ্যুত হয়েছে। এ সময় ট্রেন থেকে নামতে গিয়ে অন্তত পাঁচজন যাত্রী আহত হন।তবে দ্বৈত লাইন থাকায় আপলাইনের (ঢাকামুখী) ট্রেন ডাউনলাইন (চট্টগ্রাম) দিয়ে চলাচল করছে। এতে ট্রেন চলাচলে একটু দেরি হচ্ছে।ব্রাহ্মণবাড়িয়া রেলস্টেশন সূত্রে জানা গেছে, গতকাল বিকেল সাড়ে চারটার দিকে চট্টলা এক্সপ্রেস ট্রেনটি ব্রাহ্মণবাড়িয়া রেলস্টেশনে যাত্রাবিরতি দিয়ে ঢাকার উদ্দেশে ছেড়ে যায়। রেলস্টেশন থেকে কিছুটা দূরে পুনিয়াউট এলাকায় গিয়ে হঠাৎ করে বিকট শব্দে ট্রেনের ইঞ্জিনসহ দুটি বগি লাইনচ্যুত হয়। এ সময় ট্রেন থেকে তাড়াহুড়ো করে নামতে গিয়ে অন্তত পাঁচজন আহত হন। তবে তাঁদের পরিচয় পাওয়া যায়নি। এতে আপলাইনে ঢাকার সঙ্গে ট্রেন চলাচল কিছুটা বিঘ্নিত হচ্ছে। তবে দ্বৈত লাইন থাকায় বিকল্প পথে সব ট্রেন চলাচল করছে।ব্রাহ্মণবাড়িয়া রেলস্টেশনের স্টেশনমাস্টার মো. এস এম মহিদুর রহমান প্রথম আলোকে জানান, আখাউড়া রেলস্টেশন থেকে উদ্ধারকারী দল সন্ধ্যা সাতটার দিকে ঘটনাস্থলে এসে পৌঁছায়। তবে রাত পৌনে নয়টায় এ প্রতিবেদন লেখা পর্যন্ত উদ্ধারকাজ চলছিল।
