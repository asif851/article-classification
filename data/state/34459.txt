
সংসদের প্রথম অধিবেশনের শুরুর দিনে একেবারেই চুপচাপ ছিলেন জাতীয় পার্টির (জাপা) চেয়ারম্যান এইচ এম এরশাদ। প্রায় আড়াই ঘণ্টা অধিবেশন-কক্ষে থাকলেও স্ত্রী রওশন এরশাদসহ কারও সঙ্গেই তেমন কোনো কথা বলেননি তিনি।
অধিবেশন শুরুর বেশ আগেই বিরোধীদলীয় নেতা রওশন এরশাদের বাঁ পাশের আসনে বসেন এরশাদ। এ সময় ক্ষমতাসীন দল আওয়ামী লীগ ও নিজ দল জাপার কয়েকজন নেতা তাঁর সঙ্গে কথা বলেন। এর মধ্যে বাণিজ্যমন্ত্রী তোফায়েল আহমেদ এরশাদের কাছে এসে তাঁকে প্রথমে অভিনন্দন জানান। পরে বিরোধীদলীয় নেতা রওশনের আসনের দিকে ইঙ্গিত করে বলেন, ‘আপনার বসার কথা ছিল ওখানে, এখন বসলেন এখানে। আপনি ওই চেয়ারে বসলে আরও সুন্দর হতো।’
এরশাদের বাঁ পাশের আসনগুলোয় পর্যায়ক্রমে বসেন আনিসুল ইসলাম মাহমুদ, এ বি এম রুহুল আমিন হাওলাদার, কাজী ফিরোজ রশীদ ও জিয়াউদ্দিন আহমেদ । কিন্তু সালাম বিনিময় ছাড়া তাঁদের সঙ্গে এরশাদের আর তেমন কোনো কথা হয়নি। এর মধ্যে সংসদ অধিবেশনে দুই দফায় ৩০ মিনিট (প্রথমে ২০ ও পরে ১০ মিনিট) বিরতি দিলে এরশাদ আসন ছেড়ে উঠে যাওয়ার সময় জাতীয় পার্টির বেশ কয়েকজন সাংসদ তাঁর সঙ্গে কুশল বিনিময় করেন।
