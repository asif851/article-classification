
নোয়াখালীর চাটখিল উপজেলার পাঁচগাঁও ইউনিয়নের আফছরখিল গ্রামে প্রতিপক্ষের পিটুনিতে আহত মাহফুজুল ইসলাম ওরফে নাঈম (২১) নামের এক যুবকের মৃত্যুর অভিযোগ পাওয়া গেছে। নাঈম গতকাল বুধবার সকালে চট্টগ্রাম মেডিকেল কলেজ হাসপাতালে মারা যান।
আগের দিন মঙ্গলবার রাতে তাঁকে পিটিয়ে আহত করা হয়েছিল। নিহত মাহফুজুল ইসলাম আফছরখিল গ্রামের আবদুল মান্নানের ছেলে। এ ঘটনায় নিহত যুবকের বাবা বাদী হয়ে গতকাল চাটখিল থানায় একটি হত্যা মামলা দায়ের করেছেন।
পুলিশ ও স্থানীয় সূত্রে জানা গেছে, মঙ্গলবার রাত আটটার দিকে আফছরখিল গ্রামে এই ইউনিয়নের হোসেনপুর গ্রামের মো. রাজু টেইলার পার্শ্ববর্তী দৌলতপুর গ্রামের মাঈন উদ্দিনের কাছে পাওনা ২০০ টাকা চাইলে এ নিয়ে দুজনের মধ্যে কথা-কাটাকাটি ও হাতাহাতি শুরু হয়। এ সময় সেখানে উপস্থিত মাহফুজুল ইসলাম ঝগড়া থামাতে গেলে মাঈন উদ্দিনের ভাইয়ের পক্ষের লোকজনের রডের আঘাতে গুরুতর আহত হন।
সূত্র জানায়, ঘটনার পরপরই স্থানীয় লোকজন মুমূর্ষ অবস্থায় মাহফুজুলকে উদ্ধার করে প্রথমে নোয়াখালী মেডিকেল কলেজ হাসপাতালে, পরে অবস্থার অবনতি দেখে রাতেই চট্টগ্রাম মেডিকেল কলেজ হাসপাতালে স্থানান্তর করে। সেখানে চিকিৎসাধীন অবস্থায় গতকাল সকাল আটটার দিকে মাহফুজুল মারা যান। মাহফুজুলের মৃত্যুর ঘটনা জানাজানি হওয়ার পরই হামলাকারীরা আত্মগোপন করে বলে জানিয়েছে স্থানীয়রা।
জানতে চাইলে ঘটনার সত্যতা নিশ্চিত করেন চাটখিল থানার ভারপ্রাপ্ত কর্মকর্তা মো. ইব্রাহিম খলিল।
