
গাইবান্ধার গোবিন্দগঞ্জে সংঘাতের ঘটনায় সাঁওতালদের করা মামলায় সন্দেহভাজন আরও চার ব্যক্তিকে গ্রেপ্তার করেছে পুলিশ। এ নিয়ে মোট ১৬ জনকে গ্রেপ্তার করা হলো।
গতকাল রোববার রাতে উপজেলার বিভিন্ন স্থান থেকে ওই চার ব্যক্তিকে গ্রেপ্তার করা হয়। গোবিন্দগঞ্জ থানার ভারপ্রাপ্ত কর্মকর্তা (ওসি) সুব্রত সরকার এই তথ্য জানান।
গ্রেপ্তার হওয়া চার ব্যক্তি হলেন রফিকুল ইসলাম, মোখলেছ আলী, আবদুল মান্নান ও শাহেদ আলী। তাঁদের বাড়ি উপজেলার বিভিন্ন গ্রামে।
৬ নভেম্বর গোবিন্দগঞ্জে রংপুর চিনিকলের জমিতে আখ কাটাকে কেন্দ্র করে পুলিশ ও চিনিকল শ্রমিক-কর্মচারীদের সঙ্গে সাঁওতালদের সংঘর্ষ হয়। এতে তিন সাঁওতাল নিহত হন। পুলিশসহ উভয় পক্ষের অন্তত ২০ জন আহত হন।
ঘটনার ১১ দিন পর সাঁওতালদের পক্ষে দায়ের করা মামলা নেয় পুলিশ। সাঁওতালদের ওপর হামলা, ঘরে আগুন দেওয়া, পুরোনো বসতবাড়িতে লুটপাট ও হত্যার অভিযোগে মামলাটি করা হয়। মামলায় ৬০০ জনকে অজ্ঞাত আসামি দেখানো হয়েছে।
