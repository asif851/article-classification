
চট্টগ্রাম ইপিজেড এলাকায় জাপানি ইলেকট্রনিকস শিল্প প্রতিষ্ঠান মেসার্স অপ-সিড কোম্পানি (বিডি) তাদের নারী শ্রমিকদের জন্য একটি ডরমিটরি উদ্বোধন করেছে।আজ সোমবার আনুষ্ঠানিকভাবে এ ডরমিটরির উদ্বোধন করেছেন বাংলাদেশে নিযুক্ত জাপানের রাষ্ট্রদূত মাসাতো ওয়াতানাবে ও বাংলাদেশ রপ্তানি প্রক্রিয়াকরণ এলাকা কর্তৃপক্ষের (বেপজা) নির্বাহী চেয়ারম্যান মেজর জেনারেল মুহাম্মদ হাবিবুর রহমান খান। বাংলাদেশে ইপিজেডের কোনো শিল্প প্রতিষ্ঠানের তৈরি এটিই প্রথম ডরমিটরি। উদ্বোধনী অনুষ্ঠানে জাপানের রাষ্ট্রদূত মাসাতো ওয়াতানাবে বলেন, বাংলাদেশের মাননীয় প্রধানমন্ত্রীর নির্দেশনার সঙ্গে সংগতি রেখে ইপিজেডের জাপানি একটি প্রতিষ্ঠান বাংলাদেশে প্রথম মহিলা ডরমিটরি নির্মাণ করেছে জেনে আমি আনন্দিত। বাংলাদেশ ও জাপান পরস্পরের বন্ধু রাষ্ট্র। অনুষ্ঠানে বেপজার নির্বাহী চেয়ারম্যান বলেন, বেপজা গভর্নর বোর্ডের ৩৩তম সভায় মাননীয় প্রধানমন্ত্রী ইপিজেডের নারী শ্রমিকদের একা অথবা পরিবার নিয়ে বসবাসের জন্য ডরমিটরি নির্মাণের নির্দেশনা প্রদান করেছেন। এই ডরমিটরি নির্মাণের ফলে নারী শ্রমিকদের আবাসন সমস্যার সমাধানসহ অর্থনৈতিকভাবে উপকৃত হবে।অনুষ্ঠানে আরও বক্তব্য দেন অপ-সিডের মূল প্রতিষ্ঠান কোহা কোম্পানি লিমিটেডের প্রেসিডেন্ট ইয়াসুহিরো নাকাশিমা। এ ছাড়া উপস্থিত ছিলেন জেটরোর কান্ট্রি রিপ্রেজেনটেটিভ কেই কাওয়ানো, বেপজার মহাব্যবস্থাপক (জনসংযোগ) নাজমা বিনতে আলমগীর, চট্টগ্রাম ইপিজেডের মহাব্যবস্থাপক খুরশিদ আলম, কর্ণফুলী ইপিজেডের মহাব্যবস্থাপক এস এম আখতার আলম মোস্তাফী প্রমুখ।
