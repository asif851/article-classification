
নারায়ণগঞ্জ সিটি করপোরেশন নির্বাচন সামনে রেখে বিরামহীন প্রচার চালাচ্ছেন মেয়র ও কাউন্সিলর প্রার্থীরা। প্রার্থীরা সকাল থেকে রাত পর্যন্ত ভোটারদের দ্বারে দ্বারে ছুটছেন। দিচ্ছেন নানা প্রতিশ্রুতি।
আওয়ামী লীগের মেয়র প্রার্থী সেলিনা হায়াৎ আইভী বলছেন, তিনি নির্বাচিত হলে সিটি করপোরেশনকে সবুজ নগরী করতে চান। পরিকল্পিত নগরী হিসেবে গড়তে চান।
বিএনপির মেয়র প্রার্থী সাখাওয়াত হোসেন খান বলছেন, সন্ত্রাস, চাঁদাবাজি, গুম, খুন, অপহরণের বিরুদ্ধে প্রতিবাদী ছিলেন তিনি, ভবিষ্যতে থাকবেন।
নির্বাচন কমিশনার জাবেদ আলী আজ বুধবার সকালে নারায়ণগঞ্জ সার্কিট হাউসে নির্বাচন–সংশ্লিষ্ট কর্মকর্তাদের সঙ্গে মতবিনিময় করেন। মতবিনিময় শেষে তিনি বলেন, নির্বাচন অবাধ, সুষ্ঠু ও নিরপেক্ষ করতে সব ব্যবস্থা গ্রহণ করা হবে।
আইভী আজ সকাল থেকে সিটি করপোরেশনের ৭ নম্বর ওয়ার্ড, কমদতলী, উত্তর কমদতলী, দক্ষিণ কদমতলী, আদমজী নগরসহ বিভিন্ন এলাকায় গণসংযোগ করেন। এ সময় শত শত নারী-পুরুষ আইভীকে দেখার জন্য রাস্তায় নেমে আসেন। পাড়া-মহল্লার মোড়ে মোড়ে সাধারণ মানুষ ফুল ছিটিয়ে আইভীকে স্বাগত জানান। সাধারণ ভোটাররা আইভীর পক্ষে স্লোগান দেন।
প্রচারকালে আইভী বলেন, নির্বাচিত হলে সিটি করপোরেশনকে সবুজ ও পরিকল্পিত নগরী হিসেবে গড়ে তুলতে চান তিনি।
সিটি করপোরেশন এলাকার জলাশয়, পুকুর, খাল, বিল সংরক্ষণ করবেন বলে জানান আইভী।
আওয়ামী লীগের এই মেয়র প্রার্থী বলেন, সিটি করপোরেশনে এখন কী কী সমস্যা আছে, তা ইতিমধ্যে চিহ্নিত করা হয়েছে। বিভিন্ন মেয়াদি পরিকল্পনার মাধ্যমে সব সমস্যার সমাধান করা হবে। আর তাঁর অসমাপ্ত কাজগুলোও শেষ করতে চান তিনি।
বিএনপির মেয়র প্রার্থী সাখাওয়াত আজ শহরের পাইকপাড়া, বড় কবরস্থান, ছোট কবরস্থান, পুল, আমলাপাড়া, কালীর বাজারসহ বিভিন্ন এলাকায় গণসংযোগ করেন। এ সময় তাঁর সঙ্গে বিএনপির স্থানীয় নেতা-কর্মীরা ছিলেন।
প্রচারকালে সাখাওয়াত বলেন, নারায়ণগঞ্জে গুম, খুন, অপহরণ, সন্ত্রাস নির্মূল হয়নি। এসবের বিরুদ্ধে অতীতে প্রতিবাদী ছিলেন তিনি। ভবিষ্যতেও থাকবেন।
ভোটাররা যদি ভোটকেন্দ্রে গিয়ে ভোট দিতে পারেন, তবে ধানের শীষ জয়ী হবে বলে বিশ্বাস সাখাওয়াতের। তিনি বলেন, মানুষ পরিবর্তন চায়।
মেয়র প্রার্থীদের মতো কাউন্সিলর প্রার্থীরাও প্রচারে ব্যস্ত সময় পার করছেন। তাঁরা ভোটারদের নানা প্রতিশ্রুতি দিচ্ছেন।
