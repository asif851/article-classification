
জিয়া অরফানেজ ট্রাস্ট ও জিয়া চ্যারিটেবল ট্রাস্ট দুর্নীতির দুই মামলায় হাজিরা দিতে আজ বুধবার আদালতে যাচ্ছেন বিএনপির চেয়ারপারসন খালেদা জিয়া। এ নিয়ে আদালত এলাকায় মিছিল-সমাবেশ করার প্রস্ততি নিয়েছেন বিএনপি-সমর্থক আইনজীবীরা।খালেদা জিয়ার আইনজীবী সানাউল্লাহ মিয়া গতকাল মঙ্গলবার প্রথম আলোকে বলেন, জিয়া অরফানেজ ট্রাস্ট ও জিয়া চ্যারিটেবল ট্রাস্ট দুর্নীতির দুই মামলায় সাক্ষ্য গ্রহণের দিন ধার্য আছে। খালেদা জিয়া আইনের প্রতি শ্রদ্ধাশীল। তাই তিনি আদালতে উপস্থিত থাকবেন।আজ খালেদা জিয়ার আদালতে উপস্থিত হওয়াকে কেন্দ্র করে গতকাল ঢাকার জজ আদালত অঙ্গনে বিএনপিপন্থী আইনজীবীরা মিছিল-সমাবেশ করেন।পুরান ঢাকার বকশীবাজার এলাকার আলিয়া মাদ্রাসা মাঠে স্থাপিত ঢাকার বিশেষ জজ আদালত-৩-এর বিশেষ এজলাসে মামলা দুটির বিচারকাজ চলছে। গত সপ্তাহে বিচারক বাসুদেব রায়কে বদলি করে তাঁর স্থলে আবু আহমেদ জমাদ্দারকে বিচারক হিসেবে নিয়োগ দেওয়া হয়।গত ১৯ মার্চ খালেদা জিয়াসহ নয়জনের বিরুদ্ধে অভিযোগ গঠন করা হয়। এরপর খালেদা জিয়ার আইনজীবী মামলার বৈধতা ও বিচারক নিয়োগের বৈধতা চ্যালেঞ্জ করে হাইকোর্টে আবেদন করেন। উচ্চ আদালত তা খারিজ করে দেন।
