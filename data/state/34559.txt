
পরিবেশবিষয়ক ৮৫টি আলোকচিত্র নিয়ে জাতীয় জাদুঘরে গতকাল শনিবার শুরু হয়েছে তিন দিনব্যাপী ‘ইকো ফেস্টিভ্যাল ফটোগ্রাফি এক্সিবিশন’। পরিবেশ সম্পর্কে জনগণকে সচেতন করতে পরিবেশ, প্রকৃতি, বন্য প্রাণী ও কৃষিবিষয়ক ওয়েব পোর্টাল এনভায়রনমেন্টমুভ এই প্রদর্শনীর আয়োজন করেছে। সহযোগী আয়োজক হিসেবে আছে বাংলাদেশ জাতীয় জাদুঘর, বন অধিদপ্তর এবং বাংলাদেশ ইনস্টিটিউট অব প্ল্যানার্স।
গতকাল জাতীয় জাদুঘরের মূল মিলনায়তনের লবিতে শুরু হওয়া এই প্রদর্শনী চলবে কাল সোমবার পর্যন্ত। সকাল সাড়ে নয়টা থেকে বিকেল সাড়ে চারটা পর্যন্ত প্রদর্শনীটি সবার জন্য খোলা থাকবে। ৭৬ জন আলোকচিত্রীর পরিবেশবিষয়ক আলোকচিত্র রয়েছে প্রদর্শনীটিতে।
সকালে প্রদর্শনীর উদ্বোধন করেন বরিশাল বিশ্ববিদ্যালয়ের উপাচার্য এস এম ইমামুল হক। বিশেষ অতিথি ছিলেন জাতীয় জাদুঘরের মহাপরিচালক ফয়জুল লতিফ চৌধুরী, বনসংরক্ষক জাহিদুল কবির, বাংলাদেশ ইনস্টিটিউট অব প্ল্যানার্সের সদস্য মনিজা বিশ্বাস।
ফ্রেমে ফ্রেমে প্রকৃতির নানান গল্প বলেছেন আলোকচিত্রীরা। তাঁদের তোলা আলোকচিত্রে উঠে এসেছে প্রকৃতির রূপবৈচিত্র্য। কৃষিনির্ভর অর্থনীতি, নদীমাতৃক বাংলাদেশের গল্প, নবান্ন উৎসব, গ্রামবাংলার চিরায়ত দৃশ্য ও শীতের প্রকৃতি।
 
