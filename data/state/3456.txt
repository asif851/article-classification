
সাধারণ মানুষের মুখে হাসি ফোটাতে হলে ধানের শীষকে জয়যুক্ত করার আহ্বান জানিয়েছেন বিএনপির মহাসচিব মির্জা ফখরুল ইসলাম আলমগীর। পঞ্চগড়ে দলীয় নেতা-কর্মীদের উদ্দেশ করে তিনি বলেন, ‘নমিনেশন কে পেয়েছে ভুলে যান সবাইকে, ধানের শীষের জন্য একসঙ্গে কাজ করতে হবে।’
আজ শুক্রবার দুপুরে বোদা উপজেলা শহরের বিআরটিসি বাসস্ট্যান্ডে বোদা পৌর নির্বাচনে বিএনপির মেয়র প্রার্থী হকিকুল ইসলামের নির্বাচনী পথসভায় ফখরুল এসব কথা বলেন।
ফখরুল অভিযোগ করে বলেন, ‘সময় খুব খারাপ যাচ্ছে। দেশে কোনো গণতন্ত্র নেই, আমাদের কোনো অধিকার নেই। দেশে কোনো আইনশৃঙ্খলা নেই। প্রকাশ্যে লোকজনকে ধরে নিয়ে গুলি করে মেরে ফেলা হচ্ছে, কোনো বিচার হচ্ছে না।’  ফখরুল আরও বলেন, সরকার বলেছিল ১০ টাকা কেজি চাল খাওয়াবে। এখন ৬০ টাকা কেজির নিচে চাল পাওয়া যায় না। আজকে সার-বীজসহ প্রত্যেকটি জিনিসের দাম বেড়ে গেছে। স্থানীয় বিএনপির সভাপতি মনসুর আলীর সভাপতিত্বে পথসভায় কেন্দ্রীয় বিএনপির সাংগঠনিক সম্পাদক রুহুল কুদ্দুস তালুকদার, পঞ্চগড়ের সাবেক সাংসদ রীনা পারভীন, বোদা পৌরসভায় বিএনপি–দলীয় মেয়র প্রার্থী হকিকুল ইসলামসহ দলের বিভিন্ন অঙ্গ ও সহযোগী সংগঠনের নেতা-কর্মীরা উপস্থিত ছিলেন।
দীর্ঘ ১৭ বছর পর ২৮ ডিসেম্বর বোদা পৌরসভায় নির্বাচন অনুষ্ঠিত হবে। এতে মেয়র পদে চারজন প্রার্থী প্রতিদ্বন্দ্বিতা করছেন। অন্যরা হলেন আওয়ামী লীগের ওয়াহিদুজ্জামান সুজা, বিএনপির বিদ্রোহী প্রার্থী উপজেলা বিএনপির সাধারণ সম্পাদক আকতার হোসেন হাসান ও ইসলামী আন্দোলন বাংলাদেশের রফিকুল ইসলাম।
