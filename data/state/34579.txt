
সড়ক-মহাসড়কে যানবাহনের কাগজপত্র তল্লাশির নামে পুলিশি হয়রানি বন্ধসহ সাত দফা দাবিতে উত্তরাঞ্চলে ডাকা পূর্বঘোষিত ৪৮ ঘণ্টার পণ্য পরিবহন ধর্মঘট আরও ২৪ ঘণ্টা বাড়ানো হয়েছে। এ ধর্মঘট চলবে ৭২ ঘণ্টা।
গতকাল রোববার থেকে শুরু হওয়া এই ধর্মঘট পূর্বঘোষিত কর্মসূচি অনুযায়ী আগামীকাল মঙ্গলবার সকাল ছয়টা থেকে প্রত্যাহারের কথা ছিল। সময় বাড়ানোয় বুধবার সকাল পর্যন্ত এই ধর্মঘট চলবে।
আজ সোমবার দুপুর ১২টায় বগুড়া প্রেসক্লাবে সংবাদ সম্মেলন করে উত্তরবঙ্গ ট্রাক, ট্যাংক লরি, কাভার্ড ভ্যান ও পিকআপ মালিক-শ্রমিক ঐক্য পরিষদ অধিকার আদায় বাস্তবায়ন কমিটির আহ্বায়ক ও বগুড়া জেলা ট্রাক মালিক সমিতির সভাপতি আবদুল মান্নান ধর্মঘটের এই সময় ঘোষণা করেন।
দ্বিতীয়দিনের মতো পণ্য পরিবহন ধর্মঘটের কারণে আজ উত্তরবঙ্গ থেকে সারা দেশে খাদ্যশস্য ও সবজি সরবরাহ বন্ধ রয়েছে।  সমিতির সাত দফা দাবিগুলো হলো, পণ্য পরিবহনে নিয়োজিত যানবাহনের কাগজপত্র তল্লাশির নামে সড়ক-মহাসড়কে পুলিশি হয়রানি বন্ধ, বিভিন্ন স্থানে ওজন মাপার জন্য স্থাপিত ওজন স্টেশনের ওয়েট স্কেলের নামে বেপরোয়া চাঁদাবাজি ও হয়রানি বন্ধ, চালকদের লাইসেন্স নবায়নে হয়রানি বন্ধ এবং সহজ শর্তে নতুন লাইসেন্স প্রদান, ট্রাক, ট্যাংক লরি, কাভার্ড ভ্যান ও পিকআপে বাম্পার, সাইড অ্যাঙ্গেল ও হুক অপসারণের সরকারি আদেশ প্রত্যাহার, পণ্য পরিবহনে নিয়োজিত যানবাহনের ট্যাক্স টোকেন, ফিটনেস ও রুট পারমিটের বকেয়া সুদ মওকুফ এবং দুর্ঘটনা বন্ধে মহাসড়কে সব ধরনের অবৈধ যানবাহন চলাচল বন্ধে ব্যবস্থা গ্রহণ।
এর আগে একই দাবিতে গত বছরের ৩০ নভেম্বর অনির্দিষ্টকালের পণ্য পরিবহন ডেকেছিল মালিক-শ্রমিক ঐক্য পরিষদ অধিকার আদায় বাস্তবায়ন কমিটি। ২ ডিসেম্বর রাজশাহী বিভাগীয় কমিশনার আবদুল হান্নানের সঙ্গে বৈঠকে দাবি আদায়ে আশ্বাস দেওয়ার পর ধর্মঘট প্রত্যাহার করে নেন নেতারা।
উত্তরবঙ্গ ট্রাক, ট্যাংক লরি, কাভার্ড ভ্যান ও পিকআপ মালিক-শ্রমিক ঐক্য পরিষদ অধিকার আদায় বাস্তবায়ন কমিটির আহ্বায়ক ও বগুড়া জেলা ট্রাক মালিক সমিতির সভাপতি আবদুল মান্নান প্রথম আলোকে বলেন, গত ডিসেম্বরে প্রশাসনের সঙ্গে ওই বৈঠকে কয়েকটি দাবি মেনে নেওয়ার কথা বলা হয়েছিল। তিন মাসের মধ্যে অবশিষ্ট দাবি বাস্তবায়নের আশ্বাস দেওয়া হয়েছিল। কিন্তু তা কার্যকর না হওয়ায় পণ্য পরিবহন ধর্মঘটের ডাক দেওয়া হয়েছে।
পরিবহন নেতা আবদুল মান্নান আরও অভিযোগ করেন, কাগজপত্র তল্লাশির নামে পণ্য পরিবহনের মালিক শ্রমিকদের পুলিশ হয়রানি করছে। নানা অজুহাতে শ্রমিকদের কাছ থেকে জরিমানার আদায়ের নামে চাঁদাবাজি করা হচ্ছে। ঢাকা-চট্টগ্রাম মহাসড়কের দারোগার হাটের ওভারলোড কন্ট্রোল স্টেশন স্কেলে ওজন যাচাইয়ের নামে ইচ্ছেমতো চাঁদাবাজি ও শ্রমিকদের হয়রানি করা হচ্ছে। সরকারি নির্দেশনা মেনে প্রতি ট্রাকে পাঁচ টন পণ্য পরিবহন করলে ট্রাকভাড়া কয়েক গুন বেড়ে যাবে। তখন দ্রব্যমূল্যেও প্রভাব পড়বে।
ধর্মঘটের প্রভাব পড়েছে বগুড়ার সবজির বড় মোকাম মহাস্থানহাটে। এই হাট থেকে সারা দেশে গড়ে প্রতিদিন ৩০ ট্রাক সবজি যায় রাজধানীসহ বিভিন্ন মোকামে। কিন্তু পণ্য পরিবহন ধর্মঘটের কারণে শনিবার থেকে সারা দেশে সবজি সরবরাহ বন্ধ রয়েছে। এতে হাটে সবজি ক্রেতা না থাকায় তা বিক্রি করতে না পেরে চাষিরা দিশেহারা হয়ে পড়েছে। ধর্মঘটের প্রভাবে দুই দিনের ব্যবধানে সবজির দাম চার ভাগের এক ভাগে নেমে এসেছে।
বাংলাদেশ অটো মেজর অ্যান্ড হাসকিং মিল অনার্স অ্যাসোসিয়েশনের কেন্দ্রীয় সাধারণ সম্পাদক কেএম লায়েক আলী প্রথম আলোকে বলেন, ‘পণ্য পরিবহন ধর্মঘটের কারণে উত্তরবঙ্গ থেকে সারা দেশে ধান-চাল সরবরাহ বন্ধ রয়েছে। এতে সরবরাহ ঘাটতির কারণে চালের দাম আরও বাড়তে পারে।’
