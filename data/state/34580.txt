
বাংলাদেশের ওপর মৌসুমি বায়ু সক্রিয় থাকায় আগামী দুদিন সারা দেশে বৃষ্টি হতে পারে। আবহাওয়া অফিস আজ বৃহস্পতিবার এ কথা জানায়।
মৌসুমি বায়ু সক্রিয় থাকায় গতকাল বুধবার থেকে সারা দেশে বৃষ্টি হচ্ছে। আজ রাজধানীসহ সারা দেশে বৃষ্টি হয়েছে। দুপুর ১২টা পর্যন্ত ঢাকায় ২৯ মিলিমিটার বৃষ্টিপাত রেকর্ড করা হয়েছে।
সকাল থেকে বৃষ্টির কারণে রাজধানী ঢাকায় অফিসগামী মানুষকে চরম দুর্ভোগে পড়তে হয়। তীব্র যানবাহন সংকটে রাজধানীর অফিসগামী মানুষ ও স্কুল-কলেজের শিক্ষার্থীরা দুর্ভোগ পোহায়।
আবহাওয়া অধিদপ্তরের ভারী বর্ষণের সতর্কবাণীতে জানানো হয়েছে, বাংলাদেশের ওপর মৌসুমি বায়ু সক্রিয় হওয়ার কারণে আজ সকাল নয়টা থেকে পরবর্তী ২৪ ঘণ্টার মধ্যে রাজশাহী, রংপুর, ঢাকা, খুলনা, বরিশাল, চট্টগ্রাম ও সিলেট বিভাগের কোথাও কোথাও ভারী থেকে অতিভারী বর্ষণ হতে পারে। সেই সঙ্গে অতিবর্ষণের কারণে চট্টগ্রাম ও সিলেট বিভাগের পাহাড়ি এলাকার কোথাও কোথাও ভূমিধসের আশঙ্কা রয়েছে।
আবহাওয়া অফিস জানায়, আজ সন্ধ্যা ছয়টা পর্যন্ত গত ২৪ ঘণ্টায় সীতাকুণ্ডে সর্বোচ্চ ১২২ মিলিমিটার বৃষ্টিপাত রেকর্ড করা হয়। বাসস
