
রাজধানীর মতিঝিলসহ দেশের সব বাণিজ্যিক এলাকায় রাজনৈতিক সভা-সমাবেশ নিষিদ্ধ করার সুপারিশ করেছে বাণিজ্য মন্ত্রণালয়-সম্পর্কিত স্থায়ী কমিটি। আজ মঙ্গলবার জাতীয় সংসদ ভবনে অনুষ্ঠিত কমিটির বৈঠকে এই সিদ্ধান্ত নেওয়া হয়।
বৈঠক শেষে কমিটির সভাপতি এ বি এম আবুল কাসেম সংসদের মিডিয়া সেন্টারে আয়োজিত সংবাদ ব্রিফিংয়ে এ তথ্য জানান।
আবুল কাশেম বলেন, ‘বাণিজ্যিক এলাকায় সভা-সমাবেশ নিষিদ্ধ করার বিষয়ে স্বরাষ্ট্র মন্ত্রণালয়ের সঙ্গে আলোচনা করার জন্য বাণিজ্য মন্ত্রণালয়কে বলা হয়েছে।’
কমিটি মনে করে, ৫ মে হেফাজতে ইসলাম রাজধানীর মতিঝিলে বিশৃঙ্খলা সৃষ্টি করেছে। তারা জাতীয় মসজিদ বায়তুল মোকাররমসহ পল্টন এলাকার বিভিন্ন ব্যবসাপ্রতিষ্ঠানে আগুন দিয়েছে। কমিটির সভাপতি বলেন, ‘বিএনপি-জামায়াতের প্ররোচনায় হেফাজতে ইসলাম ঢাকার বাণিজ্যিক এলাকায় এসব তাণ্ডব চালিয়েছে। তারা স্বর্ণের দোকানে আগুন দিয়েছে, কোরআন-হাদিস পুড়িয়েছে। এদের কারণে অনেক ব্যবসায়ী ক্ষতিগ্রস্ত হয়েছেন।’
মতিঝিলে বাংলাদেশ ও সোনালী ব্যাংকের প্রধান কার্যালয় হওয়ায় ওই এলাকায় যেকোনো ধরনের সমাবেশ ব্যাংকের নিরাপত্তার জন্য হুমকি বলে সভাপতি উল্লেখ করেন। তিনি বলেন, হেফাজতে ইসলামকে সন্ধ্যা ছয়টা পর্যন্ত সমাবেশের অনুমতি দেওয়া হয়েছিল। কিন্তু বিএনপি-জামায়াতের প্ররোচনায় তারা সেখানে অবস্থানের সিদ্ধান্ত নেয়। বাণিজ্যিক এলাকায় এ ধরনের বিশৃঙ্খলা অর্থনীতির জন্য হুমকি। সে জন্য দেশের সব বাণিজ্যিক এলাকায় রাজনৈতিক সমাবেশ নিষিদ্ধ করার সুপারিশ করা হয়েছে।
সংসদ সচিবালয় থেকে জানানো হয়েছে, বৈঠকে আসন্ন রমজানে দ্রব্যমূল্য নিয়ন্ত্রণে রাখার ব্যাপারে প্রয়োজনীয় ব্যবস্থা নেওয়ার জন্য মন্ত্রণালয়কে বলা হয়েছে। এ ছাড়াও যশোরের বেনাপোল সীমান্তে একটি সীমান্ত হাট স্থাপনের সুপারিশ করা হয়।
এ বি এম আবুল কাসেমের সভাপতিত্বে বৈঠকে কমিটির সদস্য তহুরা আলী, টিপু মুনশী, রুমানা মাহমুদ, এম আবদুল লতিফ ও শেখ আফিল উদ্দিন অংশ নেন।
