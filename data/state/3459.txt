
আওয়ামী লীগের ২০তম জাতীয় সম্মেলনে দেশের অন্যতম বড় রাজনৈতিক দল বিএনপির কোনো প্রতিনিধি এখন পর্যন্ত অংশ নেননি। সম্মেলনে কেউ যাবেন কি না, এ ব্যাপারে বিএনপির কেউ কিছু বলতে পারছেন না।
আজ শনিবার সকালে রাজধানীর ঐতিহাসিক সোহরাওয়ার্দী উদ্যানে এই সম্মেলনের উদ্বোধন করেন আওয়ামী লীগের সভাপতি ও প্রধানমন্ত্রী শেখ হাসিনা।
বেলা সোয়া ১১টার দিকে বিএনপির প্রেস উইংয়ের কর্মকর্তা শায়রুল কবির প্রথম আলোকে বলেন, এখন পর্যন্ত কাউকে আওয়ামী লীগের সম্মেলনে দলের প্রতিনিধি হিসেবে পাঠানো হয়েছে বা পাঠানো হবে—এমন কোনো তথ্য তাঁদের কাছে নেই।
গত বুধবার বিএনপির চেয়ারপারসন খালেদা জিয়া ও মহাসচিব মির্জা ফখরুল ইসলাম আলমগীরকে আমন্ত্রণ জানানো হয়। মির্জা ফখরুল বলেছিলেন, তাঁরা যাবেন কি না, এ ব্যাপারে দলীয় ফোরামে সিদ্ধান্ত নেওয়া হবে। গতকাল শুক্রবার দলের যুগ্ম মহাসচিব সৈয়দ মোয়াজ্জেম হোসেন আলাল বলেছিলেন, তাঁরা কাউন্সিলে যাবেন।
গত মার্চে বিএনপির সর্বশেষ কাউন্সিলে আওয়ামী লীগ সভাপতি শেখ হাসিনা ও সাধারণ সম্পাদক সৈয়দ আশরাফুল ইসলামকে আমন্ত্রণ জানানো হয়। সেই কাউন্সিলে আওয়ামী লীগের কোনো প্রতিনিধি পাঠানো হয়নি। ২০০৯ সালে আওয়ামী লীগের ও বিএনপির কাউন্সিলে দুই দলই প্রতিনিধি পাঠিয়েছিল।
