
চুয়াডাঙ্গার দামুড়হুদা উপজেলার কামারপাড়া গ্রামের একটি আমবাগান থেকে আজ রোববার ভোরের দিকে ২১টি গরুসহ ভারতের তিনজন নাগরিককে আটক করেছে বর্ডার গার্ড বাংলাদেশ (বিজিবি)।
আটক তিন ভারতীয় নাগরিক হলেন: পশ্চিমবঙ্গের নদীয়া জেলার কেস্টগঞ্জের মায়া ঘোষের ছেলে বাবন ঘোষ (১৯), নীলমণি হালদারের ছেলে সুজয় হালদার (২০) ও রবীন্দ্রনাথ বিশ্বাসের ছেলে রজত বিশ্বাস (২০)।বিজিবি সূত্র জানায়, রোববার ভোরের দিকে উপজেলার বারাদী সীমান্ত চৌকির (বিওপি) টহল কমান্ডার নজরুল ইসলামের নেতৃত্বে বিজিবির সদস্যরা অভিযান চালিয়ে ওই তিন ভারতীয়কে আটক করে।বিজিবির ৬ বর্ডার গার্ড ব্যাটালিয়নের অতিরিক্ত পরিচালক মেজর আনোয়ার জাহিদ জানান, গরুগুলো দর্শনা শুল্ক বিভাগ (কাস্টমস) কর্তৃপক্ষের কাছে পাঠানো হয়েছে। আর তিন ভারতীয় নাগরিকের বিরুদ্ধে মামলা করে তাঁদের দামুড়হুদা থানা-পুলিশের কাছে সোপর্দ করা হয়েছে।
