
যোগাযোগমন্ত্রী ওবায়দুল কাদের বলেছেন, সাংস্কৃতিক পরিবেশকে সুস্থ রাখতে হলে রাজনীতিকে সুস্থ রাখতে হবে। তিনি বলেন, ‘একদিনের পোশাকি বাঙালি হতে চাই না। সারা বছর নিজ নিজ আচার-আচরণ, সাংস্কৃতিক কর্মকাণ্ডের মাধ্যমে বাঙালি হতে হবে।’আজ সোমবার সকালে বাংলা নববর্ষ ১৪২১ উপলক্ষে ফেনী সদরের পিটিআই মাঠে বর্ষবরণ আলোচনা সভা ও সাংস্কৃতিক অনুষ্ঠানে প্রধান অতিথির বক্তব্যে যোগাযোগমন্ত্রী এ কথা বলেন। পরে মন্ত্রী সেখানে পাঁচ দিনব্যাপী গ্রামীণ মেলার উদ্বোধন করেন।মন্ত্রী বলেন, ‘যেদিকে তাকান শুধু ভাঙনের সুর, রাজনীতিতে ভাঙনের সুর। সংস্কৃতিতে ভাঙনের সুর। বৈশাখী মিলনমেলার মধ্য দিয়ে ভাঙনের সুর থেকে প্রত্যাশাকে নিয়ে যাব মিলনের মোহনায়।’জেলা প্রশাসক মো. হুমায়ুন কবির খোন্দকারের সভাপতিত্বে আলোচনা সভায় বিশেষ অতিথি ছিলেন নারী সাংসদ জাহানারা বেগম। সেখানে বক্তব্য দেন পুলিশ সুপার পরিতোষ ঘোষ, সদর উপজেলা চেয়ারম্যান আবদুর রহমান, জেলা পরিষদের প্রধান নির্বাহী কর্মকর্তা খুরশিদ আলম, পৌর মেয়র আলাউদ্দিন, সাংবাদিক বখতেয়ার ইসলাম, যতন মজুমদার প্রমুখ।অনুষ্ঠানে ফেনী বিজ্ঞান ক্লাবের মাধ্যমে সৃজনশীলতায় অনন্য অবদান রাখার জন্য সাংবাদিক মো. আবু তাহের, চিকিত্সক শাহেদুল ইসলাম কাওছারসহ আরও কয়েকজনকে সম্মাননা স্মারক দেওয়া হয়। মঙ্গল শোভাযাত্রায় গ্রামীণ ঐতিহ্য ও ব্যতিক্রমী সাংস্কৃতিক পরিবেশনার জন্য অনুরণন আবৃত্তি চর্চা কেন্দ্র, প্রথম আলো ফেনী বন্ধুসভা, উদীচী, ফেনী সরকারি কলেজ, ফেনী মডেল সরকারি প্রাথমিক বিদ্যালয় ও ফেনী বিশ্ববিদ্যালয়ের (বেসরকারি) মঙ্গল শোভাযাত্রাকে স্মারক দেওয়া হয়।আলোচনা সভা শেষে মন্ত্রী ফেনী পিটিআই মাঠে বেলুন ও পায়রা উড়িয়ে পাঁচ দিনের গ্রামীণ মেলার উদ্বোধন করেন। মেলায় মোট ২৫টি স্টল রয়েছে। এর আগে সকালে ফেনী সরকারি পাইলট উচ্চ বিদ্যালয় মাঠ থেকে বাংলা নববর্ষের মঙ্গল শোভাযাত্রা বের হয়। পরে শোভাযাত্রা শহরের বিভিন্ন সড়ক ঘুরে ফেনী পিটিআই মাঠে গিয়ে শেষ হয়।
