
গতকাল বৃহস্পতিবার সারা দেশের সনাতন ধর্মাবলম্বীরা যথাযোগ্য ধর্মীয় ভাবগাম্ভীর্যের মাধ্যমে পূজার্চনা ও অনুষ্ঠানাদি সহযোগে শ্যামাপূজা ও দীপাবলি উদযাপন করেছেন। কালীপূজা নামে বেশি পরিচিত এই পূজা সনাতন ধর্মাবলম্বীদের অন্যতম প্রধান ধর্মীয় উৎসব। আর দীপাবলি হচ্ছে অন্ধকার বিদূরিত করার লক্ষ্যে আলোর উৎসব।সনাতন ধর্মাবলম্বীদের কাছে শ্যামা হচ্ছেন অশুভ শক্তির বিনাশকারী মাতৃরূপিণী দেবী। তাঁদের বিশ্বাস, সব অন্ধকার দূর করে শ্যামা মা জগতে সত্য ও ন্যায় প্রতিষ্ঠা করবেন।শ্যামাপূজা উপলক্ষে রাজধানীসহ সারা দেশের মন্দিরে মন্দিরে মণ্ডপ সুসজ্জিত করা হয়। রামকৃষ্ণ মঠ ও মিশনের মূল মন্দিরে রাত আটটায় পূজা শুরু হয়। রাত আড়াইটার দিকে শুরু হয় অঞ্জলি দেওয়ার পর্ব। এ ছাড়া ছিল যজ্ঞসহ নানা আনুষ্ঠানিকতা। এসব আনুষ্ঠানিকতা চলে ভোর প্রায় পাঁচটা পর্যন্ত।ঢাকেশ্বরী জাতীয় মন্দিরে অনুষ্ঠিত হয় মা কালীর ধ্যানে অমাবস্যা পূজা। ঢাকেশ্বরী মন্দির মেলাঙ্গনে রাত ১০টায় শ্যামাপূজা শুরু হয়। বাংলাদেশ পূজা উদযাপন পরিষদের যুগ্ম সাধারণ সম্পাদক তাপস কুমার পাল জানান, এর আগে সন্ধ্যা ছয়টায় দেশ ও জাতির মঙ্গল কামনায় হাজারো প্রদীপ প্রজ্বালন করে দীপাবলি উৎসব উদযাপন করা হয়।বনগ্রাম লেনের রাধাগোবিন্দ জিও ঠাকুর মন্দিরে এক আলোচনা সভারও আয়োজন করা হয়।এ ছাড়া রমনা কালীমন্দির, ঠাঁটারীবাজার বটতলার পঞ্চানন শিবমন্দির, সূত্রাপুরের বাণী ভবন, পোস্তগোলা মহাশ্মশানঘাট মন্দির, লালবাগের শ্মশানঘাট মন্দির ও অন্যান্য মণ্ডপে শ্যামাপূজা ও দীপাবলি উদযাপিত হয়েছে।মন্দির-মণ্ডপ ছাড়াও সনাতন ধর্মাবলম্বীদের বাড়ি, ব্যবসাপ্রতিষ্ঠান ও শ্মশানে মঙ্গলপ্রদীপ জ্বালিয়ে দীপাবলির আয়োজন করা হয়।শ্যামাপূজা ও দীপাবলি উপলক্ষে সনাতন ধর্মাবলম্বী নেতারা সবাইকে শুভেচ্ছা জানিয়েছেন।
