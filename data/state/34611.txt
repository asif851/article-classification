
সাবেক তত্ত্বাবধায়ক সরকারের প্রধান উপদেষ্টা ও সাবেক প্রধান বিচারপতি মুহাম্মদ হাবিবুর রহমানের তৃতীয় মৃত্যুবার্ষিকী আজ ১১ জানুয়ারি। ২০১৪ সালের এই দিনে ৮৫ বছর বয়সে তিনি পৃথিবী থেকে চিরবিদায় নেন।হাবিবুর রহমান তাঁর মেধা ও পাণ্ডিত্য দিয়ে জাতির ‘অভিভাবক-স্বরূপ’ মর্যাদা লাভ করেছিলেন। তিনি ছিলেন একাধারে শিক্ষক, বিচারক, গবেষক ও লেখক। শিক্ষা গ্রহণ করেছেন ঢাকা বিশ্ববিদ্যালয়, অক্সফোর্ড ইউনিভার্সিটি ও লিংকনস ইনে। বিশ্ববিদ্যালয়ে শিক্ষকতা দিয়ে কর্মজীবন শুরু করে পরে আইন পেশায় চলে যান। ১৯৭৬ সালে উচ্চ আদালতে বিচারক হিসেবে যোগ দেন এবং ১৯৯৫ সালে দেশের প্রধান বিচারপতি হিসেবে অবসর গ্রহণ করেন।প্রধান বিচারপতির পদ থেকে অবসর নেওয়ার পর হাবিবুর রহমান হয়ে উঠেছিলেন রাজনৈতিক সংকট সমাধানের অন্যতম ভরসাস্থল। ১৯৯৬ সালে তত্ত্বাবধায়ক সরকারব্যবস্থা চালু হওয়ার পর প্রথম ব্যক্তি হিসেবে তিনি সেই সরকারের প্রধান উপদেষ্টা হিসেবে নিযুক্ত হন। তাঁর নেতৃত্বে ও নির্দেশনায় সফলভাবে সপ্তম জাতীয় নির্বাচন অনুষ্ঠিত হয়।গবেষণাধর্মী লেখক হিসেবেও হাবিবুর রহমান ছিলেন অনন্য। তাঁর গবেষণার অন্যতম ফসল পবিত্র কোরআন শরিফের কাব্যময় বাংলা অনুবাদ এবং কোরআন শরিফের বিষয়ভিত্তিক উদ্ধৃতি নিয়ে লেখা ‘কোরানসূত্র’। তিনি ১৯৮৪ সালে বাংলা একাডেমি পুরস্কার ও ২০০৭ সালে একুশে পদক পান।
