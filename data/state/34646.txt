
বিএনপির ষষ্ঠ জাতীয় কাউন্সিল একটি যুগান্তকারী রাজনৈতিক ঘটনা হিসেবে ইতিহাসে স্থান পাবে। এই কাউন্সিলের পর বিএনপি আরও এক ধাপ শক্তিশালী সংগঠন হয়ে দেশকে সামনের দিকে এগিয়ে নিয়ে যাবে।
নয়া পল্টনে কেন্দ্রীয় কার্যালয়ে অনুষ্ঠিত সংবাদ সম্মেলনে বিএনপির যুগ্ম মহাসচিব রুহুল কবির রিজভী এ কথা বলেন। তিনি বলেন, গণতান্ত্রিক সরকার প্রতিষ্ঠা এবং দেশের মানুষের প্রত্যাশা পূরণে কাল শনিবার বাংলাদেশ ইঞ্জিনিয়ার্স ইনস্টিটিউশনে বিএনপির কাউন্সিল অনুষ্ঠিত হবে। কাউন্সিলকে ঘিরে ইতিমধ্যে সারা দেশের নেতা কর্মী ও সাধারণ মানুষের মধ্যে ব্যাপক উৎসাহ উদ্দীপনা ও প্রাণচাঞ্চল্যের সৃষ্টি হয়েছে। রিজভী বলেন, কাউন্সিলের প্রস্তুতিও চূড়ান্ত পর্যায়ে। খালেদা জিয়ার নেতৃত্বে দেশরক্ষার আন্দোলনে সাড়া দিয়ে দেশের সর্বস্তরের মানুষ আগামী দিনের গণতান্ত্রিক আন্দোলন সফল করবে। জনগণ ফিরে পাবে গণতন্ত্র ও বাক্‌স্বাধীনতা। রিজভী ইঞ্জিনিয়ার্স ইনস্টিটিউশনের পার্শ্ববর্তী সোহরাওয়ার্দী উদ্যানের অনুমতি দেওয়ায় যথাযথ কর্তৃপক্ষকে ধন্যবাদ ও কৃতজ্ঞতা জানিয়েছেন। তিনি বলেন, ‘আমরা শঙ্কিত ছিলাম শুধুমাত্র ইঞ্জিনিয়ার্স ইনস্টিটিউশনে স্থান সংকুলান হবে কী না, কাউন্সিলের জন্য বিআইসিসি সহ তিনটি স্থান বরাদ্দের আবেদন করলেও সরকার তা নিয়ে গড়িমসি শুরু করে। যাই হোক শেষ পর্যন্ত প্রত্যাশা অনুযায়ী কাউন্সিলের জন্য উদ্যানের অনুমতি পাওয়া গেল।
