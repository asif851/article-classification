
নির্বাচনকালীন সরকারের প্রাথমিক ও গণশিক্ষামন্ত্রী নুরুল ইসলাম নাহিদ বলেছেন, প্রাথমিক শিক্ষা সমাপনী পরীক্ষায় প্রশ্নপত্র ফাঁসের সঙ্গে জড়িত ব্যক্তিদের কোনো প্রকার ছাড় দেওয়া হবে না। এ বিষয়ে করা তদন্ত কমিটির ভিত্তিতে জড়িত ব্যক্তিদের বিরুদ্ধে কঠোর ব্যবস্থা নেওয়া হবে। ভবিষ্যতে যাতে এ ধরনের ঘটনা না ঘটে, সে জন্য প্রয়োজনীয় পদক্ষেপ নেওয়া হবে। আজ সোমবার সচিবালয়ে নিজ মন্ত্রণালয়ে এক সংবাদ সম্মেলনে তিনি এ কথা বলেন।শিক্ষা মন্ত্রণালয়ের পাশাপাশি প্রাথমিক ও গণশিক্ষা মন্ত্রণালয়ের দায়িত্বে থাকা নুরুল ইসলাম নাহিদ বলেন, ‘আমাদের কাছে তথ্য এসেছে, হয়তো খুব সীমিত জায়গায় এ প্রশ্ন ফাঁস হয়েছে। তবে যেখানেই হোক না কেন, সেটা খুঁজে বের করা হবে।’২০ নভেম্বর থেকে প্রাথমিক শিক্ষা সমাপনী পরীক্ষা শুরু হয়েছে। কিন্তু শুরুর দিন থেকেই ঢাকাসহ বিভিন্ন এলাকায় প্রশ্নপত্র ফাঁস হয়েছে বলে অভিযোগ করেন অভিভাবকেরা। এ ঘটনায় প্রাথমিক ও গণশিক্ষা মন্ত্রণালয়ের অতিরিক্ত সচিব এস এম আশরাফুল ইসলামকে প্রধান করে তিন সদস্যের একটি তদন্ত কমিটি গঠন করা হয়েছে। কমিটিকে ১৫ কর্মদিবসের মধ্যে প্রতিবেদন দিতে বলা হয়েছে। ইতিমধ্যে কমিটি কাজ শুরু করে দিয়েছে বলে মন্ত্রী আজ জানান।
