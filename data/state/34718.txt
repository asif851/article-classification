
পাওনা টাকা নিয়ে কথা-কাটাকাটির জেরে মৌলভীবাজারে কানাই রায় (৪৫) নামে এক ব্যবসায়ী গুলিবিদ্ধ হয়েছেন। গত শনিবার রাত সাড়ে সাতটার দিকে মৌলভীবাজার শহরের লেক রোডে এ ঘটনাটি ঘটেছে। কানাই রায়কে মৌলভীবাজার ২৫০ শয্যাবিশিষ্ট হাসপাতালে ভর্তি করা হয়েছে।
পুলিশ ও স্থানীয় সূত্রে জানা গেছে, লেক রোডে কানাই রায়ের জয়গুরু ভেরাইটিজ স্টোর নামে একটি দোকান আছে। ঘটনার সময় পাওনা টাকা নিয়ে সদর উপজেলার কামালপুরের বাসিন্দা রবি লাল সেনের সঙ্গে কানাই রায়ের কথা-কাটাকাটি হয়। একপর্যায়ে রবি লাল সেন তাঁর লাইসেন্স করা বন্দুক দিয়ে গুলি করলে হাত, পা ও পেটে গুলি লেগে কানাই রায় আহত হন। স্থানীয় লোকজন তাঁকে হাসপাতালে নিয়ে ভর্তি করেন। এ ঘটনায় কানাই রায়ের ছেলে দ্বীপ রায় বাদী হয়ে গতকাল রোববার রবি লাল সেনকে আসামি করে মৌলভীবাজার সদর মডেল থানায় মামলা করেছেন।
 
