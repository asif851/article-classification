
বাংলাদেশ ব্যাংকের রিজার্ভের অর্থ চুরির ঘটনায় ফিলিপাইনের রিজাল কমার্শিয়াল ব্যাংকিং করপোরেশনকে (আরসিবিসি) ২ কোটি ১০ লাখ মার্কিন ডলার জরিমানা করার ঘোষণা দিয়েছে দেশটির কেন্দ্রীয় ব্যাংক। আজ শুক্রবার ফিলিপাইনের কেন্দ্রীয় ব্যাংকের এক বিবৃতিতে এ ঘোষণা দেওয়া হয়। বিবৃতিতে বলা হয়, নজরদারি পদক্ষেপের অংশ হিসেবে এই জরিমানা করা হয়েছে। অর্থের অঙ্কে এটাই এখন পর্যন্ত সবচেয়ে বড় জরিমানা। আলাদা বিবৃতিতে আরসিবিসি জানিয়েছে, দুই ধাপে এক বছরে তারা এই জরিমানার অর্থ পরিশোধ করবে।এদিকে বাংলাদেশ ব্যাংকের একটি প্রতিনিধিদল চুরি যাওয়া অর্থ উদ্ধারে এখন ফিলিপাইনের রাজধানী ম্যানিলায় অবস্থান করছে। আজ শুক্রবার এক সংবাদ সম্মেলনে ম্যানিলায় নিযুক্ত বাংলাদেশের রাষ্ট্রদূত জন গোমেজ বলেছেন, ফিলিপাইনের প্রেসিডেন্ট রদ্রিগো দুতেরতে রিজার্ভের চুরি যাওয়া ৮ কোটি ১০ লাখ ডলার বাংলাদেশকে ফিরিয়ে দেওয়ার আশ্বাস দিয়েছেন। ম্যানিলায় অবস্থানরত বাংলাদেশ প্রতিনিধিদলের পক্ষ থেকে জানানো হয়েছে, চুরি যাওয়া অর্থের মধ্যে তারা দেড় কোটি ডলার ফেরত পেতে যাচ্ছে।
শুক্রবার রয়টার্সের অপর এক খবরে বলা হয়, আরসিবিসি বাংলাদেশ ব্যাংককে চ্যালেঞ্জ জানিয়ে অর্থ চুরির বিষয়টি নিয়ে আদালতে যেতে বলেছে। আরসিবিসি বলছে, সঠিক নির্দেশনার মাধ্যমেই সুইফট নেটওয়ার্কের মাধ্যমে ওই অর্থ স্থানান্তর হয়েছে। তাই আরসিবিসির পক্ষ থেকে ফিলিপাইনের বিভিন্ন সরকারি দপ্তর বা গণমাধ্যমে না গিয়ে বাংলাদেশকে আদালতে যাওয়ার পরামর্শ দেওয়া হয়।
