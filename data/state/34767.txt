
‘সরকারের সঙ্গে আমাদের কোনো সমঝোতা হয়েছে কি? হলে তা কীভাবে?’—সাম্প্রতিক সময়ে দলের সাংগঠনিক বৈঠকগুলোতে মাঠপর্যায়ের নেতা-কর্মীদের কাছে এ রকম বিভিন্ন প্রশ্নের সম্মুখীন হচ্ছেন জামায়াতে ইসলামীর নেতারা।দলটির কেন্দ্রীয় ও ঢাকা মহানগর কমিটির বিভিন্ন পর্যায়ের অন্তত ১০ জন দায়িত্বশীল নেতা-কর্মীর সঙ্গে কথা বলে এ কথা জানা গেছে। তাঁরা জানান, ৫ জানুয়ারির নির্বাচনের পর জামায়াতের রাজনৈতিক কর্মসূচিহীন নীরব অবস্থান এবং আন্তর্জাতিক অপরাধ ট্রাইব্যুনাল ও সুপ্রিম কোর্টের আপিল বিভাগে থাকা জামায়াত নেতাদের একাত্তরের মানবতাবিরোধী অপরাধ মামলার রায় ঘোষণা নিয়ে সরকারের আগ-পিছ অবস্থান দলটির মাঠপর্যায়ের নেতা-কর্মীদের মনে নানা প্রশ্নের জন্ম দিয়েছে।তবে জামায়াতে ইসলামীর নীতিনির্ধারণী পর্যায়ের একাধিক নেতা সরকারের সঙ্গে কোনো ধরনের আপস বা সমঝোতার সম্ভাবনা নাকচ করে দিয়েছেন। তাঁদের দাবি, জামায়াত সম্পর্কে মানুষের মনে সংশয় বা সন্দেহ ধরিয়ে দিয়ে রাজনৈতিক ফায়দা লোটার জন্য সাম্প্রতিক সময়ে সরকার কিছু কৌশলী পদক্ষেপ নিয়েছে। জামায়াতের নীতিনির্ধারকেরা এ-ও মনে করেন, সামনে সরকার বড় ধরনের কোনো সংকটে পড়লে তখন জনদৃষ্টি ভিন্ন দিকে ফেরাতে অথবা সরকারবিরোধী আন্দোলন দমাতে জামায়াত নেতাদের মামলার রায়গুলো সামনে আনা হতে পারে।জামায়াতের ঢাকা মহানগরের পল্টন থানার একজন শপথধারী সদস্য (রুকন) জানান, গত দুই মাসে দলের তিনটি সাংগঠনিক বৈঠকে তিনি উপস্থিত ছিলেন। তিন বৈঠকেই সরকারের সঙ্গে আসলেই কোনো সমঝোতা হয়েছে কি না, তা জানতে চেয়েছেন কর্মীরা। এমন এক বৈঠকে কর্মীরা প্রধান অতিথি ঢাকা মহানগর জামায়াতের সহকারী সেক্রেটারি সেলিম উদ্দিনের কাছে এ প্রশ্ন করেন। জবাবে তিনি সরকারের সঙ্গে সমঝোতার কথা নাকচ করে দেন।এ বিষয়ে জানতে চাইলে জামায়াতে ইসলামীর রাজনীতির অন্যতম চিন্তাশীল ব্যক্তি ও সাবেক সচিব শাহ আবদুল হান্নান সরকারের সঙ্গে জামায়াতের সমঝোতা ‘অবাস্তব’ বলে মন্তব্য করেন। তিনি প্রথম আলোকে বলেন, ‘সমঝোতা কী নিয়ে হবে, কীভাবে হবে, বুঝি না। আমার তো মনে হয় সরকার ও জামায়াতে ইসলামী—কোনো পক্ষের জন্যই সমঝোতা বাস্তবসম্মত নয়।’অবশ্য জামায়াতে ইসলামীর কেন্দ্রীয় ও মধ্যম সারির নেতাদের বড় একটি অংশ মনে করে, গত ২৪ জুন দলের আমির মতিউর রহমান নিজামীর মানবতাবিরোধী অপরাধের মামলার রায় ঘোষণার জন্য ট্রাইব্যুনালের ধার্য করা তারিখের আগে দলের পক্ষ থেকে কোনো কর্মসূচি না দেওয়া এবং ধার্য তারিখে নিজামীর অসুস্থতার কারণ দেখিয়ে রায় ঘোষণা না করার ঘটনা অনেক নেতা-কর্মীর মনে প্রশ্ন ও সন্দেহের সৃষ্টি করেছে।কারণ, এর আগে সুপ্রিম কোর্টের আপিল বিভাগে কাদের মোল্লাসহ (মৃত্যুদণ্ড কার্যকর হয়েছে) আন্তর্জাতিক অপরাধ ট্রাইব্যুনালে দলের ছয় নেতার মানবতাবিরোধী অপরাধের মামলার রায় ঘোষণার দিন ও পরের দিন হরতাল দিয়েছিল জামায়াত। দলের সব নেতার মামলার রায় নিয়ে পূর্বাপর হরতালের কর্মসূচি দেওয়ার নীতিগত সিদ্ধান্ত আছে বলে দলটির নীতিনির্ধারণী সূত্র জানায়। কিন্তু গত ২৪ জুন ট্রাইব্যুনাল মতিউর রহমান নিজামীর মামলার রায় ঘোষণার দিন ধার্য করলেও ওই দিন কোনো কর্মসূচি দেয়নি জামায়াত।জামায়াতের দায়িত্বশীল একাধিক নেতা জানান, তাঁরা মনে করেন, ভারতের পররাষ্ট্রমন্ত্রী সুষমা স্বরাজের ঢাকা সফর সামনে রেখে নিজামীর মামলার রায় ঘোষণার দিন ধার্য করা হয়েছিল রাজনৈতিক কৌশল থেকে, যাতে জামায়াত হরতালের ডাক দিয়ে মাঠে নামে। আর তা ভারতের পররাষ্ট্রমন্ত্রীকে দেখিয়ে শেখ হাসিনার সরকার রাজনৈতিক সুবিধা নিতে চেয়েছিল। কিন্তু জামায়াত সে ফাঁদে পা দেয়নি।দলের কেন্দ্রীয় কর্মপরিষদের একজন গুরুত্বপূর্ণ নেতা এই প্রতিবেদককে বলেন, তাঁদের কাছে তথ্য আছে, ভারতের পররাষ্ট্রমন্ত্রীর সফর সামনে রেখে নিজামীর মামলার রায় ঘোষণার সরকারি কৌশলকে ভালোভাবে নেয়নি ভারতীয় কর্তৃপক্ষ। এ কারণে ভারতীয় কর্তৃপক্ষ তাদের পররাষ্ট্রমন্ত্রীর সফর পেছাতে চেয়েছিল। কিংবা সফরের পর রায় ঘোষণার অনুরোধ জানিয়েছিল। শেষ পর্যন্ত মতিউর রহমান নিজামী ‘অসুস্থ’ হয়ে পড়ায় রায় স্থগিত করেন ট্রাইব্যুনাল।এ ছাড়া জামায়াতের নায়েবে আমির দেলাওয়ার হোসাইন সাঈদীর মামলার রায় সুপ্রিম কোর্টের আপিল বিভাগে তিন মাস ধরে অপেক্ষমাণ। গত বছরের ২৮ ফেব্রুয়ারি আন্তর্জাতিক অপরাধ ট্রাইব্যুনাল তাঁর মৃত্যুদণ্ডের রায় দিয়েছিলেন। এরপর গত ১৬ এপ্রিল আপিল বিভাগে উভয় পক্ষের শুনানি শেষ হয়। সে থেকে প্রায় তিন মাস ধরে আপিলের রায় অপেক্ষমাণ থাকাটা সরকারের সঙ্গে কোনো সমঝোতার আভাস, নাকি অন্য কোনো কৌশল, তা নিয়েও জামায়াতের নেতা-কর্মীদের মনে সন্দেহ দানা বাঁধছে বলে দলীয় একটি সূত্র জানিয়েছে। তবে জামায়াতের নীতিনির্ধারক পর্যায়ের নেতারা মনে করেন, ওয়াজ মাহফিলের কারণে সারা দেশে সাঈদীর বিপুল ভক্ত-অনুরাগী রয়েছেন। তাই তাঁর মামলার রায়ের সম্ভাব্য প্রতিক্রিয়া নিয়ে সরকারকে ভাবতে হচ্ছে।এ ছাড়া আরও একটি কারণে জামায়াতের রাজধানী থেকে প্রত্যন্ত এলাকার নেতা-কর্মীদের অনেকের মনে সংশয় আছে। তা হচ্ছে, দলের মাঠপর্যায়ের নেতা-কর্মীরা প্রতিদিনই কোথাও না কোথাও গ্রেপ্তার বা আটক হচ্ছেন। এ পরিস্থিতির মধ্যেও বিভিন্ন গোয়েন্দা সংস্থা ও আইনশৃঙ্খলা রক্ষাকারী বাহিনীর দৃষ্টি এড়িয়ে দলের নীতিনির্ধারণী পর্যায়ের নেতাদের দীর্ঘদিন আত্মগোপনে থাকতে পারাকে খুব স্বাভাবিক বলে মনে করছেন না অনেকে।এসব বিষয়ে জানতে চাইলে জামায়াতের কেন্দ্রীয় কর্মপরিষদের সদস্য আবদুর রব স্বীকার করেন, সরকারের সঙ্গে সমঝোতা হয়েছে কি না, সে প্রশ্নে দলের জনশক্তির মধ্যে কিছুটা বিভ্রান্তি বা প্রশ্ন আছে। তিনি প্রথম আলোকে বলেন, ‘আমরা নেতা-কর্মীদের পরিষ্কারভাবে বলছি, সমঝোতার বিষয়ে আমরা কিছুই জানি না। এসব কথাবার্তা সাধারণ মানুষ এবং জামায়াতের কর্মীদের মধ্যে সন্দেহ ঢোকাতে সরকারের একটি বিভ্রান্তিমূলক অপকৌশল।’এদিকে বিএনপির একটি সূত্র জানায়, বিএনপির নেতাদের একটি অংশের মধ্যেও উল্লিখিত কারণে জামায়াতকে নিয়ে একই সন্দেহ তৈরি হয়েছে। তবে জোটের ঐক্য বজায় রাখার স্বার্থে এসব নেতা কোনো মন্তব্য করতে রাজি হননি।অবশ্য জামায়াতের নেতাদের দেওয়া বক্তৃতা-বিবৃতিতে সরকারবিরোধী অবস্থান অব্যাহত আছে। বিএনপির শীর্ষ নেতৃত্বও তাদের প্রতি আস্থাশীল আছে বলে মনে করে জামায়াত। সর্বশেষ গত বুধবার জামায়াতের ইফতার অনুষ্ঠানে বিএনপির চেয়ারপারসন খালেদা জিয়াসহ ২০-দলীয় জোটের শীর্ষস্থানীয় নেতারা অংশ নিয়েছেন। ওই অনুষ্ঠানে জামায়াতের নায়েবে আমির মুজিবুর রহমান ‘জালেম সরকারে’র বিরুদ্ধে ঐক্যবদ্ধ প্রতিরোধ গড়ে তোলার আহ্বান জানান।
