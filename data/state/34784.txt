
সংসদ সচিবালয় থেকে সম্প্রতি প্রয়াত সাংসদ ইসহাক হোসেন তালুকদারের নামে চিঠি দেওয়া হয়েছে। আজ সংসদে সোমবার পয়েন্ট অব অর্ডারে দাঁড়িয়ে অনির্ধারিত আলোচনায় এ বিষয়ে স্পিকারের দৃষ্টি আকর্ষণ করেন সাংসদ মুহিবুর রহমান।
মুহিবুর রহমান বলেন, ‘কাল (মঙ্গলবার) হোটেল সোনারগাঁওয়ে সিপিএ ও আইএমএফের একটি অনুষ্ঠান হবে। তাতে প্রধান অতিথি হিসেবে থাকবেন স্পিকার শিরীন শারমিন চৌধুরী। বাসায় আমার নামে একটি আমন্ত্রণপত্র গিয়েছে। তাতে ইসহাক হোসেন তালুকদারের নামও আছে। অথচ ইসহাক তালুকদার কিছু দিন আগে মারা গেছেন। তাঁর জন্য সংসদে শোক প্রস্তাব গৃহীত হয়েছে। আমি বিস্মিত হলাম, সংসদ মৃত ব্যক্তির নামে চিঠি দিয়েছে। প্রশ্ন হলো, সংসদ তাদের দায়িত্ব পালনে কতটা যত্নবান। এভাবে চললে জনমনে সংসদ সম্পর্কে বিরূপ ধারণা তৈরি হবে।’জবাবে ডেপুটি স্পিকার ফজলে রাব্বী মিয়া সংসদের পক্ষ থেকে দুঃখ প্রকাশ করে বলেন, ভবিষ্যতে সংসদ সচিবালয় এ বিষয়ে আরও যত্নবান হবে। এ বিষয়ে সচিব অবশ্যই ব্যবস্থা নেবেন।সরকারি দলের সাংসদ ইসহাক হোসেন তালুকদার গত ৬ অক্টোবর মারা যান। এ আলোচনার পর সংসদের অধিবেশন কাল মঙ্গলবার বিকেল চারটা পর্যন্ত মুলতবি করা হয়।
