
রাজশাহীর গোদাগাড়ীতে যাত্রীবাহী দুটি বাসের মুখোমুখি সংঘর্ষে দুজন নিহত হয়েছেন। দুর্ঘটনায় অন্তত ১৫ যাত্রী আহত হন। আজ মঙ্গলবার সকাল সাড়ে আটটার দিকে রাজশাহী-চাঁপাইনবাবগঞ্জ মহাসড়কের কামারপাড়া বাজারে এই দুর্ঘটনা ঘটে।
নিহত ব্যক্তিদের মধ্যে একজনের পরিচয় পাওয়া গেছে। তাঁর নাম ফারুক হোসেন (৩০)। তিনি একটি বাসের চালক ছিলেন। গোদাগাড়ী উপজেলার কুঠিপাড়া গ্রামে তাঁর বাড়ি। বাবার নাম আতাউর রহমান।
গোদাগাড়ী থানার পরিদর্শক আলতাফ হোসেন জানান, সকালে একতা ট্রান্সপোর্টের একটি বাস ঢাকা থেকে চাঁপাইনবাবগঞ্জ যাচ্ছিল। পথে গোদাগাড়ী পৌরসভার কামারপাড়া বাজারে বাসটি ‘অনিক পরিবহন’ নামের রাজশাহীগামী আরেকটি বাসের সঙ্গে মুখোমুখি সংঘর্ষ ঘটায়। এতে বাস দুটির সামনের অংশ দুমড়েমুচড়ে যায়।
এ দুর্ঘটনায় ঘটনাস্থলেই অনিক পরিবহনের চালক ফারুক হোসেন মারা যান। নিহত অপর ব্যক্তিও এই বাসের যাত্রী। তাৎক্ষণিকভাবে তাঁর পরিচয়ের বিষয়ে নিশ্চিত হওয়া যায়নি।
পরিদর্শক আলতাফ হোসেন বলেন, দুর্ঘটনার খবর পেয়ে পুলিশ ও ফায়ার সার্ভিসের কর্মীরা স্থানীয় লোকজনের সহায়তায় দুর্ঘটনাকবলিত বাস দুটি থেকে আহত যাত্রীদের উদ্ধার করে হাসপাতালে নিয়ে যান। নিহত ব্যক্তিদের লাশও উদ্ধার করে থানায় নেওয়া হয়েছে।
আলতাফ হোসেন জানান, দুর্ঘটনার পর সড়কে প্রায় ৩০ মিনিট যান চলাচল বন্ধ ছিল। সড়ক থেকে দুর্ঘটনাকবলিত বাস দুটি সরিয়ে যান চলাচল স্বাভাবিক করা হয়। ময়নাতদন্ত শেষে লাশ দুটি পরিবারের কাছে হস্তান্তর করা হবে। এ নিয়ে আইনগত ব্যবস্থাও নেওয়া হবে বলে জানান তিনি।
