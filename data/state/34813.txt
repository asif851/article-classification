

১৯৮৫ সালের ফেব্রুয়ারি। মাত্র ২৩ বছর বয়সে কর্মজীবন শুরু করেন তিনি। সুঠাম দেহ। পরিশ্রম করতে পারতেন ঘণ্টার পর ঘণ্টা। তখন প্রায় বছরজুড়ে পদ্মা-যমুনার বুকে বয়ে যেত প্রবল স্রোত। পাল তোলা ছোট ছোট নৌকা দিয়ে প্রমত্তা নদী দুটির তীব্র স্রোতকে কাবু করে ঝাঁকে ঝাঁকে রুপালি ইলিশ ধরতেন জেলেরা। ঝুড়ি বোঝাই করে নিয়ে যেতেন আরিচা আর গোয়ালন্দ ঘাটে।
নদীর বুকে এই দৃশ্য দেখতে দেখতে কবে যে ৩২টি বছর চলে গেছে, টেরই পাননি বাংলাদেশ অভ্যন্তরীণ নৌপরিবহন সংস্থার (বিআইডব্লিউটিসি) ফেরিচালক হারুন অর রশিদ। বয়স হয়েছে, তবু কাবু নন।
প্রায় তিন যুগের চাকরিজীবনে নৌযান নিয়ে পদ্মা, যমুনা, মেঘনা, রূপসা, আড়িয়াল খাঁর মতো কত যে নদ-নদী পাড়ি দিয়েছেন, হিসাব নেই। চলার পথে মানুষের আনন্দ-উচ্ছ্বাস যেমন দেখেছেন, তেমনি অনেকের বিষাদময় মুখ রয়েছে স্মৃতিতে। যাত্রীদের নিরাপদে গন্তব্যে পৌঁছে দিতে পারলেই তাঁর শান্তি। তবে কাজটা বড্ড একঘেয়ে। জীবনটা এখন পানসে লাগে। তিনি বলেন, পদ্মা-যমুনার স্রোত এখন আর আগের মতো নেই। পানি কমে গেলে নদীর বুকে বড় বড় চর পড়ে। দক্ষিণের সাগর আর মেঘনা পেরিয়ে ঝাঁকে ঝাঁকে ইলিশও আসে না। বিরাট পাঙাশ, রুই মাছও ধরা পড়ে না আরিচা-দৌলতদিয়া বা পাটুরিয়ায় পাতা জেলেদের জালে।
এখন পেট বাঁচানোই একমাত্র কাজ হারুনের। পাটুরিয়া-দৌলতদিয়া নৌপথে ‘মাধবীলতা’ ফেরির চালক তিনি। ফেরি চালাতে গিয়ে বিনোদন কী জিনিস, তা ভুলেই গেছেন হারুন। ঈদের মতো উৎসবের দিনগুলোতেও তাঁর নৌযানের লাগাম ধরে রাখতে হয়। শুধু হারুন একা নন, দেশের সব ফেরিচালকের জীবনই বিরামহীন কাটে।
এর কারণটা হারুনের মুখ থেকে শোনা গেল এভাবে, ‘৩২ বছর আগে যখন চাকরি লই, তখন ভাবিনি জীবনটা এভাবেই কাটব। জানেন, আমি এই ৩২ বছরে মাত্র তিনবার বাড়ি গিয়া বউ-বাচ্চাদের লগে ঈদ করতে পারছি। ঈদের সময় কত মানুষরে পার কইরা দিই। তাগো মুখের হাসি দেখি, তখন শুধু বাড়ির কথা মনে লয়।’
ঈদের ছুটি পাওয়া যায় কম জানিয়ে হারুন বলেন, ‘আমাগো চাকরিটাই এমন। দিনরাত শুধু কাজ আর কাজ। প্রতিদিন ২৪ ঘণ্টার মধ্যে ১২ ঘণ্টা ফেরি চালাইতে হয়। ছয় ঘণ্টা পরপর বিশ্রাম। ফেরিতে ঘুমাই, ফেরিতেই খাই। ডাঙায় যাওনের সময় কই!’
গত সোমবার ‘মাধবীলতা’ ফেরি চালানোর সময় হারুনের সহকারী ছিলেন সাইদুর রহমান। বয়স ২৮ বছর। বেতন সাকল্যে ২০ হাজার টাকা।
সাইদুরকে দেখিয়ে হারুন বলেন, ‘আমি যখন বরিশাল থেকে আইস্যা চাকরি লই, তহন বেতন ছিল ৬০০ টাকার মতো। এখন যা পাই, তাতে মনে হয় ৬০০ টাকারও কম পাই।’
হারুনের কথার সময় সাইদুর বলে ওঠেন, ‘ঈদের ছুটি তো দূরে থাক, আমাগো সাপ্তাহিক কোনো ছুটি নাই, ওভার টাইমও নাই। ফেরি মধ্যে আমাগো বন্দিজীবন। সাত বছরে আমি দুইবার ঈদ করছি। এমনি সময়ও ছুটি পাওন যায় না। জরুরি কামে ছুটি লইতে হইলে দরখাস্ত করতে হয়। অনুমতি পাইলে একজন সারেং বা মাস্টার না আসা পর্যন্ত যাওয়া যাইব না।’
ঈদের দিন কেমন কাটে—জানতে চাইলে সাইদুর বলেন, ‘ঈদের আগের কয়েক দিন বিশ্রাম পাই না। ঈদের দিন অবশ্য কয়েক ঘণ্টা গাড়ি কম চলে। যদি সুযোগ পাই, বিকেল পর্যন্ত ঘুমাইয়া আবার ফেরির হুইল ধরি।’
