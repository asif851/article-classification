
চাঁদপুরের মতলব উত্তর উপজেলার পাঁচানি সরকারি প্রাথমিক বিদ্যালয়ের এক সহকারী শিক্ষিকা গতকাল বৃহস্পতিবার কিলঘুষিতে রক্তাক্ত জখম হয়েছেন। এ ঘটনায় তাঁর সহকর্মী কামাল হোসেনকে আসামি করে মতলব উত্তর থানায় মামলা হয়েছে। পরে পুলিশ কামালকে গ্রেপ্তার করে কারাগারে পাঠায়।এজাহারের বিবরণ অনুযায়ী, গতকাল বেলা ১১টায় ওই শিক্ষিকা বিদ্যালয়ের একটি কক্ষে বসে শিক্ষার্থীদের পরীক্ষার ফলাফলশিটে নম্বর তুলছিলেন। এ সময় এক শিক্ষার্থীর প্রাপ্ত নম্বরের স্থানে ঘষামাজা দেখতে পান সহকারী শিক্ষক কামাল হোসেন (৪০)। তিনি ওই শিক্ষিকার বিরুদ্ধে শিক্ষার্থীকে বেশি নম্বর দেওয়ার অভিযোগ তোলেন। এ নিয়ে একপর্যায়ে কামাল তাঁর সহকর্মীর নাক-মুখে কিলঘুষি মারেন। এতে ওই শিক্ষিকা রক্তাক্ত জখম হন। তাঁর চিৎকার শুনে অন্য শিক্ষকেরা ছুটে এসে তাঁকে উদ্ধার করেন। শিক্ষক কামাল হোসেন বলেন, রাগের বশে তিনি এমন কাজ করেছেন।
