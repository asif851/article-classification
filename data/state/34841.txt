
অর্থমন্ত্রী আবুল মাল আবদুল মুহিত বলেছেন, ‘প্রবাসীদের এখন আর দেশে বিনিয়োগের আহ্বান জানাচ্ছি না। দেশে প্রবাসীদের বিনিয়োগের সুযোগ সংকুচিত হয়ে গেছে।’শুক্রবার নিউইয়র্কে প্রবাসী ব্যবসায়ীদের সঙ্গে মতবিনিময় সভায় অর্থমন্ত্রী এসব কথা বলেন। তিনি বলেন, জাপান, চীন ও ভারতের মতো দেশ বড় পুঁজি নিয়ে বাংলাদেশে বিনিয়োগ করার জন্য প্রস্তুত। বাংলাদেশের বর্ধিত অর্থনৈতিক চাঞ্চল্যে এখন বিনিয়োগের প্রতিযোগিতা শুরু হয়েছে।নিউইয়র্কে প্রধানমন্ত্রীর সফরসঙ্গী হিসেবে অর্থমন্ত্রী ও বাংলাদেশ থেকে আসা ব্যবসায়ী প্রতিনিধিদলকে নিয়ে এ মতবিনিময় সভা অনুষ্ঠিত হয়। অর্থমন্ত্রী তাঁর বক্তব্যে বলেন, বিশ্বায়নের সুযোগ বাংলাদেশ ভালোভাবে গ্রহণ করেছে। এশিয়ায় বিস্ময়কর অর্থনৈতিক চাঞ্চল্যের দেশ হিসেবে বাংলাদেশ পরিণত হয়েছে।অর্থমন্ত্রী বলেন, ‘আমাদের দেশে আমলাতন্ত্রে যেমন সমস্যা আছে, তেমনি ঠক-জালিয়াতদের ঠেকাতে আমাদের নানা সব নিয়ম-কানুন আরোপ করতে হয়।’ তিনি প্রবাসীদের উদ্দেশে বলেন, ‘দেশে বিনিয়োগ করা অর্থ লাভসহ আপনারা ফেরত নিয়ে আসতে পারবেন।’ব্যবসায়ী নেতা এফবিসিসিআইয়ের প্রেসিডেন্ট কাজী আকরাম উদ্দিন বলেন, ‘পত্রিকায় লেখা হয়, প্রধানমন্ত্রী ১৮০ জনের বহর নিয়ে বিদেশ যাত্রা করেছেন। আমরা ব্যবসায়ীরা নিজের খরচে প্রধানমন্ত্রীর সফরসঙ্গী হয়েছি। বিভিন্ন দেশে গিয়ে আমরা স্বদেশের জন্য বিনিয়োগের পথ সৃষ্টি করছি।’প্রবাসী ব্যবসায়ীরা বাংলাদেশে তাঁদের বিনিয়োগের জন্য কার্যকর ‘ওয়ান স্টপ’ সার্ভিস চালু করার দাবি জানান। পাশাপাশি হয়রানি বন্ধ, আমলাতান্ত্রিক জটিলতা নিরসন, সড়ক যোগাযোগ উন্নত করার জন্য তাঁরা অর্থমন্ত্রীর দৃষ্টি আকর্ষণ করেন।
