
যশোরে ট্রাকের ধাক্কায় মোটরসাইকেল আরোহী ঢাকা বিশ্ববিদ্যালয়ের ছাত্র তানভীর আহমেদ নিহত হয়েছেন। একই মোটরসাইকেলে থাকা ওই বিশ্ববিদ্যালয়ের রেজওয়ান হোসেন নামে অপর এক ছাত্র গুরুতর আহত হয়েছেন। আজ রোববার বিকেলে যশোর-ঝিনাইদহ মহাসড়কে সদর উপজেলার সাতমাইল এলাকায় এ দুর্ঘটনা ঘটে।
নিহত তানভীর ঢাকা বিশ্ববিদ্যালয়ের টুরিজম অ্যান্ড হসপিটালিটি ম্যানেজমেন্ট বিভাগের ছাত্র। তিনি গাজীপুরের টঙ্গী উপজেলার জাফর আহমেদের ছেলে। আহত রেজওয়ানকে যশোর ২৫০ শয্যাবিশিষ্ট জেনারেল হাসপাতালে ভর্তি করা হয়েছে। তিনি যশোর শহরের বারান্দীপাড়া এলাকার শেখ ইনসার আলীর ছেলে।
হতাহত ছাত্রদের বন্ধু শামীম হোসেন সাংবাদিকদের জানান, তানভীর তাঁর বন্ধু রেজওয়ানের সঙ্গে গত বৃহস্পতিবার যশোরে বেড়াতে আসেন। রোববার সকালে তানভীর ও রেজওয়ান মোটরসাইকেলে করে কুষ্টিয়ায় বেড়াতে যান। ফেরার পথে যশোর সদরের সাতমাইল এলাকায় পৌঁছালে পেছন দিক থেকে একটি ট্রাক তাঁদের মোটরসাইকেলটিকে ধাক্কা দেয়। এতে মোটরসাইকেলটি ছিটকে গিয়ে রাস্তার পাশে একটি গাছের সঙ্গে ধাক্কা লাগে। এতে দুজনই গুরুতর আহত হন। স্থানীয় লোকজন তাঁদের উদ্ধার করে যশোর জেনারেল হাসপাতালে নিয়ে যান। সেখানে চিকিৎসাধীন অবস্থায় তানভীর মারা যান। রেজওয়ানের অবস্থা আশঙ্কাজনক বলে চিকিৎসকেরা জানান।
যশোর কোতোয়ালি থানার ভারপ্রাপ্ত কর্মকর্তা (ওসি) ইলিয়াস হোসেন ঘটনার সত্যতা নিশ্চিত করে বলেন, নিহত ছাত্রের লাশ হাসপাতালের মর্গে রয়েছে। মামলা হলে পরবর্তী ব্যবস্থা নেওয়া হবে।
