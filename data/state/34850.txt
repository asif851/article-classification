
মানিকগঞ্জের সিঙ্গাইর উপজেলার জামশা বাজারে গতকাল শনিবার ভোরে ১৬টি দোকানে অগ্নিকাণ্ড ঘটেছে। এতে সবগুলো দোকানের মালামাল পুড়ে গেছে।মানিকগঞ্জ ফায়ার সার্ভিস, ভুক্তভোগী ব্যবসায়ী ও স্থানীয় সূত্রে জানা গেছে, গতকাল ভোর চারটার দিকে জামশা বাজারের ধীরেন চন্দ্র রায়ের সার ও কীটনাশকের দোকান থেকে আগুনের সূত্রপাত হয়। মুহূর্তেই আগুন আশপাশের দোকানগুলোতে ছড়িয়ে পড়ে। খবর পেয়ে ভোর সাড়ে পাঁচ দিকে মানিকগঞ্জ সদর এবং পরে ঢাকার সাভার ও নবাবগঞ্জ থেকে ফায়ার সার্ভিসের তিনটি ইউনিট ঘটনাস্থলে এসে এক ঘণ্টার চেষ্টায় আগুন নিয়ন্ত্রণে আনে। ততক্ষণে বাজারের ১৬টি দোকান ও ভেতরের মালামাল পুড়ে ছাই হয়ে যায়।গতকাল সকালে উপজেলা নির্বাহী কর্মকর্তা (ইউএনও) শেখ জাহিদুল ইসলাম, উপজেলা পরিষদের চেয়ারম্যান আবিদুর রহমান ও সিঙ্গাইর থানার ভারপ্রাপ্ত কর্মকর্তা (ওসি) সৈয়দুজ্জামান ঘটনাস্থল পরিদর্শন করেছেন।ব্যবসায়ী ধীরেন চন্দ্র রায়, আবদুর রাজ্জাক ও নূরুল ইসলাম দাবি করেছেন, আগুনে প্রায় ৩ কোটি টাকার ক্ষয়ক্ষতি হয়েছে। মানিকগঞ্জ ফায়ার সার্ভিসের স্টেশন কর্মকর্তা শাহাদাৎ হোসেন বলেন, আগুনে ৪৫ লাখ টাকার ক্ষয়ক্ষতি হয়েছে বলে প্রাথমিকভাবে ধারণা করা হচ্ছে।
