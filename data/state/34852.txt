
ঢাকা-আরিচা মহাসড়কের মানিকগঞ্জের শিবালয় উপজেলার মহাদেবপুর বাসস্ট্যান্ড এলাকায় গতকাল শনিবার বাসের চাপায় আবুল কাশেম নামের এক বৃদ্ধ নিহত হয়েছেন। একই দিন নারায়ণগঞ্জের রূপগঞ্জে ট্রাকের চাপায় কারখানার এক নারী শ্রমিক নিহত হন।আবুল কাশেমের বাড়ি মানিকগঞ্জের ঘিওর উপজেলার পাটাইকোনা গ্রামে। পুলিশ ও প্রত্যক্ষদর্শী সূত্রে জানা গেছে, গতকাল বেলা সাড়ে তিনটার দিকে মহাদেবপুর বাসস্ট্যান্ড এলাকায় ঢাকা-আরিচা মহাসড়ক পার হচ্ছিলেন কাশেম। এ সময় পাটুরিয়া থেকে ছেড়ে আসা ঢাকাগামী পদ্মা লাইন পরিবহনের একটি যাত্রীবাহী বাস তাঁকে চাপা দেয়। ঘটনাস্থলেই তিনি নিহত হন। খবর পেয়ে পুলিশ লাশ উদ্ধার করে ময়নাতদন্তের জন্য মানিকগঞ্জ সদর হাসপাতালের মর্গে পাঠায়।এ ঘটনার পরপরই এলাকাবাসী ঘটনাস্থলে ঢাকা-আরিচা মহাসড়ক অবরোধ করে। এ সময় অবরোধকারীরা মহাদেবপুর বাসস্ট্যান্ড এলাকায় মহাসড়কে গতিরোধক নির্মাণের দাবিতে বিভিন্ন স্লোগান দিতে থাকে। এতে মহাসড়কের উভয় পাশে যানজটের সৃষ্টি হয়। খবর পেয়ে শিবালয় উপজেলা নির্বাহী কর্মকর্তা (ইউএনও) এ কে এম গালিভ খান সেখানে যান। তিনি গতিরোধক নির্মাণের আশ্বাস দিলে বিকেল সোয়া চারটার দিকে অবরোধ তুলে নেয় এলাকাবাসী।শিবালয়ের বরঙ্গাইল হাইওয়ে পুলিশ ফাঁড়ির সহকারী উপপরিদর্শক (এএসআই) বেলায়েত হোসেন বলেন, এ ঘটনায় বাসসহ চালক চান মিয়াকে আটক করা হয়েছে।নারায়ণগঞ্জের রূপগঞ্জে নিহত শ্রমিকের নাম বিউটি আক্তার (১৮)। তিনি শরীফ মেলামাইনের স্থানীয় কারখানায় কাজ করতেন। বিউটি কুমিল্লার মুরাদনগর থানার শ্রীরামপুর এলাকার ফুল মিয়ার মেয়ে।কাঁচপুর হাইওয়ে থানার ভারপ্রাপ্ত কর্মকর্তা (ওসি) শরিফুল ইসলাম বলেন, শরীফ মেলামাইনের কারখানায় যাওয়ার জন্য গতকাল সকাল আটটার দিকে ঢাকা-সিলেট মহাসড়কের তারাব পৌরসভার বরাব এলাকায় রাস্তা পার হচ্ছিলেন বিউটি আক্তার। এ সময় দ্রুতগামী একটি ট্রাক তাঁকে চাপা দিলে ঘটনাস্থলেই তাঁর মৃত্যু হয়। পুলিশ ট্রাকটি আটক করেছে।
