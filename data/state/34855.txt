
রবীন্দ্রসংগীত সম্মিলন পরিষদ সিলেট জেলা শাখার ৩৫ বছর পূর্তি উপলক্ষে আয়োজিত দুই দিনব্যাপী উৎসব গতকাল বৃহস্পতিবার শুরু হয়েছে। নগরের রিকাবীবাজারের কবি নজরুল মিলনায়তনে গতকাল সন্ধ্যা সাতটায় মঙ্গলপ্রদীপ প্রজ্বালন করে উৎসবের উদ্বোধন করা হয়।এ সময় ‘আগুনের পরশমণি ছোঁয়াও প্রাণে...’ গানের সঙ্গে নৃত্য পরিবেশন করা হয়। উৎসবের আনুষ্ঠানিক উদ্বোধন করেন ছায়ানটের সহসভাপতি সারোয়ার আলী।রবীন্দ্রসংগীত সম্মিলন পরিষদের সভাপতি সুপ্রিয় চক্রবর্তীর সভাপতিত্বে উদ্বোধনী অনুষ্ঠানে ‘রবিরশ্নি’ আলোচনায় অংশ নেন সাবেক তত্ত্বাবধায়ক সরকারের উপদেষ্টা সুলতানা কামাল ও ভারতে রবীন্দ্র গবেষক বিকচ চৌধুরী।সুলতানা কামাল বলেন, ‘রবীন্দ্রনাথের সৃষ্টি যেন আলী বাবার সেই গল্পের মতো। রত্নভান্ডার দেখে আলী বাবা যেমন কোনটা রেখে কোনটা নেবে ইতস্তত করছিল, তেমনই আমাদের রবীন্দ্রনাথের সৃষ্টিও। এটি এমন এক বিষয়, তাঁর সৃষ্টির মধ্য থেকে কোনটা রেখে কোনটা নেব—এ রকম অবস্থার সৃষ্টি হয়।’ আলোচনা পর্ব শেষে নৃত্যশৈলী পরিবেশন করে নৃত্যনাট্য চণ্ডালিকা।আজ শুক্রবার সন্ধ্যা সাতটায় সমাপনী দিনের আলোচনা পর্বে শিক্ষাবিদ সৈয়দ মঞ্জুরুল ইসলাম ও লেখক-সাংবাদিক আবুল মোমেন অতিথি হিসেবে উপস্থিত থাকবেন। পরে সম্মেলক গান পরিবেশনের মধ্য দিয়ে উৎসবের সমাপ্ত হবে।
