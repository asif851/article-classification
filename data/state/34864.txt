
বঙ্গবন্ধু শেখ মুজিব মেডিকেল বিশ্ববিদ্যালয় (বিএসএমএমইউ) স্পেশালাইজড হাসপাতাল প্রকল্পসহ মোট নয়টি প্রকল্প আজ মঙ্গলবার জাতীয় অর্থনৈতিক পরিষদের নির্বাহী কমিটির (একনেক) সভায় অনুমোদন পেয়েছে। অন্য প্রকল্পগুলোর মধ্যে উল্লেখযোগ্য হলো—জাতীয় কবি কাজী নজরুল ইসলাম বিশ্ববিদ্যালয় উন্নয়ন প্রকল্প এবং টাঙ্গাইলে মেডিকেল কলেজ স্থাপন প্রকল্প।
প্রধানমন্ত্রী ও একনেক চেয়ারপারসন শেখ হাসিনার সভাপতিত্বে এনইসির সভাকক্ষে এ সভা অনুষ্ঠিত হয়। বৈঠক শেষে পরিকল্পনামন্ত্রী আ হ ম মুস্তফা কামাল সাংবাদিকদের এসব তথ্য জানান। পরিকল্পনা মন্ত্রণালয় থেকে পাঠানো এক বিজ্ঞপ্তিতে এগুলো জানানো হয়।
মন্ত্রী বলেন, স্বাস্থ্যসেবা বিশ্বমানে উন্নীত করার লক্ষ্যে চিকিৎসাবিজ্ঞানের উন্নয়নে সরকার মেডিকেল সার্ভিসের সক্ষমতা বাড়ানোর উদ্যোগ নিয়েছে। সক্ষমতা বাড়াতে পারলে চিকিৎসাসেবার ব্যয় কমবে, বিদেশ যাওয়ার প্রবণতা কমে আসবে। তিনি আরও বলেন, আধুনিক চিকিৎসা নিশ্চিত করতে ১ হাজার ৩৬৬ কোটি ৩৪ লাখ টাকা ব্যয়ের বিএসএমএমইউ স্পেশালাইজড হাসপাতাল প্রকল্প গ্রহণ করা হয়েছে। প্রকল্পটি বাস্তবায়িত হলে দেশে বিশেষায়িত চিকিৎসাসেবার নতুন দিগের উন্মোচন হবে। এ ছাড়া বিএসএমএমইউ ও বারডেম হাসপাতালে চিকিৎসাসেবা নিতে আসা রোগীদের দুর্ভোগ লাঘবে একটি আন্ডারপাস নির্মাণ করতে প্রধানমন্ত্রী বৈঠকে নির্দেশনা দিয়েছেন।
একনেক অনুমোদিত অন্য প্রকল্পসমূহ হচ্ছে—তিতাস গ্যাস ফিল্ডে গ্যাস উদ্‌গিরণ নিয়ন্ত্রণ, ফিল্ডের মূল্যায়ন ও উন্নয়ন (প্রথম সংশোধিত) প্রকল্প; গোপালপুর জেলার গুরুত্বপূর্ণ পল্লি অবকাঠামো উন্নয়ন প্রকল্প, জলাশয় সংস্কারের মাধ্যমে মৎস্য উৎপাদন বৃদ্ধি প্রকল্প, নগরাঞ্চলের ভবন সুরক্ষা প্রকল্প, জাতীয় স্যানিটেশন প্রকল্প (তৃতীয় পর্যায়) প্রকল্প এবং ফরিদপুর (বদরপুর) সালথা-সোনাপুর-মকসুদপুর সড়ক উন্নয়ন প্রকল্প।
অনুমোদন পাওয়া নতুন ও সংশোধিত প্রকল্পগুলোতে ব্যয় হবে ৪ হাজার ৮৫৮ কোটি ৭৭ লাখ টাকা। এর মধ্যে সরকার দেবে ২ হাজার ৪৭৭ কোটি ৪৯ লাখ টাকা। আর সংস্থার নিজস্ব তহবিল থেকে ১৭৩ কোটি ৯৩ লাখ টাকা এবং প্রকল্প সাহায্য থেকে ২ হাজার ২০৭ কোটি ৩৫ লাখ টাকার জোগান দেওয়া হবে।
