
জাতীয় পার্টির দলীয় বিষয় নিয়ে প্রধানমন্ত্রী শেখ হাসিনার সঙ্গে আলোচনা হয়নি বলে মন্তব্য করেছেন জাতীয় সংসদের বিরোধীদলীয় নেতা রওশন এরশাদ। প্রধানমন্ত্রীর সঙ্গে আজ বৃহস্পতিবার সন্ধ্যায় বৈঠক শেষে সাংবাদিকদের এক প্রশ্নের জবাবে রওশন এরশাদ এ মন্তব্য করেন।সংসদ অধিবেশনের মাগরিবের নামাজের বিরতির সময় প্রধানমন্ত্রীর সঙ্গে তাঁর সংসদ কার্যালয়ে গিয়ে সাক্ষাৎ করেন রওশন এরশাদ। এ সময় তাঁর সঙ্গে ছিলেন জাতীয় পার্টির কয়েকজন নেতা। প্রধানমন্ত্রী সঙ্গে প্রায় ১৫ থেকে ২০ মিনিট বৈঠক হয়েছে বলে জানা যায়। প্রধানমন্ত্রীর সঙ্গে বৈঠক শেষে রওশন এরশাদ তাঁর সংসদ কার্যালয়ে জাতীয় পার্টির মন্ত্রী ও কয়েক সাংসদকে নিয়ে বৈঠক করেন।বৈঠক শেষে রওশন এরশাদ সাংবাদিকদের সঙ্গে কথা বলেন। প্রধানমন্ত্রীর সঙ্গে আলোচ্য বিষয় সম্পর্কে জানতে চাইলে বিরোধীদলীয় নেতা সাংবাদিকদের বলেন, প্রধানমন্ত্রীর সঙ্গে দুটো বিষয় নিয়ে আলোচনা হয়েছে। ময়মনসিংহ বিভাগ এবং অর্থনৈতিক অঞ্চল গঠন নিয়ে আলোচনা হয়েছে।
জাতীয় পার্টির চলমান অস্থিরতা নিয়ে প্রধানমন্ত্রীর সঙ্গে আলোচনা হয়েছে কি না—এর জবাবে রওশন এরশাদ বলেন, ‘কো-চেয়ারম্যান নিয়োগ আমাদের দলের অভ্যন্তরীণ রাজনৈতিক বিষয়। দলের নেতৃত্বে যে কেউ আসতে পারে। আর এসব বিষয় নিয়ে প্রধানমন্ত্রীর সঙ্গে আলোচনা করব কেন?’
চলতি মাসের ১৭ তারিখ রংপুরে জেলা কার্যালয়ে এক সংবাদ সম্মেলনে জাতীয় পার্টির (জাপা) চেয়ারম্যান হুসেইন মুহম্মদ এরশাদ তাঁর ছোট ভাই ও প্রেসিডিয়াম সদস্য জি এম কাদেরকে দলের কো-চেয়ারম্যান ঘোষণা করেন। তিনি বলেন, ‘আজ থেকেই গোলাম মোহাম্মদ কাদের দলের কো-চেয়ারম্যানের দায়িত্ব পালন করবেন। এ ছাড়া আমার অবর্তমানে দলের হালও ধরবেন তিনি।’এরপরই জাতীয় পার্টির মহাসচিব জিয়াউদ্দিন আহমেদ বাবলু রওশন এরশাদকে দলের ভারপ্রাপ্ত চেয়ারম্যান ঘোষণা করেন। এরপরই এরশাদ জিয়াউদ্দিন আহমেদকে মহাসচিব পদ থেকে সরিয়ে রুহুল আমিন হাওলাদারকে মহাসচিব করেন। এ নিয়ে জাপায় অস্থিরতা চলছে। এরই মাঝে আজ রওশন এরশাদ প্রধানমন্ত্রীর সঙ্গে দেখা করলেন।
আরও পড়ুন:জাতীয় পার্টির কো-চেয়ারম্যান হলেন জিএম কাদের
রওশনকে ভারপ্রাপ্ত চেয়ারম্যান ঘোষণা জাপার একাংশের
ভারপ্রাপ্ত চেয়ারম্যান অবৈধ, শিগগিরই ব্যবস্থা: এরশাদ
