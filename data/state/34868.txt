
আখমাড়াইয়ের লক্ষ্যমাত্রার প্রায় অর্ধেক অর্জনের মধ্য দিয়ে গত বুধবার মধ্যরাতে নাটোরের লালপুর উপজেলার নর্থ বেঙ্গল সুগার মিলসে এবারের (২০১৫-১৬ মৌসুম) আখমাড়াই শেষ হয়েছে। অতিবৃষ্টিতে আখের ফলন বিপর্যয়ের কারণে লক্ষ্যমাত্রা অর্জন করা সম্ভব হয়নি বলে মিল কর্তৃপক্ষ জানিয়েছে।নর্থ বেঙ্গল সুগার মিলস সূত্রে জানা যায়, ২ লাখ ৪০ হাজার মেট্রিক টন আখ মাড়াইয়ের লক্ষ্য নিয়ে গত ৩০ অক্টোবর ২০১৫-১৬ মাড়াই মৌসুম শুরু হয়। টানা ১০৪ দিনে মিলটি ১ লাখ ৬৮ হাজার ৭৫০ মেট্রিক টন আখ মাড়াই করেছে। এতে এ পর্যন্ত চিনি উৎপাদিত হয়েছে ১০ হাজার ৭০০ মেট্রিক টন।লক্ষ্যমাত্রার প্রায় অর্ধেক আখমাড়াইয়ের কারণ সম্পর্কে মিলের ব্যবস্থাপনা পরিচালক (এমডি) এম এ আজিজ জানান, প্রতিবছর চাষিরা পর্যাপ্ত আখ সরবরাহ না করায় লক্ষ্যমাত্রা অর্জন করা সম্ভব হয় না। এ বছর তেমনটি হয়নি। চাষিরা তাঁদের উৎপাদিত প্রায় সব আখ সরবরাহ করলেও লক্ষ্যমাত্রা অর্জন করা সম্ভব হয়নি। কারণ, অতিরিক্ত বৃষ্টিপাতে এবার আখের ফলন বিপর্যয় হয়েছে। এ কারণে আখ থেকে চিনি আহরণের হারও কমে গেছে। এবার চিনি আহরণের হার ছিল ৬ দশমিক ৩১, যা গত কয়েক বছরের চেয়ে অনেক কম।
