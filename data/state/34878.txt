
যশোরের বেনাপোল তল্লাশিচৌকিতে ৮০ লাখ টাকা দামের চারটি দেশের বিভিন্ন মুদ্রা জব্দ করা হয়েছে। গতকাল শুক্রবার সকালে বেনাপোল কাস্টমের শুল্ক গোয়েন্দা সদস্যরা এ মুদ্রা জব্দ করেন। বেনাপোল কাস্টম হাউসের যুগ্ম কমিশনার মোস্তাফিজুর রহমান বলেন, পাসপোর্টের মাধ্যমে সকালে এক ব্যক্তি বেনাপোল বন্দর দিয়ে ভারত থেকে দেশে ফেরেন। এ সময় তাঁর কাছে থাকা ব্যাগ তল্লাশি করে ৯৪ হাজার ৬৪৯ মার্কিন ডলার, ৫ হাজার কানাডীয় ডলার, ৩ লাখ ৫৩ ভারতীয় রুপি ও ২ রিঙ্গিত মালয়েশিয়ার মুদ্রা উদ্ধার করা হয়। কিন্তু ওই ব্যক্তিকে আটক করা যায়নি বলে শুল্ক কর্মকর্তাদের দাবি। মুদ্রাগুলো বাংলাদেশ ব্যাংকে জমা দেওয়া হবে।
