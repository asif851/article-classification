
র‌্যাব-১১-এর সাবেক অধিনায়ক লে. কর্নেল তারেক সাঈদকে জিজ্ঞাসাবাদের জন্য আবারও পাঁচ দিনের রিমান্ডে নেওয়ার আবেদন মঞ্জুর করেছেন আদালত। আজ বুধবার নারায়ণগঞ্জের জ্যেষ্ঠ বিচারিক হাকিম ইশতিয়াক আহমেদ এ আবেদন মঞ্জুর করেন।আদালত সূত্রে জানা গেছে, নারায়ণগঞ্জের প্যানেল মেয়র নজরুল ইসলামের স্ত্রী সেলিনা ইসলামের দায়ের করা পাঁচ অপহরণ ও খুনের মামলায় গত শুক্রবার তারেক সাঈদের পাঁচ দিনের রিমান্ড মঞ্জুর করেন আদালত। রিমান্ড শেষে আজ তাঁকে নারায়ণগঞ্জের জ্যেষ্ঠ বিচারিক হাকিমের আদালতে হাজির করে পুলিশ। এ সময় আইনজীবী চন্দন সরকার ও তাঁর গাড়িচালক ইব্রাহিমকে অপহরণ এবং হত্যার অভিযোগে চন্দন সরকারের মেয়ের জামাতা বিজয় কুমার সাহার দায়ের করা হত্যা মামলায় তাঁকে আরও সাতদিন রিমান্ডে নেওয়ার আবেদন করে পুলিশ। রিমান্ড আবেদনের শুনানি শেষে আদালত পাঁচ দিনের রিমান্ড মঞ্জুর করেন।উল্লেখ্য, ৫৪ ধারায় গ্রেপ্তার দেখানোর পর তারেক সাঈদকে প্রথমে পাঁচ দিনের রিমান্ড দেন আদালত। হত্যা মামলায় গ্রেপ্তার দেখানোর পর তাঁকে আট দিনের রিমান্ড দেওয়া হয়। ওই রিমান্ড শেষে গত শুক্রবার তাঁকে পাঁচ দিনের রিমান্ড দেওয়া হয়। আজ আবারও তারেক সাঈদকে পাঁচ দিনের রিমান্ড দেওয়া হয়। এ নিয়ে তাঁকে চতুর্থ দফা রিমান্ড দেওয়া হল।
২৭ এপ্রিল ঢাকা-নারায়ণগঞ্জ লিংক রোড থেকে অপহূত হন নারায়ণগঞ্জের কাউন্সিলর নজরুল ইসলাম, জ্যেষ্ঠ আইনজীবী চন্দন সরকারসহ সাতজন। এর তিন দিন পর ছয়জনের এবং পরদিন আরেকজনের লাশ শীতলক্ষ্যায় ভেসে ওঠে।
