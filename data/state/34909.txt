
পাবনার সাঁথিয়া উপজেলায় ভ্রাম্যমাণ আদালত ভেজাল দুধ তৈরির কারখানায় অভিযান চালিয়ে দুজন দুধ ব্যবসায়ীর কাছ থেকে চার লাখ টাকা জরিমানা আদায় করেছেন। গত শনিবার দিবাগত রাত দুইটার দিকে উপজেলার ধোপাদহ বাজারে এ ঘটনা ঘটে। এ সময় ঘটনাস্থল থেকে প্রচুর ভেজাল দুধ ও দুধ তৈরির উপকরণ উদ্ধার করে নষ্ট করা হয়।
ভ্রাম্যমাণ আদালতের কর্মকর্তাদের সূত্রে জানা যায়, উপজেলার ধোপাদহ ইউনিয়নের দত্তপাড়া গ্রামের আবদুর রশীদ (৩৫) ও ধোপাদহ গ্রামের রোকনুজ্জামান (৩৫) নামের দুজন ধোপাদহ বাজারে একটি কারখানা স্থাপন করে ভেজাল দুধ তৈরি করে আসছিলেন। উৎপাদিত ভেজাল দুধ উপজেলার একটি বেসরকারি দুগ্ধ প্রক্রিয়াজাত কেন্দ্রে সরবরাহ করা হতো।
গোপন সূত্রে খবর পেয়ে শনিবার রাত দুইটার দিকে র‌্যাব-১২-এর সদস্যরা কারখানাটি ঘিরে ফেলেন। এরপর সাঁথিয়া উপজেলার ইউএনও শফিকুল ইসলাম ও উপজেলা প্রাণিসম্পদ কর্মকর্তা জামালউদ্দিনের ভ্রাম্যমাণ আদালত র‌্যাবের সহায়তায় অভিযান চালিয়ে ভেজাল দুধ তৈরির ঘটনা হাতেনাতে প্রমাণ পান। এতে আদালতের নির্বাহী ম্যাজিস্ট্রেট হিসেবে ইউএনও আবদুর রশীদ ও রোকনুজ্জামানকে দুই লাখ টাকা করে মোট চার লাখ টাকা জরিমানা করেন।
ইউএনও শফিকুল ইসলাম ঘটনার সত্যতা নিশ্চিত করেছেন।
 
