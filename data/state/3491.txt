
রাঙামাটির কাপ্তাই হ্রদে বিরল প্রজাতির মাছের সন্ধান পাওয়া গেছে। দুর্লভ প্রজাতির ওই মাছের বৈজ্ঞানিক নাম ‘সাকার মাউথ’ ক্যাটফিস।
সোমবার কাপ্তাই উপজেলা নৌবাহিনী ক্যাম্পের পাশে হ্রদে জেলেদের জালে আড়াই কেজি ওজনের ওই মাছটি আটকা পড়ে। খবর পেয়ে বাংলাদেশ মৎস্য উন্নয়ন করপোরেশনের (বিএফডিসি) ব্যবস্থাপক ও নৌবাহিনীর কমান্ডার মোহাম্মদ আসাদুজ্জামান মাছটি নিজের জিম্মায় নিয়ে যান। এই মাছটির ওজন আড়াই কেজি।
মোহাম্মদ আসাদুজ্জামান বলেন, ‘আমাদের মৎস্য করপোরেশনের কর্মীদের মাধ্যমে জানতে পারি দুর্লভ প্রজাতির একটি মাছ জেলেদের জালে ধরা পড়েছে। পরে ওই মাছটি কাপ্তাই অফিসের মাধ্যমে জেলেদের কাছ থেকে সংগ্রহ করে রাঙামাটিতে নিয়ে আসা হয়। এই মাছটি মূলত দুর্লভ প্রজাতির। বহির্বিশ্বের কয়েকটি দেশে এই মাছ পাওয়া যায়। তবে কাপ্তাই হ্রদে এই মাছ এত বড় আর পাওয়া যায়নি।’
রাঙামাটির বাংলাদেশ মৎস্য গবেষণা ইনস্টিটিউটের বৈজ্ঞানিক কর্মকর্তা মো. আবুল বাসার বলেন, তিন বছর আগে এই প্রজাতির মাছ কাপ্তাই জেলেদের জালে ধরা পড়েছিল। তবে সেটি আকারে খুব ছোট ছিল। এবার দ্বিতীয়বারের মতো এই মাছটি পাওয়া গেল। বিভিন্ন কাগজপত্র দেখে মাছটির বৈজ্ঞানিক নাম ‘সাকার মাউথ’ ক্যাটফিস পাওয়া গেছে। তবে অন্যান্য বিষয়ে তেমন জানা যায়নি।
আবুল বাসার বলেন আরও বলেন, এই মাছ হ্রদের তলদেশে বাস করে এবং শেওলাজাতীয় উদ্ভিদ খেয়ে থাকে। এরা খুবই শান্ত স্বভাবের হয়। এটি মিঠা পানির মাছ। কাপ্তাই হ্রদের পানিতে মাছটি প্রায় ৩০ সেন্টিমিটার বড় হওয়ার ঘটনায় বোঝা যাচ্ছে, এখানে এ–জাতীয় মাছ চাষ করা যেতে পারে।
