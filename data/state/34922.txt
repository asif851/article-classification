
বিএনপি নেতৃত্বাধীন ২০-দলীয় জোটের ডাকা অনির্দিষ্টকালের অবরোধের প্রথম দিন আজ সন্ধ্যা সোয়া ছয়টা পর্যন্ত সারা দেশে নয়টি যানবাহনে আগুন দেওয়ার ঘটনা ঘটেছে । এর মধ্যে রাজধানী ঢাকাতেই আটটি গাড়িতে আগুন দেয় দুর্বৃত্তরা।ফায়ার সার্ভিসের নিয়ন্ত্রণকক্ষের কর্তব্যরত কর্মকর্তা শাহজাদী সুলতানা জানান, এসব ঘটনায় কেউ হতাহত হয়নি। তিনি জানান, বেলা আড়াইটার দিকে পল্টনে রাজউক ভবনের বিপরীত দিকে বিআরটিসির একটি বাসে আগুন দেয় দুর্বৃত্তরা। এ সময় বাসের পাশেই থাকা একটি ব্যক্তিগত গাড়িও আগুনে পুড়ে যায়। প্রায় একই সময়ে তাঁতীবাজার মোড়ে আরেকটি বাসে আগুন দেওয়ার ঘটনা ঘটে।বেলা সাড়ে তিনটার দিকে শাহবাগে একটি বাসে আগুন দেওয়া হয়। প্রায় একই সময়ে মিরপুর ১০ নম্বরে বিকল্প সিটি পরিবহনের একটি বাস দুর্বৃত্তদের দেওয়া আগুনে পুড়ে যায়।
সন্ধ্যা ছয়টার দিকে গুলিস্তান ও মহাখালীতে দুটি বাসে আগুন দেওয়া হয়। তেজগাঁও অঞ্চলের পুলিশের বিশেষ শাখার পরিদর্শক সিরাজুল কবির জানান, সন্ধ্যা সোয়া ছয়টার দিকে বনানী থেকে মিরপুর ১৪ নম্বর রুটে চলাচলকারী খালি একটি বাসে আগুন দেয় দুর্বৃত্তরা। বাসটি ওই সময় আমতলী মদিনা হোটেলের সামেন দাঁড়িয়ে ছিল। আগুনে বাসের বেশ কয়েকটি আসন পুড়ে গেছে। গাড়ির চালক ও সহকারীকে আটক করা হয়েছে।
একই সময়ে লালবাগ থানার পোস্তা পুলিশ ফাঁড়ির সামনের সড়কে পিকআপ ভ্যানে আগুন দেয় দুর্বৃত্তরা। ঢাকা মেডিকেল কলেজ হাসপাতালে চিকিৎসা নিতে আসেন আমজাদ হোসেন। তাঁর সঙ্গে কথা বলে ঢাকা মেডিকেল কলেজ হাসপাতাল সূত্র জানায়, আমজাদ পিকআপ নিয়ে কামরাঙ্গির চর বেড়িবাঁধ থেকে চানখারপুল আসছিলেন। পোস্তা পুলিশ ফাঁড়ির সামনে এলে কয়েকজন দুর্বৃত্ত গাড়ি লক্ষ্য করে পেট্রল ছুড়ে আগুন লাগিয়ে দেয়। তিনি গাড়ি থেকে নেমে পড়লেও তাঁর বাঁ-হাত আগুনে ঝলসে যায়। পরে তিনি ঢাকা মেডিকেল কলেজ হাসপাতালের বার্ন ইউনিটে চিকিৎসা নেন। আগুনে গাড়িটি পুড়ে যায়। দুর্বৃত্তরা কয়েকটি ককটেল বিস্ফোরণ ঘটায় বলে জানান তিনি।
এ ছাড়া রাজশাহীর বিনোদপুরে একটি বাসে আগুন দেয় দুর্বৃত্তরা।
