
নাটোরের লালপুর উপজেলায় ষষ্ঠ শ্রেণিতে পড়ুয়া মেয়ের বিয়ের আয়োজন করায় বাবাসহ তিনজনকে কারাদণ্ড দিয়েছেন ভ্রাম্যমাণ আদালত। আজ শনিবার দুপুরে ওই বাল্যবিবাহের আয়োজন করা হয়।
পুলিশ ও ভ্রাম্যমাণ আদালত সূত্রে জানা গেছে, উপজেলার মাঝগ্রামের শাহাদত হোসেন (৪০) মাদ্রাসায় ষষ্ঠ শ্রেণিতে পড়ুয়া তাঁর মেয়ের বিয়ে ঠিক করেন টাঙ্গাইলের এক যুবকের সঙ্গে। আজ দুপুরে বাড়িতে বিয়ের আয়োজন করা হয়। খবর পেয়ে পুলিশ বিয়েবাড়িতে উপস্থিত হয়। তবে এর আগেই পুলিশের উপস্থিতি টের পেয়ে বিয়ের আসর থেকে পালিয়ে যান বর। পরে কনের বাবা, বরের ভগ্নিপতি ও এক আত্মীয়কে গ্রেপ্তার করে পুলিশ ভ্রাম্যমাণ আদালতে হাজির করে। ভ্রাম্যমাণ আদালত তিনজনের প্রত্যেককে এক মাসের কারাদণ্ড দেন।লালপুর থানার ভারপ্রাপ্ত কর্মকর্তা (ওসি) আবু ওবায়েদ বলেন, পুলিশ কনের বাবা শাহাদত হোসেন (৪০), বরের ভগ্নিপতি মুক্তার আলী (৩০) ও আবু তাহের (৫৫) নামের বরের এক আত্মীয়কে গ্রেপ্তার করে ভ্রাম্যমাণ আদালতে হাজির করে। উপজেলা নির্বাহী কর্মকর্তা (ইউএনও) নজরুল ইসলাম ভ্রাম্যমাণ আদালত পরিচালনা করে শুনানি শেষে গ্রেপ্তার তিনজনের প্রত্যেককে এক মাস করে কারাদণ্ড দেন। পরে তাঁদের নাটোর কারাগারে পাঠিয়ে দেওয়া হয়।ইউএনও ঘটনার সত্যতা নিশ্চিত করে বলেন, মেয়েটি সাবালক না হওয়া পর্যন্ত বিয়ে না দিতে পরিবারকে সতর্ক করা হয়েছে।
