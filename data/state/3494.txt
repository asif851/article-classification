
টাঙ্গাইলের সখীপুর উপজেলার হাবিবা তাসলিন দুর্নীতি প্রতিরোধবিষয়ক রচনা প্রতিযোগিতায় সারা দেশে প্রথম হয়েছে। দুর্নীতি দমন কমিশন (দুদক) এর আয়োজন করে। হাবিবা ‘ক’ বিভাগে (ষষ্ঠ শ্রেণি-অষ্টম শ্রেণি) প্রথম স্থান অধিকার করে। দুদকের পরিচালক (প্রতিরোধ ও গণসচেতনতা) মো. মনিরুজ্জামানের সই করা চিঠি থেকে এ খবর পাওয়া গেছে। আগামী ১ এপ্রিল রাজধানীতে শিল্পকলা একাডেমির জাতীয় নাট্যশালা মিলনায়তনে পুরস্কার ও সনদ দেওয়া হবে। হাবিবা তাসলিন সখীপুর পাইলট মডেল স্কুল অ্যান্ড কলেজের সপ্তম শ্রেণির শিক্ষার্থী। তাঁর বাবা মুহম্মদ হাবিবুল্লাহ সখীপুর আবাসিক মহিলা কলেজের সহকারী অধ্যাপক। সখীপুর (টাঙ্গাইল) প্রতিনিধি
