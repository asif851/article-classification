
পর্যাপ্তসংখ্যক হজযাত্রী না পাওয়ায় আজ বৃহস্পতিবার বিমান বাংলাদেশ এয়ারলাইনসের আরও দুটি হজ ফ্লাইট বাতিল হয়েছে।
বাতিল হওয়া বিজি-১০৫৫ ফ্লাইটির আজ সকাল ৭টা ২৫ মিনিটে ও বিজি-৩০৫৫ ফ্লাইটটির আজ বিকেল চারটায় সৌদি আরবের উদ্দেশে ছেড়ে যাওয়ার কথা ছিল।
এই নিয়ে বিমান বাংলাদেশ এয়ারলাইনসের ২১টি হজ ফ্লাইট বাতিল হলো।
বিমান বাংলাদেশ এয়ারলাইনসের মহাব্যবস্থাপক (জনসংযোগ) শাকিল মেরাজ প্রথম আলোকে বলেন, পর্যাপ্তসংখ্যক হজযাত্রী না পাওয়ায় ফ্লাইট দুটি বাতিল করতে হয়েছে।
উদ্ভূত পরিস্থিতি নিয়ে গতকাল বুধবার বিমানের ব্যবস্থাপনা পরিচালক (এমডি) ও প্রধান নির্বাহী কর্মকর্তা মোসাদ্দিক আহমেদ বিমানের প্রধান কার্যালয়ে এক সংবাদ সম্মেলনের আয়োজন করেন। সংবাদ সম্মেলনে তিনি বলেন, গতকাল পর্যন্ত ২১টি হজ ফ্লাইট বাতিলের কারণে ৯ হাজার ৮৮৭ যাত্রী পরিবহনের ক্ষমতা হারিয়েছে (ক্যাপাসিটি লস) বিমান। এতে বিমান ৪০ কোটি টাকার রাজস্ব থেকে বঞ্চিত হয়েছে।
গত ২৪ জুলাই বাংলাদেশ বিমানের হজ ফ্লাইট শুরু হয়। ওই দিন সকালে সরকারি ব্যবস্থাপনায় ৪১৯ জন হজযাত্রী নিয়ে বিমানের প্রথম হজ ফ্লাইট সৌদি আরবের উদ্দেশে ঢাকা ছাড়ে।
চলতি বছর ১ লাখ ২৭ হাজার ১৯৮ জন বাংলাদেশি হজ পালনে সৌদি আরব যাবেন। এর মধ্যে হজ ফ্লাইট ও নিয়মিত ফ্লাইটে ৬৩ হাজার ৫৯৯ জন হজযাত্রী জেদ্দা যাবেন।
