
বিনোদনমূলক গণিত। গণিতের এ শাখায় কেবলই মজা। ‘জাদু বর্গ’ নিয়ে গণিতের জাদুর খেলা। জিতে গেলে নিজেকেই বাহবা। নইলে নতুন করে শুরু। যেকোনো একটি সংখ্যা বেছে নিয়ে দুইটা বর্গের বিয়োগফল হিসেবে বের করা যায় কি? ভেবে দেখতে ক্ষতি কী, বরং মেধার বিকাশ হবে সব বয়সেই।গতকাল শনিবার রাজধানীর কারওয়ান বাজারে প্রথমা প্রকাশনের কার্যালয়ে গণিতের জাদু গ্রন্থের মোড়ক উন্মোচন অনুষ্ঠানে আলোচকেরা এসব কথা বলেন। গ্রন্থ লেখক প্রথম আলোর সহযোগী সম্পাদক ও গণিত অলিম্পিয়াড কমিটির কোষাধ্যক্ষ আব্দুল কাইয়ুম।এশিয়া প্যাসিফিক বিশ্ববিদ্যালয়ের উপাচার্য জামিলুর রেজা চৌধুরী বলেন, বিনোদনমূলক গণিতের শাখায় বিদেশি ভাষায় প্রচুর প্রকাশনা রয়েছে। বাংলাদেশে আব্দুল কাইয়ুমের এই উদ্যোগ সবার মেধার জন্যই উপযুক্ত। সকালবেলায় নিজের মেধার চর্চা হিসেবে এ ধরনের বিনোদনমূলক গণিত চর্চা বা সুডোকু নামে পরিচিত গণিতের খেলা খুবই উপযুক্ত।বিশিষ্ট জিনবিজ্ঞানী আবেদ চৌধুরী দেশের প্রত্যন্ত এলাকার পড়ুয়াদের জন্য সব ধরনের বই ‘কিন্ডল’ ভার্সনে বা ‘পিডিএফ’ ফরম্যাটে প্রকাশের আবেদন জানান। তিনি বলেন, গ্রামে বই সংরক্ষণে অনেক সমস্যা হয়, কিন্তু নোট বুকে কিন্ডল ভার্সনে বই পড়া ও সংরক্ষণ দুটোই সহজ এবং এটি দামেও সাশ্রয়ী।সঞ্চালক মুনির হাসান জানান, প্রথমা প্রকাশন থেকে চলতি বছরে বেশ জনপ্রিয় ও কিশোর উপযোগী কিছু নির্বাচিত বই কিন্ডল ভার্সনে প্রকাশ করা হবে।ইন্ডিপেন্ডেন্ট বিশ্ববিদ্যালয়ের অধ্যাপক খোদাদাদ খান বলেন, বিনোদন গণিতের এই বইটি শুধু আগ্রহ নয়, সমাজের সর্বস্তরে মেধা বিকাশের ক্ষেত্রে অত্যন্ত উপযুক্ত হবে বলেই আশা করছি।বাংলাদেশ প্রকৌশল বিশ্ববিদ্যালয়ের অধ্যাপক মোহাম্মদ কায়কোবাদ বলেন, দেশের কিশোর-তরুণ প্রজন্মকে বিজ্ঞানমনস্ক করে গড়ে তুলতে এ ধরনের বইয়ের জুড়ি নেই। লেখক আব্দুল কাইয়ুম বলেন, গণিত বিষয়টিকে কঠিন মনে করার কোনো কারণ নেই। বিষয়টি অত্যন্ত সহজ ও খুবই মজার।বাংলাদেশ গণিত অলিম্পিয়াড কমিটির কোচ মাহবুব মজুমদার বলেন, এই বইটি সব বয়সী মানুষেরই আগ্রহ জাগাবে।গণিতের জাদু বইটি প্রথমা প্রকাশনের দেশব্যাপী সব স্টলেই পাওয়া যাচ্ছে। দাম ৩০০ টাকা।
 
