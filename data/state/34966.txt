
বজ্রপাতে নিহত তরুণের লাশ চুরির আশঙ্কায় ঘরের ভেতরেই দাফন করা হয়েছে। আজ মঙ্গলবার নাটোরের লালপুরের ওয়ালিয়া গ্রামে এ ঘটনা ঘটেছে। বজ্রপাতে নিহত হাফিজুর রহমান (২৬) ওই গ্রামের মতিউর রহমানের ছেলে।
লালপুরের ওয়ালিয়া পুলিশ ফাঁড়ি সূত্রে জানা যায়, সোমবার দুপুরে হাফিজুর রহমান মাঠে কাজ করার সময় বজ্রপাতে মারা যান। মৃতদেহ বাড়িতে আনার পর নানা গুঞ্জন শুরু হয়। মৃতদেহ বাড়ির বাইরে দাফন করা হলে চুরি হয়ে যাবে বলে গুজব ছড়িয়ে পড়ে। এ কারণে চিন্তায় পড়ে যান নিহত তরুণের পরিবারের সদস্যরা। তাঁরা জানাজা শেষে দীর্ঘ সময় মৃতদেহ বাড়িতে রেখে দেন। পরে আজ মঙ্গলবার সকালে মৃতদেহটি নিজ বাড়ির একটি ঘরের মেঝেতে দাফন করেন তাঁরা। এতেও চিন্তামুক্ত হতে না পেরে কবরটি পাকা করতে শুরু করেছেন স্বজনেরা।
নিহত তরুণের বাবা মতিউর রহমান বলেন, ‘আমার একমাত্র ছেলে দুনিয়া থেকে চলে গেছে। এ কষ্ট সইতে পারছি না। তারপর তাঁর লাশ কেউ চুরি করে নিয়ে যাবে, তা ভাবতেও পারছি না। তাই তাঁর লাশের নিরাপত্তার কথা ভেবে ঘরের ভেতর কবর দিয়েছি।’ তিনি আরও জানান, ‘লোকে বলাবলি করছে ডাক পড়ে (বজ্রপাত) মারা যাওয়া লাশ নাকি অনেক দামি হয়ে যায়। তাই চুরির আশঙ্কা থাকে।’
ওয়ালিয়া পুলিশ তদন্ত কেন্দ্রের দায়িত্বরত কর্মকর্তা উপপরিদর্শক (এসআই) জামাত আলী জানান, বজ্রপাতে নিহত ব্যক্তির লাশ নিয়ে এই এলাকায় নানা ধরনের কুসংস্কার রয়েছে। এ জন্য নিহত তরুণের মা-বাবা আশঙ্কায় ভুগছিলেন। তাই ছেলের প্রতি ভালোবাসার প্রতিদান হিসেবে লাশ ঘরের ভেতরেই দাফন করেছেন। তবে সবই গুজবের ভিত্তিতে হয়েছে। লাশ চুরি হওয়ার কোনো আশঙ্কা নেই বলে তিনি জানান।
