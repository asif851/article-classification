
নোয়াখালী শহরের মাইজদী বাজারে শাওন নামের একটি শিশুকে পাওয়া গেছে। শিশুটির ভাষ্য, তার বাড়ি রাজধানীর যাত্রাবাড়ীতে। বাবা রিকশাচালক মুক্তার হোসেন ও মা আছমা গৃহকর্মী। মা-বাবার কাছে ফিরে যেতে ব্যাকুল শাওন। শাওনের ভাষ্যমতে, গত বুধবার সকালে সে বাসার পাশের রাস্তায় খেলছিল।  এমন সময় এক ব্যক্তি তাকে চকলেট কিনে দেবে বলে সঙ্গে যেতে বলে।  এরপর ওই ব্যক্তি তাকে নিয়ে একটি বাসে ওঠে। তাকে সামনের একটি সিটে বসিয়ে ওই ব্যক্তি পেছনে বসেন। শাওন জানায়, বাসটি দুপুরে নোয়াখালীর বেগমগঞ্জের চৌমুহনী চৌরাস্তা এলাকায় থামে।  এ সময় সে বাস থেকে নেমে দৌড়ে আরেকটি বাসে ওঠে। বাসটি নোয়াখালীর মাইজদী বাজারে পৌঁছালে শিশুটি নেমে পড়ে। এর বেশি কিছু বলতে পারেনি শাওন।বাজারের স্থানীয় ইজিবাইকের চালক সফিউল্লা ওরফে সোহাগের ভাষ্য, শাওন একটি  যাত্রীবাহী বাসের নিচে চাপা পড়তে যাচ্ছিল, এ সময় তিনি শিশুটিকে উদ্ধার করেন। শাওন তাঁর হেফাজতে রয়েছে। গত বৃহস্পতিবার তিনি শিশুটিকে প্রথম আলো কার্যালয়ে নিয়ে যান। সেখানে ঢাকার ভাষায় শিশুটি জানায়, সে যাত্রাবাড়ীতে থাকে। তার বাবা রিকশাচালক ও মা গৃহকর্মী। সুধারাম থানার ভারপ্রাপ্ত কর্মকর্তার দায়িত্বে থাকা পরিদর্শক (তদন্ত) নিজাম উদ্দিন প্রথম আলোকে বলেন, শিশুটিকে ইজিবাইকের চালকের কাছে রাখার পরামর্শ দেওয়া হয়েছে। শিশুটির সন্ধানে কেউ না এলে আইনগত প্রক্রিয়ায় তার একটা ব্যবস্থা করা হবে।
