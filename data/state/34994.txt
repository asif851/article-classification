
যশোরের চৌগাছা উপজেলায় আওয়ামী লীগের ডাকা অনির্দিষ্টকালের হরতাল গতকাল শনিবার দুপুরে প্রত্যাহার করা হয়েছে। উপজেলার সিংহঝুলী ইউনিয়ন পরিষদের চেয়ারম্যান জিল্লুর রহমানকে (৪৫) গুলি করে হত্যার ঘটনায় জড়িতদের গ্রেপ্তার ও শাস্তির দাবিতে গত শুক্রবার ভোর ছয়টা থেকে ওই হরতাল চলছিল।জানা গেছে, গতকাল দুপুরে আওয়ামী লীগ ও যুবলীগের বিক্ষোভ মিছিল শেষে অপরাধীদের গ্রেপ্তারে ৪৮ ঘণ্টা সময় বেঁধে দিয়ে হরতাল প্রত্যাহারের ঘোষণা দেন উপজেলা আওয়ামী লীগের সভাপতি শাহজাহান কবির। এ বিষয়ে জানতে চাইলে উপজেলা যুবলীগের সাধারণ সম্পাদক দেবাশীষ মিত্র প্রথম আলোকে বলেন, অপরাধীদের গ্রেপ্তারে যশোরের অতিরিক্ত পুলিশ সুপার আরিফুজ্জামানের আশ্বাসের পরিপ্রেক্ষিতে পুলিশকে ৪৮ ঘণ্টা সময় দিয়ে হরতাল প্রত্যাহার করা হয়েছে। এ সময়ের মধ্যে হত্যার সঙ্গে জড়িত প্রকৃত অপরাধীদের গ্রেপ্তার করা না হলে আবারও হরতালসহ কঠোর কর্মসূচি দেওয়া হবে।গত বৃহস্পতিবার দুপুরে চেয়ারম্যান জিল্লুর রহমানকে গুলি করে হত্যা করে দুর্বৃত্তরা।
