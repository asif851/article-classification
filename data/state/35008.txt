
স্যার সলিমুল্লাহ মেডিকেল কলেজের ইন্টার্নি ছাত্রাবাসের সিট ভাগাভাগি নিয়ে ছাত্রলীগের দুই পক্ষের মধ্যে আজ বৃহস্পতিবার পাল্টাপাল্টি ধাওয়ার ঘটনা ঘটেছে। সংগঠনের শৃঙ্খলাবিরোধী কার্যক্রমে জড়িত থাকায় ওই কলেজ শাখার কার্যক্রম স্থগিত করেছে ছাত্রলীগের কেন্দ্রীয় কমিটি। 
পুলিশ ও কলেজ কর্তৃপক্ষ সূত্রে জানা গেছে, কলেজের মূল ফটকে আজ সকাল সাড়ে নয়টার দিকে ছাত্রলীগের দুই পক্ষের মধ্যে পাল্টাপাল্টি ধাওয়ার ঘটনা ঘটে। এরপর পুলিশ ইন্টার্নি ছাত্রাবাসে অভিযান চালায়। বহিরাগতদের ২৪ ঘণ্টার মধ্যে ছাত্রাবাস ছাড়ার নির্দেশ দেয় কলেজ কর্তৃপক্ষ।
ছাত্রাবাসে অভিযান চলানোর বিষয়ে কোতোয়ালি থানার ভারপ্রাপ্ত কর্মকর্তা (ওসি) আবুল হাসান দুপুরে প্রথম আলোকে বলেন, ‘বহিরাগত কেউ যেন ছাত্রাবাসে না থাকতে পারে, এ জন্য শুদ্ধি অভিযান চালাচ্ছি।’
সলিমুল্লাহ মেডিকেল কলেজের অধ্যক্ষ হেলাল আলম বলেন, ছাত্রাবাসে বহিরাগতদের বের হওয়ার জন্য একাধিকবার নোটিশ দেওয়া হয়েছে। কিন্তু তারা বের হয়নি। কলেজের একাডেমিক কমিটির সিদ্ধান্ত অনুযায়ী বহিরাগত কেউ যাতে ছাত্রাবাসে থাকতে না পারে, সে জন্য অভিযান চালানো হচ্ছে।
স্যার সলিমুল্লাহ মেডিকেল কলেজ ছাত্রলীগের কমিটি স্থগিতের বিষয়ে সংগঠনটির কেন্দ্রীয় সভাপতি সাইফুর রহমান সোহাগ বলেন, ‘আমরা কঠোর অবস্থানে আছি। যত ছোট ঘটনা হোক, কোনো ছাড় নয়। দলের শৃঙ্খলা ফিরিয়ে আনার জন্য সলিমুল্লাহ মেডিকেল কলেজের কমিটি স্থগিত করা হয়েছে।’  ১০ জানুয়ারিও সলিমুল্লাহ মেডিকেল কলেজে সংঘর্ষের ঘটনা ঘটে। ওই ঘটনায় সাত সদস্যবিশিষ্ট তদন্ত কমিটি গঠন করে কলেজ কর্তৃপক্ষ।
