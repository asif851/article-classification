

আইনমন্ত্রী আনিসুল হক বলেছেন, জাগৃতি প্রকাশনীর স্বত্বাধিকারী ফয়সাল আরেফিন দীপন হত্যার বিচার দ্রুত শেষ করতে প্রয়োজনীয় সব ব্যবস্থা নেওয়া হবে। এরই মধ্যে অভিজ্ঞ তদন্ত দল কাজ শুরু করেছে।আজ রোববার ঢাকার বিচার প্রশাসন প্রশিক্ষণ ইনস্টিটিউটে বিচারকদের এক সম্মেলন শেষে সাংবাদিকের প্রশ্নে এসব কথা বলেন আইনমন্ত্রী।আনিসুল হক বলেন, দীপন হত্যার ঘটনায় তাঁর দুঃখ প্রকাশের ভাষা নেই। ইতিমধ্যে অভিজ্ঞ তদন্ত দল ওই হত্যার রহস্য উন্মোচনে কাজ শুরু করেছে। এর আগে এই ধরনের হত্যাকাণ্ড যাঁরা তদন্ত করেছেন, তাঁদের অভিজ্ঞতা এই ক্ষেত্রে কাজে লাগবে।
আইনমন্ত্রী বলেন, স্বরাষ্ট্রমন্ত্রী আসাদুজ্জামান খান কামালের সঙ্গে তিনি কথা বলেছেন। হত্যার রহস্য যাতে দ্রুত বের হয়, সে ব্যাপারে কাজ শুরু হয়েছে বলে তাঁকে জানিয়েছেন স্বরাষ্ট্রমন্ত্রী।
আনিসুল হক বলেন, ‘এই হত্যার বিচার যাতে দ্রুত করা যায়, সে ব্যবস্থা অবশ্যই নেব।’
মামলার বিচারকাজ দ্রুত বিচার ট্রাইব্যুনালে হবে কিনা—সাংবাদিকের এমন প্রশ্নে আইনমন্ত্রী বলেন, ‘যে ট্রাইব্যুনালে হোক, আর যে আদালতেই হোক, দ্রুত মামলা নিষ্পত্তির জন্য প্রয়োজনীয় ব্যবস্থা নেব।’
বিচারহীনতার সংস্কৃতির কারণে এই ধরনের হত্যা বারবার হচ্ছে কিনা—সাংবাদিকের এমন প্রশ্নে আনিসুল হক বলেন, ঘটনাগুলো চোরাগোপ্তা হামলা চালিয়ে করছে দুর্বৃত্তরা। এগুলো বের করতে একটু সময় লাগে। সেই সময় দেওয়া হলে, তাদের বিচারের মাধ্যমে দৃষ্টান্তমূলক শাস্তির ব্যবস্থা করা হবে। যাতে এই ধরনের অপরাধ কমে আসে।
রাজধানীর শাহবাগে আজিজ কো-অপারেটিভ সুপার মার্কেটের নিজ কার্যালয়ে গতকাল শনিবার দীপনকে কুপিয়ে হত্যা করে দুর্বৃত্তরা।
একই দিন লালমাটিয়ায় নিজ কার্যালয়ে হামলার শিকার হয়েছেন প্রকাশনা প্রতিষ্ঠান শুদ্ধস্বরের মালিক আহমেদুর রশীদ চৌধুরী ওরফে টুটুল। এ সময় তাঁর সঙ্গে থাকা কবি ও ব্লগার তারেক রহিম এবং লেখক রণদীপম বসু জখম হয়েছেন।
