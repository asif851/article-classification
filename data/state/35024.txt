
সিলেটের সরকারি মহিলা কলেজের ছাত্রী খাদিজা বেগমের অবস্থার উন্নতি হচ্ছে। তিনি রাজধানীর স্কয়ার হাসপাতালের নিবিড় পরিচর্যা কেন্দ্রে (আইসিইউ) চিকিৎসাধীন আছেন।স্কয়ার হাসপাতালের সহযোগী পরিচালক (চিকিৎসা) মির্জা নাজিম উদ্দিন গতকাল মঙ্গলবার প্রথম আলোকে বলেন, আইসিইউতে থাকা খাদিজার অবস্থা ধীরে ধীরে উন্নতি হচ্ছে। তাঁর জ্ঞান ফিরতে সময় লাগবে। তাঁর নাক-মুখে লাগানো ভেন্টিলেটর খুলে নেওয়ার এখনো সিদ্ধান্ত নেওয়া হয়নি।৩ অক্টোবর পরীক্ষা দিয়ে ফেরার পথে সিলেটের এমসি কলেজ ক্যাম্পাসে সবার সামনেই খাদিজাকে কুপিয়ে গুরুতর আহত করেন শাহজালাল বিজ্ঞান ও প্রযুক্তি বিশ্ববিদ্যালয় শাখা ছাত্রলীগের সহসম্পাদক বদরুল আলম (২৬)। এ সময় কেউ বদরুলকে বাধা না দিলেও সে দৃশ্য মুঠোফোনে ভিডিও করেন। সেই ভিডিওটি সামাজিক যোগাযোগমাধ্যমে ছড়িয়ে পড়েছে। বদরুল ইতিমধ্যে আদালতে স্বীকারোক্তিমূলক জবানবন্দি দিয়েছেন। তিনি বর্তমানে কারাগারে আছেন।খাদিজার ভাই শাহিন আহমেদ গতকাল প্রথম আলোকে বলেন, চিকিৎসকেরা জানিয়েছেন, খাদিজা আগের চেয়ে ভালো আছেন।
