
স্বতন্ত্র বেতন কাঠামো প্রণয়নসহ বিভিন্ন দাবিতে বিশ্ববিদ্যালয়ের শিক্ষকদের আন্দোলন প্রসঙ্গে তথ্যমন্ত্রী হাসানুল হক ইনু বলেছেন, শিক্ষকদের জন্য আলাদা বেতন কাঠামো হবে কি না, এটা একটা প্রস্তাব। এই প্রস্তাব কার্যকর করার জন্য পরীক্ষা-নিরীক্ষার সময় দিতে হবে। সেটা না করে শিক্ষকেরা ক্লাস বর্জন করছেন, এটা ঠিক নয়।ব্রিটিশবিরোধী আন্দোলনের বিপ্লবী বাঘা যতীনের মৃত্যু শতবার্ষিকী উপলক্ষে কুষ্টিয়া জেলা পরিষদ মিলনায়তনে আজ বৃহস্পতিবার দুপুরে এক আলোচনা সভায় বক্তব্য রাখেন মন্ত্রী। বাঘা যতীন জাতীয় স্মৃতি সংরক্ষণ কুষ্টিয়া কমিটি এ সভার আয়োজন করে।শিক্ষকদের প্রস্তাবটি নিয়ে সরকারকে ভাববার সময় দেওয়ার আহ্বান জানিয়ে শিক্ষকদের শিক্ষাঙ্গনে লেখাপড়ার স্বাভাবিক পরিবেশ বজায় রাখার আহ্বান জানান তথ্যমন্ত্রী।নিজের দল জাতীয় সমাজতান্ত্রিক দলকে (জাসদ) নিয়ে সাম্প্রতিক সময়ে আওয়ামী লীগ নেতাদের মন্তব্যের বিষয়ে হাসানুল হক ইনু বলেন, ‘দেশে জঙ্গিবাদ থাকবে না। তাই অনেক চিন্তা-ভাবনা করে ভয়াবহ জঙ্গিবাদকে মোকাবিলা করতে ঠান্ডা মাথায় জাসদ ও আওয়ামী লীগকে নিয়ে মহাজোট গঠন করা হয়েছে। এ সময় জাসদ, আওয়ামী লীগ ও রাজনীতির পূর্বাপর বিশ্লেষণ না করে হাটে-ঘাটে যারা অন্তঃকলহে লিপ্ত আছেন, তাঁরা মূলত খালেদা জিয়ার হাতকে শক্তিশালী করছেন।’অন্যান্যের মধ্যে কুষ্টিয়া জেলা পরিষদের প্রধান নির্বাহী কর্মকর্তা এ কে এম রাহাতুল ইসলাম, কুষ্টিয়ার জেলা প্রশাসক (ভারপ্রাপ্ত) আনারকলি মাহবুব, পুলিশ সুপার প্রলয় চিসিম, জেলা জাসদের সভাপতি গোলাম মহসিন প্রমুখ সভায় উপস্থিত ছিলেন।
