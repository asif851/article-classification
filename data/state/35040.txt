
রাঙামাটির কাপ্তাই উপজেলার ওয়াগ্গা ইউনিয়নের দোলন্যা  গ্রামে ছড়ার ওপর অবস্থিত সেতুটি গত ১৩ জুনের ভয়াবহ পাহাড়ি ঢলে বিধ্বস্ত হয়। দেড় মাস পরও সেতুটি পুনঃস্থাপিত না হওয়ায় ছড়ার পাড়ের দুটি গ্রাম তালুকদারপাড়া ও দোলন্যাপাড়ার দেড় শতাধিক পরিবারের পাঁচ শ মানুষ যাতায়াতে দুর্ভোগ পোহাচ্ছে। বৃষ্টিতে পানি বেড়ে গেলে শিশুরা ঝুঁকি নিয়ে ছড়া পার হয়ে বিদ্যালয়ে যায়।
কাপ্তাই উপজেলা সদর থেকে তিন কিলোমিটার দূরে রাঙামাটি-ঘাগড়া-কাপ্তাই সড়ক ঘেঁষে ওয়াগ্গাছড়ার অবস্থান। ছড়ার পূর্ব দিকে তালুকদারপাড়া ও দোলন্যাপাড়া। গত বুধবার দুপুরে ওই এলাকায় গিয়ে দেখা যায়, সেতুর বিধ্বস্ত অংশ ওয়াগ্গাছড়ার পাড়ে মাটি ঢাকা অবস্থায় পড়ে রয়েছে। সেতুটির অক্ষত অংশ বাঁশ দিয়ে আটকে রাখা হয়েছে। বিধ্বস্ত সেতুর ৩০০ গজ দূরে ছড়াটি ঝুঁকি নিয়ে পার হতে দেখা গেছে বিদ্যালয়ের খুদে শিক্ষার্থীদের।
পার্বত্য চট্টগ্রাম উন্নয়ন বোর্ড সূত্রে জানা গেছে, ২০১৩ সালে পার্বত্য চট্টগ্রাম উন্নয়ন বোর্ড তালুকদারপাড়া ও দোলন্যাপাড়া গ্রামবাসীর যাতায়াতের সুবিধার জন্য ওয়াগ্গাছড়ার ওপর ১২০ ফুট দীর্ঘ ও ৮ ফুট প্রশস্ত সেতুটি নির্মাণ করে। এতে ব্যয় হয় ২৫ লাখ টাকা। ১৩ জুনের পাহাড়ধস ও পাহাড়ি ঢলে সেতুটির বেশির ভাগ অংশই বিধ্বস্ত হয়।
দুলন্যা গ্রামের বাসিন্দা বাবুল তঞ্চঙ্গ্যা প্রথম আলোকে বলেন, সেতুটি ভেঙে যাওয়ায় গ্রামবাসীদের প্রায় বিচ্ছিন্ন থাকতে হয়। ২১ থেকে ২৪ জুলাই টানা বৃষ্টির সময় গ্রামের লোকজন ঘরবন্দী ছিল। দুই গ্রামে কোনো বিদ্যালয় না থাকায় অর্ধশতাধিক শিক্ষার্থী বৃষ্টি হলে বিদ্যালয়ে যেতে পারে না।
ওয়াগ্গা ইউনিয়ন পরিষদের চেয়ারম্যান চিরঞ্জিৎ তঞ্চঙ্গ্যা প্রথম আলোকে বলেন, ১৩ জুন ভয়াবহ পাহাড়ি ঢলে সেতুটির ৯০ শতাংশ বিধ্বস্ত হয়। এটি বিধ্বস্ত হওয়ার পর থেকে দুই গ্রামের পাঁচ থেকে ছয় শ মানুষ চরম দুর্ভোগে পড়েছে। ওয়াগ্গাছড়ার পানি বেড়ে গেলে যাতায়াত সম্পূর্ণ বন্ধ হয়ে যায়। এ বিষয়ে পার্বত্য চট্টগ্রাম উন্নয়ন বোর্ডকে জানানো হয়েছে।
পার্বত্য চট্টগ্রাম উন্নয়ন বোর্ডের নির্বাহী প্রকৌশলী মো. মুজিবুল আলম প্রথম আলোকে বলেন, ‘কাপ্তাই-ঘাগড়া-রাঙামাটি সড়কের পাশে দোলন্যা এলাকায় ওয়াগ্গাছড়ার সেতুটির একাংশ পাহাড়ি ঢলে ভেসে গেছে। আমরা চলতি অর্থবছরে সেতুটি সংস্কার করার সিদ্ধান্ত নিয়েছি। খুব শিগগির কাজ শুরু হবে।’
 
