
শিক্ষামন্ত্রী নুরুল ইসলাম নাহিদ বলেছেন, দেশের প্রচলিত শিক্ষা দিয়ে নতুন প্রজন্মকে আধুনিক উন্নত রাষ্ট্রের নির্মাণ কারিগর হিসেবে গড়ে তোলা যাবে না। এ জন্য দরকার শিক্ষার মৌলিক ও গুণগত পরিবর্তন। আর দরকার আজকের যুগের সঙ্গে সংগতিপূর্ণ বিশ্বমানের শিক্ষা এবং বিশ্বমানের জ্ঞান, প্রযুক্তি ও দক্ষতা।
বরিশাল বিশ্ববিদ্যালয় দিবস-২০১৭ উপলক্ষে দুই দিনব্যাপী কর্মসূচির শেষ দিনে গতকাল বৃহস্পতিবার আয়োজিত আলোচনা সভায় প্রধান অতিথির বক্তব্য দেন শিক্ষামন্ত্রী। সেখানে তিনি আরও বলেন, শিক্ষার্থীরা যাতে বিপথগামী না হয়, সে জন্য অভিভাবক, শিক্ষক ও শিক্ষার্থীদের আরও সচেতন হতে হবে। মাঝেমধ্যে গুটিকয়েক শিক্ষকের আচার-আচরণ পুরো শিক্ষক সমাজের ভাবমূর্তি সংকটে ফেলে দেয়। শিক্ষকেরা যাতে সমাজের শ্রদ্ধার আসনটি ধরে রাখতে পারেন, সে জন্য তাঁদের আরও সতর্ক হতে হবে।
বেলা ১১টায় বিশ্ববিদ্যালয়ের মুক্ত মঞ্চে এ আলোচনা সভা অনুষ্ঠিত হয়। এতে সভাপতিত্ব করেন উপাচার্য এস এম ইমামুল হক। আলোচনা সভায় বিশেষ অতিথির বক্তব্য দেন বরিশাল-২ আসনের সাংসদ তালুকদার মো. ইউনুস ও বরিশাল সদরের সাংসদ জেবুন্নেছা আফরোজ। এ ছাড়া বিশ্ববিদ্যালয়ের শিক্ষক-শিক্ষার্থীরা অনুষ্ঠানে বক্তব্য দেন।
