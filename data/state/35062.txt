
দলের চেয়ারপারসন খালেদা জিয়ার মুক্তির দাবিতে কাল মঙ্গলবার বিএনপির ডাকা অবস্থান কর্মসূচি ঢাকার রমনায় ইঞ্জিনিয়ার্স ইনস্টিটিউশনের সামনে পালন করা হবে। বেলা ১১টা থেকে দুপুর ১২টা পর্যন্ত এক ঘণ্টার ওই অবস্থান কর্মসূচি পালিত হবে।
এর আগে সোমবার বিকেলে নয়াপল্টনে বিএনপির কেন্দ্রীয় কার্যালয়ে সংবাদ সম্মেলনে বিএনপির জ্যেষ্ঠ যুগ্ম মহাসচিব রুহুল কবির রিজভী জানান, ঢাকায় প্রেসক্লাবের সামনে অবস্থান কর্মসূচি পালিত হবে। পরে রাতে দলটির কেন্দ্রীয় কার্যালয় থেকে জানানো হয়, ওই কর্মসূচি পালিত হবে ইঞ্জিনিয়ার্স ইনস্টিটিউশনের সামনে।
কারাবন্দী বিএনপি চেয়ারপারসন খালেদা জিয়ার মুক্তির দাবিতে আজ সোমবার জাতীয় প্রেসক্লাবের সামনে মানববন্ধন করে বিএনপি। একই দাবিতে পূর্বঘোষিত কর্মসূচি অনুযায়ী কাল অবস্থান কর্মসূচি পালন করবে দলটি। এরপর বুধবার অনশন কর্মসূচি পালনের চিন্তা রয়েছে দলটির।
জিয়া অরফানেজ ট্রাস্ট দুর্নীতি মামলার রায়ে বিএনপির চেয়ারপারসন খালেদা জিয়ার পাঁচ বছর কারাদণ্ড দেন আদালত। দলের বর্তমান ভারপ্রাপ্ত চেয়ারম্যান তারেক রহমানসহ অন্য পাঁচ আসামির অর্থদণ্ডসহ ১০ বছর করে কারাদণ্ড দেন আদালত। ৮ ফেব্রুয়ারি এ রায় ঘোষণার পর থেকে খালেদা জিয়া পুরান ঢাকার নাজিমউদ্দিন রোডের কারাগারে বন্দী রয়েছেন।
 
