
জামালপুরের সরিষাবাড়ীতে শনিবার সরিষাবাড়ী পাইলট গার্লস স্কুল অ্যান্ড কলেজ মাঠে প্রজেক্ট লন্ডন ১৯৭১-এর উদ্যোগে শিক্ষার্থী সম্মিলনে কুইজ একাত্তর মুক্তিযুদ্ধভিত্তিক কুইজ প্রতিযোগিতা ও সাংস্কৃতিক অনুষ্ঠান হয়েছে। মুক্তিযুদ্ধভিত্তিক সাধারণ জ্ঞানের এ প্রতিযোগিতায় শিক্ষার্থীরা নেয়।
প্রজেক্ট লন্ডন ১৯৭১-এর চেয়ারম্যান ফজলুল কবীর তুহিনের সভাপতিত্বে অনুষ্ঠানে প্রধান অতিথি ছিলেন জেলা আওয়ামী লীগের স্বাস্থ্য ও জনসংখ্যাবিষয়ক সম্পাদক সাবেক সাংসদ মুরাদ হাসান। সাবেক সাংসদ ও প্রতিষ্ঠানের অধ্যক্ষ সৈয়দ আবদুর রউফ বিজয়ীদের মধ্যে পুরস্কার বিতরণ করেন।
এ ছাড়া অতিথি হিসেবে আরও উপস্থিত ছিলেন ভারপ্রাপ্ত উপজেলা নির্বাহী কর্মকর্তা (ইউএনও) ফিরোজ আল মামুন, সাবেক উপজেলা মুক্তিযোদ্ধা কমান্ডার মোফাজ্জল হোসেন, প্রজেক্ট লন্ডন ১৯৭১-এর উদ্যোক্তা প্রজেক্ট সমন্বয়কারী উজ্জ্বল দাস, মুক্তিযুদ্ধবিষয়ক সংগঠন মুক্ত আসরের সভাপতি আবু সাঈদ, হিমু পরিবহনের শেখ ইমরুল হক প্রমুখ।
সাবেক উপজেলা মুক্তিযোদ্ধা কমান্ডার মোফাজ্জল হোসেন ও মুক্তিযোদ্ধা এম এ লতিফ শিক্ষার্থীদের মুক্তিযুদ্ধের বীরত্বগাথা শোনান। প্রতিযোগিতা শেষে জামালপুর জেলা লালন একাডেমি ও সরিষাবাড়ী পাইলট গার্লস স্কুল অ্যান্ড কলেজের শিক্ষার্থীরা মনোজ্ঞ সাংস্কৃতিক অনুষ্ঠান পরিবেশন করে।
প্রজেক্ট লন্ডন ১৯৭১-এর চেয়ারম্যান ফজলুল কবীর তুহিন বলেন, সারা দেশে ২৫-৩১ মার্চ পর্যন্ত শিক্ষার্থীদের মধ্যে কুইজে একাত্তর সাধারণ জ্ঞান প্রতিযোগিতার আয়োজন করা হবে। শিক্ষার্থীদের মধ্যে মুক্তিযুদ্ধের সঠিক ইতিহাস তুলে ধরার জন্য কুইজে একাত্তরের আয়োজন করা হয়।
