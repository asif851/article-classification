
শিল্পমন্ত্রী আমির হোসেন আমু বলেছেন, টঙ্গীর কারখানায় বিস্ফোরণের পর আগুনের ঘটনায় যাদের গাফিলতি থাকবে, তারা শাস্তি পাবে।
টঙ্গীর বিসিক শিল্পনগরীতে বিস্ফোরণের পর আগুনে ক্ষতিগ্রস্ত টাম্পাকো ফয়েলস লিমিটেড কারখানা আজ রোববার সকালে পরিদর্শনে এসে সাংবাদিকের প্রশ্নে এ কথা বলেন শিল্পমন্ত্রী।  আমির হোসেন আমু বলেন, কারখানায় হতাহতের ঘটনায় তাঁরা সবাই মর্মাহত, শোকাহত। রাষ্ট্রপতি, প্রধানমন্ত্রীসহ সবাই এই ঘটনায় শোক প্রকাশ করেছেন। নিহত ব্যক্তিদের পরিবারের প্রতি সমবেদনা জানান শিল্পমন্ত্রী।
আমির হোসেন আমু জানান, এই ঘটনায় আহত ব্যক্তিদের প্রয়োজনীয় চিকিৎসার ব্যাপারে স্বাস্থ্য মন্ত্রণালয়কে নির্দেশ দিয়েছেন প্রধানমন্ত্রী। সে অনুযায়ী তাঁদের চিকিৎসা দেওয়া হচ্ছে। শ্রম মন্ত্রণালয় থেকে ভুক্তভোগীদের আর্থিক সাহায্য দেওয়া হচ্ছে।
শিল্পমন্ত্রী বলেন, এই ঘটনায় শিল্প মন্ত্রণালয়, স্বরাষ্ট্র মন্ত্রণালয় ও স্থানীয় প্রশাসনের পক্ষ থেকে তদন্ত কমিটি গঠন করা হয়েছে। ঘটনাটি কেন ঘটল, তা তদন্ত করে দেখা হবে। এ ধরনের ঘটনা ভবিষ্যতে যাতে আর না ঘটে, সে জন্য আগাম ব্যবস্থা নেওয়া হবে।
আমির হোসেন আমু বলেন, এই ধরনের ঘটনায় তদন্ত সাপেক্ষে ব্যবস্থা নিতে সরকার দৃঢ় প্রতিজ্ঞ।
পরিদর্শনকালে স্থানীয় সাংসদ জাহিদ আহসান রাসেলসহ প্রশাসনের কর্মকর্তারা উপস্থিত ছিলেন।
টঙ্গীর অ্যালুমিনিয়াম ফয়েল প্যাকেজিং কারখানাটিতে গতকাল শনিবার সকালে ভয়াবহ বিস্ফোরণের পর আগুন লাগে। এই ঘটনায় এখন পর্যন্ত ২৫ জন নিহত হয়েছে। আহত হয়েছেন অন্তত ৫০ জন। বিস্ফোরণে পাঁচতলা কারখানা ভবন ও পাশের দুটি তিনতলা ভবন ধসে পড়েছে। আরেকটি ছয়তলা ভবন মারাত্মক ক্ষতিগ্রস্ত হয়েছে।
