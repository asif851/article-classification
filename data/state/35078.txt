

রাজউক বাড়ি ভেঙে দেওয়ার এক দিন পর হা-মীম গ্রুপের ব্যবস্থাপনা পরিচালক (এমডি) এ কে আজাদকে তলব করেছে দুর্নীতি দমন কমিশন (দুদক)। জ্ঞাত আয়বহির্ভূত সম্পদ অর্জনের অভিযোগ অনুসন্ধানের অংশ হিসেবে তাঁকে ডাকা হচ্ছে বলে জানিয়েছে দুদক। এ কে আজাদ ব্যবসায়ীদের শীর্ষ সংগঠন এফবিসিসিআইয়ের সাবেক সভাপতি।
দুদকের উপপরিচালক (জনসংযোগ) প্রণব কুমার ভট্টাচার্য প্রথম আলোকে বলেন, বুধবার এ কে আজাদকে তলবের চিঠি পাঠানো হয়েছে। চিঠিতে আগামী ৩ এপ্রিল সকাল ১০টায় তাঁকে দুদকের প্রধান কার্যালয়ে হাজির হতে বলা হয়েছে।
গত মঙ্গলবার অনুমোদিত নকশা ছাড়া বাড়ি নির্মাণের অভিযোগে এ কে আজাদের গুলশানের বাড়ির একাংশ ভেঙে ফেলে রাজধানী উন্নয়ন কর্তৃপক্ষ (রাজউক)। তবে এ কে আজাদ বলেছেন, তাঁর বাড়ির বৈধ নকশা ও কাগজপত্র রয়েছে। বুধবার সকাল সাড়ে ১০টা থেকে দ্বিতীয় দফায় উচ্ছেদ অভিযানের কথা ছিল রাজউকের। কিন্তু তা স্থগিত করা হয়েছে। জানতে চাইলে রাজউক চেয়ারম্যান আবদুর রহমান বলেন, অভিযান আপাতত স্থগিত করা হয়েছে। তবে এর কোনো রকম বিশেষ কারণ বা বাধা নেই। বুধবার দুপুরে গুলশানে বাড়ির সামনে গিয়ে দেখা যায়, ভেতরে ভেঙে দেওয়া অংশের ধ্বংসাবশেষ পরিষ্কার করা হচ্ছে। দোতলার বারান্দার অংশ পড়ে আছে মেঝেতে। দোতলার ছাদেরও অংশবিশেষ বেখাপ্পাভাবে ভেঙে আছে। একদল শ্রমিক হাতুড়ি-শাবল দিয়ে সেগুলো পরিষ্কার করছেন। কাভার্ড ভ্যানে তুলে সেগুলো বাইরেও নিয়ে যাওয়া হচ্ছে।
হা-মীম গ্রুপের প্রকৌশলী মিজানুর রহমান বলেন, সকাল থেকেই পরিষ্কারের কাজ চলছে। রাজউকের কোনো লোক আসেননি। তিনি বলেন, মঙ্গলবার রাজউকের অভিযানের সময় বিদ্যুতের সংযোগ বিচ্ছিন্ন হয়ে গিয়েছিল। ওই দিন রাতে বাড়িতে প্রহরী ছাড়া কেউ ছিলেন না। ওই বাড়িটি ভাঙার আগে নিয়ম অনুযায়ী রাজউক কোনো নোটিশ দেয়নি বলে ওই প্রকৌশলী আবার অভিযোগ করেন।
