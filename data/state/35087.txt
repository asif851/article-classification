
দুর্নীতির একটি মামলায় ডাক বিভাগের বাজেট শাখার অপারেটর মানসুরুছ সামাদ চৌধুরীকে যাবজ্জীবন কারাদণ্ড দিয়েছেন আদালত। একই মামলায় অভিযোগপত্রভুক্ত সাতজন অপারেটর খালাস পেয়েছেন।
আজ বুধবার ঢাকার ৩ নম্বর বিশেষ জজ আদালতের বিচারক আবু আহমেদ জমাদার এ রায় ঘোষণা করেন।
খালাস পাওয়া সাতজন হলেন ডাক বিভাগের (পার্ট-৩) অপারেটর এ কে এম মাহবুবুর রহমান, তাজুল ইসলাম, মোতালেব হোসেন, মোতালেব হোসেন মোল্লা, বিল্লাল হোসেন, শহীদ হাসান ও ইউসুফ আলী।
যাবজ্জীবন কারাদণ্ডপ্রাপ্ত মানসুরুছ সামাদ চৌধুরী জামিনের পর পলাতক রয়েছেন।
সাতজনের আইনজীবী আমিনুল গণী প্রথম আলোকে বলেন, ভুয়া বিল-ভাউচার তৈরি করে ঢাকা জিপিও থেকে ৫ কোটি ৯৩ লাখ ৬০ হাজার ৩১০ টাকা তুলে নিয়ে তা আত্মসাৎ করার অভিযোগে আটজন আসামির বিরুদ্ধে মামলা হয়। আদালত মানসুরুছ সামাদ চৌধুরীর যাবজ্জীবন কারাদণ্ড এবং পাঁচ কোটি টাকা অর্থদণ্ডে দণ্ডিত করেছেন। আর রাষ্ট্রপক্ষ অভিযোগ প্রমাণ করতে সক্ষম না হওয়ায় সাত আসামিকে বেকসুর খালাস দিয়েছেন আদালত।
আদালত সূত্র বলছে, ২০০০ সাল থেকে ২০০২ সালের মধ্যে ঢাকার জিপিও অফিস থেকে টাকা আত্মসাতের অভিযোগ এনে মতিঝিল থানায় মামলাটি করেন ঢাকা মহানগরের পোস্ট অফিস পরিদর্শক আবদুর রশীদ। তদন্ত করে ২০১১ সালের ১৩ অক্টোবর দুর্নীতি দমন কমিশনের উপসহকারী পরিচালক ফজলুল বারী আট আসামির বিরুদ্ধে অভিযোগপত্র জমা দেন।
