
বিএনপি নেতৃত্বাধীন ২০-দলীয় জোট থেকে জামায়াতকে বর্জন করা বিএনপির ষড়যন্ত্রের নতুন কৌশল হবে বলে মন্তব্য করেছেন খাদ্যমন্ত্রী ও ঢাকা মহানগর আওয়ামী লীগের যুগ্ম সাধারণ সম্পাদক কামরুল ইসলাম।আজ শুক্রবার সকালে রাজধানীর বঙ্গবন্ধু অ্যাভিনিউ আওয়ামী লীগের কেন্দ্রীয় কার্যালয়ে বঙ্গবন্ধু সৈনিক লীগ ঢাকা মহানগর দক্ষিণ আয়োজিত এক আলোচনা সভায় খাদ্যমন্ত্রী এ মন্তব্য করেন। কামরুল ইসলাম বলেন, বিএনপি যেভাবে জামায়াতের সঙ্গে গাঁটছড়া বেঁধেছে, মনে করবেন তারা চুপ হয়ে গেছে। তারা কিন্তু এখনো ষড়যন্ত্র করছে। আজকে পত্র-পত্রিকায় দেখলাম বিএনপি জামায়াতের সঙ্গ ত্যাগ করতে যাচ্ছে। এই রকম একটা খবর আজ বের হয়েছে। আমি বিশ্বাস করি না তারা শেষ পর্যন্ত জামায়াতকে ত্যাগ করবে। যদি তারা জামায়াতকে ত্যাগ করেও, তাহলে সেটা হবে নতুন কৌশল। বিএনপির ষড়যন্ত্রের নতুন কৌশল হবে জামায়াতকে ত্যাগ করা।খাদ্যমন্ত্রী বলেন, ষড়যন্ত্রকারীরা যেকোনো ধরনের নাশকতার জন্য তৎপর। তারা ষড়যন্ত্র করেই যাচ্ছে। প্রধানমন্ত্রী শেখ হাসিনা এখনো নিরাপদ নন। শেখ হাসিনার সকল অর্জন ম্লান করার জন্য বিদেশিদের হত্যা করা হয়েছে। আর তাই এর বিরুদ্ধে সোচ্চার হতে হবে। 
বঙ্গবন্ধু সৈনিক লীগ ঢাকা মহানগর দক্ষিণের সভাপতি ওমর ফারুকের সভাপতিত্বে সভায় আরও উপস্থিত ছিলেন মহানগর আওয়ামী লীগের সাংগঠনিক সম্পাদক শাহে আলম মুরাদ, সৈনিক লীগ উত্তরের সভাপতি এ কে এম মজিবর রহমান প্রমুখ।
