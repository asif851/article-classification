
পার্বত্য চট্টগ্রামের তিন আঞ্চলিক রাজনৈতিক দল পার্বত্য চট্টগ্রাম জনসংহতি সমিতি (জেএসএস), ইউনাইটেড পিপলস ডেমোক্রেটিক ফ্রন্ট (ইউপিডিএফ) ও জনসংহতি সমিতি (এমএন লারমা গ্রুপ) আসন্ন দশম জাতীয় সংসদ নির্বাচনে অংশ নিচ্ছে। দল তিনটি নিবন্ধিত রাজনৈতিক দল নয়।
গতকাল রোববার সন্ধ্যায় জেএসএসের তথ্য ও প্রচার সম্পাদক মঙ্গল চাকমা জানান, জেএসএসের সহসভাপতি ঊষাতন তালুকদার রাঙামাটি (সংসদীয় আসন ২৯৯) আসন থেকে নির্বাচনে প্রতিদ্বন্দ্বিতা করবেন। এই আসনে দলের আরেক প্রার্থী গুনেন্দু বিকাশ চাকমা মনোনয়নপত্র তুলেছেন। পার্বত্য চট্টগ্রামের বাকি দুই আসনে প্রার্থী না দিয়ে অন্য কাউকে সমর্থন করা হবে বলে জানান তিনি। তবে কোন দলকে সমর্থন করবে দলটি, তা তিনি জানাননি।
পার্বত্য চট্টগ্রাম চুক্তির পর এই চুক্তির বিরোধিতা করে জন্ম নেওয়া ইউপিডিএফ তিনটি আসনেই প্রার্থী দেবে। দলের সভাপতি প্রসিত বিকাশ খীসা পার্বত্য এলাকার তিনটি আসন থেকেই মনোনয়নপত্র তুলেছেন বলে জানিয়েছেন দলটির খাগড়াছড়ির সংগঠক রিকো চাকমা। এর পাশাপাশি ইউপিডেএফের পক্ষে রাঙামাটি থেকে সচিব চাকমা, খাগড়াছড়ি থেকে উজ্জ্বল স্মৃতি চাকমা ও অংগ্য মারমা এবং বান্দরবান থেকে ছোটন কান্তি তঞ্চঙ্গ্যা মনোনয়নপত্র তুলেছেন।
জেএসএস থেকে বেরিয়ে আসা জনসংহতি সমিতির (এমএন লারমা গ্রুপ) কেন্দ্রীয় সভাপতি সুধাসিন্ধু খীসা রাঙামাটি ও খাগড়াছড়ি থেকে মনোনয়নপত্র তুলেছেন। রাঙামাটি থেকে দলের আরেক কেন্দ্রীয় নেতা শক্তিমান চাকমাও মনোনয়নপত্র তুলেছেন। সুধাসিন্ধু খীসা প্রথম আলোকে বলেন, বান্দরবান আসনে তাঁরা কোনো প্রার্থী দিচ্ছেন না। সেখানে তাঁদের পছন্দের প্রার্থীকে সমর্থন দেবেন। তবে সেই প্রার্থী কে হবেন তিনি তা বলেননি।  
