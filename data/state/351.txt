
ঝোড়ো হাওয়ার সঙ্গে আজ শনিবার বৃষ্টিমুখর সারা দেশ। গত ২৪ ঘণ্টায় দেশের প্রায় সব জায়গায় বৃষ্টি হয়েছে। বৃষ্টির মাত্রা রাজধানী ঢাকাতেও ছিল প্রবল। আগামী সোমবার পর্যন্ত আবহাওয়া পরিস্থিতি এমন থাকবে বলে আভাস দিয়েছে আবহাওয়া অধিদপ্তর।
আজ আবহাওয়া অধিদপ্তরের ওয়েবসাইটে বলা হয়েছে, গতকাল শুক্রবার সকাল ছয়টা থেকে আজ সকাল ছয়টা পর্যন্ত ঢাকায় দুই মিলিমিটার পরিমাণ বৃষ্টিপাত হয়েছে। পরে এর মাত্রা অনেক বেড়ে যায়। পরের তিন ঘণ্টায় আজ সকাল ছয়টা থেকে নয়টা পর্যন্ত ১৯ মিলিমিটার পর্যন্ত বৃষ্টি হয়েছে।
এ বৃষ্টির প্রভাব আরও কয়েক দিন থাকবে বলে পূর্বাভাস দিয়েছে আবহাওয়া অধিদপ্তর। ২৪ এপ্রিল পর্যন্ত দেশের সব বিভাগে কমবেশি দমকা ও ঝোড়ো হাওয়াসহ বৃষ্টি হবে।
এদিকে বৃষ্টির কারণে গত কয়েক দিনে তাপমাত্রাও কমে এসেছে। সর্বোচ্চ তাপমাত্রা কমেছে ৬ ডিগ্রি সেলসিয়াস। গত সপ্তাহে সর্বোচ্চ তাপমাত্রা ছিল ৩৫.৭ ডিগ্রি সেলসিয়াস। গতকাল তা ছিল ২৮.৩ ডিগ্রি সেলসিয়াস।
চট্টগ্রামের পতেঙ্গা আবহাওয়া দপ্তরের আবহাওয়াবিদ আরিফুর রহমান প্রথম আলোকে জানান, গতকাল সকাল ছয়টা থেকে আজ সকাল নয়টা পর্যন্ত চট্টগ্রামে ৫৪ মিলিমিটার পর্যন্ত বৃষ্টি হয়েছে। উত্তর বঙ্গোপসাগরে বায়ুচাপের তারতম্যের কারণে ঝোড়ো হাওয়ার আশঙ্কা রয়েছে। এ কারণে চট্টগ্রাম, মোংলা ও পায়রা সমুদ্রবন্দর ও কক্সবাজারে ৩ নম্বর সতর্ক সংকেত দেখিয়ে যেতে বলা হয়েছে। আর মাছ ধরার ট্রলারগুলোকে উপকূলের কাছাকাছি থেকে সাবধানে চলাচল করতে বলা হয়েছে। এ ছাড়া ২৪ এপ্রিল পর্যন্ত ভারী বৃষ্টিপাত হতে পারে। এ কারণে ভূমিধসের সতর্কতা জারি করা হয়েছে।
