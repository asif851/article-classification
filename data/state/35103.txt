
রাজধানীর হজরত শাহজালাল আন্তর্জাতিক বিমানবন্দরে ১৫ কেজি সোনা পরিত্যক্ত অবস্থায় উদ্ধার করা হয়েছে। আজ শুক্রবার দিবাগত রাত দেড়টার দিকে এই সোনাগুলো উদ্ধার করে শুল্ক গোয়েন্দা অধিদপ্তর।
উদ্ধার হওয়া সোনাগুলোর বাজারমূল্য প্রায় সাড়ে সাত কোটি টাকা বলে শুল্ক গোয়েন্দা অধিদপ্তরের দাবি।শুল্ক গোয়েন্দা ও তদন্ত অধিদপ্তরের উপ-পরিচালক মুস্তাফিজুর রহমান প্রথম আলোকে বলেন, গোপন সূত্রে খবর পাওয়া গিয়েছিল, বিমানবন্দরে সোনা নিয়ে আসা হবে। এর ভিত্তিতে বিমানবন্দরের টয়লেটসহ বিভিন্ন স্থান তল্লাশি করা হয়। একটি টয়লেটের কমোডের ভেতর এই সোনাগুলো লুকিয়ে রাখা হয়েছিল। তিনি বলেন, উদ্ধার হওয়া সোনাগুলোর মধ্যে এক কেজি করে ১২টি সোনার বার আছে। বাকি তিন কেজির সবই সোনার চেইন। এ ব্যাপারে আইনানুগ ব্যবস্থা নেওয়া হচ্ছে।মুস্তাফিজুর আরও বলেন, কোনো এক যাত্রী শুল্ক বিভাগের উপস্থিতি টের পেয়ে এই সোনাগুলো রেখে যেতে পারে। এ ছাড়া পাচার করার উদ্দেশেও ওই স্থানে সোনাগুলো লুকানো হতে পারে।
