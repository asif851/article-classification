
চট্টগ্রাম নগর বিএনপির সভাপতি শাহাদাত হোসেন মুক্তি পেয়েছেন। ৩৪ দিন কারাভোগের পর আজ বুধবার বেলা পৌনে ১১টায় জামিনে মুক্তি পান তিনি। চট্টগ্রাম কারাগারের জ্যেষ্ঠ তত্ত্বাবধায়ক (সিনিয়র জেল সুপার) ইকবাল কবির চৌধুরী প্রথম আলোকে বলেন, তিনটি মামলায় শাহাদাত হোসেন জামিন পেয়েছেন। আজ সকাল সাড়ে ১০টার মধ্যে তাঁর মুক্তির প্রক্রিয়া শেষ হয়। এরপর তিনি কারাগার থেকে জামিনে বেরিয়ে যান।
বিএনপির কেন্দ্রীয় সাংগঠনিক সম্পাদক মাহবুবুর রহমান প্রথম আলোকে বলেন, শাহাদাত হোসেন মুক্তি পাওয়ার পর সরাসরি নাসিমন ভবনে চলে আসেন। সেখানে বিএনপির স্থায়ী কমিটির সদস্য আমীর খসরু মাহমুদ চৌধুরীসহ কেন্দ্রীয় ও স্থানীয় বিএনপির নেতা-কর্মীরা তাঁকে স্বাগত জানান।
গত ৮ ফেব্রুয়ারি জিয়া অরফানেজ ট্রাস্টসংক্রান্ত দুর্নীতি মামলায় বিএনপি চেয়ারপারসন বেগম খালেদা জিয়ার বিরুদ্ধে রায় ঘোষণার সময় দলীয় কার্যালয় নাসিমন ভবন চত্বর থেকে গ্রেপ্তার হয়েছিলেন শাহাদাত। এরপর তাঁর বিরুদ্ধে দুটি মামলা হয়। ফেনীতে খালেদা জিয়ার গাড়িবহরে হামলার ঘটনায় করা আরেকটি মামলায় তাঁকে গ্রেপ্তার দেখানো হয়।
কারাগার সূত্র জানায়, সব কটি মামলায় আদালতে তাঁর জামিন মঞ্জুর হয়। কিন্তু এ-সংক্রান্ত কাগজপত্র গতকাল মঙ্গলবার কারাগারে পৌঁছাতে দেরি হওয়ায় তিনি মুক্তি পাননি। এ কারণে গতকাল বিকেল পাঁচটায় দলীয় নেতা-কর্মীরা কারা ফটকের সামনে বিক্ষোভ করেন। পরে পুলিশ লাঠিপেটা করে তাঁদের সরিয়ে দেয়। সব প্রক্রিয়া শেষ করে কারাগার কর্তৃপক্ষ আজ শাহাদাতকে মুক্তি দেয়।
