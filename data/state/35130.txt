
চট্টগ্রামের মিরসরাই উপজেলায় একটি বাড়ি থেকে গ্রেনেড, অস্ত্র ও বোমা তৈরির সরঞ্জাম উদ্ধারের ঘটনায় মামলা করেছে কুমিল্লা জেলা পুলিশের গোয়েন্দা শাখা (ডিবি। বাড়ির মালিককে জিজ্ঞাসাবাদের জন্য থানায় নেওয়া হয়েছে।
মিরসরাই থানার ভারপ্রাপ্ত কর্মকর্তা (ওসি) সাইরুল ইসলাম জানান, কুমিল্লার চান্দিনায় পুলিশের ওপর হামলার ঘটনায় গতকাল বুধবার রাতে কুমিল্লা ডিবি পুলিশের উপপরিদর্শক (এসআই) শহীদুল বাশার বাদী হয়ে গ্রেপ্তার দুই জঙ্গিসহ আটজনের নাম উল্লেখ ও অজ্ঞাত অনেককে আসামি করে মামলা করেন। এ ঘটনায় গতকাল বিকেলে চান্দিনা থানায় সন্ত্রাস দমন আইনে দুই জঙ্গির বিরুদ্ধে মামলা হয়েছে।
পুলিশ বলছে, মামলাটি দুইভাবে তদন্ত করা হবে। মিরসরাইতে তদন্তের দায়িত্ব দেওয়া হয়েছে সেখানকার থানার পরিদর্শক (তদন্ত) জাকির হোসেনকে। অন্যদিকে ডিবি মামলাটি আলাদাভাবে তদন্ত করবে।
গত মঙ্গলবার কুমিল্লার চান্দিনার কুটুম্বপুর এলাকায় ঢাকা-চট্টগ্রাম মহাসড়কে পুলিশ তল্লাশি চালাতে গেলে দৌড়ে বাস থেকে নেমে যান দুই ‘জঙ্গি’। একপর্যায়ে তাঁরা পুলিশকে লক্ষ্য করে বোমা ছুড়ে মারে। পরে জসীমউদ্দিন (২৪) ও মো. হাসান নামে দুই ‘জঙ্গিকে’ গ্রেপ্তার করা হয়। গ্রেপ্তার হওয়া জসীমউদ্দীন কুমিল্লা মেডিকেল কলেজ হাসপাতালের কারা ওয়ার্ডে চিকিৎসাধীন।
গ্রেপ্তার হওয়া ব্যক্তিদের দেওয়া তথ্য অনুযায়ী, গতকাল বুধবার দুপুরে মিরসরাই উপজেলা সদরের কলেজ রোডের পাশে পূর্ব গোভনিয়া এলাকায় রিদওয়ান মঞ্জিল নামের দোতলা একটি বাড়ির নিচতলায় অভিযান চালায় পুলিশ। ওই বাসার নিচতলায় দুই ‘জঙ্গি’ ভাড়া থাকতেন। ওই বাসা থেকে পুলিশ ২৯টি গ্রেনেড (বোমা), নয়টি চাপাতি ও বোমা তৈরির সরঞ্জাম উদ্ধার করে। পরে চট্টগ্রাম মেট্রোপলিটন পুলিশের একটি দল ওই বাড়ির পাশের একটি মাঠে উদ্ধারকৃত বোমা ও বিস্ফোরক দ্রব্য ধ্বংস করে।
 
