
খুলনার তেরখাদা উপজেলায় আজ সোমবার সকালে আধিপত্য বিস্তার নিয়ে স্থানীয় আওয়ামী লীগের দুই পক্ষের সংঘর্ষে গোলাম মওলা (৪০) নামের আওয়ামী লীগের একজন নেতা নিহত হয়েছেন। এ ঘটনায় অন্তত চারজন আহত হন। আহত ব্যক্তিদের খুলনা মেডিকেল কলেজ হাসপাতাল ও উপজেলা স্বাস্থ্য কমপ্লেক্সে ভর্তি করা হয়েছে।
পুলিশ ও স্থানীয় আওয়ামী লীগ সূত্র জানায়, নিহত গোলাম মওলা তেরখাদা সদর ইউনিয়নের পাঁচ নম্বর ওয়ার্ডের ইউপি সদস্য ও ওই ওয়ার্ডের আওয়ামী লীগের সভাপতি ছিলেন। সকালে কৃষক লীগ নেতা ঝিলু মিয়া মুন্সী ও গোলাম মওলার মধ্যে বাগ্‌বিতণ্ডা হয়। পরে তাঁদের সমর্থকদের মধ্যে প্রায় ঘণ্টাব্যাপী পাল্টাপাল্টি ধাওয়া ও সংঘর্ষের ঘটনা ঘটে। একপর্যায়ে গোলাম মওলা ধারালো দায়ের কোপে মারাত্মক জখম হন। পরে তাঁকে মুমূর্ষু অবস্থায় উদ্ধার করে উপজেলা স্বাস্থ্য কমপ্লেক্সে নিয়ে গেলে অতিরিক্ত রক্তক্ষরণে তাঁর মৃত্যু হয়।
ঘটনার সত্যতা নিশ্চিত করে তেরখাদা থানার ভারপ্রাপ্ত কর্মকর্তা (ওসি) সালেকুজ্জামান প্রথম আলোকে বলেন, আধিপত্য বিস্তারকে কেন্দ্র করে পক্ষ দুটি দীর্ঘদিন বিরোধে লিপ্ত ছিল। এ ঘটনায় এখনো মামলা হয়নি।
