
নাটোর শহরের কানাই খালি এলাকায় আওয়ামী লীগ নেতা ও সাবেক ক্রীড়া প্রতিমন্ত্রী আহাদ আলী সরকারের বাসভবনে আজ মঙ্গলবার রাত নয়টার দিকে হামলা চালিয়েছে দুর্বৃত্তরা। এ সময় সাবেক প্রতিমন্ত্রীর মেয়ে, জামাতা ও বাড়ির তত্ত্বাবধায়ককে মারধর করে বাসা থেকে নগদ টাকা ও স্বর্ণালংকার লুট হয়েছে বলে অভিযোগ করা হয়েছে।
সাবেক প্রতিমন্ত্রী আহাদ আলী এই হামলার জন্য জন্য স্থানীয় যুবলীগের একটি অংশকে দায়ী করেছেন।নাটোর থানার পুলিশ ও আহাদ আলীর পরিবারের সদস্যদের সঙ্গে কথা বলে জানা যায়, আজ রাত নয়টার দিকে ছয়জন যুবক অতর্কিতভাবে ক্রিকেটের স্ট্যাম্প ও আগ্নেয়াস্ত্র নিয়ে আহাদ আলীর কানাই খালির বাসভবনের নিচতলায় ঢুকে পড়ে। এ সময় বাসার তত্ত্বাবধায়ক বাবুল আক্তার বাধা দিলে দুর্বৃত্তরা তাঁকে বেধড়ক পিটিয়ে অতিথি কক্ষে ঢোকে। এ সময় আহাদ আলী সরকারের মেয়ে মৌসুমী পারভীন সেখানে এলে তাঁকেও স্ট্যাম্প দিয়ে পেটায় তারা। তখন আহাদ আলী সরকারের দুই জামাতা মাজহারুল ইসলাম ও আশরাফুল ইসলাম সেখানে গেলে দুর্বৃত্তরা তাঁদেরও মারধর করে। এ সময় আহাদ আলী সরকারের স্ত্রী দীর্ঘ সময় ধরে চিৎকার করলেও ভয়ে আশ পাশ থেকে কেউ এগিয়ে আসেনি। ততক্ষণে দুর্বৃত্তরা প্রতিমন্ত্রীর বাসায় থাকা স্বর্ণালংকার লুট করে দ্রুত চলে যায়। আহাদ আলী সরকারের পরিবারের সদস্যদের দাবি, লুট হওয়া স্বর্ণালংকারের মূল্য আনুমানিক চার লাখ টাকা। এ সময় দুর্বৃত্তরা আহাদ আলীকে খোঁজাখুঁজি করতে থাকে। তবে তিনি ওই সময় বাসার বাইরে ছিলেন। মুঠোফোনে খবর পেয়ে তিনি পুলিশ সুপার ও সদর থানাকে ঘটনাটি জানালে বিপুলসংখ্যক পুলিশ তাঁর বাড়িতে যান।আহাদ আলী সরকারের বড় জামাতা আশরাফুল ইসলাম বলেন, তিনি বাইরে থেকে বাসার প্রধান ফটকে ঢুকতেই দুর্বৃত্তরা তাঁর পরিচয় জানতে পেরে তাঁকে টেনে হিঁচড়ে ঘরের মধ্যে নিয়ে যায় এবং নগদ টাকা ও কিছু মূল্যবান কাগজপত্র নিয়ে নেয়। এ সময় তিনি বাসার অন্যান্যদের আহত অবস্থায় পড়ে থাকতে দেখেন।আহাদ আলী রাতেই তাঁর বাসায় ফিরে তাৎক্ষণিক সংবাদ সম্মেলনে অভিযোগ করেন, পৌর যুবলীগের সদস্য সাব্বির হোসেনের নেতৃত্বে এই হামলা ও লুটপাটের ঘটনা ঘটানো হয়েছে।এ ব্যাপারে কথা বলতে সাব্বিরের মুঠোফোনে কয়েকবার যোগাযোগের চেষ্টা করা হলেও ফোন বন্ধ পাওয়া যায়।নাটোর সদর থানার ভারপ্রাপ্ত কর্মকর্তা (ওসি) মিজানুর রহমান বলেন, খবর পেয়ে তিনিসহ বিপুলসংখ্যক পুলিশ ঘটনাস্থলে গিয়েছিলেন। সেখানে পুলিশ পাহারার ব্যবস্থা করা হয়েছে। অভিযুক্তদের বিরুদ্ধে আইনানুগ ব্যবস্থা নেওয়া হবে।
