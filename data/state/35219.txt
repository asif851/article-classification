
ব্যস্ততার একফাঁকে প্রধানমন্ত্রী শেখ হাসিনা আজ রাজধানীর শ্যামলীতে এসওএস শিশুপল্লীর অনাথ শিশুদের সঙ্গে সময় কাটিয়েছেন।
আজ রোববার দুপুরে শেখ হাসিনা শিশু পল্লীতে যান। শিশুদের জন্য তিনি চকলেট, মিষ্টি, ফুল ও বেলুন উপহার হিসেবে নিয়ে যান। প্রধানমন্ত্রীর পক্ষ থেকে আজ শিশুপল্লীতে শিশুদের দেওয়া হয় বিশেষ খাবার। এতসব উপহার ও প্রধানমন্ত্রী শেখ হাসিনাকে কাছে পেয়ে আনন্দে মেতে ওঠে শিশুরা।এ সময় প্রধানমন্ত্রীর সঙ্গে তাঁর নিরাপত্তাবিষয়ক উপদেষ্টা মেজর জেনারেল (অব.) তারিক আহমেদ সিদ্দিক, বঙ্গবন্ধুর নাতি রেদওয়ান মুজিব সিদ্দিক এবং তাঁর স্ত্রী ও সন্তানেরা উপস্থিত ছিলেন। এ ছাড়া সেখানে প্রধানমন্ত্রীর বিশেষ সহকারী মাহবুবুল হক শাকিল উপস্থিত ছিলেন।
