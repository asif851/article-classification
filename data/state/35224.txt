
বস্তার ভেতর ছিল মসুর ডাল, সেমাই ও পেঁয়াজ। কক্সবাজার থেকে বাসে করে বস্তাটি চট্টগ্রাম শহরে নিয়ে আসেন এক তরুণ। তল্লাশির পর পেঁয়াজের ভেতরেই পাওয়া যায় ইয়াবা বড়ি। বিশেষ কৌশলে পেঁয়াজের ভেতর লুকিয়ে রাখা পাঁচ হাজার ইয়াবা বড়ি উদ্ধার করা হয়।
গতকাল শুক্রবার রাত আটটার দিকে চট্টগ্রাম নগরের পাঁচলাইশ থানাধীন মুরাদপুর এলাকায় এ ঘটনা ঘটে। ইয়াবা পাচারের অভিযোগে বস্তাটি বহনকারী করিম উল্লাহ নামের এক তরুণকে গ্রেপ্তার করেছে মাদকদ্রব্য নিয়ন্ত্রণ অধিদপ্তর চট্টগ্রাম মেট্রো অঞ্চলের কর্মকর্তারা।
মাদকদ্রব্য নিয়ন্ত্রণ অধিদপ্তর চট্টগ্রাম মেট্রো অঞ্চলের উপপরিচালক জিল্লুর রহমান গতকাল রাতে প্রথম আলোকে বলেন, গোপন সংবাদের ভিত্তিতে নগরের মুরাদপুরে এক তরুণকে আটক করা হয়। তাঁর সঙ্গে থাকা একটি বস্তায় থাকা পেঁয়াজের ভেতর থেকে একে একে বেরিয়ে আসে ইয়াবা বড়ি। বড় বড় পেঁয়াজের ভেতরের অংশ কেটে ইয়াবা ঢোকানো হয়। পরে সেগুলো কক্সবাজার থেকে চট্টগ্রামে নিয়ে আসা হয়। কিন্তু বিক্রির আগেই ধরা পড়ে। এ ঘটনায় থানায় মামলার প্রস্তুতি চলছে।
 
