
রাজধানীর সোহরাওয়ার্দী উদ্যানেই সমাবেশ করবে বিএনপি। দলটি বলছে, সমাবেশে যদি কোনো ধরনের বিশৃঙ্খলা ঘটানোর চেষ্টা করা হয়, তা হলে এর দায় সরকারকেই নিতে হবে।আজ বৃহস্পতিবার রাতে বিএনপির চেয়ারপারসনের গুলশান কার্যালয়ে এক সংবাদ সম্মেলনে এ কথা জানান দলের ভারপ্রাপ্ত মহাসচিব মির্জা ফখরুল ইসলাম আলমগীর।মির্জা ফখরুল বলেন, ‘আমরা ২৫ অক্টোবর সমাবেশ করতে চেয়ে ডিএমপির কাছে অনুমতি চাই। একই দিন এই সময় রাজধানীতে অপর একটি স্থানে পাল্টা সমাবেশের ঘোষণা দেয় আওয়ামী লীগ। এই সমাবেশের জের ধরে ডিএমপি রাজধানীতে পরবর্তী নির্দেশ না দেওয়া পর্যন্ত সভা-সমাবেশ নিষিদ্ধ করে। এর বিরুদ্ধে দেশের গণতন্ত্রমনা মানুষ সোচ্চার হয়। এর পরই নানা শর্তে রাজধানীর সোহরাওয়ার্দী উদ্যানে আমাদের সমাবেশের অনুমতি দেয় ডিএমপি। আমরা নয়াপল্টনে সমাবেশের অনুমতি চেয়েছিলাম। আমরা শান্তি ও সমঝোতার লক্ষ্যে সোহরাওয়ার্দী উদ্যানেই সমাবেশ করব।’মির্জা ফখরুল আরও বলেন, ‘কাল রাজধানীতে আওয়ামী লীগের জমায়েত হওয়ার লক্ষণ সুখকর নয়। আমরা তাদের রাজধানীতে জমায়েত হওয়া থেকে বিরত থাকার আহ্বান জানাই।’
এর আগে রাজধানীর সোহরাওয়ার্দী উদ্যানের পরিবর্তে নয়াপল্টনে দলের কেন্দ্রীয় কার্যালয়ের সামনে সমাবেশ করার জন্য আবারও অনুমতি চায় বিএনপি। বিরোধীদলীয় চিফ হুইপ জয়নুল আবদিন ফারুক, যুগ্ম মহাসচিব ও দলীয় সাংসদ বরকতউল্লা বুলু ও সাংসদ শহীদউদ্দীন চৌধুরী মহানগর পুলিশ কমিশনারের সঙ্গে দেখা করে এই অনুমতি চান।
