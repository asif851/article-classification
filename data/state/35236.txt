
হংকংয়ের রাষ্ট্রীয় দুর্নীতিবিরোধী সংস্থা ইনডিপেনডেন্ট কমিশন অ্যাগেইনস্ট করাপশনের (আইসিএসি) অনুরোধে প্রবাসী এক ব্যবসায়ীর বিরুদ্ধে অনুসন্ধানে নেমেছে দুর্নীতি দমন কমিশন (দুদক)। ওই ব্যবসায়ীর বিরুদ্ধে হংকংয়ে পর্যটন কোম্পানি খুলে ব্যবসার আড়ালে অর্থপাচারের অভিযোগ এনেছে আইসিএসি।দুদকের পদস্থ এক কর্মকর্তা জানান, দুদকের কাছে আসা চিঠিতে ওই ব্যক্তির শুধু পাসপোর্ট নম্বর উল্লেখ রয়েছে। ওই ব্যক্তি সম্পর্কে কোনো তথ্য ছিল না। ওই প্রবাসীর নাম-ঠিকানা উল্লেখ না করে আইসিএসি দুদকের কাছে অভিযোগ করেছে, ওই ব্যবসায়ী অর্থপাচারের সঙ্গে জড়িত। তাঁর বিষয়ে বিস্তারিত তথ্য নিয়ে গোপনে অনুসন্ধান করতে অনুরোধ করেছে আইসিএসি।দুদকের সংশ্লিষ্ট সূত্র জানিয়েছে, গত বছরের অক্টোবরের প্রথম দিকে দুদকের দায়িত্বপ্রাপ্ত কর্মকর্তা পাসপোর্ট অফিসে ওই ব্যক্তির পাসপোর্ট নম্বর দিয়ে বিস্তারিত তথ্য চেয়ে চিঠি পাঠান। নভেম্বর মাসে উত্তরা পাসপোর্ট অফিস থেকে ওই ব্যক্তির নাম, পিতার নাম, জেলাসহ বিস্তারিত তথ্য সংগ্রহ করে দুদক। তথ্য অনুযায়ী ওই ব্যবসায়ীর নাম সাইদুর রহমান হাবিব। তাঁর বর্তমান ঠিকানায় উত্তরার একটি অ্যাপার্টমেন্টের ঠিকানা রয়েছে। স্থায়ী ঠিকানা উল্লেখ করা হয়েছে, সাভার পৌরসভার সোবহানবাগের জলেশ্বরীতলা।প্রাথমিক অনুসন্ধান শেষে আজ সোমবার সাইদুর রহমান হাবিবকে জিজ্ঞাসাবাদের জন্য তলব করে চিঠি পাঠিয়েছেন দুদকের উপপরিচালক মো. জুলফিকার আলী। তাকে ১৫ ফেব্রুয়ারি সকাল ১০টায় দুদকের প্রধান কার্যালয়ে হাজির হতে বলা হয়েছে।
