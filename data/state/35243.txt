
রোকমান সরদার ভুট্টার চাষ করেছেন এবার। খেতে সার দেওয়া, পরিচর্যা—সব নিজেই করেন। গতকাল সোমবার সার দিতে ঢুকেছিলেন খেতে। প্রায় মাঝামাঝি আসার পর আতঙ্কে তিনি জমে গেলেন! পাঁচ-ছয়টি শেয়াল ক্রূর দৃষ্টিতে তাকিয়ে আছে তাঁর দিকে। শিয়ালগুলো যে আক্রমণের প্রস্তুতি নিচ্ছে তাতে কোনো ভুল নেই। কীভাবে প্রতিরোধ করবেন তা ভাবতে ভাবতেই একটি শিয়াল তাঁর ওপর ঝাঁপিয়ে পড়ে দুই পায়ে কামড় বসিয়ে দিল।
ঘটনাটি ঘটেছে রাজবাড়ীর গোয়ালন্দ উপজেলার উজানচর ইউনিয়নের বাহাদুরপুর গ্রামে। আহত রোকমান সরদার (৩২) ওই গ্রামের মৃত আমির আলী সরদারের ছেলে।
গ্রামবাসী জানান, এলাকায় শিয়ালের উৎপাত ভয়াবহ আকার ধারণ করেছে। ভুট্টা ও আখখেত ঘিরে শিয়ালের উৎপাত বেড়েছে। গ্রামের হাঁস-মুরগি ও ছাগলের ওপরও আক্রমণ করছে।
রোকমান সরদার অল্পের জন্য প্রাণে রক্ষা পেয়েছেন বলে মন্তব্য করেন স্থানীয় ৪ নম্বর ওয়ার্ড ইউনিয়ন পরিষদের (ইউপি) সদস্য সেলিম খান। তিনি বলেন, গতকাল বিকেলে রোকমান সরদার স্থানীয় কোরবান আলী সরকারি প্রাথমিক বিদ্যালয়ের পেছনে রোপণ করা ভুট্টাখেতে সার দিতে যান। তিনি খেতের মাঝামাঝি থাকার সময়ে হঠাৎ শিয়ালের দল তাঁকে চারদিক থেকে ঘিরে ধরে। একটি শিয়াল লাফ দিয়ে এসে তাঁর দুই পায়ে কামড় বসিয়ে দেয়। তিনি চিৎকার করে দৌড় দিলে শিয়ালের পাল তাঁর পিছু নেয় এবং আরও কয়েকটি কামড় বসায়। গ্রামের বাসিন্দা স্কুলশিক্ষক লোকমান গায়েন বলেন, রোকমান সরদারের চিৎকার শুনে স্থানীয় লোকজন এগিয়ে গেলে শিয়ালের পাল পিছিয়ে যায়। পরে তাঁকে আহত অবস্থায় উদ্ধার করে প্রথমে বাড়ি নিয়ে আসা হয়। পরে গোয়ালন্দ বাজারে নিয়ে স্থানীয় চিকিৎসকের কাছে তাঁর চিকিৎসা করানো হয়। এখন তিনি সুস্থ থাকলেও মাঝেমধ্যে ভয়ে আঁতকে উঠছেন।
ইউপি সদস্য সেলিম খান আরও জানান, এলাকায় অনেক ভুট্টা ও আখখেত থাকায় সন্ধ্যা হলেই শিয়ালের উৎপাত বেড়ে যায়। সুযোগ বুঝেই শিয়ালের পাল গ্রামের হাঁস-মুরগি, ছাগলসহ মানুষের ওপর আক্রমণ করছে।
