
সংবিধান ও গণতন্ত্রের প্রতি হুমকি মোকাবিলায় প্রস্তুত থাকার জন্য সশস্ত্র বাহিনীর সদস্যদের প্রতি আহ্বান জানিয়েছেন প্রধানমন্ত্রী শেখ হাসিনা। আজ রোববার কক্সবাজারের রামু সেনানিবাসে বাংলাদেশ সেনাবাহিনীর দশম পদাতিক ডিভিশনের পতাকা উত্তোলনকালে তিনি এ আহ্বান জানান। খবর বাসসজঙ্গিবাদ ও সন্ত্রাসবাদের উত্থানের ব্যাপারে সেনাবাহিনীকে সতর্ক থাকার আহ্বান জানিয়ে প্রধানমন্ত্রী বলেন, ‘জঙ্গিবাদ ও সন্ত্রাসবাদ যাতে কোনো উপায়ে মাথা উঁচু করে দাঁড়াতে না পারে, সে জন্য আমাদের সবাইকে সজাগ থাকতে হবে।’ তিনি বলেন, ‘উন্নয়ন ও সমৃদ্ধির স্বার্থে দেশ থেকে অশুভ শক্তিকে সমূলে উৎপাটন করতে হবে।’শেখ হাসিনা আশা করেন, দেশের দক্ষিণ-পূর্বাঞ্চলের সুরক্ষা প্রদানে এবং এ এলাকার প্রাকৃতিক সম্পদ রক্ষায় ডিভিশন গুরুত্বপূর্ণ ভূমিকা রাখবে।প্রধানমন্ত্রী তাঁর দৃঢ় আশা প্রকাশ করেন, সেনাবাহিনীর অন্যান্য পরিচালনা কার্যক্রম, প্রশাসনিক ও প্রশিক্ষণ কার্যক্রম অনুসরণ করে ১০ পদাতিক ডিভিশন একটি আদর্শ বাহিনী হিসেবে গড়ে উঠবে। তিনি বলেন, সশস্ত্র বাহিনীর সদস্যরা অতীতে জনগণকে সেবা প্রদানে তাঁর সরকারকে সর্বদা সমর্থন দিয়েছে। ভবিষ্যতেও জনগণের প্রয়োজনে তারা জনগণের পাশে দাঁড়াবে।মন্ত্রিপরিষদের সদস্য, বিরোধীদলীয় নেতা রওশন এরশাদ, প্রধানমন্ত্রীর বিশেষ দূত এইচ এম এরশাদ, সেনাবাহিনী প্রধান জেনারেল ইকবাল করিম ভূইয়া, নৌবাহিনী প্রধান, বিমানবাহিনী প্রধান, সংসদ সদস্যরা, কূটনীতিকেরা এবং সামরিক ও বেসামরিক ঊর্ধ্বতন কর্মকর্তারা অনুষ্ঠানে উপস্থিত ছিলেন।অনুষ্ঠানে ডিভিশনের অধীন নবগঠিত আর্টিলারি ও ইনফ্যান্ট্রি ব্রিগেড এবং রেজিমেন্টের পতাকা উত্তোলন করা হয়।গৃহায়ণ ও গণপূর্তমন্ত্রী মোশাররফ হোসেন দশম আর্টিলারি ব্রিগেড, কৃষিমন্ত্রী মতিয়া চৌধুরী ৯৭ ইনফ্যান্ট্রি ব্রিগেড, এইচএম এরশাদ ২৩ রেজিমেন্ট আর্টলারি, জেনারেল ইকবাল করিম ভূইয়া ৬০ ইস্ট বেঙ্গল রেজিমেন্ট এবং সাবেক সেনাপ্রধান মেজর জেনারেল কে এম শফিউল্লাহ ৬৬ বাংলাদেশ ইনফ্যান্ট্রি রেজিমেন্টের পতাকা উত্তোলন করেন।প্রধানমন্ত্রী রামু সেনানিবাসে পৌঁছালে সেনাবাহিনী প্রধান জেনারেল ইকবাল করিম ভূইয়া এবং দশম পদাতিক ডিভিশনের জিওসি মেজর জেনারেল আতাউল হাকিম সারওয়ার হাসান তাঁকে অভ্যর্থনা জানান।শেখ হাসিনা দশম পদাতিক ডিভিশনের অধীন নবগঠিত দশম আর্টিলারি ব্রিগেড, ৯৭ ইনফ্যান্ট্রি ব্রিগেড, ২৩ ফিল্ড রেজিমেন্ট আর্টিলারি, ৬০ ইস্ট বেঙ্গল রেজিমেন্ট ও ৩৬ ইনফ্যান্ট্রি রেজিমেন্টের উদ্বোধন করেন। এ উপল‌ক্ষে আকর্ষণীয় কুচকাওয়াজের আয়োজন করা হয়। প্রধানমন্ত্রী প্যারেড পরিদর্শন ও সালাম গ্রহণ করেন।
