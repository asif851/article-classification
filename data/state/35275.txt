
ময়মনসিংহের গৌরীপুরে যৌন হয়রানি থেকে রক্ষা পেতে চলন্ত ইজিবাইক থেকে লাফিয়ে পড়লেন এক এইচএসসি পরীক্ষার্থী (১৮)। গুরুতর আহত হয়ে ময়মনসিংহ মেডিকেল কলেজ হাসপাতালে চিকিৎসাধীন রয়েছেন তিনি।আহত ওই তরুণী গৌরীপুর উপজেলার শাহগঞ্জ স্কুল অ্যান্ড কলেজ থেকে চলতি উচ্চমাধ্যমিক পরীক্ষায় অংশ নিচ্ছেন। গুরুতর আহত হওয়ায় সামনের পরীক্ষাগুলো দিতে পারবেন কি না, তা নিয়ে অনিশ্চয়তা দেখা দিয়েছে। যৌন হয়রানির অভিযোগে গত বুধবার রাতে পরিবারের সহায়তা নিয়ে মোস্তফা, রনি ও হিরা নামের তিন পরিচিত ব্যক্তির নাম উল্লেখ করে ও অজ্ঞাতনামা আরও দুজনকে আসামি করে গৌরীপুর থানায় মামলা করেছেন ওই তরুণী।মামলার এজাহার ও পারিবারিক সূত্রে জানা যায়, আহত তরুণীর বাড়ি গৌরীপুরের একটি গ্রামে। গত মঙ্গলবার তিনি স্থানীয় একটি বাজারে যান। দুপুরে বাড়ি ফিরতে একটি খালি ইজিবাইকে ওঠেন। চালক মোস্তফা আর কোনো যাত্রী না তুলে চালানো শুরু করেন। খনিকটা দূরে যাওয়ার পর তাতে উপজেলার খালিজুড়ী গ্রামের পরিচিত রনি, পাগলা গ্রামের হিরা ও অজ্ঞাতনামা দুই তরুণ ওঠেন। এরপর যৌন হয়রানি শুরু করেন তাঁরা। তরুণীর চিৎকারেও চালক ইজিবাইক থামাননি। একপর্যায়ে আত্মরক্ষায় লাফিয়ে পড়েন তরুণী। স্থানীয় লোকজন এগিয়ে এসে রক্তাক্ত অবস্থায় তাঁকে উদ্ধার করে উপজেলা স্বাস্থ্য কমপ্লেক্সে পাঠান। অবস্থা গুরুতর হওয়ায় সেখান থেকে তাঁকে ময়মনসিংহ মেডিকেল কলেজ হাসপাতালে ভর্তি করা হয়।
