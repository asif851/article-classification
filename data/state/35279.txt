
সুইডেন সফররত প্রধানমন্ত্রী শেখ হাসিনা স্টকহোমে আজ বৃহস্পতিবার ব্যস্ত দিন কাটালেন। তিনি সুইডেনের প্রধানমন্ত্রী স্টিফেন লোফভেনের সঙ্গে আনুষ্ঠানিক আলোচনাসহ বেশ কয়েকটি কর্মসূচিতে যোগ দেন।
প্রধানমন্ত্রীর প্রেস সচিব ইহসানুল করিম সাংবাদিকদের জানান, আজ বিকেলে শেখ হাসিনা স্টকহোমে প্রধানমন্ত্রীর কার্যালয়ে স্টিফেন লোফভেনের সঙ্গে আনুষ্ঠানিক আলোচনা করেন। শেখ হাসিনা পরে তাঁর সম্মানে আয়োজিত সুইডেনের প্রধানমন্ত্রীর মধ্যাহ্নভোজে অংশ নেন।
এর আগে প্রধানমন্ত্রী শেখ হাসিনা রয়্যাল ক্যাসলে সুইডেনের রাজা ষোড়শ কার্লের সঙ্গে সাক্ষাৎ করেন। প্রধানমন্ত্রী সুইডেনের পার্লামেন্ট পরিদর্শন করেন এবং ভারপ্রাপ্ত স্পিকার তোবিয়াস বিলসট্রোমের সঙ্গে বৈঠক করেন। সুইডেনের উপপ্রধানমন্ত্রী ইসাবেল্লা লাভিন এবং বিচার ও অভিবাসনমন্ত্রী মরগান জোহানসন প্রধানমন্ত্রী শেখ হাসিনার সঙ্গে সাক্ষাৎ করেন। আজ সন্ধ্যায় প্রধানমন্ত্রী প্রবাসী বাংলাদেশিদের সংবর্ধনায় যোগ দেওয়ার কথা রয়েছে। প্রধানমন্ত্রী গত রাতে লন্ডন থেকে সুইডেনে পৌঁছান। এই সফরে তিনি ৪৭ সদস্যের ব্যবসায়ীসহ একটি উচ্চক্ষমতাসম্পন্ন প্রতিনিধিদলের নেতৃত্ব দিচ্ছেন। সুইডেনে বাংলাদেশের কোনো সরকারপ্রধানের এটি প্রথম সফর। এ সফরে জাতির পিতা বঙ্গবন্ধু শেখ মুজিবুর রহমানের কনিষ্ঠ কন্যা শেখ রেহানাও প্রধানমন্ত্রীর সঙ্গে রয়েছেন। প্রধানমন্ত্রী কাল বাংলাদেশ-সুইডেন বিজনেস অ্যান্ড ইনভেস্টমেন্ট ফোরামের বৈঠকে যোগ দেবেন। প্রধানমন্ত্রীর সঙ্গে এইচএন্ড এমএর সিইও কার্ল-জোহান পারসন এবং ইনভেস্টরের প্রেসিডেন্ট জ্যাকোব ওয়ালেমবার্গ, ইনভেস্টরের ভাইস প্রেসিডেন্ট মারকাস ওয়ালেনবার্গ এবং এবিবি সুইডেনের জন সোডারস্টর্মের সঙ্গে বৈঠক হবে বলে আশা করা হচ্ছে। তিন দিনের সুইডেন সফর শেষে প্রধানমন্ত্রী ১৭ জুন লন্ডন হয়ে দেশে ফিরবেন।
 
