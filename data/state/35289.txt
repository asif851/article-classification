

বিদেশি নাগরিকদের হত্যার মূল রহস্য উদ্‌ঘাটন ও হত্যাকাণ্ডের সঙ্গে জড়িতদের পরিচয় শিগগিরই জানা যাবে বলে আশা করেন স্বরাষ্ট্রমন্ত্রী আসাদুজ্জামান খান কামাল। বিষয়টিকে সবচেয়ে বেশি গুরুত্ব দেওয়া হচ্ছে বলে জানান তিনি।আজ রোববার সকালে গাজীপুরের কালিয়াকৈর উপজেলার সফিপুরে মন্ত্রী সাংবাদিকদের সঙ্গে কথা বলেন। তিনি সেখানে আনসার ও গ্রাম প্রতিরক্ষা বাহিনীর ৩৩ তম বিসিএস (আনসার) কর্মকর্তাদের মৌলিক প্রশিক্ষণ ও মাস্টার্স ইন হিউম্যান সিকিউরিটি (এমএইচএস) প্রোগ্রামের সমাপনী কুচকাওয়াজ অনুষ্ঠানে অংশ নেন।আসাদুজ্জামান খান বলেন, ‘দেশে এই মুহূর্তে কতজন অবৈধ বিদেশি নাগরিক আছেন তা বলতে পারব না। তবে আমাদের কারাগারে প্রায় এক হাজারের ওপরে অবৈধ নাগরিক আছেন। তাঁদের সাজার মেয়াদ শেষ হলেও বাড়ি যাচ্ছেন না। তাঁদের দেশের দূতদের বলা হলেও তাঁরা নিচ্ছেন না। এই মুহূর্তে দেশে দুই লাখ ১৪ হাজার ৭০০ বিদেশি বাংলাদেশের বিভিন্ন জায়গায়, বিভিন্ন পেশায় ও মেডিকেল কলেজে লেখাপড়ায় নিয়োজিত আছেন।’অন্যান্যের মধ্যে আনসার ও গ্রাম প্রতিরক্ষাবাহিনীর মহাপরিচালক মেজর জেনারেল মো. নাজিম উদ্দীন, অতিরিক্ত মহাপরিচালক ব্রিগেডিয়ার জেনারেল জসিম উদ্দীন, উপপরিচালক (প্রশাসন) কর্নেল আশিক ইকবাল, উপপরিচালক (প্রশিক্ষণ) একেএম মিজানুর রহমান, উপপরিচালক (আনসার একাডেমি) ফোরকান উদ্দিন আহমেদ, উপপরিচালক (অপারেশন) দিলীপ কুমার বিশ্বাস ও গাজীপুরের জ্যেষ্ঠ সহকারী পুলিশ সুপার মনোয়ার হোসেন অনুষ্ঠানে উপস্থিত ছিলেন।
