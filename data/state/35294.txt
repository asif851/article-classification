
ধর্ষণ মামলার এজাহারভুক্ত আসামির উৎপাতে রাজধানীতে ধর্ষণের শিকার এক কিশোরীর পড়াশোনা বন্ধ হওয়ার উপক্রম হয়েছে বলে অভিযোগ পাওয়া গেছে। বাসা ছেড়ে ওই কিশোরী তার এক আত্মীয়ের বাসায় আশ্রয় নিয়েছে। তারপরও থেমে নেই বখাটেদের দৌরাত্ম্য। এখন তারা মামলা তুলে নিতে মেয়েটির পরিবারকে চাপ দিচ্ছে, ভয়ভীতি দেখাচ্ছে।
ষষ্ঠ শ্রেণির ওই ছাত্রীর বাবা গতকাল বুধবার প্রথম আলোকে বলেন, গত এপ্রিলে স্থানীয় সাফকাত হোসেন ওরফে সিয়াম ও সাইদুল ইসলাম ওরফে তপু নামের দুই বখাটে তাঁর মেয়েকে পশ্চিম শেওড়াপাড়ায় নিয়ে ধর্ষণ করেন। এ ঘটনায় ওই দুজনকে আসামি করে মিরপুর থানায় ধর্ষণের মামলা করা হয়। সাফকাত গ্রেপ্তার হলেও কিছুদিন আগে জামিনে কারাগার থেকে মুক্তি পান। এখন সহযোগীদের নিয়ে সাফকাত তাঁর মেয়েকে স্কুলে আসা-যাওয়ার পথে উত্ত্যক্ত করছেন এবং ভয়ভীতি দেখাচ্ছেন।
মেয়েটির বাবা অভিযোগ করেন, সাফকাতের উৎপাত ও ভয়ভীতির কারণে তাঁর মেয়ে স্কুলে যেতে পারছে না। ফলে মেয়ের পড়াশোনা আপাতত বন্ধ আছে। এ অবস্থায় মেয়েকে তিনি অন্যত্র পাঠিয়ে দিয়েছেন।
মেয়েটির বাবা বলেন, তিনি ফুটপাতে ডাব বিক্রি করে সংসার চালান। বখাটে সাফকাত ও তাঁর সহযোগীরা মামলা তুলে নিতে এখন তাঁকে হুমকি দিচ্ছেন। এ অবস্থায় তিনি শঙ্কিত।
জানতে চাইলে মামলার তদন্তকারী কর্মকর্তা মিরপুর থানার উপপরিদর্শক (এসআই) শাহজাহান আলী জানান, মামলা তুলে নিতে হুমকির ব্যাপারে মেয়ের বাবাকে থানায় এসে সাধারণ ডায়েরি (জিডি) করার পরামর্শ দিয়েছেন। জিডি করার পর প্রয়োজনীয় ব্যবস্থা নেওয়া হবে। 
