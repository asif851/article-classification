
কেরানীগঞ্জের ঢাকা কেন্দ্রীয় কারাগার থেকে জামিনে প্রথম মুক্তি পেয়েছেন আসামি মো. বাবু। প্রায় দেড় মাস আগে রাজধানীর কলাবাগান থানার পুলিশ ওই এলাকায় মাদক মামলায় বাবুকে গ্রেপ্তার করে জেলহাজতে পাঠায়।গতকাল শনিবার জামিনে মুক্তি পেয়ে বাবু আগের ও বর্তমান কারাগারের তুলনা করে বলেছেন, ‘পুরান ঢাকার কারাগার আছিল জাহান্নাম আর এহেনের কারাগার অইছে জান্নাত।’ বাবু জানান, তিনি প্রায় দেড় মাস পুরান ঢাকার কারাগারে ছিলেন। সেখানে খাওয়ার পানি ও থাকার সমস্যা ছিল। এক ঘরে ১০০ মানুষ গাদাগদি করে থাকতেন। রাতে গরমে ঘুম হতো না। সকালে শৌচাগারের সামনে প্রায় ঘণ্টা খানেক ধরে লাইনে দাঁড়াতে হতো। ঠিকমতো গোসল করতে পারতেন না।গত শুক্রবার বিকেলে কেরানীগঞ্জের নতুন কারাগারে বন্দীদের স্থানান্তর করা হয়। তিনি এখানে এসে রাতে এক ঘরে ছিলেন ৪০ জন। ঘরে ফ্যান ছিল। বাতাস পর্যাপ্ত। পরিবেশটাও ভালো।
