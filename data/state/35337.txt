
রাজধানীর মোহাম্মদপুরে ঢাকা উদ্যানের কাছে এক বাড়িতে গতকাল বুধবার সকালে বিস্ফোরণে আনোয়ারুল ইসলাম (২০) ও নুরু মিয়া (৪৮) নামের দুই ব্যক্তি আহত হয়েছেন। পুলিশ বলেছে, ককটেল বানানোর সময় বিস্ফোরণ ঘটেছে।পুলিশ ঘটনাস্থল থেকে ওই দুজনকে গ্রেপ্তার করেছে। তাঁদের মধ্যে আনোয়ারুলকে জাতীয় অর্থোপেডিক হাসপাতাল ও পুনর্বাসন প্রতিষ্ঠানে (পঙ্গু হাসপাতাল) ভর্তি করা হয়েছে।পুলিশ সূত্র জানায়, আনোয়ারুল ও নুরু মিয়া ঢাকা উদ্যানের ৪ নম্বর রোডের একটি বাড়ির চারতলায় ভাড়া থাকেন। গতকাল বেলা ১১টার দিকে ওই বাসায় ককটেল তৈরির সময় বিস্ফোরণে আনোয়ারুল ও নুরু মিয়া আহত হন। ককটেলের আঘাতে আনোয়ারুলের ডান হাত ও নুরু মিয়ার পিঠ জখম হয়। পুলিশ ওই বাসা থেকে আহত অবস্থায় তাঁদের গ্রেপ্তার করে। পরে আনোয়ারুলকে পুলিশের পাহারায় পঙ্গু হাসপাতালে ভর্তি করা হয়। নুরু মিয়াকে প্রাথমিক চিকিৎসা দেওয়ার পর মোহাম্মদপুর থানায় নেওয়া হয়।মোহাম্মদপুর থানার ভারপ্রাপ্ত কর্মকর্তা (ওসি) মো. আজিজুল হক প্রথম আলোকে বলেন, পুলিশ ঘটনাস্থল থেকে ১৪টি ককটেল ও ককটেল তৈরির সরঞ্জাম উদ্ধার করেছে। তাঁদের বিরুদ্ধে বিস্ফোরক আইনে মামলা করা হচ্ছে।পুলিশ জানায়, বাড়ির মালিককে জিজ্ঞাসাবাদে জানা যায়, ওই বাসায় তাঁর এক আত্মীয় থাকতেন। তিনি বিদেশে চলে যাওয়ার পর আনোয়ারুল ও নুরু মিয়া ভাড়ায় ওই বাসায় ওঠেন। পুলিশের দাবি, তাঁরা ককটেল বানানোর জন্য ওই বাসা ভাড়া নিয়েছিলেন।
