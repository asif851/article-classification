
সড়ক পরিবহন ও সেতুমন্ত্রী এবং আওয়ামী লীগের সাধারণ সম্পাদক ওবায়দুল কাদের বলেছেন, বিএনপির চেয়ারপারসন খালেদা জিয়াকে সাবেক প্রধানমন্ত্রী হিসেবে কোনো ধরনের অসম্মান বা অমর্যাদা করা হচ্ছে না। সাবেক প্রধানমন্ত্রী হিসেবে তিনি সব সুযোগ-সুবিধা পাবেন। তবে জেল তো জেলই।
আজ রোববার সচিবালয়ে মন্ত্রণালয়ের সভাকক্ষে আয়োজিত সংবাদ সম্মেলনে সাংবাদিকদের প্রশ্নের জবাবে তিনি এসব কথা বলেন।
ওবায়দুল কাদের বলেন, সাবেক প্রধানমন্ত্রী হিসেবে তিনি সব সুযোগ-সুবিধা পাবেন। তবে জেলখানা আরাম-আয়েশের জায়গা না, জেল তো জেলই। কিন্তু জেলকোড অনুযায়ী সব সুযোগ-সুবিধাই তিনি পাবেন। মন্ত্রী আরও বলেন, ‘জেলকোডে গৃহপরিচারিকা অথবা ব্যক্তিগত সহকারী রাখার কোনো বিধান নেই। ওয়ান-ইলেভেনের সময় আমাদের নেত্রীও জেলে ছিলেন। উনিও গৃহপরিচারিকা রাখেননি। জাতির জনক বঙ্গবন্ধু শেখ মুজিবুর রহমানও জেলে ছিলেন। তিনিও এ সুবিধা পাননি। এসি (এয়ার কন্ডিশন) জেলকোডে নেই। মোট কথা, জেল কোনো আরাম-আয়েশের জায়গা নয়।’
খালেদা জিয়াকে ডিভিশন দেওয়া হচ্ছে না—বিএনপি নেতাদের এমন অভিযোগের জবাবে আওয়ামী লীগের সাধারণ সম্পাদক বলেন, ‘বেগম জিয়াকে ডিভিশন দেওয়া না হলেও হয়তো অল্প সময়ের মধ্যেই তিনি ডিভিশন পেয়ে যাবেন। তবে যেখানে তাঁকে রাখা হয়েছে, সেটি তাঁর থাকার উপযোগী করেই তৈরি করা হয়েছে।’
ওবায়দুল কাদের বলেন, ভবনটি পরিত্যক্ত হলেও একজন ভিআইপি আসামিকে রাখার মতো করেই ডেকোরেশন করা হয়েছে। তা ছাড়া ভবনটি খুব বেশি দিনের পরিত্যক্ত নয়।
