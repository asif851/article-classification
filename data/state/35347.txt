
গুম ও অপহরণ সীমা অতিক্রম করেছে বলে মনে করছেন আওয়ামী লীগের উপদেষ্টা পরিষদের সদস্য সুরঞ্জিত সেনগুপ্ত। আজ সোমবার দুপুরে রাজধানীর ইনস্টিটিউশন অব ডিপ্লোমা ইঞ্জিনিয়ার্স মিলনায়তনে এক আলোচনা সভায় তিনি এমন মন্তব্য করেন।  সুরঞ্জিত সেনগুপ্ত বলেন, ‘সরকারের বাইরে আরেক সরকার থাকলে তো চলবে না! এখানে দুর্বলতা দেখানো যাবে না, আইনের শাসন নিশ্চিত করতে হবে। ক্রমাগত এ-জাতীয় অপহরণ ও গুম আইনের শাসনের দৃষ্টান্ত নয়।’নারায়ণগঞ্জে প্যানেল মেয়র ও আইনজীবীসহ পাঁচজন অপহরণের ঘটনায় উদ্বেগ প্রকাশ করেন সুরঞ্জিত। তিনি বলেন, ‘মানুষ আইনের কাছে যায় বিচারের আশায়। সেখান থেকে অপহরণ হলে আইনের শাসন বৃথা হয়ে যাবে। আর আইনজীবী, যিনি অফিসার অব দ্য কোর্ট, তিনি সরকারেরই  লোক। তাঁকে অপহরণ করা হয়েছে। এখানে নমনীয় হওয়া যাবে না। সর্বোচ্চ শক্তি দিয়ে দোষীদের জনতার সামনে আনতে হবে।’
সুরঞ্জিত বলেন, ‘এই অপহরণের পর আইনের শাসনে বিশ্বাসী মানুষ আতঙ্কগ্রস্ত হয়েছে। আইনশৃঙ্খলা বাহিনী কর্তৃক “দেখি নাই”, “জানি না”, “বুঝি না”—এগুলো বললে চলবে না। এটা কোনোভাবে আইনি শাসন নয়। এর পেছনে যারা আছে, তাদের গ্রেপ্তার করে বিচারের আওতায় আনতে হবে।’
নৌকা সমর্থক গোষ্ঠীর আয়োজনে এ আলোচনা সভায় সভাপতিত্ব করেন সংগঠনের উপদেষ্টা চিত্তরঞ্জন দাস। বক্তব্য দেন সাংসদ হাজি মোহাম্মদ সেলিম প্রমুখ।
