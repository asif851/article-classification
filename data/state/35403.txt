
জামায়াতে ইসলামের নায়েবে আমির মুজিবুর রহমান বলেছেন, সুপ্রিম কোর্ট প্রাঙ্গণে স্থাপিত ‘গ্রিক দেবীর মূর্তিটি’ সাময়িকভাবে কাপড় দিয়ে মোড়ালেই এ সমস্যার কোনো সমাধান হবে না। ‘মূর্তিটি’ এখনই সরাতে হবে। 
আজ বৃহস্পতিবার গণমাধ্যমে পাঠানো এক বিবৃতিতে মুজিবুর এ কথা বলেন। মুজিবুর রহমান বলেন, ‘সুপ্রিম কোর্ট অঙ্গনে স্থাপিত গ্রিক দেবীর মূর্তি সরানো নিয়ে যে ইঁদুর-বিড়াল খেলা চলছে, তাতে দেশের ধর্মপ্রাণ জনগণ এবং উলামায়ে কেরাম গভীরভাবে উদ্বিগ্ন ও ক্ষুব্ধ। বাংলাদেশ সুপ্রিম কোর্ট প্রাঙ্গণ থেকে গ্রিক দেবীর মূর্তি সরানোর বিষয়টির চূড়ান্ত নিষ্পত্তি বাংলাদেশের সব উলামায়ে কেরাম এবং জনগণ এখনই দেখতে চায়। এ নিয়ে কোনো ধরনের ছলচাতুরী জনগণ কখনো মেনে নেবে না।’ জামায়াতের এই নেতা দাবি করেন, সাময়িকভাবে ভাস্কর্যটি কাপড়ে ঢেকে রাখলে বিষয়টি আরও জটিল আকার ধারণ করার আশঙ্কা রয়েছে। প্রধানমন্ত্রী শেখ হাসিনা দেশের বিশিষ্ট উলামায়ে কেরামের সঙ্গে আলোচনায় ‘মূর্তি’ সরানোর ব্যাপারে যে কথা দিয়েছেন, জনগণ তার বাস্তবায়ন দেখতে চায়।
