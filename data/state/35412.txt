
লক্ষ্মীপুরের কমলনগর উপজেলায় কিশোরী দুই বোনকে গণধর্ষণের ঘটনায় করা মামলায় প্রধান আসামি মো. খোকনকে গ্রেপ্তার করেছে পুলিশ। গতকাল রোববার রাতে তোরাবগঞ্জ বাজার থেকে তাঁকে গ্রেপ্তার করা হয়। কমলনগর থানার পরিদর্শক (তদন্ত) সাইদুর রহমান গ্রেপ্তারের বিষয়টি নিশ্চিত করেছেন।
গত ২৯ মার্চ এই দুই বোন ধর্ষণের শিকার হয় বলে অভিযোগ। এ ঘটনায় ১ এপ্রিল খোকন, সিরাজসহ পাঁচজনকে আসামি করে নারী ও শিশু নির্যাতন দমন আইনে কমলনগর থানায় মামলা করেন ওই দুই কিশোরীর মা।
দুই কিশোরীর বড় ভাইয়ের ভাষ্য, দুই প্রতিবেশী খোকন ও সিরাজ ২৯ মার্চ রাত নয়টার দিকে তাঁর দুই বোনকে কৌশলে বাড়ি থেকে বের করেন। পরে মুখ বেঁধে বাড়ির অদূরে পরিত্যক্ত একটি বাড়িতে (ছাড়া বাড়ি) নিয়ে ধর্ষণ করে পালিয়ে যান। ঘটনার পর এলাকার লোকজন তাদের উদ্ধার করে।
পুলিশ সূত্রের ভাষ্যমতে, ওই দুই কিশোরীর মা ঘটনার পরপরই স্থানীয় প্রভাবশালী ব্যক্তিদের বিষয়টি জানালে তাঁরা মীমাংসার আশ্বাস দেন এবং মামলা না করতে বলেন। কিন্তু বিষয়টির স্থানীয়ভাবে মীমাংসা না হওয়ায় তাদের মা মামলা করেন। পরে ডাক্তারি পরীক্ষার জন্য দুই কিশোরীকে লক্ষ্মীপুর সদর হাসপাতালে পাঠানো হয়।
সদর হাসপাতাল সূত্র জানায়, ওই দুই বোনের ডাক্তারি পরীক্ষার জন্য জেলা সিভিল সার্জন গোলাম ফারুক ভূঁইয়া ১ ​এপ্রিল সদর হাসপাতালের আবাসিক চিকিৎসা কর্মকর্তা মো. আনোয়ার হোসেনকে প্রধান করে চার সদস্যের মেডিকেল টিম গঠন করেন। তাঁরা দুই বোনের শারীরিক পরীক্ষা-নিরীক্ষা করে ধর্ষণের আলামত পেয়েছেন।
