
গাজীপুরের কাশিমপুরে আজ সোমবার একটি পোশাক কারখানার বয়লার বিস্ফোরণের ঘটনায় ক্ষয়ক্ষতি হয়েছে। এ ঘটনায় রাত পৌনে ১২টা পর্যন্ত পাঁচজনের মরদেহ উদ্ধার করাসহ নয়জনের নিহত হওয়ার খবর পাওয়া গেছে। আহত হয়েছেন প্রায় অর্ধশত।
আজ সন্ধ্যা সাড়ে ৭টার দিকে গাজীপুরে কাশিমপুরের নয়াপাড়ায় মাল্টিফ্যাবস নামের পোশাক কারখানায় এ ঘটনা ঘটে। জয়দেবপুর, সাভার ইপিজেড, কালিয়াকৈর ও টঙ্গী ফায়ার সার্ভিসের ১০টি ইউনিট উদ্ধার অভিযান চালাচ্ছে।
শহীদ তাজউদ্দীন আহমদ মেডিকেল কলেজ হাসপাতালের আবাসিক চিকিৎসা কর্মকর্তা প্রণয় ভূষণ দাশ মোবাইল ফোনে প্রথম আলোকে বলেন, মাল্টিফ্যাবস নামের পোশাক কারখানায় বয়লার বিস্ফোরণের ঘটনায় নয় জন নিহত হয়েছেন। এই হাসপাতালের মর্গে পাঁচজনের মরদেহ রাখা আছে।
জয়দেবপুর থানার ভারপ্রাপ্ত কর্মকর্তা (ওসি) মো. আমিনুল ইসলাম বলেন, বয়লার বিস্ফোরণে গাজীপুরে আটজন ও ঢাকা মেডিকেল কলেজ হাসপাতালে একজনসহ নয়জনের মৃত্যু হয়েছে।
প্রত্যক্ষদর্শী ও ওই কারখানার কর্মী জালাল মিয়া বলেন, সন্ধ্যা সাড়ে সাতটার দিকে কারখানার নিচতলায় প্রচণ্ড শব্দে বয়লার বিস্ফোরিত হয়। এ সময় চারতলা ভবনের দোতলা পর্যন্ত একপাশের অংশ ধসে পড়ে। ধসে পড়া কক্ষগুলোতে কাঁচামাল ও মেশিনারিজ ছিল। কারখানা সন্ধ্যায় ছুটি হওয়ায় ভেতরে খুব বেশি কর্মী ছিলেন না। রাত পৌনে আটটার দিকে খবর পেয়ে ফায়ার সার্ভিসের সদস্যরা ঘটনাস্থলে এসে উদ্ধার কাজ শুরু করেন।
কারখানার আরেক কর্মী জাহিদুল হক বলেন, সন্ধ্যায় প্রচণ্ড শব্দে বয়লার বিস্ফোরিত হয়। এতে কারখানাটির ছাদের একটি অংশ বসে যায়।
আহসান হাবিব নামের একজন প্রত্যক্ষদর্শীর ভাষ্য, সন্ধ্যা সাড়ে ৭টার দিকে প্রচণ্ড শব্দে কারখানাটির বয়লার বিস্ফোরিত হয়। এতে কারখানাটির ছাদের একটি অংশ বসে যায়।
গাজীপুর ফায়ার সার্ভিসের উপসহকারী পরিচালক আক্তারুজ্জামান রাত ১০টার দিকে প্রথম আলোকে বলেছিলেন, এখন পর্যন্ত পাঁচজনের মরদেহ উদ্ধার করা হয়েছে। এ ঘটনায় অনেকে আহত হয়েছেন। আহতদের মধ্যে স্থানীয় শরীফ মেডিকেলে ৩১ জন ও কোনাবাড়ি ক্লিনিকে ১৬ জনকে ভর্তি করা হয়েছে। উদ্ধার অভিযান চলছে। এর পরে তাঁর সঙ্গে আর যোগাযোগ করা সম্ভব হয়নি।
ঢাকা মেডিকেল কলেজ হাসপাতালের পুলিশ ক্যাম্পের ইনচার্জ মো. বাচ্চু মিয়া বলেন, গাজীপুরের বয়লার বিস্ফোরণের ঘটনায় ঢাকা মেডিকেল কলেজ হাসপাতালে চিকিৎসাধীন অবস্থায় সোলেমান মিয়া (৩০) নামের একজনের মৃত্যু হয়েছে। কামরুল ইসলাম (৩২) নামের আহত একজন বার্ণ ইউনিটে চিকিৎসাধীন রয়েছেন।
ঘটনাস্থল পরিদর্শন করে গাজীপুরের জেলা প্রশাসক দেওয়ান মোহাম্মদ হুমায়ুন কবির বলেন, ঘটনা তদন্তে জেলা প্রশাসনের পক্ষ থেকে পাঁচ সদস্যের একটি কমিটি গঠন করা হয়েছে। সাতদিনের মধ্যে কমিটিকে প্রতিবেদন দিতে বলা হয়েছে। এ ছাড়া নিহতদের পরিবারকে লাশ দাফনের জন্য ২০ হাজার টাকা করে দেওয়া হবে।
ফায়ার সার্ভিস ও সিভিল ডিফেন্স সদর দপ্তরের স্টেশন অফিসার মো. আতাউর রহমান বলেন, ঘটনা তদন্তে ফায়ার সার্ভিসের পক্ষ থেকে তিন সদস্যের একটি কমিটি গঠন করা হয়েছে। সাতদিনের মধ্যে এই কমিটিকে প্রতিবেদন দিতে বলা হয়েছে।
