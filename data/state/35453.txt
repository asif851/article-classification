
এসএসসি পরীক্ষায় অসদুপায় অবলম্বন করায় কুমিল্লা শিক্ষা বোর্ডের চেয়ারম্যান ইন্দুভূষণ ভৌমিক ছয় পরীক্ষার্থীকে বহিষ্কার করেছেন। গতকাল শনিবার সকালে পরীক্ষাকেন্দ্র পরিদর্শন করতে গিয়ে কুমিল্লার বরুড়া উপজেলার তিনটি কেন্দ্রে তিনি ওই ব্যবস্থা নেন।শিক্ষা বোর্ডের পরীক্ষা নিয়ন্ত্রক কায়সার আহমেদ বলেন, গতকাল শনিবার সকাল ১০টায় ইংরেজি দ্বিতীয়পত্র পরীক্ষা হয়। বোর্ডের চেয়ারম্যানের নেতৃত্বে একটি পরিদর্শক দল বরুড়ার বিভিন্ন পরীক্ষাকেন্দ্র পরিদর্শন করে। ওই সময় তিনি নকল করার অভিযোগে উপজেলার বরুড়া হাজী নোয়াব আলী পাইলট উচ্চবিদ্যালয় কেন্দ্র থেকে তিনজন, বাতাইছড়ি উচ্চবিদ্যালয় কেন্দ্র থেকে দুজন এবং বরুড়া সরকারি বালিকা উচ্চবিদ্যালয় থেকে একজনকে বহিষ্কার করেন। বরুড়ার ছয়জনসহ বোর্ডে ইংরেজি দ্বিতীয়পত্রে ২৫ জন পরীক্ষার্থীকে বহিষ্কার করা হয়েছে।
