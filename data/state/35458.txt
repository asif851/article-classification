

রাজধানী ঢাকার যাত্রাবাড়ীর কোনাবাড়ী এলাকায় আজ বুধবার সকালে পুলিশের সঙ্গে জামায়াতের নেতা-কর্মীদের সংঘর্ষ হয়েছে। পুলিশ ঘটনাস্থল থেকে তিনজনকে আটক করেছে।
যাত্রাবাড়ী থানার পুলিশ জানায়, সকাল আটটার দিকে লাঠিসোঁটা ও ব্যানার নিয়ে জামায়াতের নেতা-কর্মীরা মিছিল বের করেন। এ সময় পুলিশ বাধা দিলে তাঁরা পুলিশকে লক্ষ্য করে ইট-পাটকেল ছোড়ে। এ নিয়ে দুই পক্ষের মধ্যে ধাওয়া-পাল্টা ধাওয়া চলে। একপর্যায়ে পুলিশ শটগানের গুলি ছুড়লে মিছিল ছত্রভঙ্গ হয়ে যায়। পরে পুলিশ ঘটনাস্থল থেকে তিনজনকে আটক করে। পুলিশের ওয়ারি বিভাগের উপকমিশনার নুরুল ইসলাম প্রথম আলোকে বলেন, জামায়াতের ছোড়া ইট-পাটকেলের জবাবে পুলিশ বাধ্য হয়ে শটগান থেকে আটটি গুলি ছুড়েছে। ঘটনাস্থল থেকে ব্যানার ও লাঠিসোঁটা জব্দ করা হয়েছে। এ ঘটনায় মামলার প্রস্তুতি চলছে।
