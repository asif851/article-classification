
চা-শ্রমিক বাবা-মায়ের সন্তান কলিন্স রোজারিও ও রাজু প্রসাদ করি পুলিশের কনস্টেবল পদে প্রাথমিকভাবে নির্বাচিত হয়েছিলেন। কিন্তু নিজের বা মা-বাবার নামে কোনো ভূসম্পত্তি নেই বলে তাঁরা চাকরি পাননি। অথচ তাঁরা দুজনেই বাংলাদেশের নাগরিক।বিষয়টিকে ‘মানবাধিকারের চরম লঙ্ঘন’ এবং ‘বাংলাদেশের সংবিধান পরিপন্থী’ বলে উল্লেখ করেছে জাতীয় মানবাধিকার কমিশন। গত বুধবার কমিশন এ বিষয়ে প্রয়োজনীয় ব্যবস্থা নেওয়ার জন্য মন্ত্রিপরিষদ সচিবসহ সরকারের একাধিক মন্ত্রণালয়ে চিঠি পাঠিয়েছে।কলিন্স মৌলভীবাজারের কুলাউড়া উপজেলার গাজীপুর চা-বাগানে থাকেন। আর রাজু থাকেন জেলার কমলগঞ্জের বাঘাছড়ায়। গত বছরের ৬ থেকে ১২ ডিসেম্বর পর্যন্ত মৌলভীবাজার পুলিশ লাইনস মাঠে কনস্টেবল পদে প্রাথমিকভাবে বাছাই করা হয়েছিল তাঁদের। কিন্তু ২৭ জানুয়ারি মৌলভীবাজারের পুলিশ সুপার কমলগঞ্জ ও কুলাউড়া থানার ভারপ্রাপ্ত কর্মকর্তাকে (ওসি) দেওয়া চিঠিতে বলেন, এ দুজনের ভূসম্পত্তি না থাকায় যাচাই (ভেরিফিকেশন রুলস) বা তদন্ত প্রতিবেদনের পরিপ্রেক্ষিতে তাঁদের নাম চূড়ান্ত তালিকায় অন্তর্ভুক্ত করা হয়নি। পুলিশের এ সিদ্ধান্ত দুজনকে জানিয়ে দেওয়ার জন্যও নির্দেশ দেন পুলিশ সুপার।গত বুধবার বিষয়টি তুলে ধরে জাতীয় মানবাধিকার কমিশনে অভিযোগ জানায় বাংলাদেশ দলিত ও বঞ্চিত জনগোষ্ঠী অধিকার আন্দোলন (বিডিইআরএম)। বিষয়টি বিবেচনায় নিয়ে মানবাধিকার কমিশনের চেয়ারম্যান মিজানুর রহমান তাঁর চিঠিতে বলেন, সাধারণত দেখা যায়, কেউ যদি কোনো এলাকায় ভোটার হয়ে থাকেন, তবে তিনি সংশ্লিষ্ট এলাকার স্থায়ী বাসিন্দা হিসেবে বিবেচিত হন। এ ক্ষেত্রে দেখা গেছে, শুধু ভূসম্পত্তি না থাকায় দুজন প্রার্থীকে চাকরি থেকে বঞ্চিত করা হয়েছে; যা মানবাধিকারের চরম লঙ্ঘন ও বাংলাদেশের সংবিধান পরিপন্থী। কমিশন এই দুজনের অধিকার নিশ্চিত করার জন্য প্রয়োজনীয় ব্যবস্থা নিতে সংশ্লিষ্ট মন্ত্রণালয়কে মৌলভীবাজারের পুলিশ সুপারকে নির্দেশ দেওয়ারও অনুরোধ জানায়। নইলে আইনানুগ ব্যবস্থা গ্রহণের কথাও বলা হয়।পুলিশের চাকরিপ্রার্থী কলিন্স রোজারিও গত বৃহস্পতিবার প্রথম আলোকে বলেন, ‘আমি বংশপরম্পরায় চা-বাগানে বাস করছি। আমার স্কুল-কলেজে স্থায়ী ঠিকানা হিসেবে চা-বাগানের ঠিকানাই দেওয়া আছে। আমাদের নিজস্ব জমিজমা নেই সত্য, তাই বলে কি আমি বাংলাদেশের নাগরিক হিসেবে চাকরি পাব না?’বাংলাদেশের প্রায় সব চা-বাগানের জমি সরকারের কাছে থেকে বিভিন্ন মেয়াদে ইজারা নেওয়া সম্পত্তি। এই অঞ্চলে চা চাষের শুরু অর্থাৎ প্রায় দেড় শ বছর আগে থেকে এখানে চা-শ্রমিকেরা বাস করে আসছেন। বিডিইআরএমের কর্মসূচি ব্যবস্থাপক আফসানা বিনতে আমিন বলেন, বাগানের কাছের ‘লেবার লাইনে’ চা-শ্রমিকেরা থাকেন শত বছরের বেশি সময় ধরে। এত দিন ধরে বাস করলেও এ জমিতে তাঁদের কোনো মালিকানা নেই। এখানকার শ্রমিকের সন্তানেরা অন্য চাকরি পেলে পুলিশের চাকরি কেন পাবেন না?এ বিষয়ে জানতে চাইলে মৌলভীবাজারের পুলিশ সুপার মোহাম্মদ শাহ জালাল প্রথম আলোকে বলেন, ‘আমি নিয়মে বাঁধা। পুলিশের সদর দপ্তর থেকে আমাদের যে নির্দেশিকা দেওয়া আছে, সেখানে স্পষ্ট বলা আছে, চাকরির ক্ষেত্রে প্রার্থী, তাঁর মা-বাবা বৈধ অভিভাবকের ভূসম্পত্তি থাকতে হবে।’ কারও ভূসম্পত্তি না থাকলে কি তবে পুলিশের চাকরি পাবেন না? জবাবে পুলিশ সুপার বলেন, এটি নীতিনির্ধারণী সিদ্ধান্ত। এর পরিবর্তন করতে হলে ওপর থেকে করতে হবে।পুলিশের একাধিক কর্মকর্তা নাম প্রকাশ না করার শর্তে বলেন, চা-শ্রমিকদের মতো বাংলাদেশে অনেক মানুষই আছেন, যাঁদের নিজের জমি নেই। পুলিশের চাকরি করতে হলে ভূসম্পত্তি থাকার বাধ্যবাধকতা অনেক পুরোনো। এর পরিবর্তনও দাবি করেন তাঁরা।এ বিষয়ে জানতে চাইলে স্বরাষ্ট্রমন্ত্রী আসাদুজ্জামান খান কামাল প্রথম আলোকে বলেন, ‘পুলিশের একটি নীতিমালা আছে চাকরির ক্ষেত্রে ভূসম্পত্তি থাকার বিষয়ে। এটি অনেক জায়গায় সমস্যা তৈরি করছে। এর সংশোধনের বিষয়ে আমি উদ্যোগ নেব।’
