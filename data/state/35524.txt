
জাতীয় পার্টির চেয়ারম্যান এইচ এম এরশাদ রংপুর-৩ আসনে প্রতিদ্বন্দ্বী জাতীয় সমাজতান্ত্রিক দলের (জাসদ) প্রার্থী মো. সাব্বির হোসেনকে ২৯ হাজার ৮৬৭ ভোটে হারিয়েছেন। নির্বাচন থেকে সরে দাঁড়ানোর ঘোষণা দিলেও প্রার্থিতা প্রত্যাহারের আবেদন মঞ্জুর না হওয়ায় এইচ এম এরশাদকে ভোট দিয়েছেন ভোটাররা।
রংপুর-৩ আসনের ২০৬টি কেন্দ্রের মধ্যে ১৯৮টির ফলাফল বেসরকারিভাবে ঘোষণা করা হয়েছে। রংপুরের জেলা প্রশাসক ও রিটার্নিং কর্মকর্তা ফরিদ আহমেদ জানান, এসব ফলাফলে জাতীয় পার্টির (লাঙ্গল) এইচ এম এরশাদ পেয়েছেন ৫৫ হাজার ৪৫৩ ভোট। তাঁর প্রতিদ্বন্দ্বী জাতীয় সমাজতান্ত্রিক দলের (জাসদ) প্রার্থী মো. সাব্বির হোসেন (মশাল) পেয়েছেন ২৫ হাজার ৫৮৬ ভোট। 
আনুষ্ঠানিকভাবে নির্বাচন বর্জনের ঘোষণা দেওয়ার পরে জাতীয় পার্টির চেয়ারম্যান এরশাদ ঢাকা সেনানিবাসে সম্মিলিত সামরিক হাসপাতালে ২৩ দিন ধরে ‘আটক’ রয়েছেন। জাপার নেতাদের একাংশের অভিযোগ, নির্বাচন বর্জনের সিদ্ধান্তে অটল থাকায় সরকার চিকিত্সার নামে এরশাদকে হাসপাতালে আটকে রেখেছে।
