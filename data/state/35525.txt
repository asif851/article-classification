
গ্রামীণ ব্যাংককে কেন্দ্রীয় ব্যাংকের আওতায় নিয়ে আসা হবে বলে জানিয়েছেন অর্থমন্ত্রী আবুল মাল আবদুল মুহিত। তিনি বলেন, ৩০ সেপ্টেম্বর গ্রামীণ ব্যাংকের কমিশনের প্রতিবেদন পাওয়া যাবে। তবে ওই প্রতিবেদনে কী আছে, তা তিনি জানেন। সে অনুযায়ী প্রস্তুতিও নিচ্ছেন।আজ রোববার বিকেলে সরকারি ক্রয়সংক্রান্ত মন্ত্রিসভার বৈঠকের পর সাংবাদিকদের প্রশ্নের জবাবে মন্ত্রী এসব কথা বলেন।অর্থমন্ত্রী নোবেলজয়ী অর্থনীতিবিদ ড. মুহাম্মদ ইউনূসকে উদ্দেশ করে  বলেন, ইউনূস সাহেব হাইকোর্টে গিয়ে স্থগিতাদেশ নিয়ে বসে আছেন। তাই গ্রামীণ ব্যাংকে ব্যবস্থাপনা পরিচালক (এমডি) নিয়োগ করা যাচ্ছে না। মন্ত্রী আরও বলেন, ‘তিনি (ইউনূস) আদালতে “ফলস পিটিশন” করেছেন। আমরা সেই আবেদন প্রত্যাহার করার চেষ্টা করছি।’গ্রামীণ ব্যাংকে এক বছর ধরে এমডি নেই। চেয়ারম্যান কেন নিয়োগ দেওয়া হচ্ছে না, জানতে চাইলে অর্থমন্ত্রী বলেন, নতুন কাউকে নিয়োগ না দেওয়া পর্যন্ত আগের জনই কাজ করছেন। রাষ্ট্রায়ত্ত ব্যাংকগুলোকে পাঁচ হাজার কোটি টাকা দেওয়ার যে কথা ছিল, সে বিষয়ে জানতে চাইলে তিনি বলেন, রাষ্ট্রায়ত্ত ব্যাংকগুলোকে সরকার সাহায্য করবে।
