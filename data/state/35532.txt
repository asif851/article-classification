
গ্রামীণফোন-প্রথম আলো ইন্টারনেট উৎসবের সমাপনীতে এবার আই-জিনিয়াস গ্র্যান্ড মাস্টার হয়েছে কক্সবাজারের মেয়ে সীলমা সুবহা রাইসা। সারা দেশের পাঁচ লাখের বেশি শিক্ষার্থীকে টপকে সে গ্র্যান্ড মাস্টার হলো।আজ শনিবার বিকেলে রাজধানীর একটি হোটেলে গ্রামীণফোন-প্রথম আলো ইন্টারনেট উৎসবের গ্র্যান্ড ফাইনাল অনুষ্ঠিত হয়। সেখানে সারা দেশ থেকে বাছাই করা ১২১ জন প্রতিযোগীর মধ্যে প্রথম স্থান অধিকার করে সীলমা সুবহা রাইসা। পুরস্কার হিসেবে সে পেয়েছে শিক্ষা অনুদান বাবদ এক লাখ টাকা। এ ছাড়া, সে নরওয়েতে শিক্ষা সফরে যাওয়ার সুযোগ পাবে। ট্রফি, নকিয়ার মুঠোফোনসহ আরও বিভিন্ন পুরস্কার পেয়েছে সীলমা।পুরস্কার জয়ের পরে সীলমা সুবহা রাইসা বলেছে, ‘প্রথমে বিশ্বাসই হচ্ছিল না। এখনো বিশ্বাস হচ্ছে না। ঘোরের মধ্যে আছি।’ সে সবাইকে ধন্যবাদ জানায়। সীলমা সুবহা রাইসা এবার কক্সবাজার সরকারি বালিকা উচ্চবিদ্যালয় থেকে মাধ্যমিক পরীক্ষায় উত্তীর্ণ হয়েছে। তার বাবা-মা চিকিৎসক। তাঁরা হলেন বাবা জি এম কাদেরী ও  মা নাজিমা আক্তার।
সীলমার হাতে পুরস্কার তুলে দেন শিক্ষামন্ত্রী নুরুল ইসলাম নাহিদ, ‘প্রথম আলো’র সম্পাদক মতিউর রহমান, গ্রামীণফোনের প্রধান বিপণন কর্মকর্তা অ্যালান বঙ্কে। অনুষ্ঠানে উপস্থিত ছিলেন চ্যানেল আইয়ের ব্যবস্থাপনা পরিচালক ফরিদুর রেজা সাগর।
এর আগে সারা দেশ থেকে বাছাই করা ১২১ জনের মধ্য থেকে প্রথমে ১০ জনকে বাছাই করা হয়। এরপর তাদের মধ্য থেকে চারজনকে চূড়ান্ত পর্বের জন্য নির্বাচন করা হয়। সেখান থেকে প্রথম স্থান অধিকার করে সীলমা।
