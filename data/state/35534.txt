
‘আলোচনার মাধ্যমে সমস্যার সুষ্ঠু সমাধান চাইলে জাতীয় সংসদের চলতি অধিবেশনে যোগ দিন।’ বিরোধীদলীয় নেতা ও বিএনপির চেয়ারপারসন খালেদা জিয়ার প্রতি আজ শনিবার এ আহ্বান জানিয়েছেন আওয়ামী লীগের যুগ্ম সাধারণ সম্পাদক মাহবুব উল আলম হানিফ।‘সংলাপে বসতে প্রস্তুত বিএনপি’—গতকাল শুক্রবার ব্রিটিশ সাংসদ রুশনারা আলীর সঙ্গে বৈঠকে বিরোধীদলীয় নেতা খালেদা জিয়ার এমন মন্তব্যের বিষয়ে হানিফ এ কথা বলেন। হানিফ আজ দুপুরে রাজধানীর বঙ্গবন্ধু অ্যাভিনিউয়ে কৃষক লীগের কার্যনির্বাহী কমিটির সভায় বক্তব্য দেন।খালেদা জিয়ার উদ্দেশে হানিফ বলেন, ‘সংলাপে বসার জন্য প্রধানমন্ত্রী আপনাদের বহুবার আহ্বান জানিয়েছিলেন। কিন্তু আপনারা সেটা আমলে নেননি। সংসদ চলছে। সেখানে আপনার (খালেদা জিয়া) বক্তব্য তুলে ধরুন। আশা করি, সমস্যার একটা সমাধান হবে।’‘বর্তমান সংবিধানের অধীনে কোনো নির্বাচনে যাবে না বিএনপি’—দলের ভারপ্রাপ্ত মহাসচিব মির্জা ফখরুল ইসলাম আলমগীরের এমন মন্তব্যের বিষয়ে প্রধানমন্ত্রীর বিশেষ সহকারী হানিফ বলেন, ‘গণতন্ত্রের ধারাবাহিকতা রক্ষায় সংবিধানের বাইরে যাওয়ার বিকল্প নেই। আপনার (মির্জা ফখরুল) দলসহ সব দলের অংশগ্রহণেই ২৪ জানুয়ারির মধ্যে জাতীয় নির্বাচন হবে।’জাতিসংঘে প্রধানমন্ত্রীর সফর নিয়ে বিরোধী দল মিথ্যাচার করেছে—এমন অভিযোগ করে হানিফ বলেন, ‘গত সাড়ে চার বছরে আওয়ামী লীগ এমন কোনো কাজ করেনি যে তার জন্য ভয় পেতে হবে। প্রার্থী বাছাই-প্রক্রিয়া ও দলীয় কিছু কাজে ব্যস্ত হওয়ায় তিনি (প্রধানমন্ত্রী) জাতিসংঘে না যাওয়ার সিদ্ধান্ত নিয়েছিলেন। বিদেশিদের কাছে ধরনা দেওয়ার রাজনীতি আওয়ামী লীগ করে না।’সিটি করপোরেশন নির্বাচনে মিথ্যা অপপ্রচারের কারণে বিরোধীরা জয়ী হয়েছে দাবি করে হানিফ বলেন, ‘সিটি করপোরেশনে ধর্মীয় কিছু অপপ্রচারের কারণে বিএনপি জয়ী হয়েছে। কিন্তু সিটি নির্বাচন আর জাতীয় নির্বাচনের মধ্যে বিস্তর ফাঁরাক। জনগণ আবার আওয়ামী লীগকে ক্ষমতায় আনবে। তাঁরা সিদ্ধান্ত নিতে কখনো ভুল করেন না।’ তিনি বলেন, ‘আমরা জনগণের রায়ের প্রতি আস্থাশীল। তাঁরা যে রায় দেবে, সেটাই মেনে নেব।’ বর্তমান নির্বাচন কমিশনের অধীনেই অবাধ, সুষ্ঠু ও নিরপেক্ষ নির্বাচন সম্ভব বলে মত দেন হানিফ।কৃষক লীগের সভাপতি মোতাহার হোসেন মোল্লার সভাপতিত্বে সভায় আরও বক্তব্য দেন কৃষক লীগের সাধারণ সম্পাদক শামসুল হক রেজা, সহসভাপতি খান আলতাফ হোসেন, ওমর ফারুক প্রমুখ।
 

