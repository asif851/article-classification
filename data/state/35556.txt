
মোটরসাইকেল চালাচ্ছেন বাবা গোলাম রসুল। পেছনে ছেলে ফাইম ইমতাজকে নিয়ে বসে আছেন মা রুমা। রাস্তার একটি মোড়ে আচমকা পেছন থেকে একটি সাইকেল এসে ধাক্কা খেল মোটরসাইকেলটির সঙ্গে। ছিটকে রাস্তায় পড়ে গেলেন মা। নিমেষে বিপরীত দিক থেকে আসা একটি ট্রাকের চাপায় নিভে গেল তাঁর জীবন প্রদীপ। এভাবে চোখের সামনে মাকে চিরতরে হারাল ফাইম। আজ শুক্রবার ভোর পৌনে ছয়টার দিকে সাতক্ষীরা শহরে এ ঘটনা ঘটে।গোলাম রসুলের ভাষ্য, আজ ভোর সোয়া ছয়টার দিকে মোটরসাইকেলে করে তাঁরা তিনজন যাওয়ার সময় একটি সাইকেল এসে ধাক্কা দেয়। তখন রুমা সড়কের ওপর ছিটকে পড়লে বিপরীত দিক থেকে আসা একটি আলুভর্তি ট্রাক তাঁকে চাপা দেয়। এতে ঘটনাস্থলেই তিনি মারা যান। চোখের সামনে মায়ের আকস্মিক বিদায়ে বাকরুদ্ধ হয়ে পড়েছে দ্বিতীয় শ্রেণির ছাত্র ফাইম। অসহায়ভাবে ফ্যাল ফ্যাল করে তাকাচ্ছে শুধু।
সাতক্ষীরা সদর থানার উপপরিদর্শক (এসআই) হেদায়েত হোসেন জানান, ময়নাতদন্তের জন্য রুমার লাশ সাতক্ষীরা সদর হাসপাতাল মর্গে পাঠানো হয়েছে। ঘটনার পর উত্তেজিত জনতা সাতক্ষীরা-কালীগঞ্জ সড়কে যান চলাচল বন্ধ করে দেয়। পরে পুলিশ ঘটনাস্থলে গিয়ে তাদের সরিয়ে দিলে যান চলাচল স্বাভাবিক হয়। রুমাকে চাপা দেওয়া ট্রাকটিকে আটক করা যায়নি। এ ঘটনায় এখনো কোনো মামলা হয়নি।
