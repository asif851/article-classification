
সীতাকুণ্ডের কুমিরা-গুপ্তছড়া ফেরিঘাট পরিচালনা নিয়ে গতকাল মঙ্গলবার দিনভর দুই ইজারাদারের সমর্থকদের মধ্যে উত্তেজনা দেখা গেছে। বড় ধরনের সংঘর্ষের আশঙ্কায় সকাল থেকে ঘাট এলাকায় পুলিশ মোতায়েন করা হয়।জানা গেছে, কুমিরা-গুপ্তছড়া ঘাটের যাত্রী পারাপারের জন্য জেলা পরিষদ থেকে দৈনিক ৭৫ হাজার টাকা পরিশোধের ভিত্তিতে ঘাটটির ইজারা নেন এস এম আনোয়ার হোসাইন নামের এক ঠিকাদার। ৭ নভেম্বর ঘাটটি তাঁকে বুঝিয়ে দেয় জেলা পরিষদ। ওই ইজারার বিরুদ্ধে উচ্চ আদালতে রিট পিটিশন দায়ের করেন ঘাটটির আগের ইজারাদার ও বিআইডব্লিউটিএর ইজারাদার মো. আবুল কাশেম। ১৭ নভেম্বর বিচারপতি নাঈমা হায়দার ও বিচারপতি জাফর আহমেদের সমন্বয়ে যৌথ বেঞ্চ জেলা পরিষদের ইজারা ছয় মাসের জন্য স্থগিত করেন। এদিকে আদালতের নিষেধাজ্ঞার পরও ঘাট পরিচালনা করায় দুই পক্ষের মধ্যে উত্তেজনা দেখা দেয়। বড় ধরনের সংঘর্ষের আশঙ্কায় ঘাট এলাকায় পুলিশ মোতায়েন করা হয়েছে। বিষয়টি জানতে রিট পিটিশনকারীর ব্যবস্থাপক মো. সেলিম উল্লাহ প্রথম আলোকে বলেন, ‘ঘাটের ইজারা স্থগিতের পরও আনোয়ার সাহেব ঘাট পরিচালনা করছেন, যা সম্পূর্ণ বেআইনি। আমরা আদালতের দেওয়া স্থগিতাদেশের কপি সংশ্লিষ্ট সব দপ্তরে জমা দিয়েছি।’বর্তমান ইজারাদার এস এম আনোয়ার হোসাইন প্রথম আলোকে বলেন, তিনি দৈনিক টোল পরিশোধের ভিত্তিতে ওপেন টেন্ডারে ঘাট ইজারা নিয়েছেন। আদালতের নিষেধাজ্ঞা কিংবা ঘাট বন্ধে জেলা পরিষদের কোনো নির্দেশনা তিনি পাননি। সীতাকুণ্ড থানার পরিদর্শক (তদন্ত) মোহামঞ্চদ ইলিয়াছ প্রথম আলোকে বলেন, ‘ঘটনাস্থলে গিয়ে দেখি, দুই পক্ষের লোকজন অস্ত্রশস্ত্র নিয়ে জড়ো হয়েছে। পুলিশ ঘটনাস্থলে উপস্থিত হওয়ায় কোনো ধরনের সংঘাতের ঘটনা ঘটেনি।
 
