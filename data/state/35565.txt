
কক্সবাজারের টেকনাফ ও সেন্ট মার্টিনে পৃথক অভিযান চালিয়ে ৪ লাখ ৪০ হাজার ইয়াবা বড়ি উদ্ধার করেছে কোস্টগার্ড। তবে দুটি ঘটনায় কাউকে আটক করতে না পারলেও একটি ট্রলার জব্দ করা হয়েছে।
গতকাল মঙ্গলবার রাত ১২টায় সাবরাং কাটাবনিয়া এলাকা থেকে ১ লাখ ৪০ হাজার ও একই দিন রাত সাড়ে সাতটার দিকে সেন্ট মার্টিন কোস্টগার্ডের চর এলাকা থেকে ৩ লাখ ইয়াবা বড়িসহ একটি ট্রলার উদ্ধার করা হয়েছে বলে সেন্ট মার্টিন স্টেশন কমান্ডার লেফটেন্যান্ট ফয়সাল বিন রশিদ ও কোস্টগার্ড টেকনাফ স্টেশনের কমান্ডার লেফটেন্যান্ট জাফর ইমাম সজীব প্রথম আলোকে নিশ্চিত করেছেন।
ফয়সাল বিন রশিদ বলেন, মিয়ানমার থেকে ইয়াবার একটি চালান বাংলাদেশে আনা হচ্ছে, এমন সংবাদ পেয়ে দুটি বিশেষ দল দুটি হাই স্পিডবোটে সেন্ট মার্টিনে পূর্ব পাশে অবস্থান নেয়। সন্দেহভাজন একটি ট্রলার মিয়ানমারের জলসীমানা অতিক্রম করে সেন্ট মার্টিন উপকূলে কাছাকাছি পৌঁছালে কোস্টগার্ড সদস্যরা তাদের চ্যালেঞ্জ করলে ট্রলারে থাকা দুই পাচারকারী পানিতে ঝাঁপ দিয়ে ট্রলারটি চরে তুলে দেয়। পরে ট্রলারটিতে তল্লাশি করে পলিথিনের বস্তাভর্তি ৩ লাখ ইয়াবা পাওয়া যায় এবং ট্রলারটি জব্দ করা হয়। তিনি বলেন, ইয়াবার মূল্যে ১৫ কোটি টাকা। ইয়াবাগুলো টেকনাফ থানায় সোপর্দ করার প্রক্রিয়া চলছে।কোস্টগার্ড টেকনাফ স্টেশনের কমান্ডার লেফটেন্যান্ট জাফর ইমাম সজীব বলেন, একই দিন রাত ১২টার দিকে টেকনাফের সাবরাং কাটাবনিয়া সমুদ্রসৈকত এলাকা থেকে ১ লাখ ৪০ হাজার ইয়াবা বড়ি উদ্ধার করতে সক্ষম হলেও কাউকে আটক করা যায়নি। উদ্ধার করা ইয়াবার মূল্যে ৭ কোটি টাকা।
