
বাংলাদেশের কমিউনিস্ট পার্টির (সিপিবি) সমাবেশে ২০০১ সালে বোমা হামলার ঘটনায় হত্যা মামলায় আসলাম মাতব্বর নামে একজন আজ রোববার সাক্ষ্য দিয়েছেন। বেলা সাড়ে ১২টার দিকে ঢাকার তৃতীয় অতিরিক্ত মহানগর দায়রা জজ এস এম জিয়াউর রহমানের আদাল​ত এ সাক্ষ্য গ্রহণ করেন।
এ নিয়ে এই মামলায় ১০৭ জনের মধ্যে সাতজনের সাক্ষ্য নেওয়া হলো। তবে একই ঘটনায় বিস্ফোরক দ্রব্য নিয়ন্ত্রণ আইনে করা মামলায় কোনো সাক্ষীকে আদালতে উপস্থিত করতে পারেনি রাষ্ট্রপক্ষ। দুটি মামলাতেই পরবর্তী সাক্ষ্য গ্রহণের দিন ধার্য করা হয়েছে আগামী বছরের ১৪ জানুয়ারি।
২০০১ সালের ২০ জানুয়ারি পল্টন ময়দানে সিপিবির সমাবেশে বোমা হামলায় ঘটনাস্থলেই সিপিবি নেতা হিমাংশু মণ্ডল, আবদুল মজিদ, আবুল হাশেম ও মুক্তার হোসেন নিহত হন। আহত হওয়ার ১৩ দিন পর চিকিৎসাধীন অবস্থায় মারা যান ছাত্র ইউনিয়ন নেতা বিপ্রদাস। এ ছাড়া আহত হন আরও অর্ধশতাধিক লোক।
এ ঘটনায় সিপিবির তৎকালীন সভাপতি মনজুরুল আহসান খান ওই দিনই বাদী হয়ে মামলা দায়ের করেন। তদন্ত শেষে ওই হামলার প্রায় ১৩ বছর পর ২০১৩ সালের ২৭ নভেম্বর মুফতি হান্নানসহ ১৩ জনের বিরুদ্ধে দুটি অভিযোগপত্র দেন পুলিশের সিআইডি বিভাগের পরিদর্শক মৃণাল কান্তি সাহা। গত বছরের ৪ সেপ্টেম্বর আসামিদের বিরুদ্ধে অভিযোগ গঠনের মধ্য দিয়ে এই দুটি মামলার বিচার শুরু হয়।
এ মামলায় কারাগারে আটক আছেন আবদুল হান্নান, মুফতি মাঈনুদ্দিন শেখ, মাওলানা সাব্বির আহমেদ, শওকত ওসমান, ও আরিফ হাসান সুমন। এ ছাড়া অভিযোগপত্রভুক্ত মশিউর রহমান, আবদুল হাই, শফিকুর রহমান, জাহাঙ্গীর আলম বদর, নুরুল ইসলাম, মহিবুল মুস্তাকিম, আনিসুল মুরসালিন ও রফিকুল ইসলাম সিরাজী পলাতক।
