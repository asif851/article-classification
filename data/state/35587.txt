
চট্টগ্রামের পটিয়া পৌরসভায় ট্রাকের ধাক্কায় মোটরসাইকেল আরোহী পুলিশ কনস্টেবল নিহত হয়েছেন। আহত হয়েছেন দুই কনস্টেবল। আজ সোমবার রাত ১০টার দিকে পৌরসভার ইন্দ্রোপল এলাকার রাজমুকুট কমিউনিটি সেন্টারের সামনে এ দুর্ঘটনা ঘটে।
নিহত পুলিশ সদস্যের নাম অভি বড়ুয়া (২৫)। তাঁর বাড়ি চট্টগ্রামের রাউজান উপজেলায়। আহত দুজন হলেন অঙ্কন বড়ুয়া (২১) ও শিমুল শীল (২২)। তাঁদের বাড়িও যথাক্রমে চট্টগ্রামের রাঙ্গুনিয়া ও পটিয়ায়। আহত পুলিশ সদস্য শিমুল শীল জানান, তিনি ভাগনির বিয়ের অনুষ্ঠানে যোগ দেওয়ার জন্য চট্টগ্রাম পুলিশ লাইন থেকে অপর দুই পুলিশ সদস্যকে নিয়ে মোটরসাইকেলযোগে আসছিলেন। অনুষ্ঠানস্থলের ৩ থেকে ৪ শ গজ দূরত্বে পৌঁছালে একটি ট্রাক তাঁদের ধাক্কা দেয়। পার্শ্ববর্তী আনন্দনগর কমিউনিটি সেন্টারেই শিমুলের ভাগনির বিয়ের অনুষ্ঠান চলছিল। পরে স্থানীয়রা আহতদের উদ্ধার করে পটিয়া স্বাস্থ্য কমপ্লেক্সে নিয়ে গেলে কর্তব্যরত চিকিৎসক হুমায়ুন রশিদ অভি বড়ুয়াকে মৃত ঘোষণা করেন। পটিয়া থানার উপপরিদর্শক (এসআই) আবদুল জাহের বলেন, চালক ট্রাক রেখে পালিয়েছেন। আহত দুই পুলিশ সদস্যকে উন্নত চিকিৎসার জন্য চট্টগ্রাম মেডিকেল কলেজ হাসপাতালে পাঠানো হয়েছে।
