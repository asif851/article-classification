
চতুর্থ উপজেলা নির্বাচনের প্রথম পর্যায়ের ৯৭টি উপজেলায় ভোট গ্রহণ হবে আগামী বুধবার। নির্বাচনী আইন অনুযায়ী এসব উপজেলায় আগামীকাল সোমবার দিবাগত রাত ১২টা থেকে সব ধরনের প্রচার-প্রচারণা বন্ধ থাকবে। একই সময়ে নির্বাচনী এলাকায় যানবাহন চলাচলের ওপর নিয়ন্ত্রণ আরোপ করা হবে।
ঘোষিত তফসিল অনুযায়ী, প্রথম ধাপের ৯৮ উপজেলায় ১ হাজার ২৭৪ জন প্রার্থী প্রতিদ্বন্দ্বিতা করছেন। এঁদের মধ্যে চেয়ারম্যান পদে ৪৩২, ভাইস চেয়ারম্যান পদে ৫১৩ ও নারী ভাইস চেয়ারম্যান পদে ৩২৯ জন প্রতিদ্বন্দ্বিতা করছেন। এই ধাপের ৯৭টি উপজেলায় ভোট গ্রহণ হবে বুধবার। এ ছাড়া রংপুরের পীরগঞ্জ উপজেলায় ভোট গ্রহণ হবে ২৪ ফেব্রুয়ারি।
এ ছাড়াও দ্বিতীয় ধাপে ১১৭টি উপজেলায় ভোট গ্রহণ হবে ২৭ ফেব্রুয়ারি।
নির্বাচন কমিশন সচিবালয় থেকে জানানো হয়েছে, তৃতীয় ধাপের ৮৩টি উপজেলায় চেয়ারম্যান পদে ৬২৯, ভাইস চেয়ারম্যান পদে ৬০১ এবং নারী ভাইস চেয়ারম্যান পদে ৩২১ জন মনোনয়নপত্র জমা দিয়েছেন। গতকাল শনিবার এসব উপজেলায় মনোনয়নপত্র জমা দেওয়ার শেষ দিন ছিল।
