
নিম্নচাপের প্রভাবে ঢাকাসহ দেশের বিভিন্ন জায়গায় বৃষ্টি ঝরছে আজ শুক্রবারও। ঢাকায় গতকাল বৃহস্পতিবার সকাল থেকেই বৃষ্টি। আজ সকালেও ঝিরঝির বৃষ্টি। চট্টগ্রাম, মোংলা, পায়রা সমুদ্রবন্দর ও কক্সবাজারে আজও তিন নম্বর সতর্ক সংকেত দেখাতে বলা হয়েছে। দক্ষিণাঞ্চলের নৌবন্দরগুলোকে দেওয়া হয়েছে দুই নম্বর সতর্ক সংকেত।
আবহাওয়া অধিদপ্তরের ওয়েবসাইট বলছে, নিম্নচাপটি ওডিশা ও তৎসংলগ্ন এলাকায় অবস্থান করছে। এটি আরও উত্তরদিকে অগ্রসর হয়েছে। আরও উত্তর ও উত্তর পূর্ব দিকে অগ্রসর হয়ে দুর্বল হয়ে যেতে পারে।
নিম্নচাপের প্রভাবে চট্টগ্রাম, কক্সবাজার, নোয়াখালী, লক্ষ্মীপুর, ফেনী, চাঁদপুর, ভোলা, বরিশাল, পটুয়াখালী, বরগুনা, ঝালকাঠি, পিরোজপুর, খুলনা, বাগেরহাট, সাতক্ষীরা এবং এসব এলাকার অদূরবর্তী দ্বীপ ও চরগুলোর নিম্নাঞ্চলে স্বাভাবিক জোয়ারের চেয়ে এক থেকে দুই ফুট বেশি উঁচু জলোচ্ছ্বাসের সতর্কবার্তাও দিয়েছে আবহাওয়া অধিদপ্তর।
আজ সন্ধ্যা ছয়টা পর্যন্ত খুলনা, বরিশাল, রাজশাহী ও রংপুর বিভাগের কোথাও কোথাও ভারী থেকে অতি ভারী বৃষ্টির সতর্কতাও দেওয়া হয়েছে।
দেশের অন্যান্য অঞ্চলে ৪৫ থেকে ৬০ কিলোমিটার বেগে ঝোড়ো হাওয়া বয়ে যেতে পারে। একই সঙ্গে বজ্রবৃষ্টির ভয় রয়েছে। তাই এসব এলাকার নৌবন্দরগুলোকে দেওয়া হয়েছে এক নম্বর সতর্ক সংকেত।
গতকাল বৃহস্পতিবার সকাল ছয়টা থেকে আজ সকাল ছয়টা পর্যন্ত ২৪ ঘণ্টায় সবচেয়ে বেশি বৃষ্টি হয়েছে পটুয়াখালীর খেপুপাড়ায়। সেখানে ৬৪ মিলিমিটার বৃষ্টি হয়েছে। একইসময় ঢাকায় ৫০, বরিশালে ৪৩, খুলনায় ২২, চট্টগ্রামে ১৫ ও সিলেটে ১৫ মিলিমিটার বৃষ্টি হয়েছে।
ছুটির দিন হওয়ায় বৃষ্টিতে আজ ঢাকাবাসী রাস্তাঘাটে কিছুটা কম দুর্ভোগে পড়েছে। ছুটির দিনের সকালে বেশির ভাগ স্কুল কলেজ ও অফিস বন্ধ। তাই ঘরেই চাদর মুড়ি দিয়ে ঘুমিয়ে বৃষ্টি উপভোগ করছে অনেকে। বৃষ্টিতে ভিজেই দিনমজুরদের কাজ করতে হচ্ছে।
