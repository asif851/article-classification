
গুলশানে হামলার ঘটনায় গোটা জাতি শোকাচ্ছন্ন। তারপরও ঈদ। আজ মঙ্গলবার তাই অগণিত চোখ আকাশে খুঁজবে এক ফালি বাঁকা চাঁদ। চোখে পড়লেই বয়ে যাবে আনন্দের হিল্লোল। বাজাতে থাকবে ‘ও মন রম্‌জানের ঐ রোজার শেষে এল খুশীর ঈদ্‌...’।
ঈদ কাল বুধবার নাকি পরদিন বৃহস্পতিবার হবে, তা-ও নির্ভর করবে চাঁদ দেখা যাওয়া না-যাওয়ার ওপর। আজ মঙ্গলবার যদি শাওয়াল মাসের চাঁদ ওঠে, তবে কাল বুধবার ঈদ হবে। আর যদি চাঁদ দেখা না-ও যায়, সে ক্ষেত্রে রোজা ৩০টি পূর্ণ হবে। ঈদ হবে বৃহস্পতিবার।
গত এক মাস ছিল সংযমের। মহান আল্লাহর সন্তুষ্টি ও কৃপালাভের মধ্য দিয়ে বিগত জীবনের পাপরাশি থেকে পরিত্রাণ পাওয়ার আশায় রোজা পালন করেছেন ধর্মপ্রাণ মুসলমানেরা। কোরআন পাঠ করেছেন, দানখয়রাত করেছেন, মগ্ন থেকেছেন ইবাদত-বন্দেগিতে। এর পাশাপাশি
ছিল ঈদের প্রস্তুতি। নয় দিনের টানা ছুটি সেই প্রস্তুতিকে আরও আনন্দময় করেছে। এখন অপেক্ষা চাঁদের।
হিজরি বর্ষপঞ্জি অনুসারে রমজান মাসের শেষে শাওয়াল মাসের ১ তারিখে ঈদুল ফিতর উদ্‌যাপন করা হয়। ঈদের আগের রাতটিকে ইসলামি পরিভাষায় ‍‍লাইলাতুল জায়জা (পুরস্কার রজনী) এবং বাংলা ভাষায় ‘চাঁদরাত’ বলা হয়। আজই হতে পারে সেই চাঁদরাত।
ঈদের চাঁদ স্বচক্ষে দেখে তবেই ঈদের ঘোষণা দেওয়া ইসলামি বিধান। আধুনিককালে অনেক দেশে গাণিতিক হিসাবে ঈদের দিন নির্ধারিত হলেও বাংলাদেশে ঈদের দিন নির্ধারিত হয় দেশের কোথাও না-কোথাও চাঁদ দেখার ওপর ভিত্তি করে জাতীয় চাঁদ দেখা কমিটির সিদ্ধান্ত অনুসারে।
ঈদ উপলক্ষে রাজধানীসহ বড় শহরের বিনোদনকেন্দ্রগুলো সাজছে উৎসবের রূপে। সরকারি হাসপাতাল, এতিমখানা ও কারাগারগুলোতে উন্নত মানের খাবারের ব্যবস্থা থাকবে। সংবাদপত্রগুলো প্রকাশ করেছে বিশেষ ক্রোড়পত্র, ঈদসংখ্যা। টিভি চ্যানেলগুলোতেই রয়েছে বিশেষ আয়োজন। যুগের হাওয়ার সঙ্গে তাল মিলিয়ে অনেক মানুষ ঈদের শুভেচ্ছা জানাচ্ছেন ফেসবুক, টুইটারের মতো সামাজিক যোগাযোগের মাধ্যমে।
ইতিমধ্যে রাজধানী ঢাকাসহ সারা দেশে ঈদের জামাতের সব প্রস্তুতি সম্পন্ন হয়েছে। আবহাওয়া অনুকূলে থাকলে রাজধানীতে ঈদের প্রধান জামাত অনুষ্ঠিত হবে সকাল সাড়ে আটটায় সুপ্রিম কোর্ট প্রাঙ্গণে জাতীয় ঈদগায়। আবহাওয়া প্রতিকূলে থাকলে একই সময়ে বায়তুল মোকাররম জাতীয় মসজিদে ঈদের প্রধান জামাত অনুষ্ঠিত হবে।
এদিকে ঈদের প্রধান জামাতের নিরাপত্তা নিশ্চিত করতে র‍্যাব, পুলিশসহ আইনশৃঙ্খলা রক্ষাকারী বাহিনীর সদস্যরা সার্বক্ষণিক নজরদারি বজায় রাখবেন। ১ জুলাই গুলশানে হামলার ঘটনার পর সতর্কতা আরও বাড়ানো হয়েছে। সাদাপোশাকে র‍্যাব ও পুলিশের সদস্যরা তৎপর থাকবেন। ঢাকা উত্তর ও দক্ষিণ সিটি করপোরেশনের ব্যবস্থাপনায় প্রতিটি ওয়ার্ডে ঈদের জামাত অনুষ্ঠিত হবে। এ ছাড়া ঢাকা বিশ্ববিদ্যালয় খেলার মাঠে এবং জাতীয় সংসদ ভবনের দক্ষিণ প্লাজায় আরও দুটি পৃথক ঈদের জামাত অনুষ্ঠিত হবে। প্রতিবছরের মতো এবারও কিশোরগঞ্জের শোলাকিয়ায় ঈদের সবচেয়ে বড় জামাত অনুষ্ঠিত হবে। ইতিমধ্যে সেখানে ঈদের জামাতের সব প্রস্তুতি সম্পন্ন হয়েছে।
গ্রামাঞ্চলেও ঈদ-উৎসবে প্রাণ-প্রাচুর্য থাকে অপরিমেয়। গ্রামবাংলার অনেক স্থানে ঈদের মেলা বসে। মূলত পল্লিবাসীর এ এক মিলনমেলা। মেলায় আসে লোকশিল্পজাত নানা পণ্যদ্রব্য, খাবার জিনিসও আসে যেমন-চিড়া, মুড়ি, খই, মণ্ডা, মিঠাই ইত্যাদি। ঈদ উপলক্ষে কোথাও কোথাও নৌকাবাইচ আবার কোথাও কোথাও খেলাধুলারও আয়োজন করা হয়। হা-ডু-ডু, কাবাডি, দাঁড়িয়াবান্ধা ইত্যাদি খেলা দর্শকদের পর্যাপ্ত আনন্দ দেয়।
আজ সন্ধ্যায় চাঁদ দেখা কমিটির বৈঠক: পবিত্র ঈদুল ফিতরের তারিখ নির্ধারণ এবং শাওয়াল মাসের চাঁদ দেখার সংবাদ পর্যালোচনা করতে আজ মঙ্গলবার বৈঠকে বসবে জাতীয় চাঁদ দেখা কমিটি। মঙ্গলবার সন্ধ্যা সাড়ে সাতটায় বায়তুল মোকাররমে ইসলামিক ফাউন্ডেশনের সভাকক্ষে এ সভা অনুষ্ঠিত হবে। এতে সভাপতিত্ব করবেন ধর্মমন্ত্রী ও জাতীয় চাঁদ দেখা কমিটির সভাপতি অধ্যক্ষ মতিউর রহমান। দেশের আকাশে কোথাও চাঁদ দেখা গেলে তা নিচের টেলিফোন ও ফ্যাক্স নম্বরে জানাতে অনুরোধ করা হয়েছে বিজ্ঞপ্তিতে। টেলিফোন নম্বর: ৯৫৫৯৪৯৩, ৯৫৫৯৬৪৩, ৯৫৫৫৯৪৭, ৯৫৫৬৪০৭ ও ৯৫৫৮৩৩৭। ফ্যাক্স নম্বর: ৯৫৬৩৩৯৭ ও ৯৫৫৫৯৫১।
রাষ্ট্রীয় কর্মসূচি: পবিত্র ঈদুল ফিতর উপলক্ষে পৃথক বাণীতে দেশবাসীকে শুভেচ্ছা জানিয়েছেন রাষ্ট্রপতি মো. আবদুল হামিদ, প্রধানমন্ত্রী শেখ হাসিনা ও বিএনপির চেয়ারপারসন খালেদা জিয়া। বাণীতে তাঁরা ঈদের শুভেচ্ছা জানানোর পাশাপাশি দেশবাসীর মঙ্গল কামনা করেছেন।
রাষ্ট্রপতি মো. আবদুল হামিদ ঈদের দিন সকাল সাড়ে ১০টায় বঙ্গভবনে সবার সঙ্গে শুভেচ্ছা বিনিময় করবেন। প্রধানমন্ত্রী শেখ হাসিনা সকাল সাড়ে নয়টা থেকে সমাজের বিভিন্ন শ্রেণি-পেশার মানুষের সঙ্গে এবং বেলা ১১টা থেকে কূটনীতিক ও বিচারপতিদের সঙ্গে শুভেচ্ছা বিনিময় করবেন।
বিএনপির চেয়ারপারসন খালেদা জিয়া এবারও দুপুর ১২টায় রাজধানীর বঙ্গবন্ধু আন্তর্জাতিক সম্মেলন কেন্দ্রে নাগরিকদের সঙ্গে ঈদের শুভেচ্ছা বিনিময় করবেন।
