
বগুড়ার আদমদীঘি উপজেলার সান্তাহার জংশন স্টেশনের রেলওয়ের গুরুত্বপূর্ণ দুটি জায়গা পৌর আওয়ামী লীগ ও যুবলীগের নেতা-কর্মীরা দখল করে নিয়েছেন বলে অভিযোগ পাওয়া গেছে। দুটি জায়গার একটিতে দলীয় কার্যালয় নির্মাণ এবং অপরটি বেড়া দিয়ে ঘিরে রাখা হয়েছে। এ কারণে বন্ধ হয়ে গেছে স্টেশন থেকে যাত্রীদের বেরোনোর পথ।এলাকাবাসীর সঙ্গে কথা বলে জানা গেছে, কয়েক দিন আগে স্টেশনের পশ্চিম পাশের প্ল্যাটফর্ম-সংলগ্ন রাস্তা বন্ধ করে ৭ নম্বর ওয়ার্ড পৌর আওয়ামী লীগ ও যুবলীগের কার্যালয় নির্মাণ করেন দলীয় নেতা-কর্মীরা। রাতের আঁধারে ওই কার্যালয় নির্মাণের পাশাপাশি স্টেশন এলাকার ভেতরে থাকা ফাঁকা জায়গায় বেড়া দিয়ে দখল করেন যুবলীগের কর্মীরা।নাম প্রকাশ না করার শর্তে এলাকার পাঁচ-ছয় ব্যক্তি জানান, স্টেশন থেকে বের হওয়ার রাস্তা দখল করে কার্যালয় নির্মাণ করায় যাত্রীদের চলাচল ব্যাহত হচ্ছে। পাশাপাশি রেললাইন ঘেঁষে ঘর তৈরি করায় যেকোনো মুহূর্তে ঘটতে পারে বড় ধরনের দুর্ঘটনা।এ বিষয়ে সান্তাহার জংশন স্টেশনের ঊর্ধ্বতন উপসহকারী প্রকৌশলী মতিয়ুর রহমান বলেন, দখলকারীরা অবৈধভাবে কার্যালয় নির্মাণ করেছে। এ জন্য কোনো জায়গা বরাদ্দ নেওয়া হয়নি। বিষয়টি ঊর্ধ্বতন কর্তৃপক্ষকে জানানো হবে।সান্তাহার পৌর আওয়ামী লীগের সভাপতি আবুল কাসেম জায়গা দখলের বিষয়টি স্বীকার করেছেন। তিনি বলেন, এ বিষয়ে দলীয় সভায় সিদ্ধান্ত নেওয়া হবে। তবে পৌর যুবলীগের সভাপতি গোলাম মোস্তফা দাবি করেন, এ বিষয়ে তিনি কিছুই জানেন না।
