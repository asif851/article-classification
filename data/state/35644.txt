
লালনের মানবতার বাণী ছড়িয়ে দেওয়ার আহ্বান আর গানের মধ্য দিয়ে শেষ হলো লালন শাহের তিরোধান দিবস উপলক্ষে আয়োজিত পাঁচ দিনের লালন মেলা। লালন একাডেমির আয়োজনে এই মেলার শেষ দিনে গতকাল সন্ধ্যায় ছিল আলোচনা ও গানের আসর।ফকির লালন সাঁইয়ের ১২৫তম তিরোধান দিবস উপলক্ষে কুষ্টিয়ার ছেঁউড়িয়ায় গত শুক্রবার পাঁচ দিনের এই মেলা শুরু হয়েছিল। কালিগঙ্গা নদীর পারে মূল মঞ্চে গতকাল সন্ধ্যায় প্রধান অতিথি খুলনা বিভাগীয় কমিশনার আবদুস সামাদ এই আয়োজনের সমাপ্তি ঘোষণা করেন।কুষ্টিয়ার জেলা প্রশাসক সৈয়দ বেলাল হোসেনের সভাপতিত্বে অনুষ্ঠানে বিশেষ অতিথি ছিলেন বর্ডার গার্ড বাংলাদেশের (বিজিবি) যশোর অঞ্চলের কমান্ডার ব্রিগেডিয়ার জেনারেল দেওয়ান মো. শহীদুল ইসলাম, জেলা পরিষদের প্রধান নির্বাহী কর্মকর্তা কে এম রাহাতুল ইসলাম, জেলা পুলিশ সুপার প্রলয় চিসিম প্রমুখ। মুখ্য আলোচক ছিলেন ইসলামী বিশ্ববিদ্যালয়ের বাংলা বিভাগের শিক্ষক আবুল আহসান চৌধুরী। বক্তারা লালনের মানবতার বাণী ছড়িয়ে দেওয়ার আহ্বান জানান।আলোচনা পর্বের পর লালন একাডেমির শিল্পীদের সমবেত সংগীত দিয়ে গানের আসর শুরু হয়। বিভিন্ন অঞ্চল থেকে আসা শিল্পীরা মধ্যরাত পর্যন্ত গান পরিবেশন করেন। এরপর আগামী মার্চ মাসে দোল পূর্ণিমা তিথিতে লালন স্মরণোৎসবে আবারও মিলিত হওয়ার আশা নিয়ে সাঁইজির এই ভবের হাট ছাড়া শুরু করেন সাধু-গুরুরা।
