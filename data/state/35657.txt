
রাজধানীর বঙ্গবন্ধু অ্যাভিনিউ, জিরোপয়েন্ট, ধানমন্ডি, ফার্মগেট, কারওয়ান বাজার, মিরপুরসহ বিভিন্ন এলাকায় হরতালবিরোধী সমাবেশ-মিছিল করেছে আওয়ামী লীগের বিভিন্ন সহযোগী ও ভ্রাতৃপ্রতিম সংগঠন।গতকাল বৃহস্পতিবার দুপুরে ধানমন্ডিতে আওয়ামী লীগ সভানেত্রীর রাজনৈতিক কার্যালয়ে জামায়াতের ডাকা হরতাল নিয়ে সাংবাদিকদের কাছে প্রতিক্রিয়া জানান দলটির যুগ্ম সাধারণ সম্পাদক মাহবুব উল আলম হানিফ। তিনি বলেন, ‘হাইকোর্ট ইতিমধ্যে জামায়াতের রাজনীতি নিষিদ্ধ করেছে। তাদের নিবন্ধন বাতিল করেছে। এটা এখন আপিল বিভাগে আছে। আইনি প্রক্রিয়া চলছে। আশা করি, মার্চের মধ্যে এর সমাধান হবে।’গতকাল সকাল থেকে রাজধানীর গুলিস্তানের জিরোপয়েন্ট ও পুরানা পল্টন এলাকায় অবস্থান নেন ঢাকা মহানগর আওয়ামী লীগের নেতা-কর্মীরা। পরে খণ্ড খণ্ড মিছিল নিয়ে তাঁরা বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ের সামনে সমবেত হয়ে হরতালবিরোধী বিভিন্ন স্লোগান দিতে থাকেন। এর আগে সকালে বঙ্গবন্ধু অ্যাভিনিউতে ঢাকা মহানগর আওয়ামী লীগের ২২টি সহযোগী সংগঠনের সমন্বয়ে গঠিত আওয়ামী সমর্থক জোট হরতালবিরোধী মিছিল ও সমাবেশের আয়োজন করে। সেখানে বক্তব্য দেন ত্রাণমন্ত্রী ও ঢাকা মহানগর আওয়ামী লীগের সাধারণ সম্পাদক মোফাজ্জল হোসেন চৌধুরী। তিনি বলেন, জামায়াতের ডাকা হরতাল প্রত্যাখ্যান করেছে জনগণ।বঙ্গবন্ধু অ্যাভিনিউয়ে ঢাকা মহানগর দক্ষিণ ছাত্রলীগ ও ফার্মগেটে ঢাকা মহানগর উত্তর ছাত্রলীগ হরতালবিরোধী মিছিল ও সমাবেশ করে।জাতীয় প্রেসক্লাবের সামনে বেলা ১১টায় হরতালের প্রতিবাদে সমাবেশ ও বিক্ষোভ মিছিলের আয়োজন করে বঙ্গবন্ধু সাংস্কৃতিক জোট।
