
স্বাস্থ্যমন্ত্রী মোহাম্মদ নাসিম বলেছেন, অটিস্টিক শিশুরা বাংলাদেশের সম্পদ। এই শিশুদের কল্যাণের কথা বলে মুনাফার লোভে যেন কোনো প্রতিষ্ঠান গড়ে না ওঠে, সে বিষয়ে সতর্ক থাকতে হবে।গতকাল মঙ্গলবার বঙ্গবন্ধু শেখ মুজিব মেডিকেল বিশ্ববিদ্যালয়ে নবম বিশ্ব অটিজম সচেতনতা দিবস উপলক্ষে আয়োজিত গোলটেবিল বৈঠকে মন্ত্রী এ কথা বলেন। বিশ্ববিদ্যালয়ের ইনস্টিটিউট অব পেডিয়াট্রিক নিউরো ডিসঅর্ডার অ্যান্ড অটিজম (ইপনা) এই গোলটেবিল বৈঠকের আয়োজন করে। বৈঠকে সরকারের বিভিন্ন মন্ত্রণালয়ের উচ্চপদস্থ কর্মকর্তা, বিশেষজ্ঞ চিকিৎসক, অটিজম নিয়ে কাজ করে এমন বিভিন্ন প্রতিষ্ঠানের কর্মকর্তা, অটিস্টিক শিশুদের মা ও অভিভাবক এবং সাংবাদিকেরা অংশগ্রহণ করেন।মূল উপস্থাপনায় ইপমার প্রকল্প পরিচালক অধ্যাপক শাহীন আকতার বলেন, আন্তর্জাতিক পর্যায়ে ও দেশে বেশ কিছু জরিপে দেখা গেছে, অটিস্টিক শিশুদের সংখ্যা বা হার বাড়ছে। ২০১৪-১৫ সালের সমাজকল্যাণ মন্ত্রণালয়ের জরিপে দেখা গেছে, বাংলাদেশের প্রতিবন্ধীর সংখ্যা ১৪ লাখ ৮২ হাজার। এর মধ্যে ২.৯ শতাংশ অটিস্টিক। যুক্তরাষ্ট্রে সিডিসির এক জরিপে দেখা গেছে, জন্ম নেওয়া ৬৮টি শিশুর মধ্যে একটি অটিস্টিক। মেয়েশিশুর তুলনায় অটিজম ছেলেশিশু চার গুণ বেশি। অধ্যাপক শাহীন আকতার স্বাস্থ্য মন্ত্রণালয়, সমাজকল্যাণ মন্ত্রণালয় ও শিক্ষা মন্ত্রণালয়ে অটিস্টিক শিশুদের নিয়ে যেসব বিশদ পরিকল্পনা হাতে নিয়েছে তা তুলে ধরেন।অনুষ্ঠানে একাধিক মা তাঁদের সন্তানদের নিয়ে কোন ধরনের সামাজিক ও অর্থনৈতিক সমস্যার মধ্যে আছেন তার বর্ণনা দেন। একাধিক আলোচক বলেন, অটিস্টিক কিশোর-কিশোরী বা বয়স্ক অটিস্টিকদের নিয়ে বিশেষ কোনো আলোচনা হয় না। এদের সংখ্যাও অনেক। মা-বাবা দুশ্চিন্তায় থাকেন তাঁরা মারা গেলে এই অটিস্টিক সন্তানদের কে দেখাশোনা করবে। সম্প্রতি প্রধানমন্ত্রী শেখ হাসিনা ঘোষণা দিয়েছেন যে অভিভাবকহীন অটিস্টিক নাগরিকদের দায়িত্ব নেবে রাষ্ট্র। একাধিক বক্তা প্রধানমন্ত্রীর এই বক্তব্য ও সদিচ্ছার প্রশংসা করেন। মোহাম্মদ নাসিম বলেন, অটিস্টিক নাগরিকদের দায়িত্ব রাষ্ট্রই নেবে।
