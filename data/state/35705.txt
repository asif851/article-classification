
বাগেরহাটের ফকিরহাট উপজেলা পরিষদ নির্বাচনে আওয়ামী লীগ-সমর্থিত চেয়ারম্যান পদপ্রার্থী সরদার নিয়ামত হোসেনসহ চারজনকে লাঠিপেটা করেছেন বর্ডার গার্ড বাংলাদেশের (বিজিবি) সদস্যরা। তাঁদের বিজিবির গাড়িতে প্রায় দেড় ঘণ্টা ফেলে রাখা হয়। পরে তাঁদের ছেড়ে দেওয়া হয়। আজ বৃহস্পতিবার বেলা ১১টার দিকে সদর ইউনিয়নের সাতসিকা সরকারি প্রাথমিক বিদ্যালয় কেন্দ্রের কাছে এ ঘটনা ঘটে। ঘটনার পরে ওই কেন্দ্রের ব্যালটবাক্স ছিনতাই করা হয়েছে। কেন্দ্রে ভোট গ্রহণ স্থগিত করা হয়েছে।ঘটনা সম্পর্কে নির্বাহী ম্যাজিস্ট্রেটের ভাষ্য, ভোটারদের বিরক্ত করার সময় আওয়ামী লীগ-সমর্থিত প্রার্থী ও তাঁর সঙ্গীদের বিজিবি বাধা দেয়। এ সময় দুর্ব্যবহার করায় তাঁদের মধ্যে দুজনকে আটক করে পরে ছেড়ে দেওয়া হয়। তবে আহত চেয়ারম্যান পদপ্রার্থী ও এলাকাবাসীর দাবি, বিনা কারণে বিজিবি তাঁদেরকে পিটিয়েছে। 
সংঘর্ষে আহত যাঁরা
এ ঘটনায় আহত ব্যক্তিরা হলেন আওয়ামী লীগ-সমর্থিত চেয়ারম্যান পদপ্রার্থী সরদার নিয়ামত হোসেন, স্থানীয় ফকিরহাট সদর ইউনিয়নের ৬ নম্বর ওয়ার্ডের সাবেক ইউপি সদস্য আসাদুজ্জামান জামাল,  ওয়ার্ড যুবলীগের সাধারণ সম্পাদক আজমল হোসেন (২৩) ও আওয়ামী লীগের কর্মী হারুন মল্লিক (৩৪)। তাঁদের সবার শরীরে মারধরের চিহ্ন রয়েছে। তাঁরা  ফকিরহাট উপজেলা স্বাস্থ্য কমপ্লেক্সে চিকিত্সা নিয়েছেন।
এ ছাড়া বিজিবির দুই সদস্যও আহত হয়েছেন। তাঁরা হলেন হাবিলদার মামুন আলী ও সিপাহি এনামুল। তাঁদের শরীরে ইটের আঘাতের চিহ্ন রয়েছে।
বিজিবির গাড়িতে দেড় ঘণ্টা পড়ে থাকেন আহতেরা
সরেজমিনে দুপুর পৌনে ১২টার দিকে দেখা গেছে, চেয়ারম্যান পদপ্রার্থী নিয়ামতসহ চারজনকে বিজিবির সদস্যরা রক্তাক্ত অবস্থায় আটক করে বাগেরহাট-ফকিরহাট সড়কে বিজিবির পিকআপ ভ্যানে সশস্ত্র পাহারায় ফেলে রেখেছেন। প্রায় দেড় ঘণ্টা ধরে প্রকাশ্যে রাস্তায় ফেলে রাখার পর তাঁদের কঠোর পাহারায় প্রথমে ফকিরহাট থানায় এবং পরে ফকিরহাট উপজেলা স্বাস্থ্য কমপ্লেক্সে নিয়ে চিকিত্সা দেওয়া হয়। ঘটনার প্রায় দুই ঘণ্টা পর বেলা একটার দিকে তাঁদের মুক্তি দেওয়া হয়।
বাগেরহাটের জেলা প্রশাসক মো. শুকুর আলী তাঁদের ছেড়ে দেয়ার বিষয়টি নিশ্চিত করেছেন।
ভোটারদের বিরক্ত করছিল আ.লীগ: নির্বাহী ম্যাজিস্ট্রেটএ ব্যাপারে বাগেরহাটের নির্বাহী ম্যাজিস্ট্রেট আরিফুল ইসলামের ভাষ্য, ‘স্থানীয় ফকিরহাট সদর ইউনিয়নের ৬ নম্বর ওয়ার্ডের সাবেক ইউপি সদস্য আসাদুজ্জামান জামাল, ওয়ার্ড যুবলীগের সাধারণ সম্পাদক আজমল হোসেন দলবল নিয়ে রাস্তা আটকে ভোটারদের বিরক্ত করছিল। সরিয়ে দিতে গেলে তারা একজোট হয়ে বিজিবি সদস্যদের সঙ্গে দুর্ব্যবহার করে। এ সময়  বিজিবি ওই দুজনকে আটক করে। পরে আওয়ামী লীগ-সমর্থিত চেয়ারম্যান প্রার্থী সরদার নিয়ামত হোসেন লোকজন নিয়ে সেখানে গিয়ে তাদেরকে ছাড়িয়ে নিতে চেষ্টা করেন। এ সময় তাঁরা আমার সঙ্গেও দুর্ব্যবহার করেন। একপর্যায়ে আমাকে “রাজাকার” বলে কটূক্তি করা হয় এবং শারীরিকভাবে লাঞ্ছিত করা হয়। এ সময় আমি নিরাপত্তার স্বার্থে বিজিবিকে ফাঁকা গুলি ছোড়ার নির্দেশ দিই এবং চেয়ারম্যান প্রার্থীসহ চারজনকে আটক করে সেখান থেকে চলে আসি।’
প্রত্যক্ষদর্শীদের ভাষ্য
ঘটনার প্রত্যক্ষদর্শী ওই এলাকার বাসিন্দা হাফিজা বেগম (৩৯) ও সিদ্দিক শেখ (৩৭) বলেছেন, বেলা ১১ টার দিকে সাতসিকা ভোটকেন্দ্র থেকে কিছুটা দূরে রাস্তার ওপর আওয়ামী লীগের কয়েকজন কর্মী ও এলাকাবাসী দাঁড়িয়ে ছিলেন। এ সময় বিজিবির একটি টহল দল ও একজন ম্যাজিস্ট্রেট (আরিফুল ইসলাম) সেখানে যান। বিজিবি সদস্যরা রাস্তায় নেমে হঠাত্ এলাকাবাসীর ওপর লাঠিপেটা শুরু করেন। এ সময় স্থানীয় ফকিরহাট সদর ইউনিয়নের ৬ নম্বর ওয়ার্ডের সাবেক ইউপি সদস্য আসাদুজ্জামান জামাল,  ওয়ার্ড যুবলীগের সাধারণ সম্পাদক আজমল হোসেন প্রতিবাদ করলে বিজিবি তাদের পেটাতে থাকে। তাঁদের মাটিতে শুইয়ে রাখা হয়। খবর পেয়ে চেয়ারম্যান পদপ্রার্থী সরদার নিয়ামত হোসেন সেখানে যান। তিনি নির্বাহী ম্যাজিস্ট্রেটের কাছে ওই দুজনকে আটক করার কারণ জানতে চান। বাগবিতণ্ডার একপর্যায়ে বিজিবির সদস্যরা আ.লীগ-সমর্থিত প্রার্থী সরদার নিয়ামত ও আওয়ামী লীগের কর্মী হারুন মল্লিককে কিল, ঘুষি, লাথি ও বন্দুকের বাঁট দিয়ে এলোপাতাড়ি মারধর শুরু করে। একপর্যায়ে এলাকাবাসী উত্তেজিত হয়ে উঠলে বিজিবি ফাঁকা গুলি ছোড়ে। এলাকাবাসীকেও লাঠিপেটা করে। বিজিবি সেখান থেকে চেয়ারম্যান পদপ্রার্থীসহ চারজনকে আটক করে নিয়ে যায়। পরে গ্রামবাসী ভোটকেন্দ্রে হামলা করে ব্যালটবাক্স ছিনিয়ে নেয়।
প্রত্যক্ষদর্শী ওই দুজনের দাবি, বিজিবি সদস্যরা অকারণে বাড়াবাড়ি করে ঘটনা ঘটিয়েছেন। সেখানে শান্তিপূর্ণ ভোটের পরিবেশ ছিল। ওই ঘটনায় বিজিবির পিটুনিতে আহত গ্রামবাসী হাসান (৩০), দাউদ (৩২), ওবায়েদ (৭০) একই কথা বলেন। তবে তাঁরা নির্বাহী ম্যাজিস্ট্রেটকে লাঞ্ছিত করার কথা অস্বীকার করেছেন।
ভোটকেন্দ্রের কর্মকর্তাদের বক্তব্যএ ব্যাপারে কেন্দ্রের প্রিসাইডিং কর্মকর্তা নিজাবুর রহমান, সহকারী প্রিসাইডিং কর্মকর্তা নূর মোহম্মদ শেখ এবং প্রার্থী নিয়ামত হোসেনের পোলিং এজেন্ট ফারজানা আক্তার জানান, শান্তিপূর্ণ ভোট গ্রহণ চলছিল। কিন্তু কেন্দ্রের কাছে বিজিবির সদস্যরা আওয়ামী লীগ-সমর্থিত চেয়ারম্যান পদপ্রার্থী সরদার নিয়ামতসহ কর্মীদের বেধড়ক মারধর করেন।  পরে উত্তেজিত জনতা হামলা চালিয়ে ব্যালট বাক্স ছিনিয়ে নেয়।আহত আ.লীগ-সমর্থিত প্রার্থীর বক্তব্যফকিরহাট উপজেলা স্বাস্থ্য কমপ্লেক্সে চিকিত্সাধীন সরদার নিয়ামত হোসেন বলেন, ‘দলীয় এক কর্মীকে আটকের বিষয়ে জানতে চাইলে নির্বাহী ম্যাজিস্ট্রেট আরিফুল ইসলাম আমার দল আওয়ামী লীগকে নিয়ে আমাকে গালাগালি করেন। পরে তাঁর নির্দেশে বিজিবির সদস্যরা আমাকে নির্মমভাবে প্রহার করে।’
জেলা প্রশাসক যা বলেন
বাগেরহাটের জেলা প্রশাসক মো. শুকুর আলী বলেছেন, ভোটকেন্দ্রে বহিরাগত একজনকে গ্রেপ্তারের পর সেখানে উত্তেজনা দেখা দেয়। আইনশৃঙ্খলা বাহিনী আরও তিন জনকে আটক করলে সংঘর্ষের ঘটনা ঘটে। ওই কেন্দ্রে ব্যালট বাক্স ছিনতাই হলে সেখানে ভোট গ্রহণ স্থগিত করা হয়। আটককৃতদের ছেড়ে দেওয়া হয়েছে।
আওয়ামী লীগের সংবাদ সম্মেলন
বাগেরহাট জেলা আওয়ামী লীগ ঘটনার প্রতিবাদে আগামীকাল শুক্রবার সকালে বাগেরহাট প্রেসক্লাবে সংবাদ সম্মেলন ডেকেছে।
