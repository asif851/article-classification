
সাতক্ষীরায় বিএনপির কর্মিসভায় দুই পক্ষের সংঘর্ষে জেলা মৎস্যজীবী দলের সাধারণ সম্পাদক আমানউল্লাহ আমান (৪০) নিহত হওয়ার ঘটনায় সদর থানায় মামলা হয়েছে। গত শুক্রবার গভীর রাতে করা এ মামলায় জেলা বিএনপির সভাপতি ও সাবেক সাংসদ হাবিবুল ইসলামসহ ১০৪ জনকে আসামি করা হয়েছে। এ ঘটনার সঙ্গে জড়িত সন্দেহে সাতজনকে গ্রেপ্তার করেছে পুলিশ।পুলিশ ও এজাহার সূত্রে জানা গেছে, সাবেক সাংসদ হাবিবুল ইসলাম ছাড়াও জেলা যুবদলের সভাপতি আবদুল হাসান হাদী, সাধারণ সম্পাদক আইনুল ইসলাম, স্বেচ্ছাসেবক দলের আহ্বায়ক তারিকুল হাসানসহ ৫৪ জনের নাম উল্লেখ করে এবং অজ্ঞাতনামা আরও ৫০ জনকে আসামি করা হয়েছে।নিহত আমানউল্লাহর মা ফাতেমা বেগম বাদী হয়ে মামলাটি করেন। শুক্রবার দিবাগত রাত আড়াইটায় সাতক্ষীরা সদর থানায় মামলাটি তালিকাভুক্ত করা হয়।শুক্রবার বেলা ১১টার দিকে জেলা শিল্পকলা একাডেমীর মিলনায়তনে কর্মিসভায় দুই পক্ষের সংঘর্ষে আমানউল্লাহ নিহত হন। এ সময় জেলা বিএনপির সাধারণ সম্পাদক সৈয়দ ইফতেখার আলী ও শ্রমিক দলের সভাপতি আবদুস সামাদসহ ১২ জন আহত হন।আমানউল্লাহর বাড়ি শহরের পুরাতন সাতক্ষীরার আলিয়া মাদ্রাসা এলাকায়। ময়নাতদন্ত শেষে তাঁর মরদেহ গতকাল শনিবার বিকেলে পারিবারিক কবরস্থানে দাফন করা হয়। সদর থানার ওসি শাহজাহান আলী জানান, বিএনপি নেতা হত্যার সঙ্গে জড়িত সন্দেহে সাতজনকে গ্রেপ্তার করা হয়েছে।
