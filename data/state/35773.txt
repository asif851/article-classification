
অবশেষে ১৬ বছর পর প্রথম নির্বাচিত মেয়র পেল সিলেটের বিয়ানীবাজার পৌরসভা। গতকাল সোমবার বাতিল হওয়া একটি কেন্দ্রে পুনরায় ভোট গ্রহণ শেষে আওয়ামী লীগ মনোনীত মেয়র প্রার্থী আবদুস শুকুরের বেসরকারিভাবে নির্বাচিত হওয়ার বিষয়টি নিশ্চিত হয় ।অনিয়মের অভিযোগ ওঠায় পৌরসভার ৩ নম্বর ওয়ার্ডের কসবা আদর্শ সরকারি প্রাথমিক বিদ্যালয়ে বাতিল হওয়া কেন্দ্রে গতকাল পুনরায় ভোট গ্রহণ করা হয়। এই কেন্দ্রে গতকাল আওয়ামী লীগের প্রার্থী ১ হাজার ৬১১ ও বিএনপির প্রার্থী ২৬৭ ভোট পান। আগে প্রকাশ করা পৌরসভার ৯টি কেন্দ্রের ভোটসহ গতকালের ১টি কেন্দ্রের ফলাফল যোগ করে সবচেয়ে বেশি ৫ হাজার ৮২ ভোট পেয়েছেন আওয়ামী লীগের প্রার্থী। আর তাঁর নিকটতম প্রতিদ্বন্দ্বী বিএনপির প্রার্থী ৩ হাজার ৮৯২ ভোট পেয়েছেন। নির্বাচনে রিটার্নিং কর্মকর্তার দায়িত্ব পালনকারী জেলা নির্বাচন কর্মকর্তা মোহাম্মদ মনির হোসেন গতকাল সন্ধ্যায় এ তথ্য নিশ্চিত করেছেন।নির্বাচন কর্মকর্তার কার্যালয় সূত্র জানায়, গত ২৫ এপ্রিল অনুষ্ঠিত বিয়ানীবাজার পৌরসভা নির্বাচনে কসবা কেন্দ্রের ভোট গ্রহণ স্থগিত করা হয়। দুজন কাউন্সিলর প্রার্থীর সমর্থকদের মধ্যে সংঘর্ষ ও জাল ভোট প্রদানের অভিযোগে নির্বাচন কমিশন ওই কেন্দ্রের ফলাফল বাতিল করে পুনরায় ভোট গ্রহণের সিদ্ধান্ত নেয়। ওই দিন প্রকাশ হওয়া ফলাফলে পৌরসভার ৮টি ওয়ার্ডের ৯টি কেন্দ্রে মেয়র পদে বিএনপির প্রার্থী আবু নাসের ১৫৪ ভোটে এগিয়ে ছিলেন। দ্বিতীয় স্থানে ছিলেন আওয়ামী লীগের আবদুস শুকুর।২০০১ সালে ১৮ দশমিক ১৭ বর্গকিলোমিটার আয়তনের বিয়ানীবাজার পৌরসভা গঠিত হলেও আইনি জটিলতায় এত দিন নির্বাচন হয়নি। গত ২৫ এপ্রিল অনুষ্ঠিত নির্বাচনে মেয়র পদে ৮ জন, কাউন্সিলর পদে ৬৫ জন এবং সংরক্ষিত নারী কাউন্সিলর পদে ৭ জন প্রার্থী অংশ নিয়েছিলেন।মেয়র পদে বিজয়ী আওয়ামী লীগের প্রার্থী বলেন, ‘পৌরসভা প্রতিষ্ঠা হয়েছিল বর্তমান শিক্ষামন্ত্রী নুরুল ইসলাম নাহিদের একান্ত প্রচেষ্টায়। পৌরসভা প্রতিষ্ঠার আন্দোলনে আমিও সক্রিয় ছিলাম।’
 
