
প্রথম আলোর ১৯তম প্রতিষ্ঠাবার্ষিকী উপলক্ষে একটি ভালো কাজের অংশ হিসেবে বগুড়া উডবার্ণ পাবলিক লাইব্রেরির চার শতাব্দীর কালের সাক্ষী প্রায় আট হাজার বই ঝেড়ে-মুছে ক্যাটালগ অনুযায়ী সেলফে সাজিয়ে দিয়েছেন প্রথম আলো বন্ধুসভার সদস্যরা।
১৬৩ বছরের পুরোনো বগুড়া উডবার্ণ পাবলিক লাইব্রেরিতে লালসালুতে বন্দী হয়ে ছিল প্রায় ৪০০ বছরের পুরোনো তিনটি দুর্লভ বই। এই বই তিনটি হলো পনেরো শতকের শ্রী মদ্ জ্ঞানেন্দ্র কুমার ভট্টাচার্যের হাতে লেখা ‘গোবিন্দ কথামৃত’, ‘হিরণ্যকশিপুর’ ও ‘পদ্ম পুরাণ’। আজ বিকেলে এই তিনটি বইসহ তৃতীয় তলায় থাকা প্রায় আট হাজার বইয়ের ধুলাবালির আস্তরণ পরিষ্কার করেছেন বগুড়া বন্ধুসভার সদস্যরা। এ ছাড়া পুরো উডবার্ণ পাবলিক লাইব্রেরিতেও পরিষ্কার-পরিচ্ছন্নতা অভিযান চালান তাঁরা।
এ সময় উডবার্ণ পাবলিক লাইব্রেরি ও বগুড়া সরকারি গণগ্রন্থাগারের গ্রন্থাগারিক রোকনুজ্জামান, সহকারী গ্রন্থাগারিক আনিছুল হক, বুক সর্টার সোহরাব হোসেন ও প্রথম আলোর বগুড়া প্রতিনিধি আনোয়ার পারভেজ উপস্থিত ছিলেন।
