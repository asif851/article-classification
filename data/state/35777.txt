
জামালপুর সদর উপজেলার হাসিল এলাকায় দুটি বিদেশি পিস্তল, আটটি গুলিসহ তিন যুবককে আটক করেছে পুলিশ। গতকাল সোমবার রাত ১১টার দিকে ওই এলাকা থেকে পুলিশ তাঁদের আটক করে। পরে তাঁদের বিরুদ্ধে থানায় মামলা হয়েছে।
গ্রেপ্তার হওয়া ব্যক্তিরা হলেন সদর উপজেলার কেন্দুয়া কালীবাড়ি এলাকার আবদুল কাদেরের ছেলে মো. ইব্রাহিম খান (২১), হাসিল বটতলা এলাকার মো. অমল মিয়ার ছেলে মো. মুরাদ হাসান (২০) ও ডেফুলীবাড়ি দক্ষিণপাড়া গ্রামের হামিদ মিয়ার ছেলে কনিজ আহম্মেদ (২৩)।
আজ মঙ্গলবার দুপুর ১২টার দিকে জামালপুর পুলিশ সুপারের কার্যালয়ে এক সংবাদ সম্মেলনে জামালপুরের অতিরিক্ত পুলিশ সুপার মোহাম্মদ শরিফুল হক জানান, গ্রেপ্তার হওয়া যুবকেরা শহরে একটি বড় ধরনের নাশকতা করার পরিকল্পনা করছিলেন। গোপন সংবাদের ভিত্তিতে পুলিশের একটি দল হাসিল এলাকা থেকে ওই তিনজনকে আটক করে। এ সময় তাঁদের দেহ তল্লাশি করে দুটি পিস্তল ও আটটি গুলি উদ্ধার করা হয়। তাঁদের বিরুদ্ধে অস্ত্র নিয়ন্ত্রণ আইনে মামলা হয়েছে। আজ তাঁদের আদালতের মাধ্যমে কারাগারে পাঠানো হয়।
