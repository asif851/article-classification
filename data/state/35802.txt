
সুনামগঞ্জের ছাতক উপজেলার মৌলা গ্রামে দুই পক্ষের সংঘর্ষে ৫০ জন আহত হয়েছে। গ্রামের পাশের একটি ডোবায় মাছ ধরাকে কেন্দ্র করে গতকাল বুধবার দুপুরে এই সংঘর্ষ হয়।
পুলিশ ও এলাকাবাসী সূত্রে জানা গেছে, উপজেলার নোয়ারাই ইউনিয়নের মৌলা গ্রামের পাশের একটি ডোবার মালিকানা নিয়ে গ্রামের হাসমত উল্লাহ ও মছব্বির আলীর মধ্যে বিরোধ চলে আসছিল। গতকাল দুপুরে হাসমত উল্লাহর পক্ষের লোকজন ওই ডোবায় মাছ ধরতে গেলে মছব্বির আলীর লোকজন বাধা দেয়। পরে দুই পক্ষের মধ্যে সংঘর্ষ বাধে। প্রায় ঘণ্টাব্যাপী সংঘর্ষে উভয় পক্ষের অন্তত ৫০ জন আহত হয়। দুই পক্ষের আহত ব্যক্তিরা চিকিৎসা নিতে উপজেলা স্বাস্থ্য কমপ্লেক্সে আসার পর সেখানে আবার তারা সংঘর্ষে লিপ্ত হয়। পরে পুলিশ গিয়ে পরিস্থিতি নিয়ন্ত্রণে আনে।
সংঘর্ষে আহত ইউসুফ আলী, শিপন মিয়া, জিয়া উদ্দিন, তরিবুন নেছা, এমরান আহমদ, শফিক আলম, দেলোয়ার হোসেন, আবদুস শহীদ, ওয়াছির আলী, সুরুজ আলী, সাজিদ আলী, রবিউল মিয়া, সাজিত মিয়া,রহিম আলী, রজব আলী, সুজিত মিয়া, আনর আলী, ফিরোজ আলী, উস্তার আলী, মানিক আলী, লাল বানু, আনোয়ার আলী, মুক্তার আলী, সায়েক আলী, সেলিম আহমদ, মিনার হোসেনকে সিলেট ওসমানী মেডিকেল কলেজ হাসপাতালে ভর্তি করা হয়েছে। আহত ব্যক্তিদের মধ্যে বেশ কয়েকজনকে ছাতক উপজেলা স্বাস্থ্য কমপ্লেক্সে ভর্তি করা হয়েছে।
ছাতক থানার উপপরিদর্শক (এসআই) আশরাফুল ইসলাম বলেন, একটি ডোবার মালিকানা নিয়ে দুই পক্ষের মধ্যে এই সংঘর্ষ হয়েছে। এতে ২৫ থেকে ৩০ জন আহত হয়েছে। থানায় এ নিয়ে কেউ অভিযোগ করেনি। এখন পরিস্থিতি শান্ত আছে।
