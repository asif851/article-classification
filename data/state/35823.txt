
পুলিশের বাধায় পটুয়াখালী জেলা বিএনপির পূর্বনির্ধারিত সাধারণ সভা স্থগিত করা হয়েছে বলে অভিযোগ পাওয়া গেছে। গতকাল শনিবার জেলা শহরের শেরেবাংলা পাঠাগারে এ সভা হওয়ার কথা ছিল।
জেলা বিএনপির কার্যালয়ে পুলিশের তালা দেওয়া, নেতা-কর্মীদের গ্রেপ্তারের ভয় দেখানোসহ ভীতিকর পরিস্থিতি সৃষ্টির অভিযোগ এনে এ সভা স্থগিত করা হয়। জেলা বিএনপির সাধারণ সম্পাদক এম এ রব মিয়ার সই করা এক সংবাদ বিজ্ঞপ্তিতে এ অভিযোগ করা হয়।
পটুয়াখালী সদর থানার ওসি কে এম তারিকুল ইসলাম বলেন, জেলা বিএনপির কোনো অনুষ্ঠানে পুলিশ বাধা দিচ্ছে না। পুলিশ শহরের আইনশৃঙ্খলা রক্ষায় দায়িত্ব পালন করে যাচ্ছে।
