
তিন বছর ধরে সংস্কার হচ্ছে না চকরিয়া পৌরসভার হাইস্কুল সড়কটি। এর ফলে ভাঙাচোরা সড়কে চলাচলে দুর্ভোগ পোহাচ্ছে যাতায়াতকারী বিদ্যালয় শিক্ষার্থী ও স্থানীয় বাসিন্দারা।সরেজমিনে দেখা গেছে, সাড়ে তিন কিলোমিটার সড়কের হিন্দুপাড়া রাস্তার মাথা থেকে তিন বটতল পর্যন্ত আধা কিলোমিটার সড়কে শতাধিক গর্ত। উঠে গেছে পিচঢালাই। পুরো সড়ক ধুলোময়। সড়কটির দুই পাশের দোকানগুলোতেও ধুলার আস্তরণ।এই সড়কের দুই পাশে রয়েছে চকরিয়া সরকারি উচ্চবিদ্যালয়, চকরিয়া প্রি–ক্যাডেট গ্রামার স্কুল, চকরিয়া মাল্টিমিডিয়া স্কুল, কিড্স কেয়ার ইন্টারন্যাশনাল স্কুল ও চিরিংগা মহিউচ্চুন্নাহ মাদ্রাসা। এসব শিক্ষাপ্রতিষ্ঠানের শিক্ষার্থীরা প্রতিদিন দুর্ভোগ সয়ে চলাচল করে। এ ছাড়া পৌরসভার কাজীরপাড়া, হালকাকারা, ফুলতলা, বিমানবন্দরপাড়া, নাথপাড়া ও মাঠপাড়ার বাসিন্দাদের চলাচলের একমাত্র মাধ্যম সড়কটি। প্রতিদিন চলাচল করে মালবাহী ট্রাক, ব্যাটারিচালিত ইজিবাইক (টমটম) ও রিকশা।কথা হয় চকরিয়া গ্রামার স্কুলের নবম শ্রেণির ছাত্রী সাবাহ সুবাহের সঙ্গে। সে পৌরসভার ২ নম্বর ওয়ার্ডের একটি ভাড়া বাসা থেকে প্রতিদিন বিদ্যালয়ে যাতায়াত করে। সে জানায়, ধুলার যন্ত্রণায় নাকে কাপড় গুঁজে হাঁটি। একটি স্কুলড্রেস এক দিনের বেশি পরা যায় না। তা ছাড়া রাস্তা ভেঙে যাওয়ায় দ্বিগুণ রিকশা ভাড়া বেড়ে গেছে।হাইস্কুল সড়কের ব্যবসায়ী নাজেম উদ্দিন বলেন, ‘ধুলাবালুতে দোকানের মালপত্র নষ্ট হয়ে যাচ্ছে। এখন ধুলার অত্যাচার, আর বৃষ্টি হলে কাদায় ভরে যায় সড়ক।’রিকশাচালক জামাল উদ্দিন বলেন, ‘সড়কের নাজুক অবস্থার কারণে যাত্রীরা রিকশায় উঠতে চায় না।’জানতে চাইলে চকরিয়া সরকারি উচ্চবিদ্যালয়ের ভারপ্রাপ্ত প্রধান শিক্ষক এনামুল হক বলেন, ‘সড়কের বেহাল অবস্থার কারণে শিক্ষার্থীরা বিদ্যালয়বিমুখ হয়ে পড়ছে। সড়কটি মেরামতে দ্রুত পদক্ষেপ নিতে সংশ্লিষ্ট কর্তৃপক্ষকে জোর আবেদন জানাচ্ছি।’চকরিয়া পৌরসভার মেয়র মো. আলমগীর চৌধুরী বলেন, ‘সড়কটির কর্তৃপক্ষ হচ্ছে সড়ক ও জনপথ বিভাগ। সংস্কারের বিষয়টি তারাই দেখভাল করে। সংশ্লিষ্ট কর্তৃপক্ষকে অনেকবার সড়ক মেরামতের বিষয়ে তাগিদ দেওয়া হয়েছে।’এ প্রসঙ্গে সড়ক ও জনপথ বিভাগের উপসহকারী প্রকৌশলী মোহাম্মদ আলী বলেন, ‘শিগগিরই হাইস্কুল সড়কের আধা কিলোমিটার সংস্কারে উদ্যোগ নেওয়া হবে।’
