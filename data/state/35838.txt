
রেলপথমন্ত্রী মুজিবুল হক বলেছেন, ‘আমাদের দেশের কষ্টার্জিত অর্থে আমার নেত্রী রেলকে গড়েন, রেলকে সাজান। আর বিএনপি নেত্রী বেগম খালেদা জিয়া আগুন দিয়ে রেলের সম্পদ ধ্বংস করেন। আগামী জাতীয় সংসদ নির্বাচনে বিএনপি ব্যর্থ হবে, ব্যর্থ হবে।’
আজ রোববার দুপুরে রাজশাহী রেলওয়ে স্টেশন চত্বরে রাজশাহী-খুলনা রুটে নতুন কোচ ‘কপোতাক্ষ এক্সপ্রেস’ ট্রেন সার্ভিসের উদ্বোধনী অনুষ্ঠানে তিনি এ কথা বলেন।
যমুনা নদীর ওপর বঙ্গবন্ধু বহুমুখী সেতুর সমান্তরাল ‘বঙ্গবন্ধু রেলসেতু’ নির্মাণের ঘোষণা দিয়ে মন্ত্রী বলেন, ‘সেতু নির্মাণের জন্য ইতিমধ্যে পরামর্শক নিয়োগ দেওয়া হয়েছে। খুব শিগগির আমরা সেতুর জন্য দরপত্র আহ্বান করব।’
মন্ত্রী মুজিবুল হক বলেন, বিএনপি আমলে রেলপথ ছিল অবহেলিত। আগে রেলের জন্য বরাদ্দ করা হতো ৫০০ কোটি টাকা। আর বঙ্গবন্ধুকন্যা শেখ হাসিনা ক্ষমতায় আসার পর থেকে রেলের বরাদ্দ বাড়াতে বাড়াতে এই বাজেটে সাড়ে ১১ হাজার কোটি টাকায় দাঁড়িয়েছে। রেলমন্ত্রী বলেন, ‘বর্তমান সরকারের আর এক বছর নয় মাস মেয়াদ রয়েছে। এ সময়ের মধ্যে রেলওয়ের চলমান সব প্রকল্প বাস্তবায়ন সম্ভব হবে। তা সম্ভব হলে ২০১৮ সালের ডিসেম্বরের মধ্যে রেলওয়ের যুগান্তকারী উন্নয়ন আমরা করতে পারব।’
পশ্চিমাঞ্চল রেলওয়ে ব্যবস্থাপক খায়রুল আলমের সভাপতিত্বে অনুষ্ঠানে আরও বক্তব্য দেন নগর আওয়ামী লীগের সভাপতি এ এইচ এম খায়রুজ্জামান লিটন, রেলওয়ের মহাপরিচালক আমজাদ হোসেন, রাজশাহী জেলা পরিষদের চেয়ারম্যান মোহাম্মদ আলী সরকার, নগর আওয়ামী লীগের সাধারণ সম্পাদক ডাবলু সরকার, জেলা আওয়ামী লীগের সাধারণ সম্পাদক আসাদুজ্জামান আসাদ প্রমুখ।
