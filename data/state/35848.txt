
সিরাজগঞ্জের তাড়াশ উপজেলার রঘুনিলী মঙ্গলবাড়িয়া উচ্চবিদ্যালয়ের প্রধান শিক্ষক মো. রবিউজ্জামানের বিরুদ্ধে অর্থ আত্মসাৎ, দুর্নীতি, স্বেচ্ছাচারিতাসহ নানা অভিযোগে গতকাল রোববার শিক্ষার্থীরা ক্লাস বর্জন করে বিক্ষোভ ও মানববন্ধন করেছে। পরে তারা প্রধান শিক্ষকের কক্ষে তালাও ঝুলিয়ে দেয়।
ওই বিদ্যালয় ও পুলিশ সূত্রে জানা গেছে, প্রধান শিক্ষক রবিউজ্জামান বিদ্যালয়ের কয়েক লাখ টাকা ভুয়া ভাউচার করে আত্মসাৎ করেছেন। তিনি ক্ষমতার অপব্যবহার করে তাঁর বাবামো. আবুল কাশেমকে পরিচালনা কমিটির সভাপতি করেছেন। তাঁর চাচাতো ভাইসহ কয়েকজন আত্মীয়কে শিক্ষক হিসেবে নিয়োগ দিয়েছেন। এর প্রতিবাদে শিক্ষার্থীরা গতকাল বিদ্যালয় চত্বরে টায়ার জ্বালিয়ে বিক্ষোভ করে। তারা তাড়াশ-খালকুলা সড়ক অবরোধ করে ও পরে প্রধান শিক্ষকের কক্ষে তালা ঝুলিয়ে দেয়। তারা প্রধান শিক্ষকের অপসারণ দাবি করে স্লোগান দেয়। খবর পেয়ে পুলিশ ও উপজেলা মাধ্যমিক একাডেমিক সুপারভাইজার উপস্থিত হয়ে পরিস্থিতি নিয়ন্ত্রণে আনেন।
বিদ্যালয় পরিচালনা কমিটির সদস্য কামরুজ্জামান বলেন, প্রধান শিক্ষক রবিউজ্জামান বিদ্যালয়ের বিভিন্ন তহবিলের অর্থ আত্মসাৎ করছেন। এসবের প্রতিবাদ করলে তিনি অন্যায়ভাবে শিক্ষকদের কারণ দর্শানোর নোটিশ দিয়ে হয়রানি করেন। সম্প্রতি এ নিয়ে শিক্ষকেরা বিভিন্ন দপ্তরে লিখিত অভিযোগ দিয়ে তাঁরা প্রধান শিক্ষকের বিরুদ্ধে অবস্থান নেন ও অর্ধবার্ষিক পরীক্ষার খাতা মূল্যায়ন করা থেকে বিরত থাকেন। ফলে পরীক্ষার ফল প্রকাশের দিন গত শনিবার ফল প্রকাশিত হয়নি। এতে শিক্ষার্থীরা বিক্ষুব্ধ হয়ে এসব আন্দোলন করে। এতে বিদ্যালয় পরিচালনা কমিটির সদস্য, অভিভাবক ও এলাকাবাসীও একাত্মতা ঘোষণা করেন।
প্রধান শিক্ষক রবিউজ্জামান বলেন, ‘আমার বিরুদ্ধে মিথ্যা অভিযোগ আনা হয়েছে।’
উপজেলা মাধ্যমিক শিক্ষা কর্মকর্তা ফকির জাকির হোসেন বলেন, বিষয়টি তদন্ত করে ব্যবস্থা নেওয়া হবে।
তাড়াশ থানার ওসি মো. মনজুর রহমান বলেন, বিক্ষোভের খবর পেয়ে পুলিশ গিয়ে পরিস্থিতি নিয়ন্ত্রণ করে।
 
