
জঙ্গিদের সঙ্গে নিয়ে বিএনপি দেশব্যাপী জঙ্গিবাদের বিরুদ্ধে আন্দোলনের সিদ্ধান্ত নিয়েছে বলে মন্তব্য করেছেন আওয়ামী লীগের প্রচার ও প্রকাশনা সম্পাদক হাছান মাহমুদ। জঙ্গিদের ত্যাগ করে জঙ্গিবাদবিরোধী সমাবেশ করতে বিএনপির প্রতি আহ্বান জানান তিনি।আজ বৃহস্পতিবার সকালে জাতীয় প্রেসক্লাবে বাঙালি সাংস্কৃতিক জোট আয়োজিত এক আলোচনা সভায় হাছান মাহমুদ এসব কথা বলেন। কয়েক মাস আগে সাম্প্রদায়িকতা ও জঙ্গিবাদ রুখতে বঙ্গবন্ধুর আদর্শে উজ্জীবিত দেশের ৩৬টি সাংস্কৃতিক সংগঠন নিয়ে গঠন করা হয় ‘বাঙালি সাংস্কৃতিক জোট’।হাছান মাহমুদ বলেন, বিএনপির অনেক নেতাই জঙ্গিবাদের বিরুদ্ধে আন্তরিক। কিন্তু হেড কোয়ার্টারে গলদ রেখে কখনোই জঙ্গিবাদের বিরুদ্ধে আন্দোলন সম্ভব নয়। জঙ্গিবাদবিরোধী সমাবেশ করার আগে আপনাদের সঙ্গে থাকা যুদ্ধাপরাধীদের দল জামায়াতকে বর্জন করুন। আপনাদের জোটে যে আফগান ফেরত ট্রেনিংপ্রাপ্ত জঙ্গি আছে, সে দলগুলোকে বের করুন। ২০১৩-১৪ সালে আন্দোলনের নামে পেট্রলবোমা দিয়ে নিরীহ মানুষ পুড়িয়ে মারার অপরাধে দেশবাসীর কাছে ক্ষমা চান। এরপর জঙ্গিবাদের বিরুদ্ধে আন্দোলন করুন। তাহলেই আপনাদের আন্দোলন বিশ্বাসযোগ্য হবে, নাহয় দেশবাসী মনে করবে বিএনপির বিরুদ্ধে জঙ্গিবাদকে আশ্রয় ও প্রশ্রয়ের যে অভিযোগ আছে, তা ঢাকার জন্যই বিএনপি এখন জঙ্গিবিরোধী আন্দোলনের ডাক দিয়েছে।
হাছান মাহমুদ বলেন, গুলশান ও শোলাকিয়ায় যেসব জঙ্গি হামলা করেছে, তাদের অনেকেই সমাজের উচ্চবিত্ত শ্রেণির সন্তান। ‘তাই অভিভাবকদের প্রতি আমার আহ্বান, আপনার সন্তানটির প্রতি অধিক যত্নবান হোন। মাদকাসক্ত সন্তান যেমন একটি পরিবারের জন্য বোঝা, তেমনি কোনো সন্তান জঙ্গি হলে সে রাষ্ট্রের জন্য হুমকি, সমাজের জন্য দুশ্চিন্তা।’
বাঙালি সাংস্কৃতিক জোটের আহ্বায়ক সাইফুল আযম বাশারের সভাপতিত্বে আলোচনা সভায় আরও বক্তব্য দেন ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক, স্বাধীন বাংলা বেতার কেন্দ্রের শিল্পী আবদুল জব্বার, মনোরঞ্জন ঘোষাল, নাট্যব্যক্তিত্ব ইনামুল হক প্রমুখ।
