
ঢাকা উত্তর ও দক্ষিণ সিটি করপোরেশন নিয়ে এক জরিপে আওয়ামী লীগ-সমর্থিত প্রার্থীরা ‘উল্লেখযোগ্যভাবে’ এগিয়ে আছেন বলে প্রধানমন্ত্রী শেখ হাসিনার ছেলে ও তাঁর তথ্য প্রযুক্তিবিষয়ক উপদেষ্টা সজীব ওয়াজেদ জয় তাঁর ফেসবুক স্ট্যাটাসে জানিয়েছেন। নির্বাচনের একদিন আগে আজ সোমবার নিজের ফেসবুক পেজে জরিপের এ তথ্য তুলে ধরেন তিনি। একই সঙ্গে নেপালের ভয়াবহ ভূমিকম্পের কথা উল্লেখ করে সে দেশের জনগণের প্রতি সহানুভূতি জানান তিনি।ফেসবুক পেজে এক স্ট্যাটাসে জয় বলেছেন, ‘আওয়ামী লীগ-সমর্থিত মেয়র প্রার্থীরা উল্লেখযোগ্যভাবে এগিয়ে আছেন। ঢাকা দক্ষিণের দুই হাজার ২৮০ জন উত্তরদাতার মধ্যে ৪৯ শতাংশই বলছেন তাঁরা আওয়ামী লীগের পক্ষের প্রার্থী সাঈদ খোকনকে ভোট দেবেন, যেখানে তাঁর প্রতিদ্বন্দ্বী মির্জা আব্বাসের পক্ষে আছেন ৪৩ শতাংশ উত্তরদাতা।’সজীব ওয়াজেদ জয় আরও বলেন, ‘ঢাকা উত্তরের দুই হাজার ১৬০ জন উত্তরদাতার মধ্যে ৫১ দশমিক ৯ লোকের পছন্দ আনিসুল হককে, আর ৩৩ শতাংশ উত্তরদাতার পছন্দ তাবিথ আউয়ালকে।জয়ের স্ট্যাটাসে বলা হয়, ‘ফোর্স এন ফোকাস লিমিটেড’ নামের একটি প্রতিষ্ঠান এ জরিপটি পরিচালনা করেছে। সিআরআই ও সুচিন্তা প্রস্তুত করেছে জরিপের প্রশ্ন ও গবেষণা পদ্ধতি। জরিপ চালাতে প্রায় সমান সংখ্যক বিভিন্ন বয়সের নারী ও পুরুষ নির্বাচিত করা হয়েছিল, যার মধ্যে ৬০ শতাংশই তরুণ।সজীব ওয়াজেদ জয় তাঁর স্ট্যাটাসে বলেন, ‘আজ আমি আপনাদের সঙ্গে আমাদের ঢাকা সিটি করপোরেশনের নির্বাচনের জরিপের তথ্য জানাতে চাই। বাংলাদেশের গণমাধ্যমগুলোর পরিচালিত বেশির ভাগ জরিপ খুব একটা নির্ভুল হয় না। তারা কেবল তাদের নিজেদের সাংবাদিকদের দিয়ে এলোমেলোভাবে মানুষের কাছে জানতে চায়। এভাবে জরিপ পরিচালনা করলে হবে না। আপনাকে নিশ্চিত করতে হবে যে প্রশ্নগুলো পক্ষপাতদুষ্ট নয়, আপনার নমুনায় জনগণের প্রতিনিধিত্ব থাকতে হবে এবং আপনাকে সমানভাবে পুরো ভৌগোলিক এলাকায় জরিপ চালাতে হবে। আমি হার্ভার্ডে জরিপ বিষয়ে শিখেছি এবং আমি যা শিখেছি তার সব আমাদের জরিপ সমন্বয়কারীদের শিখিয়েছি। আমরা সাত বছর যাবৎ আমাদের জরিপ প্রক্রিয়াকে পরিমার্জিত করেছি, যার কারণে আমি বিশ্বাস করি আমাদের জরিপ প্রায় নির্ভুল।’
