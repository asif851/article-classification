
জয়পুরহাটের পাঁচবিবি উপজেলার কড়িয়া সীমান্তে গতকাল মঙ্গলবার ভোরে ভারতীয় সীমান্তরক্ষী বাহিনীর (বিএসএফ) গুলিতে রাজু মিয়া নামের এক বাংলাদেশি যুবক নিহত হয়েছেন। তাঁর বাড়ি উপজেলার নুন্দইল গ্রামে।জয়পুরহাট ৩ বর্ডার গার্ড বাংলাদেশ (বিজিবি) সূত্রে জানা গেছে, রাজু (২৫) গতকাল ভোর চারটার দিকে ভারত থেকে গরু নিয়ে দেশে ফিরছিলেন। উপজেলার কড়িয়া সীমান্তে ২৭৮/৫৮ সাব-পিলারের ২০০ গজ ভারতের অভ্যন্তরে পৌঁছালে তাঁকে লক্ষ্য করে বিএসএফ গুলি করে। এতে তিনি ঘটনাস্থলে নিহত হন।পরে বিজিবি ৩ ব্যাটালিয়নের পক্ষ থেকে এ হত্যাকাণ্ডের প্রতিবাদ জানিয়ে রাজুর মরদেহ ফেরত চেয়ে ভারতের ৭৫ প্রতিরাম বিএসএফ ব্যাটালিয়নের কাছে পতাকা বৈঠকের আহ্বান জানানো হয়। এ আহ্বানে সাড়া দিলে বেলা ১১টার দিকে উপজেলার কড়িয়া সীমান্তে দুই পক্ষের মধ্যে পতাকা বৈঠক হয়। এতে জয়পুরহাট ৩ বিজিবি ক্যাম্পের অধিনায়ক লে. কর্নেল আবদুর রাজ্জাক তরফদার ও ভারতের ৭৫ বিএসএফ প্রতিরাম ক্যাম্পের ব্যাটালিয়নের কমান্ড্যান্ট এস কে শ্রীবাস্তব নেতৃত্ব দেন। বৈঠকে রাজুর মরদেহ গতকাল বেলা তিনটা থেকে ছয়টার মধ্যে কড়িয়া সীমান্ত দিয়ে হস্তান্তরের প্রতিশ্রুতি দেয় বিএসএফ।বিজিবি ৩ ক্যাম্পের অতিরিক্ত পরিচালক মেজর নাসির ইমাম মুঠোফোনে প্রথম আলোকে জানান, রাজুর মরদেহ পাওয়ার পর স্থানীয় জনপ্রতিনিধি, প্রশাসন ও পুলিশের উপস্থিতিতে তাঁর পরিবারের সদস্যদের কাছে হস্তান্তর করা হবে।
