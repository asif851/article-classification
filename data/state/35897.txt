
জাতীয় সংসদের স্পিকার শিরীন শারমিন চৌধুরী বলেছেন, রোহিঙ্গা সংকটের দ্রুত সমাধান হওয়া প্রয়োজন। এই সমস্যার টেকসই সমাধানে আন্তর্জাতিক সম্প্রদায়কে এগিয়ে আসতে হবে।
আন্তর্জাতিক মানবাধিকার দিবস উপলক্ষে আজ রোববার ঢাকায় দুই দিনের মানবাধিকার কনফারেন্সের উদ্বোধন করে স্পিকার এসব কথা বলেন। বঙ্গবন্ধু আন্তর্জাতিক সম্মেলন কেন্দ্রে ‘প্রমোটিং ইকুয়ালিটি, জাস্টিস অ্যান্ড হিউম্যান ডিগনিটি’ শীর্ষক এই কনফারেন্সের উদ্বোধন করা হয়েছে।
স্পিকার শিরীন শারমিন চৌধুরী বলেন, বাংলাদেশের সংবিধানে মানবাধিকার নিশ্চিত করা হয়েছে। বাংলাদেশ সরকার বিভিন্ন কার্যক্রমের মাধ্যমে মানবাধিকার বাস্তবায়নে কাজ করে যাচ্ছে। টেকসই উন্নয়ন লক্ষ্যমাত্রা (এসডিজি) বাস্তবায়ন করতে হলে সমতা ও দারিদ্র্য বিমোচন খুবই গুরুত্বপূর্ণ। এ ছাড়া কর্মসংস্থান, দক্ষতা, জেন্ডার, নারীকে উন্নয়নের কেন্দ্রবিন্দুতে রাখা—এই বিষয়গুলোতে গুরুত্ব দিতে হবে। এটার জন্য সমতা ও ইতিবাচক পদক্ষেপ নিতে হবে। নজর দিতে হবে তরুণ প্রজন্মের দিকে।
অনুষ্ঠানে প্রধানমন্ত্রী শেখ হাসিনার আন্তর্জাতিক সম্পর্কবিষয়ক উপদেষ্টা গওহর রিজভীও রোহিঙ্গা সংকট সমাধানে আন্তর্জাতিক সম্প্রদায়কে এগিয়ে আসার আহ্বান জানান। তিনি আরও বলেন, মানবাধিকার সংগঠনগুলো নিখোঁজ লোকজনের তালিকা দিয়ে দিচ্ছে। এগুলো যাচাই-বাছাই করা না। অনেক কারণে মানুষ নিখোঁজ হয়। তাদের অনেকে ফিরে আসে। কিন্তু নিখোঁজ তালিকায় সেগুলো ঠিক করা হয় না। এ ছাড়া তিনি বলেন, আইন লঙ্ঘনের অভিযোগে যে-কাউকে গ্রেপ্তারের অধিকার আইনশৃঙ্খলা রক্ষাকারী বাহিনীর আছে। তবে আইনের মধ্যে থেকেই সেটা করতে হবে, আইনের বাইরে গিয়ে নয়। জাতীয় মানবাধিকার কমিশনের চেয়ারম্যান কাজী রিয়াজুল হক এতে সভাপতিত্ব করেন। তিনিও রোহিঙ্গা সমস্যার সমাধানের ওপর জোর দেন। তিনি বলেন, বাংলাদেশে মানবাধিকারের ক্ষেত্রে বিভিন্ন অগ্রগতি আছে। তবে নারী ও শিশু নির্যাতন, নিরাপত্তা হেফাজতে নির্যাতন ও গুমের মতো ঘটনা ঘটছে। এ নিয়ে তিনি উদ্বেগ প্রকাশ করেন। সরকার যাতে এসব বিষয়ে মনোযোগ দেয়, সে আহ্বান জানান তিনি।
এই কনফারেন্স ভারত, ইন্দোনেশিয়া, মালয়েশিয়া ও ফিলিপাইনের মানবাধিকার-সংশ্লিষ্ট ব্যক্তিরা অংশ নিচ্ছেন।
