
সাতক্ষীরার কলারোয়া উপজেলার সোনাবাড়িয়া ইউনিয়ন পরিষদের (ইউপি) চেয়ারম্যান মনিরুল ইসলামকে সাময়িক বরখাস্ত করা হয়েছে। ৫ জানুয়ারি স্থানীয় সরকার মন্ত্রণালয়ের এক নির্দেশে তাঁকে বরখাস্ত করা হয়। কিশোরী আফরোজা খাতুনকে আত্মহত্যায় প্ররোচনার অভিযোগে গত ১০ ডিসেম্বর তাঁর নামে মামলা হয়।আফরোজার পরিবারের ভাষ্য, মেয়েটি ৯ ডিসেম্বর সোনাবাড়িয়া বাজারের একটি দোকানে মুঠোফোনে টাকা ভরতে যায়। এ সময় স্থানীয় কয়েকজন এক ছেলেসহ আফরোজাকে আটক করে ‘আপত্তিকর সম্পর্কের’ অভিযোগ তোলেন। পরে তাদের বেঁধে ইউপি চেয়ারম্যানের কার্যালয়ে নেওয়া হয়। সেখানে চেয়ারম্যান দুজনকে গালাগাল ও মারধর করেন। ১০ ডিসেম্বর দুপুরে আফরোজা আত্মহত্যা করে।এ ঘটনায় আফরোজার ভাই ইব্রাহিম খলিল বাদী হয়ে ইউপি চেয়ারম্যান মনিরুল ইসলামসহ ছয়জনকে আসামি করে মামলা করেন।
