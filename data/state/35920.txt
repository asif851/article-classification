
মুক্তিযুদ্ধে শহীদের সংখ্যা ও শহীদ বুদ্ধিজীবীদের নিয়ে বিতর্কিত মন্তব্য করায় বিএনপির চেয়ারপারসন খালেদা ​িজয়া এবং দলের স্থায়ী কমিটির সদস্য গয়েশ্বর চন্দ্র রায়ের বিরুদ্ধে মানহানি মামলা গ্রহণের জন্য আদালতে আবেদন করেছেন এক ব্যক্তি। নালিশি অভিযোগ তদন্ত করে আগামী ৭ ফেব্রুয়ারির মধ্যে প্রতিবেদন দেওয়ার নির্দেশ দিয়েছেন আদালত।
আজ মঙ্গলবার ঢাকার মহানগর হাকিম আমিনুল হকের আদালতে এই নালিশি মামলা গ্রহণের আবেদনটি করেন জননেত্রী পরিষদের সভাপতি এবি সিদ্দিক। সকালে সংশ্লিষ্ট আদালতে এ আবেদনটি করা হয়। আদালত বাদীর জবানবন্দি নিয়ে পরবর্তীতে এ সংক্রান্ত মামলা নেওয়া হবে কি না সে আদেশ দেবেন।
আদালত সূত্রে জানা গেছে, নালিশি অভিযোগ তদন্ত করে শাহবাগ থানার ভারপ্রাপ্ত কর্মকর্তাকে (ওসি) আগামী ৭ ফেব্রুয়ারির মধ্যে তদন্ত প্রতিবেদন দেওয়ার নির্দেশ দিয়েছেন আদালত।
নালিশি মামলার এই আবেদনে বলা হয়, গত ২১ ডিসেম্বর রাজধানীর ইঞ্জিনিয়ার্স ইনস্টিটিউটে খালেদা জিয়া এবং গত ২৫ ডিসেম্বর জাতীয় প্রেসক্লাবে এক অনুষ্ঠানে শহীদ বুদ্ধিজীবীদের নিয়ে বিএনপির নেতা গয়েশ্বর চন্দ্র রায়ের দেওয়া বক্তব্যে তিনি (মামলার বাদী) ব্যথিত হয়েছেন। মামলার বাদী বলেন, একজন দেশপ্রেমিক হিসেবে তিনি তাঁদের বিরুদ্ধে মানহানিকর মামলা নেওয়ার আবেদন করেছেন।
২১ ডিসেম্বর বিএনপির চেয়ারপারসন খালেদা জিয়া বলেছেন, মুক্তিযুদ্ধে শহীদের সংখ্যা নিয়ে বিতর্ক আছে। তিনি বলেন, ‘আজকে বলা হয় এত লক্ষ লোক শহীদ হয়েছে। এটা নিয়েও অনেক বিতর্ক আছে।’
এরপরে ২৫ ডিসেম্বর মুক্তিযুদ্ধের শহীদদের নিয়ে বিতর্কিত মন্তব্য করেন দলের স্থায়ী কমিটির সদস্য গয়েশ্বর চন্দ্র রায়। তিনি বলেন, মুক্তিযুদ্ধে শহীদ বুদ্ধিজীবীরা নির্বোধের মতো মারা গেছেন।
আরও পড়ুন: 
খালেদা ও গয়েশ্বরের বিরুদ্ধে মানহানি মামলার আবেদন
