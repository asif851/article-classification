
আইন কমিশনের চেয়ারম্যান ও সাবেক প্রধান বিচারপতি এ বি এম খায়রুল হক বলেছেন, ‘আমাদের কোর্টগুলোর অনেক মামলা হাইকোর্ট থেকে স্টে হয়ে যায়। শুনানি না হয়ে অনেক মামলা দীর্ঘদিন ধরে পড়ে আছে। এভাবে স্টে করার ফলে অভিযোগকারীরা অবর্ণনীয় কষ্টের মধ্যে পড়ে।’
ঢাকার বিচার প্রশাসন প্রশিক্ষণ ইনস্টিটিউট মিলনায়তনে আজ শনিবার ‘বৈষম্য বিলোপ আইনের খসড়া পর্যালোচনা’ শীর্ষক জাতীয় কর্মশালায় এসব কথা বলেন খায়রুল হক। আদালতের উদ্দেশে তিনি বলেন, ‘স্টে দেবেন, তবে শুনানির দিন দ্রুত ধার্য করবেন।’আইনমন্ত্রী ও প্রধান বিচারপতিকে বিচার বিভাগের ‘অভিভাবক’ হিসেবে আখ্যায়িত করে খায়রুল হক বলেন, ‘এভাবে বছরের পর বছর কেন মামলা পড়ে আছে, সেদিকে খেয়াল করুন।’ বিচারিক কর্মকর্তাদের ওপর খেয়াল রাখার জন্যও আইনমন্ত্রী এবং প্রধান বিচারপতির প্রতি অনুরোধ জানান আইন কমিশনের চেয়ারম্যান।খায়রুল হক বলেন, ‘আমাদের জেলাগুলোতে ১৭০০ জন বিচারক রয়েছেন। তাঁদের বেশির ভাগই সত্ভাবে জীবন যাপন করেন।’ বিচারকদের সততার পুরস্কার দেওয়ার আহ্বান জানিয়ে তিনি বলেন, ‘এই পুরস্কার যেন সততা ও যোগ্যতার ভিত্তিতে দেওয়া হয়, অন্য কোনো বিবেচনায় নয়।’কর্মশালার প্রধান অতিথি আইনমন্ত্রী আনিসুল হক ঘোষণা দেন, সরকারের এই মেয়াদেই আইনটি করা হবে। বিশেষ অতিথির বক্তব্যে জাতীয় মানবাধিকার কমিশনের চেয়ারম্যান মো. মিজানুর রহমান বলেন, যারা বৈষম্যের শিকার, তারা বাড়তি সুযোগ না পেলে মূল স্রোতধারায় আসবে না। কেবল আইন করে তাদের বৈষম্য দূর করা যাবে না।
