
বাংলাদেশে বাল্যবিয়ের হার ৬৬ শতাংশ। এর মধ্যে বেশির ভাগ মেয়েশিশুর ১৮ বছর পূর্ণ হওয়ার আগেই বিয়ে হয়ে যাচ্ছে। জাতিসংঘের শিশু তহবিলের (ইউনিসেফ) তথ্যে এমনটা জানা গেছে। আজ সোমবার জাতীয় প্রেসক্লাবে এক সংবাদ সম্মেলনে ১০টি মানবাধিকার সংগঠন ও সংস্থার সমন্বয়ে গঠিত ‘চাইল্ড রাইট অ্যাডভোকেসি কোয়ালিশন ইন বাংলাদেশ’ নামের একটি মোর্চা এ তথ্য তুলে ধরে।
জাতিসংঘ শিশু অধিকার সনদের ২৫ বছর পূর্তি উদযাপন উপলক্ষে আয়োজিত ওই সংবাদ সম্মেলনে লিখিত বক্তব্য পাঠ করেন বাংলাদেশ শিশু অধিকার ফোরামের চেয়ারপারসন ইমরানুল হক চৌধুরী।
ইমরানুল হক চৌধুরী বলেন, সরকার প্রাথমিক শিক্ষায় ভর্তির ক্ষেত্রে সফলতা দেখিয়েছে, কিন্তু দরিদ্রতা, অসমতা ও শিক্ষানীতির যথাযথ বাস্তবায়নের অভাবে অনেক শিশু স্কুল থেকে ঝরে পড়ছে। এতে তারা বিভিন্ন ঝুঁকিপূর্ণ কাজে নিয়োজিত হচ্ছে।
সংবাদ সম্মেলনে গত কয়েক বছরের জাতীয় বাজেটে শিশুদের জন্য সুনির্দিষ্ট বরাদ্দ কম বলে জানানো হয়। এ অবস্থা থেকে বের হতে বাজেটে শিশুদের জন্য সুনির্দিষ্ট বরাদ্দ রাখা, মেয়েশিশুর বয়স ১৮ বছর বহাল রাখা এবং শিশু সুরক্ষার বিষয়গুলো পঞ্চম থেকে দ্বাদশ শ্রেণী পর্যন্ত শিক্ষাক্রমে অন্তর্ভুক্ত করার দাবি জানানো হয়।
সংবাদ সম্মেলনে অংশ নেওয়া এবং মোর্চাভুক্ত অন্যান্য সংগঠন ও সংস্থা হচ্ছে অ্যাকশন এইড বাংলাদেশ, আইন ও সালিশ কেন্দ্র, প্ল্যান ইন্টারন্যাশনাল, সেভ দ্য চিলড্রেন, বাংলাদেশ শিশু অধিকার ফোরাম, ওয়ার্ল্ড ভিশন বাংলাদেশ, জাতীয় কন্যাশিশু অ্যাডভোকেসি ফোরাম, এডুকো, চাইল্ড রাইট গভর্নেন্স নেটওয়ার্ক এবং টেরেডেস হোমস নেদারল্যান্ডস। শিশু সনদের ২৫ বছর পূর্তিতে এ সংগঠন বা সংস্থাগুলো বিভিন্ন কর্মসূচি পালন করবে বলেও সংবাদ সম্মেলনে জানানো হয়।
