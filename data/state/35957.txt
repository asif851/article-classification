
বিএনপির চেয়ারপারসন খালেদা জিয়ার বরাত দিয়ে দলের স্থায়ী কমিটির সদস্য এম কে আনোয়ার বলেছেন, ‘আন্দোলন থেকে ফেরার সুযোগ নেই। জনগণের ভোটাধিকার ফিরিয়ে না দেওয়া পর্যন্ত আন্দোলন চলবে।’আজ শনিবার রাতে রাজধানীর গুলশানে চেয়ারপারসনের কার্যালয়ে খালেদা জিয়ার সঙ্গে দেখা করেন এম কে আনোয়ার। সেখান থেকে বেরিয়ে তিনি সাংবাদিকদের এসব কথা বলেন।আইনশৃঙ্খলা রক্ষাকারী বাহিনীর কর্তাব্যক্তিদের সাম্প্রতিক বক্তব্যের সমালোচনা করে এম কে আনোয়ার বলেন, ‘সরকারি কর্মকর্তারা রাজনৈতিক নেতাদের মতো বক্তব্য দিচ্ছেন। এর মাধ্যমে একটি কলঙ্কজনক অধ্যায়ের সূচনা হলো।’ তিনি বলেন, ‘রাজনীতি করার খায়েশ থাকলে উর্দি পোশাক ফেলে জনগণের কাতারে এসে রাজনীতি করুন।’ সরকারি সুযোগসুবিধা নিয়ে আইনশৃঙ্খলা রক্ষাকারী বাহিনীর কর্তাব্যক্তিদের এ ধরনের বক্তব্যের নিন্দাও জানান তিনি। তিনি বলেন, এর জবাব দিতে হবে।
সাংবাদিকদের এক প্রশ্নের জবাবে বিএনপির এই নেতা বলেন, ‘খালেদা জিয়া যেখানে অবরুদ্ধ, সেখানে জিয়াউর রহমানের জন্মবার্ষিকীর অনুষ্ঠানও অবরুদ্ধ। তার পরও অনুষ্ঠানের আয়োজন করা হবে। এটা পরে জানানো হবে।’ ১৯ জানুয়ারি জিয়াউর রহমানের জন্মবার্ষিকী।
এম কে আনোয়ার আরও বলেন, ১৫ দিন ধরে খালেদা জিয়াকে অবরুদ্ধ করে রাখা হয়েছে। নিষিদ্ধ পেপার স্প্রে ব্যবহার করা হয়েছিল। তবে তিনি এখন সুস্থ। তাঁর মনোবল আরও বেশি দৃঢ়। সরকার চলমান আন্দোলন দমানোর জন্য নেতা-কর্মীদের ওপর নির্যাতন চালাচ্ছে বলেও অভিযোগ করেন তিনি।
