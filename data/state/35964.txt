
জমির সীমানা নিয়ে বিরোধের জেরে ফরিদপুরের নগরকান্দায় দুই পক্ষের সংঘর্ষে নারীসহ ৩৭ জন আহত হয়েছে। পরে পুলিশ গিয়ে পরিস্থিতি নিয়ন্ত্রণে আনে। আজ শনিবার সকালে উপজেলার কাইচাইল ইউনিয়নের ঝাটুরদিয়া গ্রামের ঝাটুরদিয়া বাজার এলাকায় এ সংঘর্ষের ঘটনা ঘটে। 
সংঘর্ষের ঘটনায় আহত লোকজনকে ঢাকা ও ফরিদপুর মেডিকেল কলেজ হাসপাতাল এবং নগরকান্দা ও ভাঙ্গা উপজেলা স্বাস্থ্য কমপ্লেক্সে ভর্তি করা হয়েছে। এলাকাবাসী ও পুলিশ সূত্রে জানা গেছে, জমির সীমানা নিয়ে ঝাটুরদিয়া গ্রামের মোহাম্মদ আলী সিকদারদের সঙ্গে গোলাপ খানদের দীর্ঘদিন ধরে বিরোধ চলে আসছিল। এরই জের ধরে শুক্রবার সন্ধ্যায় ঝাটুরদিয়া বাজারে মোহাম্মদ আলী সিকদারের ছেলে ইমদাদ সিকদারকে পিটিয়ে আহত করেন গোলাপ খানের সমর্থকেরা। রাতেই ইমদাদ সিকদারকে উদ্ধার করে ফরিদপুর মেডিকেল কলেজ হাসপাতালে ভর্তি করা হয়েছে। ঘটনাকে কেন্দ্র করে শনিবার সকালে উভয় পক্ষ দেশীয় অস্ত্র নিয়ে ঝাটুরদিয়া বাজার এলাকায় সংঘর্ষে জড়িয়ে পড়ে। সকাল সাড়ে সাতটা থেকে নয়টা পর্যন্ত দেড় ঘণ্টা স্থায়ী এ সংঘর্ষে ৩৭ জন আহত হয়।আহত লোকজনের মধ্যে রবীন সিকদারকে ঢাকা মেডিকেল কলেজ হাসপাতালে স্থানান্তর করা হয়েছে। যুথি বেগম নামে এক নারীসহ পাঁচজনকে ফরিদপুর মেডিকেল কলেজ হাসপাতালে ভর্তি করা হয়েছে। অন্যদের নগরকান্দা ও ভাঙ্গা উপজেলা স্বাস্থ্য কমপ্লেক্সে ভর্তি করা হয়েছে।ঘটনার সত্যতা নিশ্চিত করে নগরকান্দা থানার ভারপ্রাপ্ত কর্মকর্তা (ওসি) এ এফ এম নাসিম বলেন, পুলিশ সকালেই ঘটনাস্থলে গিয়ে পরিস্থিতি নিয়ন্ত্রণে আনে। পরিস্থিতি এখন শান্ত রয়েছে। এ ঘটনায় শনিবার সন্ধ্যা পর্যন্ত থানায় কোনো মামলা হয়নি।
