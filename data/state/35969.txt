
বাংলাদেশ ন্যাশনালিস্ট ফ্রন্টের (বিএনএফ) সভাপতি আবুল কালাম আজাদ জাতীয় পার্টির চেয়ারম্যান এইচ এম এরশাদের বিরুদ্ধে তাঁর নির্বাচনী এলাকায় হস্তক্ষেপের অভিযোগ তুলে তাঁর বিরুদ্ধে সংসদে নালিশ করেছেন। আজ রোববার সংসদে বিএনএফের সভাপতি এই নালিশ করেন।
আবুল কালাম আজাদ বলেন, সংসদের কাছে তাঁর প্রশ্ন, প্রধানমন্ত্রীর বিশেষ দূত ও রংপুর-৬ আসনের সাংসদ (এরশাদ) তাঁর (আবুল কালাম আজাদ) নির্বাচনী এলাকার কোনো শিক্ষাপ্রতিষ্ঠান সরকারি করার ব্যাপারে ডিও লেটার (চাহিদাপত্র) দিতে পারেন কি না? তিনি বলেন, ‘এ ব্যাপারে আমি সংসদে প্রতিকার চাই।’
আবুল কালাম আজাদ এখন ঢাকা-১৭ আসনের সাংসদ। এর আগে নবম সংসদে এ আসনের সাংসদ ছিলেন এইচ এম এরশাদ।
সংসদে ওআইসি মহাসচিব
আজ মাগরিবের নামাজের পর ইসলামি সম্মেলন সংস্থার (ওআইসি) সফররত মহাসচিব আয়াদ আমিন মাদানি সংসদের কার্যক্রম পর্যবেক্ষণ করতে আসেন। স্পিকার শিরীন শারমীন চৌধুরী ওআইসি মহাসচিবকে অভিবাদন জানান। এ সময় উপস্থিত সাংসদেরা টেবিল চাপড়িয়ে আয়াদ আমিন মাদানিকে অভিবাদন জানান।
