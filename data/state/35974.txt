
নেত্রকোনার মোহনগঞ্জ উপজেলার খুরশীমুল উচ্চবিদ্যালয় খেলার মাঠে গতকাল শুক্রবার একই সময়ে একই স্থানে আওয়ামী লীগ ও যুবলীগের নেতা-কর্মীরা কর্মিসভা আহ্বান করেন। এতে পরিস্থিতির অবনতির আশঙ্কা থাকায় প্রশাসন বিকেল পৌনে চারটা থেকে রাত ১০টা পর্যন্ত সেখানে ১৪৪ ধারা জারি করে।পুলিশ জানায়, উপজেলা আওয়ামী লীগের সাধারণ সম্পাদক শহীদ ইকবাল-সমর্থিত মাঘান শিয়াধার ইউনিয়ন আওয়ামী লীগ ও স্থানীয় সাংসদ রেবেকা মমিন-সমর্থিত একই ইউনিয়ন যুবলীগের উদ্যোগে ওই মাঠে বিকেল চারটার দিকে কর্মিসভা আহ্বান করা হয়। ওই দিন বেলা তিনটা থেকে দুই পক্ষের নেতা-কর্মীরা সভাস্থলের দুপাশে অবস্থান নিতে শুরু করলে পরিস্থিতি উত্তপ্ত হয়ে ওঠে।
