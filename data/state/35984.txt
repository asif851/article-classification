
ছাত্রদল অভিযোগে ছাত্রলীগের সাবেক এক নেতাকে আজ মঙ্গলবার ঢাকা বিশ্ববিদ্যালয়ের মধুর ক্যানটিনে সবার সামনে মারধর করেছেন ছাত্রলীগের কর্মীরা। ছাত্রলীগ নেতাদের অভিযোগ, সোহাগ মাহমুদ নামের ওই নেতা অসংলগ্ন কথাবার্তাও বলছিলেন।
একাধিক প্রত্যক্ষদর্শী প্রথম আলোকে বলেন, দুপুরের দিকে মধুর ক্যানটিনে ছাত্রলীগের ঢাকা বিশ্ববিদ্যালয় শাখার সাধারণ সম্পাদক মোতাহার হোসেন তাঁর অনুসারীদের নিয়ে বসে ছিলেন। এ সময় ছাত্রলীগের সাবেক নেতা সোহাগ মাহমুদ ওই টেবিলে বসেন। এর কিছুক্ষণ পরই তাঁদের মধ্যে কথা-কাটাকাটি হয়। সাধারণ সম্পাদক তাঁকে সেখান থেকে উঠে যেতে বলেন। একপর্যায়ে মোতাহার হোসেনের অনুসারীরা সোহাগকে টেনে হিঁচড়ে মারতে মারতে মধুর ক্যানটিন থেকে বের করে সামাজিক বিজ্ঞান অনুষদ ভবন পর্যন্ত নিয়ে যান। এ সময় তাঁরা ছাত্রদলের নেতাকে মারছেন বলে চিৎকার করে উল্লাস করেন। পরে তাঁকে প্রক্টরের কার্যালয়ে নিয়ে যাওয়া হয়।জানতে চাইলে মোতাহার হোসেন প্রথম আলোকে বলেন, ‘উনি অনেক আগের কমিটির নেতা ছিলেন। আমরা চিনতাম না। তিনি টেবিলে বসেই আমাকে জিজ্ঞেস করছেন, “তোর নাম কী? তোরে কে নেতা বানাইছে? ” এসব শুনে জুনিয়র কর্মীরা তাঁকে মারধর করে ক্যানটিনের বাইরে বের করে দিয়েছে। পরে আমিই গিয়ে তাঁকে উদ্ধার করে প্রক্টরের হাতে তুলে দিয়েছি।’ মোতাহার হোসেনের দাবি করেন, ‘ওই নেতা মানসিকভাবে অসংলগ্ন অবস্থায় ছিলেন।’সোহাগ মাহমুদ ঢাকা বিশ্ববিদ্যালয় শাখা ছাত্রলীগের ধর্ম সম্পাদক ছিলেন। সোহাগের কমিটির একাধিক নেতা প্রথম আলোকে নাম প্রকাশ না করার শর্তে বলেন, সোহাগ মানসিকভাবে অসুস্থ। তবে তিনি কখনো কারও ক্ষতি করতেন না। প্রায়ই মধুর ক্যানটিনে যেতেন। টেবিলে চুপচাপ বসে থেকে চলে যেতেন। তাঁকে মারধর করার ঘটনা অমানবিক।বিশ্ববিদ্যালয়ের ভারপ্রাপ্ত প্রক্টর এম আমজাদ আলী প্রথম আলোকে বলেন, সোহাগকে চিকিৎসার জন্য ঢাকা মেডিকেল কলেজ হাসপাতালে পাঠানো হয়েছে। তিনি মানসিকভাবে একটু অসুস্থ।
