
জাতীয় সমাজতান্ত্রিক দল (জাসদ) ও আওয়ামী লীগের বিতর্কে খালেদা জিয়ার খুশি হওয়ার কিছু নেই; নাক গলিয়েও লাভ নেই বলে মন্তব্য করেছেন তথ্যমন্ত্রী হাসানুল হক ইনু। তিনি বলেছেন, গুপ্তহত্যা, উগ্রবাদ, জঙ্গিবাদ মোকাবিলার প্রশ্নে জাসদ, আওয়ামী লীগসহ ১৪ দল ঐক্যবদ্ধ।
আজ শনিবার কেন্দ্রীয় কার্যালয়ে জাসদের (ইনু) কেন্দ্রীয় কার্যকরী কমিটির সম্মেলনের প্রথম সাধারণ সভার সূচনা বক্তব্যে হাসানুল হক ইনু এসব কথা বলেন।
ইনু বলেন, খালেদা জিয়া জাসদের বিরুদ্ধে বিষোদ্‌গার করার যতই চেষ্টা করুক না, তাঁর ও বিএনপি-জামায়াতের অপকর্ম-অপরাধ কোনোভাবেই আড়াল হবে না। জঙ্গিমুক্ত, রাজাকার-যুদ্ধাপরাধীমুক্ত বাংলাদেশ গড়তে জাসদসহ মুক্তিযুদ্ধের সপক্ষের শক্তি বলিষ্ঠ ঐক্য বহাল থাকবে। খালেদা জিয়ার হত্যা, খুন, দুর্নীতি সব অপকর্মের প্রসঙ্গে জাসদ-আওয়ামী লীগসহ ১৪ দল একচুলও ছাড় দেবে না, সবকিছুর বিচার হবে। জাসদ সুশাসন ও বৈষম্যমুক্ত সমৃদ্ধ বাংলাদেশ গড়ার জন্য বৈষম্য-দুর্নীতি-দলবাজি অবসানের সংগ্রাম অব্যাহত রাখবে বলেও মন্তব্য করেন তিনি।
সভায় দলের সাধারণ সম্পাদক সাংসদ শিরীন আখতার দেশের সর্বশেষ রাজনৈতিক পরিস্থিতির আলোকে দলের রাজনৈতিক-সাংগঠনিক করণীয় বিষয়ে খসড়া প্রস্তাব উত্থাপন করেন। এ প্রতিবেদন উগ্রবাদ-জঙ্গিবাদ মোকাবিলায় ঐক্যবদ্ধ সংগ্রামের পাশাপাশি দুর্নীতি-বৈষম্যের বিষয়ে দলীয় ভূমিকা আরও জোরদার করা, জেলা-উপজেলাসহ তৃণমূলে দলের সাংগঠনিক কর্মকাণ্ড জোরদার করার পরিকল্পনা পেশ করেন।
সভায় আরও বক্তব্য দেন জাসদের কার্যকরী সভাপতি রবিউল আলম, সহসভাপতি ইকবাল হোসেন খান, আবদুল হাই তালুকদার, হাবিবুর রহমান শওকত, শাহ জিকরুল আহমেদ, শফি উদ্দিন মোল্লা, শহীদুল ইসলাম, যুগ্ম সাধারণ সম্পাদক লোকমান আহমেদ, আনোয়ারুল ইসলাম, নাদের চৌধুরী প্রমুখ।
