
আগামীকাল শুক্রবার ৩৬তম বিসিএস প্রিলিমিনারি পরীক্ষা। এরই মধ্যে এই পরীক্ষার আসন বিন্যাস প্রকাশ করেছে সরকারি কর্ম কমিশন (পিএসসি)। আসন বিন্যাস অনুসারে ঢাকাসহ বিভাগীয় শহরগুলোতে ১৬১টি কেন্দ্রে এই পরীক্ষা হবে। আসন বিন্যাস পিএসসির ওয়েবসাইটে পাওয়া যাবে: (http://www.bpsc.gov.bd)। পিএসসি সূত্র অনুসারে, এই পরীক্ষায় দুই লাখের বেশি পরীক্ষার্থী অংশ নিচ্ছে। পরীক্ষার বিষয়ে পিএসসির নির্দেশনায় বলা হয়েছে, ২০০ নম্বরের এই প্রিলিমিনারি পরীক্ষায় অংশ নিতে পরীক্ষার্থীদের নিজ নিজ কেন্দ্রে সকাল আটটা ২০ মিনিট থেকে আটটা ৫৫ মিনিটের মধ্যে আসনে গিয়ে বসতে হবে। নয়টায় উত্তরপত্র দেওয়া হবে ও সাড়ে নয়টায় প্রশ্নপত্র দেওয়া হবে। বেলা সাড়ে ১১টায় পরীক্ষা শেষ হবে। এই বিসিএস পরীক্ষার সময় হাতঘড়ি, পকেট ঘড়ি, ইলেকট্রনিক ঘড়ির ব্যবহার নিষিদ্ধ করেছে পিএসসি। পিএসসির এক বিজ্ঞপ্তিতে এ কথা জানানো হয়। তবে সময় জানার জন্য পরীক্ষার হলে প্রয়োজনীয় সংখ্যক দেয়াল ঘড়ি থাকবে। বিজ্ঞপ্তির শর্তানুযায়ী, ৮ জানুয়ারি অনুষ্ঠেয় ৩৬ তম বিসিএস বাছাই পরীক্ষায় মুঠোফোন, সব ধরনের ইলেকট্রনিক যোগাযোগযন্ত্র, ক্যালকুলেটর, বই-পুস্তক ও ব্যাগসহ পরীক্ষার হলে প্রবেশ শাস্তিযোগ্য অপরাধ। বিজ্ঞপ্তিতে জানানো হয়, পরীক্ষার হলে কোনো পরীক্ষার্থীর কাছে মুঠোফোন, ঘড়ি, ইলেকট্রনিক যোগাযোগযন্ত্র, ক্যালকুলেটর, বই-পুস্তক ও ব্যাগ পাওয়া গেলে তা বাজেয়াপ্তসহ প্রার্থীর প্রার্থিতা বাতিল করা হবে। একই সঙ্গে পিএসসির ভবিষ্যৎ নিয়োগ পরীক্ষার জন্যও ওই প্রার্থীকে অযোগ্য ঘোষণা করা হবে। ৫৪২টি সাধারণ ক্যাডারের পদসহ মোট দুই হাজার ১৮০টি শূন্য পদে নিয়োগ দিতে ৩৬ তম বিসিএসের বিজ্ঞপ্তি প্রকাশ করে পিএসসি।
