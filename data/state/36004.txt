
২০১৭ সালের এসএসসি পরীক্ষায় আটটি সাধারণ শিক্ষা বোর্ডের মধ্যে রাজশাহী বোর্ডে পাসের হার সবচেয়ে বেশি। আর কুমিল্লা বোর্ডে পাসের হার সবচেয়ে কম।
এসএসসি-সমমানের পরীক্ষার ফলাফল নিয়ে আজ বৃহস্পতিবার দুপুরে শিক্ষা মন্ত্রণালয়ে সংবাদ সম্মেলনে এই তথ্য জানানো হয়।
সংবাদ সম্মেলনে জানানো হয়, এবার ১০ বোর্ডে গড় পাসের হার ৮০ দশমিক ৩৫ শতাংশ। আর আটটি সাধারণ শিক্ষা বোর্ডে গড় পাসের হার ৮১ দশমিক ২১ শতাংশ।  আটটি সাধারণ শিক্ষা বোর্ডের মধ্যে রাজশাহী বোর্ডে পাসের হার ৯০ দশমিক ৭০ শতাংশ।
দ্বিতীয় অবস্থানে ঢাকা বোর্ড। এই বোর্ডে পাসের হার ৮৬ দশমিক ৩৯ শতাংশ।
ঢাকার পরে যথাক্রমে চট্টগ্রাম বোর্ডে পাসের হার ৮৩ দশমিক ৯৯ শতাংশ, দিনাজপুর বোর্ডে ৮৩ দশমিক ৯৮ শতাংশ, সিলেট বোর্ডে ৮০ দশমিক ২৬ শতাংশ, যশোর বোর্ডে ৮০ দশমিক শূন্য ৪ শতাংশ, বরিশাল বোর্ডে ৭৭ দশমিক ২৪ শতাংশ ও কুমিল্লা বোর্ডে ৫৯ দশমিক শূন্য ৩ শতাংশ।
এ ছাড়া মাদ্রাসা বোর্ডে (দাখিল) পাসের হার ৭৬ দশমিক ২০ শতাংশ এবং কারিগরি বোর্ডে (ভকেশনাল) পাসের হার ৭৮ দশমিক ৬৯ শতাংশ।
আজ বৃহস্পতিবার এসএসসি ও সমমানের পরীক্ষার ফলাফল প্রকাশ করা হয়েছে।
 
