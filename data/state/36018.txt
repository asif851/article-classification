
নারায়ণগঞ্জ-৫ আসনের উপনির্বাচনে প্রার্থী দেবে না ক্ষমতাসীন আওয়ামী লীগ। এই আসন জাতীয় পার্টিকে ছেড়ে দেওয়ার সিদ্ধান্ত নিয়েছে দলটি। আজ বৃহস্পতিবার গণভবনে দলটির সংসদীয় বোর্ডের সভায় এ সিদ্ধান্ত নেওয়া হয়।
বৈঠক শেষে আওয়ামী লীগের সংসদীয় বোর্ডের সদস্য সুরঞ্জিত সেনগুপ্ত প্রথম আলোকে এ তথ্য জানিয়ে বলেন, ‘এই সিট (আসন) আমরা আগেই তো জাতীয় পার্টিকে দিয়েছিলাম। সুতরাং এই আসনে প্রার্থী না দেওয়ার সিদ্ধান্ত নিয়েছে আওয়ামী লীগের সংসদীয় বোর্ড।’
আওয়ামী লীগের সভানেত্রী ও দলটির সংসদীয় বোর্ডের প্রধান শেখ হাসিনার সভাপতিত্বে ওই বৈঠকে আরও উপস্থিত ছিলেন আওয়ামী লীগের উপদেষ্টা পরিষদের সদস্য আমির হোসেন আমু, সাধারণ সম্পাদক সৈয়দ আশরাফুল ইসলাম, সভাপতিমণ্ডলীর সদস্য কাজী জাফর উল্যাহ, দপ্তর সম্পাদক আবদুস সোবহান প্রমুখ।
দলটির একটি ঘনিষ্ঠ সূত্র প্রথম আলোকে জানায়, আওয়ামী লীগ চায় জাতীয় পার্টিকে ছেড়ে দেওয়া ওই আসন জাতীয় পার্টি নিজেদের মতো করে প্রার্থী নির্ধারণ করুক। নারায়ণগঞ্জের ওয়ার্ড কাউন্সিলর নজরুল ইসলাম, আইনজীবী চন্দন সরকারসহ সাত খুনের ঘটনায় নারায়ণগঞ্জ এখন উত্তপ্ত। আর এ উপনির্বাচনে দলের একাধিক প্রার্থী। তা ছাড়া এটা জাতীয় পার্টিকে ছেড়ে দেওয়া আসন। সুতরাং সবকিছু বিবেচনা করে দলটি নতুন কোনো ঝামেলায় না যাওয়ার সিদ্ধান্ত নিয়েছে বলে মনে করা হচ্ছে।  
এইচ এম এরশাদের নেতৃত্বাধীন জাতীয় পার্টির (জাপা) সভাপতিমণ্ডলীর সদস্য সাংসদ নাসিম ওসমানের মৃত্যুতে আসনটি শূন্য হয়। নিয়ম অনুযায়ী, আসন শূন্য হওয়ার পরবর্তী ৯০ দিনের মধ্যে উপনির্বাচন অনুষ্ঠিত হয়। আগামী ২৬ জুন এ আসনে ভোট গ্রহণ করা হবে। মনোনয়নপত্র সংগ্রহের শেষ তারিখ ২৯ মে, বাছাই ১ জুন এবং মনোনয়নপত্র প্রত্যাহারের শেষ দিন আগামী ৯ জুন।
