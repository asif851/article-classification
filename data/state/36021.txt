
চাকরিতে ঢোকার বয়স ৩৫ বছর করার দাবিতে শনিবার সকালে আন্দোলনকারীরা রাজধানীর শাহবাগে জাতীয় জাদুঘরের সামনে অবস্থান নেন। দুপুরের দিকে তাঁরা এই দাবিতে স্মারকলিপি দিতে প্রধানমন্ত্রীর কার্যালয়ের দিকে মিছিল নিয়ে যেতে চান। মিছিলটিকে কয়েক দফা আটকে দেয় পুলিশ। বাধার মধ্যেই মিছিলটি বাংলামোটর মোড় পর্যন্ত পৌঁছালে পুলিশ লাঠিপেটা শুরু করে। এ সময় পুলিশ কয়েকজনকে আটক করে নিয়ে যায়। আন্দোলনকারীদের দাবি, শান্তিপূর্ণ আন্দোলনে পুলিশ হামলা চালিয়ে অন্তত ২৫ জনকে ধরে নিয়ে যায়।


