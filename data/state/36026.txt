
মাদারীপুরের কালকিনি উপজেলার উত্তর চরআইরকান্দি গ্রাম থেকে গতকাল সোমবার সকালে কাওছার হাওলাদার (১৮) নামের এক তরুণের গলাকাটা লাশ উদ্ধার করেছে পুলিশ। এর আগের দিন রাতে বাগেরহাটের মংলায় গাজা সেবন নিয়ে হামলায় হৃদয় (১৬) নামের এক কিশোরের মৃত্যু হয়।গতকাল সকালে যশোরের বেনাপোল পৌরসভার ছোট আঁচড়া এলাকার একটি গাছে ঝুলন্ত অবস্থায় স্থলবন্দরের শ্রমিক শহিদ হোসেনের (২৫) লাশ পাওয়া যায়। এটিকে হত্যাকাণ্ড উল্লেখ করে আজ মঙ্গলবার সকাল ১০টা থেকে দুই ঘণ্টার কর্মবিরতির ডাক দিয়েছে বেনাপোল স্থলবন্দর হ্যান্ডেলিং শ্রমিক ইউনিয়ন।আমাদের আঞ্চলিক কার্যালয় ও প্রতিনিধিদের পাঠানো খবর:যশোর: বন্দরের শ্রমিক ও পরিবারের স্বজনেরা জানান, নিহত শহিদ ছোট আঁচড়া গ্রামের আফসার আলীর ছেলে। গত রোববার সন্ধ্যায় বন্দরের কাজ শেষে শহিদ বাড়িতে ফেরেন। রাতে খাওয়ার পর পাশের ভবারবেড় গ্রামের তিনজন শহিদকে ডেকে নিয়ে যায়। এরপর তিনি আর বাড়িতে ফেরেননি। রাতে তাঁর মা খোঁজ করেও কোথায় পাননি।ভোরে বেনাপোল বন্দর বাইপাস সড়কের পাশে একটি মেহগনিগাছের ডালের সঙ্গে শহিদের ঝুলন্ত লাশ পাওয়া যায়।বেনাপোল স্থলবন্দর হ্যান্ডেলিং শ্রমিক ইউনিয়নের সাধারণ সম্পাদক রাশেদ আলী বলেন, শহিদকে শ্বাস রোধ করে হত্যার পর গাছের সঙ্গে ঝুলিয়ে রাখা হয়েছে বলে আমরা ধারণা করছি। নিহত ব্যক্তির পরিবারের পক্ষ থেকেও একই অভিযোগ করা হয়েছে।শ্রমিকনেতা রাশেদ আলী বলেন, সকালে শহিদের মৃত্যুর খবর এলে বন্দরের শ্রমিকদের মধ্যে উত্তেজনা ছড়িয়ে পড়ে। বন্দরের বাইরের ঘটনা বলে শ্রমিকদের নিবৃত করা হয়েছে। ঘটনার শোক জানিয়ে কালো ব্যাচ ধারণ করে আজ সকালে দুই ঘণ্টার কর্মবিরতি পালনের ঘোষণা দেওয়া হয়েছে।বেনাপোল বন্দর থানার ভারপ্রাপ্ত কর্মকর্তা (ওসি) অপূর্ব হাসান প্রথম আলোকে বলেন, লাশ উদ্ধার করে ময়নাতদন্তের জন্য যশোর জেনারেল হাসপাতালের মর্গে পাঠানো হয়েছে। এটি হত্যা না-আত্মহত্যা তা ময়নাতদন্তের পর জানা যাবে।কালকিনি (মাদারীপুর): কালকিনি থানার পুলিশ ও পারিবারিক সূত্র জানায়, নিহত কাওছার উত্তর চরআইরকান্দি গ্রামের আজিজ হাওলাদারের ছেলে। রাত নয়টার দিকে কাওছারকে তাঁর চাচাতো ভাই রাজ্জাক হাওলাদারের ছেলে রুবেল হাওলাদার ডেকে নিয়ে যান। অনেক খোঁজাখুঁজির পর একই গ্রামের চরআইরকান্দি সরকারি প্রাথমিক বিদ্যালয়ের পাশে নদীর পারে কাওছারের গলাকাটা লাশ পড়ে থাকতে দেখা যায়। সকালে পুলিশ লাশ উদ্ধার করে ময়নাতদন্তের জন্য মাদারীপুর সদর মর্গে পাঠায়।কাওছারের বাবা আজিজ হাওলাদার বলেন, ‘ছেলেকে বিদেশ পাঠানোর জন্য আমার সৎভাই রাজ্জাক হাওলাদারের কাছে টাকা জমা দিয়েছিলাম। বিদেশ না নিতে পেরে রাজ্জাক ও তাঁর ছেলে কাওছারকে খুন করেছে। আমি এর বিচার চাই।’কালকিনি থানার উপপরিদর্শক (এসআই) ওয়াদুদ মিয়া বলেন, রুবেল হাওলাদারকে প্রধান আসামি করে নয়জনের নামে হত্যা মামলা নেওয়া হয়েছে। কাওছারের মাথা উদ্ধারের চেষ্টা চলছে।মংলা (বাগেরহাট): পুলিশ ও এলাকাবাসী জানান, রোববার দিবাগত রাত দেড়টার দিকে মংলা পৌর শহরের শেখ আবদুল হাই সড়কের সুন্দরবন কুরিয়ার সার্ভিসের গলিতে গাজা সেবনকারী কয়েকজন তরুণ ও কিশোরের মধ্যে কথা-কাটাকাটি হয়। একপর্যায়ে তারা সংঘর্ষে জড়িয়ে পড়ে। এ সময় হৃদয়ের (১৬) মৃত্যু হয়। হত্যাকাণ্ডে জড়িত থাকার অভিযোগে রাতেই ওই এলাকা থেকে মমরেজ তালুকদার (২৩) ও শাহিন (২১) নামের দুজনকে আটক করা হয়।মংলা থানার এসআই মানজুর এলাহী বলেন, নিহত হৃদয় শহরের মাদ্রাসা রোডের বাসিন্দা মৃত ফারুক ভান্ডারির ছেলে। লাশ ময়নাতদন্তের জন্য বাগেরহাট সদর হাসপাতাল মর্গে পাঠানো হয়েছে। এ ব্যাপারে থানায় মামলা করা হয়েছে। আটক দুজনকে আদালতে পাঠানো হবে।
