
ঢাকার সাবেক মেয়র, মন্ত্রী ও বিএনপির শীর্ষস্থানীয় নেতা সাদেক হোসেন খোকার নামে নারায়ণগঞ্জের রূপগঞ্জে থাকা ৫০ একর কৃষিজমি সরকারি খাস খতিয়ানভুক্ত করে নিয়ন্ত্রণে নিয়েছে জেলা প্রশাসন।
আদালতের নির্দেশে জেলা প্রশাসন ১৫ সেপ্টেম্বর রূপগঞ্জ উপজেলার গোলাকান্দাইল, কর্ণগোপ ও তেৎলাবো মৌজায় ওই জমি সরকারি খাস খতিয়ানভুক্ত করা হয়েছে।
আজ বৃহস্পতিবার দুপুরে নারায়ণগঞ্জের জেলা প্রশাসক রাব্বী মিয়া জানান, দুদকের দায়ের করা দুর্নীতির মামলায় সাদেক হোসেন খোকার মালিকানায় থাকা রূপগঞ্জ উপজেলার সাফকবলা দলিলমূলে কেনা ৫০ দশমিক ৮৯০২ একর কৃষি খাসজমি (যার মূল্য ৮ কোটি ৯৩ লাখ ৫১ হাজার ৭৯৩ টাকা) রাষ্ট্রের অনুকূলে বাজেয়াপ্ত করতে আদালতের আদেশের অনুলিপি পায় জেলা প্রশাসন। এ পরিপ্রেক্ষিতে চলতি বছরের ২২ আগস্ট উপজেলার গোলাকান্দাইল মৌজায় ৩ দশমিক ০৯৭৫ একর, কর্ণগোপ মৌজায় ৬ দশমিক ১৫৭২ একর ও তেৎলাবো মৌজায় ৪১ দশমিক ৬৩৫৫ একর কৃষিজমি সরকারের দখল ও নিয়ন্ত্রণে নিয়ে লাল পতাকা টাঙানো হয় এবং সাইনবোর্ড লাগিয়ে দেওয়া হয়েছে। ১৫ সেপ্টেম্বর ওই জমি সরকারি খাস খতিয়ানভুক্ত করা হয়েছে। সেখানে সাদেক হোসেন খোকার নিয়োজিত ১৫ জন আনসারকে প্রত্যাহার করে সরকারি জমির নিরাপত্তায় ২০ জন আনসার সদস্য মোতায়েনের জন্য আনসার ও গ্রাম প্রতিরক্ষা বাহিনীর মহাপরিচালককে চিঠি দেওয়া হয়েছে।
আরও পড়ুন:খোকার গুলশানের ছয়তলা বাড়ি বাজেয়াপ্ত
