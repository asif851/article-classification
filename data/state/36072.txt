
বাড়ি গিয়ে সপরিবারে ঈদ করবেন—এই ভেবে স্ত্রী ও তিন ছেলেকে নিয়ে ঢাকা থেকে মাইক্রোবাসে করে যাচ্ছিলেন হানিফ মিয়া। গন্তব্য ব্রাহ্মণবাড়িয়ার নবীনগর উপজেলার পেয়ারা গ্রাম। পথে মাইক্রোবাস হঠাৎ নেমে গেল খালের পানিতে। সেখানে দুই যমজ ছেলেসহ মারা গেলেন হানিফের স্ত্রী। এভাবেই প্রিয়জনদের সঙ্গে সলিল সমাধি ঘটল হানিফের ঈদ উদ্‌যাপনের সাধের। এখন তাঁর বুকভরা হাহাকার ছাড়া কিছুই নেই। আজ রোববার ভোর সাড়ে পাঁচটার দিকে ব্রাহ্মণবাড়িয়ার সদর উপজেলার উজানিসার এলাকায় কুমিল্লা-সিলেট মহাসড়কে এ দুর্ঘটনা ঘটে। নিহত তিনজন হলেন হানিফের স্ত্রী রুবিনা বেগম (৩৫) এবং সাত বছর বয়সী দুই ছেলে সৌরভ ও নীরব। নিহত রুবিনার স্বামী হানিফ মিয়া (৪৫) ঢাকার মিরপুরে রাজমিস্ত্রির কাজ করেন। স্ত্রী ও তিন সন্তান নিয়ে তিনি ঢাকায় থাকতেন। হানিফ বলেন, ঈদে পেয়ারা গ্রামে যেতে গতকাল দিবাগত রাত ১২টার দিকে ভাড়া করা একটি মাইক্রোবাসে করে তাঁরা ঢাকা থেকে রওনা হন। মাইক্রোবাসে তিনি, তাঁর স্ত্রী, তিন সন্তানসহ মোট ১১ জন যাত্রী ছিল। আজ ভোর সাড়ে পাঁচটার দিকে উজানিসার এলাকায় মাইক্রোবাসটির চালক নিয়ন্ত্রণ হারান। এতে মাইক্রোবাসটি মহাসড়কের পাশের খালের পানিতে পড়ে ডুবে যায়। মাইক্রোবাসের ভেতর থেকে তিনি ও তাঁর এক ছেলেসহ আটজন বের হতে সক্ষম হন। যমজ দুই ছেলেসহ তাঁর স্ত্রী মাইক্রোবাসের ভেতরে আটকা পড়েন। সকাল ছয়টার দিকে তিনজনের লাশ উদ্ধার করা হয়। মাইক্রোবাসের চালক ঘুমিয়ে পড়ায় এ দুর্ঘটনা ঘটেছে বলে হানিফের ধারণা।ব্রাহ্মণবাড়িয়া সদর থানার উপপরিদর্শক (এসআই) দেলোয়ার হোসেন বলেন, মাইক্রোবাসটিকে উদ্ধার করে থানায় নিয়ে আসা হয়েছে। চালক পলাতক। লাশ তিনটি স্বজনের কাছে হস্তান্তর করা হয়েছে। এ ব্যাপারে থানায় একটি মামলা হবে।
