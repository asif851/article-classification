
 বিএনপির নেতৃত্বাধীন ১৮-দলীয় জোটের ৭২ ঘণ্টার হরতালের দ্বিতীয় দিন গতকাল রোববার রাজধানীর ধানমন্ডির ১৫ নম্বরে বাসে আগুন দেওয়া যুবককে গ্রেপ্তার করেছে ঢাকা মহানগর পুলিশের গোয়েন্দা শাখা (ডিবি)। আজ সোমবার ধানমন্ডি এলাকা থেকে তাঁকে গ্রেপ্তার করা হয়।গ্রেপ্তার হওয়া যুবকের নাম হারুনুর রশিদ। তিনি ইসলামী ছাত্রশিবিরের কর্মী বলে ডিবি জানিয়েছে।ঘটনার সত্যতা নিশ্চিত করে ডিবির উপকমিশনার (দক্ষিণ) কৃষ্ণপদ রায় প্রথম আলো ডটকমকে বলেন, ওই যুবককে ডিবি কার্যালয়ে রেখে জিজ্ঞাসাবাদ করা হচ্ছে। এ ঘটনার সঙ্গে কারা জড়িত, সে বিষয়ে তাঁর কাছ থেকে তথ্য আদায়ের চেষ্টা চলছে।ধানমন্ডির ১৫ নম্বর এলাকার ফুটওভার ব্রিজের সামনে গতকাল সকাল ১০টা ৩৩ মিনিটে শিবিরের ঝটিকা মিছিল থেকে পাথর ছুড়ে দীপন ট্রান্সপোর্টের একটি বাস থামানো হয়। এরপর বাসটিতে পেট্রল ঢেলে আগুন ধরিয়ে দেওয়া হয়। দুই মিনিটের মধ্যে বাসটি পুড়ে যায়।
