
নাটোরের নলডাঙ্গা উপজেলার নলডাঙ্গা উচ্চবিদ্যালয়কে সরকারি করার দাবিতে গতকাল বুধবার সকালে বিদ্যালয়ের সামনে মানববন্ধন ও সমাবেশ করা হয়েছে। পরে জেলা প্রশাসকের মাধ্যমে প্রধানমন্ত্রী, শিক্ষামন্ত্রী ও স্থানীয় সাংসদের কাছে স্মারকলিপি দেওয়া হয়।শিক্ষার্থী, শিক্ষক-কর্মচারী, ব্যবস্থাপনা কমিটি, অভিভাবক ও এলাকার সাধারণ মানুষ মানববন্ধন ও সমাবেশে অংশ নেন।সমাবেশে বক্তারা বলেন, দীর্ঘদিনেও নলডাঙ্গা উপজেলা সদরে সরকারি কোনো শিক্ষাপ্রতিষ্ঠান গড়ে ওঠেনি। ফলে এলাকার ছেলেমেয়েরা আধুনিক শিক্ষাব্যবস্থা থেকেও বঞ্চিত হচ্ছে। উপজেলাটি হাওড় বা বিলাঞ্চল হওয়ায় এলাকার আর্থসামাজিক, যোগাযোগ ও শিক্ষাক্ষেত্রে জাতীয় অগ্রগতির চেয়ে অনেকাংশ পিছিয়ে রয়েছে। এসব বিবেচনায় নলডাঙ্গা উচ্চবিদ্যালয়কে সরকারি করতে সরকারের প্রতি অনুরোধ জানানো হয়।
