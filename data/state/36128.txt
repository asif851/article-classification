
কলকাতা থেকে ঢাকাগামী যাত্রীবাহী মৈত্রী এক্সপ্রেসে পেট্রলবোমা হামলা করেছে দুর্বৃত্তরা। আজ​ বেলা তিনটার দিকে পাবনার ঈশ্বরদী রেলস্টেশনে এ হামলা হয়। এ ঘটনায় কেউ হতাহত হয়নি।
মৈত্রী এক্সপ্রেসের পরিচালক হেলালউদ্দিন জানান, আজ বেলা তিনটার দিকে ঈশ্বরদী স্টেশন থেকে বের হওয়ার সময় ট্রেনটির ইঞ্জিনে পেট্রলবোমা ছুড়ে মারে দুর্বৃত্তরা। এতে ইঞ্জিনের বাইরের অংশে আগুন ধরে যায়। ট্রেনটিকে তৎক্ষণাৎ স্টেশনে ফিরিয়ে এনে আগুন নেভানো হয়।
তবে এ ঘটনায় আতঙ্কিত হয়ে পড়েন ট্রেনের যাত্রীরা। বিকেল সাড়ে চারটার ​দিকে ক্ষতিগ্রস্ত ইঞ্জিনটি বদলে ঈশ্বরদী ছেড়ে গেছে ট্রেনটি।
