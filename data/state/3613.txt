
নতুন সরকারের মন্ত্রীরা আজ রোববার শপথ নিচ্ছেন। শেষ মুহূর্তের প্রস্তুতি চলছে বঙ্গভবনে। মন্ত্রিপরিষদ বিভাগও আয়োজন সমাপ্ত করে এনেছে।রাষ্ট্রপতি আবদুল হামিদের প্রেস সচিব এহসানুল করিম প্রথম আলোকে জানিয়েছেন, রাষ্ট্রপতি প্রধানমন্ত্রী ও পর্যায়ক্রমে মন্ত্রী, প্রতিমন্ত্রী ও উপমন্ত্রীদের শপথবাক্য পাঠ করাবেন। শপথ নেওয়ার পর অতিথিদের জন্য চা-চক্রের আয়োজন করা হয়েছে। রীতি অনুযায়ী, আজ শপথ অনুষ্ঠানে কেউ কোনো ভাষণ দিচ্ছেন না।এ দিকে মন্ত্রিপরিষদ বিভাগের সামনে ৩৫টি গাড়ি প্রস্তুত রাখা হয়েছে। মন্ত্রিপরিষদ বিভাগ সূত্র জানিয়েছে, আজকের শপথ অনুষ্ঠানে আমন্ত্রণ জানানো হয়েছে এক হাজারেরও ওপর অতিথিকে। থাকছেন কূটনীতিকেরাও। আমন্ত্রিত অতিথিদের তালিকায় আছেন বিএনপির চেয়ারপারসন খালেদা জিয়াও।তবে মন্ত্রিপরিষদ বিভাগের এ ৩৫টি গাড়ি যাবে নতুন করে যাঁরা মন্ত্রী হচ্ছেন তাঁদের কাছে। নবম জাতীয় সংসদ নির্বাচনের পর যাঁরা সরকারে গিয়েছিলেন এবং আর যাঁরা নির্বাচনকালীন সরকারে আছেন তাঁরা আগে থেকেই সরকারি গাড়ি পেয়ে আসছেন।আজ মন্ত্রীরা শপথ নিলেই নির্বাচনকালীন মন্ত্রিসভা বিলুপ্ত হবে।
