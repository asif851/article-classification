
চট্টগ্রামে স্বামীর ধারালো অস্ত্রের আঘাতে নাসিমা আকতার (৩০) নামের এক নারীর মৃত্যু হয়েছে।গতকাল বুধবার দুপুরে নগরের চান্দগাঁও বিসিক ময়দার মিল এলাকায় এ ঘটনা ঘটে। পুলিশ খুনের অভিযোগে স্বামী বেলাল হোসেনকে গ্রেপ্তার করেছে। পারিবারিক কলহের জের ধরে এ ঘটনা ঘটেছে বলে পুলিশ জানায়।চান্দগাঁও থানার পরিদর্শক (তদন্ত) এস এম শহীদুল ইসলাম প্রথম আলোকে জানান, তিন বছর আগে বেলাল ও নাসিমার বিয়ে হয়। তাঁরা বিসিক ময়দার মিল এলাকায় একটি ভাড়া বাসায় থাকতেন। নাসিমা একটি কারখানায় চাকরি করতেন। আর বেলাল রাস্তায় জিনিসপত্র বিক্রি করেন। পারিবারিক কলহের জের ধরে গতকাল স্বামী-স্ত্রীর মধ্যে কথা-কাটাকাটি হয়। একপর্যায়ে স্বামী ঘরে থাকা দা দিয়ে এলোপাতাড়ি নাসিমাকে কোপাতে থাকেন। গুরুতর আহত অবস্থায় তাঁকে চট্টগ্রাম মেডিকেল কলেজ হাসপাতালে নেওয়া হলে কর্তব্যরত চিকিৎসক মৃত ঘোষণা করেন। নিহত নাসিমার শরীরে ২৬টি কোপের দাগ রয়েছে।
