
সিলেট কেন্দ্রীয় শহীদ মিনারে তিন দিনব্যাপী অমর একুশে বইমেলার উদ্বোধন হয়েছে। গতকাল মঙ্গলবার সকালে প্রথম আলো বন্ধুসভা সিলেট জেলার উদ্যোগে আয়োজিত এ মেলার উদ্বোধন করেন প্রথম আলোর সহযোগী সম্পাদক ও কথাসাহিত্যিক আনিসুল হক। মেলায় সহযোগিতা করছে সিলেট মডেল লাইব্রেরি।বেলা সোয়া ১১টায় ফিতা কাটার মধ্য দিয়ে মেলা শুরু হয়। পরে এক সংক্ষিপ্ত আলোচনা সভায় প্রধান অতিথির বক্তব্য দেন কথাসাহিত্যিক আনিসুল হক। এ সময় কবি তুষার কর, মুক্তিযোদ্ধা সংসদ সিলেট মহানগর ইউনিটের কমান্ডার ভবতোষ রায়বর্মণ, প্রথম আলোর সিলেট প্রতিনিধি সুমনকুমার দাশ, পুস্তক ব্যবসায়ী মিজানুর রহমান ও প্রকাশক সজলকান্তি সরকার বক্তব্য দেন। সভা সঞ্চালনা করেন বন্ধুসভা সিলেটের সভাপতি মাহবুবুর রহমান। প্রতিদিন বেলা দুইটা থেকে রাত আটটা পর্যন্ত মেলা চলবে।
