
ছেলে সেজে এক ব্যক্তি তাঁর স্বামীর জমির মালিকানা দাবি করছে বলে অভিযোগ করেছেন এক আদিবাসী নারী। তিনি গতকাল মঙ্গলবার নওগাঁ জেলা প্রেসক্লাবে সংবাদ সম্মেলন করে ওই অভিযোগ করেন।ওই আদিবাসী নারীর নাম ভারতী কুজুর ওঁরাও। তিনি নওগাঁর পত্নীতলা উপজেলার হাসেনবেগপুর গ্রামের মৃত যতীন্দ্রনাথ ওঁরাওয়ের স্ত্রী।সংবাদ সম্মেলনে ভারতী কুজুরের পক্ষে লিখিত বক্তব্য পড়ে শোনান তাঁর ছেলে ধনরঞ্জন ওঁরাও। লিখিত বক্তব্যে ভারতী কুজুর জানান, তাঁর স্বামী যতীন্দ্রনাথ ওঁরাও এক ছেলে ও দুই মেয়ে রেখে গেছেন। কিন্তু তাঁর স্বামীর মৃত্যুর পর মহাদেবপুর উপজেলার দেওয়ানপুর গ্রামের বাসিন্দা পবিত্র খয়ার নিজেকে যতীন্দ্রনাথ ওঁরাওয়ের সন্তান দাবি করে জমির মালিকানা দাবি করেন।ভারতী কুজুর অভিযোগ করে বলেন, ‘পত্নীতলা ইউনিয়ন পরিষদের (ইউপি) চেয়ারম্যান আশরাফুল ইসলামের যোগসাজশে ওয়ারিশ সার্টিফিকেটের মাধ্যমে আমার সন্তানের জমি বিক্রয়ের চেষ্টা করছে এবং আমাদের ভয়ভীতি দেখাচ্ছে।’আশরাফুল ইসলাম বলেন, হুট করে পবিত্র খয়ারকে ওয়ারিশ সার্টিফিকেট দেওয়া হয়নি। এর আগেও তাঁর নাগরিকত্ব সনদে বাবা হিসেবে যতীন্দ্রনাথ ওঁরাওয়ের নাম ছিল।
