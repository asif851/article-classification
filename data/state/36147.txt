
বাগেরহাটের রামপালে কয়লাভিত্তিক তাপবিদ্যুৎকেন্দ্র নির্মাণের পক্ষে-বিপক্ষে একই স্থানে কর্মসূচি ঘোষণা করায় প্রশাসন ১৪৪ ধারা জারি করেছে। আজ শনিবার সকাল আটটা থেকে রাত ১০টা পর্যন্ত রামপাল উপজেলার ফয়লা বাসস্ট্যান্ড মোড়ে এ আদেশ বহাল থাকবে।
রামপাল উপজেলার সাপমারীতে কয়লাভিত্তিক তাপবিদ্যুৎকেন্দ্র নির্মাণ বন্ধের দাবিতে ‘সুন্দরবন রক্ষা জাতীয় কমিটি’ আজ সকাল সাড়ে ১০টার দিকে ফয়লা বাসস্ট্যান্ড এলাকায় মানববন্ধন ও গণসমাবেশের ডাক দেয়। রামপাল উপজেলা আওয়ামী লীগ বিদ্যুৎকেন্দ্র নির্মাণের পক্ষে একই স্থানে সমাবেশ করার ঘোষণা দেয়।
রামপাল উপজেলা নির্বাহী কর্মকর্তা (ইউএনও) জিল্লুর রহমান প্রথম আলো ডটকমকে বলেন, এলাকার আইনশৃঙ্খলা পরিস্থিতি স্বাভাবিক রাখতে ফয়লা বাসস্ট্যান্ড এলাকায় ১৪৪ ধারা জারি করে সব ধরনের সভা-সমাবেশ নিষিদ্ধ করা হয়েছে।
রামপাল থানার ভারপ্রাপ্ত কর্মকর্তা (ওসি) জগন্নাথ চন্দ্র জানান, মাইকযোগে ১৪৪ ধারা জারির কথা জানিয়ে দেওয়া হয়েছে। এলাকায় পুলিশ মোতায়েন রয়েছে।
রামপাল উপজেলার সাপমারী ও কাটাখালী এলাকায় বিশ্ব ঐতিহ্য সুন্দরবনের মাত্র সাড়ে নয় কিলোমিটার দূরে বাংলাদেশ সরকার ভারত সরকারের সঙ্গে যৌথভাবে কয়লাভিত্তিক দুটি তাপ বিদ্যুেকন্দ্র স্থাপনের উদ্যোগ নেয়। প্রায় এক হাজার ৩২০ মেগাওয়াট বিদ্যুত্ উত্পাদন ক্ষমতাসম্পন্ন এই দুটি বিদ্যুৎকেন্দ্রের জন্য এক হাজার ৮৩৪ একর কৃষিজমি অধিগ্রহণ করা হয়। সুন্দরবনের পরিবেশ ও প্রাণবৈচিত্র্য রক্ষায় স্থানীয় লোকজন ও দেশের পরিবেশবাদীরা সরকারের এই সিদ্ধান্তের বিরোধিতা করে আসছেন।
