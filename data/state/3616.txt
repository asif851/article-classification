
সাভারের ঢাকা-আরিচা মহাসড়কের পাশে রামচন্দ্রপুর এলাকায় পুলিশের কথিত ‘বন্দুকযুদ্ধে’ একজন নিহত হয়েছেন। পুলিশ দাবি করেছে, নিহত ব্যক্তি ডাকাত দলের সদস্য। গতকাল রোববার দিবাগত রাত আড়াইটার দিকে এ ঘটনা ঘটে। ঘটনাস্থল থেকে একটি চাপাতি, একটি রামদা ও একটি অবিস্ফোরিত ককটেল উদ্ধার করার দাবি করেছে পুলিশ। নিহত ওই ব্যক্তির পরিচয় পাওয়া না গেলেও তাঁর বয়স আনুমানিক ৩০ বছর।
সাভার মডেল থানার ভারপ্রাপ্ত কর্মকর্তা (ওসি) মোস্তফা কামালের ভাষ্য অনুযায়ী, একদল ডাকাত মহাসড়কে ডাকাতির প্রস্তুতি নিচ্ছে—এমন খবর পেয়ে পুলিশ রামচন্দ্রপুর এলাকায় যায়। সেখানে ডাকাত দল পুলিশকে দেখে ককটেল ছোড়ে। পুলিশ ডাকাত দলটিকে ধাওয়া করে কয়েকজনকে লাঠিপেটা করে। এ সময় ডাকাতেরা পুলিশকে লক্ষ্য করে গুলি ছুড়লে পুলিশও পাল্টা গুলি ছোড়ে। এ সময় এক ডাকাতের হাতে-পায়ে গুলি লাগে। পরে তাঁকে সাভার উপজেলা স্বাস্থ্য কমপ্লেক্সে নিয়ে যাওয়া হয়। সেখানে কয়েক মিনিট পর তিনি মারা যান। পরে ময়নাতদন্তের জন্য রাতেই লাশ ঢাকা মেডিকেল কলেজ হাসপাতালে পাঠানো হয়।এ ঘটনায় আহত সাভার মডেল থানার উপপরিদর্শক (এসআই) রফিকুল ইসলাম দাবি করেন, তাঁর হাতে বোমার স্প্রিন্টার লেগেছে।সাভার উপজেলা স্বাস্থ্য কমপ্লেক্সে গতকাল রাতে দায়িত্বরত চিকিত্সক জাহিদুর রহমান জানান, গতকাল রাত পৌনে তিনটার দিকে আহত অবস্থায় এক ব্যক্তিকে সাভার থানার এসআই আশীষ কুমার নিয়ে আসেন। আহত ওই ব্যক্তির হাতে ও পায়ে ছড়রা গুলির আঘাত ছিল। কিন্তু কয়েক মিনিটের মধ্যেই তিনি মারা যান। তবে এই গুলির আঘাতে তাঁর মৃত্যু হওয়ার কথা নয়।
