
পাবনার ঈশ্বরদী উপজেলায় শয়নকক্ষ থেকে এক কলেজছাত্রীর ঝুলন্ত লাশ উদ্ধার করেছে পুলিশ। আজ শনিবার বিকেল পাঁচটায় উপজেলার পাকশী ইউনিয়নের চররূপপুর গ্রাম থেকে লাশটি উদ্ধার করা হয়।
মারা যাওয়া কলেজছাত্রীর নাম স্বপ্না খাতুন (১৮)। তিনি পাকশী রেলওয়ে কলেজের উচ্চমাধ্যমিকের ছাত্রী ছিলেন। তাঁর বাবা এনামুল হক পেশায় একজন রাজমিস্ত্রি।
পুলিশ ও ছাত্রীর পারিবারিক সূত্রে জানা যায়, ক্লাস না থাকলেও স্বপ্না আজ সকালে কলেজের উদ্দেশে বাড়ি থেকে বের হন। বেলা দুইটার দিকে স্বপ্নাকে প্রতিবেশীরা বাড়ি ফিরতে দেখে। বেলা তিনটার দিকে এক প্রতিবেশী স্বপ্নার বাড়িতে গিয়ে কাউকে না পেয়ে জানালা দিয়ে উঁকি মারেন। সে সময় তিনি দেখতে পান শয়নকক্ষের বাঁশের সঙ্গে স্বপ্না ঝুলে আছে। কক্ষের দরজা ভেতর থেকে বন্ধ ছিল। ওই প্রতিবেশী বিষয়টি গ্রাম্য পুলিশের মাধ্যমে মুঠোফোনে পুলিশকে জানান।খবর পেয়ে পাকশী রূপপুর পারমাণবিক ফাঁড়ির ইনচার্জ ইকবাল পাশা সেখানে গিয়ে ঘরের দরজা ভেঙে স্বপ্নার ঝুলন্ত লাশ উদ্ধার করে।
ইকবাল পাশা বলেন, লাশের গলার নিচে ফাঁসের দাগ রয়েছে। তবে শরীরের কোথাও আঘাতের চিহ্ন পাওয়া যায়নি। ক্লাস না থাকার পরও ওই ছাত্রীর কলেজের উদ্দেশে বাড়ি থেকে বের হওয়া সন্দেহজনক মনে করছে পুলিশ। তিনি বলেন, লাশ এখন থানায় রয়েছে। কাল রোববার সকালে ময়নাতদন্তের জন্য লাশ পাবনা মেডিকেল কলেজ হাসপাতালে পাঠানো হবে।
এ ব্যাপারে স্বপ্নার বাবা এনামুল হককে জিজ্ঞেস করা হলে তিনি কিছু জানেন না বলে মন্তব্য করেন।
