
‘জীবনকে আইটির রঙে রাঙিয়ে দাও’ স্লোগান নিয়ে রাজধানীর জগন্নাথ বিশ্ববিদ্যালয়ে শুরু হয়েছে তথ্যপ্রযুক্তি উত্সব। গতকাল বৃহস্পতিবার সকাল ১০টার দিকে বিশ্ববিদ্যালয়ের কেন্দ্রীয় মিলনায়তনে তিন দিনের এ উত্সব উদ্বোধন করা হয়। উত্সব হবে ১৮ ও ২০ মে।
‘সিএসই কার্নিভাল’ নামের এ উত্সবের আয়োজন করেছে বিশ্ববিদ্যালয়ের কম্পিউটার সায়েন্স অ্যান্ড ইঞ্জিনিয়ারিং (সিএসই) বিভাগ এবং তথ্যপ্রযুক্তি গবেষণা ও রিসোর্স সেন্টার (আইটিআরআরসি) প্রকল্প।
অনুষ্ঠানে বক্তারা বলেন, তথ্যপ্রযুক্তি ছাড়া বিজ্ঞানের কোনো শাখারই সামনে এগোনো সম্ভব নয়। তাই তথ্যপ্রযুক্তির বিষয়ে আরও গতিশীল ভূমিকা থাকা দরকার; সেই সঙ্গে প্রযুক্তির সঙ্গে তাল মিলিয়ে দেশ ও জাতিকে সামনে এগিয়ে নিতে হবে।
অনুষ্ঠানে বক্তব্য দেন বিশ্ববিদ্যালয়ের উপাচার্য মীজানুর রহমান, বিজ্ঞান অনুষদের ডিন কামরুল আলম খান প্রমুখ।
এ উত্সবে বিভিন্ন বিশ্ববিদ্যালয়ের ৫১ জন শিক্ষার্থী ১৭টি দলে বিভক্ত হয়ে কম্পিউটার প্রোগ্রামিং, গেমস,  কুইজ ও প্রজেক্ট উপস্থাপন প্রতিযোগিতায় অংশ নিচ্ছেন।
