
নির্বাচনকে কেন্দ্র করে বাংলাদেশের চলমান সহিংসতার ব্যাপারে উদ্বেগ প্রকাশ করেছেন জাতিসংঘের মহাসচিব বান কি মুন। একটি বিশ্বাসযোগ্য ও শান্তিপূর্ণ নির্বাচনের জন্য সহায়ক পরিবেশ নিশ্চিত করতে তিনি সব রাজনৈতিক দলের প্রতি আহ্বান জানিয়েছেন।আজ বৃহস্পতিবার  জাতিসংঘ সংবাদ কেন্দ্র এ তথ্য জানিয়েছে।জাতিসংঘ মহাসচিবের মুখপাত্র এক বিবৃতিতে বলেন, বান কি মুন সংশ্লিষ্ট সবাইকে আইনের প্রতি শ্রদ্ধা রেখে পরমতসহিষ্ণুতা চর্চা ও শান্তিপূর্ণভাবে মত প্রকাশের আহ্বান জানিয়েছেন।সংলাপ আয়োজনে নেওয়া সাম্প্রতিক পদক্ষেপগুলো অব্যাহত থাকবে বলে জাতিসংঘের মহাসচিব আশা প্রকাশ করেছেন। একটি বিশ্বাসযোগ্য ও শান্তিপূর্ণ নির্বাচনের সহায়ক পরিবেশ সৃষ্টির জন্য তিনি সব দলের প্রতি আহ্বান জানিয়েছেন। প্রসঙ্গত, ১৮ দল আহুত ৬০ ঘণ্টার হরতালে ১৫ জনের বেশি মানুষ প্রাণ হারিয়েছেন, আহত হয়েছেন অসংখ্য মানুষ।এ বছরের শুরুতে জাতিসংঘের রাজনীতিবিষয়ক সহকারী মহাসচিব অস্কার ফার্নান্দেজ তারানকো বলেছিলেন, দক্ষিণ এশিয়ার দেশটিতে সহিংস ঘটনা বাড়ছে। তিনি প্রতিবারই সংশ্লিষ্ট সব পক্ষকেই সব রাজনৈতিক দলের অংশগ্রহণে একটি অবাধ, সুষ্ঠু, বিশ্বাসযোগ্য ও সহিংসতামুক্ত নির্বাচনের পরিবেশ নিশ্চিত করার আহ্বান জানান।উল্লেখ্য, সংবিধান অনুযায়ী বাংলাদেশে বর্তমান সংসদের মেয়াদ শেষ হওয়ার ৯০ দিনের মধ্যে নির্বাচন অনুষ্ঠানের কথা রয়েছে। সংসদের মেয়াদ গত সপ্তাহে শেষ হওয়ার কথা ছিল। নিয়মানুযায়ী ২০১৪ সালের জানুয়ারির মধ্যে নির্বাচন হওয়ার কথা। 
