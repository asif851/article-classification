
গাজীপুরে তিন শতাধিক অবৈধ স্থাপনা উচ্ছেদ করেছেন ভ্রাম্যমাণ আদালত। গতকাল রোববার সকাল থেকে বিকেল পর্যন্ত এ অভিযান চালানো হয়।গাজীপুর জেলার নির্বাহী ম্যাজিস্ট্রেট সত্যজিত রায় দাস ও স্নিগ্ধা তালুকদার এবং গাজীপুর সিটি করপোরেশনের নির্বাহী ম্যাজিস্ট্রেট নাজমুল ইসলাম ভূইয়া উচ্ছেদ অভিযানে নেতৃত্ব দেন।অভিযানে গাজীপুর সিটি করপোরেশনের চান্দনা চৌরাস্তা থেকে ঢাকা-টঙ্গাইল ও ঢাকা-ময়মনসিংহ মহাসড়কের এক কিলোমিটার পর্যন্ত এলাকা এবং শিববাড়ি থেকে চান্দনা চৌরাস্তা পর্যন্ত সড়কের তিন শতাধিক অবৈধ স্থাপনা উচ্ছেদ করা হয়েছে।ভ্রাম্যমাণ আদালত সূত্র জানায়, একটি মহল এসব সড়ক-মহাসড়কে বিভিন্ন দোকানপাট বসিয়ে অবৈধভাবে টোল আদায় করে আসছিল। সড়ক ও ফুটপাত দখল করে এসব স্থাপনা গড়ে ওঠায় পথচারী ও যানবাহন চলাচল বিঘ্নিত হচ্ছিল। ঘটত প্রায়ই দুর্ঘটনা। এ ছাড়া ছিনতাইও হতো। এসব অভিযোগের পরিপ্রেক্ষিতে জেলা প্রশাসক মো. নূরুল ইসলাম উচ্ছেদ অভিযানের নির্দেশ দেন।নির্বাহী ম্যাজিস্ট্রেট সত্যজিত রায় দাস জানান, অভিযান অব্যাহত থাকবে।
