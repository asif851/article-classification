
নারী-পুরুষ সমতায় ভারত ও পাকিস্তানের চেয়ে বাংলাদেশ এগিয়ে। এক্ষেত্রে ১৪৫টি দেশের মধ্যে বাংলাদেশের অবস্থান ৬৪ তম। সুইজারল্যান্ডভিত্তিক অলাভজনক প্রতিষ্ঠান ওয়ার্ল্ড ইকোনমিক ফোরামের (ডব্লিউইএফ) ২০১৫ সালের বার্ষিক গ্লোবাল জেন্ডার গ্যাপের (বৈশ্বিক লৈঙ্গিক বৈষম্য) সূচকে বাংলাদেশ গত বছরের চেয়ে ভালো অবস্থানে রয়েছে। আজ বৃহস্পতিবার ডব্লিউইএফের ওয়েবসাইটে প্রতিবেদনটি প্রকাশ করা হয়। 
একই জরিপে গত বছর ১৪২টি দেশের মধ্যে বাংলাদেশের অবস্থান ছিল ৬৮ তম। রাজনীতিতে অংশগ্রহণ, অর্থনৈতিক সমতা এবং শিক্ষা ও স্বাস্থ্যসেবার প্রাপ্যতার ভিত্তিতে ২০০৬ সাল থেকে ডব্লিউইএফ এ তালিকা প্রকাশ করে আসছে। এবার এই তালিকার শীর্ষস্থানে রয়েছে স্ক্যানডেনেভীয় দেশ আইসল্যান্ড। এর পরের তিনটি স্থানও স্ক্যানডেনেভীয় দেশগুলোর দখলে। দ্বিতীয় নরওয়ে, তৃতীয় ফিনল্যান্ড ও চতুর্থ স্থানে রয়েছে সুইডেন। বাংলাদেশের স্কোর শূন্য দশমিক ৭০৪। শীর্ষে থাকা আইসল্যান্ডের স্কোর শূন্য দশমিক ৮৮১। প্রতিবেশী দেশগুলোর মধ্যে শ্রীলঙ্কা ৮৪, ভারত ১০৮, নেপাল ১১০ ও পাকিস্তান ১৪৫ নম্বরে রয়েছে।
