
দেশের ৬১৪টি ইউনিয়ন পরিষদে (ইউপি) তৃতীয় দফা নির্বাচনে ভোট নেওয়া শুরু হয়েছে। আজ শনিবার সকাল আটটা থেকে ভোট গ্রহণ শুরু হয়।
তৃতীয় ধাপের নির্বাচনে ২৫ ইউপিতে আওয়ামী লীগের চেয়ারম্যান প্রার্থীদের প্রতিদ্বন্দ্বী নেই। ৭৬ ইউপিতে বিএনপির চেয়ারম্যান প্রার্থী নেই।
লক্ষ্মীপুরের রায়পুরের দুটি ইউনিয়নে ভোটের প্রয়োজন হচ্ছে না। চেয়ারম্যান, সাধারণ সদস্য ও সংরক্ষিত নারী সদস্য প্রার্থীদের সবাই বিনা প্রতিদ্বন্দ্বিতায় নির্বাচিত হতে চলেছেন।
ব্যাপক সহিংসতা, প্রাণহানি ও অনিয়মের মধ্য দিয়ে গত ২২ মার্চ ৭১২টি ও ৩১ মার্চ ৬৩৯টি ইউপিতে ভোট নেওয়া হয়। এমনই সহিংসতা ও অনিয়মের আশঙ্কায় আজ ৬১৪টি ইউপিতে ভোট গ্রহণ শুরু হয়েছে।
নির্বাচনী সহিংসতায় গতকাল শুক্রবার পর্যন্ত নিহত হয়েছে ৪৩ জন।
নির্বাচনের দ্বিতীয় ধাপে ৬৩৯টি ইউপিতে নির্বাচন হয়। এতে আওয়ামী লীগের ৩৩ প্রার্থী বিনা প্রতিদ্বন্দ্বিতায় নির্বাচিত হন। ৬৩টি ইউপিতে বিএনপির প্রার্থী ছিল না। প্রথম ধাপে ৭১২টি ইউপিতে নির্বাচন হয়। ক্ষমতাসীন আওয়ামী লীগের ৫৪ প্রার্থী বিনা প্রতিদ্বন্দ্বিতায় নির্বাচিত হন। ১১৯টি ইউপিতে বিএনপির প্রার্থী ছিল না।
আরও পড়ুন...অভিযোগের সুরাহা হয় না
