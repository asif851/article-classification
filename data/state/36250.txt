
ফেনীর ফুলগাজীতে ছেলের ধারালো অস্ত্রের আঘাতে সৎমায়ের মৃত্যুর অভিযোগ পাওয়া গেছে।
গতকাল মঙ্গলবার রাতে উপজেলার জিএমহাট ইউনিয়নের দক্ষিণ শ্রীচন্দ্রপুর গ্রামে এই ঘটনা ঘটে।
নিহত নারীর নাম আপা রানী (৪০)। তাঁর দুই ছেলে ও এক মেয়ে আছে। তাঁর সৎছেলের নাম সঞ্জিত মজুমদার (৩২)।
পুলিশ ও স্থানীয় লোকজনের ভাষ্য, গতকাল রাতে পারিবারিক বিষয় নিয়ে আপা রানীর সঙ্গে সঞ্জিতের ঝগড়া হয়। একপর্যায়ে সঞ্জিত ক্ষিপ্ত হয়ে আপা রানীকে ধারালো অস্ত্র দিয়ে আঘাত করেন। ধারালো অস্ত্রের আঘাতে আপা রানী গুরুতর আহত হন। তাঁর চিৎকারে আশপাশের লোকজন এগিয়ে আসে। তাঁকে উদ্ধার করে প্রথমে ফেনী সদর হাসপাতালে নেওয়া হয়। অবস্থার অবনতি হলে আপা রানীকে উন্নত চিকিৎসার জন্য চট্টগ্রাম মেডিকেল কলেজ হাসপাতালে পাঠানো হয়। সেখানেই রাতে তাঁর মৃত্যু হয়।
ফুলগাজী থানার ভারপ্রাপ্ত কর্মকর্তা (ওসি) এম এম মুর্শেদ বলেন, সঞ্জিতের ধারালো অস্ত্রের আঘাতে আপা রানীর মৃত্যু হয়েছে বলে জানা গেছে। ঘটনার পর থেকে সঞ্জিত পলাতক রয়েছেন। তাঁকে গ্রেপ্তারের চেষ্টা করছে পুলিশ।
 
