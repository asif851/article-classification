
ঝালকাঠির শহরের হরচন্দ্র সরকারি বালিকা উচ্চবিদ্যালয়ের ২৫ জন ছাত্রী মাঠে গিয়ে এক কৃষকের এক বিঘা জমির আমন ধান কেটে মাড়াই করে দিয়েছে। কৃষিব্যক্তিত্ব শাইখ সিরাজের ‘ফিরে চল মাটির টানে’ অনুষ্ঠানটি দেখে অনুপ্রাণিত হয়ে তারা এ কাজ করতে আগ্রহী হয়।গতকাল বৃহস্পতিবার সকালে শিক্ষার্থীরা ঝালকাঠি সদর উপজেলার আগরবাড়ী গ্রামের কৃষক মো. কেরামত আলীর পাকা আমন খেতে উপস্থিত হয়। সকাল থেকে দুপুর পর্যন্ত তারা ওই কৃষকের এক বিঘা জমির ধান কেটে মাড়াই করে দেয়। ধান কাটতে তারা রিপার মেশিন ও কাস্তে ব্যবহার করে।হরচন্দ্র সরকারি বালিকা উচ্চবিদ্যালয়ের প্রধান শিক্ষক রানীবালা সাহা বলেন, বার্ষিক পরীক্ষা শেষ হয়েছে। এই অবসরে তারা বাস্তব অভিজ্ঞতার জন্য কৃষকদের ধান কাটার উদ্যোগ নেয়।ধান কাটার সময় জেলা কৃষি সম্প্রসারণ বিভাগের উপপরিচালক মো. মুজিবুল হক মিয়া, উপজেলা কৃষি কর্মকর্তা চিন্ময় রায়, সদর উপজেলার বাসন্ডা ইউনিয়ন পরিষদের (ইউপি) চেয়ারম্যান মোবারক হোসেন প্রমূখ উপস্থিত ছিলেন। ধান কাটার পরে খেজুরের রসের পায়েস দিয়ে কৃষকেরা ছাত্রীদের অপ্যায়ন করেন।মো. মুজিবুল হক মিয়া প্রথম আলোকে বলেন, ‘চ্যানেল আইয়ের “ফিরে চল মাটির টানে” অনুষ্ঠানে অনুপ্রাণিত হয়ে ছাত্রীদের এই আগ্রহের বিষয়টিকে আমরা গুরুত্ব দিয়ে দেখিছি।’
