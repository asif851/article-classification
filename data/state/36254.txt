
সাভারে ধসে পড়া রানা প্লাজার রেকর্ড (নথিপত্র) সাত দিনের মধ্যে আদালতে দাখিল করতে পৌরসভার ভারপ্রাপ্ত মেয়রকে নির্দেশ দিয়েছেন আদালত। একই সঙ্গে পরিচয়পত্র, নিয়োগ ও ছবির ভিত্তিতে নিখোঁজ ব্যক্তিদের তালিকা তৈরি করে দাখিল করতে নির্দেশ দেওয়া হয়েছে।
আজ সোমবার বিচারপতি মির্জা হোসেইন হায়দার ও বিচারপতি মুহাম্মদ খুরশীদ আলম সরকার সমন্বয়ে গঠিত হাইকোর্ট বেঞ্চ এ আদেশ দেন। ঢাকার জেলা প্রশাসক, স্থানীয় প্রশাসন ও প্রধান কারখানা পরিদর্শকের প্রতি এ নির্দেশ দেওয়া হয়।
গত নভেম্বরে তাজরীনের অগ্নিকাণ্ডের ঘটনায় সরকারের তদন্ত কমিটির প্রতিবেদন আদালতকে দুই সপ্তাহের মধ্যে দাখিল করতে স্বরাষ্ট্র সচিব, শ্রম সচিবসহ বিবাদীদের নির্দেশ দিয়েছেন আদালত। এ ঘটনায় তাজরীন ফ্যাশনসের ব্যবস্থাপনা পরিচালককে সাময়িকভাবে আদালতে ব্যক্তিগত হাজিরা থেকে অব্যাহতি দেওয়া হয়েছে।
