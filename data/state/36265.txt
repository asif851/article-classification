
ফরিদপুরে দাফনের সময় কেঁদে ওঠা নবজাতকটি সুস্থ আছে। তার চিকিৎসাসেবা নিশ্চিত করতে তিন সদস্যের একটি চিকিৎসা দল গঠন করেছেন ফরিদপুরের সিভিল সার্জন।ফরিদপুরের ডা. জাহেদ মেমোরিয়াল শিশু হাসপাতালে ইনকিউবেটরে রেখে শিশুটিকে চিকিৎসা দেওয়া হচ্ছে। এ হাসপাতালেই গত বুধবার রাত ১২টার দিকে ৫ মাস ২২ দিনের মাথায় জন্ম নেয় শিশুটি। পরে চিকিৎসক তাকে মৃত ঘোষণা করেন। বৃহস্পতিবার ভোরে দাফনের সময় শিশুটি কেঁদে ওঠে। ফরিদপুর শহরের কমলাপুর এলাকার বাসিন্দা নাজমুল হুদা ও নাজনীন আক্তার দম্পতির প্রথম সন্তান সে।শিশু হাসপাতালটির ইনকিউবেটর ইউনিটের নার্স সবিতা সাহা গতকাল শুক্রবার বেলা সাড়ে ১১টায় প্রথম আলোকে বলেন, শিশুটি ভালো আছে। সে স্বাভাবিকভাবে হাত-পা নাড়াচাড়া করতে পারছে। তাকে স্যালাইন ও ইনজেকশন দেওয়া হচ্ছে।ফরিদপুরের সিভিল সার্জন অরুণ কুমার বিশ্বাস বলেন, ‘আমি শিশুটিকে দেখেছি। তার চিকিৎসার জন্য ফরিদপুর জেনারেল হাসপাতালের শিশু বিশেষজ্ঞ খোন্দকার মো. আবদুল্লাহ হিস সায়াদকে আহ্বায়ক করে তিন সদস্যের একটি চিকিৎসা দল গঠন করা হয়েছে। দলটি কাল (আজ) শনিবার থেকে কাজ শুরু করবে।’কমিটির আহ্বায়ক সায়াদ প্রথম আলোকে বলেন, তিনি বৃহস্পতিবার রাতে শিশুটিকে দেখেছেন। যে বয়সে শিশুটি ভূমিষ্ঠ হয়েছে, তাতে তার বেঁচে থাকা কঠিন। শিশুটির জন্য যেমন নিবিড় পরিচর্যা দরকার, তা ঢাকার শিশু হাসপাতালসহ হাতেগোনা কয়েকটি হাসপাতালে আছে। তবে বর্তমান অবস্থায় হেলিকপ্টার ছাড়া শিশুটিকে ঢাকায় স্থানান্তর করা ঝুঁকিপূর্ণ।নবজাতকের দাদা মো. আবুল কালাম মিয়া বলেন, ‘আমাদের মতো পরিবারের পক্ষে হেলিকপ্টারের ব্যবস্থা করা সম্ভব নয়।’ তিনি জানান, তাঁরা শিশুটির নাম রেখেছেন ‘গালিবা হায়াত’ (মৃত্যুঞ্জয়ী)।কাজ শুরু করেনি তদন্ত কমিটি: ঘটনা খতিয়ে দেখতে ডা. জাহেদ মেমোরিয়াল শিশু হাসপাতাল কর্তৃপক্ষ গত বৃহস্পতিবার পাঁচ সদস্যের একটি তদন্ত কমিটি গঠন করেছিল। তবে গতকাল পর্যন্ত কমিটি কাজ শুরু করেনি। কমিটির সদস্য মো. শাহজাহান গতকাল দুপুরে প্রথম আলোকে বলেন, কমিটি শনিবার দুপুরে সভা ডেকেছে। এরপর থেকে কাজ শুরু করা হবে।সিভিল সার্জন অরুণ কুমার বিশ্বাস বলেন, বৃহস্পতিবারের ঘটনাসহ ডা. জাহেদ মেমোরিয়াল শিশু হাসপাতালের যাবতীয় কার্যক্রম তদারকির উদ্যোগ নেওয়া হয়েছে। এ জন্য ফরিদপুর জেনারেল হাসপাতালের চিকিৎসক ঊষারঞ্জন চক্রবর্তীকে আহ্বায়ক করে পাঁচ সদস্যের তদন্ত কমিটি গঠন করা হয়েছে। কমিটিকে সাত দিনের মধ্যে প্রতিবেদন দিতে বলা হয়েছে।
