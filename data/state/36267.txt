
রাজধানীর ওয়ারীতে গ্যাসের পাইপলাইন বিস্ফোরণে দগ্ধ হওয়া আরেকজন চিকিৎসাধীন অবস্থায় মারা গেছেন। তাঁর নাম হোসনে আরা বেগম (৪২)।
আজ বৃহস্পতিবার ভোররাতে ঢাকা মেডিকেল কলেজ হাসপাতালের বার্ন ইউনিটে হোসনে আরার মৃত্যু হয়। বিস্ফোরণে তাঁর শরীরের ৪০ শতাংশ পুড়ে গিয়েছিল। বার্ন ইউনিটের আবাসিক সার্জন পার্থ শংকর পাল এই তথ্য জানিয়েছেন।
ওই দুর্ঘটনায় হোসনে আরার মেয়ে শারমিন আলম সাবিনাও (১৯) দগ্ধ হয়েছেন। তাঁর শরীরের ৩০ শতাংশ পুড়ে গেছে। তিনিও ঢাকা মেডিকেলে চিকিৎসাধীন।
এর আগে ওই বিস্ফোরণে দগ্ধ হোসনে আরার স্বামী আলমগীর হোসেন (৫৫) গত শুক্রবার দিবাগত রাতে চিকিৎসাধীন অবস্থায় এই ইউনিটে মারা যান।
ওয়ারী থানার ৯/১০ নম্বর যদুনাথ বসাক লেনের একটি বাড়িতে গত বৃহস্পতিবার মধ্যরাতে গ্যাসের লাইনে বিস্ফোরণ ঘটে। এতে গৃহকর্তা আলমগীর, তাঁর স্ত্রী হোসনে আরা ও মেয়ে শারমিন আলম সাবিনা মারাত্মকভাবে দগ্ধ হন। পরে তাঁদের ঢাকা মেডিকেলের বার্ন ইউনিটে ভর্তি করা হয়।
পারিবারিক সূত্রে জানা গেছে, ঘটনার সময় পানি গরম করার জন্য চুলায় আগুন ধরাতে গিয়েছিলেন হোসনে আরা। এ সময় হঠাৎ গ্যাসের পাইপে বিস্ফোরণ ঘটে এবং দ্রুত আগুন ছড়িয়ে পড়ে পুরো বাসায়।
