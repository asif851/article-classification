
বিএনপিকে আর ক্ষমতায় আসতে দেওয়া হবে না বলে মন্তব্য করেছেন কৃষিমন্ত্রী মতিয়া চৌধুরী। আজ রোববার বিকেলে বঙ্গবন্ধু অ্যাভিনিউয়ে ২০০৫ সালের ১৭ আগস্ট সারা দেশে সিরিজ বোমা হামলা দিবস উপলক্ষে ঢাকা মহানগর আওয়ামী লীগের আলোচনা সভায় তিনি এ মন্তব্য করেন।মতিয়া চৌধুরী বলেন, ‘ক্ষমতায় থাকতেও তারা (বিএনপি) বাংলাদেশকে পাকিস্তান বানানোর চেষ্টা করে। ক্ষমতায় না থাকলেও তাদের সেই প্রচেষ্টা অব্যাহত থাকে। জীবনপ্রাণ লড়াই করব, তাদের ক্ষমতায় আসতে দেব না। যত দিন দেহে আছে প্রাণ এ জঞ্জাল সরাবই।’খালেদা জিয়ার উদ্দেশে মতিয়া বলেন, ‘আপনার পেয়ারে পাকিস্তান ডুবছে। আরও ডুববে। কিন্তু আমরা তা চাই না। তারা যে খেলায় মাতছে, সেই খেলায় কখনো আওয়ামী লীগ পড়বে না, খেলবে না। আপনার দলই এ খেলায় পড়বে।’ তিনি বলেন, ‘এ দেশে যার যার ধর্ম তার তার কাছে। এখানে কেউ নিপীড়ক হবে না। ধর্ম যার যার, রাষ্ট্র সবার।’
শক্তিধর দেশের সমালোচনা করে আওয়ামী লীগের সভাপতিমণ্ডলীর এই সদস্য বলেন, ‘আপনারা এর বিরুদ্ধে ওর বিরুদ্ধে একে ওকে লেলিয়ে দেন। মধ্যপ্রাচ্যে আপনারা কী করতেছেন, সেটা আমরা দেখতেছি। কিন্তু এ দেশে শেখ হাসিনা যত দিন বেঁচে থাকবে, এই চক্রান্ত সফল হতে দেওয়া হবে না।’
১৫ আগস্ট খালেদা জিয়ার জন্মদিন পালনের কঠোর সমালোচনা করে মতিয়া চৌধুরী বলেন, ‘বিকৃত মানসিকতা নিয়ে তিনি নকল জন্মদিন পালন করে আসছেন। আমাদের অত্যন্ত সজ্জন ব্যক্তি সৈয়দ আশরাফ অনুরোধ করলেন। কিন্তু চোরায় না শুনে ধর্মের কাহিনি। বৈধ জন্মদিন হলে একটা হয়।’
মহানগর আওয়ামী লীগের ভারপ্রাপ্ত সভাপতি এম এ আজিজের সভাপতিত্বে আলোচনা সভায় আরও বক্তব্য দেন সভাপতিমণ্ডলীর সদস্য সাহারা খাতুন, যুগ্ম সম্পাদক মাহবুব উল আলম হানিফ, ত্রাণমন্ত্রী মোফাজ্জল হোসেন চৌধুরী মায়া, খাদ্যমন্ত্রী কামরুল ইসলাম ও ছাত্রলীগের সভাপতি এইচ এম বদিউজ্জামান সোহাগ প্রমুখ।
