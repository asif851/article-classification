
গাড়িতে পেট্রলবোমা ও অগ্নিসংযোগ করে হত্যার অভিযোগে করা মামলায় বিএনপির ভারপ্রাপ্ত মহাসচিব মির্জা ফখরুল ইসলাম আলমগীরসহ ৩৭ জনের বিরুদ্ধে অভিযোগপত্র গ্রহণ বিষয়ে ১৯ অক্টোবর তারিখ ধার্য করেছেন আদালত।আজ সোমবার মামলাটিতে তদন্ত প্রতিবেদন দাখিলের দিন ধার্য ছিল। এর আগে ৩০ আগস্ট ডিবি পুলিশের উপপরিদর্শক (এসআই) দীপক কুমার দাস এ মামলায় অভিযোগপত্র দাখিল করেন। মহানগর হাকিম আমিনুল হক আজ অভিযোগপত্র নথি সংযুক্ত করে তা গ্রহণের জন্য দিন ধার্য করেন।মির্জা ফখরুল ইসলাম ছাড়া এ মামলার অন্য আসামিদের মধ্যে রয়েছেন বিএনপির স্থায়ী কমিটির সদস্য গয়েশ্বর চন্দ্র রায়, মির্জা আব্বাস, ভাইস চেয়ারম্যান সাদেক হোসেন খোকা, যুগ্ম-মহাসচিব আমানউল্লাহ, বরকত উল্লা, সালাউদ্দিন আহম্মেদ, জামায়াতের সহকারী সেক্রেটারি জেনারেল সফিকুল ইসলাম ও ভারপ্রাপ্ত সেক্রেটারি জেনারেল শফিকুর রহমান।অভিযোগপত্রে মির্জা ফখরুলসহ ২৮জনকে পলাতক দেখিয়ে তাঁদের বিরুদ্ধে গ্রেপ্তারি পরোয়ানা জারির আবেদন করেছেন তদন্ত কর্মকর্তা। মামলায় সাতজন কারাগারে ও একজন জামিনে আছেন।
২০১৩ সালে বিএনপি জোটের ডাকা অবরোধ কর্মসূচি চলাকালে ৩০ নভেম্বর মালিবাগ চৌধুরীপাড়া এলাকায় একটি বাসে পেট্রলবোমা ও অগ্নিসংযোগ করা হয়। এতে যাত্রী হাবিবুর রহমানসহ কয়েকজন অগ্নিদগ্ধ হন। পরে হাবিবুর রহমানকে ঢাকা মেডিকেল কলেজ হাসপাতালের বার্ন ইউনিটিতে ভর্তি করা হলে কর্তব্যরত চিকিৎসক তাঁকে মৃত ঘোষণা করেন। এ ঘটনায় ১ ডিসেম্বর রমনা মডেল থানা-পুলিশ এ মামলা করে।
