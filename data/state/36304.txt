
ব্রাহ্মণবাড়িয়ার নাসিরনগর উপজেলার ফান্দাউক ইউনিয়নের গোপীনাথ জিউ মন্দির (ইসকন) থেকে পিতলের পাঁচটি বিগ্রহ মূর্তি ও একটি কালো পাথরের মূর্তি চুরি হয়েছে। গত শনিবার দিবাগত রাত তিনটার দিকে মন্দিরের সাতটি তালা কেটে দুষ্কৃতকারীরা এগুলো চুরি করে নিয়ে যায়।ঘটনার পর ব্রাহ্মণবাড়িয়ার পুলিশ সুপার মিজানুর রহমান, নাসিরনগর উপজেলা নির্বাহী কর্মকর্তা (ইউএনও) লিয়াকত আলী ও থানার ভারপ্রাপ্ত কর্মকর্তা (ওসি) আবু জাফর ঘটনাস্থল পরিদর্শন করেন।মন্দির ও পুলিশ সূত্রে জানা গেছে, শনিবার রাত সাড়ে ১০টার দিকে সেবায়েত গৌরাঙ্গ চন্দ্র সাহাসহ মন্দিরের অন্য লোকজন ঘুমিয়ে পড়েন। রাত তিনটার দিকে একদল দুষ্কৃতকারী মন্দিরের প্রধান ফটকের একটি তালা, মন্দিরে ঢোকার ফটকের একটি, মন্দিরের ভেতরে লোহার দরজার চারটি ও শিব মন্দিরের একটি তালা ভেঙে ভেতরে ঢোকে। তারা মন্দিরে থাকা পিতলের পাঁচটি বিগ্রহ মূর্তি ও কালো পাথরের বিষ্ণুমূর্তি চুরি করে নিয়ে যায়। এ ছাড়া রুপার তিনটি বাঁশি, মূর্তির পাঁচটি মুকুট, মন্দিরের হারমোনিয়াম-করতাল, রুপার তিনটি বাঁশি ও দানবাক্সে থাকা দেড় থেকে দুই হাজার টাকা চুরি করে নিয়ে যায় তারা।মন্দিরের সেবায়েত বলেন, ‘দুষ্কৃতকারীরা আমার ঘরের দরজায় তালা ঝুলিয়ে দেয়। রাত সাড়ে তিনটার দিকে উঠে বিষয়টি বুঝতে পেরে ঘরের পেছনের দরজা দিয়ে বের হয়ে দেখি, মন্দিরের বাউন্ডারির গেট, মন্দিরের গেট, মন্দিরের দরজা, শিবমন্দিরের দরজার মোট সাতটি তালা কেটে পাঁচটি বিগ্রহ মূর্তি ও শত বছরের পুরোনো পাথরের বিষ্ণুমূর্তি চুরি করে নিয়ে গেছে।’
 
