
সহযোগিতার নামে রোহিঙ্গা শরণার্থী নারীদের বিয়ে করার পক্ষে সামাজিক যোগাযোগ মাধ্যমে প্রচার চালাচ্ছে একটি দল। এ দলের কোনো কোনো সদস্য আবার বিবাহিত সামর্থ্যবান পুরুষদের এগিয়ে আসার আহ্বান জানিয়েছে।
সামাজিক যোগাযোগমাধ্যমে ‌‘আরলি ম্যারেজ ক্যাম্পেইন’ নামের গ্রুপে গত মঙ্গলবার এ-সংক্রান্ত একটি পোস্ট দেওয়া হয় গাজী মো. তানজীল নামে একটি আইডি থেকে। ওই আইডি থেকে টেকনাফে গিয়ে কার সঙ্গে যোগাযোগ করতে হবে তার বিস্তারিত জানতে ইনবক্সে যোগাযোগের কথা বলা হয়। আরও বলা হয়, ওই রাতেই সায়েদাবাদ বাসস্ট্যান্ড থেকে তাঁদের একটি দল টেকনাফ যাচ্ছে।
পরে মো. নিজামুল হক নামের অন্য একটি আইডি থেকে বিবাহিত লোকজনকে এগিয়ে আসার আহ্বান জানানো হয়। ওই আলোচনায় অংশ নিয়ে অনেকেই মন্তব্য করেন, যেসব নারী তাঁদের স্বামীর বহুবিবাহ মেনে নিতে পারবেন না, তাঁরা দিনের (ধর্মের) পথে নেই।
আলোচনায় অংশ নিয়ে কেউ কেউ আবার বহুবিবাহের বিরুদ্ধেও কথা বলেছেন। অনেকে বলেছেন, মানবিকতা দেখানোর জন্য বিয়ে করার কোনো যৌক্তিকতা নেই।
এর আগে ২০১৪ সালের ১৪ জুলাই আইন মন্ত্রণালয় থেকে একটি পরিপত্র জারি করা হয়। ওই পরিপত্রে দেশে রোহিঙ্গাদের সঙ্গে বাংলাদেশিদের বিয়ে নিষিদ্ধ করা হয়। তা ছাড়া কোনো কাজি রোহিঙ্গাদের বিবাহ নিবন্ধন করলে তাঁর বিরুদ্ধে কঠোর ব্যবস্থা নেওয়ারও ঘোষণা দেওয়া হয়েছিল ওই সময়ে।
এ বিষয়ে জানতে গাজী মো. তানজীলের সঙ্গে যোগাযোগ করা হলে তিনি কেন এ বিষয়ে জানতে চাওয়া হচ্ছে পাল্টা প্রশ্ন তোলেন। বাংলাদেশের আইনে রোহিঙ্গাদের বিয়ে করা নিষিদ্ধ সে সম্পর্কে জানেন কি না, এই প্রশ্নের জবাব দেননি তিনি।
টেকনাফের উপজেলা নির্বাহী কর্মকর্তা মো. জাহিদ হোসেন সিদ্দিক প্রথম আলোকে বলেন, তাঁরা নজরদারি করছেন। প্রশাসনের পাশাপাশি পুলিশ, বর্ডার গার্ড বাংলাদেশ (বিজিবি), কোস্ট গার্ড, গোয়েন্দারা তৎপর আছেন। জনপ্রতিনিধিদের সঙ্গেও আলাপ আলোচনা করা হচ্ছে।
