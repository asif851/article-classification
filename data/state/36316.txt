
রাজধানীর একটি বেসরকারি হাসপাতালে চিকিৎসাধীন নারায়ণগঞ্জের মেয়র সেলিনা হায়াৎ আইভীকে দেখতে যান আওয়ামী লীগের সাধারণ সম্পাদক ওবায়দুল কাদের। তিনি সেখানে কিছু সময় অবস্থান করেন এবং চিকিৎসকদের কাছ থেকে মেয়র আইভীর শারীরিক অবস্থার খোঁজ খবর নেন।
আইভী এখন সিসিইউতে আছেন। আইভীকে দেখে বেরোনোর সময় হাসপাতালের বাইরে সাংবাদিকদের কাছে ওবায়দুল কাদের বলেন, আইভীর সঙ্গে কথা হয়েছে। তিনি তাঁর পায়ে ইটের আঘাত লাগার কথা বলেছেন। তাঁকে এখন অনেকটা ভালোই মনে হয়েছে। চিকিৎসকদের সঙ্গে কথা হয়েছে। তাঁরা জানিয়েছেন, আইভীকে হাসপাতালে আরও ৪/৫ দিন থাকতে হবে।
গত মঙ্গলবার সিটি করপোরেশনের হকার উচ্ছেদ অভিযানকে কেন্দ্র করে স্থানীয় সাংসদ শামীম ওসমানের অনুসারীদের সঙ্গে মেয়র আইভীর সমর্থকদের সংঘর্ষ হয়। এরপর গতকাল বৃহস্পতিবার বিকেলে নারায়ণগঞ্জ নগর ভবনে এসে নিজ কার্যালয়ে অসুস্থ হয়ে পড়েন আইভী। সেখান থেকে তাঁকে অ্যাম্বুলেন্সে করে ঢাকার হাসপাতালে আনা হয়।
