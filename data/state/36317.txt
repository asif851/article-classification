
আশুলিয়ায় র‍্যাবের অভিযানের সময় একটি বাড়ির পাঁচতলা থেকে পড়ে নিহত সন্দেহভাজন জঙ্গির পরিচয় সম্পর্কে নিশ্চিত হওয়া গেছে বলে দাবি করা হয়েছে।
আজ শুক্রবার সকালে র‍্যাপিড অ্যাকশন ব্যাটালিয়নের (র‍্যাব) পক্ষ থেকে গণমাধ্যমে পাঠানো মুঠোফোনের খুদে বার্তায় এই দাবি করা হয়।
র‍্যাবের ভাষ্য, ৮ অক্টোবর আশুলিয়ার গাজীরচট এলাকায় পাঁচতলা থেকে পড়ে নিহত হওয়া আবদুর রহমানই নব্য জেএমবির প্রধান সারোয়ার জাহান। তিনি শাইখ আবু ইব্রাহীম আল হানিফ নামেও পরিচিত।
র‍্যাব বলছে, আবু ইব্রাহীম আল হানিফের দুই ঘনিষ্ঠ সহযোগী নাফিস আহম্মেদ ওরফে নয়ন ও হাসিবুল হাসানকে আটক করেছে র‍্যাব। এ ছাড়া র‍্যাব ২৭ লাখ ৭০ হাজার টাকা উদ্ধার করেছে।
ঘটনার বিষয়ে বিস্তারিত জানাতে র‍্যাবের সংবাদ সম্মেলন করার কথা।
৮ অক্টোবর অভিযানের পর র‍্যাবের কর্মকর্তারা বলেন, আশুলিয়ার একটি বাড়িতে তাঁরা অভিযান চালাতে যান। র‍্যাবের উপস্থিতি টের পেয়ে সন্দেহভাজন ব্যক্তি পঞ্চম তলা থেকে লাফিয়ে পড়েন। হাসপাতালে নেওয়ার পর মারা যান তিনি। ওই বাসা থেকে তিন শিশুসন্তানসহ নিহত ব্যক্তির সন্তানসম্ভবা স্ত্রী শাহনাজ আক্তারকে গ্রেপ্তার করা হয়। উদ্ধার করা হয় ৩০ লাখ টাকা।
আরও পড়ুন:সাভারে পাঁচতলা থেকে পড়ে একজনের মৃত্যু‘জঙ্গি অর্থদাতা’ বললেও পরিচয় মেলেনি চার দিনে
