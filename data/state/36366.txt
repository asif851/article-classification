
টেকনাফে নাফ নদী দিয়ে মিয়ানমারের জলসীমা পেরিয়ে বাংলাদেশে অনুপ্রবেশের চেষ্টা করা রোহিঙ্গাদের পাঁচটি নৌকা ফেরত পাঠিয়েছে বর্ডার গার্ড বাংলাদেশ (বিজিবি)। প্রতিটি নৌকায় শিশু, নারী ও পুরুষসহ ১৫ জনের মতো রোহিঙ্গা ছিল।
বিজিবি সূত্র জানায়, কক্সবাজারের টেকনাফ সীমান্ত দিয়ে এসব নৌকায় করে অনুপ্রবেশের চেষ্টা চালায় রোহিঙ্গারা। গত বৃহস্পতিবার সন্ধ্যা সাতটার থেকে আজ শুক্রবার সকাল ছয়টা পর্যন্ত টেকনাফ উপজেলার ঝিমংখালী, মোচনি ও উলুবনিয়া সীমান্ত এলাকা দিয়ে পাঁচটি নৌকা অনুপ্রবেশের চেষ্টা করে।
২ বিজিবি ব্যাটালিয়নের অধিনায়ক লেফটেন্যান্ট কর্নেল আবুজার আল জাহিদ বলেন, বিজিবি সদস্যদের বাধার মুখে অনুপ্রবেশে চেষ্টা করা রোহিঙ্গাবোঝাই নৌকাগুলো মিয়ানমারের ফেরত যেতে বাধ্য হয়।
