
যুক্তরাষ্ট্রে বাংলাদেশি অভিবাসী পারমিতা মিত্র এবারের মিস আমেরিকা প্রতিযোগিতায় অংশ নিচ্ছেন। স্থানীয় সময় আজ রোববার রাত সাড়ে আটটায় লাস ভেগাস নগরে এ প্রতিযোগিতা অনুষ্ঠিত হবে। এনবিসি টেলিভিশন এ প্রতিযোগিতা সরাসরি প্রচার করবে। পারমিতাই প্রথম বাংলাদেশি অভিবাসী, যিনি মিস আমেরিকা প্রতিযোগিতায় অংশ নিচ্ছেন।
মিসিসিপি অঙ্গরাজ্যে বসবাসরত পারমিতা ১৯৯২ সালে পরিবারের সঙ্গে যুক্তরাষ্ট্রে যান। তখন তাঁর বয়স ছিল মাত্র এক বছর। তিনি এখন মিসিসিপি স্টেট ইউনিভার্সিটিতে মহাকাশ প্রকৌশল নিয়ে পড়াশোনা করছেন। তাঁর বাবা অমল মিত্র ইউনিভার্সিটি অব সাউদার্ন মিসিসিপির অধ্যাপক।
