
জাতীয় পার্টির চেয়ারম্যান হুসেইন মুহম্মদ এরশাদের ব্যঙ্গচিত্র প্রদর্শন করে গতকাল মঙ্গলবার দেশের বিভিন্ন স্থানে ঝাড়ুমিছিল হয়েছে এবং হবিগঞ্জে এরশাদের প্রতিকৃতিতে থুতু নিক্ষেপ কর্মসূচি পালন করেছে বিএনপি ও এর অঙ্গসংগঠন এবং ১৮ দল।গতকাল বিকেলে সিলেটে জাতীয়তাবাদী মহিলা দল ও বিএনপির কয়েকটি অঙ্গসংগঠনের নেতা-কর্মীরা একটি মিছিল বের করেন। মিছিলটি সিলেট নগরের মিরাবাজার থেকে শুরু হয়ে প্রধান রাস্তা প্রদক্ষিণ করে কোর্ট পয়েন্টে গিয়ে সমাবেশ করে।সমাবেশে বক্তারা বলেন, এরশাদ জাতীয় বেইমান। শেখ হাসিনার নেতৃত্বাধীন মহাজোট মহাচোর জাতির সঙ্গে বেইমানি করে এরশাদ গত সোমবার তথাকথিত মন্ত্রিসভায় যোগদান করে যে সরকার গঠন করেছেন, তা মহাজোট সরকারের পুনর্গঠন মাত্র। সমাবেশে স্বেচ্ছাসেবক দলের কেন্দ্রীয় সহসভাপতি সামসুজ্জামান, মহানগর স্বেচ্ছাসেবক দলের আহ্বায়ক ফরহাদ চৌধুরী প্রমুখ বক্তব্য দেন।এদিকে সর্বদলীয় সরকারে যোগ দেওয়ায় হবিগঞ্জে হুসেইন মুহমঞ্চদ এরশাদের প্রতিকৃতিতে গতকাল থুতু নিক্ষেপ এবং ঝাড়ু ও জুতাপেটা করা হয়েছে তাঁর প্রতিকৃতিতে। বেলা একটায় শহরের সার্কিট হাউস রোডে মুক্তিযোদ্ধা চত্বরে সমবেত হয়ে নেতা-কর্মীরা এ বিক্ষোভ করেন।গতকাল বেলা একটায় কুমিল্লা নগরের জনাকীর্ণ ও ব্যস্ততম শপিংমল এলাকা কান্দিরপাড়ের সাত্তার খান কমপ্লেক্সের সামনের বিদ্যুতের খুঁটিতে টানানো এরশাদের ছবিসংবলিত একটি কুশপুত্তলিকায় কিছু মানুষ থুতু দেন ও জুতাপেটা করেন। কুমিল্লা দক্ষিণ জেলা ছাত্রদল ও কুমিল্লা ভিক্টোরিয়া সরকারি কলেজের ছাত্রদলের নেতা-কর্মীরা ওই কুশপুত্তলিকা ঝুলিয়ে দেন বলে জানা গেছে।বগুড়ায়ও জুতামিছিল হয়েছে। জেলা যুবদল ও স্বেচ্ছাসেবক দলের পক্ষ থেকে বিকেল চারটার দিকে শহরে এই জুতামিছিল বের করা হয়।
