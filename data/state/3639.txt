
নিরাপত্তা নিশ্চিত করতে চট্টগ্রাম বিশ্ববিদ্যালয় ক্যাম্পাসের বিভিন্ন পয়েন্টে বসানো হয়েছে আইপি (ইন্টারনেট প্রটোকল) ক্যামেরা। গতকাল রোববার থেকে শুরু হওয়া ২০১৫-১৬ শিক্ষাবর্ষে স্নাতক প্রথম বর্ষের ভর্তি পরীক্ষায় অপ্রীতিকর ঘটনা এড়াতে এ ব্যবস্থা নেওয়া হয়।বিশ্ববিদ্যালয় ভর্তি পরীক্ষা কমিটি সূত্র জানায়, গতকাল সকালে এ ইউনিটের (বিজ্ঞান অনুষদ) এবং বিকেলে জে ইউনিটের (বন ও পরিবেশবিদ্যা ইনস্টিটিউট) পরীক্ষা হয়। দুটি পরীক্ষায় পরীক্ষার্থীদের অংশগ্রহণ ছিল সন্তোষজনক।ক্যাম্পাসের মূল ফটক, রেলওয়ে স্টেশন, গোলচত্বর, শহীদ মিনার ও প্রশাসনিক ভবন এলাকায় আইপি ক্যামেরা বসানো হয়েছে। পাশাপাশি অপ্রীতিকর ঘটনা এড়াতে মোড়ে মোড়ে পুলিশ সদস্যদের টহল দিতে দেখা গেছে।তবে বেলা একটার দিকে ভর্তি-ইচ্ছুক শিক্ষার্থীদের শুভেচ্ছা জানিয়ে গোলচত্বর এলাকায় বিশ্ববিদ্যালয় ছাত্রলীগের সভাপতি আলমগীর টিপু ও সাধারণ সম্পাদক ফজলে রাব্বীপক্ষের নেতা-কর্মীরা পৃথকভাবে মিছিল করতে চাইলে উত্তেজনা দেখা দেয়। পরে তাৎক্ষণিকভাবে বিশ্ববিদ্যালয়ের প্রক্টর ঘটনাস্থলে এলে উভয় পক্ষ সরে যায়।বিশ্ববিদ্যালয় ভর্তি পরীক্ষা কমিটির সচিব এস এম আকবর হোছাইন জানান, এ ইউনিটের পরীক্ষায় প্রায় ৮১ শতাংশ এবং বিকেলে অনুষ্ঠিত জে ইউনিটের পরীক্ষায় প্রায় ৮৮ শতাংশ শিক্ষার্থী পরীক্ষায় অংশ নেন।অর্থাৎ দুটি ইউনিটে ভর্তি পরীক্ষার জন্য আবেদন করা শিক্ষার্থীদের মধ্যে ৫ হাজার ৫১৪ জন শিক্ষার্থী পরীক্ষায় অংশ নেননি।চট্টগ্রাম বিশ্ববিদ্যালয়ের প্রক্টর মোহাম্মদ আলী আজগর চৌধুরী প্রথম আলোকে বলেন, প্রথম দিন সুষ্ঠু ও শান্তিপূর্ণভাবে পরীক্ষা অনুষ্ঠিত হয়েছে। ভর্তি পরীক্ষার প্রথম দিন থেকে বিশ্ববিদ্যালয়ের পাঁচটি পয়েন্টে আইপি ক্যামেরা চালু করা হয়েছে। নিরাপত্তার স্বার্থে কিছুদিনের মধ্যে পুরো ক্যাম্পাসে স্থায়ীভাবে ইন্টারনেট প্রটোকল ক্যামেরা বসানো হবে।
