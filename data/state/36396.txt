
কুষ্টিয়া সদর উপজেলার ভাদালিয়া এলাকায় ট্রাকের ধাক্কায় নছিমনে থাকা চার নারী শ্রমিক নিহত হয়েছেন। আহত হয়েছেন অন্তত পাঁচজন। আজ সোমবার সকালে কুষ্টিয়া-ঝিনাইদহ মহাসড়কে এ দুর্ঘটনা ঘটে।নিহত চারজনের মধ্যে একজনের পরিচয় পাওয়া গেছে। তাঁর নাম সুখী খাতুন (৩৫)। বাড়ি সদর উপজেলার মধুপুর গ্রামে। আহত ব্যক্তিদের কুষ্টিয়া জেনারেল হাসপাতালে ভর্তি করা হয়েছে।পুলিশ ও স্থানীয় কয়েকজন বাসিন্দার ভাষ্যমতে, সকাল পৌনে ছয়টার দিকে নছিমনে করে কয়েকজন শ্রমিক শহরের চেচুয়া এলাকায় বেসরকারি একটি কারখানায় কাজে যাচ্ছিলেন। ভাদালিয়া এলাকায় পৌঁছালে পেছন দিক থেকে একটি ট্রাক নছিমনকে সজোরে ধাক্কা দেয়। এতে ঘটনাস্থলে দুজন নারী শ্রমিক নিহত হন। স্থানীয় লোকজন ও ফায়ার সার্ভিসের কর্মীরা গুরুতর আহত যাত্রীদের কুষ্টিয়া জেনারেল হাসপাতালে নিয়ে যান।স্থানীয় বাসিন্দা বিল্লাল হোসেন প্রথম আলোকে বলেন, ভোরে বিকট শব্দ শুনে তাঁর ঘুম ভেঙে যায়। দ্রুত বাইরে বের হয়ে দেখেন, সড়কের ওপর আহত নারী-পুরুষ পড়ে আছেন। এর মধ্যে তিনি দুজন নারীকে মৃত অবস্থায় দেখতে পান। অন্যরা কাতরাচ্ছিলেন।হাসপাতালের জরুরি বিভাগ সূত্রে জানা গেছে, সকালে আহত সাতজনকে হাসপাতালে ভর্তি করা হয়। সকাল সাড়ে সাতটার দিকে সুখী খাতুন চিকিৎসাধীন অবস্থায় মারা যান। সাড়ে আটটার দিকে আহত আরেক নারী চিকিৎসাধীন অবস্থায় মারা যান। তাঁর নাম জানা যায়নি।হাসপাতালের জরুরি বিভাগের সামনে কুষ্টিয়া মডেল থানার ভারপ্রাপ্ত কর্মকর্তা (ওসি) শাহাবুদ্দিন চৌধুরী বলেন, দুজন নারী শ্রমিকের লাশ কুষ্টিয়া জেনারেল হাসপাতালের মর্গে রাখা হয়েছে।দুর্ঘটনাস্থল থেকে কুষ্টিয়া মডেল থানার উপপরিদর্শক (এসআই) আজিজুর রহমান বলেন, ট্রাক ও নছিমন আটক করা হয়েছে। চালকদের পাওয়া যায়নি।
