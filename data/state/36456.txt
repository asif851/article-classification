
পর্যটকদের আকৃষ্ট করতে ঢাকা ও কলকাতার মধ্যে একটি বিলাসবহুল জাহাজ বা প্রমোদতরি চালুর উদ্যোগ নেওয়া হয়েছে। উদ্যোগটি নিয়েছে কলকাতার একটি বেসরকারি নৌপরিবহন সংস্থা।ভারতের পশ্চিমবঙ্গ রাজ্যের পরিবহনমন্ত্রী মদন মিত্র গত সোমবার কলকাতার মিলেনিয়াম পার্কে একটি অনুষ্ঠানে এ কথা জানান। কলকাতা থেকে বেনারস পর্যন্ত বিলাসবহুল জাহাজ এম ভি বেঙ্গল গঙ্গা চালু উপলক্ষে এ অনুষ্ঠানের আয়োজন করা হয়। ঢাকা-কলকাতার মধ্যে এ রকমই একটি জাহাজ চালু করা হতে পারে। এম ভি বেঙ্গল গঙ্গা জাহাজটিতে রয়েছে রেস্তোরাঁ, স্পা, গ্রন্থাগার ও সানবাথের ব্যবস্থা। রয়েছে ২৮টি কক্ষে ৫৮ জন পর্যটকের থাকার ব্যবস্থা।
 
