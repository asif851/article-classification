
জয়পুরহাটের আক্কেলপুর পৌর শহরে তুলসীগঙ্গা নদীর বন্যা নিয়ন্ত্রণ বাঁধ ভেঙে শহরে পানি ঢুকে পড়ছে। গতকাল শুক্রবার রাতে পারঘাটি সর্বজনীন মন্দিরসংলগ্ন এলাকায় বাঁধটি ভেঙে যায়। এতে কলেজ বাজার সিদ্দির মোড় এলাকার শতাধিক পরিবার পানিবন্দী হয়ে পড়ে। রাতের বেলায় কেউ বাঁধের ক্ষতিগ্রস্ত স্থানটি কেটে দিয়েছে বলে পৌর মেয়র গোলাম মাহফুজ চৌধুরীর ধারণা।
আজ শনিবার সকালে সরেজমিনে দেখা গেছে, তুলসীগঙ্গা নদীর পারঘাটিতে মন্দিরসংলগ্ন এলাকায় বাঁধটির প্রায় ২০টি স্থান ভেঙে গেছে। পৌরসভার উদ্যোগে বালুর বস্তা ফেলে বাঁধের ভাঙন রোধ করার চেষ্টা চলছে। নদীর পানি ঢুকে পড়ায় সিদ্দির মোড় এলাকা প্লাবিত হয়েছে। সেখানকার লোকজন বাড়িঘর থেকে প্রয়োজনীয় মালামাল ও আসবাবপত্র নিরাপদ স্থানে সরিয়ে নিয়ে যাচ্ছেন।
মেয়র গোলাম মাহফুজ চৌধুরী প্রথম আলোকে বলেন, ‘বাঁধ ভেঙে শহরের সিদ্দির মোড় এলাকা প্লাবিত হয়েছে। এতে শতাধিক পরিবার পানিবন্দী হয়ে পড়েছে। নদীতে পানি কমেছে, তেমন স্রোত নেই। ঘটনাটি নাশকতা বলে মনে করছি।’
