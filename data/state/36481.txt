
ফরিদপুরের ঢাকা-খুলনা মহাসড়কে গতকাল শনিবার বাস ও তিন চাকার মাহেন্দ্রর মুখোমুখি সংঘর্ষে দুজন শ্রমিক এবং কুষ্টিয়ায় পৃথক দুর্ঘটনায় দুজন নিহত হয়েছেন। এর আগের দিন রাতে গোপালগঞ্জে পিকআপ ও ট্রাকের সংঘর্ষে একজন প্রকৌশলীসহ দুজন নিহত ও তিনজন আহত হন।এ ছাড়া শুক্রবার রাত থেকে গতকাল সন্ধ্যা পর্যন্ত ২৪ ঘণ্টায় আরও পাঁচ জেলায় সড়ক-মহাসড়কে দুর্ঘটনায় ইউনিয়ন পরিষদের একজন সদস্যসহ চারজন প্রাণ হারিয়েছেন। এ নিয়ে গত ২৩ দিনে বিভিন্ন জেলায় সড়ক দুর্ঘটনায় প্রাণ হারালেন অন্তত ২৩৩ জন। প্রত্যক্ষদর্শী ও পুলিশের বরাত দিয়ে ঢাকার বাইরে থেকে প্রথম আলোর সংশ্লিষ্ট এলাকার নিজস্ব প্রতিবেদক ও প্রতিনিধিদের পাঠানো খবর:ফরিদপুর সদরের কানাইপুরে ঢাকা-খুলনা মহাসড়কে গতকাল সকালে একটি বাসের সঙ্গে যাত্রীবাহী মাহেন্দ্রর সংঘর্ষে দুজন শ্রমিক নিহত হয়েছেন। সংঘর্ষে মাহেন্দ্রটি দুমড়ে-মুচড়ে গিয়ে ঘটনাস্থলেই এ দুজন নিহত হন। আহত মাহেন্দ্রচালকসহ চারজনকে ফরিদপুর মেডিকেলে ভর্তি করা হয়েছে। নিহত ব্যক্তিরা হলেন ফরিদপুরের সালথার মো. হাসান খাঁ (৩২) ও ঝিনাইদহের মহেশপুরের লিটন শেখ (৩০)। কাজের খোঁজে মাহন্দ্রেযাগে ফরিদপুরে যাওয়ার পথে এই দুর্ঘটনার শিকার হন শ্রমিকেরা। বাসচালক পালিয়েছেন।গোপালগঞ্জের মুকসুদপুরের রিশাতলা এলাকায় শুক্রবার রাতে ঢাকা-খুলনা মহাসড়কে পিকআপ ও ট্রাকের সংঘর্ষে এক প্রকৌশলীসহ দুজন নিহত ও তিনজন আহত হয়েছেন। নিহত প্রকৌশলী ইসমাইল মীর (৩৮) রেললাইন সম্প্রসারণকাজের ঠিকাদারি প্রতিষ্ঠান ম্যাক্স গ্রুপে কর্মরত ছিলেন। নিহত অপর ব্যক্তিও একই গ্রুপের পিকআপচালক মামুন বিশ্বাস (২৬)।কুষ্টিয়ার দৌলতপুরের গোয়ালগ্রামে গতকাল সকালে ইজিবাইকের সঙ্গে সংঘর্ষে হিটু (২৫) নামের একজন মোটরসাইকেলচালক নিহত হয়েছেন। তিনি গোয়ালগ্রামের জাকির হোসেনের ছেলে। দুপুরে বাইসাইকেলে কুমারখালী যাওয়ার পথে মোড়াগাছা ক্লাব মোড়ে ট্রাকের ধাক্কায় নিহত হন সানোয়ার (৬০) নামের একজন কলা ব্যবসায়ী। তাঁর বাড়ি খোকসা উপজেলায়।চুয়াডাঙ্গা সদর উপজেলার দৌলাতদিয়াড় এলাকায় গতকাল বিকেলে চুয়াডাঙ্গা-মেহেরপুর মহাসড়কে মোটরসাইকেল ও ইটবাহী ট্রলির সংঘর্ষে ইউপি সদস্য অহিদুল ইসলাম (৪৫) নিহত হয়েছেন। তিনি আলমডাঙ্গা উপজেলার চিৎলা ইউনিয়নের ৩ নম্বর ওয়ার্ডের সদস্য ছিলেন।সিরাজগঞ্জ সদর উপজেলার খোকশাবাড়ী নামক স্থানে শুক্রবার রাতে সিরাজগঞ্জ-কাজীপুর সড়কে দুটি অটোরিকশার সংঘর্ষে শাহাদত হোসেন (৩০) নামে একজন নিহত ও পাঁচজন আহত হয়েছেন।বগুড়ার শেরপুরের কৃষ্ণপুর এলাকায় গতকাল সকালে ঢাকা-বগুড়া মহাসড়কে গাড়ির চাকায় পিষ্ট হয়ে অজ্ঞাতনামা এক ব্যক্তি নিহত হয়েছেন।চট্টগ্রাম নগরের পশ্চিম মাদারবাড়ী পানির ট্যাংক এলাকায় গতকাল সকালে কাভার্ড ভ্যানের ধাক্কায় মো. রফিক (৫০) নামের একজন রিকশাচালক নিহত হয়েছেন। পুলিশ কাভার্ড ভ্যানসহ চালককে আটক করেছে।চট্টগ্রামের সীতাকুণ্ডের বাড়বকুণ্ড এলাকায় গতকাল সকালে ঢাকা-চট্টগ্রাম মহাসড়কে পিকনিকের বাস ও একটি ট্রাকের সংঘর্ষে ১২ জন আহত হয়েছেন। দুর্ঘটনায় দুটি যানই খাদে পড়ে যায়। আহত ব্যক্তিরা সবাই বাসযাত্রী। তাঁদের উদ্ধার করে উপজেলা স্বাস্থ্য কমপ্লেক্সে এবং পরে একজনকে চট্টগ্রাম মেডিকেল কলেজ হাসপাতালে পাঠানো হয়। বাসটি কক্সবাজার থেকে সিলেটে যাচ্ছিল।
 
