
চাঁদপুর শহরের বঙ্গবন্ধু সড়কের পূর্ব পাশে রেলক্রসিং এলাকায় ট্রেনে কাটা পড়ে অজ্ঞাত এক তরুণীর মৃত্যু হয়েছে। আজ মঙ্গলবার ভোর সাড়ে পাঁচটার দিকে এ ঘটনা ঘটে।
স্থানীয়রা জানান, ভোরে চাঁদপুর থেকে চট্টগ্রামের উদ্দেশে ছেড়ে যাওয়া মেঘনা এক্সপ্রেস ট্রেনের নিচে কাটা পড়ে তরুণীটি। সকাল আটটার দিকে পথচারীরা লাশটি দেখতে পেয়ে পুলিশকে খবর দেয়। পরে সকাল নয়টার দিকে ঘটনাস্থল থেকে ওই তরুণীর লাশ চাঁদপুর রেলওয়ে (জিআরপি) থানা-পুলিশ উদ্ধার করে।
চাঁদপুর রেলওয়ে (জিআরপি) থানার ভারপ্রাপ্ত কর্মকর্তা (ওসি) ওসমান গণি পাঠান জানান, নিহত তরুণীর কোনো পরিচয় পাওয়া যায়নি। লাশ ময়নাতদন্তের জন্য চাঁদপুর সরকারি জেনারেল হাসপাতালের মর্গে পাঠানো হয়েছে। ময়নাতদন্ত শেষে লাশটি শনাক্ত না হলে বেওয়ারিশ হিসেবে দাফন করা হবে। এ ঘটনায় জিআরপি থানায় একটি অপমৃত্যুর মামলা দায়ের করা হয়েছে।
 
