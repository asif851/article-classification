
চট্টগ্রামে অপহরণের পর শিশু ইয়াছিন আরাফাতকে (৭) হত্যার দায়ে চারজনকে ফাঁসির আদেশ দিয়েছেন আদালত। আজ মঙ্গলবার সকালে তিন আসামির উপস্থিতিতে চট্টগ্রাম বিভাগীয় দ্রুত বিচার ট্রাইব্যুনালের বিচারক মো. মহিতুল হক এনাম চৌধুরী এ রায় ঘোষণা করেন।মৃত্যুদণ্ডপ্রাপ্ত ব্যক্তিরা হলেন মো. ফারুক, মো. আনোয়ার, মো. ইদ্রিস ও মো. সুজন। তাঁদের মধ্যে সুজন পলাতক।চট্টগ্রাম বিভাগীয় দ্রুত বিচার ট্রাইব্যুনালের সরকারি কৌঁসুলি (পিপি) আইয়ুব খান প্রথম আলোকে বলেন, অভিযোগ প্রমাণ হওয়ায় চারজনকে দণ্ডবিধিতে ফাঁসির আদেশ, নারী ও শিশু নির্যাতন আইনের ধারায় যাবজ্জীবন, পাঁচ বছরের কারাদণ্ড ও পাঁচ হাজার টাকা জরিমানার আদেশ দিয়েছেন আদালত। তবে সব সাজা একসঙ্গে চলবে। এ ছাড়া অভিযোগ প্রমাণ না হওয়ায় রাবিয়া বেগম নামে এক আসামিকে বেকসুর খালাস দেওয়া হয়েছে।পিপি আইয়ুব খান আরও বলেন, ২০১২ সালের ১৭ ডিসেম্বর নগরের হালিশহর বি ব্লক এলাকায় বাসার সামনে থেকে শিশু ইয়াছিন আরাফাতকে অপহরণ করা হয়। পরদিন সকালে সীতাকুণ্ডের কালুশাহ নগরস্থ বন্দর টোল রোডের পাশ থেকে ইয়াছিনের লাশ উদ্ধার করা হয়। এ ঘটনায় শিশুটির বাবা রিয়াজউদ্দিন বাদী হয়ে হালিশহর থানায় মামলা করেন। পরে পুলিশ অভিযান চালিয়ে পাঁচ আসামিকে গ্রেপ্তার করে। এদের মধ্যে দণ্ডাদেশপ্রাপ্ত তিন আসামি আদালতে স্বীকারোক্তিমূলক জবানবন্দি দেন। দলনেতা সুজনের পরামর্শে তাঁরা রিয়াজউদ্দিনের ছেলে ইয়াছিনকে বাসার সামনে থেকে অপহরণ করেন বলে স্বীকার করেন। তাঁরা শিশুটিকে ঘটনার দিনই সিলেটে নিয়ে যাওয়ার জন্য বাসের টিকিট কাটেন। কিন্তু ইয়াছিন মা-বাবার জন্য কান্নাকাটি করতে থাকায় তাকে সীতাকুণ্ডে নিয়ে শ্বাসরোধ করে হত্যা করে রাস্তার পাশে লাশ ফেলে রাখেন।
২০১৩ সালের ২৪ অক্টোবর মামলাটির তদন্ত শেষে হালিশহর থানা-পুলিশ আসামিদের বিরুদ্ধে অভিযোগপত্র দেয়। পরের বছরের ১২ ফেব্রুয়ারি আদালত আসামিদের বিরুদ্ধে অভিযোগ গঠন করে বিচার শুরু করেন। এতে ১৫ জন সাক্ষ্য গ্রহণ করা হয়।
রায়ে সন্তোষ প্রকাশ করে শিশুর বাবা রিয়াজউদ্দিন উচ্চ আদালতেও ফাঁসির আদেশ বহাল থাকবে বলে আশা প্রকাশ করেন।
