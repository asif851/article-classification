
শ্রম ও কর্মসংস্থান প্রতিমন্ত্রী মো. মুজিবুল হক বলেছেন, এখন থেকে গৃহকর্মী নির্যাতনের অভিযোগ পাওয়ামাত্রই গৃহকর্মীবিষয়ক কেন্দ্রীয় ‘মনিটর সেল’ অভিযান পরিচালনা করবে।
আজ বৃহস্পতিবার সচিবালয়ে গৃহকর্মী সুরক্ষা ও কল্যাণ নীতি ২০১৫ বাস্তবায়নের লক্ষ্যে গঠিত গৃহকর্মীবিষয়ক কেন্দ্রীয় মনিটরিং সেলের প্রথম সভায় প্রতিমন্ত্রী এ ঘোষণা দেন।  প্রতিমন্ত্রী বলেন, সম্প্রতি গৃহকর্মীদের ওপর নির্যাতনের মাত্রা বৃদ্ধি পেয়েছে। অনেক গৃহকর্মী সামান্য ভুল–ত্রুটির কারণে অমানবিক নির্যাতনের স্বীকার হচ্ছে। সরকার কোনোক্রমেই এসব অন্যায়-অমানবিক আচরণ সহ্য করবে না। এ জন্য কেন্দ্রীয়ভাবে মনিটরিং সেল গঠন করা হয়েছে। এখন থেকে এ ধরনের ঘটনা জানতে পারলে সঙ্গে সঙ্গে মনিটরিং সেল অভিযান চালাবে এবং নির্যাতনকারীদের বিরুদ্ধে আইনানুগ ব্যবস্থা নেবে।
প্রতিমন্ত্রী বলেন, গৃহকর্মী সুরক্ষা ও কল্যাণ নীতি বাস্তবায়নের বিষয়ে সবাইকে অবহিত করতে সিটি করপোরেশন, পৌরসভা, জেলা ও উপজেলা পর্যায়ে মনিটরিং সেলের শাখা কমিটি করা হবে। শ্রম আইন অনুযায়ী, ১২ বছরের নিচে কোনো শিশুকে কোনো অবস্থাতেই কোনো কাজে লাগানোর সুযোগ নেই। তবে ১২-১৮ বছরের মধ্যে শিশুকে ঝুঁকিপূর্ণ নয়—এমন হালকা কাজে নিয়োগ দেওয়া যেতে পারে। প্রতিমন্ত্রী আরও বলেন, গৃহকর্মী নিয়োগ দিতে হলে তার কর্মঘণ্টা, মজুরি নির্ধারণ, সাপ্তাহিক ছুটি ও থাকার ব্যবস্থা নিশ্চিত করতে হবে।
গৃহকর্মী সুরক্ষা ও কল্যাণ নীতি-২০১৫ বাস্তবায়নে এ বছরের ১৩ জুলাই ২২ সদস্যের গৃহকর্মীবিষয়ক কেন্দ্রীয় মনিটরিং সেল গঠন করা হয়েছে। শ্রম ও কর্মসংস্থান প্রতিমন্ত্রী সেলের চেয়ারম্যান ও সচিব ভাইস চেয়ারম্যানের দায়িত্ব পালন করবেন।
প্রতিমন্ত্রী মুজিবুল হকের সভাপতিত্বে অনুষ্ঠিত সভায় অন্যদের মধ্যে উপস্থিত ছিলেন সাংসদ ইসরাফিল আলম, মন্ত্রণালয়ের সচিব মিকাইল শিপার প্রমুখ।
পরে সেলের সদস্যরা ঢাকা মেডিকেলে চিকিৎসাধীন নির্যাতিত চাঁদপুরের নয় বছরের শিশু গৃহকর্মী জান্নাতুল ফেরদৌসকে দেখতে যান। এ সময় প্রতিমন্ত্রী শিশুটির চিকিৎসার জন্য শ্রমিক কল্যাণ ফাউন্ডেশন তহবিল থেকে ৫০ হাজার টাকা সহায়তার ঘোষণা দেন।
