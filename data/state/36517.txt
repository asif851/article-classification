
চট্টগ্রাম নগরের পাহাড়তলীতে ছুরিকাঘাতে এক যুবককে খুন করা হয়েছে। গত শনিবার গভীর রাতে নয়াবাজার বাসস্ট্যান্ড এলাকা থেকে তাজুল ইসলাম ওরফে খোকন (৩২) নামের ওই যুবকের লাশ উদ্ধার করা হয়। নিহত তাজুল সরাইপাড়া মৌসুমী আবাসিক এলাকার আবদুল খালেকের ছেলে। তিনি ছোটখাটো ব্যবসা করতেন বলে জানা গেছে।পাহাড়তলী থানার ভারপ্রাপ্ত কর্মকর্তা (ওসি) এ কে এম আজিজুর রহমান মিয়া বলেন, শনিবার রাতে এক বন্ধু তাজুলকে বাসা থেকে ডেকে নিয়ে যান। তারপর তাঁর লাশ পাওয়া যায়। হত্যাকাণ্ডের কারণ এখনো উদ্ঘাটন করা যায়নি। তদন্ত চলছে।পারিবারিক সূত্রে জানা গেছে, শনিবার রাত ১১টার দিক এক বন্ধুসহ তাজুল ঘর থেকে বের হন। পরে রাত দুইটার দিকে তাঁর লাশ পাওয়া যায়। তাজুলের শরীরে একাধিক ছুরিকাঘাতের চিহ্ন রয়েছে। তাঁর বড় ভাই শহীদুল ইসলাম বলেন, ‘আমার ভাই ছোটখাটো ব্যবসা করত। রাতে ভাত খেয়ে এক বন্ধুর সঙ্গে বের হয়ে যায়। পরে পুলিশ জানাল লাশ পড়ে আছে।’
 
