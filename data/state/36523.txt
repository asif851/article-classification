
চট্টগ্রামের বাঁশখালীতে বড় ভাইকে গুলি করে হত্যা মামলার প্রধান আসামি ছোট ভাইকে গ্রেপ্তার করেছে পুলিশ। পরে আসামির দেওয়া তথ্যের ভিত্তিতে বন্দুকসহ কয়েকটি ধারালো অস্ত্রও জব্দ করা হয়।
বাঁশখালী থানা সূত্রে জানা যায়, গ্রেপ্তার হওয়া ব্যক্তির নাম বদি আলম (৩৮)। তাঁর বাড়ি বাঁশখালীর বৈলছড়ি ইউনিয়নের চেচুরিয়া এলাকার হুজুরপাড়ায়। বদি তাঁর বড় ভাই শাহজাহানকে গুলি করে হত্যা করেছিলেন বলে জানা যায়। তাঁকে শনিবার দিবাগত রাত দুইটার দিকে নগরের বায়েজিদ থানার চন্দননগর পাহাড় থেকে গ্রেপ্তার করা হয়। একই দিন রাত চারটার দিকে বাঁশখালীর কালিপুর ইউনিয়নে বদির শ্বশুরবাড়ি থেকে একটি দেশীয় বন্দুক, বেশ কয়েকটি রামদা ও ছুরি জব্দ করে পুলিশ।
সূত্র জানায়, বাঁশখালীতে ২০১৭ সালের ৩ মার্চ নিজ বাড়ির কাছেই খুন হন মো. শাহজাহান। ঘটনার পরের দিন নিহত শাহজাহানের বড় ভাই মো. মালেক বাদী হয়ে তিনজনকে আসামি করে মামলা করেন। ওই মামলায় বদি আলমকে প্রধান আসামি করা হয়। তবে মামলার অভিযোগপত্র এখনো গঠন করা হয়নি।
মামলার তদন্ত কর্মকর্তা বাঁশখালী থানার ভারপ্রাপ্ত কর্মকর্তা (তদন্ত) শরিফুল ইসলাম বলেন, এক বছর বদি বিভিন্ন জায়গায় পালিয়ে ছিলেন। তাঁর দেওয়া তথ্যের ভিত্তিতে অস্ত্রগুলো জব্দ করা হয়েছে।
বাঁশখালী থানার ভারপ্রাপ্ত কর্মকর্তা (ওসি) মো. সালাহউদ্দিন বলেন, এটি একটি চাঞ্চল্যকর হত্যা মামলা। বদি আলম হত্যা, ডাকাতিসহ ১২টি মামলার আসামি।
