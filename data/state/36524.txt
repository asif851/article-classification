
বিদ্যুৎ-গ্যাসের দাম বাড়ানোর মতো মৌলিক বিষয়গুলো ১৪ দলীয় জোটে আলোচনা হওয়া উচিত ছিল। কিন্তু তা আলোচনা না হওয়ায় জোটটি রাখার কোনো অর্থই দাঁড়ায় না বলে মন্তব্য করেছেন বাংলাদেশের ওয়ার্কার্স পার্টির সাধারণ সম্পাদক ফজলে হোসেন বাদশা।
আজ শুক্রবার দুপুরে রাজধানীর তোপখানা রোডে ওয়ার্কার্স পার্টির কেন্দ্রীয় কার্যালয়ে এক সংবাদ সম্মেলনে ফজলে হোসেন এসব কথা বলেন। সংবাদ সম্মেলনে আওয়ামী লীগের নেতৃত্বাধীন সরকারের অংশীদার ওয়ার্কার্স পার্টি সম্প্রতি বিদ্যুৎ-গ্যাসের দাম বাড়ানোর প্রতিবাদ জানায়।
সাংবাদিকদের এক প্রশ্নের জবাবে ওয়ার্কার্স পার্টির এই নেতা বলেন, ‘বর্তমানে ÿক্ষমতায় ১৪ দলীয় জোট। তাই বিদ্যুৎ-গ্যাসের দাম বাড়ানোর মতো জনগুরুত্বপূর্ণ মৌলিক সিদ্ধান্ত নেওয়ার আগে, তা অবশ্যই ১৪ দলীয় জোটে আলোচিত হওয়া উচিত ছিল। কিন্তু আলোচনা হয়নি। তাহলে তো ১৪ দলের জোট রাখার কোনো অর্থই দাঁড়ায় না। তাই অবিলম্বে ১৪ দলের বৈঠক ডেকে বিষয়টি আলোচনা করা হোক।’
সংবাদ সম্মেলনে ফজলে হোসেন বিদ্যুতের মূল্য স্থগিত, আন্তর্জাতিক বাজারের সঙ্গে সমন্বয় করে তেলের দাম কমানোর দাবিসহ সাতটি দাবি তুলে ধরেন। জনগণের সংকট দূর করতে সরকার পদক্ষেপ না নিলে ওয়ার্কার্স পার্টি নতুন কর্মসূচি দেবে বলে জানান তিনি।
সংবাদ সম্মেলনে ওয়ার্কার্স পার্টির নেতা আনিসুর রহমান, নুরুল হাসান, কামরুল আহসান, মোস্তফা আলমগীর, জাহাঙ্গীর আলম প্রমুখ উপস্থিত ছিলেন।
