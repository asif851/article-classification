
পাঁচটি মোটরসাইকেলে করে মাওয়া ফেরিঘাট এলাকায় ঘুরতে গিয়েছিলেন রাজধানীর তেজগাঁও এলাকায় কয়েকজন তরুণ। এর মধ্যে এক মোটরসাইকেলে ছিলেন তিনজন। সেখান থেকে ফেরার পথে যাত্রাবাড়ী ফ্লাইওভারের ওপর দুর্ঘটনায় পড়ে আহত হন চারজন। তাঁদের দ্রুত ঢাকা মেডিকেল কলেজ হাসপাতালে নেওয়া হয়। কর্তব্যরত চিকিৎসক একজনকে মৃত ঘোষণা করেন। ঢাকা মেডিকেল কলেজ পুলিশ ফাঁড়ির উপপরিদর্শক (এসআই) বাচ্চু মিয়া ঘটনাটির সত্যতা নিশ্চিত করেন। 
প্রত্যক্ষদর্শী ব্যক্তিরা জানান, যাত্রাবাড়ী ফ্লাইওভারের সকাল পৌনে ছয়টার দিকে এ দুর্ঘটনা ঘটে। ওই সময় রাস্তা পার হচ্ছিলেন আনিসুর (৫৫) রহমান। তাঁকে ধাক্কা দেয় একটি মোটরসাইকেল। ওই মোটরসাইকেলে তিনজন ছিলেন। এতে পথচারীসহ চারজনই আহত হন। সাড়ে ছয়টার দিকে চারজনকে ঢাকা মেডিকেলে আনা হয়। কর্তব্যরত চিকিৎসক মোটরসাইকেল আরোহীদের মধ্যে একজনকে মৃত ঘোষণা করেন। তাঁর নাম মো. রিফাত (১৮)। তিনি বিএফ শাহীন কলেজের শিক্ষার্থী। তেজগাঁওয়ের নাখালপাড়া এলাকায় তাঁর বাসা। আহত অপর আরোহীরা হলেন রাব্বী (১৮) ও জাহাঙ্গীর (১৮)। এর মধ্যে জাহাঙ্গীরের অবস্থা গুরুতর। মোটরসাইকেল আরোহীদের বন্ধু মো. আরাফাত জানান, পাঁচটি মোটরসাইকেলের করে ১১ জন ঘুরতে গিয়েছিলেন। সেখান থেকে ফেরার পথে যাত্রাবাড়ী ফ্লাইওভারে দুর্ঘটনার শিকার হন রিফাতরা। তাঁরা সবাই বন্ধু ও শিক্ষার্থী। পুলিশ জানিয়েছে, ময়নাতদন্তের জন্য লাশ মর্গে রাখা হয়েছে।
