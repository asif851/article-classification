
মুন্সিগঞ্জের গজারিয়া উপজেলায় ইউনিয়ন ভূমি কার্যালয়ের এক কর্মচারীর বিরুদ্ধে জালিয়াতি করে অন্যের জায়গা নিজের নামে রেকর্ড করার অভিযোগ উঠেছে। ভুক্তভোগী ব্যক্তিরা ওই কর্মচারীর বিরুদ্ধে গতকাল মঙ্গলবার জেলা প্রশাসক বরাবর লিখিত অভিযোগ দিয়েছেন।অভিযোগ সূত্রে জানা গেছে, উপজেলার গুয়াগাছিয়া ইউনিয়নের শিমুলিয়া গ্রামের বাসিন্দা মো. শাহজাহান, মো. মহসিন মিয়া, ইয়ারুন নেসা ও মমতাজ বেগম চার ভাইবোন। তাঁদের আরেক ভাই মোহন মিয়ার ছেলে হচ্ছেন ভাটেরচর ইউনিয়নে ভূমি কার্যালয়ের কর্মচারী মো. শফিকুল ইসলাম। শফিকুল সেখানে অফিস সহকারী পদে চাকরিরত। গুয়াগাছিয়া ইউনিয়নের পাঁচটি মৌজায় আরএস খতিয়ান অনুযায়ী, সর্বমোট ৫০৫ শতাংশ জমির পৈতৃক সূত্রে মালিক হচ্ছেন মো. শাহজাহান, মহসিন, মোহন ও ইয়ারুন নেসা ও মমতাজ বেগম। তাঁদের বাবার নাম মৃত আলী সরকার। পাঁচটি মৌজায় উত্তরাধিকার অনুসারে মোহন মিয়া ১২৬ শতাংশ জমির মালিক। কিন্তু তাঁর ছেলে শফিকুল গোপনে ভূমি কর্মকর্তাদের সহযোগিতায় জালিয়াতি করে তাঁর বাবার নামে ভুয়া কাগজ তৈরি করে ৩০০ শতাংশ জমি নামজারি করিয়ে নেন। পরবর্তী সময়ে বিষয়টি জানাজানি হলে তাঁরা এর বিরুদ্ধে ভূমি অফিসে রেকর্ড সংশোধন (মিস কেস) মামলা করেন। মামলায় অতিরিক্ত ভূমি নামজারির বিষয়ে প্রমাণ মিললে সহকারী কমিশনার (ভূমি) ফারজানা জামান ৮ জুন অতিরিক্ত ভূমি নামজারির আগেকার আদেশটি বাতিল করেন।যোগাযোগ করলে শফিকুল ইসলাম বলেন, জমির খাজনা দেওয়ার সময় ভুলক্রমে রেকর্ড হয়ে গিয়েছিল। এখন সেটা মামলা করে সংশোধন করার কাজ চলছে। জালিয়াতি করে ভূমি রেকর্ড করার বিষয়ে প্রশ্ন করলে তিনি কোনো জবাব দেননি।রসুলপুর ইউনিয়ন ভূমি সহকারী কর্মকর্তা ইয়াসমিন আক্তার বলেন, ‘শফিকুল আমাদের ভুল বুঝিয়ে নামজারিতে বেশি জমি উঠিয়েছে। এখন সেটা ঠিক করে দেওয়া হয়েছে। তবে এর পেছনে আমাদের কোনো স্বার্থ ছিল না।’গজারিয়া উপজেলা সহকারী কমিশনার (ভূমি) ফারজানা জামান প্রথম আলোকে বলেন, নামজারিতে বেশি সম্পত্তি রেকর্ড হওয়ার বিষয়টি সংশোধন করে দেওয়া হয়েছে। অতিরিক্ত সম্পত্তি নামজারির বিষয়ে তিনি বলেন, ‘সে সময় তো আর আমি ছিলাম না। তারা কীভাবে সেটা করেছে, আমি বলতে পারব না।’
