
বিরোধী দলের অবরোধ কর্মসূচির কারণে সহিংসতা, নাশকতা ও প্রাণহানির দায়ে বিরোধীদলীয় নেত্রী খালেদা জিয়া হুকুমের আসামি হতে পারেন বলে মন্তব্য করেছেন প্রধানমন্ত্রী শেখ হাসিনা।আওয়ামী লীগের সংসদীয় বোর্ডের বৈঠক শুরুর আগে দেওয়া বক্তৃতায় শেখ হাসিনা খালেদা জিয়ার কঠোর সমালোচনা করে বলেন, ‘এর দায় বিরোধীদলীয় নেতাকেই নিতে হবে। একসময় উনিও হুকুমের আসামি হিসেবে চিহ্নিত হবেন।’দশম জাতীয় সংসদ নির্বাচনকে সামনে রেখে গতকাল বুধবার ধানমন্ডির দলীয় কার্যালয়ে আওয়ামী লীগের সংসদীয় বোর্ডের বৈঠক হয়। বৈঠকে সভাপতিত্ব করেন শেখ হাসিনা। দুপুর পৌনে ১২টায় বৈঠক শুরু হয়ে তা বেলা দুইটায় শেষ হয়। ওই সময়ে রংপুর বিভাগের প্রার্থী চূড়ান্ত হয় বলে জানা গেছে। এরপর সন্ধ্যায় গণভবনে সংসদীয় বোর্ডের মুলতবি বৈঠক শুরু হয়ে তা গভীর রাত পর্যন্ত চলে।বিরোধী দলের কর্মসূচির সমালোচনা করে শেখ হাসিনা বলেন, একাত্তরের হানাদার বাহিনীর মতো তারা মানুষ মারা শুরু করেছে। নির্বাচন হচ্ছে মানুষের সাংবিধানিক অধিকার। বিরোধীদলীয় নেত্রী মানুষের সাংবিধানিক অধিকার ক্ষুণ্ন করছে। নির্বাচন অফিসে হামলা করছে। সাধারণ মানুষের যানবাহনের ওপর হামলা চালানো হচ্ছে। এখন যদি বিরোধীদলীয় নেতাদের গাড়ির নম্বর জোগাড় করে তা পোড়ানো হয়, জনগণ যদি প্রতিশোধ নেয় তাহলে কেমন হবে!শেখ হাসিনা বলেন, ‘হাইকোর্ট থেকে জামায়াতের নির্বাচনের ওপর নিষেধাজ্ঞা আছে। এখানে আমাদের কিছুই করার নেই। জামায়াত নির্বাচন করতে পারছে না বলে বিএনপিও নির্বাচনে আসছে না। এটা খুবই দুঃখজনক। বিরোধীদলীয় নেত্রী যুদ্ধাপরাধীদের স্বার্থ রক্ষা করতে গিয়ে জনগণের স্বার্থ বিসর্জন দিচ্ছেন।’বিরোধীদলীয় নেতাকে আবারও নির্বাচনে আসার আহ্বান জানিয়ে শেখ হাসিনা বলেন, ‘আমি তাঁকে সংবিধানের ৫৭(৩) ধারাটি পড়ে দেখতে বলব। উনি কি আবার ওয়ান-ইলেভেন আনতে চান? কার স্বার্থে? উনার কোনো লাভ হবে না।’নির্দিষ্ট সময়ে দশম জাতীয় সংসদ নির্বাচন অনুষ্ঠানের বিষয়ে সরকারের দৃঢ় অবস্থানের কথা তুলে ধরে প্রধানমন্ত্রী বলেন, ধ্বংসাত্মক কার্যকলাপ বন্ধ করেন। যে আশায় এসব করছেন তা পূরণ হবে না। নির্বাচন সময়মতোই হবে।বিগত তত্ত্বাবধায়ক সরকারের কথা মনে করিয়ে দিয়ে আওয়ামী লীগের সভানেত্রী বলেন, ‘তত্ত্বাবধায়ক সরকারের উপদেষ্টারা নির্বাচন করতে ব্যর্থ হয়ে দফায় দফায় পদত্যাগ করেন। নির্বাচন অনুষ্ঠানে তাঁরা বারবার ব্যর্থ হয়েছিলেন।
