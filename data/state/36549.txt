
রাজধানীর কদমতলীতে ট্রাকচাপায় রোকেয়া বেগম (২৫) নামের এক নারী মারা গেছেন। একই দুর্ঘটনায় গুরুতর আহত হয়েছেন রোকেয়ার মা এবং রোকেয়ার পাঁচ বছরের মেয়ে। গতকাল সোমবার বিকেলে পোস্তগোলা ব্রিজের পাশে এ দুর্ঘটনা ঘটে। এ ছাড়া গত রোববার রাতে আরেক দুর্ঘটনায় উত্তরা এলাকায় অজ্ঞাতপরিচয় এক ব্যক্তি মারা গেছেন। 
পুলিশ জানিয়েছে, বরিশাল থেকে নারায়ণগঞ্জে স্বামীর সঙ্গে দেখা করতে গতকালই ঢাকায় এসেছিলেন রোকেয়া বেগম। সঙ্গে ছিলেন তাঁর মা কাজল বেগম ও মেয়ে। বিকেল চারটার দিকে পোস্তগোলা ব্রিজের পাশের সড়ক পার হওয়ার সময় একটি ট্রাক তাঁদের চাপা দেয়। এতে ঘটনাস্থলেই মারা যান রোকেয়া বেগম। গুরুতর আহত অবস্থায় তাঁর মা ও মেয়েকে ঢাকা মেডিকেল কলেজ হাসপাতালে ভর্তি করা হয়েছে।
চিকিৎসক জানিয়েছেন, কাজল বেগমের দুই পা ও তাঁর নাতনির বাঁ পা ভেঙে গেছে। 
কদমতলী থানার ভারপ্রাপ্ত কর্মকর্তা (ওসি) কাজী ওয়াজেদ আলী দুর্ঘটনার তথ্য নিশ্চিত করে বলেন, দুর্ঘটনায় জড়িত ট্রাক ও ট্রাকচালককে আটক করা হয়েছে। এ ব্যাপারে আইনানুগ ব্যবস্থা নেওয়া হবে।
এদিকে গত রোববার দিবাগত রাত পৌনে তিনটার দিকে উত্তরার ৭ নম্বর সেক্টর এলাকায় ঢাকা-ময়মনসিংহ মহাসড়কে আরেক দুর্ঘটনায় অজ্ঞাত এক পুরুষ নিহত হয়েছেন। ময়নাতদন্তের জন্য লাশ ঢাকা মেডিকেল কলেজের মর্গে পাঠানো হয়েছে।
উত্তরা পশ্চিম থানার পুলিশ জানিয়েছে, কোনো গাড়ির আঘাতে ওই ব্যক্তির মৃত্যু হয়েছে বলে ধারণা করা হচ্ছে। তাঁর বয়স আনুমানিক ৫০ বছর। তাঁর পরনে গোলাপি রঙের হাফ হাতা শার্ট ও খয়েরি রঙের চেক লুঙ্গি ছিল। গতকাল সন্ধ্যা পর্যন্ত তাঁর পরিচয় পাওয়া যায়নি।
