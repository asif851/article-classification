
দেশে খনি প্রকৌশলীর সংকট রয়েছে। শিক্ষার্থীরা এ বিষয়ে উচ্চতর শিক্ষা নিয়ে দক্ষ হতে পারলে এই সংকট দূর হবে। তাঁরা দেশের সম্পদে পরিণত হবেন। এতে একদিকে তাঁদের কর্মক্ষেত্রের সুযোগ সৃষ্টি হবে। অন্যদিকে দেশের বিদ্যুৎ, জ্বালানি ও খনিজ সম্পদ খাতের উন্নয়ন হবে।গতকাল শনিবার যশোর বিজ্ঞান ও প্রযুক্তি বিশ্ববিদ্যালয়ের পেট্রোলিয়াম অ্যান্ড মাইন ইঞ্জিনিয়ারিং বিভাগের এক সেমিনারে প্রধান অতিথির বক্তব্যে বিদ্যুৎ, জ্বালানি ও খনিজ সম্পদ প্রতিমন্ত্রী নসরুল হামিদ এসব কথা বলেন। ‘বিদ্যুৎ, জ্বালানি ও খনিজ সম্পদ উন্নয়নে পেট্রোলিয়াম ও খনি প্রকৌশলীদের ভবিষ্যৎ করণীয়’ শীর্ষক ওই সেমিনারে সভাপতিত্ব করেন বিশ্ববিদ্যালয়ের উপাচার্য আবদুস সাত্তার। প্রতিমন্ত্রী বলেন, ‘আমরা আমাদের প্রশিক্ষিত ও দক্ষ জনশক্তিকে কাজে লাগাতে পারলে অর্থনৈতিকভাবে দেশ এগিয়ে যাবে।’সেমিনারের প্রধান বক্তা ঢাকা বিশ্ববিদ্যালয়ের ভূ-তত্ত্ব বিভাগের অধ্যাপক বদরুল ইমাম বলেন, গ্যাসের সংকট মোকাবিলায় গভীর সমুদ্র থেকে গ্যাস উত্তোলন করতে হবে। এ ছাড়া দেশীয় কয়লাকে বিদ্যুৎ খাতের কাজে লাগাতে হবে। অন্যথায় জাতীয় অর্থনীতি ক্ষতির মুখে পড়বে।অনুষ্ঠানে অন্যদের মধ্যে বক্তব্য দেন খুলনা প্রকৌশল ও প্রযুক্তি বিশ্ববিদ্যালয়ের এনার্জি টেকনোলজি বিভাগের চেয়ারম্যান এ এন এম মিজানুর রহমান, সাসটেইনেবল অ্যান্ড রিনিউয়েবল এনার্জি ডেভেলপমেন্ট অথরিটির (সেডা) অতিরিক্ত সচিব মো. আনয়ারুল ইসলাম শিকদার, জিওলজিক্যাল সার্ভে অব বাংলাদেশের মহাপরিচালক নিহাল উদ্দিন, যশোর বিজ্ঞান ও প্রযুক্তি বিশ্ববিদ্যালয়ের প্রকৌশল ও প্রযুক্তি অনুষদের ডিন বিপ্লব কুমার বিশ্বাস, পরীক্ষা নিয়ন্ত্রক আবদুর রশীদ প্রমুখ।
