
বাংলাদেশের ওয়ার্কার্স পার্টির সভাপতি রাশেদ খান মেনন বলেছেন, সভা-সমাবেশের ওপর নিষেধাজ্ঞা আরোপ আলোচনার পরিবেশ ক্ষুণ্ন করেছে।আজ রোববার রাজধানীতে বাংলাদেশের ওয়ার্কার্স পার্টির কেন্দ্রীয় কার্যালয়ে এক সংবাদ সম্মেলনে এ কথা বলেন মেনন। জাতির উদ্দেশে প্রধানমন্ত্রীর দেওয়া ভাষণের ব্যাপারে প্রতিক্রিয়া জানাতে এ সংবাদ সম্মেলনের আয়োজন করা হয়।মেনন বলেন, সভা-সমাবেশ নিষিদ্ধ করা মতপ্রকাশের বিরুদ্ধে একটি বাধা। আশা করি, সরকার ও পুলিশ নিষেধাজ্ঞা তুলে নিয়ে গণতান্ত্রিক প্রক্রিয়াকে অব্যাহত রাখবে।বাংলাদেশের ওয়ার্কার্স পার্টির সভাপতি বলেন, নির্বাচনকালীন স্বরাষ্ট্র, জনপ্রশাসন, স্থানীয় সরকার ও অর্থ মন্ত্রণালয় নির্বাচন কমিশনের হাতে দিলে নির্বাচনের সমান সুযোগ (লেবেল প্লেইং ফিল্ড) তৈরি হবে। নির্বাচনের সময় সংসদ ভেঙে দেওয়ারও আহ্বান জানান তিনি।প্রধানমন্ত্রীর বক্তব্যে কিছু অস্পষ্টতা রয়েছে দাবি করে মেনন বলেন, রাজনৈতিক দলগুলোর সঙ্গে আলোচনার মাধ্যমে তাঁর এই বক্তব্য সুনির্দিষ্টভাবে স্পষ্ট করা যেতে পারে।প্রধান বিরোধী দলসহ সব রাজনৈতিক দলের সঙ্গে সংলাপের ওপর গুরুত্ব দেন মেনন। তিনি বলেন, ওয়ার্কার্স পার্টি মনে করে, অবাধ নির্বাচনের জন্য সংলাপের মাধ্যমে সমঝোতায় পৌঁছানো জরুরি। তা এখনো সম্ভব।

