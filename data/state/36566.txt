
এইচএসবিসি ব্যাংক-প্রথম আলো ভাষা প্রতিযোগ ফরিদপুর অঞ্চলের উৎসব শুরু হয়েছে। আজ শনিবার সকাল নয়টার দিকে ফরিদপুর উচ্চবিদ্যালয়ে জাতীয় সংগীতের মধ্য দিয়ে জাতীয় পতাকা উত্তোলন করে ফরিদপুরের জেলা প্রশাসক উম্মে সালমা তানজিয়া এ প্রতিযোগিতার উদ্বোধন করেন।
অনুষ্ঠানে ভাষার প্রতিযোগের পতাকা উত্তোলন করেন ঢাকা বিশ্ব বিদ্যালয়ের যোগাযোগ বৈকল্য বিভাগের শিক্ষক হাকিম আরিফ।
অন্যদের মধ্যে উপস্থিত ছিলেন ফরিদপুর উচ্চবিদ্যালয়ের প্রধান শিক্ষক সিদ্দিকুর রহমান।
অনুষ্ঠানে জেলা প্রশাসক উম্মে সালমা তানজিয়া বলেন, যারা ভালো রেজাল্ট করে, ভালো অবস্থানে অবস্থান করে, তাদের মেধাবী বলা যাবে না। মেধাবী হতে ভালোবাসতে হবে। কেননা, ভালোবাসাহীন মেধা ক্ষতিকর।
ফেল করার মানসিকতা থাকতে হবে মন্তব্য করে উম্মে সালমা তানজিয়া বলেন, ফেল না করলে জীবনে বড় হওয়া যায় না। কেননা, এ থেকে মনে জেদ সৃষ্টি হয়। জেদ স্বপ্ন দেখায়। যে স্বপ্ন দেখতে জানে, সে সাফল্য অর্জন করে।
উদ্বোধনী অনুষ্ঠান উপস্থাপনা করেন প্রথম আলোর সহকারী সম্পাদক অরুণ বসু।
এরপর শুরু হয় পরীক্ষা। গোপালগঞ্জ, রাজবাড়ী, মাগুরা ও ফরিদপুরের প্রায় অর্ধশত শিক্ষাপ্রতিষ্ঠানের আট শতাধিক শিক্ষার্থী চারটি বিভাগে এ প্রতিযোগিতায় অংশ নেয়।
পরীক্ষার পর শুরু হবে প্রশ্নোত্তর পর্ব। সবশেষে বিজয়ীদের মধ্যে পুরস্কার তুলে দেওয়া হবে। পরে ফরিদপুর অঞ্চলের বিজয়ীরা ঢাকার জাতীয় উৎসবে অংশ নেবে।
