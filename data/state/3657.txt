
জেলা পরিষদ নির্বাচনে অংশ নিতে চাইলে বর্তমান পদ থেকে পদত্যাগ করতে হবে জেলা পরিষদের প্রশাসকদের। নতুন এই বিধান যুক্ত করে জেলা পরিষদ সংশোধন আইন ২০১৬-এর খসড়ার অনুমোদন দিয়েছে মন্ত্রিসভা।
আজ সোমবার সচিবালয়ে প্রধানমন্ত্রী শেখ হাসিনার সভাপতিত্বে অনুষ্ঠিত মন্ত্রিসভার বৈঠকে এ অনুমোদন দেওয়া হয়। মূলত জেলা পরিষদ (সংশোধন) অধ্যাদেশ, ২০১৬ আইন আকারে জারি করার লক্ষ্যে এ অনুমোদন দেওয়া হয়।
বৈঠক শেষে মন্ত্রিপরিষদ সচিব মোহাম্মদ শফিউল আলম সংবাদ ব্রিফিংয়ে এ তথ্য জানান। তবে জেলা পরিষদ নির্বাচন কবে হবে, সে বিষয়ে কোনো আলোচনা হয়নি বলে জানিয়েছেন তিনি। স্থানীয় সরকার মন্ত্রণালয়ের একটি সূত্র জানায়, আগামী ডিসেম্বর মাসে এ নির্বাচন হওয়ার সম্ভাবনা আছে।
মন্ত্রিপরিষদ সচিব আরও বলেন, আজকের সভায় সব্যসাচী লেখক সৈয়দ শামসুল হকের মৃত্যু এবং গাজীপুরের টঙ্গীতে টাম্পাকো কারখানায় দুর্ঘটনায় ৩৯ জনের মৃত্যুতে শোকপ্রস্তাব পাস করেছে মন্ত্রিসভা।
এ ছাড়া প্রধানমন্ত্রীর ‘প্ল্যানেট ৫০: ৫০ চ্যাম্পিয়ন’ এবং ‘এজেন্ট অব চেঞ্জ অ্যাওয়ার্ড’ পুরস্কারপ্রাপ্তিতে তাঁকে অভিনন্দন জানিয়েছে মন্ত্রিসভা। এ ছাড়া ডেভেলপমেন্ট অ্যাওয়ার্ড ফর আইসিটি পাওয়ায় প্রধানমন্ত্রীর ছেলে ও তাঁর তথ্য ও যোগাযোগপ্রযুক্তি উপদেষ্টা সজীব ওয়াজেদ জয়কে অভিনন্দন জানিয়েছে মন্ত্রিসভা।
আজকের সভায় পার্বত্য চট্টগ্রাম, ভূমি বিরোধ নিষ্পত্তি কমিশন (সংশোধন অধ্যাদেশ) আইন আকারে জারি করার জন্যও অনুমোদন দিয়েছে মন্ত্রিসভা।
প্রধানমন্ত্রীর যুক্তরাষ্ট্র ও কানাডা সফর সম্পর্কেও মন্ত্রিসভাকে অবহিত করা হয়।
