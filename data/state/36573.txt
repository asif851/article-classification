
নারায়ণগঞ্জে সাত খুনের মামলার প্রধান আসামি নূর হোসেনসহ ভারতে পালিয়ে থাকা খুনিদের বাংলাদেশের কাছে ফিরিয়ে দেওয়ার আশ্বাস দিয়েছে ভারত। এদিকে, আসামের বিচ্ছিন্নতাবাদী সংগঠন উলফার নেতা অনুপ চেটিয়াকে ভারতে ফিরিয়ে দিতে তৈরি আছে বাংলাদেশ।আজ বুধবার রাজধানীর একটি হোটেলে স্বরাষ্ট্রসচিব মোজ্জামেল হক খান সাংবাদিকদের এ তথ্য জানান। ভারতের স্বরাষ্ট্রসচিব অনীল গোস্বামীর সঙ্গে বৈঠকের পর তিনি সাংবাদিকদের এ কথা জানান।দুই দেশের স্বরাষ্ট্রসচিবদের বৈঠকে অনুপ চেটিয়া সম্পর্কে আলোচনার ব্যাপারে মোজ্জামেল হক খান সাংবাদিকদের জানান, অনুপ চেটিয়াকে বাংলাদেশ ফিরিয়ে দিতে তৈরি আছে। ইতিপূর্বে তিনি বাংলাদেশে রাজনৈতিক আশ্রয় চেয়েছিলেন। এখন তিনি ভারতে ফিরে যাওয়ার ইচ্ছা প্রকাশ করেছেন। বাংলাদেশ তাঁকে ফিরিয়ে দেওয়ার ব্যাপারে সদিচ্ছার কথা ভারতকে জানিয়েছে।স্বরাষ্ট্রসচিবদের বৈঠকে ভারতের কলকাতার কারাগারে থাকা নূর হোসেন সম্পর্কে আলোচনা হয়েছে বলে জানান মোজাম্মেল হক খান। তিনি জানান, যথাযথ আইনি প্রক্রিয়া অনুসরণ করে নূর হোসেনকে বাংলাদেশের কাছে ফিরিয়ে দেওয়ার কথা ভারত জানিয়েছে। শুধু নূর হোসেন নয়, ভারতে পালিয়ে থাকা অন্য আসামিদেরও বাংলাদেশের কাছে ফিরিয়ে দেওয়ার কথা জানিয়েছে ভারত।
ভারতের পররাষ্ট্রসচিব বৈঠকে জানিয়েছেন, বঙ্গবন্ধুর খুনিদের কেউ ভারতে আছে কি না—তা নিশ্চিত হয়। বঙ্গবন্ধুর খুনিদের মধ্যে কেউ যদি ভারতে থাকেন, তাঁদের বাংলাদেশের কাছে ফেরত দেওয়া হবে। বৈঠকের এই বিষয়টির কথা পরে সাংবাদিকদের জানান বাংলাদেশের স্বরাষ্ট্রসচিব।
এ ছাড়া বৈঠকে সীমান্ত হত্যাকাণ্ড নিয়ে আলোচনা করা হয়। এ ব্যাপারে মোজাম্মেল হক খান বলেন, সীমান্ত হত্যাকাণ্ড কমেছে। তবে সীমান্ত হত্যাকাণ্ড শূন্যে নামিয়ে আনার তাগিদ ভারতকে দেওয়া হয়েছে।
