
সহিংসতার মামলায় গাজীপুর সিটি করপোরেশনের মেয়র ও বিএনপির চেয়ারপারসনের উপদেষ্টা এম এ মান্নানের বিরুদ্ধে আদালতে অভিযোগপত্র (চার্জশিট) দাখিল করা হয়েছে। গত বৃহস্পতিবার গাজীপুরের সিনিয়র জুডিশিয়াল ম্যাজিস্ট্রেট আদালতে অভিযোগপত্র দাখিল করে পুলিশ।ওই আদালতের বিচারক মামলার অভিযোগপত্রের শুনানির জন্য ১২ মে দিন ধার্য করেন। ওই অভিযোগপত্রে মেয়র মান্নান ছাড়াও গাজীপুর জেলা বিএনপির সভাপতি ফজলুল হক মিলনসহ বিএনপির মোট ৪৩ নেতা-কর্মীর নাম রয়েছে।গাজীপুর আদালতের পরিদর্শক মো. রবিউল ইসলাম জানান, গত বছরের ২৭ ডিসেম্বর বিএনপির ডাকা হরতাল চলাকালে সিটি করপোরেশনের বড়বাড়ি এলাকায় সাংবাদিক বহনকারী একটি মাইক্রোবাস এবং একটি লেগুনা ভাঙচুরের ঘটনা ঘটে। এ ঘটনায় সাংবাদিক এম এ ফরিদ বাদী হয়ে এম এ মান্নান, ফজলুল হকসহ ৩০ জনের নামে এবং বিএনপির অজ্ঞাতনামা আরও ১৫-২০ নেতা-কর্মীর নামে জয়দেবপুর থানায় মামলা দায়ের করেন। পুলিশ তদন্তের পর এম এ মান্নান, ফজলুল হকসহ ৪৩ জনের বিরুদ্ধে অভিযোগপত্র দিলে তা বৃহস্পতিবার দুপুরে গাজীপুরের সিনিয়র জুডিশিয়াল ম্যাজিস্ট্রেট আদালতে দাখিল করা হয়।মেয়র মান্নানের আইনজীবী মঞ্জুর মোর্শেদ প্রিন্স জানান, মেয়র মান্নানের বিরুদ্ধে জয়দেবপুর, শ্রীপুর ও কালিয়াকৈর থানায় আরও পাঁচটি মামলা রয়েছে। এসব মামলার মধ্যে তিনটিতে তিনি জামিনে রয়েছেন।গত ৪ ফেব্রুয়ারি রাতে গাজীপুরে যাত্রীবাহী বাসে পেট্রলবোমা হামলার মামলায় ১১ ফেব্রুয়ারি সন্ধ্যায় মেয়র মান্নান ঢাকার বারিধারার বাসভবন থেকে গ্রেপ্তার হন। বর্তমানে তিনি কারাগারে রয়েছেন। এমতাবস্থায় গত ৮ মার্চ থেকে প্যানেল মেয়র আসাদুর রহমান কিরণ ভারপ্রাপ্ত মেয়র হিসেবে দায়িত্ব পালন করছেন।
