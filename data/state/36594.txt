
প্রথমবারের মতো প্রাথমিক থেকে মাধ্যমিক স্তরের দৃষ্টিপ্রতিবন্ধী শিক্ষার্থীদের বিনা মূল্যে ব্রেইল বই ছাপিয়ে দিচ্ছে জাতীয় শিক্ষাক্রম ও পাঠ্যপুস্তক বোর্ড (এনসিটিবি)। এ ছাড়া পাঁচটি ক্ষুদ্র জাতিগোষ্ঠীর প্রাক্‌-প্রাথমিক পর্যায়ের শিশুদের নিজেদের মাতৃভাষায় প্রথমবারের মতো বই দেওয়া হচ্ছে।
আজ রোববার রাজধানীর মাতুয়াইল এলাকায় বিনা মূল্যের পাঠ্যপুস্তক ছাপার কাজ পরিদর্শন করতে গিয়ে সাংবাদিকদের এ তথ্য জানান শিক্ষামন্ত্রী নুরুল ইসলাম নাহিদ।
এনসিটিবির দুজন দায়িত্বশীল কর্মকর্তা প্রথম আলোকে জানিয়েছেন, ব্রেইল বই দেওয়া হচ্ছে ৯ হাজার ৭০৩ জন দৃষ্টিপ্রতিবন্ধী শিক্ষার্থীকে। আর পাঁচটি ক্ষুদ্র জাতিগোষ্ঠীর প্রায় ২৪ হাজার শিক্ষার্থীকে বই দেওয়া হবে।
এ বিষয়ে শিক্ষামন্ত্রী বলেন, এবার হয়তো তথ্যের অভাবে সব দৃষ্টিপ্রতিবন্ধীকে বই দেওয়ার নিশ্চয়তা দেওয়া যাচ্ছে না। তবে এ বিষয়ে জরিপ চলছে। সে অনুযায়ী পরে ব্যবস্থা নেওয়া হবে।
মন্ত্রী আশা করেন, আগামী ১৫ দিনের মধ্যেই সব বই ছাপিয়ে মাঠপর্যায়ে পাঠিয়ে দেওয়া হবে এবং প্রতিবছরের মতো এবারও বছরের শুরুতেই শিক্ষার্থীরা বই পাবে।
এবার প্রাথমিক থেকে মাধ্যমিক পর্যন্ত মোট ৩৬ কোটি ২১ লাখ ৮২ হাজার ২৪৫ কপি বই ছাপানো হচ্ছে। গতবারের চেয়ে এবার বইয়ের সংখ্যা বেড়েছে ২ কোটি ৮৪ লাখ ৩৪ হাজার ২৭৩টি।
