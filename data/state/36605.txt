
রোহিঙ্গা শরণার্থীদের ফিরিয়ে নেওয়ার প্রক্রিয়া ঠিক করতে বাংলাদেশ ও মিয়ানমার যৌথ ওয়ার্কিং গ্রুপ করার সিদ্ধান্ত নিয়েছে বলে জানিয়েছেন পররাষ্ট্রমন্ত্রী আবুল হাসান মাহমুদ আলী।
আজ সোমবার রাষ্ট্রীয় অতিথি ভবন পদ্মায় পররাষ্ট্রমন্ত্রীর সঙ্গে বৈঠক করেন মিয়ানমারের স্টেট কাউন্সেলর অং সান সু চির দপ্তরের মন্ত্রী কিউ টিন্ট সোয়ে। বৈঠকের পর সাংবাদিকদের এসব কথা জানান পররাষ্ট্রমন্ত্রী। তিনি বলেন, রোহিঙ্গা শরণার্থীদের ফিরিয়ে নিতে প্রস্তাব দিয়েছে মিয়ানমার।
পররাষ্ট্রমন্ত্রী আরও জানান, রোহিঙ্গাদের প্রত্যাবসনের জন্য মিয়ানমারকে আজ একটি চুক্তির খসড়া দিয়েছে বাংলাদেশ। নিরাপত্তা সহযোগিতা নিয়ে আমাদের মধ্যে আলোচনা হয়েছে। আমরা বলেছি, সন্ত্রাসের ব্যাপারে আমরা সব সময় জিরো টলারেন্স দেখিয়ে আসছি। নিরাপত্তা সহযোগিতা নিয়ে আলোচনার জন্য স্বরাষ্ট্রমন্ত্রী আসাদুজ্জামান খান কামাল খুব শিগগির মিয়ানমারে যাবেন।
যৌথ ওয়ার্কিং গ্রুপ কবে হচ্ছে সাংবাদিকদের এমন প্রশ্নের উত্তরে পররাষ্ট্রমন্ত্রী বলেন, এখন তো বিষয়টি নিয়ে দুই পক্ষ একমত হয়েছি। একটা আলোচনায় তো সবকিছু শেষ হয়ে যাবে না। রোহিঙ্গাদের প্রত্যাবসনের বিষয়টি নিয়ে আলোচনা হবে। আমরা রোহিঙ্গাদের প্রত্যাবসনের বিষয়ে আশাবাদী।
আনান কমিশনের সুপারিশের বিষয় নিয়েও আলোচনা হয়েছে বলে সাংবাদিকদের প্রশ্নের উত্তরে জানান পররাষ্ট্রমন্ত্রী।
ঢাকায় সংক্ষিপ্ত সফরে এসেছেন কিউ টিন্ট সোয়ে। আজ রাতেই তিনি মিয়ানমারে ফিরে যাবেন।
২৫ আগস্ট রাখাইনে মিয়ানমার নিরাপত্তাবাহিনীর তল্লাশিচৌকিতে হামলার পর থেকে এ পর্যন্ত পাঁচ লাখেরও বেশি রোহিঙ্গা পালিয়ে বাংলাদেশে এসেছে।
আরও পড়ুন : 
পররাষ্ট্রমন্ত্রীর সঙ্গে বৈঠকে সু চির মন্ত্রী
