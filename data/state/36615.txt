
কুষ্টিয়ার কুমারখালী উপজেলার যদুবয়রা মাধ্যমিক বিদ্যালয়ের শহীদ মিনার ভেঙে দিয়েছে দুর্বৃত্তরা। গতকাল বুধবার দিবাগত রাত দুইটার দিকে এ ঘটনা ঘটে। পুলিশ ঘটনাস্থল পরিদর্শন করেছে।যদুবয়রা মাধ্যমিক বিদ্যালয়ের ভারপ্রাপ্ত প্রধান শিক্ষক সুনীল কুমার প্রথম আলোকে বলেন, রাত দুইটার দিকে ২০-২৫ জন মুখোশধারী লোক স্কুলের নৈশপ্রহরীকে বেঁধে রেখে শহীদ মিনারে হামলা চালায়। এতে মিনারের তিনটি স্তম্ভ ভেঙে গেছে। খবর পেয়ে স্কুলের সব শিক্ষক, শিক্ষার্থী ও এলাকাবাসী আজ বৃহস্পতিবার সকালে সেখানে যান। পুলিশ ও প্রশাসনকে এ ব্যাপারে জানানো হয়েছে।এলাকাবাসী জানায়, ১৯৬৮ সালে এই স্কুলে অস্থায়ীভাবে শহীদ মিনারটি তৈরি করা হয়। পরে ১৯৭১ সালে শহীদ মিনারটি পূর্ণাঙ্গ রূপ পায়।কুমারখালী থানার ভারপ্রাপ্ত কর্মকর্তা (ওসি) লুত্ফর রহমান ঘটনার সত্যতা নিশ্চিত করেছেন। 
