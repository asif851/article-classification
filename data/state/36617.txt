
ফেনী সদর উপজেলার একটি পরিত্যক্ত বাড়ি থেকে গতকাল শুক্রবার সকালে অস্ত্রসহ সাত যুবদল কর্মীকে গ্রেপ্তার করেছে পুলিশ। তাঁদের মধ্যে তিনজন যুবদল কর্মী স্থানীয় আবুল কালাম হত্যা মামলার পলাতক আসামি।এ ঘটনায় তাঁদের বিরুদ্ধে ফেনী মডেল থানায় অস্ত্র ও বিস্ফোরকদ্রব্য আইনে দুটি পৃথক মামলা দায়ের করা হয়েছে। গ্রেপ্তার হওয়া ব্যক্তিরা হলেন মহি উদ্দিন, ওসমান গনি, হুমায়ুন কবির ওরফে মিন্টু, সফিকুল ইসলাম ওরফে সবুজ, মোহামঞ্চদ ইয়াছিন, নুরুল ইসলাম ওরফে জিয়া ও মো. সাখাওয়াত হোসেন। স্থানীয় লোকজন জানান, গ্রেপ্তার হওয়া সাত যুবক এলাকায় যুবদল কর্মী হিসেবে পরিচিত।সূত্র জানায়, সদর উপজেলার লেমুয়া ইউনিয়নের নারায়ণপুর গ্রামে এ অভিযান চালানো হয়। পুলিশের কাছে খবর ছিল, ফেনী সদর উপজেলার কসবা গ্রামের দলিলুর রহমানের ছেলে ও স্থানীয় যুবদল কর্মী আবুল কালাম হত্যা মামলার পলাতক আসামিরা নারায়ণপুর গ্রামের এই পরিত্যক্ত ভবনে অবস্থান করছে। বৃহস্পতিবার মধ্য রাতে বোগদাদিয়া ফাঁড়ি ও ফেনী থানা পুলিশ বাড়িটি ঘেরাও করে।গতকাল শুক্রবার ভোর পাঁচটার দিকে পুলিশ ওই ভবন থেকে সাত যুবককে গ্রেপ্তার করে। এ সময় তাঁদের কাছ থেকে পুলিশ একটি পয়েন্ট ২.২ বোর এলজি, একটি কাটাবন্দুক ও একটি পাইপগান, পাঁচটি কিরিচ, আটটি ককটেল ও ১০টি লাঠি উদ্ধার করে।ফেনীর বোগদাদিয়া ফাঁড়ি পুলিশের এসআই ফিরোজ আলম জানান, গ্রেপ্তার হওয়া সাত যুবকের মধ্যে তিনজন আবুল কালাম হত্যা মামলার পলাতক আসামি।
