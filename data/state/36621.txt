
বাংলাদেশে সফররত সৌদি আরবের মজলিশ আশশুরার স্পিকার আবদুল্লাহ বিন মোহাম্মদ বিন ইব্রাহীম আলী আল শেখের নেতৃত্বে শুরা কাউন্সিলের প্রতিনিধিদল বাংলাদেশ জাতীয় সংসদের স্পিকার শিরীন শারমিন চৌধুরীর সঙ্গে বিদায়ী বৈঠক করেছেন। আজ শুক্রবার রাজধানীর একটি হোটেলে এ বৈঠক হয়। 
জাতীয় সংসদের এক সংবাদ বিজ্ঞপ্তিতে বলা হয়, বৈঠকে তাঁরা দ্বিপক্ষীয় স্বার্থসংশ্লিষ্ট বিষয়ে আলোচনা করেন। আলোচনাকালে বাংলাদেশের স্পিকার দুই দেশের সংসদীয় পর্যায়ে সম্পর্ক জোরদারের বিষয়ে গুরুত্বারোপ করেন। তিনি মনে করেন, দুই দেশের সংসদীয় পর্যায়ে সফর বিনিময়ের মাধ্যমে বিদ্যমান সম্পর্ক সুদৃঢ় করা সম্ভব।
মজলিস আশশুরার স্পিকার বলেন, বাংলাদেশে তাঁর সফর নতুন এক দিকের সূচনা করেছে। সৌদি আরবের বাদশাহ শিগগিরই বাংলাদেশে সফরসূচি চূড়ান্ত করবেন বলে তিনি আশা করেন।
প্রতিনিধিদলে সৌদি শুরা কাউন্সিলের সদস্য সালেহ এ এস আলসিহাইব, আবদুল্লাহ আবদুল আজিজ আল দারাব, বাংলাদেশে নিযুক্ত সৌদি রাষ্ট্রদূত আবদুল্লাহ এইচ এম আল মুতাইরি প্রমুখ উপস্থিত ছিলেন।
এর আগে গতকাল বৃহস্পতিবার প্রতিনিধিদলটি জাতীয় সংসদ ভবনে স্পিকারের কার্যালয়ে তাঁর সঙ্গে সৌজন্য সাক্ষাৎ করেন।
