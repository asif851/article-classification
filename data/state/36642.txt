
বিএনপি চেয়ারপারসন খালেদা জিয়ার বাসার সামনে আইনশৃঙ্খলা বাহিনীর কড়া নজরদারীর মধ্যে কয়েকটি বোমা হামলার ঘটনায় তীব্র ক্ষোভ, নিন্দা ও প্রতিবাদ জানিয়েছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর।‘আওয়ামী দুস্কৃতকারীরা’ এ ঘটনা ঘটিয়েছে বলে দাবি করেন তিনি। এ ঘটনায় জড়িতদের শাস্তিরও দাবি জানান তিনি।
আজ বৃহস্পতিবার রাতে এক বিবৃতিতে মির্জা ফখরুল ইসলাম আলমগীর এ দাবি করেন।
সন্ধ্যায় গুলশানে খালেদা জিয়ার বাসভবনের পশ্চিম পাশে রাস্তায় পরপর চারটি ককটেলের বিস্ফোরণ হয়। ককটেল বিস্ফোরণের পর পুলিশ ফাঁকা গুলি ছোড়ে। তবে তারা কাউকে আটক করতে পারেনি।
বিবৃতিতে বিএনপির ভারপ্রাপ্ত মহাসচিব বলেন, ‘এই সমস্ত সন্ত্রাসী হামলা ও উস্কানীমূলক কর্মকাণ্ড চলমান আন্দোলনকে কোনোভাবেই ব্যর্থ করতে পারবে না। এহেন কর্মকাণ্ডে উদ্ভুত যেকোনো পরিস্থিতির জন্য কর্তব্যরত আইনশৃঙ্খলা বাহিনী তথা সরকারকেই দায়-দায়িত্ব বহন করতে হবে। তিনি সরকারের উদ্দেশে বলেন, ‘এ সমস্ত নৈরাজ্যকর কর্মকাণ্ড বন্ধ করুন, গণতন্ত্রের প্রতি শ্রদ্ধাশীল হোন, বিরোধী দলীয় নেতার নিরাপত্তা নিশ্চিত করুন।’
বিএনপির ভারপ্রাপ্ত মহাসচিব বলেন, বর্তমান ফ্যাসিষ্ট সরকারের একটাই লক্ষ্য যেকোনো উপায়ে বিরোধী দলীয় নেতা খালেদা জিয়ার কণ্ঠরোধ করা। দেশের স্বাধীনতা ও সার্বভৌমত্বের প্রতীক, তিন বারের সফল প্রধানমন্ত্রী দেশনেত্রী খালেদা জিয়ার বলিষ্ঠ গণতান্ত্রিক পদক্ষেপগুলোকে স্তব্ধ করাই আওয়ামী লীগের প্রধান লক্ষ্য।
মির্জা আলমগীর বলেন, আইনশৃঙ্খলা বাহিনীর নাকের ডগায় খালেদা জিয়ার বাসভবন লক্ষ্য করে বোমা হামলা নি:সন্দেহে জাতিকে স্তম্ভিত করেছে। এ ধরনের বোমা হামলার ঘটনায় এখনও কোন দুস্কৃতকারী গ্রেপ্তার না হওয়ায় এবং আইনশৃঙ্খলা বাহিনীর নীরবতা ও দুস্কৃতকারীদের গ্রেপ্তারে কার্যকরী পদক্ষেপ গ্রহণ না করায় বিরোধী দলীয় নেতার নিরাপত্তা ও তাঁর জীবনের চরম ঝুঁকি নিয়ে গভীরভাবে উদ্বিগ্ন ও উত্কণ্ঠিত।
খালেদা জিয়ার জিয়ার বাসভবন লক্ষ্য করে আওয়ামী দুস্কৃতকারী বোমা হামলাকারীদের গ্রেপ্তার ও দৃষ্টান্তমূলক শাস্তির জোর দাবি জানান মির্জা আলমগীর।
 
বিস্তারিত পড়ুন 
