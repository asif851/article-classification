
স্বাস্থ্যমন্ত্রী মোহাম্মদ নাসিম বলেছেন, ‘একাত্তর ও পঁচাত্তরের সেই অশুভ শক্তি এখনো ষড়যন্ত্র করে যাচ্ছে। গুলশানে ও শোলাকিয়ায় বিভ্রান্ত কিছু তরুণ রক্তাক্ত হামলা করেছে। ফারাজের মতো সাহসী বাঙালি সন্তানেরা কোনো ভয় পায়নি। বাঙালিরা ভয়কে জয় করেই দেশ স্বাধীন করেছিল।’আজ রোববার দুপুরে বঙ্গবন্ধু শেখ মুজিব মেডিকেল বিশ্ববিদ্যালয়ে (বিএসএমএমইউ) শহীদ ডা. মিলন হলে জাতীয় শোক দিবসের আলোচনা সভায় স্বাস্থ্যমন্ত্রী এসব কথা বলেন।প্রসঙ্গত, গত ১ জুলাই গুলশানের হলি আর্টিজান রেস্তোরাঁয় জঙ্গি হামলায় নিহত হন ফারাজ আইয়াজ হোসেন। ওই হামলায় দেশি-বিদেশি ২০ জনকে হত্যা করে জঙ্গিরা।অনুষ্ঠানে প্রধান অতিথির বক্তব্যে মোহাম্মদ নাসিম বলেন, শান্তির ধর্ম ইসলামকে যারা ব্যবহার করছে, তাদের খুঁজে বের করতে হবে। দেখতে হবে, কারা কী কারণে জঙ্গি হামলা করছে। তিনি বলেন, ‘পাকিস্তানিরা বঙ্গবন্ধুকে হত্যার যে সাহস করতে পারেনি, তা এ দেশের কিছু বিশ্বাসঘাতক করেছে। বঙ্গবন্ধুর জন্ম না হলে বাংলাদেশ স্বাধীন হতো না। আমরা আজ এখানে এসে কথা বলতে পারতাম না। গণতান্ত্রিক ও অসাম্প্রদায়িক বাংলাদেশ তাঁর অবদান।’
মুখ্য আলোচক ইমেরিটাস অধ্যাপক আনিসুজ্জামান বলেন, ‘এ বাংলাদেশকে আমরা চিনি না, যেখানে জঙ্গিবাদের লালনপালন হয়। আমরা বঙ্গবন্ধুর স্বপ্নের বাংলাদেশ থেকে দূরে সরে এসেছি বলে দেশে জঙ্গিবাদের উত্থান হয়েছে।’ তিনি বলেন, ‘পাকিস্তানের ২৪ বছরে আমরা বঙ্গবন্ধুর লক্ষ্যে স্থির থাকার যে পরিচয় পাই, তা থেকে শিক্ষা নিতে পারি। তিনি নিজ সত্তাকে উপলব্ধি করেছেন ও করিয়েছেন। বঞ্চনার বিরুদ্ধে দেশের মানুষকে জাগিয়ে তুলেছেন।’
অধ্যাপক আনিসুজ্জামান বলেন, সে সময় আরও অনেক প্রবীণ ও উল্লেখযোগ্য রাজনৈতিক নেতা থাকা সত্ত্বেও দেশের মানুষকে তিনিই স্বাধীনতার স্বপ্ন দেখিয়েছেন। তিনি হয়ে উঠেছেন অবিসংবাদী নেতা। এই সবই সম্ভব হয়েছে তাঁর অসাধারণ মানসিক শক্তির কারণে। বঙ্গবন্ধুকে হত্যার পর দেশের সংবিধানকে প্রায় পাকিস্তানের সংবিধানে পরিণত করার চেষ্টা করা চলেছে।
অনুষ্ঠানে সভাপতিত্ব করেন বিএসএমএমইউর উপাচার্য কামরুল হাসান খান। এতে বক্তব্য দেন স্বাস্থ্য ও পরিবারকল্যাণ প্রতিমন্ত্রী জাহিদ মালেক, বাংলাদেশ মেডিকেল অ্যাসোসিয়েশনের (বিএমএ) সভাপতি মাহমুদ হাসান, সাবেক সংসদ সদস্য মোস্তফা জালাল মহিউদ্দিন, আওয়ামী লীগের স্বাস্থ্য ও জনসংখ্যাবিষয়ক সম্পাদক অধ্যাপক বদিউজ্জামান ভূঁইয়া, অধ্যাপক ইকবাল আর্সলান, স্বাধীনতা চিকিৎসক পরিষদের সভাপতি অধ্যাপক এম এ আজিজ প্রমুখ।
