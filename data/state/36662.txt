
পুঁজিবাজার নিয়ে সাংবাদিকেরা ভুল রিপোর্ট দিচ্ছেন বলে মন্তব্য করে অর্থমন্ত্রী আবুল মাল আবদুল মুহিত বলেছেন, পুঁজিবাজার নিয়ে আপনারা খামাখাই বকবক করেন। পুঁজিবাজার এখন যে অবস্থায় আছে আগে কখনো তা ছিল না।
মন্ত্রী বলেন, গত দুই বছরে আইনকানুন সংশোধন করা হয়েছে। পুঁজিবাজার এখন সম্পূর্ণ স্থিতিশীল। তিনি সাংবাদিকদের বলেন, আপনারা ভুল রিপোর্ট দেন। বাজারে ওঠানামা হবেই।আজ সোমবার বিকেলে সচিবালয়ে রাষ্ট্রায়ত্ত ব্যাংক, আর্থিক প্রতিষ্ঠান ও বিভিন্ন সংস্থার প্রধানদের সঙ্গে বৈঠকের পরে সাংবাদিকদের উদ্দেশে অর্থমন্ত্রী এসব মন্তব্য করেন। এ সময় অর্থ প্রতিমন্ত্রী এম এ মান্নানও উপস্থিত ছিলেন।অর্থমন্ত্রী পুঁজিবাজারের পাশাপাশি ব্যাংক ও বিমা খাত নিয়েও কথা বলেন। তিনি বলেন, ‘বিমা অত্যন্ত জঘন্য একটি কাজ। কারণ, এর প্রসার ব্যাপক হয়ে গেছে। পাশাপাশি নিয়ন্ত্রণ হয়নি। এটি লুটপাট ও চুরির কেন্দ্র।’ মন্ত্রী বলেন, ‘দুষ্ট কোম্পানিগুলোকে সাবধান করে দিচ্ছি। তাঁদেরকে ঠিক হতে হবে। চুরি বন্ধ করতে হবে।’অর্থমন্ত্রী বলেন, ব্যাংকগুলোকে খেলাপিঋণ আদায়ে মনোযোগী হতে বলা হয়েছে। খেলাপিঋণ নামিয়ে আনতে হবে। এর কারণেও ব্যাংক খাতে দুর্নীতি হয়। তিনি বাংলাদেশ ব্যাংককে পরামর্শ দিয়ে বলেন, ব্যাংক খাতে দুর্নীতি কমিয়ে আনতে শুধু শাস্তি দিলে হবে না। সিস্টেমে পরিবর্তন আনতে হবে।মন্ত্রী আরও জানান, আগামী ছয় মাসে পদ্মা সেতুর কাজ শুরু করা, বিমানীতি প্রণয়ন করা, পল্লি সঞ্চয় ব্যাংক গঠন এবং ফাইনান্সিং রিপোর্টিং অ্যাক্ট প্রণয়ন করাকে অগ্রাধিকার দেওয়া হবে।
