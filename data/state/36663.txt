
পুরান ঢাকার তাঁতীবাজারে গতকাল বুধবার দিনদুপুরে দোকানে ঢুকে ডাকাতেরা দোকানমালিক ও এক কর্মচারীকে গুলি করে স্বর্ণালংকার ও টাকা লুট করে নিয়ে গেছে৷ আহত দোকানমালিক সুমন সূত্রধর (৩৭) ও কর্মচারী গঙ্গা চন্দ্রকে (৪০) হাসপাতালে ভর্তি করা হয়েছে।পুলিশ ও হাসপাতাল সূত্র জানায়, বেলা আড়াইটার দিকে সাত-আটজন ডাকাত তাঁতীবাজারের নবাব মার্কেটের নিচতলায় গয়নার নকশাকার সুমনের দোকানে ঢুকে সুমনের মাথায় আগ্নেয়াস্ত্র ঠেকিয়ে সব স্বর্ণালংকার ও টাকা দিতে বলে। একপর্যায়ে ডাকাতেরা দোকানের শোকেসে থাকা স্বর্ণালংকার ও ক্যাশবাক্স থেকে টাকা লুট করে এবং সুমন ও কর্মচারী গঙ্গাকে গুলি করে অস্ত্র উঁচিয়ে চলে যায়। সুমন ও গঙ্গার পায়ে গুলি লাগে। সুমনকে ঢাকা মেডিকেল কলেজ হাসপাতাল ও গঙ্গাকে মিটফোর্ড হাসপাতালে নেওয়া হয়।ওই দোকানের আরেক কর্মচারী রবিন সরকার প্রথম আলোকে বলেন, ডাকাতেরা দোকানে ঢোকার আগে ককটেলের বিস্ফোরণ ঘটালে ব্যস্ততম ওই মার্কেট ও এলাকায় আতঙ্ক ছড়িয়ে পড়ে। মার্কেটে আসা লোকজন এবং আশপাশের দোকানিরা দোকান বন্ধ করে নিরাপদ স্থানে চলে যায়৷ অস্ত্রের ভয়ে কেউ এগিয়ে আসার সাহস পাননি। তিনি বলেন, ঘটনার সময় তিনি দোকানের পেছনের দিকে গয়নায় নকশার কাজ করছিলেন। কী পরিমাণ স্বর্ণালংকার ও টাকা লুট হয়েছে, তা জানেন না৷কোতোয়ালি থানার ওসি ফিরোজ জালাল বলেন, ডাকাতেরা দোকানের মালিককে গুলি করে সাত-আট ভরির মতো সোনার গয়না নিয়ে গেছে। ওই ঘটনায় এখনো থানায় মামলা হয়নি৷ ঘটনার সঙ্গে জড়িত কাউকে গ্রেপ্তার করা যায়নি।
