
আইনমন্ত্রী আনিসুল হক বলেছেন, অপরাধ যেই করুক, তাকে বিচারের আওতায় এনে তার সুষ্ঠু বিচার নিশ্চিত করাই রাষ্ট্রের দায়িত্ব। 
তিনি বলেন, নারায়ণগঞ্জের চাঞ্চল্যকর সাত খুনের মামলায় রাষ্ট্র সে দায়িত্বই পালন করেছে এবং এর মাধ্যমে দেশে আইনের শাসন প্রতিষ্ঠিত হয়েছে।সাত খুনের মামলার রায়ের প্রতিক্রিয়া জানাতে আজ সোমবার দুপুরে সচিবালয়ে আয়োজিত এক প্রেস ব্রিফিংয়ে মন্ত্রী এ কথা বলেন।আনিসুল হক বলেন, ‘আমার মনে হয় জনগণ এই রায়ে সন্তুষ্ট হবেন এবং এই ঘৃণ্য অপরাধে যে ভীতির সৃষ্টি হয়েছিল, সেই ভীতিও দূর হবে।’আজ নারায়ণগঞ্জের জেলা ও দায়রা জজ আদালত চাঞ্চল্যকর সাত খুনের মামলার রায় ঘোষণার পর দুপুরে সচিবালয়ে আইনমন্ত্রী তাঁর কার্যালয়ে সাংবাদিকদের ব্রিফিংকালে জানান, এ মামলার ৩৫ আসামির মধ্যে ২৬ জনকে ফাঁসির আদেশ এবং বাকি নয়জনকে বিভিন্ন মেয়াদে কারাদণ্ড দেওয়া হয়েছে।এ সময় তিনি সবার অবগতির জন্য বলেন, ‘এই দেশে জাতির পিতাকে হত্যা করার পর ২১ বছরেও মামলার এজাহার পর্যন্ত কেউ করেনি, সেই জায়গা থেকে আজকের বাংলাদেশ যেখানে এসেছে, তাতে আপনারা নিশ্চয়ই স্বীকার করবেন এখানে আইনের শাসন প্রতিষ্ঠা হয়েছে।’রায় কীভাবে এবং কখন কার্যকর হবে—এ প্রশ্নের জবাবে আনিসুল হক বলেন, কোনো মামলায় ফাঁসির আদেশ হলে তা অনুমোদনের জন্য সাত দিনের মধ্যে রায়ের নথি হাইকোর্ট বিভাগে পাঠানোর বাধ্যবাধকতা রয়েছে। হাইকোর্ট ডিভিশন দণ্ড বহাল রাখলে আপিল বিভাগে আপিল করার সুযোগ থাকবে। সেই প্রক্রিয়া শেষ হলে রায় কার্যকর হবে।
