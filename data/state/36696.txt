
গত ফেব্রুয়ারি থেকে মার্চ পর্যন্ত দেশের আইনশৃঙ্খলা পরিস্থিতি ভালো ছিল। তবে ইউপি নির্বাচনে বেশ কিছু হতাহতের ঘটনা ঘটেছে বলে উল্লেখ করা হয়। আজ বৃহস্পতিবার আইনশৃঙ্খলাসংক্রান্ত মন্ত্রিসভা কমিটির বৈঠক থেকে এ তথ্য জানানো হয়েছে। দুপুরে স্বরাষ্ট্র মন্ত্রণালয়ে কমিটির সভাপতি আমির হোসেন আমুর সভাপতিত্বে এ বৈঠক হয়। বৈঠক শেষে ব্রিফিং করে আমু বলেন, জানুয়ারি থেকে মার্চ পর্যন্ত মানব পাচারের শিকার ২০৬ জন পুরুষ, ৬৫ জন নারী ও ২৪ জন শিশুকে উদ্ধার করা হয়। এসব ঘটনায় ২৯টি মামলা হয়েছে। এ ছাড়া বৈঠকে তনু হত্যার বিষয় নিয়ে আলোচনা হয়েছে।  আমির হোসেন আমু বলেন, সিআইডি বিষয়টি তদন্ত করছে। তদন্তের পর এ বিষয়ে মন্তব্য করা যাবে। আর বাঁশখালীর ঘটনায় পুলিশের গুলিতে চারজন নিহত হয়েছে কি না, এ ব্যাপারেও তদন্ত চলছে।
