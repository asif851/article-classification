
কর্মবিরতিতে যাওয়া পরিবহন শ্রমিকদের এখন থেকেই যানবাহন চালানোর অনুরোধ জানিয়েছেন নৌপরিবহনমন্ত্রী শাজাহান খান। তাঁর বিশ্বাস, এই অনুরোধের পর দেশের সব সড়কে যানচলাচল স্বাভাবিক হবে।
পরিবহন মালিক-শ্রমিকদের চারটি সংগঠনের নেতাদের বৈঠক শেষে আজ বুধবার বেলা আড়াইটার দিকে এক সংবাদ সম্মেলনে এসব কথা বলেন শাজাহান খান।
পরিবহন খাতে চলমান অচলাবস্থার অবসানে আজ দুপুরের দিকে মতিঝিলের বিআরটিসি ভবনে এই বৈঠক হয়।
বৈঠকে বাংলাদেশ সড়ক পরিবহন সমিতি, বাংলাদেশ বাস-ট্রাক ওনার্স অ্যাসোসিয়েশন, বাংলাদেশ ট্রাক ও কাভার্ড ভ্যান মালিক সমিতি ও বাংলাদেশ সড়ক পরিবহন শ্রমিক ফেডারেশনের শীর্ষস্থানীয় নেতারা অংশ নেন।
নৌমন্ত্রী সারা দেশের শ্রমিক সংগঠনের শীর্ষ ফোরাম বাংলাদেশ সড়ক পরিবহন শ্রমিক ফেডারেশনের কার্যকরী সভাপতি। আর বাস ও ট্রাকমালিকদের সংগঠন বাংলাদেশ সড়ক পরিবহন সমিতির সভাপতি সমবায় প্রতিমন্ত্রী মসিউর রহমান রাঙ্গা।
বৈঠক শেষে সংবাদ সম্মেলন করেন নৌপরিবহনমন্ত্রী শাজাহান খান। তিনি বলেন, পরিবহন মালিক-শ্রমিকদের বাস্তব সমস্যা উপলব্ধি করে আজ সকালে তাঁরা সড়ক পরিবহন ও সেতুমন্ত্রী ওবায়দুল কাদের এবং আইনমন্ত্রী আনিসুল হকের সঙ্গে বৈঠক করেছেন। উভয় মন্ত্রী মালিক-শ্রমিকদের সমস্যা উপলব্ধি করেছেন। উদ্ভূত পরিস্থিতিতে তাঁরা আইনগতভাবে সমস্যার সমাধানে অগ্রসর হবেন। সে ক্ষেত্রে সরকার আইনানুগ সম্ভাব্য সহযোগিতার আশ্বাস দিয়েছে।
শাজাহান খান বলেন, আশ্বাসের পরিপ্রেক্ষিতে চলমান অচলাবস্থা নিরসনে যান চলাচলের জন্য মালিক-শ্রমিকদের অনুরোধ করা হয়েছে। তাঁদের বিশ্বাস, এই অনুরোধের পর দেশের সব সড়কে যোগাযোগ স্বাভাবিক হবে।
নৌপরিবহনমন্ত্রীর এই কথার পর সারা দেশে ডাকা লাগাতার পরিবহন ধর্মঘট প্রত্যাহার হলো কি না—সাংবাদিকের এমন প্রশ্নে শাজাহান খান বলেন, ধর্মঘটই তো ডাকা হয়নি। নিরাপত্তাহীনতায় ভুগে পরিবহন শ্রমিকেরা স্বেচ্ছায় কর্মবিরতিতে গিয়েছেন। তাঁদের কাজে ফিরে আসার আহ্বান জানানো হয়েছে।
সড়ক দুর্ঘটনায় চলচ্চিত্র ব্যক্তিত্ব তারেক মাসুদ, সাংবাদিক মিশুক মুনীরসহ পাঁচজনের প্রাণহানির মামলায় ঘাতক বাসের চালক জামির হোসেনকে যাবজ্জীবন কারাদণ্ড দেন আদালত। গত ২২ ফেব্রুয়ারি দেওয়া এই রায়ের প্রতিবাদে প্রথমে আঞ্চলিকভাবে পরিবহন ধর্মঘটের ডাক দেওয়া হয়। সাভারে ট্রাকচাপায় এক নারীকে হত্যার দায়ে চালকের বিরুদ্ধে গত সোমবার মৃত্যুদণ্ডের রায় দেন আদালত। এরপরই গতকাল মঙ্গলবার থেকে সারা দেশে লাগাতার পরিবহন ধর্মঘট আহ্বান করা হয়।
