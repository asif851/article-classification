
প্রধান বিচারপতি সুরেন্দ্র কুমার সিনহা (এস কে সিনহা) স্বেচ্ছায় ছুটি নিয়েছেন এবং তিনি স্বেচ্ছায় পদত্যাগও করেছেন বলে মন্তব্য করেছেন স্বাস্থ্যমন্ত্রী মোহাম্মদ নাসিম। আজ রোববার দুপুরে মাদারীপুরের শিবচরে শেখ হাসিনা ইনস্টিটিউট আব টেকনোলজির ভিত্তিপ্রস্তর অনুষ্ঠান শেষে সাংবাদিকদের প্রশ্নের জবাবে স্বাস্থ্যমন্ত্রী এ মন্তব্য করেন।
প্রধান বিচারপতির পদত্যাগ নিয়ে বিএনপি মিথ্যাচার করছে উল্লেখ করে স্বাস্থ্যমন্ত্রী আরও বলেন, আওয়ামী লীগ সরকারের কোনো চাপ কিংবা উৎসাহ ছিল না। বিএনপি মিথ্যাচারে অভ্যস্ত, এটা তাদের সংস্কৃতি, তাই প্রধান বিচারপতির পদত্যাগ করা নিয়ে সর্বত্রই মিথ্যাচার করছে। এটা তাদের চরিত্রে বহিঃপ্রকাশ।
স্বাস্থ্যমন্ত্রী আরও বলেন, আগামী জাতীয় সংসদ নির্বাচন বর্তমান সরকারের অধীনে হবে। আর এ সময়ে মধ্যে জনগণের কাছে বিএনপি প্রমাণ করুক তাদের জনপ্রিয়তা কতটুকু। আগামী নির্বাচনেও শেখ হাসিনা সরকারেরই বিজয় হবে।
এর আগে শিবচরের ঢাকা-খুলনা মহাসড়কের দৌলতপুরে ইলিয়াস আহমেদ চৌধুরী ট্রমা সেন্টারের ভিত্তিপ্রস্তর ফলক উন্মোচনে করেন ফেনী-১ আসনের সংসদ সদস্য শিরিন আক্তার। এ সময় তিনি বলেন, জঙ্গিবাদ সাম্প্রদায়িকতা ও জামায়াত-শিবিরের চক্রান্ত রুখতে শেখ হাসিনার নেতৃত্বে গঠিত ১৪ দল একাত্ম হয়ে কাজ করছে। শিগগিরই বাংলাদেশ থেকে এসব দূর হবে।
এ সময় উপস্থিত ছিলেন মাদারীপুর-১ আসনের সংসদ সদস্য নুর-ই-আলম চৌধুরী, মাদারীপুর জেলা পরিষদের চেয়ারম্যান মিয়াজউদ্দিন খান, জেলা প্রশাসক মো. ওয়াহিদুল ইসলাম, সিভিল সার্জন দিলীপ কুমার দাস, পুলিশ সুপার মোহাম্মদ সরোয়ার হোসেন প্রমুখ।
