
যাত্রীর লাগেজ কেটে চার হাজার মার্কিন ডলার চুরির দায়ে বাংলাদেশ বিমানের চার কর্মচারীকে (ট্রাফিক হেলপার) এক বছর করে কারাদণ্ড দিয়েছেন ভ্রাম্যমাণ আদালত। একই সঙ্গে প্রত্যেককে পাঁচ হাজার টাকা করে জরিমানাও করা হয়। আজ বুধবার সন্ধ্যা সাতটার দিকে তাঁদের বিমানবন্দরের কর্তব্যরত ম্যাজিস্ট্রেট মুহাম্মদ ইউসুফ এ রায় দেন।
বিমানবন্দরে দায়িত্বরত আর্মড পুলিশ ব্যাটালিয়নের (এপিবিএন) জ্যেষ্ঠ সহকারী পুলিশ সুপার আলমগীর হোসেন এ তথ্য নিশ্চিত করেছেন।দণ্ডপ্রাপ্তরা হলেন, রবিউল ইসলাম (২৯) ‍, আতাউর রহমান (২৮), মনিরুল ইসলাম (২৮) ও মাসুম হোসেন সরকার (২৮)।এপিবিএন কর্মকর্তা আলমগীর হোসেন প্রথম আলোকে বলেন, আজ বেলা পৌনে দুইটার দিকে চীন থেকে চায়না ইস্টার্ন এয়ারলাইনসের একটি বিমান হজরত শাহজালাল আন্তর্জাতিক বিমানবন্দরে অবতরণ করে। যাত্রীরা নেমে যাওয়ার পর পণ্য খালাস করার জন্য ওই চার ট্রাফিক হেলপার বিমানে ওঠে। নেমে যাওয়ার পর তাঁদের আচরণে সন্দেহ হলে দায়িত্বরত এপিবিএন সদস্যরা তাঁদের শরীরে তল্লাশি চালান। এ সময় রবিউলের পায়ের মোজার ভেতরে চার হাজার মার্কিন ডলার পাওয়া যায়। পরে রবিউল স্বীকার করেন, তাঁরা চারজনই এক যাত্রীর লাগেজ কেটে ডলারগুলো চুরি করেছেন।আলমগীর হোসেন আরও বলেন, সন্ধ্যার দিকে আদালত বসিয়ে ওই চারজনকে দণ্ড দেওয়া হয়। পরে তাঁদের কারাগারে পাঠানো হয়েছে। তবে যে যাত্রীর লাগেজ কেটে ডলার চুরি করা হয়েছে তার নাম-ঠিকানা এখনো জানা যায়নি। তাঁর নাম-ঠিকানা জানানোর জন্য চায়না ইস্টার্ন এয়ারলাইনস কর্তৃপক্ষকে বলা হয়েছে।
এদিকে ম্যাজিস্ট্রেট মুহাম্মদ ইউসুফ প্রথম আলোকে বলেন, দণ্ডপ্রাপ্তদের চাকরিচ্যুত করার জন্য বাংলাদেশ বিমান কর্তৃপক্ষকেও নির্দেশ দেওয়া হয়েছে।
