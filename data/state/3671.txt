
সাভারে রানা প্লাজা ধসের ঘটনার উল্লেখ করে মার্কিন পররাষ্ট্র দপ্তরের রাজনীতিবিষয়ক আন্ডার সেক্রেটারি ওয়েন্ডি আর শারমেন বলেছেন, ‘উদ্ভূত পরিস্থিতিতে আমরা আন্তর্জাতিক বিনিয়োগকারীদের বাংলাদেশ থেকে মুখ ফিরিয়ে না নিতে উত্সাহিত করছি। কারণ, বিদ্যমান পরিস্থিতির সংস্কারের মধ্যেই এর সমাধান রয়েছে। এ থেকে নিজেদের সরিয়ে নেওয়ার মধ্যে কোনো সমাধান আসবে না।’আজ সোমবার দুপুরে রাজধানীর একটি হোটেলে বাংলাদেশ-যুক্তরাষ্ট্র সম্পর্ক বিষয়ে এক অনুষ্ঠানে বক্তব্য দেওয়ার সময় ওয়েন্ডি আর শারমেন এসব কথা বলেন।এদিকে, বিরোধীদলীয় নেতা খালেদা জিয়ার সঙ্গে মার্কিন পররাষ্ট্র দপ্তরের রাজনীতিবিষয়ক আন্ডার সেক্রেটারি ওয়েন্ডি আর শারমেনের পূর্বনির্ধারিত বৈঠকটি হচ্ছে না। আজ সোমবার দুপুরে এ বৈঠক হওয়ার কথা ছিল। মার্কিন দূতাবাসের মুখপাত্র কেলি ম্যাকার্থি প্রথম আলো ডটকমকে বৈঠক বাতিলের বিষয়টি নিশ্চিত করেছেন। কেলি ম্যাকার্থি জানান, বাংলাদেশ-যুক্তরাষ্ট্র অংশীদারি সংলাপের প্রথম দিন গতকাল রোববার হরতাল ছিল। ওই দিন বিএনপি হরতাল ডাকায় শারমেন হতাশা প্রকাশ করেছেন। হরতালের কারণে শারমেনের সফরসূচিতে কিছু পরিবর্তন আনতে হয়েছে। তাই খালেদা জিয়ার সঙ্গে পূর্বনির্ধারিত সৌজন্য সাক্ষািট বাতিল করা হয়েছে।
পরে দুপুরে রাজধানীর একটি হোটেলে বাংলাদেশ-যুক্তরাষ্ট্র সম্পর্ক বিষয়ে এক অনুষ্ঠানে বক্তব্য দেওয়ার সময় মার্কিন পররাষ্ট্র দপ্তরের রাজনীতিবিষয়ক আন্ডার সেক্রেটারি ওয়েন্ডি আর শারমেন বলেন, বাংলাদেশকে সত্যিকার অর্থে সমৃদ্ধ হতে হলে নির্বাচনী বছরে সহিংসতার পুরোনো বৃত্ত থেকে বের হয়ে আসতে হবে।
ওই বক্তৃতায় তিনি তাঁর সফরের সময় দেশে হরতাল হওয়ার বিষয়ে হতাশা প্রকাশ করেন। সেই সঙ্গে বাংলাদেশে গণতান্ত্রিক ধারা অব্যাহত রাখার ওপর গুরুত্ব দেন।
মার্কিন পররাষ্ট্র দপ্তরের রাজনীতিবিষয়ক আন্ডার সেক্রেটারি সাভারে রানা প্লাজা ধসের বিষয়ে কথা বলেন। এ ধরনের বিয়োগান্তক ঘটনা যাতে ভবিষ্যতে আর না ঘটে, সে জন্য সবার একসঙ্গে কাজ করা উচিত বলে তিনি মন্তব্য করেন।
এর আগে দুপুরে রাষ্ট্রীয় অতিথি ভবন মেঘনায় তিনি পররাষ্ট্রসচিব মোহাম্মদ শহীদুল হকের সঙ্গে এক যৌথ সংবাদ সম্মেলন করেন। সংবাদ সম্মেলনে দুই পক্ষ দাবি করে, দুই দেশের দ্বিতীয় অংশীদারি সংলাপ অত্যন্ত সফল হয়েছে।
দুই দিনের সফরে মার্কিন পররাষ্ট্র দপ্তরের জ্যেষ্ঠ এই কর্মকর্তা গতকাল দুপুরে ভারতের হায়দরাবাদ থেকে ঢাকায় আসেন। আজ রাত সোয়া নয়টায় তাঁর ঢাকা ছাড়ার কথা।
