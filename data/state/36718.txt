
তথ্যমন্ত্রী হাসানুল হক ইনু বলেছেন, জামায়াতে ইসলামীকে নিষিদ্ধ করার বিষয়ে তাদের সন্ত্রাসী কর্মকাণ্ড লিপিবদ্ধ করা হচ্ছে এবং প্রশাসন বিষয়টি খতিয়ে দেখছে। এ ক্ষেত্রে প্রশাসন যে নিয়মে সিদ্ধান্ত নেয়, সেই নিয়মেই আগানো হচ্ছে। আজ মঙ্গলবার সচিবালয়ে নিজ মন্ত্রণালয়ে সাংবাদিকদের সঙ্গে এক ব্রিফিংয়ে মন্ত্রী এ কথা বলেন।তথ্যমন্ত্রী বলেন, ‘প্রশাসনিক পদ্ধতি মেনেই আগাতে হবে। না হলে এ বিষয়ে কোনো সিদ্ধান্ত নেওয়া হলে আদালত থেকে পাল্টা অভিযোগ উঠতে পারে। আইনানুগ ও সাংবিধানিকভাবে একটি দলকে নিষিদ্ধ করতে হয়, আমরা সেই পথেই এগিয়ে যাচ্ছি।’মন্ত্রী বলেন, ‘আদালত থেকে জামায়াতের নিবন্ধন বাতিলের পর আমরা ভেবেছিলাম জামায়াত গণতান্ত্রিক রীতি-নীতি অনুযায়ী রাজনীতি করবে; বরং নিবন্ধনের পর জামায়াত আরও বেপরোয়াভাবে সন্ত্রাসী কার্যক্রম চালিয়ে যাচ্ছে। জামায়াতের সাম্প্রতিক কালের ঘটনা ও অতীতের ঘটনা মিলিয়ে বলব, তারা রাষ্ট্র ও প্রশাসনের বিরুদ্ধে যুদ্ধ ঘোষণা করেছে; যেটা সংবিধান ও আইনবিরোধী।’খালেদা জিয়ার উদ্দেশে হাসানুল হক ইনু বলেন, গণতান্ত্রিক রীতি-নীতি অনুযায়ী এ ধরনের ঘটনায় (জামায়াতের সন্ত্রাসী কর্মকাণ্ড) নেতা-নেত্রীরা নিন্দা জানিয়ে থাকেন। এ বিষয়ে খালেদা জিয়ার নীরবতা জামায়াতের সন্ত্রাসী কর্মকাণ্ডকে সমর্থন করেছে। তিনি সুশীল সমাজ ও খালেদা জিয়ার প্রতি আহ্বান জানিয়ে বলেন, ‘জামায়াতের এ ধরনের কর্মকাণ্ডের বিরুদ্ধে প্রকাশ্যে নিন্দা জানাবেন। না হয় বলব, প্রকারান্তরে আপনারা জামায়াতকে প্রশ্রয় দিচ্ছেন; যেটা বাংলাদেশের গণতন্ত্রকে বিপদের মুখে ঠেলে দিচ্ছে।’
তথ্যমন্ত্রী জামায়াতের বিভিন্ন কর্মকাণ্ড তুলে ধরে বলেন, ‘সময় এসেছে জামায়াতকে নিষিদ্ধ করার। আশা করি, জামায়াতকে রাজনীতির মাঠ থেকে আইনানুগত ও রাজনৈতিকভাবে বিদায় করা হবে।’
সাংবাদিকদের এক প্রশ্নের জবাবে মন্ত্রী বলেন, জামায়াতকে নিষিদ্ধ করার সঙ্গে নির্বাচনের কোনো সম্পর্ক নেই। এটা প্রশাসনিক সিদ্ধান্ত। প্রশাসন সময়মতোই এ বিষয়ে সিদ্ধান্ত নেবে।
