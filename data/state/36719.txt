
জামালপুরের দেওয়ানগঞ্জ উপজেলায় প্রশ্ন ফাঁসের অভিযোগে দশজন এসএসসি পরীক্ষার্থীকে গ্রেপ্তার করেছে পুলিশ।
আজ বুধবার জামালপুরের দেওয়ানগঞ্জ উচ্চ বিদ্যালয় কেন্দ্রে এ ঘটনা ঘটে। পরীক্ষার আগেই অভিযুক্তরা প্রশ্ন নিয়ে কেন্দ্রে ঢোকার চেষ্টা করে। আজ ছিল ইংরেজি দ্বিতীয়পত্রের পরীক্ষা।
পুলিশ ও পরীক্ষা কেন্দ্র সূত্রে জানা যায়, কেন্দ্রে প্রবেশের সময় শিক্ষকেরা একটি মুঠোফোনসহ এক পরীক্ষার্থীকে আটক করেন। তার ফোনে ইংরেজি দ্বিতীয়পত্রের প্রশ্ন পাওয়া যায়। খবর পেয়ে পুলিশ গিয়ে তাকে জিজ্ঞাসাবাদ করে। একপর্যায়ে সে ঢাকা থেকে সামাজিক যোগাযোগ মাধ্যম ফেসবুকে প্রশ্ন পাওয়ার বিষয়টি স্বীকার করে। এ ছাড়া তার সঙ্গে আরও নয়জন শিক্ষার্থী প্রশ্ন পেয়েছে বলে স্বীকারোক্তি দেয়। পরে পুলিশ তাদের দশজনকে থানায় নিয়ে আসে।
দেওয়ানগঞ্জের সহকারী কমিশনার (ভূমি) তাহমিনা আক্তার প্রথম আলোকে বলেন, একজন পরীক্ষার্থীকে আটকের পর প্রশ্ন ফাঁসের বিষয়টি জানা যায়। তারা ফেসবুকে পরীক্ষার আগে প্রশ্ন পেত। পুলিশ পুরো চক্রটিকে ধরতে ওই দশ জনকে জিজ্ঞাসাবাদ করছে।
দেওয়ানগঞ্জ উচ্চ বিদ্যালয় কেন্দ্রের সচিব রায়হানা আক্তার বলেন, আজকের পরীক্ষার প্রশ্নের সঙ্গে তাদের কাছে পাওয়া প্রশ্নের হুবহু মিল রয়েছে। ওই দশ পরীক্ষার্থীকে পরবর্তী সকল পরীক্ষা থেকে বহিষ্কার করা হয়েছে।
দেওয়ানগঞ্জ থানার পরিদর্শক (তদন্ত) আবদুল লতিফ মিয়া বলেন, প্রাথমিক জিজ্ঞাসাবাদে প্রশ্ন ফাঁসের সত্যতা মিলেছে। তারা প্রশ্ন সংগ্রহের বিষয়টি স্বীকার করেছে। তাদের বিরুদ্ধে পাবলিক পরীক্ষার অপরাধ আইনে মামলা হয়েছে।
 
 
