
উত্তর কোরিয়ার একের পর এক পারমাণবিক পরীক্ষায় গভীর উদ্বেগ প্রকাশ করেছে বাংলাদেশ।
আজ সোমবার পররাষ্ট্র মন্ত্রণালয়ের এক বিবৃতিতে বলা হয়, বিশ্ব সম্প্রদায়ের উদ্বেগকে অগ্রাহ্য করে উত্তর কোরিয়া গতকাল রোববার ষষ্ঠবারের মতো পারমাণবিক পরীক্ষা চালায়।
এতে বলা হয়, উত্তর কোরিয়ার এই ধরনের কর্মকাণ্ড আঞ্চলিক শান্তি, নিরাপত্তা ও স্থিতিশীলতার জন্য হুমকি সৃষ্টি করেছে। আমরা আন্তর্জাতিক ও আঞ্চলিক শান্তি, নিরাপত্তা ও স্থিতিশীলতা বজায় রাখতে রাষ্ট্রসমূহের অঙ্গীকার ও দায়িত্বের পরিপন্থী এই ধরনের একতরফা কর্মকাণ্ড থেকে বিরত থাকতে উত্তর কোরিয়াকে আহ্বান জানাই।
 
