
 
বিএনপির সাংসদ সালাউদ্দিন কাদের চৌধুরীর মানবতাবিরোধী অপরাধে দণ্ডিত হওয়ার বিষয়টি সংসদকে অবহিত করেছেন স্পিকার শিরীন শারমিন চৌধুরী। এ সময় তিনি ট্রাইব্যুনালের রেজিস্ট্রার এ কে এম নাসির উদ্দিন মাহমুদের পাঠানো চিঠিটি হুবহু পড়ে শোনান।আজ রোববার রাত পৌনে আটটার দিকে স্পিকার ট্রাইব্যুনালের পাঠানো চিঠি হুবহু পড়ে শোনান। তিনি বলেন, ‘বাংলাদেশ জাতীয় সংসদের অবগতির জন্য আন্তর্জাতিক অপরাধ ট্রাইব্যুনালে মানবতাবিরোধী অপরাধে সংসদ সদস্য সালাউদ্দিন কাদের চৌধুরীর বিচার হয়েছিল। এক বছর ১০ মাস ১৪ দিন যাবত্ বিচারের পর ১ অক্টোবর তাঁকে ইন্টারন্যাশনাল ক্রাইম ট্রাইব্যুনাল অ্যাক্ট, ১৯৭৩ [সেকশন ৩ (২), সেকশন ৪ (১]-এ সংজ্ঞায়িত অপরাধী সাব্যস্ত করা হয়। তাঁকে ইন্টারন্যাশনাল ক্রাইম ট্রাইব্যুনাল অ্যাক্ট, ১৯৭৩-এর ২০ (২) ধারা মোতাবেক মৃত্যুদণ্ডসহ বিভিন্ন মেয়াদে দণ্ডিত করা হয়।’১ অক্টোবর চট্টগ্রাম-২ আসনের সাংসদ সালাউদ্দিন কাদের চৌধুরীকে (সাকা চৌধুরী) আন্তর্জাতিক অপরাধ ট্রাইব্যুনাল মৃত্যুদণ্ডে দণ্ডিত করে রায় দেন। ৩ অক্টোবর ট্রাইব্যুনালের রেজিস্ট্রার এ বিষয়ে অবহিত করে স্পিকারকে চিঠি দেন।সংসদের কার্যপ্রণালী বিধি ১৭২ অনুযায়ী সাংসদদের দণ্ড বিষয়ে স্পিকারকে সংশ্লিষ্ট কর্তৃপক্ষের জানানোর বিধান রয়েছে। পত্র পাওয়ার পর বিধির ১৭৬ অনুযায়ী স্পিকার যত শিগগির সম্ভব অধিবেশন থাকলে তা পাঠ করবেন, অধিবেশন না থাকলে সদস্যদের অবগতির জন্য প্রচারের নির্দেশ দেবেন।
