
ব্রাহ্মণবাড়িয়ায় নবীনগর উপজেলার বীরগাঁও ইউনিয়ন ছাত্রলীগের নবগঠিত আংশিক কমিটি বাতিল ঘোষণা করা হয়েছে। গত শনিবার রাতে উপজেলা ছাত্রলীগ এক জরুরি সভায় এ সিদ্ধান্ত নেয়।
নবীনগর উপজেলা ছাত্রলীগের সভাপতি আবদুল্লাহ আল রোমান ও সাধারণ সম্পাদক আবদুল্লাহ আল মামুন স্বাক্ষরিত এক চিঠিতে বলা হয়, গত ২৭ জুন উপজেলা ছাত্রলীগ বীরগাঁও ইউনিয়ন ছাত্রদলের সহসাংগঠনিক সম্পাদক তারেক আহমেদকে সভাপতি করে এই ইউনিয়ন ছাত্রলীগের ছয় সদস্যের আংশিক কমিটি গঠন করে। কমিটি ঘোষণার পর ফেসবুকসহ বিভিন্ন সামাজিক মাধ্যমে তাঁদের (পদ পাওয়া নেতাদের) বিরুদ্ধে বিতর্কিত ছবি প্রকাশিত হয়। এ কারণে গত শনিবার রাতে উপজেলা ছাত্রলীগ এক জরুরি সভা করে। সভার সিদ্ধান্ত মোতাবেক বীরগাঁও ইউনিয়ন ছাত্রলীগের ছয় সদস্যের কমিটি বিলুপ্ত ঘোষণা করা হয়।
তারেক আহমেদ ছোটবেলা থেকেই ছাত্রলীগ করেন, এমন দাবি করলেও তাঁর দাবি সঠিক নয় বলে জানান ইউনিয়ন ছাত্রদলের সাধারণ সম্পাদক সাজিদ মাহমুদ ও সাংগঠনিক সম্পাদক আবু তাহের। তাঁরা বলেন, তারেক বীরগাঁও ইউনিয়ন ছাত্রদলের সভাপতি আবদুল্লাহ আল মামুনের চাচাতো ভাই। ফলে প্রায়ই ছাত্রদলের অফিসে আসতেন এবং ছাত্রদলের বিভিন্ন কার্যক্রমে অংশ নিতেন।
নবীনগর উপজেলা ছাত্রলীগের সাধারণ সম্পাদক আবদুল্লাহ আল মামুন প্রথম আলোকে বলেন, ‘ছাত্রদলের বিভিন্ন কর্মকাণ্ডের সঙ্গে তারেক জড়িত ছিলেন বলে প্রমাণ পেয়েছি। তাই এই কমিটি বিলুপ্ত ঘোষণা করা হয়েছে।’
 
