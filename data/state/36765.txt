
আওয়ামী লীগের দুই পক্ষের সংঘর্ষের সময় মাথায় গুলিবিদ্ধ হয়ে সমকাল-এর শাহজাদপুর প্রতিনিধি আবদুল হাকিম নিহত হওয়ার ঘটনায় দুজনকে গ্রেপ্তার করা হয়েছে। গতকাল শুক্রবার দিবাগত গভীর রাতে তাঁদের গ্রেপ্তার করে আজ শনিবার আদালতের মাধ্যমে কারাগারে পাঠানো হয়েছে।
গ্রেপ্তার হওয়া দুজন হলেন শাহজাদপুর পৌর এলাকার বাড়াবিল মহল্লার নজরুল ইসলাম (৪৫) ও প্রান্নাথপুর মহল্লার হযরত আলী (৪৮)।
মামলার তদন্তকারী কর্মকর্তা শাহজাদপুর থানার পরিদর্শক (তদন্ত) মো. মনিরুল ইসলাম বলেন, এ দুজন বাড়ি থেকে ঢাকার উদ্দেশে পালিয়ে যাচ্ছেন, এমন গোপন সংবাদের ভিত্তিতে গতকাল গভীর রাতে শাহজাদপুর বাসস্ট্যান্ড এলাকায় অভিযান চালানো হয়। এ সময় তাঁদের গ্রেপ্তার করা হয়। সংঘর্ষ ও নিহত হওয়ার ঘটনায় করা দুটি মামলাতেই তাঁরা সন্দেহভাজন ছিলেন। ঘটনার দিন তাঁরা মেয়র হালিমুল হকের বাসায় বৈঠক করেছিলেন। ভিডিও ফুটেজ দেখে তাঁদের শনাক্ত করা হয়েছে। দুটি মামলায় পৌর মেয়র হালিমুল হক ও তাঁর সহোদর হাবিবুল, হাফিজুলসহ এ পর্যন্ত ১১ জনকে গ্রেপ্তার করা হয়েছে।
২ ফেব্রুয়ারি বৃহস্পতিবার আওয়ামী লীগের দুই পক্ষের সংঘর্ষের সময় মাথায় গুলিবিদ্ধ হন সাংবাদিক হাকিম। পরদিন ঢাকায় নেওয়ার পথে তিনি মারা যান। এ খবর পেয়ে ওই দিন সন্ধ্যায় হৃদ্‌রোগে আক্রান্ত হয়ে মারা যান তাঁর নানি রোকেয়া বেগম।হাকিমের স্ত্রী নুরুননাহার বেগম ৩ ফেব্রুয়ারি শাহজাদপুর থানায় মামলা করেন। এ ছাড়া সংঘর্ষের দিন আওয়ামী লীগের এক পক্ষও একটি মামলা করে। দুটি মামলাতে ১৮ ও ১১ জন করে ২৯ জনের নাম উল্লেখ করে ও অজ্ঞাত অর্ধশতাধিক ব্যক্তিকে আসামি করা হয়েছে।
এদিকে আবদুল হাকিমের হত্যাকারীদের গ্রেপ্তার ও দৃষ্টান্তমূলক শাস্তির দাবিতে আজ শনিবার সম্মিলিত সাংস্কৃতিক জোট শাহজাদপুর উপজেলা শাখার পক্ষ থেকে মৌন মিছিল ও শোক সভা করা হয়েছে।
