
সৎ, যোগ্য ও জনকল্যাণে নিবেদিত প্রার্থীকে নির্বাচিত করতে এবং প্ররোচণা ও আবেগের বশবর্তী হয়ে চাঁদাবাজ, মাদক ব্যবসায়ী, সন্ত্রাস ও দুর্নীতির সঙ্গে জড়িত ব্যক্তিদের ভোট না দিতে ভোটারদের প্রতি আহ্বান জানিয়েছে সুশাসনের জন্য নাগরিক (সুজন)।গতকাল রোববার সকালে নারায়ণগঞ্জ প্রেসক্লাবে সংবাদ সম্মেলন করে সুজন এ আহ্বান জানায়। নারায়ণগঞ্জ সিটি করপোরেশন নির্বাচন উপলক্ষে প্রার্থীদের দেওয়া হলফনামার তথ্য তুলে ধরতে এই সংবাদ সম্মেলনের আয়োজন করা হয়।সংবাদ সম্মেলনে প্রার্থীদের নির্বাচনী আচরণবিধি মেনে চলার এবং অবাধ, সুষ্ঠু ও নিরপেক্ষ নির্বাচন নিশ্চিত করতে যথাযথ ব্যবস্থা নিতে নির্বাচন কমিশনের প্রতিও আহ্বান জানানো হয়।সংবাদ সম্মেলনে লিখিত বক্তব্য পড়ে শোনান সুজনের কেন্দ্রীয় সমন্বয়কারী দিলীপ সরকার। এতে বলা হয়, নির্বাচনে সাত মেয়র পদপ্রার্থীর দাখিল করা হলফনামা অনুযায়ী বিএনপির মনোনীত প্রার্থী সাখাওয়াত হোসেন খান ও বিপ্লবী ওয়ার্কার্স পার্টির প্রার্থী মাহাবুবুর রহমান ইসমাইলের বিরুদ্ধে দুটি করে ফৌজদারি মামলা আছে। তবে অন্য পাঁচ মেয়র পদপ্রার্থীর বিরুদ্ধে কোনো মামলা নেই।লিখিত বক্তব্যে আরও বলা হয়, নির্বাচনে মোট ২০১ জন প্রার্থীর মধ্যে ঋণ নিয়েছেন ১৮ জন। এর মধ্যে ৩ কাউন্সিলর পদপ্রার্থীর কোটি টাকার ওপরে ঋণ রয়েছে। তাঁদের মধ্যে ২ নম্বর ওয়ার্ডের সোহরাব হোসেনের ২ কোটি ৬০ লাখ, ৫ নম্বর ওয়ার্ডের গোলাম মুহাম্মদ কায়সারের ১ কোটি ৪২ লাখ ও ৬ নম্বর ওয়ার্ডের সিরাজুল ইসলামের ১ কোটি ২৯ লাখ টাকার ঋণ আছে।সংবাদ সম্মেলনে বলা হয়, ১৭ ডিসেম্বর নারায়ণগঞ্জের চাষাঢ়ায় কেন্দ্রীয় শহীদ মিনারে বিশিষ্ট নাগরিকদের উপস্থিতিতে নির্বাচনের মেয়র পদপ্রার্থীদের নিয়ে জনগণের মুখোমুখি অনুষ্ঠান হবে। অনুষ্ঠানে সাধারণ নাগরিকেরা মেয়র পদপ্রার্থীদের যেকোনো প্রশ্ন করতে পারবেন।সংবাদ সম্মেলনের আগে সুজনের পক্ষ থেকে নারায়ণগঞ্জ প্রেসক্লাবের সামনে মানববন্ধন করা হয়।সংবাদ সম্মেলনে সুজনের কেন্দ্রীয় সহযোগী সমন্বয়ক সানজিদা হক, জেলা সভাপতি আবদুর রহমান, সাধারণ সম্পাদক ধীমান সাহা, সহসাধারণ সম্পাদক এস এম এইচ টিটু, আঞ্চলিক সমন্বয়ক মশিকুল ইসলাম প্রমুখ উপস্থিত ছিলেন।
