
সড়ক পরিবহন ও সেতুমন্ত্রী ওবায়দুল কাদের বলেছেন, ‘অনেক প্রতিকূল পরিস্থিতিতে প্রধানমন্ত্রী শেখ হাসিনা দেশ পরিচালনা করছেন। বাংলাদেশ বিশ্বের দরবারে মাথা উঁচু করে দাঁড়াতে সক্ষম হয়েছে। এখন পরবর্তী ইলেকশন নয়, পরবর্তী জেনারেশন আমাদের লক্ষ্য। নতুন প্রজন্মকে এগিয়ে নেওয়ার মাধ্যমে আমরা দেশকে এগিয়ে নিতে চাই।’আজ বুধবার দুপুরে নোয়াখালীর কোম্পানীগঞ্জে বসুরহাট পৌরসভার রাজাপুর এলাকায় নিজ বাড়িতে সাংবাদিকদের সঙ্গে মতবিনিময়কালে মন্ত্রী এসব কথা বলেন। গত সোমবার রাতে ছোট ভাই ও বসুরহাটর পৌরসভার মেয়র আবদুল কাদের মির্জাকে দুর্বৃত্তরা হত্যার হুমকি দেওয়ার পর আজ দুপুরে মন্ত্রী গ্রামের বাড়িতে যান।মন্ত্রী বলেন, অনেকেই ভাবতে পারেননি পদ্মা সেতু নিজস্ব অর্থায়নে নির্মাণ করা হবে। কিন্তু প্রধানমন্ত্রীর সাহসী সিদ্ধান্তের ফলে আজ এই সেতুর নির্মাণকাজ এগিয়ে চলছে। এরই মধ্যে সেতুর কাজ ৩৭ ভাগ শেষ হয়েছে। আগামী ২০১৮ সালের মধ্যে পদ্মা সেতুর নির্মাণকাজ শেষ হবে। তিনি আরও বলেন, ‘গুলশান, শোলাকিয়া, কল্যাণপুরসহ অনেক স্থানে হামলা হয়েছে। পুরোহিতকে হুমকি দেওয়া হয়েছে। দেশকে অস্থিতিশীল করার জন্য এসব অপকর্ম চালানো হচ্ছে, যাতে যুদ্ধাপরাধীদের বিচার না করা যায়। কিন্তু বঙ্গবন্ধুকন্যা শেখ হাসিনা সাহসিকতার সঙ্গে যুদ্ধাপরাধীদের বিচার সম্পন্ন করতে যাচ্ছেন।’এ সময় অন্যদের মধ্যে উপস্থিত ছিলেন মন্ত্রীর ছোট ভাই আবদুল কাদের মির্জা, উপজেলা পরিষদের চেয়ারম্যান মিজানুর রহমান, উপজেলা নির্বাহী কর্মকর্তা ইসমাইল হোসেন, উপজেলা আওয়ামী লীগের সভাপতি খিজির হায়াত খান, সাধারণ সম্পাদক নুরনবী চৌধুরী, কবিরহাট পৌরসভার মেয়র জহিরুল হক রায়হান প্রমুখ।
