
সিলেটের জকিগঞ্জ পৌরসভার মেয়র পদে উপনির্বাচন আজ শনিবার অনুষ্ঠিত হবে। শান্তিপূর্ণ ভোট গ্রহণে সব প্রস্তুতি সম্পন্ন করেছে প্রশাসন। নির্বাচনে জাতীয় পার্টি-সমর্থিত ও জামায়াত-সমর্থিত প্রার্থীরা স্বতন্ত্র প্রার্থীদের সঙ্গে লড়বেন। আওয়ামী লীগ ও বিএনপির কোনো প্রার্থী নেই। নির্বাচন কর্মকর্তার কার্যালয় সূত্র জানায়, গত ২০ জুলাই পৌর মেয়রের মৃত্যুতে এ উপনির্বাচন হচ্ছে। মেয়র পদে পাঁচজন প্রার্থী প্রতিদ্বন্দ্বিতা করছেন। এঁরা হচ্ছেন জাতীয় পার্টি-সমর্থিত আবদুল মালেক (তালা), স্বতন্ত্র আবদুল খালিক (চশমা), আবদুর রহমান (কাপ-পিরিচ), জাফরুল ইসলাম (দোয়াত-কলম) ও জামায়াতে ইসলামী-সমর্থিত ইমরান হোসাইন (আনারস)। নয়টি কেন্দ্রে ১০ হাজার ১৩০ জন ভোটার তাঁদের ভোটাধিকার প্রয়োগ করবেন। রিটার্নিং কর্মকর্তা ও জকিগঞ্জ উপজেলা নির্বাহী কর্মকর্তা (ইউএনও) টিটন খীসা জানিয়েছেন, নয়টি ভোটকেন্দ্রের মধ্যে কয়েকটি ঝুঁকিপূর্ণ চিহ্নিত করা হয়েছে। সব কটি কেন্দ্রে সর্বোচ্চ নজরদারি থাকবে। 
