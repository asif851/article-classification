
খাদিজার শারীরিক অবস্থা এখন আগের চেয়ে ভালো। এ মাসের ২৪ তারিখে তাঁকে চিকিৎসার জন্য সাভারের সেন্টার ফর দ্য রিহ্যাবিলিটেশন অব দ্য প্যারালাইজডে (সিআরপি) পাঠানো হবে। খাদিজার বাবা মাসুক মিয়া এ তথ্য জানিয়েছেন।মাসুক মিয়া বলেন, খাদিজা এখন ডান হাত ও ডান পা নাড়াতে পারছেন। তবে তাঁর বাঁ হাত-পা কিছুটা অসাড় আছে। এ জন্য তাঁকে সাভারে পাঠানো হচ্ছে। তাঁকে এ চিকিৎসা নেওয়ার পরামর্শ দিয়েছেন স্কয়ার হাসপাতালের নিউরোসার্জারি বিভাগের জ্যেষ্ঠ পরামর্শক রেজাউস সাত্তার।মাসুক মিয়া বলেন, তাঁর মনে হয়েছে, খাদিজার অবস্থা আগের চেয়ে অনেক ভালো। তিনি সবার কাছে মেয়ের সুস্থতার জন্য দোয়া চেয়েছেন।গত ৩ অক্টোবর সিলেট সরকারি মহিলা কলেজের দ্বিতীয় বর্ষের (ডিগ্রি) ছাত্রী খাদিজা বেগম পরীক্ষা দিয়ে ফেরার পথে বদরুল আলমের হামলার শিকার হন। মাথায় গুরুতর আঘাত নিয়ে প্রথমে খাদিজাকে সিলেট ওসমানী মেডিকেল কলেজ হাসপাতালে নিয়ে যাওয়া হয়। সেখানে অস্ত্রোপচারের পর অচেতন অবস্থায়ই খাদিজাকে ওই দিন রাতে তাঁর স্বজনেরা স্কয়ার হাসপাতালে নিয়ে আসেন। সংকটজনক অবস্থায় খাদিজার মাথায় দ্বিতীয় দফা অস্ত্রোপচার হয়। অস্ত্রোপচারের ৯৬ ঘণ্টা পর চিকিৎসকেরা জানান, খাদিজার আর জীবনসংশয় নেই।
