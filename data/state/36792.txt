
আজ শনিবার সারা দেশে জাতীয় ভিটামিন ‘এ’ প্লাস ক্যাম্পেইন পালিত হচ্ছে। আজ ছয় থেকে ১১ মাস বয়সী শিশুকে একটি নীল রঙের ভিটামিন এ ক্যাপসুল এবং এক থেকে পাঁচ বছর বয়সী শিশুকে একটি লাল রঙের ভিটামিন এ ক্যাপসুল খাওয়ানো হবে। স্বাস্থ্য মন্ত্রণালয় জানিয়েছে, সারা দেশে প্রায় দুই কোটি ১০ লাখ শিশুকে এই ক্যাপসুল খাওয়ানো হবে।মন্ত্রণালয় সূত্র জানিয়েছে, দেশব্যাপী এক লাখ ২০ হাজার স্থায়ী কেন্দ্রসহ অতিরিক্ত ২০ হাজার ভ্রাম্যমাণ কেন্দ্রে শিশুদের ভিটামিন এ খাওয়ানো হবে। সকাল আটটা থেকে বিকেল চারটা পর্যন্ত এসব কেন্দ্র খোলা থাকবে। দুর্গম এলাকায় কর্মসূচি সফল করার জন্য বিশেষ ব্যবস্থা নিয়েছে সরকার। প্রতিটি উপজেলায়, জেলায় ও কেন্দ্রে সার্বক্ষণিক নিয়ন্ত্রণকক্ষ খোলা থাকবে। কর্মসূচিতে ব্যয় হবে প্রায় ১২ কোটি টাকা।স্বাস্থ্য মন্ত্রণালয় শিশুদের ভরা পেটে স্বাস্থ্যকেন্দ্রে আনতে বলেছে। কাঁচি দিয়ে ভিটামিন এ ক্যাপসুলের মুখ কেটে এর ভেতরে থাকা তরল ওষুধ চিপে শিশুকে খাওয়ানো হবে।
