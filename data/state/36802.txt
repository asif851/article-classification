
জঙ্গিবাদের মামলাগুলো সঠিকভাবে দেখভালে আইন মন্ত্রণালয় আলাদা একটি সেল গঠন করবে বলে জানিয়েছেন আইনমন্ত্রী আনিসুল হক। তিনি বলেন, জেলা প্রশাসকেরা যদি মনে করেন এ ধরনের মামলা বিচারের জন্য প্রসিকিউশন থেকে বিচার বিভাগকে ঠিকমতো সহায়তা করা হচ্ছে না, তাহলে তখনই সেলকে জানাতে পারবেন।চার দিনব্যাপী জেলা প্রশাসক সম্মেলনের শেষ দিনে আজ শুক্রবার সাংবাদিকদের এসব কথা জানান মন্ত্রী। সচিবালয়ের সম্মেলন কক্ষ থেকে বের হয়ে মন্ত্রী এসব কথা বলেন।আইনমন্ত্রী বলেন, ‘প্রধানমন্ত্রী শেখ হাসিনা দেশকে উন্নয়নের শিখরে নিয়ে যাওয়ার চেষ্টা করছেন। সেই চেষ্টায় আমরা সবাই যেন যে যার অবস্থান থেকে শরিক হই।’ প্রধানমন্ত্রীর ১৯ দফা নির্দেশনা বাস্তবায়নে জেলা প্রশাসকদের সজাগ থাকার আহ্বান জানান আইনমন্ত্রী।
এক প্রশ্নের জবাবে মন্ত্রী বলেন, ‘অ্যাটর্নি সার্ভিস বা ক্যারিয়ার সার্ভিস করার পরিকল্পনা সরকারের আছে। এ বিষয়ে প্রধানমন্ত্রীর সঙ্গে কথা হয়েছে। তবে একবারে এই সার্ভিস করা যাবে না। অন্তত ৩০ শতাংশ জুডিশিয়াল সার্ভিস পরীক্ষার মাধ্যমে ক্যারিয়ার প্রসিকিউশন সার্ভিস করার চিন্তাভাবনা রয়েছে। সেটির সাফল্য ও ত্রুটি-বিচ্যুতি দেখে পরবর্তী সময়ে অগ্রসর হতে হবে।’
আরেক প্রশ্নের জবাবে মন্ত্রী আনিসুল হক জানান, ভ্রাম্যমাণ আদালত আইনটি উচ্চ আদালতে রিট আবেদনের কারণে আটকে আছে।
