
খুলনায় সপ্তম শ্রেণির এক ছাত্রকে ছুরিকাঘাতে হত্যা করেছে দুর্বৃত্তরা। শনিবার রাত সাড়ে নয়টার দিকে খুলনা পাবলিক কলেজের ৩১তম প্রতিষ্ঠাবার্ষিকী উপলক্ষে আয়োজিত অনুষ্ঠান চলাকালে এ ঘটনা ঘটে। নিহত ছাত্রের নাম ফাহমিদ তানভীর রাজিন (১২)।পুলিশ ও প্রত্যক্ষদর্শী সূত্রে জানা গেছে, খুলনা পাবলিক কলেজে তৃতীয় শ্রেণি থেকে শুরু করে দ্বাদশ শ্রেণি পর্যন্ত পড়ানো হয়। ওই প্রতিষ্ঠানের সপ্তম শ্রেণির শিক্ষার্থী ছিল ফাহমিদ তানভীর। গতকাল শুক্রবার থেকে এই শিক্ষাপ্রতিষ্ঠানের ৩১তম প্রতিষ্ঠাবার্ষিকী ও প্রাক্তন ছাত্রদের পুনর্মিলনী অনুষ্ঠান চলছিল। শনিবার ছিল অনুষ্ঠানের শেষ দিন। এই অনুষ্ঠানে অংশ নিয়েছিল ফাহমিদ তানভীর রাজিন। অনুষ্ঠান চলাকালে উপস্থিত কয়েকজনের সঙ্গে রাজিনের কথা-কাটাকাটি হয়। একপর্যায়ে দুর্বৃত্তদের ছুরিকাঘাতে সে গুরুতর আহত হয়।

খালিশপুর থানার ভারপ্রাপ্ত কর্মকর্তা (ওসি) এম মোশাররফ হোসেন প্রথম আলোকে বলেন, অনুষ্ঠান চলাকালে কথা-কাটাকাটির একপর্যায়ে ওই ছাত্রকে ছুরিকাঘাত করা হয়। আহত অবস্থায় খুলনা মেডিকেল কলেজ হাসপাতালে নেওয়া হলে কর্তব্যরত চিকিৎসকেরা তাকে মৃত ঘোষণা করেন। নিহত ছাত্রের লাশ হাসপাতালের মর্গে রাখা হয়েছে।
