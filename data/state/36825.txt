
স্বরাষ্ট্রমন্ত্রী আসাদুজ্জামান খান কামাল জানিয়েছেন, সংসদ সদস্যের স্ত্রীরাও আগ্নেয়াস্ত্রের লাইসেন্স পেতে পারেন। তিনি আজ সংসদে সরকারি দলের সদস্য রহিম উল্লাহর লিখিত প্রশ্নের জবাবে এ কথা বলেন।
বাসসের খবরে বলা হয়, স্বরাষ্ট্রমন্ত্রী বলেন, বিদ্যমান নীতিমালা অনুযায়ী কিছু শর্ত পালন সাপেক্ষে সংসদ সদস্যের স্ত্রীদের আগ্নেয়াস্ত্রের লাইসেন্স পেতে কোনো বাধা নেই। তাঁরাও লাইসেন্স পাবেন।
মন্ত্রী বলেন, আগ্নেয়াস্ত্র নীতিমালা-২০১৬ অনুযায়ী শর্তসাপেক্ষে ৩০ থেকে ৭০ বছর বয়স পর্যন্ত শারীরিক ও মানসিকভাবে সক্ষম বাংলাদেশের সব নাগরিকদের আগ্নেয়াস্ত্রের লাইসেন্স দেওয়া হয়।
