
রাজধানীর পরীবাগে সাকুরা বারের পাশ থেকে গতকাল রোববার রাতে রক্তাক্ত অবস্থায় উদ্ধার যুবককে পিটিয়ে হত্যা করা হয়ে থাকতে পারে বলে ধারণা পুলিশের।
নিহত যুবকের নাম মো. জনি (৩০)। তিনি ঢাকার ৫৭ নম্বর ওয়ার্ড যুবদলের যুগ্ম আহ্বায়ক ছিলেন বলে পরিবারের ভাষ্য।
গতকাল রাতে সাকুরা বারের পাশ থেকে জনিকে রক্তাক্ত অবস্থায় উদ্ধার করে পুলিশ। ঢাকা মেডিকেল কলেজ হাসপাতালের জরুরি বিভাগে নেওয়া হলে তাঁকে মৃত ঘোষণা করেন চিকিৎসক।
আজ সোমবার দুপুরের দিকে ঢাকা মেডিকেল কলেজের মর্গে গিয়ে জনির লাশ শনাক্ত করেন তাঁর ভাই নয়ন।
পুলিশের রমনা বিভাগের অতিরিক্ত উপকমিশনার আজিমুল হক প্রথম আলোকে বলেন, এ ঘটনায় সাকুরা বারের কর্মকর্তা-কর্মচারীসহ ৪৪ জনকে আটক করা হয়েছে। তাঁদের শাহবাগ থানায় নিয়ে জিজ্ঞাসাবাদ করা হচ্ছে।
পুলিশ বলছে, গত রাতে জনিকে মারতে মারতে সাকুরা বার থেকে নিচে নামাতে দেখেছেন কয়েকজন প্রত্যক্ষদর্শী। তাঁকে পিটিয়ে হত্যা করা হয়ে থাকতে পারে।
পুলিশ জানায়, ২০১২ সালে খুন হওয়া ৫৭ নম্বর ওয়ার্ড যুবদলের সভাপতি ও ফুল ব্যবসায়ী সেলিম শাহী হত্যা মামলার আসামি ছিলেন জনি।
 
