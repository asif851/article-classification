
স্বাস্থ্য ও পরিবারকল্যাণ মন্ত্রী মোহাম্মদ নাসিম বলেছেন, টেবিলে রোগী ফেলে রেখে এক মুহূর্তের জন্যও কর্মবিরতি পালন গ্রহণযোগ্য নয়। চিকিৎসকেরা ধর্মঘটে গেলে সাধারণ মানুষ সেবা বঞ্চিত থাকে, জনগণ ভুল বোঝে।
স্বাস্থ্যমন্ত্রী আজ বৃহস্পতিবার ঢাকা মেডিকেল কলেজ হাসপাতালের সম্মেলন কেন্দ্রে ইন্টার্নি চিকিৎসকদের সঙ্গে মতবিনিময়কালে এ কথা বলেন।
স্বাস্থ্যমন্ত্রী বলেন, বাংলাদেশের স্বাস্থ্যসেবার অর্জন আজ সারা বিশ্বে অনুকরণীয়। সরকারের গৃহীত কর্মসূচির সাফল্যের ক্ষেত্রে আমাদের দেশের চিকিৎসকদের অবদান যথেষ্ট। কিন্তু হাসপাতালে চিকিৎসা বন্ধ রাখলে চিকিৎসকসমাজের ওপর জনমনে ভ্রান্ত ধারণার জন্ম নেবে।
মোহাম্মদ নাসিম বলেন, সম্প্রতি রোগীর মৃত্যুকে কেন্দ্র করে চিকিৎসকদের উপর যারাই হামলা করুক তারা দুর্বৃত্ত। ইতিমধ্যে তাদের কয়েকজনকে গ্রেপ্তার করা হয়েছে। হামলায় জড়িতদের চিহ্নিত করে উপযুক্ত শাস্তির ব্যবস্থা করবে সরকার।সভায় অন্যদের মধ্যে স্বাস্থ্যসেবা বিভাগের সচিব সিরাজুল হক খান, বঙ্গবন্ধু শেখ মুজিব মেডিকেল বিশ্ববিদ্যালয়ের উপাচার্য অধ্যাপক কামরুল হাসান খান, স্বাস্থ্য অধিদপ্তরের মহাপরিচালক অধ্যাপক আবুল কালাম আজাদ, বিএমএ সভাপতি মোস্তফা জালাল মহিউদ্দিন প্রমুখ উপস্থিত ছিলেন।
ঢাকা মেডিকেল কলেজ হাসপাতালে একটি বা দুইটির বেশি প্রবেশদ্বার না রাখার পাশাপাশি ভিজিটর, চিকিৎসক, নার্স ও কর্মচারীদের জন্য পৃথক কার্ড চালু করা, একজন রোগীর সঙ্গে দুজনের বেশি ডিজিটর থাকতে না দেওয়াসহ হাসপাতালের সুষ্ঠু ব্যবস্থাপনা ও নিরাপত্তা নিশ্চিত করতে সরকারের সিদ্ধান্ত বাস্তবায়নে পরিচালককে নির্দেশ দেন স্বাস্থ্যমন্ত্রী।
বৈঠকের আগে মোহাম্মদ নাসিম হাসপাতালে চিকিৎসাধীন আহত চিকিৎসকদের দেখতে যান। তিনি এ সময় তাঁদের যথাযথ চিকিৎসা নিশ্চিত করার জন্য সংশ্লিষ্টদের নির্দেশ দেন এবং হামলাকারীদের আইনের আওতায় এনে শাস্তিমূলক ব্যবস্থা গ্রহণের আশ্বাস দেন।
