
শিক্ষামন্ত্রী নুরুল ইসলাম নাহিদ বলেছেন, অতিরিক্ত ভর্তি ফি অবশ্যই ফেরত দিতে হবে। নইলে উচ্চ আদালতের রায় অনুযায়ী ব্যবস্থা নেওয়া হবে।
আদালতের রায় অনুযায়ী, অতিরিক্ত ফি ফেরত না দিলে শিক্ষাপ্রতিষ্ঠানের পরিচালনা কমিটি স্বাভাবিকভাবেই অকার্যকর হবে। এ ছাড়া শিক্ষা মন্ত্রণালয়ের ভর্তি নীতিমালাতেও বাড়তি টাকা বা অতিরিক্ত ফি ফেরত দেওয়ার কথাটি বলা আছে।
আজ সোমবার বিশিষ্ট নাগরিকদের সঙ্গে মতবিনিময় শেষে আয়োজিত এক সংবাদ ব্রিফিংয়ে শিক্ষামন্ত্রী এ কথা বলেন। শিক্ষা মন্ত্রণালয়ের সম্মেলন কক্ষে আয়োজিত ওই ব্রিফিংয়ে আইন ও সালিশ কেন্দ্রের নির্বাহী পরিচালক সুলতানা কামাল, শিক্ষাবিদ হায়াৎ​ মামুদ ও ঢাকা বিশ্ববিদ্যালয়ের অধ্যাপক এম এম আকাশ উপস্থিত ছিলেন।
শিক্ষামন্ত্রী বলেন, ‘আমরা সম্মান দেখাচ্ছি বলে কঠোর হতে পারব না—এমনটি ভাবার কোনো কারণ নেই।’ বিশিষ্ট নাগরিকদের এ সমর্থন মন্ত্রণালয়কে আরও বেশি শক্তি জোগাবে বলে তিনি উল্লেখ করেন।
সুলতানা কামাল বলেন, অতিরিক্ত ফি নিয়ে যাঁরা অন্যায় করছেন এবং অতিরিক্ত ছাত্র ভর্তি করে যাঁরা অন্যায় করছেন, তাঁরা জবাবদিহির মধ্যে আসছেন না। কিন্তু সবার মনে রাখা উচিত, আইনের চোখে সবাই সমান। উচ্চপদস্থ কোনো মন্ত্রী বা কর্মকর্তা যেই হোক না কেন, তিনি বা তাঁরা আইন লঙ্ঘন করছেন। এটা স্পষ্ট।
ব্রিফিংয়ে একাধিক সাংবাদিক রাজধানীর মতিঝিল আইডিয়াল স্কুল অ্যান্ড কলেজে দুই হাজারেরও বেশি শিক্ষার্থী অতিরিক্ত ভর্তি করা এবং এসব ভর্তির পেছনে বেশির ভাগ ক্ষেত্রে দুই থেকে তিন লাখ টাকা লেনদেনের অভিযোগ তোলেন।
অতিরিক্ত ভর্তি ফি ফেরত সংক্রান্ত বিষয়ে আইন ও মন্ত্রণালয়ের নীতিমালা মেনে চলার জন্য সংশ্লিষ্ট সবার কাছে অনুরোধ করেন শিক্ষামন্ত্রী ও বিশিষ্ট নাগরিকেরা।
আরও পড়ুন: 
বাড়তি ভর্তি হচ্ছে দুই হাজারের বেশি
