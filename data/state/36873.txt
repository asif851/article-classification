
আসন্ন পৌরসভা নির্বাচনে দলীয় একক প্রার্থী নির্ধারণে মনোনয়ন বোর্ড গঠন করেছে ক্ষমতাসীন আওয়ামী লীগ। আজ বৃহস্পতিবার রাতে দলটির দপ্তর সম্পাদক আবদুস সোবহান গোলাপ স্বাক্ষরিত এক বিজ্ঞপ্তিতে এ তথ্য জানানো হয়। বিজ্ঞপ্তিতে জানানো হয়, আওয়ামী লীগের পৌর মেয়র পদপ্রার্থী নির্বাচনের ক্ষেত্রে জেলা কমিটি, উপজেলা কমিটি, শহর কমিটি/পৌর কমিটির সভাপতি ও সাধারণ সম্পাদক এবং স্থানীয় সংসদ সদস্যের পরামর্শ নিয়ে একজন প্রার্থী মনোনয়ন দেবেন। মনোনীত প্রার্থীর নাম এবং নির্বাচনী আইন, নীতিমালা ও বিধিমালা অনুযায়ী সব তথ্য প্রার্থীর নামের সঙ্গে ৩০ নভেম্বরের মধ্যে ধানমন্ডির আওয়ামী লীগের সভানেত্রীর রাজনৈতিক কার্যালয়ে পাঠাতে হবে। পরে স্থানীয় সরকার নির্বাচনের মনোনয়ন দেওয়ার ক্ষেত্রে আওয়ামী লীগের কেন্দ্রীয় কমিটির নির্বাচিত স্থানীয় সরকার/পৌর মেয়র মনোনয়ন বোর্ড মেয়র প্রার্থীর নাম ও প্রতীক বরাদ্দ করবে বলে জানানো হয়। আওয়ামী লীগের সভাপতিমণ্ডলীর একজন সদস্য প্রথম আলোকে বলেন, কেন্দ্রে আওয়ামী লীগের সংসদীয় বোর্ডসহ কিছু জ্যেষ্ঠ নেতা এই প্রতীক বরাদ্দের বিষয়টি দেখবেন।
