
বাংলাদেশ জাতীয় সংসদের স্পিকার শিরীন শারমিন চৌধুরী বলেছেন, বাংলাদেশের প্রত্যেক নারী আলোকিত নারী। দেশের সব শ্রেণি ও পেশার নারীদের অবদানের জন্য বিশ্বে নারীর ক্ষমতায়নে বাংলাদেশ এক উজ্জ্বল দৃষ্টান্ত। দেশে নারীর অর্জন ফলপ্রসূ। এই অবস্থান শুধু রাজনৈতিক ক্ষেত্রেই নয়, সামাজিক সাংস্কৃতিক প্রতিটি ক্ষেত্রেই নারীর দৃশ্যমান উপস্থিতি ও সফলতা আমরা দেখতে পাচ্ছি।আজ বুধবার বাংলা একাডেমির আবদুল করিম সাহিত্যবিশারদ মিলনায়তনে আন্তর্জাতিক নারী দিবস উপলক্ষে আয়োজিত এক অনুষ্ঠানে এসব কথা বলেন। ‘তরুণ প্রজন্মের অঙ্গীকার: ২০৩০ জেন্ডার সমতার লক্ষ্যে ৫০: ৫০’ শীর্ষক এই আলোচনা সভার আয়োজন করে স্টেপস টুয়ার্ডস ডেভেলপমেন্ট ও ওয়ার্ল্ডভিশন বাংলাদেশ।প্রধান অতিথির বক্তব্যে স্পিকার বলেন, জেন্ডার সমতা আনয়নে কোন জায়গাটিতে পরিবর্তন আনা দরকার, সে জায়গাটি চিহ্নিত করতে হবে এবং সে অনুযায়ী পরিকল্পনা প্রণয়নের মাধ্যমে সবার সহযোগিতা ও সমর্থন নিয়ে নারীর ওপরে ওঠার সিঁড়িগুলো সুসংহত করতে হবে। তা ছাড়া অর্জিত চ্যালেঞ্জগুলো যাতে সুসংহত হয়, সে বিষয়গুলোও নিশ্চিত করতে হবে।স্পিকার বলেন, নারী সমতার জন্য লড়াই সংগ্রাম দীর্ঘদিনের। নারী সমতার ক্ষেত্রে যে বিষয়গুলো মাইলফলক হিসেবে প্রতিষ্ঠা পেয়েছে, সেগুলো এক দিনের অর্জন নয়। দীর্ঘদিনের সংগ্রামের ফসল। তিনি যেকোনো অর্জনের জন্য শিক্ষাকে সর্বাধিক গুরুত্বপূর্ণ বিষয় হিসেবে উল্লেখ করে বলেন, কেউ অধিকার দেবে না। বরং নারীদের নিজেদের অধিকার নিজেদের আদায় করে নিতে হবে। এ জন্য নারীদের মেধা ও যোগ্যতা দিয়ে সমাজের সব বাধা পেরিয়ে এগিয়ে যেতে হবে। তিনি নারীদের আত্মবিশ্বাস অটুট রেখে কঠিন অধ্যবসায়ের মাধ্যমে নিজেদের এগিয়ে নেওয়ার আহ্বান জানান।স্পিকার বলেন, ‘সংবিধান নারী সমতার অন্যতম ভিত্তি। এর ওপর দাঁড়িয়ে আমরা এগিয়ে যাব।’ তিনি আরও বলেন, নারীর ক্ষমতায়নে বর্তমান প্রধানমন্ত্রী অনেক কাজ করছেন। তবু নারীর অংশগ্রহণ বাড়াতে বিভিন্ন পদক্ষেপ নিতে হবে এবং নারীর জন্য যথেষ্ট সুযোগ উন্মুক্ত করতে হবে। এ জন্য নারীর শিক্ষা ও অর্থনৈতিকভাবে স্বাবলম্বী হওয়া প্রয়োজন বলে তিনি মন্তব্য করেন।ঢাকা বিশ্ববিদ্যালয়ের অধ্যাপক মাহবুবা নাসরিনের সভাপতিত্বে অনুষ্ঠানে বিশেষ অতিথি ছিলেন মহিলা ও শিশুবিষয়ক প্রতিমন্ত্রী মেহের আফরোজ চুমকি। বক্তব্য দেন ঢাকা বিশ্ববিদ্যালয়ের সহ-উপাচার্য অধ্যাপক নাসরিন আহমাদ, নৃবিজ্ঞান বিভাগের শিক্ষক রওনক খান, জাতীয় মানবাধিকার কমিশনের পূর্ণকালীন সদস্য কাজী রিয়াজুল হক, সাফ গেমসে স্বর্ণপদক বিজয়ী মাবিয়া আক্তার প্রমুখ।
