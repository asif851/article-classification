
জঙ্গি দলগুলো বিএনপি-জামায়াতের পৃষ্ঠপোষকতা পেয়ে আসছে বলে অভিযোগ করেছেন প্রধানমন্ত্রীর ছেলে সজীব ওয়াজেদ জয়। একই সঙ্গে আগামী জাতীয় সংসদ নির্বাচনে বিএনপি জয়ী হলে তারা দেশে নির্বিচারে বোমা হামলা চালিয়ে প্রাণহানি ঘটাবে বলেও দাবি করেন তিনি।আজ বুধবার জয় ফেসবুকে নিজের অ্যাকাউন্টে পোস্ট করা এক বিবৃতিতে এ অভিযোগ করেন।প্রধানমন্ত্রীপুত্র তাঁর ফেসবুকে উল্লেখ করেছেন, কয়েক মাস ধরে দেশে সন্ত্রাসী তত্পরতা উল্লেখযোগ্যভাবে বেড়েছে। এ প্রসঙ্গে সাম্প্রতিক সময়ের দুটি ঘটনার উদাহরণ টেনেছেন তিনি। এর মধ্যে চট্টগ্রামে মুফতি ইজাহারুল ইসলামের মাদ্রাসায় বিস্ফোরণ এবং বোমা ও অ্যাসিড উদ্ধার। এ ছাড়া বিপুল অস্ত্র ও বোমাসহ নিষিদ্ধঘোষিত জঙ্গি সংগঠন হুজির কয়েকজন নেতা-কর্মী গ্রেপ্তার।জয় লিখেছেন, ‘গত কয়েক মাস যাবত্ প্রায় প্রতি সপ্তাহেই আইনশৃঙ্খলা রক্ষাকারী বাহিনী এমন গ্রেপ্তার করে আসছে। আমাদের আওয়ামী লীগ সরকারের জঙ্গিবাদবিরোধী শক্ত অবস্থানের কারণেই এ ধরনের অপতত্পরতা নস্যাত্ করা সম্ভব হয়েছে। তারা যেসব প্রাণহানি ও আহাজারির পরিকল্পনা করে আসছে, তা কল্পনাতীত।’জয় তাঁর ফেসবুক পোস্টে দাবি করেন, ‘এই জঙ্গি দলগুলো বিএনপি-জামায়াতের দ্বারা পৃষ্ঠপোষকতা পেয়ে আসছে এবং বিএনপির গত শাসনামলেও একের পর এক জঙ্গি হামলা চালিয়েছে। আমাদের আদালতে তারা বোমা হামলা চালিয়েছে, ময়মনসিংহে সিনেমা হলে বোমা হামলা চালিয়েছে, আমার মায়ের ওপর গ্রেনেড হামলা চালিয়েছে, দেশব্যাপী ৫০০ স্থানে একই সঙ্গে সিরিজ বোমা হামলা চালিয়েছে এবং এই তালিকা চলমান। নির্বাচন সামনে রেখে তারা পরিকল্পিতভাবে সহিংসতা চালাচ্ছে। কোনো সন্দেহ নেই কোনোভাবে বিএনপি নির্বাচনে জয়লাভ করলে তারা অবাধ নৈরাজ্য কায়েম করবে। যদি বিএনপি নির্বাচনে জয়ী হয়, তবে এসবই ভবিষ্যৎ বাংলাদেশের আলামত।’
প্রধানমন্ত্রীর ছেলে দাবি করেন, ‘আপনি ছোটখাটো বিষয় নিয়ে আমাদের সরকারের সমালোচনা করতে পারেন, কিন্তু জঙ্গিবাদ নির্মূল ও জাতীয় নিরাপত্তা বিধানে আওয়ামী লীগই একমাত্র ভরসাস্থল। আপনি যদি বিএনপিকে ভোট দেন, তাহলে আপনি যেমন রাস্তাঘাটে নিরাপদ নন, তেমনি আপনার সন্তানেরাও শিক্ষাপ্রতিষ্ঠানে নিরাপদ নয়। তারা নির্বিচারে বোমা হামলা চালাবে, যা সবার প্রাণহানি ঘটাতে পারে। একমাত্র আওয়ামী লীগ সরকারই আপনাকে এই পাঁচ বছর নিরাপদ রেখেছে।’
