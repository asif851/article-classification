
চট্টগ্রাম প্রকৌশল ও প্রযুক্তি বিশ্ববিদ্যালয় (চুয়েট) আজ মঙ্গলবার থেকে অনির্দিষ্টকালের জন্য বন্ধ ঘোষণা করা হয়েছে। গতকাল সোমবার রাতে বিশ্ববিদ্যালয়ে ছাত্রলীগের দুই পক্ষের মধ্যে হামলা-পাল্টাহামলার পরিপ্রেক্ষিতে এই সিদ্ধান্ত নিয়েছে কর্তৃপক্ষ। আজ সকাল নয়টায় বিশ্ববিদ্যালয়ের এক বিজ্ঞপ্তিতে এ তথ্য জানানো হয়।একই সঙ্গে ছাত্রদের আজ দুপুর ১২টা এবং ছাত্রীদের বিকেল পাঁচটার মধ্যে হল ছাড়তে নির্দেশ দেওয়া হয়েছে।গতকাল মধ্যরাতে বিশ্ববিদ্যালয়ের সব ডিন, বিভাগীয় প্রধান, প্রাধ্যক্ষ (প্রভোস্ট) ও শিক্ষকদের সমন্বয়ে জরুরি সভায় এসব সিদ্ধান্ত নেওয়া হয়।বিশ্ববিদ্যালয় ছাত্রলীগের বিভিন্ন পর্যায়ের নেতা-কর্মীদের ভাষ্য, আধিপত্য বিস্তার ও পূর্ববিরোধের জের ধরে গতকালের ঘটনা ঘটে। এতে বিশ্ববিদ্যালয় শাখা ছাত্রলীগের যুগ্ম আহ্বায়ক ও যন্ত্রকৌশল বিভাগের চতুর্থ বর্ষের শিক্ষার্থী শামীম তালহা গুরুতর আহত হন। তাঁকে চট্টগ্রাম মেডিকেল কলেজ হাসপাতালে ভর্তি করা হয়েছে। তিনি বিশ্ববিদ্যালয় শাখা ছাত্রলীগের আহ্বায়ক মেহেদী হাসানের অনুসারী বলে পরিচিত।প্রত্যক্ষদর্শী ও ক্যাম্পাস সূত্রে জানা যায়, গতকাল রাত আটটার দিকে শামীম ও তাঁর সহপাঠী একই পক্ষের ছাত্রলীগের কর্মী মো. মুনিরুজ্জামান বিশ্ববিদ্যালয়ের ১ নম্বর ক্যানটিন থেকে বঙ্গবন্ধু হলের দিকে যাচ্ছিলেন। এ সময় হলসংলগ্ন পুকুর ঘাটে মোসলেহ উদ্দিন পক্ষের সাত-আটজন তাঁদের গতি রোধ করে অতর্কিত হামলা চালান। এ সময় মনিরুজ্জামান দৌড়ে পালাতে সক্ষম হন। হামলাকারীরা শামীমকে ধারালো অস্ত্র দিয়ে গুরুতর জখম করে।মুনিরুজ্জামানের ভাষ্য, ‘মোসলেহ পক্ষের কর্মী মামুন, শুভ, নিশান, বাশার ও বহিরাগত আরও কয়েকজন মিলে শামীমকে ধারালো অস্ত্র দিয়ে আঘাত করে তাঁর মাথায় ও শরীরের বিভিন্ন অংশে গুরুতর জখম করেন।’মোসলেহ পক্ষের অনুসারী ও বিশ্ববিদ্যালয় শাখা ছাত্রলীগের অপর যুগ্ম আহ্বায়ক আব্দুল্লাহ-আল মামুন দাবি করেন, ‘বিশ্বকাপ ফুটবল ও রমজান উপলক্ষে ছুটির বিষয় নিয়ে শামীমের সঙ্গে আমাদের কয়েকজনের কথা-কাটাকাটি থেকে হাতাহাতি হয়। ধারালো অস্ত্র দিয়ে কাউকে আঘাত করার ঘটনা ঘটেনি।’ঘটনার পর রাত সাড়ে ১০টার দিকে মেহেদী হাসান পক্ষের কর্মীরা ক্ষুব্ধ হয়ে মামুনের কক্ষ (বঙ্গবন্ধু হল, বি-৩০২) ভাঙচুর ও মালামাল বের করে তাতে আগুন ধরিয়ে দেন।এর পর থেকে রাতভর দুই পক্ষের মধ্যে উত্তেজনা বিরাজ করছিল।তবে আজ ক্যাম্পাসের পরিস্থিতি স্বাভাবিক রয়েছে। ক্যাম্পাসে অতিরিক্ত পুলিশ মোতায়েন করা হয়েছে।এ প্রসঙ্গে জানতে চাইলে বিশ্ববিদ্যালয়ের সহ-উপাচার্য মোহাম্মদ রফিকুল আলম প্রথম আলোকে বলেন, ‘ক্যাম্পাসের শান্তিশৃঙ্খলা বজায় রাখার স্বার্থে ও অনাকাঙ্ক্ষিত পরিস্থিতি এড়াতে বিশ্ববিদ্যালয় বন্ধ ঘোষণা করা হয়েছে। মারামারির ঘটনায় জড়িত ব্যক্তিদের শনাক্ত করতে তদন্ত কমিটি গঠন করা হচ্ছে। এদের বিরুদ্ধে কঠোর শাস্তিমূলক ব্যবস্থা নেওয়া হবে।’
