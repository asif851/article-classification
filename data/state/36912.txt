
যোগাযোগমন্ত্রী ওবায়দুল কাদের বলেছেন, জনগণের কাছে এমন কোনো কথা বলা উচিত নয়, যে কথা রাখা যায় না। এটা রাজনীতিবিদদের ভাবা উচিত।সাংবাদিকদের প্রশ্নের উত্তরে মন্ত্রী বলেন, ‘বুড়িগঙ্গা দ্বিতীয় সেতুটি সিটির আওতায়। তাই আগামী দিনে এটি টোলমুক্ত ও ইজারা-প্রথা বাতিল করাহবে । এটা আমার প্রতিশ্রুতি।’আজ সোমবার দুপুরে কেরানীগঞ্জের বন্দ ডাকপাড়া এলাকায় ঢাকা-নবাবগঞ্জ সড়ক পরিদর্শনকালে মন্ত্রী সাংবাদিকদের এসব কথা বলেন।মন্ত্রী বলেন, ‘আমি প্রথম ও দ্বিতীয় দফা কেরানীগঞ্জে গিয়েছিলাম। তখন কাজের অগ্রগতি হয়নি। আজ আবার গিয়েছি। সড়ক সংস্কারের কাজে বেশ অগ্রগতি হয়েছে। সড়কের পাশে ড্রেন স্থাপনের কাজটি টেন্ডারের মাধ্যমে করা হবে।’মন্ত্রী আরও বলেন, প্রথমবারের মতো যোগাযোগ, নৌ, রেল ও বিমান মন্ত্রণালয়ের সমন্বিত বৈঠক করা হবে। এতে করে যোগাযোগব্যবস্থার উন্নতি, যানজট নিরসন ও দুর্ঘটনা রোধ করা সম্ভব হবে। ফলে যোগাযোগব্যবস্থার ক্ষেত্রে ইতিবাচক প্রভাব পড়বে।পরিদর্শনের সময় ঢাকা-৩ আসনের সাংসদ নুরুল হামিদ কেরানীগঞ্জের বেহাল দশার সড়কগুলো দ্রুত সংস্কারের জন্য যোগাযোগমন্ত্রীর কাছে দাবি জানান। এ সময় কেরানীগঞ্জ উপজেলা চেয়ারম্যান শাহিন আহমেদ, সওজের নির্বাহী প্রকৌশলী আসলাম আলী, উপবিভাগীয় প্রকৌশলী মোফাজ্জল হায়দার প্রমুখ উপস্থিত ছিলেন।
১৩ আগস্ট মন্ত্রী কেরানীগঞ্জের বন্দ ডাকপাড়া এলাকায়
ঢাকা-নবাবগঞ্জ সড়কটি পরিদর্শন করতে গিয়ে সংস্কারকাজের ধীরগতি দেখে সওজ কর্মকর্তাদের প্রতি অসন্তোষ জানান। তিনি বলেছিলেন, ১০ দিনের মধ্যে জরুরি ভিত্তিতে সড়কটির সংস্কার করতে হবে। এর ব্যতিক্রম ঘটলে সংশ্লিষ্ট কর্মকর্তাদের বিরুদ্ধে প্রয়োজনীয় ব্যবস্থা নেওয়া হবে।
