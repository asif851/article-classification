
বগুড়ার শেরপুর উপজেলায় বাস ও ট্রাকের মুখোমুখি সংঘর্ষে তিনজন নিহত হয়েছেন। এ ঘটনায় আহত হয়েছেন কমপক্ষে ১০ জন। আজ সোমবার সকাল ৬টার দিকে উপজেলার ঘোগা বটতলা এলাকায় এ দুর্ঘটনা ঘটে।
নিহত ব্যক্তিদের মধ্যে দুজনের পরিচয় পাওয়া গেছে। তাঁরা হলেন, মোসলেম উদ্দিন (৩০) ও আলী হোসেন (৩৮)। মোসলেম উদ্দিন রংপুর জেলার মিঠাপুকুর উপজেলার ময়েনপুর গ্রামের বাসিন্দা। তাঁর বাবার নাম আবদুর রসিদ। আলী হোসেন কুমিল্লার বাসিন্দা।
শেরপুর থানার ভারপ্রাপ্ত কর্মকর্তা (ওসি) খান মো. ইরফান বলেন, ঢাকা থেকে রংপুরগামী শ্যামলী পরিবহনের একটি বাসের সঙ্গে ঢাকাগামী ভুট্টা বোঝাই একটি ট্রাকের সংঘর্ষ হলে এ দুর্ঘটনা ঘটে। এতে ঘটনাস্থলে দুজন নিহত হন। এ সময় আহত হন কমপক্ষে ১১ জন।
আহতদের মধ্যে একজন বগুড়ার শহীদ জিয়াউর রহমান মেডিকেল কলেজ হাসপাতালে চিকিৎসাধীন অবস্থায় মারা যান।
