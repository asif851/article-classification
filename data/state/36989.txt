
বস্ত্র ও পাট প্রতিমন্ত্রী মির্জা আজম বলেছেন, বাংলাদেশ জুট মিলস করপোরেশনকে (বিজেএমসি) কখনোই হোল্ডিং কোম্পানি করা হবে না।
আজ বৃহস্পতিবার সচিবালয়ের মন্ত্রিপরিষদ বিভাগের সম্মেলনকক্ষে জেলা প্রশাসকদের সম্মেলনের শেষ দিনে দ্বিতীয় অধিবেশন শেষে সাংবাদিকদের তিনি এ কথা বলেন। খবর বাসসের।
প্রতিমন্ত্রী বলেন, বর্তমানে বিজেএমসিতে ৮২ হাজার কর্মী রয়েছেন। তাই এটি বন্ধ না করে বন্ধ হওয়া কলকারখানাগুলো চালুর উদ্যোগ নেওয়া হয়েছে। এর মধ্যেই চারটি বস্ত্র কল চালু করা হয়েছে।
মির্জা আজম বলেন, বিজেএমসি এবং বাংলাদেশ টেক্সটাইল মিলস করপোরেশনের (বিটিএমসি) বেহাত হওয়া জমিগুলো পুনরুদ্ধারে সরকার উদ্যোগ নিয়েছে। বেসামরিক বিমান ও পর্যটনমন্ত্রী রাশেদ খান মেনন এ অধিবেশনে উপস্থিত ছিলেন।
গত সোমবার বিজেএমসিকে হোল্ডিং কোম্পানিতে হস্তান্তর করার সিদ্ধান্তের প্রতিবাদে খুলনা-যশোর অঞ্চলের রাষ্ট্রায়ত্ত পাটকলগুলোর শ্রমিক, কর্মচারী ও কর্মকর্তারা নিজ নিজ কারখানার প্রশাসনিক ভবন ঘেরাও করেন। খুলনা-যশোর অঞ্চলের ক্রিসেন্ট, প্লাটিনাম, স্টার, ইস্টার্ন, জে জে আই, খালিশপুর ও দৌলতপুর জুট মিল, আলীম ও কার্পেটিং জুট মিলের প্রায় অর্ধলাখ শ্রমিক-কর্মচারী ও কর্মকর্তা এতে অংশ নেন।
