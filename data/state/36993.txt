
ঢাকায় নিযুক্ত ভারতের হাইকমিশনার হর্ষবর্ধন শ্রিংলা বলেছেন, ভারতের ভিসা পাওয়ার ক্ষেত্রে সব জটিলতা নিরসন করতে ভারত সরকার প্রয়োজনীয় পদক্ষেপ নিয়েছে। শিগগিরই এ সমস্যার সমাধান হবে। তিনি বলেন, ‘কোনো ব্যক্তি শুধু একা নয়, তাঁর গোটা পরিবার নিয়ে সহজেই ভিসা পেয়ে ভারতে যেকোনো কাজের জন্য যেতে পারবেন এবং শুধু এক বছর মেয়াদি নয়, এখন থেকে পাঁচ বছর মেয়াদি ভিসা পাওয়ার জন্য পদক্ষেপ নেওয়া হয়েছে।’ভারতীয় হাইকমিশনার আজ রোববার মাদারীপুর সার্কিট হাউসে সাংবাদিকদের এক প্রশ্নের জবাবে এ কথা বলেন।রামপাল প্রকল্প নিয়ে ভারতের হাইকমিশনার বলেন, রামপাল প্রজেক্ট ভারত-বাংলাদেশের একটি যৌথ উদ্যোগ। এটি বাস্তবায়নের জন্য ইতিমধ্যে ব্যবস্থা নেওয়া হয়েছে। প্রকল্পটি বাংলাদেশের আর্থসামাজিক উন্নয়নে ব্যাপক ভূমিকা রাখবে। এ ছাড়া নিরবচ্ছিন্ন বিদ্যুৎ সরবরাহের ব্যাপারেও এ প্রকল্প বিশেষ ভূমিকা রাখবে।
হর্ষবর্ধন বলেন, বাংলাদেশ-ভারত সম্পর্ক নতুন কিছু নয়। এ সম্পর্ক ১৯৭১ সালে বাংলাদেশের স্বাধীনতাযুদ্ধ থেকে শুরু হয়ে দিন দিন উন্নতির দিকে যাচ্ছে। তাতে উভয় দেশ লাভবান হচ্ছে।
সার্কিট হাউসে মতবিনিময় শেষে জেলা প্রশাসকের কার্যালয়ে ভারতের হাইকমিশনার হর্ষবর্ধন শ্রিংলা ২ কোটি ৩৫ লাখ টাকা ব্যয়ে মাদারীপুরে ৭টি উন্নয়ন প্রকল্পে স্বাক্ষর করেন। এ সময় উপস্থিত ছিলেন নৌপরিবহনমন্ত্রী শাজাহান খান, ভারপ্রাপ্ত জেলা প্রশাসক বাবর আলী মীর, ভারপ্রাপ্ত পুলিশ সুপার জামান ভূঁইয়া, সদর উপজেলা চেয়ারম্যান পাভেলুর রহমান শফিক খান প্রমুখ।
