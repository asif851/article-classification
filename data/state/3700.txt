
বিএনপিকে সব সাম্প্রদায়িক দলের প্ল্যাটফর্ম বলে মন্তব্য করেছেন আওয়ামী লীগের সাধারণ সম্পাদক ওবায়দুল কাদের। নেতা-কর্মীদের উদ্দেশে তিনি বলেছেন, ‘বিএনপি আন্দোলনে দুর্বল। কিন্তু সমর্থনে তাদের দুর্বল ভাবা ঠিক হবে না। আমরা সব বিরোধী শক্তিকে রাজনৈতিকভাবে মোকাবিলা করব, অরাজনৈতিকভাবে নয়।’
আজ রোববার বিকেলে রাজধানীর শিল্পাঞ্চল থানার কলোনি বাজার প্রাঙ্গণে ঢাকা-১২ সংসদীয় আসনের আওয়ামী লীগ ও এর সহযোগী-ভ্রাতৃপ্রতিম সংগঠনের প্রস্তুতি সভায় ওবায়দুল কাদের এসব কথা বলেন। ১০ জানুয়ারি বঙ্গবন্ধুর স্বদেশ প্রত্যাবর্তন দিবস উপলক্ষে এই প্রস্তুতি সভার আয়োজন করা হয়।
আওয়ামী লীগ নিয়ে ওবায়দুল কাদের তাঁর ভবিষ্যৎ পরিকল্পনার প্রসঙ্গে বলেন, ‘আমার এখন লক্ষ্য হচ্ছে দল গোছানো। কর্মীদের একত্রিত করা, দলকে সুশৃঙ্খল করা। আমাদের দল একটা বড় পরিবার। এখানে কিছু ছোটখাটো সমস্যা আছে, কোন্দলও আছে। এগুলো নিরসন করে আওয়ামী লীগকে সুসংগঠিত করে একদিকে উন্নয়নের মহাসড়কে এগিয়ে যাওয়া। আরেক দিকে উন্নয়নের ক্ষেত্রে প্রধান অন্তরায় সাম্প্রদায়িক উগ্রবাদকে প্রতিহত করা, পরাভূত করব। আগামী নির্বাচনের জন্য আওয়ামী লীগকে সর্বাত্মক প্রস্তুত করে তোলা।’ এ জন্য কর্মীদের জনগণের কাছে যাওয়ারও জন্য তাদের যোগ্য হওয়ার পরামর্শ দেন তিনি।
ওবায়দুল কাদের বলেন, ‘এখন আর নতুন কোনো প্রকল্পের দরকার নেই। চলমান প্রকল্পগুলো শেষ হলে বাংলাদেশের চেহারা পাল্টে যাবে।’ ঢাকার দুই সিটি করপোরেশনের মেয়রকে নেতা-কর্মীদের সহযোগিতার আহ্বান জানিয়ে কাদের বলেন, ‘আমাদের দুই মেয়র খুবই উদ্যোগী এবং উদ্যমী। তাঁরা বেশ কিছু পরিকল্পনা হাতে নিয়েছেন। আওয়ামী লীগের নেতা-কর্মীদের অনুরোধ করব, মেয়রদের আপনারা সহযোগিতা করুন।’
সরকারের নির্দেশনা জনগণ মানে কিন্তু কর্মীরা মানে না বলেও ক্ষোভ প্রকাশ করেন কাদের। তিনি বলেন, ‘আমরা বলি অপ্রয়োজনীয় বিলবোর্ড সরিয়ে ফেলুন। জনগণ শোনে। কিন্তু আমাদের নেতা-কর্মীরা অনেক সময় শোনে না। এই মানসিকতা পরিহার করতে হবে।’
জনসভায় মিছিলসহকারে যাওয়ার সময় নেতা-কর্মীদের সংযমী হওয়ারও পরামর্শ দেন সড়ক পরিবহন ও সেতুমন্ত্রী ওবায়দুল কাদের। তিনি বলেন, ‘আমি অনুরোধ করব, মিছিলের উত্তেজনায় জনদুর্ভোগ সৃষ্টি করবেন না। মিছিলের উত্তেজনায় গোটা রাস্তা দখল করবেন না। কিছু জায়গা খালি রাখবেন। জনগণকে দুর্ভোগে ফেলে আনন্দ–উৎসবের মূল্য কী আছে?’ তিনি কর্মীদের উদ্দেশে বলেন, ‘মানুষের চোখের ভাষা, মনের ভাষা বোঝার চেষ্টা করুন। মনে রাখবেন, এই দিন দিন না আরও দিন আছে। ভালো দিনও থাকে, খারাপ দিনও থাকে। সব সময় ভালো দিন থাকে না।’
স্বরাষ্ট্রমন্ত্রী ও ঢাকা-১২ আসনের সাংসদ আসাদুজ্জামান খান কামালের সভাপতিত্বে প্রস্তুতি সভায় আরও বক্তব্য দেন ঢাকা মহানগর উত্তর আওয়ামী লীগের সাধারণ সম্পাদক সাদেক খান, সহসভাপতি বজলুর রহমান, রমনা থানা আওয়ামী লীগের সভাপতি মোখলেসুর রহমান প্রমুখ। প্রস্তুতি সভা পরিচালনা করেন ঢাকা মহানগর উত্তরের সহপ্রচার ও প্রকাশনা সম্পাদক আজিজুল হক।
