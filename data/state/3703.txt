
ব্যবসায়ীদের শীর্ষ সংগঠন বাংলাদেশ শিল্প ও বণিক সমিতি ফেডারেশনের (এফবিসিসিআই) নির্বাচন দুই মাসের জন্য স্থগিত করেছেন হাইকোর্ট।
আজ বুধবার বিচারপতি মো. আশফাকুল ইসলাম ও বিচারপতি আশীষ রঞ্জন দাসের সমন্বয়ে গঠিত হাইকোর্ট বেঞ্চ এক আবেদনের শুনানি নিয়ে এই আদেশ দেন।
আগামী ১৪ মে এফবিসিসিআইয়ের নির্বাচন হওয়ার কথা ছিল। ওই নির্বাচন স্থগিত চেয়ে হাইকোর্টে একটি আবেদন করা হয়। আবেদনের শুনানি নিয়ে নির্বাচনের ওপর দুই মাসের স্থগিতাদেশ দেন আদালত।
এফবিসিসিআই নির্বাচন স্থগিত চেয়ে হাইকোর্টে আবেদন করেন ময়মনসিংহ চেম্বার অব কমার্সের সভাপতি আমিনুল হক। তাঁর পক্ষে আদালতে শুনানি করেন আইনজীবী এম বদরুদ্দোজা।  পরে আইনজীবী এম বদরুদ্দোজা প্রথম আলোকে বলেন, আইনে আছে, প্রতিটি জেলা থেকে মনোনীত পরিচালকের নাম পাঠানো হবে। ২০১৫ সালে ময়মনসিংহ বিভাগ হয়। ২০১৬ সালে ময়মনসিংহ চেম্বার অব কমার্স তাদের অন্তর্ভুক্তির জন্য দরখাস্ত করেছিল। কিন্তু গত এক বছরে কিছু হয়নি। এফবিসিসিআই নির্বাচনের তফসিলের আগে অন্তর্ভুক্ত করার জন্য নির্দেশনা চেয়ে রিট করা হয়। আদালত এই মর্মে নির্দেশও দেন। পাশাপাশি আবেদনটি নিষ্পত্তি করতে বলা হয়।
বদরুদ্দোজা বলেন, ইতিমধ্যে বাণিজ্যসচিব জানান, তফসিল হয়ে গেছে। অন্তর্ভুক্তির বিবেচনার সুযোগ নেই। সবশেষ ১৪ মার্চও একই কথা জানানো হয়। এর পরিপ্রেক্ষিতে এফবিসিসিআই নির্বাচন স্থগিত চেয়ে আবেদন করা হয়। শুনানি নিয়ে স্থগিতাদেশ দেন আদালত।
