
সজীব ওয়াজেদ জয়ের বক্তব্য মার্কিন প্রেসিডেন্ট বারাক ওবামার নির্বাচনী বক্তব্যের আদলে দেওয়া হয়েছে বলে মন্তব্য করেছে আওয়ামী লীগের অঙ্গসংগঠন যুবলীগ।
আজ সোমবার রাজধানীর বঙ্গবন্ধু অ্যাভিনিউয়ে সংগঠনটির কেন্দ্রীয় কার্যালয়ে আয়োজিত এক সংবাদ সম্মেলনে জয়ের বক্তব্যের ব্যাখ্যা দেন যুবলীগের চেয়ারম্যান ওমর ফারুক চৌধুরী।
ওমর ফারুক চৌধুরী বলেন, ‘আমার কাছে তথ্য আছে, আগামীতে আবার আওয়ামী লীগ ক্ষমতায় আসবেই।’ সজীব ওয়াজেদ জয়ের এই বক্তব্য অনেকটা বারাক ওবামার নিউইয়র্কে দেওয়া নির্বাচনী বক্তব্যের আদলে। ওই বক্তব্যে ওবামা বলেছিলেন, ‘আমি নিশ্চিত, আমাকে জনগণ আবার নির্বাচিত করবে।’
যুবলীগের চেয়ারম্যান দাবি করেন, ওবামার বক্তব্যের মতো জয়ের বক্তব্যও দেশে-বিদেশে মুক্তিযুদ্ধের চেতনায় বিশ্বাসী মানুষকে উদ্দীপ্ত করেছে, অনুপ্রাণিত করেছে। ওই বক্তব্যে নেতা-কর্মীরা আগামী দিনের কর্মপরিকল্পনার রূপরেখা পেয়েছে। পাঁচ সিটিতে পরাজয়ের পর হতাশ নেতা-কর্মীরা নতুন করে সুসংগঠিত হওয়ার প্রেরণা পেয়েছে।
ওমর ফারুক বলেন, জয় তাঁর বক্তব্যে বিএনপি-জামায়াতের দুর্নীতি, অনিয়ম, সন্ত্রাস ও নৈরাজ্যের চিত্র তুলে ধরেন। নেতা-কর্মীদের অনুরোধ করেন জোট সরকারের সীমাহীন অপকর্ম তুলে ধরতে। এ পরিপ্রেক্ষিতে ও সাম্প্রতিক কিছু জরিপের ভিত্তিতে তিনি আশাবাদ ব্যক্ত করেন, জনগণ আবার আওয়ামী লীগকে ক্ষমতায় আনবে। জয়ের বক্তব্য নিয়ে বিএনপি যা করেছে, বিভ্রান্তি ছড়ানোরই অপকৌশল।
সংবাদ সম্মেলনে দলের পক্ষ থেকে ওমর ফারুক চৌধুরী বলেন, জয়ের বক্তব্যের একটিমাত্র অংশ প্রচার করে বিএনপি বিভ্রান্তি ছড়াতে চাইছে। মিথ্যাচার ও বিভ্রান্তি ছড়িয়ে ঘোলা পানিতে মাছ শিকারের অপচেষ্টা বিএনপির পুরোনো কৌশল। মিথ্যাচার ও অপপ্রচারই দলটির সম্বল।
সংবাদ সম্মেলনে উপস্থিত ছিলেন যুবলীগের সাধারণ সম্পাদক হারুনুর রশীদ, যুগ্ম সম্পাদক মহিউদ্দিন, সাংগঠনিক সম্পাদক এস এম জাহিদ, ফজলুল হক প্রমুখ।

