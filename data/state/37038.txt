
চট্টগ্রাম সিটি করপোরেশন নগরের অবৈধ বিলবোর্ড অপসারণে অভিযান অব্যাহত রেখেছে। অভিযানের পঞ্চম দিন গত সোমবার রাত নয়টা থেকে ভোর পাঁচটা পর্যন্ত নগরের চারটি এলাকা থেকে ছোট-বড় ৩৫টি বিলবোর্ড উচ্ছেদ করা হয়। অভিযানে নেতৃত্ব দেন চট্টগ্রাম সিটি করপোরেশনের নির্বাহী ম্যাজিস্ট্রেট নাজিয়া শিরিন। অভিযানের সময় চট্টগ্রাম জেলা প্রশাসনের চারজন নির্বাহী ম্যাজিস্ট্রেটও ছিলেন।সিটি করপোরেশন সূত্র জানায়, গত সোমবার রাতে নগরের অক্সিজেন-মুরাদপুর সড়ক থেকে চারটি, জিইসি মোড় থেকে ১১টি, বাদামতলী ও বারিকবিল্ডিং মোড় থেকে ১৬টি ও টাইগারপাস থেকে চারটি বিলবোর্ড অপসারণ করা হয়। অভিযানে নগর পুলিশের সদস্য ও সিটি করপোরেশনের কর্মকর্তা-কর্মচারীরা উপস্থিত ছিলেন।সিটি করপোরেশন জানায়, দিনের বেলায় যানজট এড়াতে রাতে বিলবোর্ড অপসারণের কার্যক্রম চালানো হচ্ছে। নির্বাহী ম্যাজিস্ট্রেট নাজিয়া শিরিন প্রথম আলোকে বলেন, অভিযানের পঞ্চম দিনে ছোট-বড় ৩৫টি বিলবোর্ড অপসারণ করা হয়।সিটি করপোরেশন সূত্র জানায়, গত বৃহস্পতিবার নগরের অবৈধ বিলবোর্ড অপসারণ শুরু হয়। এর আগে গত বছরের ১ জুন বিলবোর্ড অপসারণে অভিযান শুরু করেছিল সিটি করপোরেশন। প্রায় মাসব্যাপী ওই অভিযানে ছোট-বড় ১৮৩টি বিলবোর্ড অপসারণ করা হয়েছিল।
