

রাজধানীর গাবতলী সড়কের পরিস্থিতি পুলিশের নিয়ন্ত্রণে এসেছে বলে দাবি করেছেন পুলিশের মিরপুর বিভাগের উপকমিশনার মাসুদুর রহমান। আমিনবাজার থেকে ঢাকামুখী ও টেকনিক্যাল মোড় হয়ে সাভারের দিকে যাওয়ার এ রাস্তায় প্রতিবন্ধকতা সৃষ্টিকারীদের ধরতে অভিযান চালিয়েছে পুলিশ।
গতকাল মঙ্গলবার রাত থেকে গাবতলী সড়কে দফায় দফায় শ্রমিক-পুলিশ ও র‍্যাপিড অ্যাকশন ব্যাটালিয়নের (র‍্যাব) সংঘর্ষ চলছিল।পুলিশের মিরপুর বিভাগের উপকমিশনার মাসুদুর রহমান দাবি করেন, এ সড়কে পরিস্থিতি এখন পুলিশের নিয়ন্ত্রণে।সাংবাদিকের মাসুদুর রহমান বলেন, সকাল থেকে এ পর্যন্ত গাবতলী এলাকায় অভিযান চালিয়ে সাতজনকে আটক করা হয়েছে। কেউ হতাহত হয়নি।মাসুদুর রহমান আরও বলেন, রাস্তা নির্বিঘ্ন করতে যেসব গাড়ি অবরোধের আওতামুক্ত, সেগুলো চলতে ব্যবস্থা এখন নেওয়া হচ্ছে।ধর্মঘট প্রসঙ্গে মিরপুর বিভাগের উপকমিশনার বলেন, যাঁরা বাস চালাবেন না, ঘর্মঘট করবেন, এটা তাঁদের ব্যাপার। কিন্তু যেসব যান চলবে, সেগুলোতে কেউ যেন প্রতিবন্ধকতা তৈরি করতে না পারেন, এ জন্য তাঁরা কাজ করছেন।প্রত্যক্ষদর্শী ব্যক্তিরা বলছেন, গাবতলীতে রাবার বুলেটে শাহ আলম নামের এক বাসচালক আহত হয়েছেন। তাঁর পেটে বুলেট লেগেছে।পুলিশের অভিযানের পর থেকে ওই রাস্তায় এখন অ্যাম্বুলেন্স, মোটরসাইকেল চলতে দেখা যাচ্ছে। সড়কে এখন বিক্ষোভকারীদের দেখা যাচ্ছে না।
আরও পড়ুন:মন্ত্রীর বাসায় ধর্মঘটের সিদ্ধান্ত?
