
আইনের প্রয়োগের পাশাপাশি পরিবেশ রক্ষায় নিজেদের সচেতন হতে হবে। শিশুদের মধ্যে পরিবেশ সচেতনতা বাড়াতে পাঠ্যপুস্তকে পরিবেশ রক্ষার বিভিন্ন প্রবন্ধ থাকা জরুরি। ‘পরিবেশদূষণ ও নগরজীবন: আমাদের করণীয়’ শীর্ষক সেমিনারে বক্তারা এসব কথা বলেন।গতকাল শুক্রবার বিকেলে চট্টগ্রাম প্রেসক্লাবে পরিবেশ ও মানবাধিকার আন্দোলনের উদ্যোগে এ সেমিনারের আয়োজন করা হয়। সেমিনারে মূল প্রবন্ধ উপস্থাপন করেন সংগঠনের সাধারণ সম্পাদক আবসার মাহফুজ। সংগঠনের সভাপতি হাসিনা জাকারিয়ার সভাপতিত্বে সেমিনারে প্রধান অতিথি ছিলেন প্রিমিয়ার বিশ্ববিদ্যালয়ের উপাচার্য অনুপম সেন। বিশেষ অতিথি ছিলেন দৈনিক পূর্বকোণ-এর পরিচালনা সম্পাদক জসিম উদ্দিন চৌধুরী, চট্টগ্রাম শিক্ষা বোর্ডের সাবেক চেয়ারম্যান মো. আলী ও অধ্যাপক শিরিন আকতার।অনুপম সেন বলেন, পরিবেশের সমস্যা বিশ্বের প্রধান সমস্যাগুলোর একটি। বিজ্ঞানীরা বলছেন, পরিবেশ বিপর্যয় হলে বাংলাদেশ বেশি ক্ষতিগ্রস্ত হবে। দেশের এক-চতুর্থাংশ সমুদ্রগর্ভে বিলীন হওয়ার আশঙ্কা রয়েছে। দূষণরোধে দরকার সচেতনতা বৃদ্ধি। তিনি বলেন, শিশুদের পরিবেশ সম্পর্কে সচেতন করলে তারা একটি উন্নত জাতি হিসেবে গড়ে উঠবে। তারা নিজেদের স্বার্থেই নিজের শহর এবং দেশের পরিচ্ছন্নতা সম্পর্কে ছোটবেলা থেকে ভাবতে পারবে। তাই পাঠ্যপুস্তকে পরিবেশ-বিষয়ক প্রবন্ধ থাকা জরুরি।জসিম উদ্দিন চৌধুরী বলেন, ‘আমাদের দেশে পরিবেশ-বিষয়ক আইন আছে। কিন্তু আইনের প্রয়োগ নেই। এ ছাড়া আমরা নিজেরাই পরিবেশ সম্পর্কে সচেতন নই।’হাসিনা জাকারিয়া বলেন, ‘শুধু আইন করে দূষণরোধ করা সম্ভব হবে না। পরিবেশদূষণ রোধ করতে হলে নিজেদেরও পরিবেশ সম্পর্কে সচেতন হতে হবে। আমরা যদি পাহাড় না কাটি, আমরা যদি যত্রতত্র ময়লা-আবর্জনা না ফেলি, তাহলে পরিবেশ অনেকটা রক্ষা হবে।’
