
ঝিনাইদহের মহেশপুর উপজেলার কুসুমপুর সীমান্ত থেকে গতকাল বুধবার এক বাংলাদেশিকে ধরে নিয়ে গেছে ভারতীয় সীমান্তরক্ষী বাহিনী (বিএসএফ)। ওই ব্যক্তির নাম পটল মিয়া (৩০)। তিনি মহেশপুরের কুসুমপুর গ্রামের হবিবর রহমান মণ্ডলের ছেলে।এলাকাবাসী জানায়, পটল মিয়া গরু ব্যবসায়ী। গতকাল সকালে ভারতের টঙ্গিপাড়া ক্যাম্পের বিএসএফ সদস্যরা তাঁকে আটক করেছেন।বিজিবি কুসুমপুর কোম্পানি কমান্ডার আবদুল কাদের জানান, পটল মিয়া সকাল সাড়ে আটটার দিকে গরু আনার জন্য ভারতে ঢোকার চেষ্টা করেন। এ সময় টঙ্গিপাড়া সীমান্তের কাছ থেকে বিএসএফের টহল দল তাঁকে আটক করে। তাঁকে ফিরে পাওয়ার জন্য বিএসএফকে পতাকা বৈঠকের জন্য চিঠি দেওয়া হয়েছে।
