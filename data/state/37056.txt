
ঢাকা-চট্টগ্রাম মহাসড়কের ওপর মঞ্চ বানিয়ে গতকাল বুধবার সকালে সভা করেছে নারায়ণগঞ্জের সোনারগাঁ উপজেলা যুবলীগ। এর ফলে গুরুত্বপূর্ণ মহাসড়কটিতে ১২ কিলোমিটারজুড়ে যানবাহনের সারি তৈরি হয়। প্রায় দুই ঘণ্টা যানজটের দুর্ভোগ পোহান শত শত গাড়ির যাত্রী ও চালকেরা।উপজেলা যুবলীগের নেতাদের সঙ্গে কথা বলে জানা গেছে, কেন্দ্রীয় যুবলীগের সভাপতি ওমর ফারুক চৌধুরীর নেতৃত্বে সংগঠনটির কয়েকজন কেন্দ্রীয় নেতা গতকাল ফেনী জেলা যুবলীগের সম্মেলনে যোগ দিতে যান। এ উপলক্ষে আগের দিন মঙ্গলবার বিকেলে সোনারগাঁ উপজেলা যুবলীগ ঢাকা-চট্টগ্রাম মহাসড়কের পূর্ব পাশের লেনে মঞ্চ তৈরি করে। স্থানীয় লোকজন বলেন, মঙ্গলবার রাত থেকেই মহাসড়কে যান চলাচলের ওপর এর প্রভাব পড়তে শুরু করে। গতকাল সকাল সাড়ে সাতটায় মঞ্চের সামনে মহাসড়কের ওপর নেতা-কর্মীদের বসার জন্য ১ হাজার ২০০ চেয়ার বসানো হয়। সকাল আটটা থেকে উপজেলা আওয়ামী লীগ, যুবলীগ ও ছাত্রলীগের নেতা-কর্মীরা মহাসড়কের ওপর দিয়ে মিছিল নিয়ে মঞ্চের সামনে এসে জড়ো হন। এ সময় সবগুলো লেনেই যানবাহনের চলাচল ব্যাহত হতে থাকে।সকাল সাড়ে নয়টায় নারায়ণগঞ্জ-৩ (সোনারগাঁ-সিদ্ধিরগঞ্জ) আসনের আওয়ামী লীগের সাবেক সাংসদ আবদুল্লাহ আল কায়সারের নেতৃত্বে উপজেলা যুবলীগের আহ্বায়ক রফিকুল ইসলাম নান্নু, যুগ্ম আহ্বায়ক আলী হায়দারসহ অন্য নেতারা মঞ্চে এসে উপস্থিত হন। এ সময় মহাসড়কে যানবাহনের গতি কমে যায়। একপর্যায়ে মেঘনা সেতু থেকে কেওঢালা পর্যন্ত প্রায় ১২ কিলোমিটার এলাকায় যানবাহনের দীর্ঘ সারি তৈরি হয়। আটকা পড়ে শত শত গাড়ি। ফলে দুর্ভোগে পড়েন যানবাহনের যাত্রী, চালকেরাসহ অফিসগামী স্থানীয় লোকজনও।সকাল ১০টায় গাড়িবহর নিয়ে ওমর ফারুক চৌধুরীর নেতৃত্বে সংগঠনটির কেন্দ্রীয় নেতারা মঞ্চে উপস্থিত হন। কেন্দ্রীয় নেতাদের মধ্যে যুগ্ম সম্পাদক সুব্রত পাল, দপ্তর সম্পাদক আনিছুর রহমান, সাংগঠনিক সম্পাদক আসাদুর রহমান, উপমহিলাবিষয়ক সম্পাদক নাসরিন সুলতানা, সদস্য শারমিন সুলতানা প্রমুখ উপস্থিত ছিলেন। সকাল সাড়ে ১০টায় ওমর ফারুক চৌধুরীর বক্তব্যের মাধ্যমে সভা শেষ হয়।মহাসড়ক বন্ধ করে সভা করার ব্যাপারে জানতে চাইলে উপজেলা যুবলীগের আহ্বায়ক রফিকুল ইসলাম নান্নু ও যুগ্ম আহ্বায়ক আলী হায়দার বলেন, অল্প সময়ের ভেতরে সভাটি করতে হয়েছিল। মহাসড়কের আশপাশ ছাড়া আর কোথাও এ ধরনের সভা করার সুযোগ ছিল না। সভার কারণে মানুষের কোনো দুর্ভোগ হয়নি বলে দাবি করেন তাঁরা।কুমিল্লাগামী তিশা পরিবহনের চালক নজরুল ইসলামসহ অন্য কয়েকটি গাড়ির চালক ও যাত্রীরা বলেন, তাঁদের প্রায় দুই ঘণ্টা যানজটে আটকা পড়তে হয়েছে।সোনারগাঁ থানার ভারপ্রাপ্ত কর্মকর্তা (ওসি) মঞ্জুর কাদের বলেন, সভা করার ব্যাপারে পুলিশের কোনো অনুমতি নেওয়া হয়নি। সড়কের ওপর সভা করায় মানুষের কিছুটা দুর্ভোগ হয়েছিল। পুলিশ সময়মতো দায়িত্ব পালন করার কারণে দীর্ঘ যানজট হয়নি।দুই ট্রাকের সংঘর্ষে যানজট: প্রথম আলোর দাউদকান্দি (কুমিল্লা) প্রতিনিধি জানান, গতকাল ভোর সাড়ে চারটার দিকে ঢাকা চট্টগ্রাম-মহাসড়কে দাউদকান্দি উপজেলার মেঘনা-গোমতী সেতুর ওপর দুটি ট্রাকের মুখোমুখি সংঘর্ষ হয়। ফলে এক পাশ দিয়ে যান চলাচল বন্ধ হয়ে যায়। দাউদকান্দির শহীদনগর এলাকা থেকে গজারিয়ার ভবেরচরের পূর্ব পাশ পর্যন্ত প্রায় ১০ কিলোমিটার এলাকায় যানবাহনের সারি তৈরি হয়। সকাল সাড়ে সাতটার দিকে দাউদকান্দি হাইওয়ে পুলিশ রেকার দিয়ে ট্রাক দুটি সরিয়ে নিলে ধীরে ধীরে যান চলাচল স্বাভাবিক হয়। এ দুর্ঘটনায় কোনো হতাহত হওয়ার ঘটনা ঘটেনি। ঘটনার সত্যতা নিশ্চিত করে দাউদকান্দি হাইওয়ে পুলিশের উপপরিদর্শক (এসআই) রফিকুল ইসলাম বলেন, দুর্ঘটনার পর উভয় ট্রাকের চালক ও চালকের সহকারীরা পালিয়ে গেছেন।
