
রাজধানীর উপকণ্ঠ সাভার পৌর এলাকার বিভিন্ন স্থানে অভিযান চালিয়ে ১০ ভুয়া দন্ত চিকিৎসককে গ্রেপ্তার করেছে র‌্যাপিড অ্যাকশন ব্যাটালিয়ন (র‌্যাব)-৪-এর সদস্যরা। আজ মঙ্গলবার তাঁদের গ্রেপ্তার করে ছয় মাস থেকে এক বছরের সশ্রম ও বিনাশ্রম কারাদণ্ড দিয়েছেন ভ্রাম্যমাণ আদালত।গ্রেপ্তার ব্যক্তিরা হলেন পদ্মা ডেন্টাল কেয়ারের নবাব মিয়া, সাভার ডেন্টাল কেয়ারের আব্দুল মালেক ও আবু তৈয়ব, মডার্ন ডেন্টাল কেয়ারের মনির হোসেন, চৌধুরী ডেন্টাল কেয়ারের আনিসুজ্জামান, সাহারা ডেন্টাল কেয়ারের সামসুল হক, সেবা ডেন্টাল কেয়ারের আবুল কালাম, মেরিনা ডেন্টাল কেয়ারের মনিরা আক্তার এবং নিউ ডেন্টাল হলের শাহীনুর আলম ও আব্দুল আজিজ খান।তাঁদের মধ্যে একজন সরকারি হাসপাতালের মেডিকেল টেকনোলজিস্টও আছেন। আব্দুল মালেক নামের ওই ব্যক্তি সাভার উপজেলা স্বাস্থ্য কমপ্লেক্সে মেডিকেল টেকনোলজিস্ট হিসেবে কর্মরত ছিলেন। তিনি চিকিৎসক পরিচয় দিয়ে জনসাধারণকে প্রতারিত করে আসছিলেন।র‌্যাব-৪ সূত্রে জানা যায়, বিভিন্ন সূত্র থেকে তথ্য পাওয়ার পর গোয়েন্দা কার্যক্রমের মাধ্যমে নিশ্চিত হয়ে র‌্যাবের ভ্রাম্যমাণ আদালত আজ বিকেল থেকে রাত পর্যন্ত অভিযান পরিচালনা করে। অভিযানে নেতৃত্ব দেন র‌্যাবের ম্যাজিস্ট্রেট আল-আমিন। সঙ্গে ছিলেন র‌্যাব-৪ এর কর্মকর্তা অতিরিক্ত পুলিশ সুপার ইব্রাহিম খলিল।র‌্যাবের অভিযানে আটক ভুয়া চিকিৎসকদের মধ্যে নবাব মিয়া, আব্দুল মালেক, সামসুল হক ও মনিরা আক্তারকে ছয় মাস করে বিনাশ্রম কারাদণ্ড দেওয়া হয়েছে। বাকিদের এক বছর করে সশ্রম কারাদণ্ড দেওয়া হয়। অভিযান শেষে সাংবাদিকদের সঙ্গে আলাপকালে ভ্রাম্যমাণআদালতের বিচারক আল-আমিন বলেন, গ্রেপ্তার ব্যক্তিরা দীর্ঘদিন ধরে ভুয়া পরিচয়ে চিকিৎসার নামে জনসাধারণকে প্রতারিত করে আসছিলেন যা বাংলাদেশ মেডিকেল ও ডেন্টাল কাউন্সিল আইন ২০১০ এর পরিপন্থী। এ কারণে তাঁদের সাজা দেওয়া হয়েছে।
