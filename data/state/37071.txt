
‘গণজাগরণ মঞ্চ ঘরে ঘরে’ কর্মসূচির উদ্বোধন করলেন মঞ্চের মুখপাত্র ইমরান এইচ সরকার। গতকাল মঙ্গলবার রাজধানীতে জাতীয় জাদুঘরের সামনে এ কর্মসূচির উদ্বোধন করার সময় তিনি কর্মীদের এ আন্দোলনে জনসমর্থন ফিরিয়ে আনতে কাজ করতে বলেন৷গণজাগরণ মঞ্চের ছয় দফা দাবির পক্ষে জনমত সৃষ্টি এ কর্মসূচির লক্ষ্য৷ প্রচারণা চালানোর জন্য উপস্থিত কর্মীদের মধ্যে লিফলেট বিতরণ করেন মুখপাত্র ইমরান৷ এ সময় তিনি বলেন, ‘ছয় দফা দাবি ছাড়াও যুদ্ধাপরাধের বিচারের বর্তমান অবস্থা জাতিকে জানাতে হবে। যুদ্ধাপরাধী গোষ্ঠী জামায়াত-শিবিরের তাণ্ডব মোকাবিলা করতে জনগণকে সচেতন করা হবে।’দেশের যেকোনো প্রান্তে সাম্প্রদায়িক সহিংসতার ঘটনা ঘটলে সঙ্গে সঙ্গে গণজাগরণ মঞ্চের কর্মীদের জানানোর আহ্বান জানান মুখপাত্র৷ তিনি বলেন, যেখানে গণজাগরণ মঞ্চের কর্মী রয়েছে, সেখানে তাঁরা আক্রান্ত মানুষের পাশে গিয়ে দাঁড়াবে। পাশাপাশি সংশ্লিষ্ট থানা, সামাজিক যোগাযোগ মাধ্যম ও গণমাধ্যমে জানানোর কাজ করবে গণজাগরণ মঞ্চ।ইমরান বলেন, ‘যুদ্ধাপরাধী সংগঠন’ হিসেবে জামায়াতে ইসলামীর বিরুদ্ধে এখনো আন্তর্জাতিক অপরাধ ট্রাইব্যুনালে আনুষ্ঠানিক কোনো অভিযোগ করা হয়নি৷ অন্তত চারটি মামলার রায় অপেক্ষমাণ৷ জামায়াত-শিবির এ সময়ে বসে নেই৷ তারা আরও শক্তিশালী হচ্ছে৷ যেকোনো সময় তারা বড় ধরনের সহিংসতা চালাতে পারে৷’একাত্তরের মুক্তিযুদ্ধের সময় মানবতাবিরোধী অপরাধের সঙ্গে জড়িত ব্যক্তিদের সর্বোচ্চ শাস্তির দাবিতে গঠন করা হয় গণজাগরণ মঞ্চ৷
