
পরিবেশ অধিদপ্তরের ছাড়পত্র ছাড়া চট্টগ্রামের সীতাকুণ্ডের মাদামবিবির হাটে ভাঙা হচ্ছে বিশাল আকারের একটি জাহাজ। ব্রাসেলসভিত্তিক একটি আন্তর্জাতিক সংস্থা বলছে, জাহাজটিতে থাকা বর্জ্যে তেজস্ক্রিয় উপাদান থাকতে পারে। তবে জাহাজ আমদানিকারকের দাবি, জাহাজে কোনো ধরনের তেজস্ক্রিয় পদার্থ নেই।
বিশ্বের ১৯টি পরিবেশ, মানবাধিকার ও শ্রমিক অধিকার সংগঠনের জোট এনজিও শিপব্রেকিং প্ল্যাটফর্মের ওয়েবসাইটে বলা হয়, ২০১৬ সালের মে মাসে নর্থ সি প্রডিউসার (বর্তমান নাম এমটি প্রডিউসার) নামের জাহাজটি যুক্তরাজ্য ছেড়ে যায়। ২০১৬ সালের ১৪ আগস্ট বাংলাদেশে পৌঁছায় জাহাজটি। এর দুদিন পর জাহাজটিকে নেওয়া হয় জনতা স্টিলের জাহাজভাঙা ইয়ার্ডে। জাহাজটিতে বিপুল পরিমাণ বর্জ্য থাকতে পারে, যা প্রাকৃতিকভাবে সৃষ্ট তেজস্ক্রিয় পদার্থ ও সালফারের মাধ্যমে দূষিত। জাহাজটির কাঠামো ও ট্যাংকে বিপুল পরিমাণ বিপজ্জনক বস্তু থাকতে পারে। ওয়েবসাইটে আরও বলা হয়, বাংলাদেশের জাহাজভাঙা কারখানায় এমন কোনো যন্ত্রপাতি নেই, যা দিয়ে এসব বিষাক্ত বর্জ্য অপসারণ ও দূষণমুক্ত করা যাবে।
জনতা স্টিল করপোরেশনের ইয়ার্ডে জাহাজটি ভাঙা হচ্ছে। প্রতিষ্ঠানটির মালিক মো. আমান উদ্দিন বলেন, ‘আমরা সব নিয়মকানুন মেনে জাহাজ কাটা শুরু করেছি। এই জাহাজে কোনো ধরনের তেজস্ক্রিয় পদার্থ কিংবা বিষাক্ত বর্জ্য নেই। এসব পরিবেশবাদী ও এনজিওদের অপপ্রচার।’
এনজিও শিপব্রেকিং প্ল্যাটফর্মের তথ্য অনুযায়ী, ১৯৮৩ সালে ডেনমার্কে জাহাজটি নির্মাণ করা হয়। তখন সেটি ছিল তেলের ট্যাংকার। স্কটল্যান্ডের বন্দরনগর এবারডিনের ২৫০ কিলোমিটার উত্তর-পূর্বের ম্যাককোলাউ তেলক্ষেত্র থেকে তেল পরিবহনের কাজ করত সেটি। ১৯৯৬-৯৭ সালে কাঠামোগত পরিবর্তন করে জাহাজটিকে এফপিএসওতে (ফ্লোটিং প্রোডাকশন স্টোরেজ অ্যান্ড অফলোডিং) পরিণত করা হয়। সে সময় জাহাজটির নাম পরিবর্তন করে রাখা হয় নর্থ সি প্রডিউসার। ২৩৬ মিটার লম্বা নর্থ সি প্রডিউসারের দৈনিক তেল উৎপাদনক্ষমতা ছিল ৭৬ হাজার ব্যারেল। জাহাজটিতে ৫ লাখ ৬০ হাজার ব্যারেল তেল সংরক্ষণ করা যেত।
এফপিএসও সমুদ্রে তেলক্ষেত্রের কাছাকাছি অবস্থান করে। এফপিএসওতে তেল প্রক্রিয়াজাত করে সংরক্ষণ করা হয়। পরে সেই তেল ট্যাংকারে করে উপকূলে নেওয়া হয়।
জানতে চাইলে এনজিও শিপব্রেকিং প্ল্যাটফর্মের বাংলাদেশ প্রতিনিধি মোহাম্মদ আলী শাহীন বলেন, ‘এ ধরনের বিষাক্ত বর্জ্যবাহী জাহাজের বাংলাদেশে আনার কোনো নিয়ম নেই। আমরা নিরাপদ জাহাজভাঙা শিল্প চাই। কিন্তু এ ধরনের বিষাক্ত বর্জ্যবাহী জাহাজ আনা হলে বিশ্বে বাংলাদেশের জাহাজভাঙা শিল্পের ভাবমূর্তি ক্ষুণ্ন হবে।’
সূত্র জানায়, বাংলাদেশে আসার পর শিল্প মন্ত্রণালয়ের অধীনে একটি কমিটি জাহাজটি পরিদর্শন করে। কমিটিতে পরিবেশ অধিদপ্তর, ফায়ার সার্ভিস, বিস্ফোরক অধিদপ্তরসহ বিভিন্ন দপ্তরের প্রতিনিধিরা ছিলেন। কমিটি পরিদর্শন প্রতিবেদনও জমা দিয়েছে।
জানতে চাইলে বিস্ফোরক অধিদপ্তরের চট্টগ্রামের পরিদর্শক মো. তোফাজ্জল হোসেন বলেন, ‘আমি পরিদর্শন প্রতিবেদনে লিখেছি, এটি পেট্রল ও গ্যাসমুক্ত। এটিতে কাজ করা নিরাপদ।’ তিনি বলেন, ‘তেজস্ক্রিয়তা পরীক্ষার জন্য আমাদের কোনো যন্ত্রপাতি নেই। ওই বিষয়ে আমি কিছু বলতে পারব না।’
পরিবেশ অধিদপ্তরের প্রতিবেদনে বলা হয়েছে, জাহাজটিতে পরিবেশের জন্য ক্ষতিকর কোনো কিছু নেই। এদিকে জনতা স্টিল করপোরেশন পরিবেশ অধিদপ্তরের ছাড়পত্র ছাড়াই জাহাজটি ভাঙা শুরু করেছে।
পরিবেশ অধিদপ্তরের চট্টগ্রাম অঞ্চলের পরিচালক মো. মাসুদ করিম বলেন, ‘জাহাজটির বিষয়ে আমাদের পরিদর্শন প্রতিবেদন দেওয়া হয়েছে। জাহাজে পরিবেশ বিপর্যয়কারী কিছু পাওয়া যায়নি। তবে জাহাজ কাটার ক্ষেত্রে আমাদের ছাড়পত্র নিতে হয়। কিন্তু জাহাজভাঙা প্রতিষ্ঠানটি তা নেয়নি। আমরা তাদের নোটিশ দিচ্ছি।’
জানতে চাইলে শিল্প মন্ত্রণালয়ের যুগ্ম সচিব ইয়াসমিন সুলতানা প্রথম আলোকে বলেন, ‘সাধারণত যুদ্ধজাহাজে তেজস্ক্রিয় পদার্থ থাকে। এ ধরনের জাহাজে তা থাকার কথা নয়। তবে অভিযোগ যখন উঠেছে, আমরা বিষয়টি দেখব। বিস্ফোরক অধিদপ্তর সনদ দিলেও প্রয়োজনে নতুন করে আবার পরিদর্শন করে দেখা হবে।’
