
রংপুর মেডিকেল কলেজ হাসপাতালে চিকিৎসাধীন শীতে আগুন পোহাতে গিয়ে দগ্ধ আরও তিনজনের মৃত্যু হয়েছে। গতকাল রোববার রাত থেকে আজ সোমবার বিকেল পর্যন্ত এই তিনজনের মৃত্যু হয়। এ নিয়ে মৃতের সংখ্যা দাঁড়াল ২৪ জনে।নিহত ব্যক্তিরা হলেন দিনাজপুরের চাঁদনী বেগম (৪৫), নীলফামারীর বাসন্তী রানী (৬০) ও রংপুরের সোমা খাতুন (৪৫)।আজ সোমবার হাসপাতালের বার্ন ইউনিটে সরেজমিনে দেখা যায়, অগ্নিদগ্ধ হওয়া নারী, শিশু ও পুরুষেরা যন্ত্রণায় কাতরাচ্ছেন। চিকিৎসাধীন দগ্ধ ব্যক্তিদের স্বজনেরা বলেছেন, আগুন পোহাতে গিয়ে অসাবধানতায় শরীরে জড়ানো কাপড়ে আগুন ধরে যায়।
দগ্ধ হয়ে রংপুর মেডিকেল কলেজ হাসপাতালে চিকিৎসাধীন রয়েছে আরও ৪৬ জন। উষ্ণতা পাওয়ার জন্য ধান মাড়ানো পোয়াল, ধানগাছের ছোবড়া ও খড়কুটা জ্বালিয়ে আগুন পোহাতে গিয়ে অগ্নিদগ্ধ হয়েছেন রংপুরসহ উত্তরের বিভিন্ন জেলার এসব মানুষ। হাসপাতালের বার্ন ইউনিটে চিকিৎসাধীন দগ্ধ ব্যক্তিদের অধিকাংশই নারী ও শিশু।
রংপুর মেডিকেল কলেজ হাসপাতালের বার্ন ইউনিটের কর্তব্যরত চিকিৎসক নুর আলম সিদ্দিক প্রথম আলোকে বলেন, বিভিন্ন জেলায় খড়কুটা জ্বালিয়ে আগুন পোহাতে গিয়ে হাসপাতালে এখনো ৪৬ জন চিকিৎসাধীন রয়েছে। এঁদের মধ্যে নারী ও শিশুর সংখ্যাই বেশি।
