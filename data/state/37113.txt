
নিজের পদত্যাগের গুঞ্জনকে ‘স্রেফ গুজব’ বলে উড়িয়ে দিয়েছেন জাতীয় পার্টির চেয়ারম্যান এইচ এম এরশাদ। পদত্যাগের ব্যাপারে জানতে চাইলে হেসে উঠে এরশাদ প্রথম আলোকে বলেন, ‘আমি কার কাছে পদত্যাগ করব? সেই বীরপুরুষটা কে?’গতকাল রোববার রাতে গুলশানের স্পেকট্রা কনভেনশন সেন্টারে জাতীয় পার্টির সভাপতিমণ্ডলীর সদস্য ও সাংসদদের যৌথ সভা অনুষ্ঠিত হয়। ওই সভায় রওশন এরশাদসহ বেশ কয়েকজন নেতা এরশাদকে উদ্দেশ করে আক্রমণাত্মক বক্তব্য দেন। এ ঘটনায় আজ সোমবার দিনভর গুঞ্জন ছিল, ক্ষুব্ধ হয়ে পদত্যাগ করেছেন এরশাদ। এ ব্যাপারে জানতে চাইলে খবরটিকে ‘গুজব’ আখ্যায়িত বিকেল সোয়া পাঁচটার দিকে এরশাদ প্রথম আলোকে বলেন, ‘আমাকে ছাড়া জাতীয় পার্টির অস্তিত্ব আছে? থাকতে পারে?’
সভায় উপস্থিত জাতীয় পার্টির সভাপতিমণ্ডলীর একজন সদস্য ও সাবেক মন্ত্রী প্রথম আলোকে বলেন, রওশন এরশাদ জাপা চেয়ারম্যানকে উদ্দেশ করে বলেন, ‘এরশাদ সব সময় সব বিষয়ে একক সিদ্ধান্ত নিয়েছেন। তাঁর কারণেই দলের বেহাল অবস্থা। অনেক ত্যাগী নেতা-কর্মী জাতীয় পার্টি ছেড়ে চলে গেছেন এরশাদের কারণে। তিনি যাঁকে খুশি তাঁকে সভাপতিমণ্ডলীর সদস্য বানান। যাঁকে খুশি তাঁকে দল থেকে বের করে দেন। এসব আর চলবে না, সবার সাথে আলোচনা করে সিদ্ধান্ত নিতে হবে।’ রওশনের কথায় সমর্থন দেন সভায় উপস্থিত অনেকেই। এতে এরশাদ মনঃক্ষুণ্ন হন বলেও জানায় ওই সূত্রটি।
এরশাদের ঘনিষ্ঠ অপর একটি সূত্র বলছে, গতকালের বৈঠকের পর থেকেই এরশাদের মন খারাপ। তখন থেকেই তিনি কাছের কারও কাছে পদত্যাগ করার কথা বলে থাকতে পারেন। সে থেকেই গুজবের সৃষ্টি হয়েছে।
