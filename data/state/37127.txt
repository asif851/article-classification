
জনগণকে বোকা বানানোর জন্য অর্থনৈতিক উন্নয়ন নিয়ে সরকার ভুল পরিসংখ্যান দিচ্ছে বলে অভিযোগ করেছেন বিএনপির মহাসচিব মির্জা ফখরুল ইসলাম আলমগীর।
মির্জা ফখরুল বলেন, সরকারের কথায় মনে হয়, দেশ উচ্চমধ্যম আয়ের দেশ হয়ে গেছে, উন্নয়নের লহরি বয়ে যাচ্ছে। কিন্তু রেমিট্যান্স কমে যাচ্ছে। রপ্তানি আয় কমে যাচ্ছে। রোজা সামনে রেখে প্রতিটি জিনিসের দাম বাড়ছে।
আজ শনিবার দুপুরে রাজধানীর ইঞ্জিনিয়ার্স ইনস্টিটিউশন মিলনায়তনে যুবদল আয়োজিত প্রতিবাদ সভায় মির্জা ফখরুল এ কথা বলেন। গুলশানে বিএনপি চেয়ারপারসনের কার্যালয়ে পুলিশি তল্লাশির প্রতিবাদে এই সভার আয়োজন করা হয়।
নেতা-কর্মীদের ঐক্যবদ্ধ হওয়ার আহ্বান জানিয়ে বিএনপি নেতা মির্জা ফখরুল ইসলাম আলমগীর বলেন, গণতান্ত্রিক উপায়ে সরকারকে সরাতে হবে। বর্তমান সরকারকে নিরপেক্ষ সরকারের অধীনে জাতীয় নির্বাচন দিতে বাধ্য করতে হবে। এ জন্য সবাইকে ঐক্যবদ্ধ হতে হবে।
খালেদা জিয়ার কার্যালয়ে পুলিশের তল্লাশির নিন্দা জানিয়ে মির্জা ফখরুল বলেন, যারা এই ঘটনায় জড়িত, তাদের বিরুদ্ধে কী ব্যবস্থা নেওয়া হয়েছে, তার জবাব দিতে হবে। বিএনপি ভিশন-২০৩০ ঘোষণার পর আওয়ামী লীগের মাথা খারাপ হয়ে গেছে।
বিএনপির এই নেতা আরও বলেন, আইনশৃঙ্খলা রক্ষাকারী বাহিনীকে সরকার নিজেদের স্বার্থে ব্যবহার করছে। আইনশৃঙ্খলা রক্ষাকারী বাহিনী, প্রশাসনে যাঁরা আছেন, তাঁরা জনগণের করের টাকায় বেতন পান। যাঁরা জনগণের ওপর নির্যাতন করছেন, তাঁদের এর দায়দায়িত্ব নিতে হবে।
অনুষ্ঠানে সভাপতিত্ব করেন যুবদল সভাপতি সাইফুল আলম। এতে বক্তব্য দেন বিএনপির ভাইস চেয়ারম্যান জয়নাল আবেদিন, সাংগঠনিক সম্পাদক ফজলুল হক, প্রচার সম্পাদক শহীদ উদ্দিন চৌধুরী, যুবদলের সাধারণ সম্পাদক সুলতান সালাউদ্দিন প্রমুখ।
