
তরুণদের হাত ধরেই এগিয়ে যাবে বাংলাদেশ। তাদের বিভিন্ন ধরনের ইতিবাচক সামাজিক কাজ ২০১৮ সালের মধ্যে বাংলাদেশকে জাতিসংঘের সহস্রাব্দ উন্নয়ন লক্ষ্য (এমডিজি) অর্জনে সাহায্য করবে। এমন আশা ব্যক্ত করেছেন পররাষ্ট্রমন্ত্রী আবুল হাসান মাহমুদ আলী।
আজ শনিবার সকালে রাজধানীর বাংলা একাডেমির প্রধান মিলনায়তনে ব্রিটিশ কাউন্সিল আয়োজিত ‘অ্যাকটিভ সিটিজেনস এচিভারস সামিট ২০১৪’ শীর্ষক এক অনুষ্ঠানে পররাষ্ট্রমন্ত্রী এ আশাবাদ ব্যক্ত করেন।
বাংলাদেশের উন্নয়নমূলক কর্মকাণ্ডে ব্রিটিশ কাউন্সিলের উদ্যোগকে ধন্যবাদ জানিয়ে পররাষ্ট্রমন্ত্রী বলেন, পাঁচ বছর ধরে প্রতিষ্ঠানটি দেশের প্রত্যন্ত অঞ্চলের তরুণ নেতৃত্বকে বেছে নিয়ে এসেছে। তাদের আরও ভালো ও সৃজনশীল কাজের মাধ্যমে দেশের উন্নয়নে উত্সাহ দিয়েছে।
ব্রিটিশ কাউন্সিল ‘অ্যাকটিভ সিটিজেনস’ প্রকল্পের মাধ্যমে বাংলাদেশ, ভারত, পাকিস্তান, শ্রীলঙ্কাসহ ৩৮টি দেশে তরুণদের বিভিন্ন বিষয়ে প্রশিক্ষণ ও প্রয়োজনীয় সাহায্য দিয়ে সংশ্লিষ্ট দেশের উন্নয়নমূলক কর্মকাণ্ডে উত্সাহিত করছে।
ব্রিটিশ রাষ্ট্রদূত রবার্ট ডব্লিউ গিবসন বলেন, বিভিন্ন সামাজিক ইস্যুতে সচেতনতা সৃষ্টির লক্ষ্যেই তরুণদের এগিয়ে আসতে উত্সাহিত করা হয়। এতে করে দেশে যেমন তরুণ নেতৃত্ব তৈরি হয়, সেভাবে দেশের উন্নয়নে তাদের মনোভাবকে আরও আন্তরিক করে তোলে।
ব্রিটিশ কাউন্সিলের ভারপ্রাপ্ত আবাসিক পরিচালক ব্রেন্ডন ম্যাকশেরি বলেন, ইতিবাচক সামাজিক পরিবর্তনে বাংলাদেশি তরুণদের আগ্রহ অপরিসীম। এই আগ্রহ একটি দেশের তরুণ নেতৃত্ব তৈরিতে যথেষ্ট ভাল ভূমিকা রাখে।
দিনব্যাপী এই অনুষ্ঠানে স্যানিটেশন, যৌতুক প্রথা, বাল্যবিবাহ, নারী নির্যাতন ইভ টিজিং বিষয়ে ‘অ্যাকটিভ সিটিজেনস’র ২০টি উদ্যোগ মেলায় প্রদর্শন করা হয়। বাংলাদেশের বিভিন্ন স্থানে ৪৭৫টি প্রশিক্ষণের মাধ্যমে সাড়ে ৪০০ কমিউনিটির ১৮ থেকে ৩৫ বছর বয়সী ১৫ হাজার ৫০০ তরুণকে প্রশিক্ষিত করা হয়। পরে সারা দেশ থেকে একটি নির্বাচনী প্রক্রিয়ার মাধ্যমে এই ২০টি সেরা উদ্যোগকে মেলায় আমন্ত্রণ জানানো হয় বলে জানান তিনি।
২০০৯ সালে ‘দি হাঙ্গার প্রজেক্ট’র সঙ্গে অংশীদারত্বের ভিত্তিতে এই উদ্যোগ শুরু করে ব্রিটিশ কাউন্সিল। পরে এতে যোগ দেয় ডেমোক্রেসি ওয়াচ, সেন্টার ফর কমিউনিকেশন অ্যান্ড ডেভেলপমেন্ট, মাসলাইন মিডিয়া কমিউনিকেশন, জাগো ফাউন্ডেশন, ভলান্টারি সার্ভিসেস অর্গানাইজেশন, উত্তরণ, ওয়েভ ফাউন্ডেশন, সুশীলন।
