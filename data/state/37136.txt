
নির্বাচনের তফশিল ঘোষণার আগেই বিদ্যমান জাতীয় সংসদ ভেঙে দেওয়ার প্রস্তাব করেছে বাংলাদেশের কমিউনিস্ট পার্টি (সিপিবি)। একই সঙ্গে নির্বাচনে প্রতিদ্বন্দ্বী প্রার্থীদের জন্য লেভেল প্লেয়িং ফিল্ড তৈরির প্রস্তাব করে দলটি।
আজ বৃহস্পতিবার বেলা ১১টায় নির্বাচন কমিশনের সঙ্গে সংলাপে অংশ নিয়ে সিপিবি এ প্রস্তাব করে।
এই প্রতিবেদন লেখা পর্যন্ত এই সংলাপ চলছিল। সংলাপে সিপিবির সভাপতি মুজাহিদুল ইসলাম সেলিম, সাধারণ সম্পাদক মো. শাহ আলম, সহকারী সাধারণ সম্পাদক কাজী সাজ্জাদ জহিরসহ আটজন উপস্থিত আছেন।
সংলাপে অংশ নেওয়ার আগে সাংবাদিকদের কাছে এক লিখিত বিবৃতি দেয় দলটি। সেখানে দেখা গেছে সিপিবি নির্বাচন কমিশনের কাছে ১৭ দফা প্রস্তাব করবে। এই ১৭ দফা প্রস্তাবের মধ্যে উল্লেখযোগ্য হচ্ছে সংবিধান সংশোধনের মাধ্যমে নির্বাচনকালে সরকারের কর্তৃত্বকে সংকুচিত করে অন্তর্বর্তীকালীন কাজ তত্ত্বাবধায়ন ও রুটিন কিছু কাজের মধ্যে সীমাবদ্ধ রাখতে হবে, নিরপেক্ষ নির্বাচন নিশ্চিত করা ও আইনশৃঙ্খলা রক্ষার প্রয়োজনে যেকোনো রাষ্ট্রীয় বাহিনী নিয়োগের ক্ষেত্রে নির্বাচন কমিশনকে পূর্ণ স্বাধীনতা দিতে হবে, কোনো সরকারের অধীনে নয়, নির্বাচন কমিশনের অধীনে নির্বাচন করতে হবে এবং নির্বাচনে ‘না’ ভোট প্রদানের পদ্ধতি চালু করতে হবে।
এ ছাড়া ১৭ দফার প্রথম প্রস্তাবটি হলো জাতীয় সংসদ নির্বাচনে এলাকাভিত্তিক একক প্রতিনিধিত্বের পরিবর্তে জাতীয়ভিত্তিক সংখ্যানুপাতিক প্রতিনিধিত্ব-ব্যবস্থা চালু করতে হবে।
 
