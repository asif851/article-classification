
বিএনপির নেতৃত্বাধীন ২০-দলীয় জোটের টানা অবরোধ ও ৭২ ঘণ্টা হরতালের দ্বিতীয় দিন গতকাল সোমবার রাজশাহীতে দগ্ধ আরও একজন মারা গেছেন। আর রাজধানীতে পুলিশের সঙ্গে ‘বন্দুকযুদ্ধে’ নিহত হয়েছেন এক যুবক। এদিন মুন্সিগঞ্জে পাঠ্যপুস্তক বহনকারী ট্রাকে আগুন দিয়েছে দুর্বৃত্তরা। ময়মনসিংহে কাভার্ড ভ্যানে আগুনে পুড়ে মারা গেছে প্রায় ১০ হাজার মুরগির বাচ্চা। বগুড়ায় পুলিশ এবং চলন্ত গাড়ি লক্ষ্য করে ককটেল হামলা ও ৩২টি গাড়ি ভাঙচুর করা হয়েছে। অবরোধের ৩৫তম দিন গতকাল রাত ১২টা পর্যন্ত ২৪ ঘণ্টায় বগুড়া, পাবনা, রাজশাহী, বরিশাল, গাজীপুর, মুন্সিগঞ্জসহ কয়েকটি স্থানে যাত্রীবাহী বাস, পণ্যবাহী ট্রাক ও অন্যান্য যানবাহনে বোমা হামলা-অগ্নিসংযোগের ঘটনা ঘটে। এসব ঘটনায় আহত হয়েছেন ১২ জন। সহিংসতা হয়েছে নয়টি জেলার অন্তত ১১টি স্থানে। আগুন দেওয়া হয়েছে সাতটি যানবাহনে। ভাঙচুর করা হয়েছে ৩৭টি।গত বছরের ৫ জানুয়ারি ‘একতরফা’ নির্বাচনের মাধ্যমে গঠিত আওয়ামী লীগ সরকারের পদত্যাগের দাবিতে গত ৬ জানুয়ারি থেকে টানা এই অবরোধ কর্মসূচি চলছে। তবে এর দুই দিন আগেই সহিংসতার শুরু। ক্রসফায়ারে নিহত ১৯ জনসহ সহিংসতায় এ পর্যন্ত নিহত হয়েছেন ৮৭ জন; আহত সহস্রাধিক। আগুন দেওয়া হয়েছে ৫০১টি যানবাহনে এবং ভাঙচুর করা হয় আরও ৫৩৩টি।নাশকতার আশঙ্কা, সহিংসতায় জড়িত সন্দেহ, মামলা ও অন্যান্য ঘটনায় গতকাল গ্রেপ্তার বা আটক করা হয় ১৭৩ জনকে।দগ্ধ আরও একজনের মৃত্যু: দুর্বৃত্তদের পেট্রলবোমা হামলায় দগ্ধ হয়ে আট দিন যন্ত্রণা ভোগ শেষে গতকাল বিকেলে রাজশাহী মেডিকেল কলেজ হাসপাতালে মারা গেলেন ট্রাকচালকের সহকারী শহীদুল ইসলাম (৩৮)। তাঁর বাড়ি রাজশাহীর পবা উপজেলার মুন্না ডাইং এলাকায়। ২ ফেব্রুয়ারি রাতে রাজশাহী নগরের মোল্লাপাড়ায় হামলার শিকার হয়েছিলেন তিনি। তাঁর শরীরের ২৫ শতাংশ পুড়ে গিয়েছিল।পাঠ্যপুস্তকবাহী গাড়িতে আগুন: মুন্সিগঞ্জে ঢাকা-চট্টগ্রাম মহাসড়কের জামালদি বাসস্ট্যান্ড এলাকায় গতকাল ভোর চারটার দিকে প্রাথমিক বিদ্যালয়ের পাঠ্যপুস্তকবাহী একটি ট্রাকে পেট্রলবোমা হামলা করেছে দুর্বৃত্তরা। এতে আগুন লেগে বইসহ ট্রাক পুড়ে গেছে। এটি ঢাকা থেকে লক্ষ্মীপুরে যাচ্ছিল। হামলার সময় দুর্বৃত্তদের ছোড়া ঢিলে চালক হারুন মিজি আহত হন। পুড়ল ১০ হাজার মুরগির বাচ্চা: ময়মনসিংহের মুক্তাগাছায় ময়মনসিংহ-টাঙ্গাইল সড়কের রামচন্দ্রপুর বাজারের কাছে গতকাল ভোরে মুরগির বাচ্চাবোঝাই একটি কাভার্ড ভ্যানে আগুন দিয়েছে দুর্বৃত্তরা। এতে প্রায় ১০ হাজার বাচ্চা পুড়ে মারা গেছে। কাভার্ড ভ্যানটি মুক্তাগাছার কালীর বাজারে যাচ্ছিল। ঘটনাস্থলে গাছের গুঁড়ি ফেলে ভ্যানটিকে আটকে তাতে পেট্রল ঢেলে আগুন দেওয়া হয়।আশুলিয়ায় বাসে আগুন: ঢাকার আশুলিয়ায় গত রাতে একটি যাত্রীবাহী বাসে আগুন দিয়েছে দুর্বৃত্তরা। সাভার থেকে নবীনগরে যাওয়ার পথে জাহাঙ্গীরনগর বিশ্ববিদ্যালয়ের সামনে যাত্রী বেশে কয়েক দুর্বৃত্ত বাসটিতে ওঠে। রাত সাড়ে আটটার দিকে বাসটি সেনানিবাস এলাকার আবদুর রউফ ফটকের সামনে পৌঁছলে দুর্বৃত্তরা যাত্রীদের নামিয়ে দিয়ে বাসে পেট্রল ঢেলে আগুন দেয়।বোমা তৈরির সরঞ্জাম উদ্ধার: গাইবান্ধার তুলসীঘাটে গত শুক্রবার রাতে বাসে পেট্রলবোমা হামলা করে আটজনকে মেরে ফেলার ঘটনায় জড়িত সন্দেহে গতকাল তাসকিনুর ইসলাম স্বপন (২২) নামে ছাত্রশিবিরের এক কর্মীকে গ্রেপ্তার করা হয়েছে। তাঁর কাছ থেকে পেট্রলবোমা তৈরির সরঞ্জাম উদ্ধার করার দাবি করেছে পুলিশ।তাসকিনুর তুলসীঘাটে হামলার ঘটনায় করা মামলার প্রধান আসামি ছাত্রশিবিরের কর্মী মোস্তফা মনজিলের সহযোগী। ঢাকার বাইরের আরও চিত্র: বগুড়ার শেরপুরের ধুনট রোড এলাকায় গত রাতে পুলিশকে লক্ষ্য করে দুটি এবং যানবাহন লক্ষ্য করে ১০টি ককটেল ছুড়েছে দুর্বৃত্তরা। ভাঙচুর করেছে কমপক্ষে পাঁচটি চলন্ত বাস, ১৫টি ট্রাক ও ১২টি অটোরিকশা। এ সময় পুলিশ ১০টি রাবার বুলেট ছোড়ে। এ ছাড়া শাজাহানপুর উপজেলার বয়ড়াদীঘি এলাকায় একটি ট্রাকেও পেট্রলবোমা ছোড়া হয়েছে।রাজশাহী নগরের অক্টরমোড়ে গত রাতে যাত্রীবাহী একটি বাসে পেট্রলবোমা হামলা হয়েছে। তবে বোমাটি বিস্ফোরিত হয়নি। তবে ভাঙা কাচের আঘাতে তিনজন আহত হন। তাঁরা হলেন জিয়াউল হক, ফিরোজা বেগম ও শাহাদত হোসেন। তাঁদের রাজশাহী মেডিকেল কলেজ হাসপাতালে ভর্তি করা হয়।মুন্সিগঞ্জের লৌহজংয়ের মাওয়া বাজারসংলগ্ন দক্ষিণ মেদেনীমণ্ডল এলাকায় গতকাল ভোরে গোধূলী পরিবহনের একটি বাসে আগুন দিয়েছে দুর্বৃত্তরা।গাজীপুরের শ্রীপুরের রঙ্গীলা বাজার এলাকায় গত শনিবার ট্রাকে অগ্নিসংযোগের ঘটনায় গত রোববার রাতে মামলা করেছে শ্রীপুর মডেল থানার পুলিশ। মামলায় টেপিরবাড়ী (ছাতির বাজার) উচ্চবিদ্যালয়ের প্রধান শিক্ষক জসীম উদ্দিনসহ ৪০-৫০ জনকে আসামি করা হয়েছে। মৌলভীবাজার শহরের সৈয়দ মুজতবা আলী সড়ক ও পশ্চিমবাজার এলাকায় গতকাল দুপুরে বিএনপির নেতা-কর্মীদের একটি মিছিল থেকে একটি ব্যক্তিগত গাড়ি এবং দুটি অটোরিকশা ভাঙচুর করা হয়েছে। ভাঙচুরের সময় ইটের আঘাতে অটোরিকশাচালকসহ তিনজন আহত হয়েছেন। বরিশালের আগৈলঝাড়া বাইপাস রোডে রোববার রাতে একটি ফলবাহী পিকআপ ভ্যানে পেট্রলবোমা হামলা হয়েছে। এ সময় গাড়ি থেকে লাফিয়ে পড়ে চালক, তাঁর সহকারীসহ তিনজন আহত হন। পিকআপটি সাতক্ষীরা থেকে বরিশালের উদ্দেশে যাচ্ছিল।পাবনা সদর উপজেলার খয়েরসুতি এলাকায় গতকাল ভোরে একটি ট্রাকে পেট্রলবোমা নিক্ষেপ করেছে দুর্বৃত্তরা। ঈশ্বরদী রেলওয়ে জংশনের কাছে ঢাকা-কলকাতা-ঢাকা মৈত্রী এক্সপ্রেস ট্রেনে পেট্রলবোমা হামলার ঘটনায় রেলওয়ে থানায় মামলা হয়েছে। ঈশ্বরদী রেলওয়ে পুলিশ রোববার রাতে মামলাটি করে। মামলায় ঈশ্বরদী পৌর বিএনপির সাধারণ সম্পাদক জাকারিয়া পিন্টুসহ বেশ কয়েকজনকে আসামি করা হয়।লালমনিরহাটের হাতীবান্ধা উপজেলার বড়খাতা এলাকায় রোববার রাতে একটি ট্রাক ভাঙচুর করেছে দুর্বৃত্তরা। এ সময় তাদের ছোড়া ঢিলে চালকের সহকারী নামদার আলী (৩২) গুরুতর আহত হন। তাঁর একটি চোখেও কাচ বিদ্ধ হয়েছে। নওগাঁর আত্রাইয়ে রোববার রাতে দুর্বৃত্তদের ছোড়া ককটেলে বিধান কুমার মহন্ত (৪০) নামের এক ধান-চাল ব্যবসায়ী আহত হয়েছেন। তাঁকে উদ্ধার করে রাজশাহী মেডিকেল কলেজ হাসপাতালে পাঠানো হয়।{প্রতিবেদন তৈরিতে সহায়তা করেছেন প্রথম আলোর সংশ্লিষ্ট এলাকার নিজস্ব প্রতিবেদক ও প্রতিনিধিরা}
