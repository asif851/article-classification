
নানা বয়সী হাজারো মানুষের স্লোগানে মুখর কক্সবাজারের পেকুয়া সদর উপজেলার চৌমুহনী চত্বর। আশপাশের বাড়ির ছাদ, দোকানসহ বিভিন্ন স্থাপনার ছাদে মানুষ আর মানুষ। সকাল নয়টা থেকে অপেক্ষা করছে সবাই। তখন সকাল ১০টা ২০ মিনিট। দূর থেকে দেখা যাচ্ছে, গাড়ির বহর চৌমুহনী চত্বরের দিকে আসছে। সঙ্গে সঙ্গে মানুষের বাঁধভাঙা উল্লাস। এ আনন্দ, এ উচ্ছ্বাস বঙ্গবন্ধু গোল্ডকাপ প্রাথমিক বিদ্যালয় ফুটবল টুর্নামেন্টে চ্যাম্পিয়ন কক্সবাজারের পেকুয়া উপজেলার টৈটং সরকারি প্রাথমিক বিদ্যালয়ের খুদে ফুটবলারদের জন্য।গতকাল শনিবার সকাল থেকে এই খুদে ফুটবলারদের স্বাগত জানাতে চকরিয়া উপজেলার বরইতলী থেকে পেকুয়া উপজেলার চৌমুহনী চত্বর পর্যন্ত ১৩ কিলোমিটার রাস্তার দুই ধারে ২২টি শিক্ষাপ্রতিষ্ঠানের হাজারো শিক্ষার্থী দাঁড়িয়ে ছিল। শিক্ষার্থীদের হাতে হাতে ছিল ফুল, চোখে-মুখে আনন্দ। তাদের সঙ্গে ছিল এলাকার মানুষও। রাস্তার মোড়ে মোড়ে ছিল তোরণ।গত বৃহস্পতিবার দুপুরে ঢাকার বঙ্গবন্ধু জাতীয় স্টেডিয়ামে অনুষ্ঠিত বঙ্গবন্ধু গোল্ডকাপ প্রাথমিক বিদ্যালয় ফুটবল টুর্নামেন্টের শিরোপা নির্ধারণী ম্যাচে সিলেটের জৈন্তাপুর উপজেলার কামরাঙ্গী সরকারি প্রাথমিক বিদ্যালয়কে হারিয়ে শিরোপা জিতে নেয় পেকুয়ার টৈটং সরকারি প্রাথমিক বিদ্যালয়।টৈটং সরকারি প্রাথমিক বিদ্যালয়ের ফুটবল দল গতকাল সকালে ঢাকা থেকে পেকুয়ায় ফিরে আসে। তাদের সংবর্ধনা দিতে পেকুয়া চৌমুহনী চত্বরে তৈরি করা হয় মঞ্চ। সকাল সাড়ে ১০টায় শুরু হয় সংবর্ধনা অনুষ্ঠান। শুরুতে বক্তব্য দেন টৈটং ইউনিয়ন পরিষদের (ইউপি) চেয়ারম্যান জাহেদুল ইসলাম চৌধুরী। তিনি বলেন, খুদে ফুটবলাররা শুধু পেকুয়া বা কক্সবাজার নয়, পুরো চট্টগ্রামবাসীকে গর্বিত করেছে।সংবর্ধনা অনুষ্ঠানে বক্তব্য দেন চকরিয়া উপজেলা পরিষদের চেয়ারম্যান জাফর আলম, পেকুয়া উপজেলা পরিষদের চেয়ারম্যান শাফায়েত আজিজ, চকরিয়া উপজেলা নির্বাহী কর্মকর্তা (ইউএনও) মোহাম্মদ সাহেদুল ইসলাম, জেলা আওয়ামী লীগের সদস্য গিয়াস উদ্দিন, উম্মে কুলসুম, জি এম আবুল কাশেম, পেকুয়া উপজেলা পরিষদের ভাইস চেয়ারম্যান মো. নুরুজ্জামান, নারী ভাইস চেয়ারম্যান লুৎফা হায়দার, পেকুয়া উপজেলা আওয়ামী লীগের সাধারণ সম্পাদক আবুল কাশেম, পেকুয়া উপজেলা প্রাথমিক শিক্ষক সমিতির সভাপতি হানিফ চৌধুরী, টৈটং সরকারি প্রাথমিক বিদ্যালয়ের প্রধান শিক্ষক নুর মোহাম্মদ, সোনাইছড়ি সরকারি প্রাথমিক বিদ্যালয়ের প্রধান শিক্ষক মো. মহসিন, পেকুয়া উপজেলা জাতীয় পার্টির সহসভাপতি এম দিদারুল করিম, আওয়ামী লীগের নেতা জাকিরুল ইসলাম, জেলা স্বেচ্ছাসেবক লীগের সদস্য এস এম শাহাদাত হোসেন, শিক্ষক জাহাঙ্গীর আলম, শ্রমিক লীগের নেতা নুরুল আবছার, পেকুয়া বাজার ব্যবসায়ী সমিতির সম্পাদক মিনহাজ উদ্দিন, পেকুয়া উপজেলা ছাত্রলীগের সভাপতি এম কফিল উদ্দিন, সাধারণ সম্পাদক এহতেশামুল হক, উপজেলা ছাত্রদলের সভাপতি কামরান জাদিদ। অনুষ্ঠানে সভাপতিত্ব করেন সংবর্ধনা আয়োজন কমিটির আহ্বায়ক শেখ মোহাম্মদ হানিফ।পেকুয়া উপজেলা পরিষদের চেয়ারম্যান শাফায়েত আজিজ বলেন, ‘এ অর্জন শুধু তোমাদের নয়, পুরো পেকুয়াবাসীর। তোমরা আমাদের গর্বিত করেছ।’চকরিয়া উপজেলা পরিষদের চেয়ারম্যান জাফর আলম বলেন, ‘তোমাদের স্যালুট।’জয়ী দলের অধিনায়ক মিনার উদ্দিন বলে, ‘এ জয় এসেছে আমার এলাকার মা-বোন, মুরব্বিদের দোয়ায়।’
 
