
নারায়ণগঞ্জ আওয়ামী লীগের বিতর্কিত নেতা ও সাবেক সাংসদ শামীম ওসমান বলেছেন, ‘বর্তমান সরকার ২৪ জানুয়ারি পর্যন্ত ক্ষমতায় আছে। আমি শতভাগ নিশ্চিত, শেখ হাসিনার সরকার আবারও ক্ষমতায় আসছে। তিনি আবার প্রধানমন্ত্রী না হলে আমি হাতে চুড়ি ও কানে দুল পরে রাস্তায় রাস্তায় ঘুরব।’গতকাল মঙ্গলবার সন্ধ্যায় শহরের চাষাঢ়ায় জিয়া হলে জেলা আওয়ামী লীগের ব্যানারে আয়োজিত এক কর্মিসভায় শামীম ওসমান এসব কথা বলেন। কর্মিসভা হলেও অনুষ্ঠানের বক্তব্য প্রচারের জন্য চাষাঢ়া থেকে ডিআইটি বাণিজ্যিক এলাকাসহ নগরের বিভিন্ন স্থানে মাইক লাগানো হয়। তবে অনুষ্ঠানে জেলার আওয়ামী লীগদলীয় চার সাংসদ, দলের মহানগর সভাপতি আনোয়ার হোসেন ছিলেন না।প্রায় এক ঘণ্টার বক্তব্যে শামীম ওসমান সন্ত্রাস নির্মূল ত্বকী মঞ্চের উপদেষ্টা ও নারায়ণগঞ্জ সিটি করপোরেশনের মেয়র সেলিনা হায়াৎ আইভী, আহ্বায়ক রফিউর রাব্বি, সদস্যসচিব ও নারায়ণগঞ্জ প্রেসক্লাবের সভাপতি হালিম আজাদ, দৈনিক খবরের পাতার সম্পাদক মাহবুবুর রহমান, খেলাঘরের কেন্দ্রীয় সম্পাদক জহিরুল ইসলাম ও জেলা সিপিবির সভাপতি হাফিজুর রহমানের নাম ধরে ধরে তাঁদের সম্পর্কে আপত্তিকর মন্তব্য করেন।শামীম ওসমান বলেন, ‘আমি খালেদা জিয়ার বক্তব্য আমলে নিই। কিন্তু আইভীর বক্তব্য আমলে নিই না। আমি যদি মুখ খুলি, আইভী তাঁর কালো মুখ ঢাকতে পারবেন না।’ তিনি বলেন, ২৪ অক্টোবরের পর বিএনপি-জামায়াত-হেফাজত, আইভী, রাব্বি কাউকেই মাঠে নামতে দেওয়া হবে না। নামলেই পেটানো হবে।নারায়ণগঞ্জের পরিবহন খাতে সম্প্রতি বিভিন্ন পরিবহনমালিকদের চাঁদাবাজির অভিযোগ প্রসঙ্গে শামীম ওসমান বলেন, আইনশৃঙ্খলা রক্ষায় নিয়োজিত একটি বিশেষ বাহিনীর ছত্রচ্ছায়ায় বন্ধন, নসিব ও আনন্দ পরিবহনে বিএনপির লোকজনকে বসানো হয়েছে।সিদ্ধিরগঞ্জ থানা আওয়ামী লীগের সভাপতি মুজিবুর রহমানের সভাপতিত্বে সভায় অন্যান্যের মধ্যে বক্তৃতা করেন মহানগর আওয়ামী লীগের সাধারণ সম্পাদক খোকন সাহা, ফতুল্লা থানা কমিটির সভাপতি সাইফুল্লাহ, সাধারণ সম্পাদক শওকত আলী, জেলা আহ্বায়ক কমিটির সদস্য আনিসুর রহমান, সিদ্ধিরগঞ্জ থানার সাধারণ সম্পাদক হাজি ইয়াসিন, বন্দর থানার সভাপতি আবদুর রশিদ, সোনারগাঁ থানার ভারপ্রাপ্ত সভাপতি সামসুল ইসলাম ভূঁইয়া প্রমুখ।বক্তারা নারায়ণগঞ্জ-৪ আসনে শামীম ওসমান ও নারায়ণগঞ্জ-৫ আসনে জাতীয় পার্টির নেতা নাসিম ওসমানকে মনোনয়ন দিতে প্রধানমন্ত্রী শেখ হাসিনার প্রতি আহ্বান জানান।ভয়াবহ যানজট: কর্মিসভায় আসা লোকজনের ব্যক্তিগত গাড়ি ও অন্যান্য যানবাহন নগরের কেন্দ্রস্থল চাষাঢ়ার রাস্তায় রাখায় বিকেল থেকে রাত নয়টা পর্যন্ত বিভিন্ন সড়কে ভয়াবহ যানজটের সৃষ্টি হয়। যানজটে আটকা পড়ে হাজার হাজার মানুষ চরম দুর্ভোগের শিকার হয়।
 
