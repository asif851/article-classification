
কাঠমান্ডুতে ইউএস-বাংলার উড়োজাহাজ দুর্ঘটনায় নিহত যাত্রীদের লাশ শনাক্ত করার প্রক্রিয়া দ্রুততর করতে নেপালকে ডিএনএ পরীক্ষার কাজে সহযোগিতা করতে চায় বাংলাদেশ। নেপালকে ঢাকায় অবস্থিত বাংলাদেশের ডিএনএ ল্যাব ব্যবহারের প্রস্তাব দেওয়া হয়েছে।
ভারপ্রাপ্ত পররাষ্ট্রসচিব রিয়ার অ্যাডমিরাল (অব.) মো. খুরশেদ আলম গতকাল রাতে প্রথম আলোকে এ তথ্য জানান। তিনি বলেন, এ পর্যন্ত দুর্ঘটনায় বাংলাদেশের ২৬ জনের মৃত্যুর বিষয়টি নিশ্চিত হলেও আলাদা করে প্রত্যেকের মৃতদেহ শনাক্ত করা যায়নি। নেপালেরও সমানসংখ্যক নাগরিক ওই দুর্ঘটনায় মারা গেছেন। ফলে গতকাল সন্ধ্যা পর্যন্ত স্থানীয় যাত্রীদের শ-পাঁচেক স্বজন হাসপাতালে ভিড় জমান। উড়োজাহাজে আগুন লাগায় নিহত ব্যক্তিদের চিনতে যথেষ্ট বেগ পেতে হচ্ছে। সব মিলিয়ে নিহত ব্যক্তিদের পরিচয় নিশ্চিত হতে সময় লাগছে। এ পরিস্থিতিতে প্রয়োজনে ডিএনএ পরীক্ষার জন্য নেপালকে সহযোগিতার প্রস্তাব দেওয়া হয়েছে।
