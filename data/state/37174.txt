
যুদ্ধাপরাধীদের সম্পদ বাজেয়াপ্ত করার জন্য আইনের রূপরেখা তৈরি করা হয়েছে বলে জানিয়েছেন আইনমন্ত্রী আনিসুল হক।আজ বৃহস্পতিবার ঢাকার তেজগাঁওয়ে রেজিস্ট্রেশন কমপ্লেক্স মিলনায়তনে এক মতবিনিময় সভায় আইনমন্ত্রী এ কথা বলেন। সাব-রেজিস্ট্রার, দলিল লেখক ও নকলনবিশ নেতাদের সঙ্গে তিনি মতবিনিময় করেন।আইনমন্ত্রী বলেন, জামায়াতে ইসলামী ও যুদ্ধাপরাধের দোসরদের বিচার করা হবে এবং এই রায় কার্যকর করা হবে। তিনি আরও বলেন, ‘যারা যুদ্ধাপরাধী, তারা সম্পদ সঠিকভাবে আহরণ করেনি। সেগুলো বাজেয়াপ্ত করার জন্য আইন করা হচ্ছে। সে জন্য আইনের রূপরেখাও তৈরি করে ফেলেছি।’আইনমন্ত্রী আজ ঢাকা রেজিস্ট্রেশন কমপ্লেক্সে হেল্প ডেস্ক ডিজিটাল ডিসপ্লের উদ্বোধন করেন। এ প্রসঙ্গে তিনি মতবিনিময় সভায় বলেন, এ নিয়ে তিনি তিনবার এই কমপ্লেক্সে এসেছেন। এখন এই কমপ্লেক্সের অনেক উন্নতি হয়েছে। রেজিস্ট্রেশন অফিসকে তিনি জনবান্ধব করার চেষ্টা করছেন। তিনি আরও বলেন, রেজিস্ট্রেশন পরিদপ্তরকে অধিদপ্তরে উন্নীত করা হবে। এই পরিদপ্তরকে অধিদপ্তর না করে আগামী বাজেট পাস হবে না।
দুপুরে আইনমন্ত্রী এই কমপ্লেক্সে যাওয়ার আগে নকলনবিশেরা মানববন্ধন করেন। মতবিনিময় সভায় নকলনবিশদের উদ্দেশে আইনমন্ত্রী বলেন, নকলনবিশদের দাবি পূরণ করা হবে। তবে তাঁদের কলমবিরতির মতো কর্মসূচি থেকে ফিরে আসতে হবে। এ ছাড়া দেশে জমির বাজারমূল্য নির্ধারণ করার বিষয়টি প্রক্রিয়াধীন রয়েছে বলে মন্ত্রী জানান।
মতবিনিময় সভায় আরও বক্তব্য দেন আইন মন্ত্রণালয়ের সচিব (ড্রাফটিং) মোহাম্মদ শহীদুল হক, ঢাকার জেলা রেজিস্ট্রার দীপক কুমার সরকার, মহা নিবন্ধক খান মো. আবদুল মান্নান, শ্যামপুরের সাব-রেজিস্ট্রার শেখ কাউসার আহমেদ প্রমুখ।
