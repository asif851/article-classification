
সরকার দেশকে জবাবদিহিহীন লুণ্ঠনের রাজত্বে পরিণত করেছে বলে অভিযোগ করেছেন গণসংহতি আন্দোলনের প্রধান সমন্বয়কারী জোনায়েদ সাকি। তিনি বলেন, সন্ত্রাস, লুণ্ঠন ও স্বৈরতন্ত্রের রাজনীতি করা বিএনপি-জামায়াত জোটকেও জনগণ প্রত্যাখ্যান করেছে। এই দুই জোটের অতীত-বর্তমান প্রমাণ করে, তারা দেশকে গণতান্ত্রিক, আত্মমর্যাদাসম্পন্ন, অসাম্প্রদায়িক রাষ্ট্রে রূপান্তর করতে অক্ষম। গতকাল শুক্রবার চট্টগ্রাম প্রেসক্লাবে আয়োজিত সংবাদ সম্মেলনে এ কথা বলেন তিনি।গণসংহতি আন্দোলনের চট্টগ্রাম জেলা শাখার সদস্য সংগ্রহ কর্মসূচির উদ্বোধন উপলক্ষে এ সংবাদ সম্মেলনের আয়োজন করা হয়।জোনায়েদ সাকি বাঁশখালীর গণ্ডামারায় বিদ্যুৎকেন্দ্র নির্মাণ বন্ধের দাবিতে আন্দোলন করা লোকজনের গ্রেপ্তার ও নির্যাতন বন্ধ এবং তাঁদের বিরুদ্ধে করা হয়রানিমূলক মামলা প্রত্যাহারের দাবি জানান।সংবাদ সম্মেলনে লিখিত বক্তব্য পড়েন হাসান মারুফ। উপস্থিত ছিলেন সদস্য মির্জা আবুল বশর, ইকরামুন্নেসা চম্পা, নজরুল ইসলাম, ফরহাদ জামান প্রমুখ।
