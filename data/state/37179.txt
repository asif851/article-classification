
রংপুর ১ ও ৩ এবং ঢাকা-১৭ আসনে মনোনয়নপত্র কিনেছেন জাতীয় পার্টির চেয়ারম্যান এইচ এম এরশাদ। আজ বুধবার দুপুরে রাজধানীর বনানীতে দলের চেয়ারম্যানের কার্যালয় থেকে তিনি এ মনোনয়নপত্র সংগ্রহ করেন।এ সময় তিনি সেখানে উপস্থিত সবার কাছে দোয়া চান এবং আগামী জাতীয় সংসদ নির্বাচনে ৩০০ আসনেই প্রার্থী দেবেন বলে জানান। আজ থেকে আগ্রহী প্রার্থীদের মধ্যে জাতীয় পার্টির (জাপা) মনোনয়নপত্র বিক্রি শুরু হয়েছে। এ উপলক্ষে দলের চেয়ারম্যান এইচ এম এরশাদকে প্রধান করে আট সদস্যের নির্বাচনী বোর্ড গঠন করা হয়েছে।জাপার এক বিজ্ঞপ্তিতে জানানো হয়, ২৫ নভেম্বর পর্যন্ত জাপার চেয়ারম্যানের বনানীর কার্যালয় থেকে ২০ হাজার টাকার বিনিময়ে এ মনোনয়নপত্র সংগ্রহ করা যাবে। ২৬ নভেম্বরের মধ্যে মনোনয়নপত্র জমা দিতে হবে। ২৭ থেকে ৩০ নভেম্বরের মধ্যে প্রার্থীদের সাক্ষাত্কার গ্রহণ করা হবে। দলীয় সূত্র জানায়, আগামী ১ ডিসেম্বর জাপার নির্বাচনী ইশতেহার ঘোষণা করা হবে।
