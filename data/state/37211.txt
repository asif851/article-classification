
ব্যাংক কোম্পানি আইন আবার সংশোধনের পক্ষে অর্থমন্ত্রী আবুল মাল আবদুল মুহিত। তিনি বলেছেন, অনেকের আপত্তি থাকলেও আইনটি সংশোধন করা হবে। আজ মঙ্গলবার রাতেই জাতীয় সংসদে এ বিষয়ক বিলটি পাস হবে বলে তিনি সাংবাদিকদের জানিয়েছেন।বিকেলে সচিবালয়ে বিশ্বব্যাংকের ভাইস প্রেসিডেন্ট অ্যানেট ডিক্সনের সঙ্গে অনুষ্ঠিত বৈঠকের পর সাংবাদিকেরা আইনটি সংশোধনের ব্যাপারে অনেকের আপত্তি আছে বলে অর্থমন্ত্রীকে জানান। জবাবে তিনি বলেন, ‘আপত্তি আছে, আপত্তি থাকুক। আইন করা হলে অনেকেরই আপত্তি থাকে।’ সচিবালয় থেকে বেরিয়ে আইন সংশোধনের জন্য অর্থমন্ত্রী সংসদেই যাচ্ছেন বলেন সাংবাদিকদের জানান। আপত্তি সত্ত্বেও বিলটি পাস হওয়ার কারণ জানতে চাইলে অর্থমন্ত্রী বলেন, ‘পাস করব। মন্ত্রিসভা যেহেতু পাস করে দিয়েছে, আমারও তা পাস করতে হবে।’
আইনটি সংশোধন হলে বেসরকারি ব্যাংকে পরিচালকদের মেয়াদ বর্তমানের ৬ বছরের পরিবর্তে টানা ৯ বছর হবে এবং এক পরিবার থেকে পরিচালক বর্তমানের ২ জনের পরিবর্তে ৪ জন হবেন।
