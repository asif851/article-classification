
রাজধানীর গুলশানের হলি আর্টিজান বেকারি রেস্তোরাঁয় জঙ্গি হামলায় নিহত ব্যক্তিদের স্মরণে দুই দিনের রাষ্ট্রীয় শোক পালন শুরু হয়েছে।
গতকাল শনিবার সন্ধ্যায় জাতির উদ্দেশে দেওয়া ভাষণে প্রধানমন্ত্রী শেখ হাসিনা দুই দিনের এই রাষ্ট্রীয় শোক ঘোষণা করেন।
বাংলাদেশ সংবাদ সংস্থা (বাসস) জানায়, আজ রোববার (৩ জুলাই) ও কাল সোমবার (৪ জুলাই) এই রাষ্ট্রীয় শোক পালিত হবে। এ সময় জাতীয় পতাকা অর্ধনমিত থাকবে। জনগণ কালো ব্যাজ ধারণ করবেন। এ ছাড়া মসজিদে মোনাজাত করা হবে। মন্দির, গির্জা ও অন্যান্য উপাসনালয়ে প্রার্থনা করা হবে।
ফেসবুকে অনেকেই শোকে শামিল হয়েছেন। তাঁরা প্রোফাইল ও কাভার ছবি হিসেবে কালো ব্যাজ দিয়েছেন। কেউবা স্ট্যাটাস বা নোট লিখে শোকের কথা জানিয়েছেন।
গত শুক্রবার রাত পৌনে নয়টার দিকে কূটনৈতিক এলাকা গুলশানের হলি আর্টিজান রেস্তোরাঁয় তলোয়ার-আগ্নেয়াস্ত্র উঁচিয়ে ঢুকে পড়ে সাত জঙ্গি। তারা দেশি-বিদেশিদের জিম্মি করে।
অভিযান চালাতে গেলে জঙ্গিদের গ্রেনেড হামলায় গোয়েন্দা পুলিশের (ডিবি) সহকারী কমিশনার রবিউল করিম ও বনানী থানার ভারপ্রাপ্ত কর্মকর্তা (ওসি) সালাউদ্দিন নিহত হন। ৪০ জনের মতো আহত হন। জঙ্গিরা ওই রাতের বিভিন্ন সময় তিন বাংলাদেশিসহ ২০ জন জিম্মিকে ধারালো অস্ত্র দিয়ে হত্যা করে। পরদিন শনিবার সকালে যৌথ বাহিনী কমান্ডো অভিযান চালায়। এতে ছয় জঙ্গি নিহত হয়। গ্রেপ্তার হয় একজন। আর ১৩ জিম্মিকে জীবিত উদ্ধার করা হয়।
