
শরীয়তপুরের নড়িয়া উপজেলায় দ্বিতীয় শ্রেণির এক ছাত্রীকে ধর্ষণ করেছে দুই কিশোর। ধর্ষণের শিকার শিশুটির রক্তক্ষরণ হচ্ছে। শরীয়তপুর সদর হাসপাতালের চিকিৎসকেরা রক্তক্ষরণ থামাতে না পেরে ঢাকা মেডিকেল কলেজ হাসপাতালে পাঠানোর পরামর্শ দিয়েছেন।
শনিবার বিকেল পাঁচটার দিকে ওই শিশু ধর্ষণের শিকার হয়। রাত পৌনে আটটার দিকে তাকে শরীয়তপুর সদর হাসপাতালে ভর্তি করেছেন স্বজনেরা।
শরীয়তপুর সদর হাসপাতালের চিকিৎসক আম্বিয়া আলম কনা বলেন, ধর্ষণের কারণে শিশুটির প্রচুর রক্তক্ষরণ হয়েছে। রক্তক্ষরণ বন্ধ না হলে তার অবস্থার অবনতি হবে। উন্নত চিকিৎসার জন্য শিশুটিকে ঢাকা মেডিকেল কলেজ হাসপাতালের ওয়ান স্টপ ক্রাইসিস সেন্টারে নেওয়ার পরামর্শ দেওয়া হয়েছে।
নড়িয়া থানা ও শরীয়তপুর সদর হাসপাতাল সূত্র জানায়, আট বছর বয়সী শিশুটি বিদ্যালয় ছুটির পর বাড়িতে খেলাধুলা করছিল। প্রতিবেশী দুই কিশোর শিশুটিকে একটি ঘরে ডেকে নিয়ে ধর্ষণ করে। মেয়েটির চিৎকার শুনে পরিবারের সদস্যরা এগিয়ে এসে তাকে উদ্ধার করে। রক্তক্ষরণ হতে থাকলে তাকে রাত পৌনে আটটার দিকে শরীয়তপুর সদর হাসপাতালে ভর্তি করা হয়।
শরীয়তপুর সদর হাসপাতালে বসে শিশুটির এক আত্মীয় বলেন, ‘আমরা গরিব মানুষ। এখন এ মেয়েকে নিয়ে কীভাবে ঢাকায় যাব? ওরা কেন আমাদের বাচ্চা মেয়েটির এমন সর্বনাশ করল।’
নড়িয়া থানার ভারপ্রাপ্ত কর্মকর্তা (ওসি) ইকরাম আলী মিয়া বলেন, ‘একটি শিশু ধর্ষণের ঘটনা হাসপাতাল কর্তৃপক্ষের মাধ্যমে শুনেছি। ঘটনাস্থলে পুলিশ পাঠানো হবে। অপরাধীদের আইনের আওতায় আনা হবে।’
