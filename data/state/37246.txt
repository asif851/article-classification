
পবিত্র শবে বরাত উপলক্ষে আজ সোমবার সন্ধ্যা ছয়টা থেকে কাল মঙ্গলবার ভোর ছয়টা পর্যন্ত আতশবাজি ও পটকা ফোটানো নিষিদ্ধ ঘোষণা করেছে ঢাকা মাহনগর পুলিশ (ডিএমপি)। 
ডিএমপি কমিশনার বেনজীর আহমেদের পাঠানো সংবাদ বিজ্ঞপ্তিতে বলা হয়, পবিত্র শবে বরাতের অনুষ্ঠানটি সুষ্ঠু ও শান্তিপূর্ণভাবে উদ্যাপনের লক্ষ্যে আজ সন্ধ্যা ছয়টা থেকে পরদিন মঙ্গলবার সকাল ছয়টা পর্যন্ত রাজধানীতে শান্তিশৃঙ্খলা রক্ষার জন্য বিস্ফোরক দ্রব্য, আতশবাজি, পটকা ফোটানো যাবে না। বিজ্ঞপ্তিতে আরও বলা হয়,  আগ্নেয়াস্ত্র, তরবারি, বর্শা, বন্দুক, ছুরি বা লাঠি বহন ও প্রকাশ্যে চিত্কার করা, গান গাওয়া বা বাদ্যযন্ত্র বাজানোও নিষিদ্ধ। জনসমক্ষে উচ্চ স্বরে বক্তৃতা দেওয়া, ব্যঙ্গাত্মক অঙ্গভঙ্গি করা এবং ছবি, প্রতীক, প্ল্যাকার্ড বা এমন কোনো জিনিস যা শালীনতা বা নৈতিকতার বিবেচনায় ক্ষতিকর—প্রস্তুত, প্রদর্শন বা বিতরণ করা এবং রাষ্ট্রের নিরাপত্তা ব্যাহত করে এমন অন্যান্য ক্ষতিকারক দূষণীয় দ্রব্য বহন করা যাবে না। বিজ্ঞপ্তি।
