
সিরাজগঞ্জের শাহজাদপুর পৌরসভায় পাঁচতলা ভবনের ছাদ থেকে পড়ে সোয়াত হোসেন (৪) নামের এক শিশুর নিহত হয়েছে। আজ বুধবার দুপুরে পৌরসভার ছয়আনিপাড়া মহল্লায় এ দুর্ঘটনা ঘটে।
নিহত শিশু সোয়াত শাহজাদপুরের খারুয়াজংলা গ্রামের পশু চিকিৎসক রাজা মিয়ার ছেলে।
পুলিশ সূত্রে জানা গেছে, শাহজাদপুর পৌর শহরের ছয়আনিপাড়া মহল্লার ওষুধ ব্যবসায়ী মাহফুজুর রহমানের পাঁচতলা ভবনের চারতলার একটি ফ্ল্যাটে রাজা মিয়া সপরিবারে ভাড়া থাকেন। সোয়াত দুপুরে ওই ভবনের ছাদে বসে খেলছিল। এ সময় হঠাৎ করে সোয়াত পাঁচতলার ছাদ থেকে নিচে পড়ে যায়। আহত অবস্থায় আশপাশের লোকজন তাকে স্থানীয় শিশু হাসপাতালে নিলে কর্তব্যরত চিকিৎসা কর্মকর্তা সোয়াতকে মৃত ঘোষণা করেন।  শাহজাদপুর থানার ভারপ্রাপ্ত কর্মকর্তা (ওসি) খাজা গোলাম কিবরিয়া বলেন, খবর পেয়ে ঘটনাস্থলে পুলিশ পাঠানো হয়েছিল। তবে কোনো অভিযোগ না থাকায় লাশ পরিবারের কাছে হস্তান্তর করা হয়েছে।
