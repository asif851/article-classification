
বিএনপির চেয়ারপারসন খালেদা জিয়ার বিরুদ্ধে করা জিয়া অরফানেজ ট্রাস্ট ও জিয়া চ্যারিটেবল ট্রাস্ট দুর্নীতির মামলায় অভিযোগ গঠনের পরবর্তী শুনানির দিন আগামী ১৯ মার্চ ধার্য করেছেন আদালত। ঢাকার ৩ নম্বর বিশেষ জজ আদালতের ভারপ্রাপ্ত বিচারক রেজাউল ইসলাম গতকাল রোববার এই দিন ধার্য করেন। খালেদা জিয়ার পক্ষে গতকাল তাঁর আইনজীবী এই দুই মামলায় সময়ের আবেদন করেন। এই আবেদনের ওপর শুনানিতে অংশ নেন আইনজীবী সানাউল্লাহ মিয়া ও মাসুদ আহমেদ তালুকদার। রাষ্ট্রপক্ষে এর বিরোধিতা করেন দুর্নীতি দমন কমিশনের (দুদক) আইনজীবী মোশাররফ হোসেন।জিয়া চ্যারিটেবল ট্রাস্টের নামে অবৈধভাবে অর্থ লেনদেনের অভিযোগ এনে ২০১১ সালের ৮ আগস্ট খালেদা জিয়াসহ চারজনের নামে তেজগাঁও থানায় মামলা করেন দুদকের সহকারী পরিচালক হারুনুর রশিদ। খালেদা জিয়াসহ ছয়জনের বিরুদ্ধে জিয়া অরফানেজ ট্রাস্ট দুর্নীতির মামলা করা হয় ২০০৮ সালের ৩ জুলাই রমনা থানায়। এই মামলাটিও করে দুদক।
