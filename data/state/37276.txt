
গত দুদিনের বৃষ্টিতে রংপুর শহরের কয়েকটি সড়কে পানি জমায় নাগরিকদের চলাচলে দুর্ভোগ পোহাতে হয়েছে। নর্দমার মুখগুলো বন্ধ এবং পয়োনিষ্কাশনব্যবস্থা দুর্বল হওয়ার কারণে অল্প বৃষ্টিতেই সড়কগুলো জলমগ্ন হয়ে পড়ছে।শহরের পায়রা চত্বর থেকে সেন্ট্রাল রোডের অগ্রণী ব্যাংক পর্যন্ত, নবাবগঞ্জ বাজারের মোড় থেকে পায়রা চত্বর, বেতপট্টি সড়ক, মেডিকেল মোড়, সালেক পাম্পের সামনে, শাপলা চত্বর, ঠিকাদারপাড়া মোড়, কারমাইকেল কলেজ রোডের একাধিক স্থানে সড়কে সকাল থেকে বিকেল পর্যন্ত জলাবদ্ধতা দেখা যায়। এসব এলাকায় নাগরিকদের চলাচলে বিড়ম্বনাসহ দুর্ভোগ পোহাতে হয়েছে।গতকাল বৃহস্পতিবার সকাল ১০টা থেকে দুপুর ১২টা পর্যন্ত সরেজমিনে দেখা গেছে, শহরের মেডিকেল মোড়ে পানি জমে যাওয়ায় লোকজন ব্যক্তি উদ্যোগে রাস্তা পারাপারে বাঁশের চাটাই, ইট ও পাথরের টুকরা ব্যবহার করছেন।শহরের প্রাণকেন্দ্র পায়রা চত্বরের পাশে মকবুল হোটেলের সামনের সড়কে পানি জমে যাওয়ায় মানুষজন রাস্তা দিয়ে চলাচলই করতে পারছেন না। এখানে এক নারীকে অনেক কষ্টে রিকশায় উঠতে দেখা গেল। তিনি বিরক্তি প্রকাশ করে বললেন, ইতিমধ্যে নর্দমার পানিতে শাড়ি নষ্ট হয়ে গেছে।পায়রা চত্বর মোড়ের পাশে অবস্থিত মকবুল হোটেলের ব্যবসায়ী ফিরোজ হোসেন বলেন, নর্দমার মুখগুলো বন্ধ হয়ে গেছে। জরুরি ভিত্তিতে এগুলো পরিষ্কারের উদ্যোগ নেওয়া দরকার। আর তা না হলে এখানে ব্যবসা করা কষ্টকর হয়ে যাবে।সিটি করপোরেশনের নির্বাহী প্রকৌশলী আজম আলী বলেন, শহরের লোকজন প্রতিদিন সড়কের যেখানে-সেখানে ময়লা-আবর্জনা ফেলছেন। এ কারণে নর্দমার মুখগুলো বন্ধ হয়ে যায়।
