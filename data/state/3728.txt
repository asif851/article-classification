
সব গ্রাহকেরই সিমকার্ড নতুন করে নিবন্ধন করতে হবে বলে আবার জানিয়েছেন ডাক, তার ও টেলিযোগাযোগ প্রতিমন্ত্রী তারানা হালিম। এ বিষয়ে গতকাল সোমবার বিকেলে বিটিআরসিকে নির্দেশনা দিয়ে চিঠি পাঠানো হয়েছে। আজ মঙ্গলবার সকালে প্রথম আলোকে এসব কথা জানান তারানা হালিম।  গত রোববার ডাক, তার ও টেলিযোগাযোগ প্রতিমন্ত্রী তারানা হালিমের সঙ্গে আইনশৃঙ্খলা রক্ষাকারী বাহিনী ও গোয়েন্দা সংস্থার কর্মকর্তাদের বৈঠকে সিম নিবন্ধনের এ সিদ্ধান্ত নেওয়া হয়। পরদিনই, গতকাল সোমবার বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) চেয়ারম্যান সুনীল কান্তি বোস প্রথম আলোকে বলেন, সিম নিবন্ধন একটি চলমান প্রক্রিয়া। তাই যেসব গ্রাহকের নিবন্ধন নেই বা নিবন্ধনের ক্ষেত্রে সমস্যা রয়েছে, তাঁদের আবার নিবন্ধন করতে হবে। সবাইকে নয়।  বিটিআরসির চেয়ারম্যানের এ মন্তব্যের পর সৃষ্ট বিভ্রান্তির প্রেক্ষাপটে প্রতিমন্ত্রী তাঁর নির্দেশনার কথা জানান। তারানা হালিম বলেন, ‘বিটিআরসির চেয়ারম্যান নিজেও রোববারের বৈঠকে ছিলেন এবং সিদ্ধান্তটি তাঁর সামনেই হয়েছে। এখন এ নিয়ে ভিন্ন ব্যাখ্যার কিছু নেই।’ সব সিমকার্ড নতুন করে নিবন্ধনের বিষয়ে প্রতিমন্ত্রী বলেন, ‘অনেক গ্রাহক আগে নিবন্ধন করেছেন। কিন্তু বাস্তবতা হলো সেসব নিবন্ধনের তথ্য যাচাই করা হয়নি। তাই সবাইকে নতুন করে নিবন্ধন করতে হবে। নতুন করে নিবন্ধন ও যাচাইয়ের মাধ্যমে তথ্য যদি সংরক্ষণ না করা হয়, তাহলে কোনটি সঠিক নিবন্ধন, আর কোনটি ভুল, তা নিয়ে পুরোনো জটিলতা থেকেই যাবে।’  তারানা হালিম জানান, সব সিমকার্ড নতুন করে নিবন্ধনের জন্য বিটিআরসিকে নির্দেশনা দেওয়া চিঠি সোমবার বিকেলে সংসদ অধিবেশনে যোগ দেওয়ার আগে সই করেছেন তিনি। বিটিআরসিকে আগামী সাত দিনের মধ্যে এ বিষয়ে প্রয়োজনীয় ব্যবস্থা নেওয়ার নির্দেশনা দেওয়া হয়েছে। প্রতিমন্ত্রী বলেন, নিবন্ধন কার্যক্রম পরিচালনার সময় মুঠোফোন অপারেটরদের বিজ্ঞাপনেও সিমকার্ড নিবন্ধন-সংক্রান্ত বার্তা প্রচার বাধ্যতামূলক করা হবে। যেমন—সিগারেটের প্যাকেটে স্বাস্থ্যের ক্ষতি-সম্পর্কিত সতর্কবার্তা থাকে। এ ছাড়া সরকারি-বেসরকারি গণমাধ্যমেও এ ব্যাপারে বিশেষভাবে প্রচার চালানো হবে। স্লোগান হিসেবে বলা থাকবে—অনিবন্ধিত সিম ব্যবহারে বিপদ আপনার জন্য, ক্ষতিকর দেশের জন্য। অনিবন্ধিত সিমকার্ড ব্যবহার করে মুঠোফোনে হুমকি দিয়ে চাঁদাবাজি, ব্ল্যাকমেইলের পাশাপাশি অনেক অপরাধ ঘটে বলে আইনশৃঙ্খলা রক্ষাকারী বাহিনী সরকারের বিভিন্ন পর্যায়ে বিভিন্ন সময়ে তুলে ধরেছে। এ ছাড়া অবৈধ আন্তর্জাতিক কল আদান-প্রদানও এসব সিম ব্যবহার করে পরিচালনা করা হয়। একাধিকবার নির্দেশনা ও নিবন্ধন প্রক্রিয়া চালিয়ে এ সমস্যার সমাধান করতে পারেনি বিটিআরসি।  এরই পরিপ্রেক্ষিতে গত রোববারের বৈঠকের সিদ্ধান্ত অনুযায়ী, সব মুঠোফোন গ্রাহককে আবারও নির্ধারিত ফরমে নিবন্ধন করতে হবে। প্রতিটি সিমকার্ড যথাযথ নিবন্ধনের আওতায় নিয়ে আসার ক্ষেত্রে কোনো ধরনের অনিয়ম বা ফাঁকির সুযোগ দেওয়া হবে না। সে জন্য বিশেষভাবে তদারক করা হবে। গ্রাহকদের দেওয়া তথ্য জাতীয় পরিচয়পত্রের সঙ্গে মিলিয়ে দেখা হবে। এ জন্য জাতীয় পরিচয়পত্রের (এনআইডি) সার্ভারে মুঠোফোন অপারেটরদের প্রবেশের সুযোগ দিতে নির্বাচন কমিশনের সঙ্গে চুক্তি করা হবে।  পাশাপাশি সিমকার্ডের ডিলার ও খুচরা বিক্রেতাদেরও তালিকা করা হবে। মুঠোফোন অপারেটরদের কাছ থেকে এ তালিকা নেওয়া হবে। সে অনুযায়ী তাঁরা নিবন্ধিত হবেন। নতুন সিমকার্ড বিক্রির ক্ষেত্রে গ্রাহককে অবশ্যই যে বিক্রেতার কাছ থেকে সিমকার্ড কিনেছেন, এর প্রমাণ সংগ্রহ করতে হবে। নতুন গ্রাহকের সিমকার্ডের নিবন্ধনের ক্ষেত্রে বিক্রেতার নাম-ঠিকানাও তথ্য হিসেবে সংরক্ষণ করতে হবে মুঠোফোন অপারেটরদের।  বিটিআরসির হিসাব অনুযায়ী, জুলাই মাস পর্যন্ত দেশে মুঠোফোনের গ্রাহকসংখ্যা ১২ কোটি ৮৭ লাখ ৬৯ হাজার। মুঠোফোন অপারেটরদের বৈশ্বিক সংগঠন জিএসএমএর (গ্রুপ স্পেশাল মোবাইল অ্যাসোসিয়েশন) তথ্য অনুযায়ী বাংলাদেশে ইউনিক বা একক মুঠোফোন ব্যবহারকারীর সংখ্যা ছয় কোটি ৭০ লাখ। এখানে এক ব্যক্তির একাধিক সিমকার্ড থাকলেও তাঁকে একক ব্যবহারকারী হিসেবেই গণ্য করা হয়েছে। নাম প্রকাশ না করার শর্তে কয়েকটি মোবাইল কোম্পানির একাধিক কর্মকর্তা জানান, বর্তমানে দেশের মুঠোফোন ব্যবহারকারী ৭০ শতাংশ গ্রাহকের সিমের নিবন্ধন যথাযথ নয়।  এর আগে ২০০৮ ও ২০১০ সালে অপারেটরদের চিঠি দিয়ে সিম নিবন্ধন নিশ্চিত করার নির্দেশ দেয় নিয়ন্ত্রক সংস্থা বিটিআরসি। এর মধ্যে ২০০৮ সালে দেওয়া নির্দেশনায় বিক্রি করা অনিবন্ধিত সিম পাওয়া গেলে ওই অপারেটরকে সিম প্রতি ৫০ ডলার জরিমানা করার সিদ্ধান্ত নেওয়া হয়। ২০১২ সালের এপ্রিলে মুঠোফোন সংযোগ কেনার সময় জাতীয় পরিচয়পত্র প্রদর্শন বাধ্যতামূলক করে বিটিআরসি। সিম নিবন্ধন বিষয়ে বিটিআরসির দেওয়া নির্দেশনায় বলা হয়, অসম্পূর্ণ বা ত্রুটিপূর্ণ গ্রাহক নিবন্ধন তথ্যের জন্য সংশ্লিষ্ট মুঠোফোন অপারেটর দায়ী থাকবে। নির্বাচন কমিশনের জাতীয় পরিচয়পত্রের ডেটাবেজ ব্যবহার-উপযোগী না হওয়া পর্যন্ত ম্যানুয়াল ব্যবস্থায় এসব তথ্য যাচাই করে গ্রাহকের পরিচয় নিশ্চিত করতে হবে। পরিচয় নিশ্চিত হওয়ার পর সংযোগ চালু করতে হবে তাদের। ২০১৪ সালের ১ এপ্রিল হাইকোর্ট নিবন্ধন ছাড়া বিক্রি করা সিমকার্ড অবিলম্বে বন্ধ করার নির্দেশ দেন।  এত কর্মকাণ্ডের পরও সিম নিবন্ধন জটিলতা রয়েই গেছে। তারানা হালিম বলেন, ‘আমরা চাই, এবারের নিবন্ধন-প্রক্রিয়ার মাধ্যমে নিবন্ধন-সম্পর্কিত জটিলতা যেন আর না থাকে।’
আরও পড়ুন..সিমের আবার নিবন্ধন নিয়ে মন্ত্রণালয় ও বিটিআরসির ভিন্নমত
