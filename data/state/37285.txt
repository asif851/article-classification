
প্রধান বিচারপতি সুরেন্দ্র কুমার সিনহা বলেছেন, মামলাজট কমাতে উদ্যোগ নেওয়া হচ্ছে। তিনি বলেন, ‘আমাদের দেশে বিচারক আর বিচারকক্ষের স্বল্পতার কারণে ১৭৩ জন বিচারককে পালাক্রমে দায়িত্ব পালন করতে হয়। বর্তমানে জটে আটকে রয়েছে প্রায় ৩০ লাখ মামলা।’
প্রধান বিচারপতি আজ শুক্রবার সকালে ‘অধস্তন আদালতের বিচার বিভাগীয় কর্মকর্তাদের বিচারিক কাজের যথাযথ মূল্যায়ন এবং সাফল্য নির্ধারণের মানদণ্ড নিরূপণ’ শীর্ষক কর্মশালার উদ্বোধন করে এ কথা বলেন। ঢাকার অদূরে সাভারের খাগানে ব্র্যাক সেন্টার ফর ডেভেলপমেন্ট ম্যানেজমেন্ট সেন্টারে বাংলাদেশ সুপ্রিম কোর্ট ইউএসএইড জাস্টিস ফর অল (জেএফএ) কর্মসূচির সহযোগিতায় ঢাকার বিভিন্ন স্তরের বিচার বিভাগীয় কর্মকর্তাদের অংশগ্রহণে দুদিনব্যাপী এ কর্মশালার আয়োজন করা হয়। বাংলাদেশে নিযুক্ত মার্কিন রাষ্ট্রদূত মার্সিয়া স্টিফেনস ব্লুম বার্নিকাট সেমিনারে বিশেষ অতিথি হয়েছে উপস্থিত ছিলেন।সুপ্রিম কোর্টের রেজিস্ট্রার জেনারেল সৈয়দ আমিনুল ইসলাম উদ্বোধনী অনুষ্ঠানে স্বাগত বক্তব্য দেন।উদ্বোধনী অনুষ্ঠান শেষে প্রথম পর্যায়ে ৪০জন বিচার বিভাগীয় কর্মকর্তা কর্মশালার বিভিন্ন সেশনে নির্ধারিত বিষয়ের ওপর আলোচনায় অংশ নেন।
