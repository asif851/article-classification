
নরসিংদীর রায়পুরা উপজেলার বাঁশগাড়ী ইউনিয়ন পরিষদের (ইউপি) চেয়ারম্যান পদে নির্বাচনের ওপর উচ্চ আদালতের স্থগিতাদেশ স্থগিত হয়েছে। ফলে আজ ওই ইউপিতে ভোট হবে। কিন্তু নির্বাচন বর্জনের ঘোষণা দিয়েছেন বিএনপির প্রার্থী মো. ফকরুল ইসলাম।গতকাল শুক্রবার বেলা সাড়ে ১১টায় নরসিংদী প্রেসক্লাবে সংবাদ সম্মেলনে নির্বাচন বর্জনের ঘোষণা দেন ফকরুল ইসলাম। সংবাদ সম্মেলনে লিখিত বক্তব্যে ফকরুল বলেন, প্রতীক বরাদ্দের পর তিনি ও স্বতন্ত্র প্রার্থী সিরাজুল প্রচারণা শুরু করলেও আওয়ামী লীগের প্রার্থী হাফিজুর তা করেননি। হঠাৎ গত ২৭ এপ্রিল হাফিজুর এই ইউপিতে চেয়ারম্যান পদে নির্বাচনের ওপর উচ্চ আদালতের স্থগিতাদেশ নিয়ে আসেন। এরপর তিনি (ফকরুল) ও সিরাজুল প্রচারণা বন্ধ করে দেন। কিন্তু প্রচারণার শেষ দিন গত বৃহস্পতিবার সন্ধ্যায় তিনি জানতে পারেন, আদালতের আগের স্থগিতাদেশ এদিন স্থগিত করা হয়েছে। তাৎক্ষণিকভাবে রিটার্নিং কর্মকর্তার সঙ্গে মুঠোফোনে যোগাযোগ করলে তিনিও জানিয়ে দেন, নির্বাচন হবে। প্রচারণার সুযোগ না দিয়ে নির্বাচনের আগের তারিখই বহাল রাখা সুদূরপ্রসারী ষড়যন্ত্র বলে মনে করেন ফকরুল।সংবাদ সম্মেলনে রায়পুরা উপজেলা বিএনপির সাধারণ সম্পাদক আবদুর রহমান, আইন-বিষয়ক সম্পাদক কাজী নজরুল ইসলাম, বাঁশগাড়ী ইউনিয়ন বিএনপির সভাপতি আলী হোসেন প্রমুখ উপস্থিত ছিলেন।জেলা নির্বাচন কর্মকর্তা রফিকুল ইসলাম বলেন, বাঁশগাড়ী ইউপিতে কাল (৭ মে শনিবার) চেয়ারম্যান পদে ভোট হবে। এ বিষয়ে নির্বাচন কমিশনের নির্দেশনা রয়েছে।
