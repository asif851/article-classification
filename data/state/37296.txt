
সম্পত্তিতে হিন্দু নারীদের সম-অধিকারের জন্য অভিন্ন আইন প্রণয়নের দাবিতে প্রধানমন্ত্রী শেখ হাসিনার কাছে স্মারকলিপি দেওয়া হয়েছে। সম্পত্তিতে হিন্দু নারী অধিকার আন্দোলন, যশোরে নামের সংগঠন আজ সোমবার দুপুরে যশোর জেলা প্রশাসনের মাধ্যমে এ স্মারকলিপি দেয়।
স্মারকলিপিতে বলা হয়েছে, বাংলাদেশে হিন্দু নারীরা বাবার সম্পত্তির ভাগ বা অধিকার থেকে বঞ্চিত; স্বামীর মৃত্যুর পর স্বামীর সম্পত্তির কোনো ভাগ তারা পান না। হিন্দু সমাজে এখনো পার্সোনাল ল দ্বারা সম্পত্তি-অধিকার নির্ণয় করা হয়। ওই আইনে বাবা বা স্বামীর সম্পত্তিতে নারীদের কোনো অধিকার দেওয়া হয়নি। এ জন্য ওই আইন বাতিল করে অভিন্ন আইন প্রণয়নের জন্য দাবি জানানো হচ্ছে; যাতে হিন্দু নারীরা সম্পত্তিতে পুরুষের সমান অধিকার ভোগ করতে পারে। ভারতের উদাহরণ দিয়ে স্মারকলিপিতে বলা আছে, পার্শ্ববর্তী দেশ ভারতে পার্সোনাল ল বাতিল করে ২০০৫ সালে হিন্দু সম্পত্তিতে অভিন্ন উত্তরাধিকার আইন প্রণীত হয়েছে। ওই আইনে নারীরা বাবার সম্পত্তিতে ভাইয়ের সমান অধিকার পেয়ে আসছেন।
জেলা প্রশাসনের পক্ষে স্মারকলিপি গ্রহণ করেন অতিরিক্ত জেলা ম্যাজিস্ট্রেট মুহম্মদ সোহেল হাসান। এ সময় উপস্থিত ছিলেন আন্দোলন কমিটির আহ্বায়ক নির্মলা বিশ্বাস, উপদেষ্টা শিক্ষাবিদ তারাপদ দাস ও বাংলাদেশের ওয়ার্কার্স পার্টির পলিট ব্যুরোর সদস্য ইকবাল কবির জাহিদ প্রমুখ।
