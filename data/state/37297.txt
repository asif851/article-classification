
সিরাজগঞ্জের কামারখন্দ উপজেলায় স্বর্ণের দোকানে চাঁদাবাজি করতে গিয়ে গণপিটুনিতে দুই চাঁদাবাজ নিহত হয়েছে। গতকাল বৃহস্পতিবার রাতে উপজেলার ঝাঐল বাজারে এ ঘটনা ঘটে। কামারখন্দ থানা ও রেলওয়ে (জিআরপি) থানার পুলিশের ভাষ্য, ঝাঐল বাজারের স্বর্ণ ব্যবসায়ী রামচন্দ্র সরকারের দোকানে প্রায়ই চাঁদা নিতে আসত স্থানীয় তিন সন্ত্রাসী। ওই ব্যবসায়ী স্থানীয় ব্যবসায়ীদের বিষয়টি জানালে তাঁরা চাঁদাবাজদের ঠেকানোর সিদ্ধান্ত নেন।  গতকাল রাত ১০টার দিকে তিন সন্ত্রাসী চাঁদা নিতে এলে স্থানীয় লোকজন তাদের ধাওয়া দেয়। একপর্যায়ে দুজনকে আটক করে পিটুনি দেয়। অন্যজন মোটরসাইকেল নিয়ে পালিয়ে যায়।গণপিটুনিতে ওই দুই সন্ত্রাসী ঘটনাস্থলে মারা গেলে একজনের লাশ রেললাইনের ওপর ও অন্যজনের লাশ রেললাইনের পাশে ফেলে রাখা হয়। খবর পেয়ে রাত তিনটার দিকে পুলিশ গিয়ে দুজনের লাশ উদ্ধার করে। নিহত দুজনের মধ্যে একজনের নাম মজনু বলে জানা গেছে। অন্যজনের নাম জানা যায়নি। ঘটনার সত্যতা নিশ্চিত করে কামারখন্দ থানার ভারপ্রাপ্ত কর্মকর্তা (ওসি) বাবুল উদ্দিন সরদার ও সিরাজগঞ্জ রেলওয়ে থানার ওসি কামাল হোসেন জানান, নিহত মজনু চিহ্নিত সন্ত্রাসী। তাঁর বিরুদ্ধে কামারখন্দ থানাসহ বিভিন্ন থানায় চাঁদাবাজি ও হত্যার একাধিক মামলা রয়েছে। এ বিষয়ে মামলার প্রস্তুতি চলছে।
