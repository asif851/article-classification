
প্রধান নির্বাচন কমিশনার (সিইসি) কাজী রকিব উদ্দীন আহমদ বলেছেন, নির্বাচন কমিশন যথাসময়ে নির্বাচন করতে প্রস্তুত। ভোটগ্রহণের দিন থেকে ৩৫ থেকে ৪৫ দিন হাতে রেখে নির্বাচনের তফসিল ঘোষণা করা হবে।আজ মঙ্গলবার বিকেলে নির্বাচন কমিশনের বৈঠক শেষে সিইসি সাংবাদিকদের এ কথা বলেন।কমিশন সচিবালয় সূত্র জানায়, ২৪ জানুয়ারির মধ্যে নির্বাচন হবে—প্রধানমন্ত্রী শেখ হাসিনার এই বক্তব্যের প্রেক্ষাপটে আজ কমিশনের বৈঠক অনুষ্ঠিত হয়। সকাল ও বিকেলের দুই দফার এই বৈঠকে নির্বাচনের সার্বিক প্রস্তুতি নিয়ে আলোচনা হয়।সিইসি বলেন, সাংবিধানিক কাঠামোর মধ্যে যথাসময়ে সংসদ নির্বাচন অনুষ্ঠানের জন্য কমিশন প্রস্তুত রয়েছে। সাধারণ নির্বাচনের জন্য কমিশন ৯০ দিন সময় পেয়ে থাকে। এই বিবেচনায় কোনো প্রস্তুতিই বাকি নেই। প্রায় সব প্রস্তুতিই সম্পন্ন হওয়ার পথে। ভোটার তালিকা হালনাগাদ ও সীমানা পুনর্নির্ধারণের মতো অন্যতম দুটি কাজ শেষ হয়েছে। স্বচ্ছ ব্যালট বাক্স, অমোচনীয় কালিসহ প্রয়োজনীয় উপকরণ সংগ্রহের কাজ চলছে। ভোটার তালিকা ছাপার কাজ অচিরেই শুরু হবে। ভোটগ্রহণ কর্মকর্তাদের প্রশিক্ষণের ব্যবস্থা নেওয়া হচ্ছে। নির্বাচনের সময় সংসদ বহাল থাকবে বিধায় সব প্রার্থীর জন্য সমান সুযোগ তৈরির ব্যাপারে আইনি ব্যবস্থা নেওয়া হবে বলেও সিইসি জানান।
