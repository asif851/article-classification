
বগুড়ার আদমদীঘি উপজেলার গোহাট এবং নওগাঁর রানীনগর থানা এলাকার দুটি বাড়িতে গত বুধবার চুরি হয়েছে। ওই দুটি বাড়ি থেকে টাকা ও স্বর্ণালংকার লুট করে নিয়ে গেছে দুর্বৃত্তরা। জয়পুরহাটের আক্কেলপুর পৌর শহরের থানা মোড় এলাকার একটি বাড়িতে গৃহবধূর হাত-পা বেঁধে টাকা ও স্বর্ণালংকার লুট করা হয়েছে। এদিকে সিরাজগঞ্জের রায়গঞ্জ উপজেলায় একটি ব্যবসাপ্রতিষ্ঠানের শাটার ভেঙে ব্যাটারিসহ বিভিন্ন মালামাল চুরি হয়েছে। প্রতিনিধিদের পাঠানো খবর:আদমদীঘির গোহাট এলাকায় উপজেলা দলিল লেখক সমিতির সাংগঠনিক সম্পাদক হাসানুর রহমানের বাসায় চুরির ঘটনা ঘটেছে। এ বিষয়ে তিনি থানায় লিখিত অভিযোগ দিয়েছেন। হাসানুর বলেন, বুধবার সকালে তিনি দলিল লেখার কাজে সাবরেজিস্ট্রি অফিসে গিয়েছিলেন। পরে তাঁর স্ত্রী সন্তানকে নিয়ে স্কুলে যান। এ সুযোগে সকাল ১০-১১টার মধ্যে চোরেরা বাসার ছাদের সিঁড়ি দিয়ে শোয়ার ঘরে প্রবেশ করে। তারা স্টিলের শোকেসের তালা ভেঙে ৭৩ হাজার টাকা ও তিন ভরি স্বর্ণালংকার লুট করে। আদমদীঘি থানার ভারপ্রাপ্ত কর্মকর্তা (ওসি) শওকত কবির বলেন, বিষয়টি তদন্ত করে দেখা হচ্ছে।রানীনগর থানার পাশে বাজার এলাকায় বুধবার দুপুরে মোবারক হোসেনের বাড়িতে চুরি হয়। মোবারকের ছেলে রব্বানী হোসেন বলেন, পরিবারের সবাই আত্মীয়ের বাড়িতে নিমন্ত্রণে গিয়েছিলেন। বিকেলের দিকে তাঁরা বাড়িতে ফিরে দেখেন, সাতটি ঘরের তালা ভাঙা অবস্থায় পড়ে রয়েছে। ঘরের ভেতর আলমারির তালা ভেঙে চোরেরা প্রায় তিন লাখ টাকাসহ মূল্যবান সামগ্রী লুট করে। আক্কেলপুর পৌর শহরের থানা মোড় এলাকায় গতকাল ভোর সাড়ে পাঁচটায় খড়ি ব্যবসায়ী মজনুর রহমানের বাড়িতে স্ত্রীর হাত-পা বেঁধে টাকা ও স্বর্ণালংকার ছিনিয়ে নেয় দুর্বৃত্তরা। মজনুর রহমান বলেন, ‘আমি ভোর পাঁচটার দিকে বাজারে চা-পান করতে গিয়েছিলাম। প্রায় ২০ মিনিট পর ফিরে এসে দেখি স্ত্রী সাদিয়ার দুই হাত রশি দিয়ে বাঁধা। আমার মা ঘরে তালা দিয়ে বোনের বাড়িতে বেড়াতে গিয়েছিলেন। ওই ঘরের আলমারিতে বোনের দুই লাখ টাকা ও দুই ভরি স্বর্ণালংকার ছিল। এ ছাড়া আমার শোয়ার ঘরে ছিল ৬০ হাজার টাকা ও দুই ভরি স্বর্ণালংকার। মুখোশ পরা দুজন এসব টাকা ও অলংকার লুট করে নিয়ে গেছে।’আক্কেলপুর থানার ওসি সিরাজুল ইসলাম বলেন, দুটি ঘরের আলমারির ড্রয়ারের তালা অক্ষত ছিল। পরিবারের লোকজনই চুরির ঘটনা বিশ্বাস করেননি। বোনের রেখে যাওয়া টাকা আত্মসাতের জন্য চুরির ঘটনাটি সাজানো হয়েছে বলে ধারণা করা হচ্ছে। এদিকে গত বুধবার রাতে রায়গঞ্জে ঢাকা-বগুড়া মহাসড়কের পাশে চান্দাইকোনা বাসস্ট্যান্ড এলাকায় আরিফ হোসেন শেখের মালিকানাধীন লামিয়া পাওয়ার সোলার ব্যাটারি নামের প্রতিষ্ঠানটির শাটারের তালা ভেঙে চোরেরা ভেতরে প্রবেশ করে। আরিফ বলেন, দোকান থেকে প্রায় আট লাখ টাকা মূল্যের ব্যাটারিসহ বিভিন্ন মালামাল লুট হয়েছে।চান্দাইকোনা বাজার আদর্শ বণিক সমবায় সমিতির সভাপতি আবদুল হালিম খান বলেন, গত তিন মাসে তিনটি ব্যবসাপ্রতিষ্ঠানে একই কায়দায় চুরি হয়েছে।
