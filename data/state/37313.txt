
‘উপন্যাসই বেশি বিক্রি হচ্ছে।’ মেলায় কোন ধরনের বই বেশি বিক্রি হয় জানতে চাইলে জবাব দিলেন তরুণ কবি ও বাংলা একাডেমির কর্মকর্তা পিয়াস মজিদ। পেশাগত কারণে তাঁকে মেলায় আসা নতুন বইয়ের খবর রাখতে হয়। তিনি জানালেন, বাংলা একাডেমির তথ্য অনুযায়ী, গতকাল পর্যন্ত ৪৫৮টি নতুন উপন্যাস এসেছে। আর এ উপন্যাসগুলোই মেলার বাণিজ্যে অগ্রগামী ভূমিকা রেখেছে। গতকাল মঙ্গলবারসহ বিগত কয়েক দিন মেলা ঘুরে উপন্যাসের দাপটের ছবিই চোখে পড়ল।মেলার প্রথম দিন থেকেই চলছে জনপ্রিয় ধারার লেখকদের উপন্যাসের বিক্রি। কথাসাহিত্যিক নাসরীন জাহান বলেন, ‘পাঠকেরা আসলে কোনো কিছুর মধ্যে ডুবে হারিয়ে যেতে পছন্দ করে। একটা বইয়ের সঙ্গে অনেকটা সময় কাটাতে পারে, হয়তো এ কারণেই উপন্যাসটা বেশি নেয়।’ লেখক জানালেন, ব্যক্তিগতভাবে ‘ছোটগল্প’ই তাঁর প্রথম পছন্দ। লেখালেখিতে নিয়মিত হলেও চার বছর পর এবার মেলায় এসেছে তাঁর নতুন উপন্যাস নিঃসঙ্গতার পাহারাদার। ‘শুধু মেলায় নয়, সারা বছরই উপন্যাস বেশি বিক্রি হয়, এ ধারার বই পাঠক সৃষ্টিতে ব্যাপক ভূমিকা রাখে’—এমন মন্তব্য করেছেন কবি আসাদ চৌধুরী। বাংলা একাডেমির মূল ভবনের লিফটে নামতে নামতে কথা হলো তাঁর সঙ্গে। জানালেন, মেলায় নতুন নতুন বইয়ের গন্ধ নিতে প্রায় প্রতিদিনই আসা হয়।প্রকাশনা সংস্থা অন্যপ্রকাশ, কাকলী, অনুপম, সময়, অবসর, সূবর্ণর প্রতিনিধিরা জানালেন, এবারও বইমেলায় প্রয়াত লেখক হুমায়ূন আহমেদের বইয়ের চাহিদাই সবচেয়ে বেশি। অন্যপ্রকাশের স্বত্বাধিকারী মাজহারুল ইসলামের দাবি, তাঁর প্রতিষ্ঠান তো বটেই, বরং পুরো মেলায় গত বছরের মতো এবারও হুমায়ূন আহমেদের সর্বশেষ উপন্যাস দেয়াল বিক্রির তালিকায় শীর্ষে। অনুপমের স্বত্বাধিকারী মিলন কান্তি নাথ জানালেন, হুমায়ূন আহমেদের দুটি উপন্যাস নিয়ে দ্বীপ ও পাঁচটি উপন্যাস নিয়ে শ্রেষ্ঠ রোমান্টিক উপন্যাস নামের দুটি সংকলন মাত্র কয়েক দিন আগে ছেড়েছেন। প্রথম দিন থেকে বিক্রি হচ্ছে দেদার। প্রথমা প্রকাশনের বিক্রয় প্রতিনিধি জানালেন, মেলায় আসা নতুন উপন্যাসের মধ্যে পাঠকদের প্রতিদিনের চাহিদায় আছে সৈয়দ শামসুল হকের দোয়েল নামে মেয়েটি, রেজাউর রহমানের উড়াল মাছির পানসি, সেলিনা হোসেনের হেঁটে যাই জনমভর, হরিশংকর জলদাসের সেই আমি নই আমি, বিশ্বজিৎ চৌধুরীর হে চন্দনা পাখি, আনিসুল হকের জেনারেল ও নারীরা, কিশোর উপন্যাস বাগানবাড়ি রহস্য, মশিউল আলমের যেভাবে নাই হয়ে গেলাম। এ প্রতিষ্ঠানে সব ধরনের বইয়ের চাহিদা থাকলেও তরুণ পাঠকেরা এই উপন্যাসগুলোর খোঁজ করছেন বেশি। কিনছেনও।গতকাল বিকেল থেকে সন্ধ্যায় মেলা ঘুরে দেখা গেছে হাসান আজিজুল হক, ইমদাদুল হক মিলন, মুহম্মদ জাফর ইকবাল, মোহিত কামাল, সুমন্ত আসলাম প্রমুখের উপন্যাস বিক্রি হচ্ছে বেশি।গতকালের হিসাব অনুযায়ী, এবার মেলায় কবিতার বই বেরিয়েছে সর্বোচ্চ, ৭৫১টি। গল্পের বইও উপন্যাসের কাছাকাছি, ৪২০টি। কিন্তু বিক্রির শীর্ষে ওই উপন্যাসই। সাহিত্যের এই তিন ধারার মধ্যে জনপ্রিয়তার ফারাক কেন? কেন উপন্যাসের দিকেই পাঠকদের প্রবল আগ্রহ? ‘উপন্যাসে পুরো সমাজচিত্র উঠে আসে, চরিত্রের মাঝে মানুষ নিজেকে দাঁড় করাতে পারে। উপন্যাসের এই ক্ষমতাটা অসাধারণ।’ বলছিলেন জগন্নাথ বিশ্ববিদ্যালয়ের বাংলা বিভাগের চেয়ারম্যান হোসনে আরা জলি।‘অনেক সময় ছোটগল্প বোঝার আগেই শেষ হয়ে যায়। অন্যদিকে উপন্যাস অনেক চরিত্র নিয়ে তৈরি হয়, যেখানে নায়ক-নায়িকা থাকে। পাঠক নিজেকে উপন্যাসের নায়ক, নায়িকায় ভাবতে পারে।’ উপন্যাসের জনপ্রিয়তা বেশি হওয়ার কারণ এটাই বলে মনে করেন গ্রুপ থিয়েটার ফেডারেশনের মহাসচিব আখতারুজ্জামান।প্রথমায় নতুন সংযোজন দীর্ঘ দুরূহ পথ: ইংরেজ কবি, গবেষক ও অনুবাদক উইলিয়াম রাদিচে বাংলা ভাষা ও সাহিত্য নিয়ে গবেষণা এবং বাংলা সাহিত্য অনুবাদ করছেন ৪০ বছর ধরে। ইউরোপে বিস্মৃতপ্রায় রবীন্দ্রনাথকে নতুনভাবে তুলে ধরছেন অনুবাদের মাধ্যমে। একজন সংবেদনশীল ব্যক্তি ও কবি ইউরোপের প্রেক্ষাপটে বাংলা ভাষা, সাহিত্য ও সংস্কৃতিকে কীভাবে দেখেছেন, তা নিয়ে নতুন বই দীর্ঘ দুরূহ পথ। প্রথমা প্রকাশনের নতুন সংযোজন এ বইটিতে উইলিয়াম রাদিচের বাংলা ভাষা ও সাহিত্য নিয়ে পাঁচটি বক্তৃতা আছে তাঁরই লেখা বাংলা ভাষায়।এ ছাড়া মেলায় বিদ্যা প্রকাশ এনেছে মফিদুল হকের নতুন বই ভ্রমণকথা সমাজকথা, পাঞ্জেরি প্রকাশনী এনেছে আসাদ চৌধুরীর স্মৃতির শেকড় ও ডানা, চন্দ্রাবতী এনেছে জাহীদ রেজা নূরের পোখারায় ওরা কারা, অন্যপ্রকাশ এনেছে জ্যোতি প্রকাশ দত্তের অমল তরণী তার, আলীগড় লাইব্রেরি এনেছে নাজিরা খাতুন রুনার সারথি ইত্যাদি। বইয়ের প্রকাশনা উৎসব: বাংলা একাডেমির শামসুর রাহমান কক্ষে ডিএমপির অতিরিক্ত পুলিশ কমিশনার আবিদা সুলতানার শহীদ পুলিশের রক্তের ঋণ বইয়ের প্রকাশনা উৎসব অনুষ্ঠান হয়েছে। মুক্তিযুদ্ধে পুলিশের সাহসী ভূমিকার বিভিন্ন দিক তুলে ধরা বইটি প্রকাশ করেছে সময় প্রকাশন। প্রকাশনা অনুষ্ঠানে প্রধান অতিথি ছিলেন পুলিশের মহাপরিদর্শক এ কে এম শহীদুল হক। সময় প্রকাশনের স্বত্বাধিকারী ফরিদ আহমেদের সভাপতিত্বে অনুষ্ঠানে উপস্থিত ছিলেন একাডেমির মহাপরিচালক শামসুজ্জামান খানসহ অনেকেই।মেলার মূল মঞ্চে অনুষ্ঠিত হয় ‘মোহাম্মদ নাসির আলী জন্মশতবার্ষিকী’ শীর্ষক আলোচনা অনুষ্ঠান।
