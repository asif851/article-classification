
পটুয়াখালীর বাউফল উপজেলার বগা বন্দরের গরুর হাট এলাকায় গতকাল বৃহস্পতিবার ইট ভাঙার ইঞ্জিনচালিত যন্ত্রের নিচে চাপা পড়ে আনিচুর রহমান (২৮) নামের এক তরুণের মৃত্যু হয়েছে। পুলিশ ও স্থানীয় সূত্র জানায়, সকালে আনিচুর পাশের আয়লা এলাকায় ইট ভাঙার জন্য যন্ত্রটি নিয়ে যাচ্ছিলেন। গরুর হাট এলাকায় সেতুতে ওঠার সময় যন্ত্রটি উল্টে সড়কের পাশে পড়ে যায়। সে সময় আনিচুর যন্ত্রটির নিচে চাপা পড়েন। স্থানীয় লোকজন বগা উপস্বাস্থ্যকেন্দ্রে নিয়ে গেলে কর্তব্যরত চিকিৎসক তাঁকে মৃত ঘোষণা করেন।
