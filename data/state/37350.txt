
নীলফামারীর ডিমলা উপজেলায় জমি নিয়ে বিরোধের জেরে সংঘর্ষে ফজলে রহমান (৫৫) নামের এক কৃষিশ্রমিক নিহত হয়েছেন। আহত হয়েছেন আরও চারজন। এ ঘটনায় জড়িত সন্দেহে পুলিশ এক ব্যক্তিকে আটক করেছে।
গতকাল সোমবার সকালে ঘটনাটি ঘটে উপজেলার নাউতারা ইউনিয়নের নাউতারা বাজার গ্রামে। নিহত ফজলে রহমান ওই গ্রামের মৃত আবদুল গফুরের ছেলে। আহত চারজনকে ডিমলা উপজেলা স্বাস্থ্য কমপ্লেক্সে ভর্তি করা হয়েছে।
এলাকাবাসী জানান, গ্রামের বোরহান উদ্দীনের সঙ্গে প্রতিবেশী আনিছুর রহমানের দেড় একর জমি নিয়ে দীর্ঘদিন ধরে বিরোধ চলে আসছিল। গতকাল সকালে ওই বিরোধপূর্ণ জমি চাষ করে কয়েকজন শ্রমিক নিয়ে আমন ধানের চারা লাগাতে যান আনিছুর রহমান।
এ সময় বোরহান উদ্দীন লোকজন নিয়ে এসে বাধা দিলে উভয় পক্ষের মধ্যে সংঘর্ষ বাধে। সংঘর্ষে পাঁচ ব্যক্তি আহত হন। গুরুতর আহত কৃষিশ্রমিক ফজলে রহমানকে ডিমলা উপজেলা স্বাস্থ্য কমপ্লেক্সে নেওয়ার পথে মারা যান। অপর আহত আনিছুর রহমান, তাঁর স্ত্রী মরিয়ম বেগম, বড় ভাই জুয়েল রানা, ছেলে নয়ন ইসলামকে ডিমলা উপজেলা স্বাস্থ্য কমপ্লেক্সে ভর্তি করা হয়েছে।
এ ঘটনায় জড়িত সন্দেহে নজর আলী নামের এক ব্যক্তিকে আটক করেছে পুলিশ। নজর আলী বোরহান উদ্দীনের ভাতিজা বলে জানায় পুলিশ।
ডিমলা থানার ভারপ্রাপ্ত কর্মকর্তা মোয়াজ্জেম হোসেন বলেন, ফজলে রহমানের লাশ উপজেলা স্বাস্থ্য কমপ্লেক্স থেকে থানায় আনা হয়েছে। ময়নাতদন্তের জন্য লাশ মঙ্গলবার (আজ) নীলফামারী আধুনিক সদর হাসপাতালের মর্গে পাঠানো হবে। 
