
রাজধানীতে আজ বৃহস্পতিবার তীব্র যানজট সৃষ্টি হয়েছে। বিশেষ করে গুলশান, নিকেতন ও হাতিরঝিল-সংলগ্ন এলাকায় যানজট চরম আকার ধারণ করে। এর প্রভাব অন্য সড়কেও পড়ে। এতে চরম দুর্ভোগ পোহান যাত্রীরা।
পুলিশের ট্রাফিক বিভাগের ভাষ্য, সপ্তাহের শেষ কর্মদিবসে রাজধানীতে ব্যস্ততা একটু বেশিই থাকে। তার ওপর সকাল থেকে হয়েছে বৃষ্টি। এতে অনেক সড়কে পানি জমে গেছে। মূলত এসব কারণেই আজ সকাল থেকে রাজধানীতে তীব্র যানজট দেখা দিয়েছে। আর হাতিরঝিল-সংলগ্ন পুলিশ প্লাজা কনকর্ড ভবনের উদ্বোধনী অনুষ্ঠান ঘিরে ওই এলাকায় যানজট সৃষ্টি হয়েছে। ভবনটি উদ্বোধন করার কথা প্রধানমন্ত্রী শেখ হাসিনার।
রাজধানীর মিরপুর থেকে কারওয়ান বাজারে আসা এক যাত্রীর ভাষ্য, আধঘণ্টার পথ পৌনে দুই ঘণ্টায় এসেছেন তিনি।
বসুন্ধরা আবাসিক এলাকা থেকে ফার্মগেটের দিকে আসা এক যাত্রী বলেন, আজ গন্তব্যে পৌঁছাতে তাঁর দেড় ঘণ্টা সময় বেশি লেগেছে।
যানজটে বিরক্ত অনেক যাত্রীকে যানবাহন থেকে নেমে হাঁটতে দেখা গেছে।
রমনা, কাকরাইল প্রভৃতি এলাকায়ও যানজট রয়েছে বলে পুলিশের ট্রাফিক বিভাগ জানিয়েছে।
গুলশান, নিকেতন ও হাতিরঝিল-সংলগ্ন এলাকার সড়কে আজ যানজট তীব্র আকার ধারণ করে বলে কয়েকজন যাত্রী প্রথম আলোর কাছে অভিযোগ করেন। দুর্ভোগের শিকার হওয়া ওই যাত্রীরা বলেন, যানজটে পড়ে রাস্তায় তাদের অনেক সময় নষ্ট হয়েছে। তাই কর্মস্থলে যেতেও বেশ বিলম্ব হয়েছে।  হাতিরঝিল-সংলগ্ন পুলিশ প্লাজা কনকর্ড ভবনের উদ্বোধনী অনুষ্ঠান এবং বৃষ্টির কারণে ওই এলাকায় যানজট সৃষ্টি হয় বলে পুলিশের ট্রাফিক বিভাগ জানিয়েছে।
নাম প্রকাশ না করে পুলিশের ট্রাফিক বিভাগের ঊর্ধ্বতন এক কর্মকর্তা প্রথম আলোকে বলেন, পুলিশ প্লাজা কনকর্ড ভবন উদ্বোধন করতে প্রধানমন্ত্রী শেখ হাসিনার আগমনকে কেন্দ্র করে ওই এলাকার কিছু কিছু সড়কে যান চলাচল নিয়ন্ত্রণ করা হচ্ছে। তাই যানজট সৃষ্টি হয়েছে। সকাল থেকে হওয়া বৃষ্টি এই যানজটকে আরও বাড়িয়ে দিয়েছে।
