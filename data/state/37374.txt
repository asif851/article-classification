
পৌর নির্বাচন সামনে রেখে বরগুনায় সম্পন্ন হওয়া চারটি প্রকল্পের নামফলক গত শুক্রবার রাতে উন্মোচন করেছেন স্থানীয় সাংসদ ও জেলা আওয়ামী লীগের সভাপতি ধীরেন্দ্র দেবনাথ শম্ভু। এর মধ্য দিয়ে তিনি নির্বাচনী আচরণবিধি লঙ্ঘন করেছেন বলে অভিযোগ উঠেছে।তবে এই অভিযোগ উড়িয়ে দিয়ে গতকাল শনিবার দুপুরে বরগুনা-১ আসনের সাংসদ ধীরেন্দ্র দেবনাথ শম্ভু প্রথম আলোকে বলেন, ‘এসব প্রকল্পের কাজ বেশ কয়েক মাস আগে সম্পন্ন হয়। সময়ের অভাবে আমি এগুলোর নামফলক উন্মোচন করতে পারিনি। এ ছাড়া শুক্রবারের ওই অনুষ্ঠানে নির্বাচন নিয়ে কোনো আলোচনাই হয়নি। তাই এতে নির্বাচনী আচরণবিধি লঙ্ঘনের প্রশ্নই আসে না।’শুক্রবার রাতে শহরের টাউন হল চত্বরে সমাবেশ শেষে সাংসদ ধীরেন্দ্র দেবনাথ ও আওয়ামী লীগের মনোনয়নপ্রত্যাশী বর্তমান মেয়র শাহাদাত হোসেন টাউন হল চত্বরকে স্বাধীনতা স্কয়ার নামকরণ ও সেখানে নবনির্মিত মুক্তিযুদ্ধের স্মৃতি ভাস্কর্য ‘অগ্নিঝরা-৭১’-এর নামফলক উন্মোচন করেন। পরে তাঁরা দুই লেনে উন্নীত হওয়া শহরের সদর রোডকে আবদুর রব সেরনিয়াবাত, সরকারি মহিলা কলেজ থেকে পুলিশ লাইনস পর্যন্ত সড়ককে সাবেক সাংসদ আসমত আলী শিকদার, স্টাফ কোয়ার্টার সড়ককে প্রয়াত সাংসদ সিদ্দিকুর রহমানের নামে নামকরণের ফলক উন্মোচন করেন। এসব ফলকে সাংসদ, জেলা আওয়ামী লীগের সাধারণ সম্পাদক ও জেলা পরিষদ প্রশাসক এবং বর্তমান পৌর মেয়রের নাম রয়েছে।
