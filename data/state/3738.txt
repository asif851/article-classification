
চাঁদপুর শহরের কালীবাড়ি চত্বরে আজ মঙ্গলবার সকাল সাড়ে ১০টার দিকে পুলিশের গুলিতে এক স্কুলছাত্রসহ দুজন নিহত হয়েছেন। নিহত দুজন দলীয় কর্মী বলে দাবি করেছে বিএনপি। প্রতিবাদে চাঁদপুর জেলায় কাল বুধবার সকাল-সন্ধ্যা হরতাল ডেকেছে ১৮-দলীয় জোট।
নিহত ব্যক্তিরা হলেন রতন (২৫) ও সিয়াম (১৪)। চাঁদপুর সরকারি কলেজের মাস্টার্সের ছাত্র রতনের বাড়ি শহরের গুনরাজদী এলাকায়।
আল আমিন একাডেমির অষ্টম শ্রেণীর ছাত্র সিয়াম চাঁদপুর শহরের ট্রাক রোডের বাড়িতে থাকত। তার বাবার নাম মজিবুর রহমান। মজিবুর দাবি করেন, সিয়াম নাশতা খেতে বের হয়েছিল।
চাঁদপুর সদর হাসপাতালের চিকিত্সা কর্মকর্তা রুহুল আমিন জানান, দুজনই গুলিতে নিহত হয়েছেন। বেশ কয়েকজন আহত হয়ে হাসপাতালে ভর্তি রয়েছেন।
হাসপাতাল সূত্র জানিয়েছে, গুলিতে সিয়ামের বুক ঝাঁজরা হয়ে গেছে। রতনের মাথায় গুলি লেগেছে।
প্রত্যক্ষদর্শীরা জানিয়েছেন, সকাল সাড়ে ১০টার দিকে শহরের কালীবাড়ি এলাকা দিয়ে বিএনপির একটি মিছিল দলীয় কার্যালয়ের দিকে যাচ্ছিল। এ সময় গুলির ঘটনা ঘটে।
চাঁদপুর মডেল থানার ভারপ্রাপ্ত কর্মকর্তা (ওসি) মাহবুবুর মোরশেদ দাবি করেন, বিএনপি ও শিবিরের কর্মীরা মিছিল থেকে পুলিশের ওপর ককটেল ছোড়েন। আত্মরক্ষার্থে গুলি ছুড়তে বাধ্য হয় পুলিশ।
জেলা বিএনপির সাধারণ সম্পাদক শেখ ফরিদ আহমেদ দাবি করেন, বিনা উসকানিতে অতর্কিতে তাঁদের মিছিলে গুলি ছোড়ে পুলিশ। এতে দলের দুই কর্মী নিহত হন। 
