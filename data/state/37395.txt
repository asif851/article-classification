
দায়িত্বরত প্রধান বিচারপতি মো. আবদুল ওয়াহ্হাব মিঞা বলেছেন, যেকোনো গণতান্ত্রিক রাষ্ট্রব্যবস্থার জন্য আইনের শাসন প্রতিষ্ঠা অপরিহার্য পূর্বশর্ত। আইনের শাসন প্রতিষ্ঠা করতে হলে বিচার বিভাগের প্রতি অপরিসীম শ্রদ্ধার পরিবেশ নিশ্চিত করতে হবে।
আজ শনিবার রাজধানীর বেইলি রোডে অফিসার্স ক্লাবে এক অনুষ্ঠানে প্রধান অতিথির বক্তব্যে প্রধান বিচারপতি এ কথা বলেন। অনুষ্ঠানে বার কাউন্সিলের তালিকাভুক্ত আইনজীবীদের সনদ বিতরণ করা হয়।
দায়িত্বরত প্রধান বিচারপতি বলেন, বর্তমানে দেশের বিভিন্ন আদালতে ৩০ লক্ষাধিক মোকদ্দমা শুনানি ও নিষ্পত্তির অপেক্ষায় রয়েছে। এ বিশাল কর্মযজ্ঞের তুলনায় কর্মশক্তি খুবই অপ্রতুল। এটা সুষ্পষ্ট যে দেশের বিভিন্ন আদালতে বিচারাধীন মামলার অনুপাতে বিচারকদের সংখ্যা অনেক কম। তা সত্ত্বেও ঝুলে থাকা মামলাগুলো অগ্রাধিকার পাওয়া উচিত। কারণ, বিচারপ্রার্থীরা দীর্ঘদিন ধরে অপেক্ষা করেছেন।   বিচারপতি মো. আবদুল ওয়াহ্হাব মিঞা বলেন, বাংলাদেশ এখন বিশ্ব অর্থনীতির রোল মডেল, যা বিশ্বব্যাংক তথা আন্তর্জাতিক সংস্থা কর্তৃক স্বীকৃত।  বাংলাদেশ বার কাউন্সিলের ভাইস চেয়ারম্যান আবদুল বাসেত মুজমদারের সভাপতিত্বে অনুষ্ঠানে আপিল বিভাগের বিচারপতি সৈয়দ মাহমুদ হোসেন, আইনমন্ত্রী আনিসুল হকসহ অনেকে বক্তব্য দেন।
