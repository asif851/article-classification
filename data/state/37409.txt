
৭ নভেম্বর ‘জাতীয় বিপ্লব ও সংহতি দিবস’ উপলক্ষে সমাবেশ করতে না দেওয়ার প্রতিবাদে আগামীকাল সোমবার সারা দেশে বিক্ষোভ কর্মসূচি ঘোষণা করেছে বিএনপি। ঢাকাসহ মহানগরগুলোর থানায় থানায়, জেলা-উপজেলা সদরে এ কর্মসূচি পালন করা হবে। আজ রোববার দুপুরে নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে বিএনপির মহাসচিব মির্জা ফখরুল ইসলাম আলমগীর এ কর্মসূচি ঘোষণা করেন।
‘জাতীয় বিপ্লব ও সংহতি দিবস’ উপলক্ষে গত ৭ অথবা ৮ নভেম্বর রাজধানীর সোহরাওয়ার্দী উদ্যানে সমাবেশের অনুমতি চেয়েছিল বিএনপি। কিন্তু ৭ বা ৮ নভেম্বর সোহরাওয়ার্দী উদ্যানে সমাবেশ করতে দেওয়া হবে না বলে জানায় ঢাকা মহানগর পুলিশ (ডিএমপি)। এ পরিপ্রেক্ষিতে ৮ নভেম্বর নয়াপল্টনে কেন্দ্রীয় কার্যালয়ের সামনে সমাবেশ করার অনুমতি চায় বিএনপি। কিন্তু ৮ নভেম্বর পুলিশ বিএনপিকে ২৭ শর্ত সাপেক্ষে ইঞ্জিনিয়ার্স ইনস্টিটিউট মিলনায়তনে আলোচনা সভা করার অনুমতি দেয়। কিন্তু তা প্রত্যাখ্যান করে বিএনপি। এরপর ১৩ নভেম্বর নয়াপল্টনে নতুন করে সমাবেশের অনুমতি চায় বিএনপি। কিন্তু তারও অনুমতি পায়নি দলটি।
