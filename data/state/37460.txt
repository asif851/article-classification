
সার্বিকভাবে বাংলাদেশে পর্যটনশিল্পের উন্নয়ন ও বিকাশের জন্য প্রথমেই অভ্যন্তরীণ পর্যটনকে প্রাধান্য দেওয়ার তাগিদ দিয়েছেন জাতিসংঘের বিশ্ব পর্যটন সংস্থার (ইউএনডব্লিউটিও) মহাসচিব তালেব রিফাই। তিনি বলেছেন, এতে করে দেশে পর্যটনের অবকাঠামোগত উন্নয়ন ত্বরান্বিত হবে, যা পরবর্তী সময়ে আন্তর্জাতিক পর্যটনের ক্ষেত্র তৈরিতে ভূমিকা রাখবে।রাজধানীর বঙ্গবন্ধু আন্তর্জাতিক সম্মেলন কেন্দ্রে দুই দিনব্যাপী আন্তর্জাতিক বৌদ্ধ ঐতিহ্য ও পর্যটন সম্মেলনের সমাপনী দিনে গতকাল বুধবার তালেব রিফাই এ কথা বলেন। বাংলাদেশে বৌদ্ধ ধর্মের সমৃদ্ধ ইতিহাস ও ঐতিহ্যের সঙ্গে পর্যটনের সংযোগ স্থাপনের লক্ষ্যে ইউএনডব্লিউটিওর সহযোগিতায় বেসামরিক বিমান পরিবহন ও পর্যটন মন্ত্রণালয় এই সম্মেলনের আয়োজন করে। গত মঙ্গলবার সম্মেলনের উদ্বোধন করেন প্রধানমন্ত্রী শেখ হাসিনা। সম্মেলনে বাংলাদেশ এবং বৌদ্ধ জনসংখ্যা অধ্যুষিত নয়টি দেশের পর্যটনমন্ত্রী, সরকারি কর্মকর্তা, বিশেষজ্ঞ, শিক্ষাবিদ ও পর্যটনসংশ্লিষ্ট চার শতাধিক প্রতিনিধি অংশ নেন।সমাপনী দিনের সংবাদ সম্মেলনে ইউএনডব্লিউটিওর মহাসচিব বলেন, এ সম্মেলনের মধ্য দিয়ে বাংলাদেশের পর্যটন কার্যত একটি নতুন যুগে প্রবেশ করল। বৌদ্ধ পর্যটনসহ বাংলাদেশের পর্যটনকে আন্তর্জাতিক স্তরে নিয়ে যাওয়ার জন্য প্রথমেই অভ্যন্তরীণ পর্যটনকে প্রাধান্য দেওয়ার তাগিদ দেন তিনি। এ জন্য ইউএনডব্লিউটিওর পক্ষ থেকে সব ধরনের সহায়তারও আশ্বাস দেন তিনি।ইউএনডব্লিউটিওর মহাসচিব বলেন, গতকালই তাঁরা কক্সবাজারে যাবেন। আজ বৃহস্পতিবার যাবেন সুন্দরবনে।সংবাদ সম্মেলনে বেসামরিক বিমান পরিবহন ও পর্যটনমন্ত্রী রাশেদ খান মেনন বলেন, দুই দিনের এই সম্মেলনে অত্যন্ত উদ্দীপক ও শিক্ষণীয় আলোচনা হয়েছে। সাংস্কৃতিক বিনিময় ও পর্যটনের ক্ষেত্রে সার্কভুক্ত দেশগুলোর বাইরে আসিয়ান দেশগুলোও এর মাধ্যমে যুক্ত হচ্ছে। মন্ত্রী অভ্যন্তরীণ পর্যটনকে উৎসাহিত করতে পর্যটন মন্ত্রণালয় ও সংস্কৃতি মন্ত্রণালয়ের যৌথ উদ্যোগে বিভিন্ন কর্মপরিকল্পনার কথা জানান। সংবাদ সম্মেলনে অন্যদের মধ্যে উপস্থিত ছিলেন পর্যটনসচিব খোরশেদ আলম চৌধুরী এবং ট্যুরিজম বোর্ডের প্রধান নির্বাহী কর্মকর্তা আখতারুজ্জামান কবির।
