
রাজধানীর আসাদ গেটসংলগ্ন এলাকায় জাতীয় সংসদের ডেপুটি স্পিকার শওকত আলীর বাসার কাছাকাছি একটি কক্ষ থেকে বোমাসদৃশ বস্তু উদ্ধার করেছে পুলিশ। পুলিশ জানিয়েছে, সংসদের পানির পাম্পসংলগ্ন একটি কক্ষ থেকে বস্তুটি উদ্ধার করা হয়েছে।
তেজগাঁও অঞ্চলের উপকমিশনার (ডিসি) বিপ্লব কুমার সরকার প্রথম আলো ডটকমকে বলেন, আজ দুপুরের দিকে অপরিচিত একটি নম্বর থেকে পুলিশের এক কনস্টেবলের কাছে একটি খুদেবার্তা আসে। সংসদ ভবনের পানির পাম্প এলাকায় একটি বোমা আছে বলে খুদেবার্তায় বলা হয়। পুলিশ সেখানে গিয়ে অনেক খোঁজাখুঁজি করেও কোনো কিছু পায়নি। পরে ওই নম্বর থেকে ফোন করে এক ব্যক্তি জানান, পাম্পসংলগ্ন কক্ষে থাকা খাটের নিচে ‘বোমা’ আছে। পুলিশ গিয়ে দেখে কক্ষটি তালাবদ্ধ। পরে তালা ভেঙে বোমাসদৃশ বস্তুটি উদ্ধার করা হয়।
বিপ্লব কুমার বলেন, পাম্পের কর্মচারীরা ঈদের ছুটিতে থাকায় কক্ষটি বন্ধ ছিল। তবে বস্তুটি বোমা নয়। কেউ ষড়যন্ত্র করে ভীতির সঞ্চার করার জন্য এ ঘটনা ঘটিয়েছে। মুঠোফোনে খবর দেওয়া ব্যক্তিকে খোঁজা হচ্ছে। 
পুলিশ জানায়, বস্তুটি তামার তার ও টেপ প্যাঁচানো ছিল। খবর পেয়ে ঢাকা মহানগর গোয়েন্দা পুলিশ তা উদ্ধার করে নিয়ে যায়।
ঢাকা মহানগর পুলিশের (ডিবি) অতিরিক্ত উপকমিশনার (এডিসি) ছানোয়ার হোসেন বলেন, ওই বস্তুটি বোমা কি না তা এখনো নিশ্চিত হওয়া যায়নি। পরীক্ষা-নিরীক্ষা করা হচ্ছে।
 
ছিনতাইকারীর কবলে চার সাংবাদিক
ইংরেজি পত্রিকা ‘ডেইলি স্টার’-এর চার সাংবাদিক গতকাল রোববার রাতে ছিনতাইকারীর কবলে পড়েছেন। ছিনতাইকারীরা অস্ত্র ঠেকিয়ে তাঁদের কাছ থেকে মুঠোফোন, ট্যাব, ডেবিট কার্ডসহ নগদ টাকা নিয়ে গেছে। এ ঘটনায় শাহবাগ থানায় একটি সাধারণ ডায়েরি (জিডি) করা হয়েছে।
ওই চার সাংবাদিক হলেন প্রবীর বড়ুয়া চৌধুরী, ত্রিবেণী চাকমা, তামান্না খান ও জামিল মাহমুদ।
প্রবীর প্রথম আলো ডটকমকে বলেন, রোববার রাত ১০টার দিকে তাঁরা কয়েকটি পূজামণ্ডপ দেখার জন্য পত্রিকা অফিস থেকে বের হন। আনুমানিক রাত দুইটার দিকে রমনা কালীমন্দির থেকে দুটি রিকশাযোগে অফিসে ফিরছিলেন তাঁরা। বাংলামোটরের কাছাকাছি বিশ্বসাহিত্য কেন্দ্রের গলির মুখে আসার পর চার যুবক তাঁদের গতিরোধ করে। তারা পিস্তল ও চাপাতি ঠেকিয়ে তাঁদের কাছ থেকে মূল্যবান জিনিসপত্র ছিনিয়ে নেয় এবং সড়কের অপর পাশে থাকা একটি সাদা প্রাইভেট কারে উঠে দ্রুত চলে যায়।
প্রবীর বলেন, ছিনতাইকারীরা তাঁদের কাছ থেকে একটি ট্যাব, অডিও রেকর্ডার, হাতঘড়ি, এটিএম কার্ড, তিনটি মুঠোফোন, দুটি ডেবিট কার্ড, প্রতিষ্ঠানের পরিচয়পত্র, নগদ কয়েক হাজার টাকাসহ বেশ কিছু গুরুত্বপূর্ণ কাগজপত্র নিয়ে গেছে।
শাহবাগ থানার উপপরিদর্শক (এসআই) মাজহারুল ইসলাম জিডির সত্যতা নিশ্চিত করেছেন।
