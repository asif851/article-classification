
শাহজালাল বিজ্ঞান ও প্রযুক্তি বিশ্ববিদ্যালয় (শাবিপ্রবি) ছাত্রলীগের দুই নেতাকে সংগঠন থেকে বহিষ্কার করেছে ছাত্রলীগের কেন্দ্রীয় নির্বাহী সংসদ। আজ সোমবার এক সংবাদ বিজ্ঞপ্তিতে এ তথ্য জানানো হয়েছে।ছাত্রলীগ সূত্রে জানা গেছে, ছাত্রলীগের শাবিপ্রবি শাখার গণশিক্ষাবিষয়ক সম্পাদক আবদুর রশিদ রাসেল ও মানবসম্পদ উন্নয়ন সম্পাদক আজমল হোসাইনকে সংগঠন থেকে বহিষ্কার করা হয়েছে।সোমবার ছাত্রলীগের কেন্দ্রীয় নির্বাহী সংসদের সভাপতি সাইফুর রহমান সোহাগ ও এস এম জাকির হোসাইন স্বাক্ষরিত এক সংবাদ বিজ্ঞপ্তিতে এ তথ্য জানানো হয়। গতকাল রোববার শাহপরান হলে ছাত্রলীগের শাবিপ্রবি শাখার সাংগঠনিক সম্পাদক জাহিদ হাসান নাইমকে ছুরিকাঘাত করে গুরুতর জখম করেন আবদুর রশিদ রাসেল। জাহিদ বর্তমানে সিলেট এম এ জি ওসমানী মেডিকেল কলেজ হাসপাতালে চিকিৎসাধীন। আর রশিদের সহযোগী ছিলেন আজমল হোসাইন। গত রোববার রাতে সিলেট শহরের সুবিদবাজার এলাকা থেকে র‌্যাব এ দুজনকে গ্রেপ্তার করে। আজমল বিশ্ববিদ্যালয়ের বাংলা বিভাগের ও রশিদ বিশ্ববিদ্যালয়ের সমাজকর্ম বিভাগের স্নাতকোত্তর শ্রেণির শিক্ষার্থী।এর আগে ২০ মার্চ ছাত্রলীগের এক সহসভাপতিকে লক্ষ্য করে গুলির ঘটনা ঘটে। ওই ঘটনায় ২১ মার্চ বিশ্ববিদ্যালয় ছাত্রলীগের ১২ নেতা-কর্মীকে বহিষ্কার করেছিল ছাত্রলীগের কেন্দ্রীয় কার্যনির্বাহী সংসদ।
