
মাদক, জঙ্গিবাদ ও সন্ত্রাস থেকে দূরে থাকতে দেশের যুব সম্প্রদায়ের প্রতি আহ্বান জানিয়েছেন প্রধানমন্ত্রী শেখ হাসিনা। একই সঙ্গে তিনি তাদের মেধা নিজের, পরিবারের ও জাতির উন্নয়নের জন্য ব্যয় করার পরামর্শ দেন। তিনি বলেন, মানুষ হত্যা ও ধর্মীয় জঙ্গিবাদ সৃষ্টিকারীর জায়গা হবে নরকে।
প্রধানমন্ত্রী শেখ হাসিনা আজ মঙ্গলবার সকালে রাজধানীর ওসমানী স্মৃতি মিলনায়তনে জাতীয় যুব দিবস উপলক্ষে আয়োজিত অনুষ্ঠানে এসব কথা বলেন। যুব ও ক্রীড়া মন্ত্রণালয় এর আয়োজন করে।
প্রধানমন্ত্রী বলেন, ‘আমরা চাই না আমাদের যুবশক্তি কোনোভাবে বিপথে যাক এবং তাদের অভিভাবকদের যন্ত্রণার কারণ হয়ে দাঁড়াক। তাদের অবশ্যই মাদক, সন্ত্রাস ও জঙ্গিবাদ থেকে দূরে থাকতে হবে। এগুলো কোনো সুস্থ ধারা নয়। এগুলো সব সময়ই যুবসমাজের সুন্দরভাবে বিকাশের অন্তরায়।’
প্রধানমন্ত্রী শেখ হাসিনা বলেন, শান্তির ধর্ম ইসলামে সন্ত্রাস ও জঙ্গিবাদের কোনো স্থান নেই। ইসলাম কোনোভাবেই মানুষ হত্যাকে সমর্থন করে না। হায়াত ও মউতের মালিক একমাত্র আল্লাহ। এসব তাঁরই হাতে। মানুষ হত্যা ও ধর্মীয় জঙ্গিবাদ সৃষ্টিকারীর জায়গা হবে নরকে।
প্রধানমন্ত্রী বলেন, ‘বঙ্গবন্ধু যুবকদের সংগঠিত করে বাঙালির মুক্তির সংগ্রামে উজ্জীবিত করেছিলেন, উদ্যমী করেছিলেন। এই যুবকেরাই মুক্তিযুদ্ধে বিজয় ছিনিয়ে এনেছে। আমরা বিজয়ী জাতি। এখন সবাইকে দেশের অর্থনৈতিক মুক্তির সংগ্রামে উজ্জীবিত হতে হবে।’ তিনি বলেন, ‘আমরা কারও কাছে হাত পাতব না, আত্মমর্যাদাশীল, কর্মোদ্যমী হয়ে উঠব।’ তিনি উল্লেখ করেন, বাংলাদেশের মোট জনসংখ্যার প্রায় এক-তৃতীয়াংশ যুবক, যা পৃথিবীর অনেক দেশেরই নেই। তিনি যুবসমাজকে ‘দেশের প্রাণ এবং উন্নয়ন-অগ্রযাত্রার চালিকাশক্তি’ বলে উল্লেখ করেন।
যুব ও ক্রীড়া প্রতিমন্ত্রী বীরেন সিকদার, উপমন্ত্রী আরিফ খান জয়, যুব ও ক্রীড়া মন্ত্রণালয় সম্পর্কিত সংসদীয় স্থায়ী কমিটির সভাপতি জাহিদ আহসান রাসেল অনুষ্ঠানে বিশেষ অতিথি হিসেবে উপস্থিত ছিলেন।
অনুষ্ঠানে প্রধানমন্ত্রী শেখ হাসিনা ১৯ জনকে জাতীয় যুব পুরস্কারে ভূষিত করেন।
