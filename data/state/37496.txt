
গাড়ির চালককে রামদা দিয়ে আঘাত করে নগদ টাকা, ল্যাপটপ ও তিনটি মুঠোফোন ছিনিয়ে নিয়ে গেছে ডাকাতেরা। গতকাল রোববার দিবাগত রাতে নাটোরের বনপাড়া-হাটিকুমরুল সড়কে একটি গাড়িতে ওই ডাকাতির ঘটনা ঘটে।আজ সোমবার ভোরে আহত চালককে রাজশাহী মেডিকেল কলেজ হাসপাতালে প্রাথমিক চিকিত্সা দেওয়া হয়েছে। গাড়িতে ওই প্রতিষ্ঠানের আরও দুজন ছিলেন।
গাড়িটিতে ছিলেন অমৃত গ্লোবাল প্রাইভেট লিমিটেডের প্রধান নির্বাহী কর্মকর্তা (সিইও) সিদ্ধার্থ দাশগুপ্ত (৫২)। তিনি ভারতীয় নাগরিক। ডাকাতদের রামদার আঘাতে গাড়ির চালক মনির হোসেন (২৯) আহত হন।আহত চালক মনির হোসেনের ভাষ্য, তাঁরা ঢাকা থেকে রাজশাহী যাচ্ছিলেন। বনপাড়া-হাটিকুমরুল সড়কের ওপরে বড় একটি গাছ ফেলে ডাকাতেরা তাঁদের গাড়ির গতিরোধ করে। দূর থেকে বুঝতে পেরে তিনি ঢাকার দিকে গাড়ি ঘুরিয়ে ফেলেছিলেন। কিন্তু পেছনে ফিরে দেখেন সেদিকে আরেক দল ডাকাত। তাদের সবার মুখে মুখোশ ছিল। তারা রামদা দিয়ে গাড়ির জানালায় কোপ দেয়। এ সময় তাঁর (মনির হোসেন) কপালে আঘাত লাগে। ডাকাতেরা নগদ দুই লাখ ৮০ হাজার টাকা, একটি ল্যাপটপ ও তিনটি মুঠোফোন ছিনিয়ে নিয়ে যায়।
নাটোর সদর থানার ভারপ্রাপ্ত কর্মকর্তা (ওসি) আব্দুস সাত্তার বলেন, পুলিশের উপস্থিতি টের পেয়ে ডাকাতেরা পালিয়ে গেছে। ডাকাতের কবলে পড়া ব্যক্তিগত গাড়িতে থাকা লোকজনের সঙ্গে কথা বলতে চাইলে তাঁরা দ্রুত চলে যান। ওই গাড়িতে কোনো ভারতীয় নাগরিক ছিলেন কি না, তিনি জানেন না।
তবে রাজশাহীর পর্যটন মোটেল সূত্রে জানা গেছে, সিদ্ধার্থ দাশগুপ্ত ভারতীয় নাগরিক। তিনি সেখানে অবস্থান করছেন।
