
চট্টগ্রাম নগরের আকবর শাহ থানার বাদশা কলোনিতে জমি নিয়ে বিরোধের জেরে দুই পক্ষের সংঘর্ষে একজন নিহত হয়েছেন। আহত হয়েছেন পুলিশের এক কর্মকর্তা। আজ সোমবার সন্ধ্যা সাড়ে ছয়টার দিকে বাদশা কলোনির ফারুক চৌধুরীর মাঠে এ ঘটনা ঘটে।
নিহত ব্যক্তির নাম আবদুল করিম (৩৪)। কলোনিতেই তাঁর বাসা। এ ঘটনায় আহত হয়েছেন আকবর শাহ থানার উপপরিদর্শক (এসআই) মো. মোস্তাফিজুর রহমান ভূঁইয়া। তাঁকে চট্টগ্রাম মেডিকেল কলেজ হাসপাতালে ভর্তি করা হয়েছে।
পুলিশ জানায়, বাদশা কলোনির বাসিন্দা রুবিনা আক্তার ও বাবুলের মধ্যে একটি জমি নিয়ে বিরোধ চলে আসছিল। এ নিয়ে দুপক্ষের লোকজন আজ সন্ধ্যায় সংঘর্ষে জড়িয়ে পড়ে। দুপক্ষই দেশীয় ও আগ্নেয়াস্ত্র ব্যবহার করে। পরে পুলিশ ঘটনাস্থলে গিয়ে পরিস্থিতি নিয়ন্ত্রণে আনে।
আকবর শাহ থানার ভারপ্রাপ্ত কর্মকর্তা (ওসি) সদীপ কুমার দাশ ঘটনার সত্যতা নিশ্চিত করে বলেন, নিহত আবদুল করিম এক পক্ষের হয়ে সংঘর্ষে অংশ নেন। আর দুপক্ষের সংঘর্ষ থামাতে গিয়ে আহত হন মোস্তাফিজুর রহমান ভূঁইয়া।
চট্টগ্রাম মেডিকেল কলেজ হাসপাতালের জরুরি বিভাগের চিকিৎসক আমিনুল হক সরকার জানান, নিহত আবদুল করিমের মৃত্যুর কারণ জানা যায়নি। ময়নাতদন্তের পর এটা নিশ্চিত হওয়া যাবে। তিনি আরও বলেন, মোস্তাফিজুর রহমানের অবস্থা আশঙ্কাজনক নয়। তাঁকে প্রয়োজনীয় চিকিৎসা দেওয়া হচ্ছে।
