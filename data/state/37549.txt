
অগ্রণী ব্যাংকের অফিসার (ক্যাশ) পদে নিয়োগের পরীক্ষায় ডিজিটাল চুরির জন্য পাঁচ পরীক্ষার্থীকে হাতেনাতে ধরা হয়েছে। আজ শনিবার বিকেলে এই নিয়োগ পরীক্ষা অনুষ্ঠিত হয়। বাংলাদেশ ব্যাংকের একটি সূত্র প্রথম আলোকে এ বিষয়টি নিশ্চিত করেছে।
বাংলাদেশ ব্যাংক সূত্রে জানা গেছে, শনিবার রাজধানীর বিভিন্ন কেন্দ্রে অগ্রণী ব্যাংকের অফিসার (ক্যাশ) পদে মোট ৬ হাজার ১২৮ জন প্রার্থী অংশ নেনয়। এ সময় তিতুমীর কলেজ কেন্দ্র থেকে ২ জন ও তেজগাঁও কলেজ কেন্দ্র থেকে ৩ জনসহ মোট ৫ জনকে ডিজিটাল ডিভাইসসহ হাতেনাতে ধরা হয়। বাংলাদেশ ব্যাংকের ব্যাংকার্স সিলেকশন কমিটির সদস্যসচিব ও বাংলাদেশ ব্যাংকের মহাব্যবস্থাপক মোশাররফ হোসেন খান প্রথম আলোকে বলেন, ‘কয়েকজনকে ডিজিটাল ডিভাইসসহ ধরা হয়েছে। ওই পরীক্ষার আয়োজক ছিল ঢাকা বিশ্ববিদ্যালয়ের কলা অনুষদ। তারাই এ বিষয়ে সিদ্ধান্ত নেবে।’
