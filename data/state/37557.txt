
যুক্তরাষ্ট্র বলেছে, ১৯৭১ সালে বাংলাদেশের মুক্তিযুদ্ধের সময় নৃশংসতার সঙ্গে যারা জড়িত ছিল, তাদের বিচারকে যুক্তরাষ্ট্র সমর্থন করে। তবে আন্তর্জাতিক ও অভ্যন্তরীণ মান অনুযায়ী এ বিচারপ্রক্রিয়া সুষ্ঠু ও স্বচ্ছ হওয়া উচিত। আর মৃত্যুদণ্ড দেওয়া ও তা কার্যকর করার আগে অধিকতর সাবধানী হতে হবে, যাতে জাতীয় ও আন্তর্জাতিক ক্ষেত্রে তা আরও গ্রহণযোগ্যতা পায়।গতকাল শনিবার ওয়াশিংটন ডিসিতে নিয়মিত প্রেস ব্রিফিংয়ে এসব কথা বলেন যুক্তরাষ্ট্রের পররাষ্ট্র দপ্তরের ভারপ্রাপ্ত মুখপাত্র ম্যারি হার্ফ। তিনি বলেন, মোহাম্মদ কামারুজ্জামানের বিষয়ে আন্তর্জাতিক অপরাধ ট্রাইব্যুনাল ও সুপ্রিম কোর্টের আপিল বিভাগের রায় এবং বিশেষ করে বিচারিক প্রক্রিয়ার দৃঢ়তার প্রতি যুক্তরাষ্ট্রের পূর্ণ সমর্থন আছে। তবে যুক্তরাষ্ট্র মনে করে, মৃত্যুদণ্ড দেওয়া ও তা কার্যকরের ক্ষেত্রে আরও সতর্কতা ও সাবধানতা অবলম্বন করা হলে এই প্রক্রিয়ার প্রতি জাতীয় ও আন্তর্জাতিক বৃহত্তর সমর্থন নিশ্চিত করা যাবে।
