
রাজধানীর কাফরুল থানাধীন পূর্ব শেওড়াপাড়া এলাকার একটি বাসা থেকে কামরুন নাহার (৩৮) নামে এক গৃহবধূর লাশ উদ্ধার করেছে পুলিশ। গতকাল শনিবার দিবাগত রাত দুইটার দিকে লাশটি উদ্ধার করে ঢাকা মেডিকেল কলেজের মর্গে নেওয়া হয়েছে।নিহত কামরুন নাহারের স্বামী হারুন অর রশিদের বরাত দিয়ে কাফরুল থানার উপপরিদর্শক (এসআই) তোফায়েল বলেন, গতকাল রাতে ওই গৃহবধূ বাসার একটি ঘরে একা ছিলেন। ঘরটির দরজা বন্ধ থাকায় হারুন বাইরে থেকে অনেক ডাকাডাকি করেন। কিন্তু সাড়া-শব্দ না পেয়ে তিনি পুলিশকে খবর দেন। পরে রাতে পুলিশ ঘটনাস্থলে গিয়ে দরজা ভেঙে কামরুনের লাশ উদ্ধার করে।
ঢাকা মেডিকেল কলেজ হাসপাতাল-১ এর পুলিশ ক্যাম্পের দায়িত্বরত কর্মকর্তা উপপরিদর্শক (এসআই) সেন্টু চন্দ্র দাশ বলেন, কামরুনের লাশ আপাতত হাসপাতালের জরুরি বিভাগ মর্গে রাখা হয়েছে।
এসআই তোফায়েল আরও বলেন, এ ঘটনায় জিজ্ঞাসাবাদের জন্য স্বামী হারুনকে আটক করা হয়েছে। আর কামরুনের মৃত্যু রহস্যজনক মনে হওয়ায় তাঁর লাশের ময়নাতদন্ত করা হবে। এ ঘটনায় একটি মামলার প্রস্তুতি চলছে।
