
বাংলাদেশে বিদ্যুৎ খাতে ভারতের সহযোগিতার প্রশংসা করে দেশটিকে এই খাতে আরও সহযোগিতা করতে আহ্বান জানিয়েছেন রাষ্ট্রপতি আবদুল হামিদ ।
আজ শুক্রবার সকালে ভারত সফররত বাংলাদেশের রাষ্ট্রপতির সঙ্গে ভারতের পররাষ্ট্রমন্ত্রী সুষমা স্বরাজ দেখা করেন। এ সময় আবদুল হামিদ এ আহ্বান জানান।
রাষ্ট্রপতির প্রেস সচিব ইহসানুল করিম বাসসকে জানান, ভারতের রাষ্ট্রপতি ভবনের সাউথ ড্রইংরুমে অনুষ্ঠিত বৈঠকে সুষমা স্বরাজ বলেন, বাংলাদেশের উন্নয়নের জন্য তাঁর দেশের সদিচ্ছা রয়েছে এবং থাকবে।
পররাষ্ট্রমন্ত্রীর দায়িত্বভার গ্রহণের পরই প্রথমে বাংলাদেশ সফর করেন সুষমা স্বরাজ। এ জন্য রাষ্ট্রপতি তাঁকে ধন্যবাদ জানান। ১৯৭১ সালে মুক্তিযুদ্ধের সময়ে ভারত সরকার ও জনগণের সমর্থন ও সহযোগিতার কথা উল্লেখ করেন আবদুল হামিদ। এ সময় তাঁরা দুই দেশের মধ্যে সহযোগিতা বৃদ্ধিতে বাংলাদেশ-ভারত পার্লামেন্টারি ফ্রেন্ডশিপ গ্রুপের আরও সফর বিনিময়ের ওপর গুরুত্বারোপ করেন।
বৈঠকে সুষমা বলেন, বাংলাদেশ শুধু একটি প্রতিবেশী রাষ্ট্রই নয়, ভারতের একটি নির্ভরযোগ্য বন্ধুও। তিনি গত ছয় মাসে দুই দেশের মধ্যে শীর্ষ পর্যায়ের বৈঠকে সন্তোষ প্রকাশ করেন।বৈঠকে বাংলাদেশের পররাষ্ট্র প্রতিমন্ত্রী শাহরিয়ার আলম, রাষ্ট্রপতির কার্যালয়ের সিনিয়র সচিব শেখ আলতাফ আলী, ভারতে নিযুক্ত বাংলাদেশের হাইকমিশনার সৈয়দ মোয়াজ্জেম আলী উপস্থিত ছিলেন।
