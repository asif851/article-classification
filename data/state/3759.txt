
রাজধানীর মিরপুর থেকে শনিবার রাতে নিষিদ্ধঘোষিত জঙ্গি সংগঠন আনসারুল্লাহ বাংলা টিমের (আনসার আল ইসলাম) দুই সদস্যকে গ্রেপ্তার করেছে র‍্যাব। তাঁরা হলেন শাহাদাত হোসেন ওরফে সজীব ও ইশতিয়াকুর রহমান ওরফে রবিন।
সংশ্লিষ্ট একটি সূত্র জানায়, শাহাদাত প্রাথমিক জিজ্ঞাসাবাদে র‍্যাবকে জানিয়েছেন, জঙ্গিরা প্রচলিত রাজনৈতিক দল ও সরকারকে ‘তাগুত’ বা ইসলামবিরোধী শক্তি মনে করে। তাঁর বাবা আওয়ামী লীগের নেতা। তাই ইসলামি শাসন প্রতিষ্ঠার জন্য তাঁর বাবাকেই প্রথমে হত্যা করতে হবে বলে সংগঠনের নির্দেশ ছিল। এ নিয়ে শাহাদাত দোটানার মধ্যে ছিলেন। এই পরিস্থিতিতেই শাহাদাত র‍্যাবের হাতে গ্রেপ্তার হন।
শাহাদাতের বাবা আমির হোসেন মিরপুরের নয় নম্বর ওয়ার্ড আওয়ামী লীগের সাবেক সহসভাপতি। একটি বেসরকারি বিশ্ববিদ্যালয় থেকে এমবিএ শেষ করে শাহাদাত তাঁর বাবার ব্যবসা দেখাশোনা করেন। তাঁর সঙ্গে গ্রেপ্তার হওয়া ইশতিয়াকুর অর্থনীতিতে স্নাতকোত্তর পাস করেছেন।
শনিবার রাতে অভিযান চালিয়ে নিজ নিজ বাড়ি থেকে র‍্যাব এই দুজনকে গ্রেপ্তার করে র‍্যাব-১১। এ সময় তাঁদের কাছ থেকে জিহাদি বই ও প্রচারপত্র উদ্ধার করা হয়। তাঁদের বিরুদ্ধে নারায়ণগঞ্জের আড়াইহাজার থানার সন্ত্রাসবিরোধী আইনে মামলা রয়েছে। আদালত গতকাল তাঁদের সাত দিনের রিমান্ড মঞ্জুর করেছেন।
রাজশাহীর তানোর উপজেলার বিলশহর এলাকায় অভিযান চালিয়ে রোববার ভোররাতে আরও তিন ব্যক্তিকে গ্রেপ্তার করেছে র‍্যাব-৫। তাঁরা হলেন সাহেবজান আলী (৩৫), আবুল কালাম আজাদ (২৮) এবং জাহাঙ্গীর আলম (২৮)। র‍্যাব বলছে, এরা জামাআতুল মুজাহিদীনের (জেএমবি) সক্রিয় সদস্য।
র‍্যাব-১১-এর জ্যেষ্ঠ সহকারী পুলিশ সুপার (এএসপি) আলেপ উদ্দিন প্রথম আলোকে বলেন, শাহাদাত আনসারুল্লাহ বাংলা টিমের ইংরেজি বই ও প্রচারপত্র বঙ্গানুবাদ করে দিতেন।
র‍্যাবের অভিযানের সময় যুবলীগ ঢাকা উত্তর শাখার সভাপতি মইনুল হোসেন উপস্থিত ছিলেন। তিনি বলেন, রাত আটটার দিকে র‍্যাব অভিযান চালায়। তাঁর সামনেই শাহাদাতকে গ্রেপ্তার করা হয়।
শাহাদতের বাবা আমির হোসেন প্রথম আলোকে বলেন, ছেলেকে গ্রেপ্তারের সময় তিনি বাসায় উপস্থিত ছিলেন না। ছেলের মধ্যে তিনি কোনো পরিবর্তন দেখেননি। জঙ্গিবাদে জড়িয়ে ছেলে তাঁকে হত্যা করার চিন্তা করতে পারে, এমন কিছুও তিনি বিশ্বাস করেন না। 
