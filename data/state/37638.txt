
কমিটিতে পদ ও পদোন্নতিবঞ্চিত নেতাদের আগামী সম্মেলন পর্যন্ত অপেক্ষা করতে বলেছেন বিএনপির মহাসচিব মির্জা ফখরুল ইসলাম আলমগীর। তিনি বলেন, ‘কেউ যদি মনে করেন, আমি বঞ্চিত হয়েছি, তাহলে তাঁর উচিত হবে পরবর্তী কাউন্সিলের জন্য অপেক্ষা করা।’
আজ সোমবার দুপুরে রাজধানীর নয়াপল্টনে বিএনপির কেন্দ্রীয় কার্যালয়ে সাংবাদিকদের সঙ্গে আলাপকালে মির্জা ফখরুল ইসলাম এসব কথা বলেন।
মির্জা ফখরুল বেলা সাড়ে ১১টায় বিএনপির কার্যালয়ে আসেন। এ সময় নতুন নেতারা মহাসচিবের সঙ্গে তাঁর কক্ষে গিয়ে কুশল বিনিময় করেন। পরে তিনি সাংবাদিকদের নানা প্রশ্নের জবাব দেন।
এক প্রশ্নের জবাবে বিএনপির মহাসচিব বলেন, ‘প্রতিটি রাজনৈতিক দলের যখন কমিটি করা হয়, তখন দেখা যাবে, কিছুসংখ্যক যোগ্য মানুষও পদবঞ্চিত হচ্ছেন। এটা স্বাভাবিক, এত যোগ্য লোকের সংখ্যা থাকে যে সবাইকে অ‌্যাকোমোডেট করা সম্ভব হয় না। সেদিক থেকে বিএনপিতে স্বাভাবিকভাবে সবাইকে অ‌্যাকোমোডেট করা সম্ভব হয়নি চেয়ারপারসনের পক্ষে।’
গত শনিবার বিএনপি দলের স্থায়ী কমিটি, ৭৩ সদস্যের উপদেষ্টা পরিষদ এবং ৫০২ সদস্যের জাতীয় নির্বাহী কমিটি ঘোষণা করে। কমিটি নিয়ে অনেক নেতা ক্ষুব্ধ প্রতিক্রিয়া জানান।
আজ ভিন্ন চিত্র দেখা গেছে বিএনপির কেন্দ্রীয় কার্যালয়ে। নতুন কমিটির মাঠপর্যায়ের অনেক নেতা উপস্থিত কর্মীদের সঙ্গে কোলাকুলি করেন, নতুন কয়েকজন নেতাকে ফুল দিয়ে শুভেচ্ছাও জানান কর্মীরা। দুপুরের দিকে বিএনপির কার্যালয়ে ছাত্রদলের সাবেক নেতা এস এম জিলানিসহ কয়েকজনকে কমিটি নিয়ে ক্ষোভ প্রকাশ করতে দেখা যায়।
খালেদার সঙ্গে দেখা করলেন স্থায়ী কমিটির ৪ সদস্যএদিকে আজ রোববার রাতে স্থায়ী কমিটির সদস্য খন্দকার মোশাররফ হোসেন, মওদুদ আহমদ, নজরুল ইসলাম খান ও আমির খসরু মাহমুদ চৌধুরী আলাদাভাবে বিএনপির চেয়ারপারসন খালেদা জিয়ার সঙ্গে তাঁর কার্যালয়ে দেখা করেন। এ বিষয়ে খন্দকার মোশাররফ প্রথম আলোকে বলেন, নতুন কমিটি ঘোষণার পর এটা ছিল সৌজন্য সাক্ষাৎ।
আরও পড়ুন:
পদ ছাড়তে পারেন বিএনপির গোলাম আকবরও
নোমানও বিএনপির পদ ছাড়ছেন!
