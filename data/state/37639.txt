
শেরপুর-২ আসনে এবারের নির্বাচনে নকলা উপজেলার ৬৩টি কেন্দ্রের মধ্যে দুটিতে ৯০ শতাংশের ওপর, ১৭টিতে ৮০ শতাংশের ওপরে এবং ১৯টিতে ৭০ শতাংশের ওপরে ভোট পড়েছে।ওই উপজেলায় ভোটকেন্দ্রে নারীদের উপস্থিতি ছিল খুবই কম। কিন্তু নারী-পুরুষ ভোটারের সংখ্যা প্রায় সমান হলেও অর্ধেকের বেশি কেন্দ্রে ৭০ শতাংশের ওপরে ভোটের হারকে অস্বাভাবিক বলছেন নির্বাচনসংশ্লিষ্ট ব্যক্তিরা। তবে নালিতাবাড়ী উপজেলার ৭১টি ভোটকেন্দ্রে গড়ে ভোট পড়েছে ৪৫ শতাংশ।নালিতাবাড়ী ও নকলা উপজেলা মিলে শেরপুর-২ আসন। এই আসনে আওয়ামী লীগের প্রার্থী কৃষিমন্ত্রী মতিয়া চৌধুরী এক লাখ ৩৪ হাজার ৮১০ ভোট পেয়ে নির্বাচিত হয়েছেন। তাঁর প্রতিদ্বন্দ্বী স্বতন্ত্র প্রার্থী বদিউজ্জামান বাদশা ভোট গ্রহণ শেষ হওয়ার দুই ঘণ্টা আগে ভোট ডাকাতি, জালভোট ও কেন্দ্র দখলের অভিযোগ এনে নির্বাচন বর্জনের ঘোষণা দেন। তিনি পেয়েছেন ৩৫ হাজার ৯৮৬। এর মধ্যে নকলায় পেয়েছেন সাত হাজার ৬১৯। তবে তিনি নিজের তাঁরাগঞ্জ পাইলট বালিকা উচ্চ বিদ্যালয়ে পরাজিত হয়েছেন। তিনি পান ৫৫৪ ভোট। আর মতিয়া চৌধুরী পেয়েছেন ৬২৮ ভোট।অভিযোগ অস্বীকার করে মতিয়া চৌধুরী বলেন, নির্বাচনে কোনো ধরনের জালভোট দেওয়া হয়নি। নকলা-নালিতাবাড়ীবাসী স্বতঃস্ফূর্তভাবে তাঁকে (মতিয়া) ভোট দিয়েছেন। তাঁর কর্মীরা কোনো কেন্দ্র থেকে বাদশার কোনো এজেন্টকে বের করে দেননি এবং তাঁর কোনো কর্মী জাল ভোটের সঙ্গে জড়িত নন। নালিতাবাড়ীতে ৭১টি কেন্দ্রে ভোটার সংখ্যা এক লাখ ৭২ হাজার ১২৮ জন। নকলার ৬৩টি কেন্দ্রের ভোটার সংখ্যা এক লাখ ৩২ হাজার ৩৪৭ জন।জাল ভোটের অভিযোগ উঠেছে নকলার অধিকাংশ কেন্দ্রে। জেলা নির্বাচন কর্মকর্তার কার্যালয় থেকে এই আসনের নকলার কেন্দ্রভিত্তিক তথ্য অনুযায়ী, সবচেয়ে বেশি ভোট পড়েছে লাভাপূর্ব সরকারি প্রাথমিক বিদ্যালয় কেন্দ্রে। এখানে মোট ভোটার এক হাজার ২৯৪। ভোট পড়েছে এক হাজার ১৯৭টি। ভোটের হার ৯২ শতাংশ। আর ডাকাতিয়াকান্দা সরকারি প্রাথমিক বিদ্যালয় কেন্দ্রে ভোট পড়েছে ৯০ শতাংশ।নকলা পাইলট উচ্চবিদ্যালয় কেন্দ্রে এক হাজার ৮০১ জন ভোটারের বিপরীতে এক হাজার ৫৯৮টি অর্থাৎ ৮৮ শতাংশ ভোট পড়েছে। গজারিয়া স্বল্পব্যয়ী প্রাথমিক বিদ্যালয় কেন্দ্রে ভোট পড়েছে ৮৮ শতাংশ। এই কেন্দ্রে এক হাজার ৬৭২ ভোটের মধ্যে ভোট পড়ে এক হাজার ৪৭৪। রানিশিমুল রেজিস্টার্ড প্রাথমিক বিদ্যালয় কেন্দ্রে ৮৭ শতাংশ ভোট পড়েছে। একইভাবে ৮০ শতাংশের ওপরে ভোট পড়া মোট কেন্দ্রের সংখ্যা ১৭।প্রথম আলোর তিনজন প্রতিবেদক নির্বাচনের দিন ১০টি কেন্দ্রে নির্বাচন পর্যবেক্ষণ করেছেন। এসব কেন্দ্রে সারা দিনই ভোটারের উপস্থিতি ছিল কম। প্রতিটি কেন্দ্রে নারী ও পুরুষ ভোটারের সংখ্যা প্রায় সমান হলেও নারীদের উপস্থিতি ছিল খুবই কম। সে ক্ষেত্রে নারীদের ভোট ছাড়া ৭০ থেকে ৯০ শতাংশ ভোটের হারকে অস্বাভাবিক মনে করছেন অনেকেই।গণপদ্দী মডেল সরকারি প্রাথমিক বিদ্যালয় কেন্দ্রে ভোটার তিন হাজার ২৪৪ জন। সকাল আটটা ৪৫ মিনিটে ভোট পড়েছিল ৫০টি। বেলা সাড়ে ১১টায় ৯০৫টি। দুপুর পৌনে তিনটায় এক হাজার ৫১৪টি। ভোট গ্রহণ শেষে বেড়ে দাঁড়ায় দুই হাজার ৪০। শেষ এক ঘণ্টায় ৫২৬ ভোট পড়ে। এই কেন্দ্রে ভোট পড়েছে ৬৪ শতাংশ। বাদশার তিনজন পোলিং এজেন্ট প্রথম আলোর কাছে অভিযোগ করেন, তাঁদের এই কেন্দ্র থেকে মতিয়া চৌধুরীর কর্মীরা বের করে দিয়েছেন।নকলা পাইলট উচ্চ-বিদ্যালয় কেন্দ্রে ভোটারের সংখ্যা এক হাজার ৮০১ জন। ভোট পড়ে এক হাজার ৫৯৮টি। এ কেন্দ্রে সকাল ১০টায় ভোট পড়ে ১২০টি। বেলা পৌনে দুইটায় ভোট পড়ে ৪৩৮টি। শেষ দুই ঘণ্টায় ভোট পড়ে এক হাজার ৬০টি। ভোটের হার ৮৮ শতাংশ। এ কেন্দ্রের স্বতন্ত্র প্রার্থী বাদশার পোলিং এজেন্ট আবু বকর সিদ্দিক বলেন, ‘আমরা পৌনে দুইটার দিকে চলে আসার পর জাল ভোট দেওয়া হয়।’শেরপুরের জেলা প্রশাসক ও রিটার্নিং কর্মকর্তা মোহামঞ্চদ জাকীর হোসেন গতকাল সোমবার প্রথম আলোকে বলেন, কেন্দ্রে দায়িত্বরত প্রিসাইডিং কর্মকর্তার কাছ থেকে প্রাপ্ত ফলাফলই রিটার্নিং কর্মকর্তার থেকে প্রকাশ করা হয়। এ ক্ষেত্রে তাঁদের তেমন কিছু করার থাকে না।
