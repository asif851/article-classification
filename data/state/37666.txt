
স্বাস্থ্যমন্ত্রী মোহাম্মদ নাসিম বলেছেন, খালেদা জিয়া বাংলাদেশের রাজনীতিতে দুষ্টুগ্রহ। এই দুষ্টুগ্রহের কবল থেকে বাংলাদেশকে মুক্ত করতে না পারলে বাংলাদেশের অগ্রযাত্রা পদে পদে বিঘ্নিত হবে, মুক্তিযুদ্ধের চেতনা ও স্বপ্ন নিশ্চিহ্ন হয়ে যাবে।আজ শুক্রবার দুপুরে রাজধানীর বঙ্গবন্ধু অ্যাভিনিউয়ে যুবলীগের কেন্দ্রীয় কার্যালয়ে আয়োজিত এক যৌথসভায় নাসিম এসব কথা বলেন। ১৫ ফেব্রুয়ারি বাংলাদেশের অভ্যন্তরীণ বিষয় নিয়ে পাকিস্তানের হস্তক্ষেপের প্রতিবাদে আওয়ামী লীগ নেতৃত্বাধীন ১৪-দলীয় জোটের মানববন্ধন সফল করতে যুবলীগ এই যৌথসভার আয়োজন করে। অনুষ্ঠানে নাসিম এক-এগারোর সময় ‘মিথ্যা সংবাদ’ পরিবেশনের দায়ে মাহফুজ আনামকে ডেইলি স্টারের সম্পাদকের পদ থেকে অবিলম্বে পদত্যাগও করা উচিত বলেও মন্তব্য করেন।মোহাম্মদ নাসিম বলেছেন, বাংলাদেশের অর্থনৈতিক উন্নয়নের অপার সম্ভাবনায় ঈর্ষান্বিত হয়ে পাকিস্তান ও তাদের এ দেশীয় এজেন্ট বিএনপি-জামায়াত বাংলাদেশের বিরুদ্ধে ষড়যন্ত্র চালিয়ে যাচ্ছে। বঙ্গবন্ধুর নেতৃত্বে একাত্তরের মুক্তিযুদ্ধের রণাঙ্গনে আমরা পাকিস্তানকে পরাজিত করেছিলাম, ইনশা আল্লাহ শেখ হাসিনার নেতৃত্বে পাকিস্তান ও তাদের এ দেশীয় এজেন্টদের বাংলাদেশবিরোধী সব ষড়যন্ত্র মোকাবিলা করে বাংলাদেশকে এগিয়ে নিয়ে যাব।এক-এগারোর পটভূমি তুলে ধরে নাসিম বলেন, ‘এক-এগারোর সময় প্রধানমন্ত্রী শেখ হাসিনা বন্দী ছিলেন। ওই সময়ের কথা স্মরণ করে বলতে চাই। একজন সাংবাদিক, অত্যন্ত¯প্রখ্যাত সাংবাদিক মাহফুজ আনাম সাহেব সে দিন স্বীকার করেছেন যে, তিনি ভুল করেছিলেন। তিনি শেখ হাসিনার বিরুদ্ধে মিথ্যা নিউজ করেছিলেন। যা ক্ষতি হওয়ার এখন হয়ে গিয়েছে। সেই মিথ্যা নিউজের ভিত্তিতে সেদিন শেখ হাসিনাকে গ্রেপ্তারের পটভূমি তৈরি করা হয়েছিল। আজকে কয়েক বছর পরে তিনি নিজের ভুল স্বীকার করলেন।’
মাহফুজ আনামকে উদ্দেশ করে নাসিম বলেন, ‘আপনি সুশিক্ষিত মানুষ একজন প্রখ্যাত সাংবাদিক। আপনার নিশ্চয়ই স্মরণে আছে ২০১১ সালে ব্রিটেনে একটি দৈনিক পত্রিকা সাবেক প্রধানমন্ত্রী গর্ডন ব্রাউনের বিরুদ্ধে তাঁর ছেলেকে জড়িয়ে একটা নিউজ করেছিল। অসত্য নিউজ করেছিল। যে কারণে রুপার্ট মারডক যে পত্রিকাটির মালিক ছিল, তাকে এখন মিডিয়া মুঘল বলা হয়, সেদিন দুনিয়ার ও ব্রিটেনবাসীর কাছে ওই নিউজের জন্য ক্ষমা চেয়েছিলেন। রেবেকা যিনি ওই স্টার নিউজের সম্পাদক ছিলেন, তিনি শুধু দুঃখ প্রকাশই করেননি, পদত্যাগও করেছিলেন সেই ভুল তথ্য দেওয়ার জন্য। আমি মাহফুজ আনামকে অনুরোধ করব, এ অপরাধের জন্য আপনার ভুল স্বীকার করে পদত্যাগ করা উচিত।’যৌথসভায় আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেন, স্বাধীনতার ৪৪ বছর পরে শেখ হাসিনার নেতৃত্বে অর্থনৈতিক, সামাজিক সব ক্ষেত্রে বাংলাদেশ এখন পাকিস্তানের থেকে অনেক এগিয়ে গেছে। বাংলাদেশ এখন বিশ্বে উন্নয়নের রোল মডেল আর পাকিস্তান এখন ব্যর্থ রাষ্ট্র। এটাই পাকিস্তানের গাত্রদাহের কারণ।যুবলীগ চেয়ারম্যান মোহাম্মদ ওমর ফারুক চৌধুরী বলেন, আগামী ১৪ ফেব্রুয়ারি বিশ্ব ভালোবাসা দিবসে প্রত্যেক যুবলীগ নেতা-কর্মী ধানমন্ডির ৩২ নম্বরে গিয়ে বঙ্গবন্ধুর প্রতিকৃতিতে ফুল দিয়ে বঙ্গবন্ধুর প্রতি তাদের ভালোবাসা ও শ্রদ্ধা প্রদর্শন করবেন।যৌথসভায় আরও উপস্থিত ছিলেন যুবলীগের নেতা হারুনুর রশীদ, মুজিবর রহমান চৌধুরী, মাহবুবুর রহমান, ইসমাইল চৌধুরী, ইসমাইল হোসেন, রফিকুল ইসলাম, মনিরুল ইসলাম হাওলাদার প্রমুখ।
