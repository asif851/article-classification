
সাতক্ষীরা সদর উপজেলায় যাত্রীবাহী বাসের চাপায় আমিনুর রহমান (২৬) নামের এক মোটরসাইকেল আরোহী নিহত হয়েছেন। আজ বুধবার সকালে শহরতলির লাবসা এলাকার সাতক্ষীরা-যশোর আঞ্চলিক মহাসড়কে এ ঘটনা ঘটে।
নিহত আমিনুর সাতক্ষীরা সদর হাসপাতালের এক্স-রে বিভাগে কর্মরত ছিলেন। তিনি উপজেলার বাবুলিয়া গ্রামের আবদুর রউফের ছেলে।
প্রত্যক্ষদর্শী ও পারিবারিক সূত্রে জানা গেছে, আমিনুর সকাল সাড়ে আটটার দিকে মোটরসাইকেলে করে তাঁর কর্মক্ষেত্র সদর হাসপাতালের দিকে যাচ্ছিলেন। লাবসা এলাকায় সাতক্ষীরা-যশোর আঞ্চলিক মহাসড়কে পৌঁছালে সামনে থেকে একটি যাত্রীবাহী বাস মোটরসাইকেলটিকে চাপা দেয়। এতে ঘটনাস্থলেই আমিনুর নিহত হন।
ঘটনার সত্যতা নিশ্চিত করে সাতক্ষীরা সদর থানার ভারপ্রাপ্ত কর্মকর্তা (ওসি) ফিরোজ হোসেন মোল্লা বলেন, ময়নাতদন্তের জন্য আমিনুরের লাশ সাতক্ষীরা সদর হাসপাতালের মর্গে পাঠানো হয়েছে।
