
সিরাজগঞ্জের উল্লাপাড়া উপজেলায় দুটি গ্রামে গত মঙ্গলবার চার শিশু পানিতে ডুবে মারা গেছে। নিহত শিশুরা হলো পৌর এলাকার শ্রীকোলা মহল্লার ছানোয়ার হোসেনের মেয়ে মিম খাতুন (৫) ও ছানোয়ারের ভাই সাইদুর রহমানের মেয়ে সাদিয়া খাতুন (৭) এবং দুর্গানগর গ্রামের বাবলু সরকারের মেয়ে পুষ্প রানী (৪) ও বাবলুর ভাই পরিতোষ সরকারের মেয়ে চৈতি রানী (৩)।
পুলিশ ও এলাকাবাসী সূত্র জানায়, উল্লাপাড়া পৌর এলাকার শ্রীকোলা মহল্লার মিম ও সাদিয়াকে মঙ্গলবার দুপুর থেকে পাওয়া যাচ্ছিল না। অনেক খোঁজাখুঁজি শেষে রাতে পুকুর থেকে শিশু দুটির ভাসমান লাশ উদ্ধার করা হয়।ধারণা করা হচ্ছে, দুপুরে পরিবারের সদস্যদের অগোচরে বাড়ির পাশের পুকুরে গোসল করতে গিয়ে ডুবে যায় তারা।
অপর দিকে উপজেলার দুর্গানগর গ্রামের পুষ্প ও চৈতি মঙ্গলবার সকাল সাড়ে ১০টার দিকে বাড়ির পাশের একটি পুকুর পাড়ে খেলছিল।
বেলা সাড়ে ১১টার দিকে এক গৃহিণী পুকুরে শিশু দুটির লাশ ভাসতে দেখে তাদের পরিবারকে খবর দেন।
উল্লাপাড়া মডেল থানার ভারপ্রাপ্ত কর্মকর্তা (ওসি) হাবিবুল ইসলাম পানিতে ডুবে চার শিশুর মৃত্যুর ঘটনার সত্যতা নিশ্চিত করেছেন।
