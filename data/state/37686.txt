
প্রতারণার শিকার হয়ে গত বছর হজে যেতে না পারা ১৩৯ জন হজযাত্রী এবার হজে যাওয়ার নিশ্চয়তা দাবি করেছেন সরকারের কাছে৷ এ ব্যাপারে তাঁরা প্রধানমন্ত্রীর হস্তক্ষেপ চেয়েছেন৷গত বৃহস্পতিবার সকালে জাতীয় প্রেসক্লাবে সংবাদ সম্মেলন করেন প্রতারণার শিকার হজযাত্রীরা৷ তাঁরা আগামী এক সপ্তাহের মধ্যে হজে যাওয়ার প্রয়োজনীয় ব্যবস্থা নিতে সরকারের প্রতি আহ্বান জানিয়েছেন৷ অন্যথায় জাতীয় প্রেসক্লাবের সামনে আমরণ অনশনে যাওয়ার ঘোষণা দেন তাঁরা৷লিখিত বক্তব্যে প্রতারণার শিকার হজযাত্রী মো. গোলাম ফারুক বলেন, গত বছর ১৪২ জন হজযাত্রী সৌদি হজ এয়ার সার্ভিস নামের একটি হজ এজেন্সিকে (লাইসেন্স নং-১১৬৯) জনপ্রতি দুই লাখ ৮৫ হাজার টাকা দেন৷ কিন্তু তাঁরা প্রতারণার শিকার হয়ে হজে যেতে পারেননি৷ তখন প্রধানমন্ত্রীর নির্দেশে সাবেক বিমানমন্ত্রী ফারুক খান একটি বিশেষ ফ্লাইট ও টিকিটের ব্যবস্থা করলেও জেদ্দা বিমান কর্তৃপক্ষ হজ ফ্লাইট বন্ধ করে দেওয়ায় তাঁদের হজে যাওয়া হয়নি৷ ইতিমধ্যে তিনজন মারা গেছেন৷গোলাম ফারুক অভিযোগ করেন, এত বড় প্রতারণা করলেও সৌদি হজ এয়ার সার্ভিসের লাইসেন্স বাতিল করা হয়নি৷ প্রতিষ্ঠানের মালিক মোকাররম হোসেন সরকারের প্রভাবশালী মহলের ছত্রচ্ছায়ায় থাকায় তাঁর বিরুদ্ধে ব্যবস্থা নেওয়া হয়নি বলে তাঁদের অভিযোগ৷সংবাদ সম্মেলনে প্রতারণার শিকার হজযাত্রীদের মধ্যে শেখ মো. আবদুর রাজ্জাক, নুরুল ইসলাম, সাজেদুল করিম, সিদ্দিকুর রহমান প্রমুখ উপস্থিত ছিলেন৷ এঁরা ময়মনসিংহের বিভিন্ন এলাকার বাসিন্দা৷হজ এজেন্সিজ অ্যাসোসিয়েশন অব বাংলাদেশের (হাব) একটি সূত্র জানায়, হাব কর্তৃপক্ষ সৌদি হজ এয়ার সার্ভিস থেকে ৪০ লাখ টাকা আদায় করতে সমর্থ হয়৷ প্রতিষ্ঠানটি আরও এক কোটি ৭০ লাখ টাকার চেক দিয়েছিল৷ কিন্তু ব্যাংকে সেই হিসাব নম্বরে কোনো টাকা নেই৷ এখন প্রতিষ্ঠানটির মালিক আত্মগোপন করে আছেন৷ তাঁর মুঠোফোনও কিছুদিন ধরে বন্ধ৷
