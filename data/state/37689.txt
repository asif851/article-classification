
একাত্তরে মানবতাবিরোধী অপরাধের দায়ে ফাঁসির রায় পুনর্বিবেচনা চেয়ে (রিভিউ) জামায়াত নেতা মীর কাসেম আলীর আবেদনের শুনানি এক মাস পিছিয়ে ২৪ আগস্ট পুনর্নির্ধারণ করা হয়েছে।
আজ সোমবার প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের বেঞ্চ এই তারিখ পুনর্নির্ধারণ করেন।
জামায়াতে ইসলামীর কেন্দ্রীয় নির্বাহী পরিষদের সদস্য মীর কাসেমের রিভিউ আবেদন শুনানির জন্য আজ সর্বোচ্চ আদালতের কার্যতালিকায় রাখা ছিল। এর সঙ্গে যুক্ত ছিল রিভিউ শুনানি মুলতবির জন্য আসামিপক্ষের একটি আবেদন। এই আবেদনে রিভিউ শুনানির প্রস্তুতির জন্য দুই মাস সময় চাওয়া হয়।
সময় চেয়ে আসামিপক্ষের করা আবেদনটির ওপর আজ শুনানি হয়। শুনানিতে মীর কাসেমের আইনজীবী বলেন, আপিল বিভাগের রায়ে এই মামলার অভিযোগ গঠনের আদেশ ত্রুটিপূর্ণ বলা হয়েছে। এ বিষয়টি বিশ্লেষণ ও প্রস্তুতির জন্য দুই মাস সময় দরকার।
শুনানি শেষে আদেশ দেন আদালত। আদেশে রিভিউ আবেদন শুনানির জন্য ২৪ আগস্ট তারিখ পুনর্নির্ধারণ করা হয়। শুনানিকালে রাষ্ট্রপক্ষে উপস্থিত ছিলেন অ্যাটর্নি জেনারেল মাহবুবে আলম।
গত ১৯ জুন ফাঁসির রায় পুনর্বিবেচনা চেয়ে আবেদন করেন মীর কাসেম। ২১ জুন সুপ্রিম কোর্টের অবকাশকালীন চেম্বার আদালত ওই আবেদন আপিল বিভাগের নিয়মিত বেঞ্চে শুনানির জন্য ২৫ জুলাই দিন নির্ধারণ করেছিলেন।
আরও পড়ুন: 
মীর কাসেমের রিভিউ আবেদন কার্যতালিকায়
