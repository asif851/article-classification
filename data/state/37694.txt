
 
বান্দরবানের রুমা সড়কে পাহাড়ধসে কয়েকজন পথচারী মাটিচাপা পড়েছেন বলে জানা গেছে। এতে প্রাণহানির আশঙ্কা করা হচ্ছে। আজ রোববার সকাল সাড়ে ১০টার দিকে বান্দরবান-রুমা সড়কের বাইশ মাইল এলাকায় এই ঘটনা ঘটে।
রুমার উপজেলা নির্বাহী কর্মকর্তা (ইউএনও) মুহাম্মদ শরিফুল হক জানান, সকাল সাড়ে ১০টার সময় সড়কটির পাশের একটি পাহাড় ধসে পড়ে। এ সময় ওই সড়ক দিয়ে ছয়-সাতজন পথচারী হেঁটে যাচ্ছিলেন। এতে দুজন নারীসহ কয়েকজন মাটির নিচে চাপা পড়েন। দুজনকে স্থানীয় লোকজন উদ্ধার করতে সক্ষম হয়েছেন।
তবে কতজন মাটির নিচে চাপা পড়েছেন, তা তাৎক্ষণিকভাবে জানাতে পারেননি ইউএনও।
জেলা পুলিশ সুপার সঞ্জিত কুমার রায় প্রথম আলোকে বলেন, ‘আমরা ঘটনাস্থলে পৌঁছেছি। এখন উদ্ধার তৎপরতা চলছে। কতজন চাপা পড়েছেন, তা এখন বলা সম্ভব নয়।’ মাটিচাপা পড়া লোকজন পর্যটক, নাকি স্থানীয় বাসিন্দা, তাও জানাতে পারেননি তিনি।
পার্বত্য চট্টগ্রামবিষয়ক প্রতিমন্ত্রী বীর বাহাদুর উ শৈ সিং, জেলা প্রশাসক দিলীপ কুমার বণিক, ৬৯ পদাতিক ব্রিগেডিয়ার জেনারেল জুবায়ের সালেহীন প্রমুখ ঘটনাস্থলে পৌঁছেছেন।
