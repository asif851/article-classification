
১৭তম প্রতিষ্ঠাবার্ষিকী উদ্‌যাপনের অংশ হিসেবে আজ শুক্রবার দিনভর এক পাঠক উৎসবের আয়োজন করেছে প্রথম আলো৷ বাংলা একাডেমি প্রাঙ্গণে ‘সতেরোয় স্বাগতম’ শিরোনামে এই বর্ণিল উৎসব শুরু হবে সকাল ১০টায়। চলবে বিকেল পাঁচটা পর্যন্ত। সারা দিন ধরে দেশসেরা শিল্পীদের সাংস্কৃতিক পরিবেশনার সঙ্গে সব বয়সী পাঠকদের জন্য থাকবে নানামাত্রিক আয়োজন৷ থাকবে আলোকচিত্র প্রদর্শনী, বইমেলা, প্রথম আলোর বিভিন্ন পাতা নিয়ে বর্ণিল আয়োজন ও তারকা সমাবেশ৷ এ উৎসবে প্রথম আলো পাঠককে জানাচ্ছে উদার আমন্ত্রণ।সকাল ১০টায় রবীন্দ্রনাথ ঠাকুর, কাজী নজরুল ইসলাম, দ্বিজেন্দ্র লাল রায়, সলিল চৌধুরীর গান দিয়ে শুরু হবে এই উত্সবের৷ সাড়ে ১০টায় ‘তুমুল তারুণ্য’ আলোচনায় আলোকিত তরুণদের কাছে শোনা যাবে এগিয়ে যাওয়ার গল্প৷ বেলা তিনটায় পাঠকদের প্রশ্নের সরাসরি উত্তর দেবেন প্রথম আলোর সম্পাদকসহ জ্যেষ্ঠ কর্মীরা৷ বাকি সময় ধরে বিশেষ করে বেলা ১১টা, আড়াইটা আর বিকেল চারটায় উৎসবেরমূল মঞ্চে হবে দেশসেরা জনপ্রিয় শিল্পীদের পরিবেশনায় সাংস্কৃতিক আয়োজন৷ জনপ্রিয় তারকা, দেশের অগ্রগণ্য লেখক, শিল্পী, সাংবাদিক, তারকারা শুভেচ্ছা বিনিময় করতে আসবেন এ আয়োজনে।গত এক বছরে প্রথম আলোয় প্রকাশিত ও অপ্রকাশিত আলোকচিত্র নিয়ে থাকবে প্রদর্শনী৷ প্রথম আলোর বিভিন্ন পাতা এবার সশরীরে হাজির হবে পাঠকদের সামনে৷ পাঠকদের সঙ্গে দিনভর আনন্দ আড্ডায় জমে উঠবে ‘সবমিশালী’ এলাকা৷ যেখানে থাকবে নকশা, রস+আলো, অধুনা, ছুটির দিনে, স্বপ্ন নিয়ে, আনন্দ-বিনোদন, বার্তা ও ক্রীড়াসহ প্রথম আলোর বিভিন্ন বিভাগের স্টল৷ এখানে দিনভর চলবে মজার সব আয়োজন৷ মজার কুইজে অংশ নিয়ে পুরস্কার জেতার সুযোগ যেমন থাকবে, তেমনি থাকবে নকশায় মডেল হওয়ার সুযোগও৷ ছোটদের আনন্দের জন্য থাকবে নানা কিছু। থাকবে প্রথমা প্রকাশনের বইমেলা এবং খাবারদাবারের বিপণি। গোল্লাছুটের পাশে থাকবে কিশোর আলো৷ বন্ধুসভার বন্ধুদের সঙ্গে থাকবে প্রথম আলো ট্রাস্ট, এবিসি রেডিও আর প্রথম আলো ডিজিটালের স্টল৷ থাকবে চমক আর চমক৷ হাতে মেহেদি পরানো কিংবা সাজগোজ থেকে জাদু প্রদর্শনী, ফ্যাশন শো সব বয়সের পাঠকদের খুশি রাখার চেষ্টা চলবে ভিন্নভাবে।
প্রথম আলোর এই পাঠক উৎসব সবার জন্য উন্মুক্ত৷ পাঠক আসছেন তো?
দিনভর অনুষ্ঠানটি সরাসরি সম্প্রচার করা হবে চ্যানেল টোয়েন্টিফোর ও www.prothom-alo.com <http://www.prothom-alo.com>-এ৷
