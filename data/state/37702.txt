
আগামী জাতীয় সংসদ নির্বাচন সুষ্ঠু ও নিরপেক্ষ করতে নির্বাচনকালীন সরকারের রূপরেখা নিয়ে রাজনৈতিক দলগুলোর সঙ্গে সংলাপ শুরু করতে সরকারের প্রতি আহ্বান জানালেন বিএনপির ভাইস চেয়ারম্যান আবদুল্লাহ আল নোমান। তিনি বলেন, রাজনৈতিক সংকট নিরসনে জাতীয় সংলাপের কোনো বিকল্প নেই। সরকারকে সংলাপের উদ্যোগ নিতে হবে।গতকাল শুক্রবার বিকেলে চট্টগ্রাম নগরের বড়পোল এলাকার একটি কমিউনিটি সেন্টারে হালিশহর থানা শ্রমিক দলের প্রয়াত সভাপতি ইয়াছিন আলীর মৃত্যুবার্ষিকী উপলক্ষে আয়োজিত সভায় আবদুল্লাহ আল নোমান এ আহ্বান জানান। হালিশহর থানা শ্রমিক দল সভার আয়োজন করে।হালিশহর থানা শ্রমিক দলের সভাপতি মাসুম ভূঁইয়ার সভাপতিত্বে সভায় বক্তৃতা করেন কেন্দ্রীয় শ্রমিক দলের যুগ্ম সম্পাদক শেখ নুরুল্লাহ বাহার, সাংগঠনিক সম্পাদক শ ম জামাল, নগর যুবদলের সভাপতি কাজী বেলাল প্রমুখ।আবদুল্লাহ আল নোমান বলেন, গণতন্ত্র ও ভোটাধিকার পুনরুদ্ধারের জন্য একটি শক্তিশালী ও নিরপেক্ষ নির্বাচন কমিশন গঠন অপরিহার্য। কিন্তু সরকার বিএনপির কথা শুনছে না। সুষ্ঠু নির্বাচন আয়োজনে নির্বাচনকালীন সরকারের রূপরেখা ও নিরপেক্ষ নির্বাচন কমিশন গঠন করতে সংলাপের উদ্যোগ নিতে হবে। সংলাপের পরিবর্তে রাজনৈতিক সংকট দীর্ঘায়িত করে যদি ক্ষমতাকে চিরস্থায়ী করার অপচেষ্টা চালানো হয়, তার পরিণাম কখনো শুভ হবে না।
