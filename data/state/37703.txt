
নীলফামারীর ডোমার উপজেলার চিলাহাটি-ঢাকা রেলপথে চলাচল শুরু হতে যাচ্ছে আন্তনগর নীলসাগর এক্সপ্রেস ট্রেনের। প্রধানমন্ত্রী শেখ হাসিনার প্রতিশ্রুতির প্রায় তিন বছর পর ২৮ জানুয়ারি থেকে এর যাত্রা শুরু হচ্ছে। এত দিন নীলসাগর এক্সপ্রেস ট্রেনটি ঢাকা থেকে নীলফামারীর সৈয়দপুর পর্যন্ত চলাচল করত।২৮ জানুয়ারি রেলমন্ত্রী মো. মুজিবুল হক চিলাহাটি রেলস্টেশনে এই ট্রেন চলাচলের আনুষ্ঠানিক উদ্বোধন করবেন বলে জানিয়েছেন সংস্কৃতিমন্ত্রী আসাদুজ্জামান নূর।রেলওয়ে সূত্রে জানা গেছে, ২০০৭ সালের ১ ডিসেম্বর ট্রেনটি নীলফামারীর সৈয়দপুর রেলস্টেশন থেকে ঢাকা পথে চলাচল শুরু করে। শুরু থেকে চিলাহাটি-ঢাকা পথে চলাচলের কথা থাকলেও রেললাইনের ত্রুটি ও প্রয়োজনীয় অবকাঠামোর অভাবে তা সম্ভব হয়নি।পরবর্তীকালে সাংসদ আসাদুজ্জামান নূরের উদ্যোগে ২০১০ সালে ২২৬ কোটি টাকা ব্যয়ে একটি প্রকল্প গ্রহণ করা হয়। ওই প্রকল্পের মাধ্যমে সৈয়দপুর থেকে চিলাহাটি পর্যন্ত ৫২ দশমিক ২ কিলোমিটার রেলপথ, নয়টি রেলস্টেশন সংস্কার ও চিলাহাটিতে একটি ওয়াশপিটসহ অন্যান্য অবকাঠামো নির্মাণের কাজ হয়।এর আগে ট্রেনটি চালুর দাবিতে নীলফামারী জেলায় মানববন্ধন, সভা-সমাবেশসহ বিভিন্ন কর্মসূচি পালন করেছে চিলাহাটি স্থলবন্দর বাস্তবায়ন কমিটি, শিল্প ও বণিক সমিতিসহ বিভিন্ন শ্রেণি-পেশার মানুষ। এলাকাবাসীর দাবির পরিপ্রেক্ষিতে ২০১১ সালের ১২ অক্টোবর নীলফামারী সরকারি উচ্চবিদ্যালয় মাঠে অনুষ্ঠিত জনসভায় প্রধানমন্ত্রী শেখ হাসিনা নীলসাগর ট্রেনটি চিলাহাটি থেকে সরাসরি ঢাকা পথে চালানোর প্রতিশ্রুতি দেন।চিলাহাটি রেলস্টেশন মাস্টার জাহাঙ্গীর আলম বলেন, আজ (শনিবার) পশ্চিমাঞ্চল রেলওয়ের মহাব্যবস্থাপক আবদুল আউয়াল ভুঁইয়ার চিলাহাটি রেলস্টেশন পরিদর্শনের কথা রয়েছে। আন্তনগর এক্সপ্রেস ট্রেন চলাচলের জন্য চিলাহাটিতে ওয়াশপিট, নিরাপত্তা ব্যারাক, রানিংরুম, প্রয়োজনীয় রেললাইন, সিগন্যালসহ যাবতীয় অবকাঠামো নির্মাণকাজ শেষ হয়েছে। চিলাহাটি থেকে নীলসাগরসহ সব আন্তনগর এক্সপ্রেস ট্রেন চলাচলে এখন আর কোনো বাধা নেই।নীলফামারী শিল্প ও বণিক সমিতির সাবেক সভাপতি আবদুল ওয়াহেদ সরকার বলেন, ‘আমরা ট্রেনটির জন্য দীর্ঘদিন আন্দোলন-সংগ্রাম করেছি। প্রধানমন্ত্রী শেখ হাসিনা নীলফামারীতে ২০১১ সালের ১২ অক্টোবর জনসভায় প্রতিশ্রুতি দিয়েছিলেন। দেরিতে হলেও প্রতিশ্রুতি বাস্তবায়ন হচ্ছে। এতে আমরা অনেক আনন্দিত।’এ বিষয়ে সংস্কৃতিমন্ত্রী বলেন, এত দিন রেললাইন সংস্কার ও রেলের অবকাঠামো নির্মাণকাজ সম্পন্ন না হওয়ায় ট্রেনটি চালু করা যাচ্ছিল না। এখন সব কাজ শেষ হয়েছে। রেলমন্ত্রী ২৮ জানুয়ারি চিলাহাটি রেলস্টেশনে নীলসাগর ট্রেনটির আনুষ্ঠানিক উদ্বোধন করবেন।
