
ট্রাক বিকল হয়ে পড়ায় ও অতিরিক্ত যানবাহনের চাপে কুমিল্লার দাউদকান্দি থেকে ময়নামতির নাজিরাবাজার পর্যন্ত ঢাকা-চট্টগ্রাম মহাসড়কে দীর্ঘ যানজটের সৃষ্টি হয়েছে। গতকাল বৃহস্পতিবার দিবাগত রাত দুইটা থেকে এ যানজটের সূত্রপাত। এর ফলে যাত্রীদের চরম দুর্ভোগ পোহাতে হচ্ছে।তবে সকাল সাড়ে নয়টায় এ প্রতিবেদন লেখা পর্যন্ত যানবাহনগুলো থেমে থেমে চলতে শুরু করছে।হাইওয়ে পুলিশ, যানবাহনের যাত্রী ও চালকেরা জানান, রাত দুইটার দিকে চান্দিনা উপজেলার নাওতলা নামক এলাকায় ঢাকাগামী একটি ট্রাক বিকল হয়ে পড়লে যানজটের শুরু হয়। কিন্তু আধা ঘণ্টার মধ্যে বিকল ট্রাকটি সরিয়ে নেওয়া হলেও এরই মধ্যে মহাসড়কের দাউদকান্দির গৌরীপুর থেকে চান্দিনার মাধাইয়া পর্যন্ত ১৮ কিলোমিটার এলাকায় তীব্র যানজট সৃষ্টি হয়। বেলা বাড়ার সঙ্গে যানজটে আটকে পড়া যানবাহনের সারি আরও দীর্ঘ হতে থাকে।আজ ঢাকায় পরিবহন ধর্মঘট থাকায় সেখান থেকে কোনো বাস ছেড়ে না গেলে গতকাল রাতে ছেড়ে যাওয়া বাস, ট্রাক ও কাভার্ডভ্যানগুলো এখনো যানজটে আটকা পড়ে আছে।এদিকে আজ প্রাথমিক শিক্ষক নিয়োগ পরীক্ষা থাকায় যানজটে আটকা পড়া পরীক্ষার্থীরা উদ্বিগ্ন হয়ে পড়েছেন।এমনই একজন পরীক্ষার্থী দাউদকান্দির রোমা আক্তার, তিতাসের রাবেয়া আক্তার জানান, সকাল ছয়টায় কুমিল্লার উদ্দেশে রওয়ানা দিয়ে দাউদকান্দির গৌরীপুরে এসে যানজটে আটকা পড়েছেন। পরীক্ষায় বসতে পারবেন কি না, এ নিয়ে উদ্বিগ্ন তাঁরা।
ইলিয়টগঞ্জ  হাইওয়ে পুলিশের সার্জেন্ট মো. হাসান বলেন,  আধা ঘণ্টার মধ্যে বিকল ট্রাকটি সরিয়ে নেওয়া হলেও তিনদিন হরতালের পর অতিরিক্ত যানবাহনের চাপে এ যানজটের সৃষ্টি হয়।
 
 
