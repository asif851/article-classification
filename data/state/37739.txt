
ক্ষমতাসীন সরকারকে ‘দুর্নীতিবাজ ও অত্যাচারী’ আখ্যায়িত করে জাতীয় পার্টির (জাপা) চেয়ারম্যান হুসেইন মুহম্মদ এরশাদ বলেছেন, ‘এই সরকারকে সরাতে হলে নির্বাচন দরকার। নির্বাচনে না গেলে মানুষ থুতু দেবে। শুধু আমাকে নয়, সব রাজনীতিককেই জনগণ থুতু দেবে।’রাজধানীর বনানীতে জাপার কার্যালয়ে গতকাল সোমবার দুপুরে এক সংবাদ সম্মেলনে এরশাদ এ কথা বলেন। সেখানে তিনি ক্ষমতাসীন মহাজোট ছাড়ার এবং এককভাবে নির্বাচনে অংশ নেওয়ার আনুষ্ঠানিক ঘোষণা দেন।এর আগের সোমবার অর্থাৎ ১১ নভেম্বর বেসরকারি টেলিভিশন চ্যানেল বাংলাভিশনকে দেওয়া সাক্ষাৎকারে নির্বাচনে অংশ নেওয়া প্রসঙ্গে এরশাদ বলেছিলেন, ‘সব দলের অংশগ্রহণ ছাড়া নির্বাচনে গেলে মানুষ আমাকে থুতু দেবে না? সম্মান বড়, না জেল বড়। এর চেয়ে জেলেই মরে যাওয়া ভালো।’ ওই সাক্ষাৎকারে ‘সর্বদলীয় সরকারকে’ অসাংবিধানিক আখ্যায়িত করেন তিনি।গতকাল এরশাদ ‘সর্বদলীয় সরকারে’ যোগ দেওয়া ও আগামী নির্বাচনে অংশগ্রহণের ঘোষণা দেন। এমনকি নির্বাচনকালীন এ সরকারে অংশ নিতে প্রধান বিরোধী দল বিএনপির প্রতিও আহ্বান জানান।
‘এই মুহূর্ত থেকে আমি মহাজোটে নেই’—দুপুর ১২টার দিকে এরশাদ আওয়ামী লীগের নেতৃত্বাধীন মহাজোট ছাড়ার ঘোষণা দেন। এর তিন ঘণ্টার মাথায় বেলা তিনটার দিকে স্ত্রী রওশন এরশাদসহ জাপার পাঁচ নেতা প্রধানমন্ত্রী শেখ হাসিনার অধীন ‘সর্বদলীয় সরকারের’ মন্ত্রিসভার সদস্য হিসেবে শপথ নেন। এরশাদ শপথ অনুষ্ঠানে উপস্থিত ছিলেন। তাঁর দলের আরেক নেতা জিয়াউদ্দিন আহমেদ প্রধানমন্ত্রীর উপদেষ্টা নিযুক্ত হন।
শপথ অনুষ্ঠানের পর এরশাদ সাংবাদিকদের বলেন, ‘আমি সর্বদলীয় সরকারে এসেছি, যাতে একটি সুষ্ঠু নির্বাচন হয়।’ তিনি প্রশ্ন রাখেন, ‘নির্বাচন না হলে মানুষ কী মরতেই থাকবে, দেশে আগুন জ্বলতেই থাকবে? পৃথিবীর কাছে কী আমরা সন্ত্রাসী রাষ্ট্র হিসেবে পরিচিত হব?’
সকালে এরশাদ সর্বদলীয় সরকারে অংশগ্রহণের বিষয়ে বলেন, ‘প্রধানমন্ত্রী এক পা এগিয়ে এসেছেন, আমিও এক পা এগিয়ে এসেছি। বিএনপিকেও অনুরোধ করছি, আপনারাও এগিয়ে আসুন।’ তিনি চলমান রাজনৈতিক সংকট সমাধানে ‘সর্বদলীয় সরকারে’ অংশ নিয়ে বিএনপিকে তাদের প্রস্তাব তুলে ধরারও আহ্বান জানান।
এরশাদ এ-ও বলেন, নির্বাচন বর্জন করলে সরকার পরিবর্তন হবে না। বর্তমান সরকার নির্বাচিত সরকার, তারা জনগণের ম্যান্ডেট নিয়ে এসেছে। তারা যে জনগণের জন্য কাজ করেছে তা নয়। এই সরকার দুর্নীতিবাজ, অত্যাচারী সরকার। এই সরকারকে হটানোর একমাত্র পথ নির্বাচন। তিনি বলেন, ‘যদি দেখি সরকার সুষ্ঠু নির্বাচন করার জন্য আন্তরিক নয়, নির্বাচনে যদি কারচুপির চেষ্টা করে, তাহলে আমি কথা দিচ্ছি—আমরা সবাই মিলে নির্বাচন বর্জন করব।’
এর আগে এরশাদ একাধিকবার বলেছিলেন, বর্তমান নির্বাচন কমিশন পক্ষপাতদুষ্ট, তাদের অধীন নির্বাচন সুষ্ঠু ও নিরপেক্ষ হবে না। এমনকি প্রধানমন্ত্রী শেখ হাসিনার অধীন নির্বাচন হলে তা সুষ্ঠু হবে না বলেও মন্তব্য করেছিলেন তিনি।
বর্তমান প্রধানমন্ত্রী নির্বাচনকালীন সরকারের প্রধান থাকলে নির্বাচন সুষ্ঠু হবে কি না, গত ২১ অক্টোবর এক সংবাদ সম্মেলনে সাংবাদিকদের এমন প্রশ্নের জবাবে এরশাদ বলেছিলেন, ‘প্রধানমন্ত্রী সরকারপ্রধান থাকলে স্বভাবতই প্রশাসন উনার অধীনে থাকবে। প্রশাসনিক কর্মকাণ্ড উনার নির্দেশেই হবে। সে কারণে ভয় থাকতেই পারে, নির্বাচন সুষ্ঠু ও নিরপেক্ষ হবে না।’
আগের দিন ২০ অক্টোবর গণভবনে প্রধানমন্ত্রীর সঙ্গে বৈঠক ও নৈশভোজ শেষে সাংবাদিকদের কাছে আওয়ামী লীগের সাধারণ সম্পাদক সৈয়দ আশরাফুল ইসলামের দেওয়া বক্তব্যের প্রতিবাদ জানাতে এ সংবাদ সম্মেলন করেছিলেন এরশাদ।
সৈয়দ আশরাফ ওই দিন বলেছিলেন, জাতীয় পার্টি মহাজোটে থাকবে কি থাকবে না, তা নির্ভর করছে বিএনপির ওপর। বিএনপি নির্বাচনে এলে জাতীয় পার্টি মহাজোটে থাকবে, একসঙ্গে নির্বাচনে অংশ নেবে। আর বিএনপি না এলে জাতীয় পার্টি মহাজোট থেকে বেরিয়ে আলাদা নির্বাচন করবে।
পরদিন এ বক্তব্যের প্রতিবাদ জানিয়ে এরশাদ সৈয়দ আশরাফের বক্তব্যকে ভিত্তিহীন, অসত্য ও দুর্ভাগ্যজনক দাবি করেছিলেন। তিনি বলেছিলেন, ‘আমি বারবার বলে আসছি, জাতীয় পার্টি কোলাবরেট (দালাল) হয়ে থাকতে চায় না। একতরফা নির্বাচনে অংশ নিয়ে ‘দালাল’ হয়ে মরতে চাই না। আমরা নিজস্ব সত্তা নিয়ে বেঁচে থাকতে চাই। কাউকে ক্ষমতায় বসানোর জন্য আমরা নির্বাচন করব না।’
সর্বশেষ গত বৃহস্পতিবার জাতীয় ছাত্রসমাজের অনুষ্ঠানে এরশাদ বলেছিলেন, ‘আমি ঘোষণা করছি, এবার আমরা কারও ক্ষমতায় যাওয়ার সিঁড়ি হিসেবে ব্যবহূত হব না। সব দলের অংশগ্রহণ ছাড়া নির্বাচনে যাব না।’
গতকাল তিনি বলেন, ‘আমি নির্বাচন করছি ক্ষমতায় যাওয়ার জন্য। কাউকে ক্ষমতায় বসানোর জন্য নয়।’
গত সপ্তাহে একটি জাতীয় দৈনিককে দেওয়া সাক্ষাৎকারে এরশাদ বলেছিলেন, আওয়ামী লীগের সঙ্গে বেহেশতেও যেতে চান না তিনি।
সাংবাদিকেরা তাঁর এসব বক্তব্য স্মরণ করিয়ে দিয়ে গতকাল প্রশ্ন করলে এরশাদ বলেন, ‘তাহলে কী দেশ এভাবে চলবে? আমরা যদি সমস্যার সমাধানের পথ না করি তাহলে দেশ গৃহযুদ্ধের দিকে যাবে। মানুষ মরছে, আরও মরবে। এটা কি বাঞ্ছনীয়?’ তিনি বলেন, ‘সর্বদলীয় সরকারে যোগ দেওয়ার অর্থ এই নয় যে আমি সরকারের কাছে বিক্রি হয়ে গেলাম।’
নির্বাচনকালীন তত্ত্বাবধায়ক সরকার নিয়েও এরশাদের অবস্থান ছিল একেক সময় একেক রকম। এ প্রসঙ্গে এরশাদ গতকাল বলেন, ‘কোনো তত্ত্বাবধায়ক সরকার আমাদের প্রতি সুবিচার করেনি। তাই তত্ত্বাবধায়ক সরকার আমরা মানি না। তাই বলে কি ইলেকশন হবে না?’
বিএনপিকে ছাড়া নির্বাচনে যাবেন কি না, এ প্রশ্নের জবাবে গতকাল এরশাদ বললেন, ‘বিএনপিকেও আসতে হবে। তাদের শর্ত কি তা-ই তো জানলাম না। পিএমকে (প্রধানমন্ত্রী) তো প্রস্তাব দিতে হবে। আমিও দেখতে চাই, নির্বাচন সুষ্ঠু হয় কি না। নির্বাচনে না গেলে উই উইল বি হেট্রিড (আমরা ঘৃণিত হব)।’
প্রধানমন্ত্রীর নির্বাচনকালীন ‘সর্বদলীয় সরকার’ গঠনের প্রস্তাব নিয়েও প্রশ্ন তুলেছিল জাপা। গত ১৯ অক্টোবর এক সংবাদ সম্মেলনে জাপার মহাসচি এ বি এম রুহুল আমিন হাওলাদার বলেছিলেন, জাপা প্রধানমন্ত্রীর প্রস্তাবকে ‘যথেষ্ট’ মনে করে না। তিনি বলেন, এ সরকারের প্রধান কে হবেন, সরকারের রূপরেখা ও কার্যপরিধি কী হবে, নির্বাচনকালে জাতীয় সংসদ বহাল থাকবে কি না, থাকলে সবার জন্য ‘লেভেল প্লেয়িং ফিল্ড’ থাকবে কি না, তা স্পষ্ট নয়।
গতকাল রুহুল আমিন হাওলাদারও ‘সর্বদলীয় সরকারের’ মন্ত্রী হিসেবে শপথ নিয়েছেন।
 
