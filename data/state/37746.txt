
রাজশাহী বিশ্ববিদ্যালয়ের শিক্ষক শফিউল হত্যায় জড়িত প্রকৃত আসামিদের গ্রেপ্তারসহ ছয় দফা দাবিতে আগামী সোমবার রাজশাহী মহানগরে সকাল-সন্ধ্যা হরতাল ডাকা হয়েছে। রাজশাহী বিশ্ববিদ্যালয় শাখা ছাত্রদল আজ শুক্রবার বিকেলে নগরের ভুবনমোহন পার্কে এক বিক্ষোভ সমাবেশে এ হরতালের ডাক দেয়।
সমাবেশে বক্তারা বলেন, রাজশাহী বিশ্ববিদ্যালয়ের সমাজবিজ্ঞান বিভাগের অধ্যাপক শফিউল হত্যার ব্যাপারে র‌্যাপিড অ্যাকশন ব্যাটালিয়ন (র‌্যাব) যাদের আটক করেছে তারা আবার আদালতে এই হত্যাকাণ্ডের কথা স্বীকার করেনি। আবার পুলিশ শুরু থেকেই বলে এসেছে এটা জঙ্গিগোষ্ঠীর কাজ। তাদের সরকারের দুই সংস্থাকে এক বক্তব্যে আসতে হবে। প্রকৃত খুনিদের খুঁজে বের করতে হবে।
ছাত্রদলের ছয় দফা দাবি হলো: সমাজবিজ্ঞান বিভাগের অধ্যাপক শফিউল ইসলাম হত্যার প্রকৃত খুনিদের চিহ্নিত করে বিচারের মুখোমুখি করা, পিএসসিসহ সব পাবলিক ও চাকরি পরীক্ষার প্রশ্নপত্র ফাঁস বন্ধ, এইচ টি ইমামের দলীয় ক্যাডারদের চাকরি দেওয়ার ঘোষণার প্রত্যাহার, রাজশাহী বিশ্ববিদ্যালয়সহ সব শিক্ষাপ্রতিষ্ঠানে ছাত্রসংগঠনের সহাবস্থান নিশ্চিতকরণ, রাকসুসহ সব শিক্ষাপ্রতিষ্ঠানে ছাত্র সংসদের নির্বাচন এবং শিক্ষামন্ত্রী ও প্রধানমন্ত্রীর উপদেষ্টা এইচ টি ইমামের পদত্যাগ।এসব দাবিতে সমাবেশ থেকে আগামী ১ ডিসেম্বর রাজশাহী মহানগরে সকাল-সন্ধ্যা হরতালের ডাক দেওয়া হয়। সমাবেশ শেষে পার্ক থেকে একটি বিক্ষোভ মিছিল বের করা হয়। মিছিলটি সোনাদীঘির মোড় হয়ে নগরের বিভিন্ন এলাকা প্রদক্ষিণ শেষে সমাবেশস্থলে এসে শেষ হয়।
রাজশাহী বিশ্ববিদ্যালয় শাখা ছাত্রদলের সভাপতি ইমতিয়াজ আহমদের সভাপতিত্বে সমাবেশে প্রধান অতিথি ছিলেন নগর ছাত্রদলের সভাপতি মাহফুজুর রহমান, বিশেষ অতিথি ছিলেন সাধারণ সম্পাদক শাহ মইন উদ্দিন চৌধুরী প্রমুখ।
