
দেশের বর্তমান পরিস্থিতিতে সর্বোচ্চ শান্তির জন্য সর্বোচ্চ শক্তি প্রয়োগ করার কথা বলেছে ১৪ দল। আজ বুধবার রাজধানীর ধানমন্ডিতে আওয়ামী লীগ সভানেত্রীর রাজনৈতিক কার্যালয়ে আয়োজিত সংবাদ সম্মেলেন ১৪ দলের পক্ষ থেকে এ কথা জানানো হয়। এতে ব্রিফিং করেন স্বাস্থ্যমন্ত্রী ও ১৪ দলের মুখপাত্র মোহাম্মদ নাসিম।আওয়ামী লীগের এই নেতার দাবি, ‘খালেদা জিয়া জঙ্গি নেত্রীতে পরিণত হয়েছেন। তিনি আর জনগণের নেত্রী নন।’ সম্প্রতি প্রকাশিত খালেদা জিয়ার টেলিফোন আলাপের প্রতি ইঙ্গিত করে মোহাম্মদ নাসিম বলেন, জনগণের নেত্রী হলে খালেদা জিয়া মানুষ হত্যার কথা বলতে পারতেন না।প্রশাসনের উদ্দেশে মোহাম্মদ নাসিম বলেন, ‘সর্বোচ্চ শান্তির জন্য সর্বোচ্চ শক্তির প্রয়োগ করতে হবে। কঠোর ব্যবস্থা নিতে হবে। শান্তির জন্য যেকোনো ব্যবস্থার প্রতি ১৪ দল সমর্থন থাকবে।’ প্রশাসনকে সতর্ক ও নিবিড়ভাবে কাজ করতে হবে ও নাশকতা রোধে কঠোর হতে হবে বলেও তিনি মন্তব্য করেন।কুমিল্লার চৌদ্দগ্রাম ও রংপুরের মিঠাপুকুরে বাসে পেট্রলবোমা ছুড়ে ১২ জন হত্যার ঘটনাকে ‘একই রকম ও সুপরিকল্পিত’ বলে উল্লেখ করেন ১৪ দলের মুখপাত্র।এর আগে মোহাম্মদ নাসিমের নেতৃত্বে ১৪ দলের বৈঠকে ৭ ফেব্রুয়ারি চৌদ্দগ্রামে শান্তি সমাবেশ, ৮ ফেব্রুয়ারি ঢাকা মহানগরসহ সারা দেশে বিকেল চারটা থেকে পাঁচটা পর্যন্ত মানববন্ধন, ১৪ ও ১৫ ফেব্রুয়ারি ঢাকার বিভিন্ন স্থানে শান্তি সমাবেশ করার সিদ্ধান্ত হয়। এ ছাড়া ১৪ দলের শরিক দলগুলো নিজেদের মতো বিভিন্ন কর্মসূচি পালন করবে।
