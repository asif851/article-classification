
কাঠমান্ডুতে ইউএস বাংলার উড়োজাহাজ বিধ্বস্ত হওয়ার পর প্রধানমন্ত্রী শেখ হাসিনা নেপালের প্রধানমন্ত্রী কে পি অলিকে ফোন করেছেন। সোমবার সিঙ্গাপুর সময় রাত পৌনে আটটার দিকে তিনি এ ফোনালাপ করেন। ফোনালাপে উভয় দেশের প্রধানমন্ত্রী এ ঘটনায় শোক প্রকাশ করেছেন।
প্রধানমন্ত্রী শেখ হাসিনার প্রেস উইং থেকে গণমাধ্যমকে এ তথ্য নিশ্চিত করা হয়েছে।
ফোনালাপে নেপালের প্রধানমন্ত্রী বলেন, দুর্ঘটনার পরপরই তিনি ঘটনাস্থলে গিয়েছেন এবং সংশ্লিষ্টদের প্রয়োজনীয় নির্দেশনা দিয়েছেন। প্রধানমন্ত্রী শেখ হাসিনা বলেন, ত্রিভুবন বিমানবন্দর খোলার সঙ্গে সঙ্গে তিনি সাহায্যকারী দল নেপালে পাঠাবেন। তিনি আরও বলেন, প্রয়োজনীয় যত রকমের সাহায্য দরকার বাংলাদেশ তা দেবে।
সোমবার ইউএস বাংলার উড়োজাহাজটি ঢাকা থেকে ৭১ জন আরোহী নিয়ে নেপালের উদ্দেশে যাত্রা করে। রয়টার্স জানিয়েছে, উড়োজাহাজটি বিধ্বস্ত হয়ে অন্তত ৫০ জন নিহত হয়েছেন। দুর্ঘটনার পর নেপালের একমাত্র আন্তর্জাতিক এই বিমানবন্দর সাময়কভাবে বন্ধ করে দেওয়া হয়।
পররাষ্ট্রমন্ত্রীকে সুষমা স্বরাজের ফোন
সিঙ্গাপুরে অবস্থানরত বাংলাদেশের পররাষ্ট্রমন্ত্রী এ এইচ মাহমুদ আলীর সঙ্গে ফোনে কথা বলেছেন ভারতের পররাষ্ট্রমন্ত্রী সুষমা স্বরাজ। এ সময় সুষমা স্বরাজ নেপালের কাঠমান্ডুতে উড়োজাহাজ বিধ্বস্ত হয়ে প্রাণহানির ঘটনায় গভীর শোক ও দুঃখ প্রকাশ করে সমবেদনা জানান। এ ছাড়া তিনি কাঠমান্ডুতে প্রয়োজনীয় সব ধরনের সহযোগিতা করার আশ্বাস দেন।
