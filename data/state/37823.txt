
পাবনার চাটমোহর উপজেলার গুনাইগাছা ইউনিয়নের একটি উচ্চবিদ্যালয়ে নবম শ্রেণীতে পড়ে মেয়েটি। বয়স ১৫ বছর। পরিবারের লোকজন তার আপত্তি সত্ত্বেও গতকাল বৃহস্পতিবার বিয়ের সব আয়োজন সম্পন্ন করেছিল। অতিথি আপ্যায়নও শেষ হয়। কিন্তু প্রশাসনের হস্তক্ষেপে শেষ পর্যন্ত বাল্যবিবাহের হাত থেকে বেঁচে যায় মেয়েটি।স্থানীয় লোকজন জানান, মেয়েটি বেশ মেধাবী। নিয়মিতই বিদ্যালয়ে যেত। হঠাৎ করেই পরিবারের লোকজন তার পড়ালেখা বন্ধ করে দিয়ে বিয়ের আয়োজন করে। পাশের ফরিদপুর উপজেলার দেওভোগ গ্রামের আনিসুর রহমানের (২৫) সঙ্গে গতকাল দুপুরে মেয়েটির বিয়ের সব আয়োজন সম্পন্ন হয়। এলাকাবাসী বিষয়টি চাটমোহর উপজেলা নির্বাহী কর্মকর্তা (ইউএনও) ও থানার ভারপ্রাপ্ত কর্মকর্তাকে (ওসি) জানান। গতকাল দুপুরে মেয়ের বাড়িতে যখন অতিথি আপ্যায়ন করা হচ্ছিল, তখন চাটমোহর থানার ওসি স্থানীয় ইউপি চেয়ারম্যানকে নিয়ে সেখানে গিয়ে বিয়ে বন্ধ করে দেন। ঘটনার সত্যতা নিশ্চিত করে ইউপি চেয়ারম্যান গোলাম মওলা বলেন, বাল্যবিবাহের কুফল সম্পর্কে বুঝিয়ে বলার পর মেয়েটির পরিবার বরপক্ষকে আসতে মানা করে দেয়। পরে মেয়ের রান্না করা খাবার অতিথিদের খাওয়ানো হয়েছে।
