
গাইবান্ধা ও নাটোরে নির্বাচনী সহিংসতায় আজ সোমবার আরও দুজনের মৃত্যু হলো। এ নিয়ে ছয় ধাপের ইউনিয়ন পরিষদ (ইউপি) নির্বাচনে প্রাণ গেল ১১৮ জনের।
গাইবান্ধা : জেলার ফুলছড়ি উপজেলার গজারিয়া ইউনিয়নে পরাজিত চেয়ারম্যান ও সদস্য প্রার্থীর সমর্থকদের হামলায় আহত আবদুর রহমান (৫৫) বিকেলে রংপুর মেডিকেল কলেজ হাসপাতালে চিকিৎসাধীন অবস্থায় মারা গেছেন। তিনি গজারিয়া ইউনিয়নের ৬ নম্বর ওয়ার্ডের নবনির্বাচিত সদস্য আবদুল গণি মিয়ার বড় ভাই।
পুলিশ জানায়, ৭ জুন ষষ্ঠ দফায় ফুলছড়ি উপজেলার ছয়টি ইউপিতে নির্বাচন হয়। ওই দিন সন্ধ্যায় ফুলছড়ি উপজেলার গজারিয়া ইউনিয়নে জাতীয় পার্টি–সমর্থিত পরাজিত চেয়ারম্যান প্রার্থী ইউনুস আলী ও ৬ নম্বর ওয়ার্ডের সদস্য প্রার্থী হাছেন আলীর সমর্থকদের হামলায় আবদুর রহমান, ফুলছড়ি থানার পরিদর্শক (তদন্ত) জামাল উদ্দিনসহ পুলিশের পাঁচ সদস্য এবং ওই ওয়ার্ডের নবনির্বাচিত সদস্য আবদুল গণি মিয়াসহ অন্তত ১০ জন আহত হন। আহত ব্যক্তিদের মধ্যে ইউপি সদস্য আবদুল গণি মিয়া ও তাঁর বড় ভাই আবদুর রহমানকে ওই দিন রাতেই রংপুর মেডিকেল কলেজ হাসপাতালে ভর্তি করা হয়। সেখানে চিকিৎসাধীন অবস্থায় আজ আবদুর রহমানের মৃত্যু হয়।
ফুলছড়ি থানার ভারপ্রাপ্ত কর্মকর্তা (ওসি) খায়রুল বাশার মৃত্যুর খবরের সত্যতা নিশ্চিত করে বলেন, হামলার ঘটনায় ৩২ জনের নাম উল্লেখ করে এবং অজ্ঞাত আরও পাঁচ শতাধিক ব্যক্তিকে আসামি করে মামলা হয়েছে। ফুলছড়ি থানার পরিদর্শক (তদন্ত) জামাল উদ্দিন বাদী হয়ে মামলাটি করেন। ওই মামলায় আজ বিকেলে জহুরুল ইসলাম নামের একজনকে আটক করা হয়েছে। অন্য আসামিদের গ্রেপ্তারের চেষ্টা চলছে।
নাটোর : ইউপি নির্বাচনে বিরোধের জের ধরে আজ দুপুরে নাটোরের সিংড়া উপজেলায় প্রতিপক্ষের হামলায় রেজাউল করিম নামের এক যুবক নিহত হয়েছেন। তিনি ডাহিয়া ইউনিয়নের বেড়াবাড়ি গ্রামের রহিদুল ইসলামের ছেলে।
সিংড়া থানা-পুলিশ ও এলাকাবাসী সূত্রে জানা যায়, গত ইউপি নির্বাচনে ডাহিয়া ইউনিয়নে আওয়ামী লীগের মনোনীত প্রার্থী আবুল কালাম মৃধার সক্রিয় কর্মী ছিলেন রেজাউল। এখানে আওয়ামী লীগের বিদ্রোহী প্রার্থী হিসেবে নির্বাচনে প্রতিদ্বন্দ্বিতা করেন সাইফুল রেজা। নির্বাচনে আবুল কালাম মৃধা বিজয়ী হলেও তাঁর কর্মী রেজাউল করিম প্রতিপক্ষের হামলার আশঙ্কায় গ্রামে থাকতে পারতেন না বলে অভিযোগ করেন তাঁর স্বজনেরা। আজ দুপুরের দিকে নিজ গ্রামে ঢোকার সময় প্রতিপক্ষ সাইফুল রেজার সমর্থকেরা তাঁর ওপর হামলা চালায়। গুরুতর আহত অবস্থায় রেজাউলকে উদ্ধার করে সিংড়া উপজেলা স্বাস্থ্য কমপ্লেক্সে নেওয়া হলে চিকিৎসক তাঁকে মৃত ঘোষণা করেন। খবর পেয়ে পুলিশ স্বাস্থ্য কমপ্লেক্স থেকে লাশ উদ্ধার করে।
নিহত রেজাউলের চাচাতো বোন দিপালী খাতুন অভিযোগ করেন, নির্বাচনী প্রচারণার সময় থেকেই সাইফুল রেজার লোকজন রেজাউল করিমকে হত্যার হুমকি দিয়ে আসছিল। তবে এ অভিযোগ অস্বীকার করেন পরাজিত চেয়ারম্যান প্রার্থী সাইফুল রেজা। তাঁর কোনো সমর্থক রেজাউলকে হত্যা করেনি বলেও দাবি করেন তিনি।
সিংড়া থানার ওসি নাসির উদ্দিন মণ্ডল জানান, লাশ ময়নাতদন্তের জন্য নাটোর সদর হাসপাতালের মর্গে পাঠানো হয়েছে। তবে এ ব্যাপারে আজ সন্ধ্যা পর্যন্ত কোনো মামলা হয়নি।
