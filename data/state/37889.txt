
উপজেলা প্রকল্প কর্মকর্তাসহ (পিআইও) অন্য কর্মকর্তা-কর্মচারী না থাকায় ময়মনসিংহের নবগঠিত তারাকান্দা উপজেলায় কর্মসৃজন কর্মসূচি প্রকল্পের কাজ শুরু হয়নি। এই কাজ গত অক্টোবরে শুরু হওয়ার কথা ছিল। কাজ শেষ হওয়ার কথা ডিসেম্বরে। দুই মাসেও কাজ শুরু না হওয়ায় প্রকল্পের শ্রমিকদের মধ্যে চরম অসন্তোষ বিরাজ করছে। পাশাপাশি প্রকল্পের জন্য বরাদ্দ করা মোট চার কোটি ৩৮ লাখ ২৪ হাজার টাকা ফেরত যাওয়ারও আশঙ্কা করা হচ্ছে।তারাকান্দা ও ফুলপুর উপজেলা পরিষদ সূত্রে জানা গেছে, প্রশাসনিক পুনর্বিন্যাস সংক্রান্ত জাতীয় বাস্তবায়ন কমিটির (নিকার) ১০৭তম বৈঠকের সিদ্ধান্ত অনুযায়ী চলতি বছরের ৭ জানুয়ারি ফুলপুর উপজেলার ২০টি ইউনিয়ন থেকে ১০টি ইউনিয়ন নিয়ে তারাকান্দা থানাকে উপজেলা ঘোষণা করা হয়। এ ব্যাপারে ৫ মার্চ প্রজ্ঞাপন জারি করা হয় এবং ১১ মার্চ গেজেট প্রকাশিত হয়। ৩ অক্টোবর তারাকান্দা উপজেলা পরিষদের নির্বাচন অনুষ্ঠিত হয়।এদিকে তারাকান্দার ওই ১০টি ইউনিয়নসহ ফুলপুর উপজেলায় কর্মসৃজন কর্মসূচির (প্রথম পর্যায়) আওতায় ২০১৩-১৪ অর্থবছরে খাদ্য ও দুর্যোগ ব্যবস্থাপনা মন্ত্রণালয় গত ৮ সেপ্টেম্বর আট কোটি ৫২ লাখ ২৪ হাজার টাকা বরাদ্দ দেয়। এর মধ্যে তারাকান্দার ১০টি ইউনিয়নের জন্য চার কোটি ৩৮ লাখ ২৪ হাজার টাকা বরাদ্দ দেওয়া হয়। এরপর ফুলপুর উপজেলায় কর্মসৃজন কর্মসূচি প্রকল্পের কাজ শুরু হলেও কর্মকর্তার অভাবে তারাকান্দায় কাজ শুরু হয়নি।নাম প্রকাশ না করার শর্তে কয়েকটি ইউনিয়ন পরিষদের চেয়ারম্যান ও সদস্যরা বলেন, টেকনিক্যাল সমস্যার কারণে কাজ শুরু করা যাচ্ছে না। তবে টাকা যাতে ফেরত না যায়, সে জন্য একটি উপায় খুঁজে বের করতে হবে।তারাকান্দা উপজেলা নির্বাহী কর্মকর্তা (ইউএনও) আলমগীর বলেন, পিআইও এবং কাজ দেখাশোনা করার জন্য উপজেলা পরিষদে পর্যাপ্ত কর্মকর্তা-কর্মচারী না থাকায় কাজ শুরু করা যাচ্ছে না। তাছাড়া এ ব্যাপারে ঊর্ধ্বতন কর্তৃপক্ষের কোনো আদেশও পাওয়া যাচ্ছে না।ফুলপুরের ইউএনও এ এস এম ফেরদৌস বলেন, তারাকান্দা উপজেলায় কর্মসৃজন কর্মসূচির কাজ কীভাবে শুরু করা হবে এ ব্যাপারে কোনো দিকনির্দেশনা নেই। তাই কাজ শুরু করা যায়নি। তবে তিনি ফুলপুর উপজেলা পরিষদের কর্মকর্তা দিয়ে কাজ শুরু করবেন বলে জানান।
 
