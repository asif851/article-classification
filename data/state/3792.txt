
বাংলাদেশ বার কাউন্সিলের ভাইস চেয়ারম্যান খন্দকার মাহবুব হোসেন বলেছেন, সংঘাতময় অবস্থা থেকে দেশ ও দেশবাসীকে রক্ষা করার জন্য প্রধানমন্ত্রীকে অবশ্যই একচ্ছত্র নির্বাহী ক্ষমতা ত্যাগ করতে হবে। বিরোধী দলের সঙ্গে সমঝোতার ভিত্তিতে একটি নির্দলীয় নিরপেক্ষ সরকারের অধীন নির্বাচনের পথ বের করতে হবে। গতকাল বুধবার এক বিবৃতিতে তিনি এ দাবি জানান।খন্দকার মাহবুব অভিযোগ করেন, সরকার একদলীয় শাসন কায়েমের জন্য তাদের দলীয় সরকারের অধীনে প্রহসনের নির্বাচনের চেষ্টা করছে। তাদের এই নীলনকশার নির্বাচন প্রতিহত করার জন্য বিরোধী দলসহ সুশীল সমাজ প্রতিবাদমুখর। সরকার তা দমিয়ে রাখার অপচেষ্টা করছে। ফলে দেশে এক সংঘাতময় অবস্থা সৃষ্টি হয়েছে।
