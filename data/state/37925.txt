
মানবতাবিরোধী অপরাধে ফাঁসির দণ্ডপ্রাপ্ত জামায়াত নেতা কামারুজ্জামানের ফাঁসির রায় দ্রুত কার্যকর করা এবং ব্লগার ওয়াশিকুর রহমান ও অভিজিৎ রায় হত্যাকারীদের দ্রুত বিচারের দাবিতে গণ-অবস্থান কর্মসূচি পালন করেছে গণজাগরণ মঞ্চ। রাজধানীর শাহবাগে জাতীয় জাদুঘরের সামনে আজ শুক্রবার বিকেলে এ কর্মসূচি পালন করেন মঞ্চের কর্মী-সংগঠকেরা। গণ-অবস্থানে মঞ্চের মুখপাত্র ইমরান এইচ সরকার বলেন, ওয়াশিকুরের হত্যাকারীদের ধরেছিল তৃতীয় লিঙ্গের মানুষ। অপরদিকে অভিজিৎ হত্যা পুলিশ ও প্রশাসনের সামনে ঘটে গেলেও তারা হত্যাকারীদের ধরতে ব্যর্থ হয়েছে। এ থেকেই প্রমাণিত হয় যে, তাঁরা (পুলিশ) নিজ দায়িত্ব থেকে কতটা দূরে সরে গেছে। জঙ্গিগোষ্ঠী অভিজিৎ ও রাজিব হায়দারের হত্যাকারী হিসেবে নিজেদের দায় স্বীকার করলেও তাদের বিচারের আওতায় নিয়ে আসা হচ্ছে না। কামারুজ্জামানের ফাঁসির রায় দ্রুত কার্যকরের দাবি জানিয়ে ইমরান বলেন, আদালত রায় দিলেও সরকার নানা অজুহাতে সেই রায় কার্যকর করতে কালক্ষেপণ করছে। আপিল বিভাগ থেকে কামারুজ্জামানের মৃত্যুদণ্ড বহাল রেখে রায় ঘোষণার পর পাঁচ মাস অতিবাহিত হলেও এখন পর্যন্ত বিচারিক দীর্ঘসূত্রতার কারণে তাঁর মৃত্যুদণ্ড কার্যকর হয়নি। গত ৯ মার্চ তাঁর রায় পুনর্বিবেচনার আবেদনের শুনানির দিন ধার্য থাকলেও পরে আরও এক মাস সময় দেওয়া হয়। কিন্তু গত ১ এপ্রিলের শুনানি আবারও পিছিয়ে ৫ এপ্রিল করা হয়। আসামিপক্ষ সময় আবেদনে তাঁদের আইনজীবী খন্দকার মাহবুব হোসেনের অসুস্থতার কথা উল্লেখ করলেও তিনি রাজনৈতিক কর্মকাণ্ডে ব্যস্ত সময় পার করছেন। তারপরও কেন তাঁর অসুস্থতার মিথ্যা অজুহাত বিবেচনায় আনা হলো তা বোধগম্য নয়। অনতিবিলম্বে রায় কার্যকরের দাবিতে সন্ধ্যায় শাহবাগ থেকে মশাল মিছিল বের করেন মঞ্চের কর্মী-সংগঠকেরা। মিছিলটি ঢাকা বিশ্ববিদ্যালয়ের ছাত্র-শিক্ষক কেন্দ্র (টিএসসি) হয়ে আবার শাহবাগে এসে শেষ হয়।
