
সদ্য জন্ম নেওয়ার সব চিহ্ন ছিল শরীরজুড়ে। কিন্তু নিথর। এমনই এক ফুটফুটে প্রাণহীন নবজাতককে পাওয়া গেল ফেলে রাখা ওষুধের বাক্সে। রাজধানীর শেরেবাংলা নগর বাণিজ্য মেলার মাঠ থেকে আজ মঙ্গলবার সকালে বাক্সটি উদ্ধার করেছে পুলিশ।
দুপুর ১১টার দিকে নবজাতকের লাশটি পাঠানো হয় ঢাকা মেডিকেল কলেজ মর্গে।শেরেবাংলা নগর থানার উপপরিদর্শক নাজমুল হোসেন প্রথম আলোকে জানান, একটি ওষুধ কোম্পানির দৈর্ঘ্য-প্রস্থে এক ফুটের বাক্সের ভেতর নবজাতকের লাশটি পাওয়া যায়। মাঠের উত্তর-পশ্চিম প্রান্তে কৃষি বিশ্ববিদ্যালয়ের দেয়াল সংলগ্ন সড়কের পাশে বাক্সটি পড়েছিল। এক পথচারীর কাছে খবর পেয়ে পুলিশ এটি উদ্ধার করে। বাক্সের ভেতরে সাদা থান কাপড়ে জড়ানো ছিল নবজাতকের পুরো শরীর।নাজমুল হোসেন বলেন, ‘বাচ্চাটিকে দেখে মনে হয়েছে যেন মায়ের পেটে ঘুমিয়ে আছে। আমার ধারণা ওর বয়স একদিন হবে। সদ্য জন্মানোর সব চিহ্নই ছিল তার শরীরে। ওর পিঠের চামড়া কিছুটা ছেলা ছিল। তবে কারা এ কাজটি করেছে বোঝা যাচ্ছে না। মৃত্যুর কারণ জানতে মর্গে পাঠানো হয়েছে।’
