
পাঠাভ্যাস উন্নয়ন কর্মসূচি বাস্তবায়নে রংপুর বিভাগের ১১৩ জন সংগঠককে সেরা সংগঠক উদ্দীপনা পুরস্কার দেওয়া হয়েছে। গতকাল বুধবার রংপুরে পর্যটন মোটেল মিলনায়তনে সেকেন্ডারি এডুকেশন কোয়ালিটি অ্যাকসেস এনহান্সমেন্ট প্রজেক্ট (সেকায়েপ) ও বিশ্বসাহিত্য কেন্দ্রের যৌথ উদ্যোগে এ অনুষ্ঠানের আয়োজন করা হয়। অনুষ্ঠানে সেকায়েপের প্রকল্প পরিচালক ও অতিরিক্ত সচিব মাহামুদ-উল-হকের সভাপতিত্বে প্রধান অতিথি ছিলেন রংপুর বিভাগীয় কমিশনার মুহাম্মদ দিলোয়ার বখত। অন্যদের মধ্যে বক্তব্য দেন বিশ্বসাহিত্য কেন্দ্রের জ্যেষ্ঠ সমন্বয়ক উজ্জ্বল হোসেন প্রমুখ। অনুষ্ঠানে জানানো হয়, সারা দেশের ৬ হাজার ৬৬৮ জন সংগঠক ও শিক্ষক পাঠাভ্যাস উন্নয়ন কর্মসূচির বই ষষ্ঠ থেকে দশম শ্রেণি পর্যন্ত শিক্ষার্থীদের মধ্যে বিতরণ করেছেন। 
