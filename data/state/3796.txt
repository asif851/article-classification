
সিরাজগঞ্জের তাড়াশে মেসে বসে নেশা করতে না দেওয়ায় ছয় এসএসসি পরীক্ষার্থীকে পিটিয়ে জখম করেছেন বখাটেরা। গতকাল বৃহস্পতিবার সন্ধ্যায় তাড়াশ উপজেলা সদরের খানপাড়া গ্রামের একটি একটি মেসে এ ঘটনা ঘটে। মেসের মালিক জালাল উদ্দিন খান ও পুলিশ জানায়, তাড়াশ সদরের হাচেন আলীর ছেলে হাফিজুর রহমান (২৫) ও ছোহরাব হোসেনের ছেলে আরিফুল ইসলাম (২৪) কয়েকজনকে সঙ্গে নিয়ে গতকাল সন্ধ্যায় খানপাড়ার তানভীর ছাত্রাবাসে বসে নেশাজাতীয় দ্রব্য খাওয়ার উদ্যোগ নেন। এ সময় ওই মেসের এসএসসি পরীক্ষার্থীরা বাধা দিলে তাঁরা ক্ষিপ্ত হন। তাঁরা শরিফুল ইসলাম, বিপ্লব হোসেন, মো. সুরুজ আলী, আমিন উদ্দিন, মিলন হোসেন ও মানিক হোসেন নামের ছয় পরীক্ষার্থীকে বেধড়ক পিটিয়ে জখম করেন।এরা সবাই নাদোসৈয়দপুর জনকল্যাণ উচ্চবিদ্যালয়ের ছাত্র। তাড়াশ থানার ভারপ্রাপ্ত কর্মকর্তা আবদুর রফিক ঘটনার সত্যতা স্বীকার করে বলেন, বখাটেদের গ্রেপ্তার করতে পুলিশের অভিযান অব্যাহত আছে।
