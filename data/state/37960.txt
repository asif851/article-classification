

সুপ্রিম কোর্ট চত্বর থেকে গত বৃহস্পতিবার রাতে আলোচিত ভাস্কর্যটি সরিয়ে ফেলা হয়েছে। হেফাজতে ইসলামসহ কয়েকটি ধর্মভিত্তিক সংগঠন এটি সরিয়ে ফেলার দাবি জানিয়ে আসছিল। প্রথম আলোর কাছে ভাস্কর্যটি সরিয়ে ফেলার প্রতিক্রিয়া জানিয়েছেন সরকারের মন্ত্রী ও বিশিষ্টজনেরা

সুপ্রিম কোর্ট চত্বর থেকে ভাস্কর্য অপসারণ হেফাজতে ইসলাম ও মৌলবাদী গোষ্ঠীর কাছে নির্লজ্জ আত্মসমর্পণ। দুর্ভাগ্যজনকভাবে বিতর্কটি ভাস্কর্য বনাম মূর্তিতে রূপান্তর করা হয়েছে।
আসলে এর সঙ্গে ধর্মের কোনো সম্পর্ক নেই। এই পশ্চাদপসরণ জাতির জন্য দুর্ভাগ্যজনক। এর ফলে ধর্মান্ধ উগ্র মৌলবাদী সাম্প্রদায়িক গোষ্ঠী আরও সাহসী হবে। দেশ থেকে স্বাধীনতা ও মহান মুক্তিযুদ্ধের চেতনা মুছে ফেলার পুরোনো ষড়যন্ত্রের খেলায় তারা মেতে উঠবে। মুক্তিযুদ্ধের চেতনার সপক্ষের সব অসাম্প্রদায়িক, গণতান্ত্রিক রাজনৈতিক দল ও সামাজিক-সাংস্কৃতিক শক্তিকে ঐক্যবদ্ধভাবে মৌলবাদী অপশক্তিকে রুখে দাঁড়াতে হবে। 
 রাশেদ খান মেনন: বেসামরিক বিমান পরিবহন ও পর্যটনমন্ত্রী
