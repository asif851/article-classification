
দুর্নীতি প্রতিরোধে বগুড়ার শেরপুরে শুরু হয়েছে রচনা, বিতর্ক ও চিত্রাঙ্কন প্রতিযোগিতা। ‘বাংলাদেশে দুর্নীতি অর্থনৈতিক উন্নয়নের প্রধান বাধা’ শিরোনামে এই আয়োজন করেছে উপজেলা দুর্নীতি প্রতিরোধ কমিটি। এর অংশ হিসেবে গতকাল সোমবার শেরপুর বিজ্ঞান ও কারিগরি মহিলা কলেজে উপজেলার ৯টি মাধ্যমিক বিদ্যালয়ের ২২ জন শিক্ষার্থী রচনা প্রতিযোগিতায় অংশ নেয়। একই শিক্ষাপ্রতিষ্ঠানে আজ বিতর্ক ও কাল বুধবার চিত্রাঙ্কন প্রতিযোগিতা হবে। 
