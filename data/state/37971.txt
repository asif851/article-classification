
প্রধানমন্ত্রী শেখ হাসিনা ঢাকা-লন্ডন কার্গো ফ্লাইট চলাচলের সাময়িক নিষেধাজ্ঞা প্রত্যাহারের জন্য ব্রিটিশ সরকারের প্রতি আহ্বান জানিয়ে বলেছেন, এই নিষেধাজ্ঞার ফলে বাংলাদেশি ব্যবসায়ীরা ব্যাপক ভোগান্তির শিকার হচ্ছেন।
বাংলাদেশে সফররত যুক্তরাজ্যের এশিয়া ও প্রশান্ত মহাসাগরীয় অঞ্চলবিষয়ক মন্ত্রী অলোক শর্মা আজ প্রধানমন্ত্রীর সঙ্গে গণভবনে সৌজন্য সাক্ষাৎকালে প্রধানমন্ত্রী এ আহ্বান জানান।
ব্রিটিশ সরকার গত বছরের মার্চে নিরাপত্তা ঘাটতির কারণ দেখিয়ে পরবর্তী নির্দেশ না দেওয়া পর্যন্ত ঢাকা থেকে যুক্তরাজ্যে কার্গো ফ্লাইট চলাচল নিষিদ্ধ করে।
নিরাপত্তা ঘাটতিকে একটি বিশ্বজুড়ে ঘটমান বিষয় হিসেবে উল্লেখ করে প্রধানমন্ত্রী বলেন, সম্প্রতি হিথ্রো বিমানবন্দরে এ ধরনের নিরাপত্তা ত্রুটি পাওয়া গেছে।
বৈঠকের পর প্রধানমন্ত্রীর প্রেস সচিব ইহসানুল করিম সাংবাদিকদের ব্রিফিংকালে বলেন, প্রধানমন্ত্রী ও ব্রিটিশ মন্ত্রী দুই দেশের মধ্যে চমৎকার দ্বিপক্ষীয় সম্পর্কের বিষয়ে গভীর সন্তোষ প্রকাশ করেন এবং আশা প্রকাশ করে তাঁরা বলেছেন, এই সম্পর্ক আগামী দিনে আরও জোরদার হবে।
প্রেস সচিব বলেন, তাঁরা পারস্পরিক স্বার্থে বিশেষ করে বিমানবন্দরের নিরাপত্তা ও অবকাঠামো উন্নয়নে সংশ্লিষ্ট বিভিন্ন ইস্যু নিয়ে বিস্তারিত আলোচনা করেন। রোহিঙ্গা প্রসঙ্গ তুলে ধরে প্রধানমন্ত্রী রোহিঙ্গা ইস্যু সমাধানে এবং তাঁদের জন্য নিরাপদ ও স্বাস্থ্যসম্মত পরিবেশে অস্থায়ী পুনর্বাসনে যুক্তরাজ্যসহ আন্তর্জাতিক সম্প্রদায়ের সহযোগিতা চেয়েছেন। শেখ হাসিনা ব্রিটিশ মন্ত্রীকে বলেন, নিবন্ধিত ও অনিবন্ধিত চার লাখের বেশি মিয়ানমারের নাগরিক অমানবিক অবস্থায় বাংলাদেশে বাস করছে। সরকার তাঁদের ভালো পরিবেশে নিরাপদ এলাকায় পুনর্বাসনের উদ্যোগ নিয়েছে।
সন্ত্রাসবাদের বিরুদ্ধে তাঁর সরকারের ‘জিরো টলারেন্স’ নীতিতে দৃঢ় অবস্থান পুনর্ব্যক্ত করে প্রধানমন্ত্রী বলেন, ইতিমধ্যেই গত বছর হলি আর্টিজান বেকারিতে হামলাকারী জঙ্গিদের বিরুদ্ধে তাঁর সরকার সক্ষমতার প্রমাণ দিয়েছে। তিনি বলেন, হলি আর্টিজানে হামলাকারী জঙ্গিদের অস্ত্র ও গোলাবারুদ সরবরাহকারীদের ইতিমধ্যেই গ্রেপ্তার করা হয়েছে।
ব্রিটিশ মন্ত্রী বলেন, ঢাকা থেকে যুক্তরাজ্যে পুনরায় কার্গো ফ্লাইট চালুর বিষয় দুই দেশের বিশেষজ্ঞরা একত্রে বসে সুরাহা করবেন।
প্রধানমন্ত্রীর উপদেষ্টা গওহর রিজভী, প্রধানমন্ত্রীর মুখ্য সচিব কামাল আবদুল নাসের চৌধুরী, যুক্তরাজ্যে বাংলাদেশের হাইকমিশনার নজমুল কাউনাইন ও বাংলাদেশে ব্রিটিশ হাইকমিশনার এলিসন ব্লেক এ সময় উপস্থিত ছিলেন।
