
ঐতিহাসিক সাঁওতাল বিদ্রোহ দিবস আজ ৩০ জুন। সাঁওতাল বিদ্রোহ ব্রিটিশ সাম্রাজ্যবাদবিরোধী সংগ্রামের ইতিহাসে এক গৌরবোজ্জ্বল অধ্যায়।ব্রিটিশ সাম্রাজ্যবাদ ও তাদের এদেশীয় দালাল সামন্ত জমিদার, সুদখোর, তাদের লাঠিয়াল বাহিনী এবং দারোগা-পুলিশের অত্যাচারে অতিষ্ঠ হয়ে সাঁওতাল নেতা সিধু, কানু, চাঁদ ও ভৈরব—এই চার ভাইয়ের নেতৃত্বে রুখে দাঁড়ায় সাঁওতালরা।ভারতের ভাগলপুরের ভগনাডিহি গ্রামে ১৮৫৫ সালের ৩০ জুন ১০ হাজার সাঁওতাল কৃষকের বিশাল জমায়েত হয়। ওই সভায় সিদ্ধান্ত হয়, অত্যাচারী শোষকদের হাত থেকে রক্ষা পাওয়ার জন্য সবাইকে এক হয়ে লড়তে হবে। চাঁপাইনবাবগঞ্জের নাচোল আদিবাসী একাডেমি, জাতীয় আদিবাসী পরিষদ, রাজশাহীর গোদাগাড়ী, নওগাঁর পত্নীতলা ও পোরশা এবং লাহান্তি ফাউন্ডেশন পোরশা উপজেলায় সাঁওতাল বিদ্রোহ দিবস উপলক্ষে কর্মসূচি গ্রহণ করেছে। এসব কর্মসূচির মধ্যে রয়েছে শোভাযাত্রা, আলোচনা সভা ও সাংস্কৃতিক অনুষ্ঠান।
