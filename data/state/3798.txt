
গ্রামীণফোন ও প্রথম আলোর উদ্যোগে সারা দেশে আজ শনিবার থেকে শুরু হচ্ছে আই-জেন ২০১৫। এ আয়োজনের সহযোগী শিক্ষা মন্ত্রণালয়। আগামী তিন সপ্তাহজুড়ে স্কুলপর্যায়ের কার্যক্রম অনুষ্ঠিত হবে দেশের সব জেলার দুই হাজার শিক্ষাপ্রতিষ্ঠানে।এ আয়োজনের প্রথম দিনে আজ ৬১টি জেলায় ৬১টি শিক্ষাপ্রতিষ্ঠানে গ্রামীণফোন-প্রথম আলো আই-জেন ২০১৫-এর অনুষ্ঠান ও প্রতিযোগিতা অনুষ্ঠিত হচ্ছে। স্কুলপর্যায়ের পর জেলাপর্যায়; এরপর ধাপে ধাপে আঞ্চলিক ও জাতীয় পর্যায়ে বিজয়ী নির্ধারিত হবে। স্কুলপর্যায়ের শিক্ষার্থীদের মধ্যে ইন্টারনেট সম্পর্কে সচেতনতা ও আগ্রহ তৈরির প্রয়াসে এবার তৃতীয়বারের মতো দেশব্যাপী এই আয়োজন করছে গ্রামীণফোন ও প্রথম আলো। এ আয়োজনে এ বছর অষ্টম থেকে দশম শ্রেণিপড়ুয়া ছয় লাখের বেশি শিক্ষার্থীর অংশগ্রহণ আশা করা হচ্ছে।দুই হাজার স্কুলে এই আয়োজনের মধ্য দিয়ে শিক্ষার্থীরা ইন্টারনেট ব্যবহারের নানাবিধ সুবিধা সম্পর্কে জানতে পারবে। ইন্টারনেট ব্যবহারের মৌলিক কিছু নিয়মকানুন হাতে-কলমে দেখানো ছাড়াও শিক্ষার্থীরা ইন্টারনেটকে কীভাবে পড়াশোনা ও জ্ঞানার্জনে আরও ভালোভাবে কাজে লাগাতে পারে, সে বিষয়ে কর্মশালা পরিচালনা করা হবে। জানানো হবে ইন্টারনেটের নিরাপদ ব্যবহার সম্পর্কেও।এ ছাড়া এ আয়োজনে শিক্ষার্থীদের মধ্যে ইন্টারনেট ও প্রযুক্তিজ্ঞান নিয়ে আই-জেন প্রতিযোগিতা অনুষ্ঠিত হবে। এই প্রতিযোগিতার মাধ্যমে প্রতি স্কুল থেকে ১০ জনের একটি দল নির্বাচন করা হবে, যারা পরবর্তী পর্যায়ের প্রতিযোগিতায় তাদের স্কুলের প্রতিনিধিত্ব করবে। ধাপে ধাপে প্রতিযোগিতার পর দেশ সেরা দল ও স্কুলের জন্য থাকবে বিদেশভ্রমণ, শিক্ষা বৃত্তি ও ডিজিটাল ক্লাসরুম স্থাপনের মতো আকর্ষণীয় পুরস্কার। গ্রামীণফোন-প্রথম আলো আই-জেন ২০১৫-এ আরও সহযোগিতা করছে অ্যালপেনলিবে, মাইক্রোসফট, ওপেরা মিনি, এখানেই ডট কম, রেক্সোনা, মিউচুয়াল ট্রাস্ট ব্যাংক, ফার্স্ট সিকিউরিটি ইসলামিক ব্যাংক, উরি ব্যাংক, রেডিও ফুর্তি ও চ্যানেল আই।এ আয়োজনে সহযোগিতা করছেন প্রথম আলো বন্ধুসভার সদস্যরা।
