
দ্বিতীয় দফার পৌর নির্বাচনের জন্য ১০টি পৌরসভার মেয়র পদে আওয়ামী লীগের প্রার্থীদের নাম ঘোষণা করা হয়েছে। আর ইউনিয়ন পরিষদ (ইউপি) নির্বাচনের প্রার্থী মনোনয়নে গত দুই দিন ধরে বৈঠক চলছে। দুই-একদিনের মধ্যে ইউপির মনোনয়ন বিতরণ শুরু হবে বলে আওয়ামী লীগের দায়িত্বশীল সূত্র জানিয়েছে।
এবার পৌরসভার মেয়র ও ইউপির চেয়ারম্যান পদে দলীয় প্রতীকে নির্বাচন হচ্ছে।আসন্ন ইউপি ও দ্বিতীয় পর্বের পৌরসভা নির্বাচনের তথ্য জানাতে আজ বুধবার ধানমন্ডিতে আওয়ামী লীগ সভাপতি শেখ হাসিনার রাজনৈতিক কার্যালয়ে এক সংবাদ সম্মেলনের আয়োজন করে আওয়ামী লীগ। দলের যুগ্ম সাধারণ সম্পাদক মাহবুব উল আলম হানিফ দ্বিতীয় পর্বের ১০টি পৌরসভার প্রার্থীর নাম ঘোষণা করেন। আগামীকাল বৃহস্পতিবার ধানমন্ডি কার্যালয় থেকে দলীয় প্রধানের সই করা মনোনয়নপত্র ওই প্রার্থীদের দেওয়া হবে। আগামী ২০ মার্চ ভোটগ্রহণ হবে।আর আগামী ২২ মার্চ ৭৩৯টি ইউনিয়ন পরিষদের নির্বাচন অনুষ্ঠিত হবে। এ উপলক্ষে গতকাল মঙ্গলবার ও আজ গণভবনে দলীয় প্রধান শেখ হাসিনার নেতৃত্বে স্থানীয় সরকার প্রার্থী মনোনয়নের বোর্ড বৈঠক করছে। গতকাল ২৫০টি ইউপির চেয়ারম্যান পদে দলের প্রার্থী চূড়ান্ত করা হয়। সবগুলো ইউপির প্রার্থী চূড়ান্ত করে আনুষ্ঠানিক ঘোষণা দেওয়া হবে।সংবাদ সম্মেলনে হানিফ বলেন, এরপর দ্বিতীয় পর্বের ইউপি নির্বাচন শুরু হবে ৩১ মার্চ। তৃণমূলের নেতাদের আগামী ২২ ফেব্রুয়ারির মধ্যে এই পর্বের ইউপির প্রার্থীদের নামের তালিকা ধানমন্ডি কার্যালয়ে পাঠানোর সময় বেঁধে দেওয়া হয়েছে।পৌর নির্বাচনে দলের সিদ্ধান্ত অমান্যকারীদের শাস্তির বিষয়ে হানিফ বলেন, সাময়িক বহিষ্কার করা হয়েছে। কারণ দর্শানোর নোটিশ দেওয়া হয়েছে। কেন্দ্রীয় কার্যনির্বাহী সংসদের পরবর্তী বৈঠকে তাঁদের বিরুদ্ধে চূড়ান্ত ব্যবস্থা নেওয়া হবে। তাঁর আশা, ইউপি নির্বাচনে কেউ দলের সিদ্ধান্তের বাইরে যাবে না। আর দলীয় সিদ্ধান্ত অমান্য করলে শাস্তি দেওয়া হবে।সংবাদ সম্মেলনে আওয়ামী লীগ নেতাদের মধ্যে উপস্থিত ছিলেন আবদুর রাজ্জাক, আহমদ হোসেন, বীর বাহাদুর, খালিদ মাহমুদ চৌধুরী, আবদুল মান্নান খান, আবদুস সোবহান গোলাপ, আফজাল হোসেন, বদিউজ্জামান ভূইয়া, এস এম কামাল, সুজিত রায় নন্দি, এনামুল হক শামীম, আমিনুল ইসলাম আমিন প্রমুখ।
১০টি পৌরসভার মেয়র প্রার্থী: দ্বিতীয় পর্বের পৌর নির্বাচনে মেয়র পদে আওয়ামী লীগের প্রার্থীরা হলেন আতিকুর রহমান (হারাগাছ, রংপুর), মোসাদ্দেক আলী (কালিগঞ্জ, সাতক্ষীরা), লিয়াকত আলী তালুকদার (ঝালকাঠি সদর), আবু ফয়েজ মো. রেজা (ভাঙা, ফরিদপুর), রফিকুল ইসলাম (সোনাগাজী, ফেনী), আবদুল মালেক (নাঙ্গলকোট, কুমিল্লা), আলমগীর চৌধুরী (চকরিয়া, কক্সবাজার), মকসুদ মিয়া (মহেশখালী, কক্সবাজার), জহিরুল হক (কবিরহাট, নোয়াখালী), নাইর কবীর (ব্রাহ্মণবাড়িয়া সদর)।
