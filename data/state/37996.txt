
ময়মনসিংহে অবস্থিত বাংলাদেশ কৃষি বিশ্ববিদ্যালয়ে আগামী রোববার থেকে ক্লাস-পরীক্ষা শুরু হচ্ছে। আজ বৃহস্পতিবার বিকেলে বিশ্ববিদ্যালয়ের সিন্ডিকেটের এক সভা শেষে উপাচার্য রফিকুল হক এ সিদ্ধান্তের কথা জানান।
এর আগে ক্লাস-পরীক্ষা শুরু করাসহ বিভিন্ন দাবিতে গত মঙ্গলবার বিকেল থেকে উপাচার্যকে তাঁর বাসভবনে অবরোধ করে রেখেছিলেন বিশ্ববিদ্যালয়ের বিভিন্ন অনুষদের ছাত্রসমিতির নেতারা। আজ বিকেল পাঁচটার দিকে বিশ্ববিদ্যালয় সিন্ডিকেটের জরুরি সভায় ছাত্রসমিতির দাবি মানায় তাঁর বাসভবন থেকে সরে গেছেন ওই নেতা-কর্মীরা। এতে উপাচার্য ৪৮ ঘণ্টা অবরুদ্ধ থাকার পর মুক্তি পেলেন।
বিশ্ববিদ্যালয় সূত্রে জানা যায়, সিন্ডিকেটের জরুরি সভাটি সকাল ১০টায় শুরু হওয়ার কথা থাকলেও ছাত্রসমিতির নেতা-কর্মীদের বাধায় তা বেলা আড়াইটার দিকে শুরু হয়। সভায় সভাপতিত্ব করেন উপাচার্য রফিকুল হক।
ক্লাস-পরীক্ষা শুরু ও ক্লাস-পরীক্ষায় বাধাদানকারীদের শাস্তি ও সায়াদ হত্যার প্রকৃত খুনিদের বিচারের দাবিতে গত মঙ্গলবার উপাচার্যের বাসভবন ঘেরাও করেন ছাত্রসমিতির নেতারা।
সিন্ডিকেটের এই সভায় ছাত্রসমিতির সব দাবি মেনে আগামী রোববার থেকে ক্লাস-পরীক্ষা নেওয়ার সিদ্ধান্ত নেয় সিন্ডিকেট।
বিকেল পাঁচটার দিকে উপাচার্য তাঁর বাসভবনের সামনে এসে দাবি পূরণের ঘোষণা দিলে ছাত্রসমিতির নেতা-কর্মীরা তাঁর বাসভবন থেকে সরে যান। পরে তাঁরা আনন্দমিছিল করেন।
