
নতুন কোনো বিতর্কিত বহুস্তর বিপণন (এমএলএম) কোম্পানিকে অনুমোদন দেওয়া হবে না বলে জানিয়েছেন বাণিজ্যমন্ত্রী তোফায়েল আহমেদ। তিনি বলেন, যে পাঁচটি এমএলএম কোম্পানি আছে, সেগুলোকে পর্যবেক্ষণ করা হবে।আজ মঙ্গলবার বাণিজ্য মন্ত্রণালয়-সংক্রান্ত সংসদীয় কমিটির বৈঠক হওয়ার পর সংসদ ভবনের মিডিয়া সেন্টারে সাংবাদিকদের এ কথা জানান মন্ত্রী।তোফায়েল আহমেদ দাবি করেন, যুক্তরাষ্ট্রের বাজারে বাংলাদেশি পণ্যের অগ্রাধিকারমূলক বাজার সুবিধা (জিএসপি) পাওয়ার ক্ষেত্রে যুক্তরাষ্ট্রের ১৬টি শর্ত পূরণ করা হয়েছে। তবে যুক্তরাষ্ট্র এখন কোনো দেশকেই জিএসপি সুবিধা দিচ্ছে না। অন্য দেশ পেলে বাংলাদেশকেও দেবে।তৈরি পোশাক খাতে (আরএমজি) ইউরোপীয় ইউনিয়ন ও যুক্তরাষ্ট্র তদন্ত করে যে প্রতিবেদন দিয়েছে, তা ৯০ ভাগ সঠিক বলে মন্তব্য করেন বাণিজ্যমন্ত্রী। তিনি বলেন, নতুন করে বিনিয়োগে আর কোনো সমস্যা নেই। আরএমজিতে নতুন নতুন অর্ডার আসছে। গার্মেন্টসে কোনো ট্রেড ইউনিয়ন না থাকলেও শ্রমিক কল্যাণ সংস্থা থাকায় কোনো অসন্তোষ নেই বলে মনে করেন মন্ত্রী। তিনি বলেন, শ্রমিকদের সর্বনিম্ন বেতন ১০ হাজার টাকা। কাজের পরিবেশও ভালো।
মন্ত্রী জানান, স্বল্পোন্নত দেশের তালিকায় বাংলাদেশ আবার এক নম্বরে এসেছে। যেকোনো সময় মধ্যম আয়ের দেশের তালিকাভুক্ত হবে বাংলাদেশ।
বৈঠকে বাণিজ্য মন্ত্রণালয়-সম্পর্কিত সংসদীয় কমিটির সভাপতি তাজুল ইসলাম চৌধুরী, নুরুল মজিদ হুমায়ুন প্রমুখ উপস্থিত ছিলেন।
