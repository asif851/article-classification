
যুক্তরাষ্ট্রে যেতে আগ্রহী অভিবাসী নয় (নন-ইমিগ্র্যান্ট) বাংলাদেশের এমন নাগরিকদের জন্য সাক্ষাৎকার ছাড় কর্মসূচি ঘোষণা দিয়েছে মার্কিন দূতাবাসের কনস্যুলার বিভাগ।
ঢাকায় মার্কিন দূতাবাস আজ বুধবার এক বিজ্ঞপ্তিতে জানিয়েছে, যাঁরা প্রথমবারের মতো মার্কিন ভিসার জন্য আবেদন করছেন, তাঁরা এ কর্মসূচির আওতায় পড়বেন না। নির্দিষ্ট যোগ্যতাসম্পন্ন কিছু আবেদনকারী যাঁরা তাঁদের ভিসা নবায়ন করছেন, তারাই কেবল এই কর্মসূচির আওতায় এই সুবিধা পেতে পারেন।
সাধারণভাবে বললে, তাঁরাই যোগ্য আবেদনকারী, যাঁরা ভিসা নবায়নের আবেদন করছেন। বাংলাদেশের নাগরিক অথবা বাংলাদেশের অধিবাসী ও বর্তমানে বাংলাদেশে বসবাস করছেন এবং যাঁরা একই ধরনের ভিসা নবায়নের আবেদন করছেন, যে ধরনের ভিসা তাঁদের আগেরবার দেওয়া হয়েছিল। তাদের পূর্ববর্তী ভিসা ১ জানুয়ারি ২০০৮ অথবা তার পরে ইস্যু করা হতে হবে।
যোগ্য আবেদনকারীদের পূর্ববর্তী ভিসা ইস্যুর পর থেকে অন্য কোনো বিভাগে করা ভিসার আবেদন নাকচ বা বাতিল হলে তাঁরা এই কর্মসূচির সুবিধা পাবেন না। কোনো আবেদনকারীর পূর্ববর্তী ভিসা বাতিল হলে, হারিয়ে গেলে বা চুরি হয়ে গেলে তাঁরা এই কর্মসূচির আওতায় পড়বেন না।
আবেদনকারীরা যুক্তরাষ্ট্রের অভিবাসী আইন বা নীতিমালা ভঙ্গ করলেও এই কর্মসূচির আওতায় পড়বেন না। তা ছাড়া পূর্ববর্তী ভিসা ইস্যুর পর আবেদনকারীর নাম, জন্মতারিখ, জন্মস্থান ও জাতীয়তা পরিবর্তন হলেও চলবে না।
আবেদন করা ভিসার ধরনের ওপর নির্ভর করে অন্যান্য আবশ্যিক শর্ত প্রযোজ্য হতে পারে। এই কর্মসূচিতে আগ্রহী ব্যক্তিদের দূতাবাসের তথ্য সংক্রান্ত পেজ   http://dhaka.usembassy.gov/interview_waiver_program.html দেখার জন্য দূতাবাস উৎসাহিত করছে। এই তথ্যাদির মাধ্যমে কোনো বিষয় যদি সমাধা না হয়ে থাকে তাহলে আবেদনকারীরা DhakaNIV@state.gov  এই ঠিকানায় ই-মেইল করতে পারেন।
সাক্ষাৎকার ছাড়ের কর্মসূচির সেবা পাওয়ার যোগ্যতা থাকলেই ভিসা সাক্ষাৎকার হতে ছাড় পাওয়ার কোনো নিশ্চয়তা নেই এমনকি এটা ভিসা ইস্যু হওয়ারও কোনো নিশ্চয়তা দেয় না।
