
‘চাকরির পেছনে না ঘুরে উদ্যোক্তা হও। সরকার, রাষ্ট্র তোমাকে কী দিল, কী পেলে, সেই হিসাব না করে, উদ্যোক্তা হয়ে নিজে কিছু করো।’ এভাবেই গতকাল শনিবার যশোরে শিক্ষার্থীদের উদ্বুদ্ধ করলেন বাংলাদেশি বংশোদ্ভূত তরুণ ব্রিটিশ উদ্যোক্তা সাবিরুল ইসলাম। বিশ্বজোড়া খ্যাতি পাওয়া সাবিরুল তাঁর ‘ইন্সপায়ার ওয়ান মিলিয়ন’ কর্মসূচি নিয়ে ছুটছেন দেশে দেশে। তাঁর লক্ষ্য, ১০ লাখ তরুণকে উদ্বুদ্ধ করা। এর অংশ হিসেবেই এসেছিলেন যশোরে। গতকাল দুপুরে জেলা শহরের বিসিএমসি প্রকৌশল ও প্রযুক্তি মহাবিদ্যালয়ে এক অনুষ্ঠানে ‘গেস্ট অব অনার’ হিসেবে বক্তৃতা দেন সাবিরুল। অনুষ্ঠানে দেশের ৪৪ জেলার তিন শর বেশি শিক্ষার্থী উপস্থিত ছিলেন।শিক্ষার্থীদের উদ্দেশে সাবিরুল বলেন, ‘ছোটবেলা থেকেই আমাদের একধরনের প্রতিযোগিতা শেখানো হয়। কে কার চেয়ে ভালো ফল করল, কে কার চেয়ে বেশি ভালো চাকরি পেল। কিন্তু এগুলো কোনো জীবন হতে পারে না। আমি বলছি না যে চাকরি খারাপ। কিন্তু মূল কথা হলো, উদ্যোক্তা হতে হবে। আমাদের বাবা-মা চান, ছেলেমেয়েরা ভালো চাকরি করবে। নিজে কিছু করবে, এটা তাঁরা ভাবতে পারেন না।’ বিদেশে যাওয়ার প্রবণতার বিষয়ে সাবিরুল বলেন, ‘সবাই উন্নত দেশে যেতে চায়। কিন্তু আমি বাংলাদেশেই ভবিষ্যতের সব সম্ভাবনা দেখতে পাচ্ছি। এ দেশের সঙ্গে আমার শিকড়ের সম্পর্ক। আমার পূর্বপুরুষের দেশের মানুষের জীবনে পরিবর্তন আনতে পারার মতো আনন্দের আর কিছু হতে পারে না। নিজের লেখা বই এবং বক্তৃতার মাধ্যমে মানুষের জীবনে পরিবর্তন আনাই আমার স্বপ্ন।’ অনুষ্ঠানে প্রধান অতিথি হিসেবে বক্তব্য দেন বিসিএমসি ফাউন্ডেশনের চেয়ারম্যান আশরাফুল কবির।
