
সাতক্ষীরার ভোমরা স্থলবন্দর এলাকা থেকে ১২টি সোনার বারসহ একজনকে আটক করেছেন বর্ডার গার্ড বাংলাদেশের (বিজিবি) সদস্যরা। আজ সোমবার সকাল সাড়ে নয়টার দিকে সদর উপজেলার ভোমরা স্থলবন্দর এলাকা থেকে তাঁকে আটক করা হয়।
সোনাসহ আটক হওয়া ব্যক্তির নাম জয়দেব ঘোষ (৫৫)। তিনি সাতক্ষীরা সদর উপজেলার ভোমরা গ্রামের নীলরতন ঘোষের ছেলে।৩৮ বিজিবি ব্যাটালিয়নের ভোমরা কোম্পানি কমান্ডার গোলাম সরোয়ার বলেন, জয়দেব ঘোষ সাতক্ষীরা থেকে সোনা নিয়ে সাইকেল চেপে ভারতে যাচ্ছেন—এই তথ্যের ভিত্তিতে ভোমরা স্থলবন্দর এলাকা থেকে তাঁকে আটক করা হয়। তাঁর শরীর তল্লাশি করে ১২টি সোনার বার উদ্ধার করা হয়। এসব সোনার বারের ওজন এক কেজি বলে প্রাথমিকভাবে ধারণা করা হচ্ছে। জয়দেব ঘোষকে সাতক্ষীরা সদর থানায় সোপর্দ করার প্রক্রিয়া চলছে।
