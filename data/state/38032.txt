
জাহাঙ্গীরনগর বিশ্ববিদ্যালয়ের ইংরেজি বিভাগের ছাত্র জুবায়ের আহমেদ হত্যা মামলায় ছাত্রলীগের ১৩ কর্মীর বিরুদ্ধে অভিযোগ গঠনের শুনানি হয়নি। আদালত আগামী ৪ আগস্ট এ বিষয়ে শুনানির পরবর্তী তারিখ নির্ধারণ করেছেন। গতকাল বৃহস্পতিবার ঢাকার দ্বিতীয় অতিরিক্ত জেলা ও দায়রা জজ মো. হেলাল উদ্দিন এ আদেশ দেন। গতকাল এ মামলায় অভিযোগ গঠন বিষয়ে শুনানির দিন ধার্য ছিল। এর আগে আসামিপক্ষের আবেদনের পরিপ্রেক্ষিতে চার দফায় শুনানি পেছানো হয়। মামলার আসামিরা হলেন জাহাঙ্গীরনগর বিশ্ববিদ্যালয়ের পরিসংখ্যান বিভাগের ছাত্র শফিউল আলম ও অভিনন্দন কুণ্ডু; প্রাণীবিজ্ঞান বিভাগের আশিকুল ইসলাম, খান মোহাম্মদ রিয়াজ ও জাহিদ হাসান; দর্শন বিভাগের কামরুজ্জামান, ইশতিয়াক মেহবুব ও রাশেদুল ইসলাম; সরকার ও রাজনীতি বিভাগের মাহবুব আকরাম; ইতিহাস বিভাগের মাহমুদুল হাসান ও মাজহারুল ইসলাম; অণুজীব বিজ্ঞান বিভাগের নাজমুস সাকিব এবং লোকপ্রশাসন বিভাগের নাজমুল হাসান। আসামিরা ছাত্রলীগের জাহাঙ্গীরনগর বিশ্ববিদ্যালয় শাখার নেতা-কর্মী।২০১২ সালের ৮ জানুয়ারি ছাত্রলীগের কর্মীদের মারধরের শিকার হন একই সংগঠনের সাবেক কর্মী ও বিশ্ববিদ্যালয়ের ইংরেজি বিভাগের শিক্ষার্থী জুবায়ের আহমেদ। পরের দিন চিকিৎসাধীন অবস্থায় রাজধানীর ইউনাইটেড হাসপাতালে মারা যান তিনি।
