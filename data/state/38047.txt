
নাটোরের গুরুদাসপুরে এসএসসি পরীক্ষার্থী মেয়েকে উত্ত্যক্ত করার প্রতিবাদ করায় বাবাকে পিটিয়ে জখম করেছে দুই বখাটে। গতকাল বৃহস্পতিবার দুপুরে উপজেলা সদরের চাঁচকৈড় বাজারে এ ঘটনা ঘটে।
ওই ছাত্রীর বাবা এ ঘটনায় মো. অলি (২২) ও মাহবুর রহমান (২৩) নামের দুই যুবকের বিরুদ্ধে থানায় লিখিত অভিযোগ করেছেন। গতকাল সন্ধ্যা পর্যন্ত পুলিশ কাউকে গ্রেপ্তার করতে পারেনি।
ওই ছাত্রীর পরিবারের পক্ষ থেকে অভিযোগ করা হয়, এর আগে গত ২০ মার্চ অলি বিদ্যালয়ের কমনরুমে ঢুকে ওই ছাত্রীকে প্রথম উত্ত্যক্ত করে। তখন সামাজিকতার ভয়ে মেয়ের অভিভাবক কোনো পদক্ষেপ নেননি। তবে বিদ্যালয়ের প্রধান শিক্ষক মো. আফসার আলী থানায় একটি লিখিত অভিযোগ দিয়েছিলেন। কিন্তু পুলিশ তখন কোনো পদক্ষেপ নেয়নি। গত বুধবার বিকেলে ওই ছাত্রী প্রাইভেট পড়ে বাসায় ফেরার পথে অলি ও তাঁর সহযোগী মাহবুর রহমান আবারও উত্ত্যক্ত করেন। ছাত্রীটি বাড়ি ফিরে বিষয়টি তার বাবাকে জানায়। পরে সন্ধ্যার দিকে তার বাবা অলির বাড়িতে গিয়ে বিষয়টি জানান।
পরদিন গতকাল বৃহস্পতিবার দুপুরে ওই ছাত্রীর বাবা চাঁচকৈড় থেকে কেনাকাটা শেষে মোটরসাইকেলে বাড়ি ফেরার পথে সিএম মার্কেটের সামনে এলে অভিযুক্তরা গতিরোধ করে হকিস্টিক ও জিআই পাইপ দিয়ে এলোপাতাড়ি মারধর করে। এতে তাঁর দুই হাতসহ শরীরের বিভিন্ন অংশ থেঁতলে যায়। ওই দুই যুবক তাঁর মোটরসাইকেল ভাঙচুর করে এবং মুঠোফোনসহ নগদ টাকা ছিনিয়ে নেয়। পরে স্থানীয় লোকজন তাঁকে উদ্ধার করে গুরুদাসপুর হাসপাতালে নিয়ে যান।
ওই ছাত্রীর মা জানান, আগের ঘটনার পর তাঁরা বেশ কয়েক মাস মেয়েকে বিদ্যালয়ে পাঠাননি। পরে শিক্ষকদের অনুরোধে কিছুদিন ধরে সে বিদ্যালয়ে যাচ্ছে। সামনে এসএসসি পরীক্ষা। তাই তাকে প্রাইভেট পড়তে হচ্ছে। এখন নিরাপত্তার কারণে মেয়েকে ঘরে আটকে রাখা ছাড়া কোনো উপায় নেই। তিনি কান্নাজড়িত কণ্ঠে বলেন, আগে প্রশাসন ব্যবস্থা নিলে আজ এই অবস্থা হতো না।
গুরুদাসপুর থানার ভারপ্রাপ্ত কর্মকর্তা (ওসি) মো. শফিকুল ইসলাম বলেন, অভিযুক্ত ব্যক্তিদের গ্রেপ্তারের চেষ্টা চলছে।
 
