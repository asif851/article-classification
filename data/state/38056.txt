
পরিবেশ ও বন মন্ত্রণালয়ের কর্মকর্তাদের ঘন ঘন ও অপ্রয়োজনীয় বিদেশ সফরে ক্ষুব্ধ প্রতিক্রিয়া জানিয়েছে মন্ত্রণালয় সম্পর্কিত সংসদীয় কমিটি। কমিটি এখন পর্যন্ত মন্ত্রণালয়ের কর্মকর্তাদের কতজন কতবার বিদেশ সফর করেছেন, সে সম্পর্কিত তথ্য আগামী বৈঠকে উত্থাপন করতে বলেছে।
সংসদ ভবনে অনুষ্ঠিত পরিবেশ ও বন মন্ত্রণালয় সম্পর্কিত সংসদীয় কমিটির বৈঠকে আজ রোববার এ প্রতিক্রিয়া জানানো হয়।
বৈঠক শেষে কমিটির সভাপতি হাছান মাহমুদ প্রথম আলোকে বলেন, অভিযোগ উঠেছে, মন্ত্রণালয়ের কর্মকর্তারা অপ্রয়োজনে বিদেশ সফর করছেন। সচিবের পিএসের (ব্যক্তিগত সহকারী) বিরুদ্ধে এ অভিযোগ সবচেয়ে বেশি। এসব অভিযোগের সত্যতা যাচাই করে দেখার সিদ্ধান্ত হয়েছে। এ জন্য মন্ত্রণালয়ের কাছে বিদেশ সফরের বিস্তারিত তথ্য প্রতিবেদন আকারে চাওয়া হয়েছে।
বৈঠকে মরক্কোয় সদ্য শেষ হওয়া জলবায়ু সম্মেলনে সংসদীয় কমিটির সদস্যরা অংশগ্রহণের সুযোগ না পাওয়ায় ক্ষুব্ধ প্রতিক্রিয়া জানানো হয়। কমিটির সভাপতি বলেন, এ বিষয়ে তিনি সংসদের স্পিকারের কাছে নালিশ করেছেন। বৈঠকে মন্ত্রণালয়কে মরক্কোর মারাক্কেশ সম্মেলনে বাংলাদেশের অর্জন সম্পর্কে আগামী বৈঠকে বিস্তারিত প্রতিবেদন দিতে বলা হয়েছে বলেও হাছান মাহমুদ জানান।
এ ছাড়া বৈঠকে বাংলাদেশ জীববৈচিত্র্য বিল-২০১৬ পরীক্ষা-নিরীক্ষা করে চূড়ান্ত করা হয়। সংসদের আগামী অধিবেশনে বিলটি প্রতিবেদন আকারে উপস্থাপন করা হবে।
কমিটির সভাপতি হাছান মাহমুদের সভাপতিত্বে অনুষ্ঠিত বৈঠকে কমিটি সদস্য পরিবেশ ও বন উপমন্ত্রী আবদুল্লাহ আল ইসলাম, নবী নেওয়াজ, ইয়াহইয়া চৌধুরী, টিপু সুলতান, ইয়াসিন আলী ও মেরিনা রহমান অংশ নেন।
