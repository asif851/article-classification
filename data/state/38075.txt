
বাংলাদেশের বিরোধী নেত্রীর ছেলে এবং বিএনপির সিনিয়র ভাইস চেয়ারম্যান তারেক রহমান লন্ডনে এক দলীয় সমাবেশে কার্যত নির্বাচনী কর্মসূচি ঘোষণা করলেও দলকে এখন নির্বাচনের জন্য প্রস্তুতি না নিয়ে বরং নির্দলীয় তত্ত্বাবধায়ক সরকারের আন্দোলনের জন্য প্রস্তুত হতে বলেছেন। বুধবার রাতে লন্ডন ব্রিজের কোল ঘেঁষে অবস্থিত পাঁচতারকা টাওয়ার হোটেলে অনুষ্ঠিত এক ইফতার পার্টিতে তিনি দলীয় নেতা-কর্মীদের উদ্দেশে এই আহ্বান জানান।লন্ডনে প্রায় পাঁচ বছরের প্রবাসজীবনে এটি ছিল তাঁর দ্বিতীয় প্রকাশ্য রাজনৈতিক সমাবেশে বক্তৃতা। তারেক রহমান তাঁর বক্তৃতায় কৃষি, শিল্প, শিক্ষা, প্রযুক্তি, রপ্তানিমুখী অর্থনৈতিক নীতিমালা, পর্যটনসহ যেসব বিষয়ে কথা বলেছেন, তার প্রতিটিতেই পাঁচ বছরে কী পরিবর্তন বা কতটা উন্নয়ন সম্ভব, সেই চিত্র তুলে ধরেছেন। তিনি এসব বিষয়ে প্রবাসের নেতা-কর্মীদের সঙ্গে ঈদের পর আরও মতবিনিময় করবেন বলে জানিয়েছেন। স্পষ্টতই এটি আগামী নির্বাচনের জন্য বিএনপির দলীয় কর্মসূচি বা ইশতেহারের একটি প্রাথমিক রূপরেখা হিসেবে বিবেচিত হতে পারে।তিনি বলেন, তাঁর পরিকল্পনা অনুযায়ী উদ্যোগ বাস্তবায়ন করা গেলে দেশে বেকারের সংখ্যা বর্তমানের তিন কোটি থেকে এক কোটির নিচে নামিয়ে আনা সম্ভব হবে। ফলে দেশে কর্মজীবীর সংখ্যা সাড়ে পাঁচ কোটি থেকে আট কোটিতে উন্নীত হবে এবং দারিদ্র্যসীমার নিচে থাকা জনগোষ্ঠীর সংখ্যা ৩১ থেকে ১০ শতাংশে নেমে আসবে।
তারেক রহমান কৃষি খাতে উত্পাদন বাড়ানোর লক্ষ্যে ভর্তুকিসহ বিভিন্ন ধরনের সহায়তা দিয়ে কৃষিকে রপ্তানিমুখী শিল্পের সঙ্গে সম্পৃক্ত করার কথা বলেছেন এবং কৃষকদের ন্যায্যমূল্য পাওয়ার লক্ষ্যে কৃষিবান্ধব মূল্য নির্ধারণ কমিশন গঠনের কথা বলেন। তিনি শিক্ষার আমূল সংস্কার করে শিক্ষাকে কর্মমুখী করার কথা বলেছেন। ইংরেজির পাশাপাশি তৃতীয় ও চতুর্থ কোনো বিদেশি ভাষা শিক্ষার প্রয়োজনীয়তার কথা জানিয়ে তিনি বলেন, এসব বিদেশি ভাষা শিক্ষার মাধ্যমে প্রবাসে দক্ষ জনশক্তির কর্মসংস্থান করে পাঁচ বছরের মধ্যে রেমিট্যান্স আয় এক হাজার ৪০০ থেকে দুই হাজার কোটি ডলারে নিয়ে যাওয়া সম্ভব হবে।
একইভাবে শিল্পায়নের ওপর বিশেষভাবে নজর দেওয়ার মাধ্যমে রপ্তানিমুখী নতুন নতুন শিল্প প্রতিষ্ঠার কথা বলেন তারেক রহমান। তিনি বলেন, তৈরি পোশাকশিল্পে শ্রমিকদের ন্যূনতম মজুরি ও কাজের ক্ষেত্রে নিরাপত্তাব্যবস্থা নিশ্চিত করার মাধ্যমে পরিস্থিতির পরিবর্তন ঘটাতে পারলে আগামী পাঁচ বছরে এই খাতের রপ্তানি আয় দুই হাজার ২০০ কোটি ডলার থেকে বাড়িয়ে সাড়ে চার হাজার কোটি ডলারে নিয়ে যাওয়া সম্ভব হবে। তিনি বলেন, পোশাকশিল্পের জন্য একটি আলাদা মন্ত্রণালয় স্থাপন এখন জরুরি হয়ে পড়েছে।
প্রযুক্তি খাতে দেশে কয়েকটি আইটি পার্ক প্রতিষ্ঠা ও সেখানে গবেষণা ও  উদ্ভাবনের ওপর জোর দিয়ে আউটসোর্সিংয়ের সুযোগকে কাজে লাগানোর কথাও বলেন তিনি।
তারেক রহমান রাজধানী ঢাকার আশপাশে মিলিয়ে প্রায় দুই কোটি বাসিন্দার জন্য নগরায়ণ পরিকল্পনায় বিভিন্ন পরিবর্তনের কথা বলেন। এর মধ্যে যোগাযোগ অবকাঠামোর উন্নয়নের পাশাপাশি রাজধানীর চারদিকে পরিকল্পিত জলাধার নির্মাণের কথা বলেন।
লিখিত বক্তৃতায় তারেক রহমান বলেন, দেশকে সামনের দিকে এগিয়ে নিতে হলে রাজনৈতিক সংস্কৃতিতে পরিবর্তন প্রয়োজন। তিনি বলেন, অতীতমুখী নয়, আমাদের চেতনা ও দায়বদ্ধতা হতে হবে ভবিষ্যতে। সরকার বা প্রতিপক্ষ রাজনৈতিক দল আওয়ামী লীগ সম্পর্কে তাঁর বক্তব্যে কোনো মন্তব্য কিংবা সমালোচনাও ছিল না।
যুক্তরাজ্য বিএনপির উদ্যোগে পাঁচতারা হোটেলে আয়োজিত এই ইফতার পার্টিতে অংশ নেওয়ার জন্য দলীয় নেতা-কর্মীদের বিভিন্ন মূল্যে আমন্ত্রণপত্র কিনতে হয়েছে বলে জানা গেছে। দলীয় স্বেচ্ছাসেবক নয়, বরং পেশাদার নিরাপত্তাকর্মীদের বেষ্টনীর মধ্যে তিনি সোজা এসে মঞ্চে ওঠেন এবং ইফতারের পর আবার একইভাবে সভাস্থল ত্যাগ করেন। তবে বক্তৃতার সময় অনেকটা দলীয় কর্মশালার আঙ্গিকে বিভিন্ন বিষয়ে উপস্থিত নেতা-কর্মীদের প্রশ্ন করেন এবং বিভিন্ন টেবিল থেকে কয়েকজনের মতামত নেন। লন্ডনের সময় সন্ধ্যা সাড়ে ছয়টা থেকে রাত সোয়া নয়টা পর্যন্ত এই অনুষ্ঠানের পুরোটাই ইন্টারনেটে সরাসরি সম্প্রচার করা হয়।

