
আজ বৃহস্পতিবার দেশে প্রথমবারের মতো পালিত হবে স্তন ক্যানসার সচেতনতা দিবস। বাংলাদেশ স্তন ক্যানসার সচেতনতা ফোরাম এ দিবসের উদ্যোক্তা।বেসরকারি সংগঠন সেন্টার ফর ক্যানসার প্রিভেনশন অ্যান্ড রিসার্চের (সিসিপিআর) নেতৃত্বে বঙ্গবন্ধু শেখ মুজিব মেডিকেল বিশ্ববিদ্যালয়, আন্তর্জাতিক উদরাময় গবেষণা কেন্দ্র বাংলাদেশ, আহ্ছানিয়া ক্যানসার হাসপাতাল, আন্তর্জাতিক সংস্থা ইয়াং উইমেন ক্রিশ্চিয়ান অ্যাসোসিয়েশন বাংলাদেশ, এডুকেশন ফর হিউম্যান রিসোর্চ ডেভেলপমেন্ট, অপরাজিতাসহ মোট ১১টি সংগঠন এ ফোরাম গড়ে তুলেছে।ফোরাম আজ সকাল সাতটায় শাহবাগের বটতলা থেকে জাতীয় প্রেসক্লাব পর্যন্ত শোভাযাত্রা, বেলা তিনটায় ধানমন্ডির রবীন্দ্র সরোবরে সমাবেশ, আলোচনা ও সাংস্কৃতিক অনুষ্ঠানের আয়োজন করেছে।স্তন ক্যানসার সচেতনতা মাস হিসেবে অক্টোবর মাসে বিশ্বব্যাপী বিভিন্ন কর্মসূচি পালিত হয়। বাংলাদেশে এবার দিবসের মূল প্রতিপাদ্য হলো, ‘জেগে উঠুন, জেনে নিন’। ‘থিংক পিঙ্ক’-এর আলোকে সব কিছুতেই থাকবে গোলাপির আভা। দিবসটিতে গোলাপি আভায় নিজেকে ও চারপাশ সাজিয়ে নেওয়ার আহ্বান জানানো হয়েছে।
