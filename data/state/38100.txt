
গাইবান্ধায় স্ত্রীর দায়ের করা যৌতুক মামলায় গতকাল মঙ্গলবার জেলাল মিয়া (৩৬) নামের এক ব্যক্তির তিন বছরের কারাদণ্ড ও পাঁচ হাজার টাকা জরিমানা, অনাদায়ে আরও এক মাসের কারাদণ্ড দিয়েছেন আদালত। জেলাল মিয়া জেলার সদর উপজেলার চুনিয়াকান্দি গ্রামের বাসিন্দা। তিনি বর্তমানে পলাতক।মামলার সংক্ষিপ্ত বিবরণে জানা যায়, ফুলছড়ি উপজেলার রতনপুর গ্রামের কাওছার আলীর মেয়ে শোভা রানীর সঙ্গে ২০১২ সালে জেলাল মিয়ার বিয়ে হয়। বিয়ের পর থেকেই জেলাল স্ত্রীর কাছে এক লাখ টাকা যৌতুক দাবি করেন। যৌতুকের টাকা দিতে না পারায় শোভাকে তাঁর বাবার বাড়িতে পাঠিয়ে দেন জেলাল। ২০১৪ সালে শোভা রানী বাদী হয়ে স্বামীর বিরুদ্ধে যৌতুক নিরোধ আইনে আদালতে মামলা করেন। গাইবান্ধার জ্যেষ্ঠ বিচারিক হাকিম আদালতের বিচারক মো. ওয়াহিদুজ্জামান গতকাল এ রায় দেন।
