
উদীচী শিল্পীগোষ্ঠীর কেন্দ্রীয় সভাপতি কামাল লোহানী বলেছেন, ‘গণতন্ত্র বলে এ দেশে কোনো কিছু নেই। মানুষ কথা বলতে পারছে না। কেউ প্রতিবাদ জানাতে গেলে তাঁর প্রতিপক্ষ সহিংসতায়, হিংস্রতায় তাঁকে দমনের চেষ্টা করছে। নারায়ণগঞ্জ তাঁর প্রত্যক্ষ সাক্ষী। একটি মাত্র পরিবারের ঘৃণ্য চক্রান্ত এ শহরের মানুষের মন থেকে শান্তিকে বিতাড়িত করেছে। ত্বকীকে হত্যা করে এই শহরে একটা বিষাক্ত পরিবেশ তৈরি করা হয়েছে।’আজ শুক্রবার সকালে নারায়ণগঞ্জের চাষাঢ়ায় কেন্দ্রীয় শহীদ মিনারে জেলা উদীচীর দশম সম্মেলনের উদ্বোধনী অনুষ্ঠানে প্রধান অতিথির বক্তব্যে কামাল লোহানী এসব কথা বলেন।উদীচীর জেলা শাখার সভাপতি জাহিদুল হক দিপুর সভাপতিত্বে অনুষ্ঠানের উদ্বোধন করেন মেধাবী ছাত্র তানভীর মোহাম্মদ ত্বকীর মা রওনক রেহানা। বক্তব্য দেন উদীচীর কেন্দ্রীয় সহসভাপতি মাহমুদ সেলিম, জেলা শাখার সাধারণ সম্পাদক পিন্টু সাহা। উপস্থিত ছিলেন ত্বকীর বাবা রফিউর রাব্বি, জেলা খেলাঘরের সভাপতি রথীন চক্রবর্তী, উদীচীর সংগঠক জিয়াউল ইসলাম কাজল প্রমুখ।কামাল লোহানী আরও বলেন, ত্বকী হত্যার প্রতিবাদ শুধু নারায়ণগঞ্জে না, আমেরিকা, কানাডা, ফ্রান্সসহ আন্তর্জাতিক পরিমণ্ডলেও হয়েছে। নারায়ণগঞ্জের বীর জনতা এই অবিচারের বিরুদ্ধে বীরোচিত লড়াই করে চলেছেন। এ দেশের মানুষ ও যাঁরা বিশ্বের মুক্তি সংগ্রামী, তাঁরা নারায়ণগঞ্জবাসীর পক্ষে রয়েছেন। ভয় পাওয়ার কিছু নেই।
অনুষ্ঠানে ত্বকীর মা রওনক রেহানা বলেন, ‘আজকে দেশ সংকটে নিমজ্জিত। গণতন্ত্র মুখ থুবড়ে পড়েছে। মানুষের জেগে ওঠার স্বপ্নকে ধূলিসাৎ করার জন্য হত্যা, গুম, নির্যাতন, সন্ত্রাসের মধ্য দিয়ে ছড়িয়ে দেওয়া হচ্ছে আতঙ্ক। আর এসবই হচ্ছে সরকারের সহায়তায়। নারায়ণগঞ্জে চরম অশান্তি ও আতঙ্ক বিরাজ করছে। এ থেকে পরিত্রাণের জন্য রাষ্ট্রের অভিভাবক হিসেবে জনগণ প্রধানমন্ত্রীর দিকে তাকিয়ে থাকলেও তিনি নারায়ণগঞ্জের মানুষকে হতাশ করেছেন। তিনি বিশেষ পক্ষ অবলম্বন করায় জনগণের স্বপ্ন, স্বার্থ, আকাঙ্ক্ষা ভূলুণ্ঠিত হয়েছে। আর সে কারণে সংকট এখানে আরও ঘনীভূত হয়েছে।’
উদ্বোধনী অনুষ্ঠানের পরে একটি বর্ণাঢ্য র‌্যালি শহর প্রদক্ষিণ করে।
