
সিঙ্গাপুরে ফ্ল্যাট থাকার তথ্যকে ‘উদ্ভট’ ও ‘ডাহা মিথ্যা’ বলে অভিহিত করেছেন বিএনপির স্থায়ী কমিটির সদস্য নজরুল ইসলাম খান। তিনি বলেন, ‘আমি এই মানহানিকর বক্তব্যের তীব্র নিন্দা ও ধিক্কার জানাচ্ছি। ঢাকায় এসে এ বিষয়ে সংসদে যিনি এ বক্তব্য দিয়েছেন, তাঁর বিরুদ্ধে আইনগত কী ব্যবস্থা নেওয়া যায় আইনজীবীদের সঙ্গে কথা বলব।’
আজ বৃহস্পতিবার দুপুরে কক্সবাজারে থেকে মুঠোফোনে নজরুল ইসলাম খান প্রথম আলোকে এ প্রতিক্রিয়া জানান। তিনি বলেন, ‘ভোটারবিহীন নির্বাচনে জাতীয় পার্টির (জাপা) সাংসদ ফখরুল ইমাম সিঙ্গাপুরে আমার ফ্ল্যাট আছে বলে জাতীয় সংসদে মিথ্যাচার করেছেন। তাঁর এ বক্তব্য মানহানিকর। আমি তাঁর এ বক্তব্যকে চ্যালেঞ্জ করছি।’
নজরুল ইসলাম খান রোহিঙ্গা শরণার্থীদের ত্রাণসহায়তা দিতে বিএনপির প্রতিনিধিদলের সঙ্গে এখন কক্সবাজার আছেন।
এ বিষয়ে জানতে চাইলে ফখরুল ইমাম প্রথম আলোকে বলেন, ‘তথ্যটি আমার নয়। এটি গ্লোবাল ইনটেলিজেন্স নেটওয়ার্কের (জিআইএন) একটি প্রতিবেদন। আমি কেবল এটি সংসদে পড়ে শুনিয়েছি।’
 
