
পাঁচ বছরের একটি শিশুকে অপহরণ করা এবং মুক্তিপণ আদায়ের দায়ে পাঁচ ব্যক্তিকে যাবজ্জীবন কারাদণ্ড দিয়েছেন আদালত।গতকাল মঙ্গলবার চট্টগ্রাম নারী ও শিশু নির্যাতন দমন ট্রাইব্যুনাল-১-এর বিচারক মো. রেজাউল করিম এই রায় দেন।সাজা পাওয়া আসামিরা হলেন রহিমা বেগম, রোকসানা, মামুনুর রশিদ, মো. জালালউদ্দিন ও করিম।মামলায় রাষ্ট্রপক্ষের কৌঁসুলি জেসমিন আকতার জানান, রহিমা বেগম ও রোকসানার বিরুদ্ধে অপহরণ ও মুক্তিপণ আদায়ের অভিযোগ প্রমাণিত হওয়ায় তাঁদের দুবার করে যাবজ্জীবন কারাদণ্ড দেওয়া হয়েছে। একটি সাজা শেষ হওয়ার পর আরেকটি শুরু হবে। এ ছাড়া এঁদের এক লাখ টাকা করে জরিমানাও করা হয়। তিনি জানান, মামুনুর রশিদ, জালালউদ্দিন ও করিমের বিরুদ্ধে মুক্তিপণ আদায়ের অভিযোগ প্রমাণিত হয়েছে। তাঁদের যাবজ্জীবন কারাদণ্ড দেওয়া হয়েছে। এ ছাড়া এ তিনজনকে ৫০ হাজার টাকা করে জরিমানা করা হয়।আদালত-সংশ্লিষ্ট সূত্র জানায়, সাজা পাওয়া আসামিদের মধ্যে মামুনুর রশিদ জেলহাজতে। অন্যরা পলাতক রয়েছেন। অভিযোগ প্রমাণিত না হওয়ায় নুরুল বশর নামের এক আসামিকে খালাস দেন আদালত।আদালত-সংশ্লিষ্ট সূত্র জানায়, গত ২৭ জানুয়ারি চট্টগ্রাম নগরের চান্দগাঁও আবাসিক এলাকা থেকে শিশুটিকে অপহরণ করেন রোকসানা ও রহিমা। এরপর শিশুটির বাবার মুঠোফোনে পাঁচ লাখ টাকা মুক্তিপণ দাবি করা হয়। পরে শিশুটির বাবা অপহরণকারীদের দেড় লাখ টাকা দেন। অপহরণের ছয় দিন পর ২ ফেব্রুয়ারি চট্টগ্রামের বাঁশখালীর কুতুকখালী এলাকায় রহিমা বেগম ওরফে রহিমা ডাকাতের বাড়ি থেকে শিশুটিকে উদ্ধার করে পুলিশ। এর পরদিন শিশুটির বাবা ছয়জনের বিরুদ্ধে মামলা করেন।
