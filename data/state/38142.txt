
হজযাত্রীদের বিমানের টিকিটে আবগারি শুল্ক এবং সৌদি আরবে বিমানবন্দরে বর্ধিত টার্মিনাল ভাড়া বাবদ মাথাপিছু বাড়তি ৩ হাজার টাকা কে পরিশোধ করবে, তা নিয়ে অনিশ্চয়তা সৃষ্টি হয়েছে। হজযাত্রী, হজ এজেন্সি এবং সরকার—কেউই এই টাকা দিতে রাজি নয়। সংশ্লিষ্ট তিনটি মন্ত্রণালয়ও (অর্থ, ধর্ম ও বিমান) সিদ্ধান্ত নিতে না পারায় গতকাল বৃহস্পতিবার বিষয়টি প্রধানমন্ত্রী শেখ হাসিনার কাছে পাঠানো হয়েছে। আগামী সোমবার (২৪ জুলাই) হজ ফ্লাইট শুরু হচ্ছে। এই পরিস্থিতিতে গতকাল প্রধানমন্ত্রীর সঙ্গে দেখা করে পরিস্থিতি তুলে ধরেন বেসামরিক বিমান পরিবহন ও পর্যটনমন্ত্রী রাশেদ খান মেনন। এ বছরের জানুয়ারিতে মন্ত্রিসভা হজ প্যাকেজ অনুমোদন করে। হজ এজেন্সিগুলো সেই হিসাবে হজযাত্রীদের কাছ থেকে নির্দিষ্ট পরিমাণ টাকাও জমা নেয়। কিন্তু গত জুনে পাস হওয়া জাতীয় বাজেটে বিমানে টিকিটের ওপর আবগারি শুল্ক আরোপ করা হয়। এ বছর মোট হজযাত্রীর সংখ্যা ১ লাখ ২৭ হাজার ১৯৮ জন। বেসামরিক বিমান পরিবহন ও পর্যটন মন্ত্রণালয়ের তথ্য অনুযায়ী, এসব হজযাত্রীকে বিমানের টিকিটে আরোপিত আবগারি শুল্ক প্রায় ১২ কোটি টাকা দিতে হবে। এ ছাড়া সৌদি আরবে বিমানবন্দরের বর্ধিত টার্মিনাল ভাড়া বাবদ দিতে হবে আরও প্রায় ২৫ কোটি টাকা। এই দুই খাতে প্রত্যেক হাজির জন্য অতিরিক্ত প্রায় ৩ হাজার টাকা যুক্ত হবে। হজ এজেন্সিস অ্যাসোসিয়েশন অব বাংলাদেশের (হাব) সভাপতি মাওলানা ইয়াকুব শরাফতি প্রথম আলোকে বলেন, তাঁরা এই বাড়তি টাকা হজযাত্রীদের কাছে চাইতে পারবেন না। সব খাত দেখিয়ে একবার টাকা নেওয়ার পর আবার টাকা চাইলে তা হজযাত্রীদের মধ্যে অবিশ্বাস তৈরি করবে। এ বিষয়ে প্রধানমন্ত্রীর কাছে হাব আবেদন করেছে এবং তিনি হজযাত্রীদের স্বার্থে প্রয়োজনীয় সিদ্ধান্ত দেবেন বলে হাব প্রত্যাশা করে।এদিকে গত বছর সৌদি আরব টার্মিনাল ফি বাড়ালেও তা হজ প্যাকেজে অন্তর্ভুক্ত করা হয়নি। তখন বিমান বাংলাদেশের পক্ষ থেকে প্রায় ২৫ কোটি টাকা পরিশোধ করা হয়। এবারও ওই টাকা হজযাত্রীদের প্যাকেজে ধরা হয়নি। ফলে টার্মিনাল ফি কে দেবে, তা নিয়েও প্রশ্ন উঠেছে। বেসামরিক বিমান পরিবহন ও পর্যটন মন্ত্রণালয় সূত্র বলেছে, বিমানের টিকিটে আবগারি শুল্কের বিষয়টি নিয়ে অর্থমন্ত্রীর সঙ্গে যোগাযোগ করা হয়েছে। কিন্তু এ বিষয়ে ইতিবাচক সিদ্ধান্ত মেলেনি। তবে টার্মিনাল ফি বিমান বাংলাদেশ পরিশোধ করবে বলে নীতিগত সিদ্ধান্ত হয়েছে। জানতে চাইলে বেসামরিক বিমান পরিবহন ও পর্যটনমন্ত্রী রাশেদ খান মেনন প্রথম আলোকে বলেন, আবগারি শুল্কের বিষয়টি নিয়ে সরকারের শীর্ষ পর্যায়ে আলাপ-আলোচনা চলছে। উদ্ভূত সমস্যা ও সমাধানের প্রস্তাব করে একটি সারসংক্ষেপ প্রধানমন্ত্রীর কাছে পাঠানো হবে। তবে সিদ্ধান্ত হজযাত্রীদের পক্ষেই আসবে বলে তিনি আশা করছেন।জানতে চাইলে হাবের মহাসচিব শাহাদাত হোসেন প্রথম আলোকে বলেন, হজযাত্রীদের বিমান ভাড়া মন্ত্রিসভায় অনুমোদিত। এখন হজযাত্রার প্রাক্কালে কোনোভাবেই তাঁদের কাছ থেকে বাড়তি টাকা আদায় করা ঠিক হবে না। এজেন্সিগুলোর পক্ষেও এই বাড়তি টাকা দেওয়া সম্ভব নয়।বিমান বাংলাদেশ এয়ারলাইন্স ও সৌদি এয়ারলাইন্সে সমান সংখ্যার ভিত্তিতে বাংলাদেশি হজযাত্রী পরিবহন করবে।গতকাল বিমান বাংলাদেশের বিজ্ঞপ্তিতে জানানো হয়েছে, বিমান বাংলাদেশ এয়ারলাইন্সের প্রথম হজ ফ্লাইট ২৪ জুলাই জেদ্দার উদ্দেশে ঢাকা ছাড়বে। নির্ধারিত সময়ে নির্বিঘ্নে হজ ফ্লাইট পরিচালনার সব প্রস্তুতি সম্পন্ন হয়েছে। চট্টগ্রাম ও সিলেট থেকেও এ বছর যথারীতি প্রয়োজনীয়সংখ্যক হজ ফ্লাইট পরিচালনা করা হবে। এ বছর ঢাকা-জেদ্দা-ঢাকার রুটে হজযাত্রীদের ইকোনমি ক্লাসে বিমান ভাড়া ১ হাজার ৪৭৫ মার্কিন ডলার নির্ধারণ করা হয়েছে। হজযাত্রীরা যেকোনো ধারালো বস্তু যেমন ছুরি, কাঁচি, নেইল কাটার, ধাতব নির্মিত দাঁত খিলন, কান পরিষ্কারক, তাবিজ ও গ্যাসজাতীয় বস্তু যেমন অ্যারোসল এবং ১০০ (এমএল)-এর বেশি তরল পদার্থ হাতব্যাগে বহন করতে পারবেন না এবং কোনো প্রকার খাদ্যসামগ্রী সঙ্গে নিতে পারবেন না।
