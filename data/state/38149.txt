
মন্ত্রিসভায় অনুমোদিত অষ্টম বেতন স্কেলে সিলেকশন গ্রেড বাদ দেওয়ার প্রতিবাদে এবার আন্দোলনের কর্মসূচি ঘোষণা করেছে শিক্ষা ক্যাডারের কর্মকর্তাদের (মূলত কলেজশিক্ষক) সংগঠন বিসিএস সাধারণ শিক্ষা সমিতি। প্রাথমিক কর্মসূচি হিসেবে আগামী বৃহস্পতিবার দেশের সবগুলো সরকারি কলেজ ও সংশ্লিষ্ট শিক্ষা দপ্তরে কর্মবিরতি পালন করা হবে।
আজ মঙ্গলবার বিসিএস সাধারণ শিক্ষা সমিতির মহাসচিব আই কে সেলিম উল্লাহ খোন্দকার প্রথম আলোকে এ কথা জানান। তিনি বলেন, বর্তমানে কলেজের অধ্যাপকেরা (সর্বোচ্চ পদ) চতুর্থ গ্রেডের কর্মকর্তা। সিলেকশন গ্রেড থাকায় এতদিন আংশিক অধ্যাপক গ্রেড-৩-এ যেতে পারতেন। কিন্তু সিলেকশন গ্রেড বাদ দেওয়ায় এখন এই পথ বন্ধ হয়ে গেল। তিনি বলেন, বর্তমানে প্রশাসন ক্যাডারের কর্মকর্তারা গ্রেড-৫ থেকে পদোন্নতি পেয়ে সরাসরি গ্রেড-৩ এ উন্নীত হন। অথচ শিক্ষকদের বেলায় গ্রেড-৫ থেকে পদোন্নতি হওয়ার পর গ্রেড-৪ এ উন্নীত করা হয়। এই বৈষম্য নিরসনেরও দাবি করে আসছেন তাঁরা। কিন্তু সেটা নিরসন না করে উল্টো সিলেকশন গ্রেড বাতিল করায় শিক্ষকেরা আরও বৈষম্যের শিকার হবেন।
উল্লেখ্য, এই সিলেকশন গ্রেড বহাল রাখাসহ কয়েকটি দাবিতে পাবলিক বিশ্ববিদ্যালয়ের শিক্ষকেরা আন্দোলন করে আসছেন। আজকেও দেশের পাবলিক বিশ্ববিদ্যালয়ে পূর্ণদিবস কর্মবিরতি পালন করেছেন শিক্ষকেরা।
গতকাল সোমবার মন্ত্রিসভায় নতুন বেতন স্কেল অনুমোদন করা হয়।
