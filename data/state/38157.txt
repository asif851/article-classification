
মানিকগঞ্জের সিঙ্গাইর উপজেলায় এক সাংবাদিকের মাকে হত্যার দায়ে পাঁচজনকে মৃত্যুদণ্ড দিয়েছেন আদালত। একই সঙ্গে প্রত্যেককে ২০ হাজার টাকা জরিমানা করা হয়েছে। অতিরিক্ত জেলা ও দায়রা জজ আদালতের বিচারক আল-মাহমুদ ফায়জুল কবীর গতকাল মঙ্গলবার এই রায় দেন।
মৃত্যুদণ্ড পাওয়া ব্যক্তিরা হলেন সদর উপজেলার বাড়াইভিকরা গ্রামের ইছাক ভূঁইয়া (৪০), ভাড়ারিয়া গ্রামের শহিদুল ইসলাম (৪০), মান্তা গ্রামের বাচ্চু মিয়া (৪৫) ও নান্নু মিয়া (২৪) এবং সিঙ্গাইর উপজেলার শ্যামনগর গ্রামের ইমান আলী (৪৫)।
মামলার সংক্ষিপ্ত বিবরণে জানা গেছে, ২০১০ সালের ৯ আগস্ট রাতে সিঙ্গাইর মধ্যপাড়া এলাকায় দৈনিক ইত্তেফাক-এর উপজেলা প্রতিনিধি মানবেন্দ্র চক্রবর্তীর বাড়িতে ডাকাতেরা হানা দেয়। ডাকাতেরা মানবেন্দ্র চক্রবর্তীর মা উমা দেবী চক্রবর্তীকে (৬৫) শ্বাসরোধে হত্যা করে ১২ ভরি স্বর্ণালংকার লুটে নেয়। এ ঘটনায় পরের দিন মানবেন্দ্র অজ্ঞাতনামা কয়েকজনকে আসামি করে হত্যা ও ডাকাতির অভিযোগে সিঙ্গাইর থানায় মামলা করেন। মামলাটি জেলা গোয়েন্দা পুলিশকে তদন্তের দায়িত্ব দেওয়া হয়।
