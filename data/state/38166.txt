
ট্রান্সপারেন্সি ইন্টারন্যাশনাল বাংলাদেশের (টিআইবি) নিবন্ধন বাতিলের জন্য এনজিও ব্যুরোকে সুপারিশ করেছে আইন মন্ত্রণালয় সম্পর্কিত সংসদীয় কমিটি।আজ বুধবার সংসদের মিডিয়া সেন্টারে আয়োজিত সংবাদ ব্রিফিংয়ে কমিটির সভাপতি সুরঞ্জিত সেনগুপ্ত এ কথা বলেন।মঙ্গলবার সংসদ ভবনে আইন মন্ত্রণালয় সম্পর্কিত সংসদীয় উপকমিটির বৈঠকে বৈদেশিক অনুদান (স্বেচ্ছাসেবামূলক কার্যক্রম) বিল ২০১৫ নিয়ে আলোচনা হয়। এ বিষয়ে জানানোর জন্য আজ সংবাদ ব্রিফিংয়ের আয়োজন করা হয়।সুরঞ্জিত সেনগুপ্ত বলেন, সংসদকে রক্ষা করতে হবে। এনজিওগুলোকে জবাবদিহির আওতায় আনেতে হবে। কাকের কাজ কাককে করতে হবে, কাক ময়ূর সেজে কাজ করলে হবে না। এনজিও হয়ে টিআইবি এ কাজ করেছে। সংসদকে হেয় করেছে তারা। কোনো এনজিওর সংসদকে হেয় করার এখতিয়ার নেই। সে জন্য তাদের নিবন্ধন বাতিল করতে হবে। কমিটি তাদের নিবন্ধন বাতিলের জন্য এনজিও ব্যুরোকে সুপারিশ করেছে।সংসদ সম্পর্কিত টিআইবি’র গবেষণা প্রতিবেদন নিয়ে সংসদের কোনো আপত্তি নেই বলে সুরঞ্জিত জানান। তিনি বলেন, সংসদের সমালোচনা হতেই পারে। এ জন্য জনগণ রয়েছে, গণমাধ্যম রয়েছে, বিরোধী দল রয়েছে, সংসদের বাইরে থাকা বিএনপিও আছে। কিন্তু এনজিও তা পারে না। তারা সংসদকে পুতুল নাচের নাট্যশালা ও বিরোধী দলকে বি টিম বলে সংসদকে হেয় করেছে।
কমিটির সভাপতি বলেন, ‘টিআইবি বিবৃতি দিয়ে বলছে ভুল বোঝাবুঝি হয়েছে। আরেকদিন বলবে আদালত নিয়ে ভুল বোঝাবুঝি হয়েছে। এটা হতে পারে না। সমালোচনার পর এ ধরনের বিবৃতি স্পর্ধার শামিল। এ জন্যে ক্ষমা না চাওয়ায় তাদের নিবন্ধন বাতিলের সুপারিশ করেছি।’এনজিওগুলোর বারবার সংসদ, উচ্চ আদালত ও নির্বাচন কমিশনের মতো সাংবিধানিক প্রতিষ্ঠানগুলোকে হেয় করার প্রবণতা রোধ করার ওপর গুরুত্ব আরোপ করে সুরঞ্জিত বলেন, সাংবিধানিক প্রতিষ্ঠানকে হেয় করলে এনজিওর বিরুদ্ধে ফৌজদারি ব্যবস্থা নেওয়ার বিষয়ে কোনো সুপারিশ করা হয়নি। বিদ্যমান আইন অনুযায়ী নিবন্ধন বাতিল করার বিষয়টিই রাখা হচ্ছে।
