
সাতক্ষীরার তালা উপজেলায় পুলিশের সঙ্গে ‘বন্দুকযুদ্ধে’ মোজাফফর সানার নামে এক ব্যক্তি নিহত হয়েছে। পুলিশের দাবি, মোজাফফর চরমপন্থী সংগঠন পূর্ব বাংলার কমিউনিস্ট পার্টির আঞ্চলিক নেতা। তাঁর বিরুদ্ধে সাতক্ষীরা ও নওগাঁ জেলার বিভিন্ন থানায় হত্যা, ডাকাতি, ছিনতাই, অস্ত্র আইন ও চাঁদাবাজির অভিযোগে ১৮টি মামলা রয়েছে।
গতকাল বৃহস্পতিবার দিবাগত রাত আড়াইটার দিকে উপজেলার মাগুরা ইউনিয়নের চারা বটতলায় এ ঘটনা ঘটে। এ সময় পুলিশ ঘটনাস্থল থেকে দেশীয় একটি শাটারগান, তিনটি গুলি, একটি মোটরসাইকেল ও বিস্ফোরিত বোমার অংশবিশেষ উদ্ধার করেছে।
নিহত মোজাফফরের বাড়ি তালা উপজেলার দোহার গ্রামে। বাবার নাম গফফার সানা।  সাতক্ষীরা জেলা পুলিশের পক্ষ থেকে পাঠানো এক বিজ্ঞপ্তিতে জানানো হয়, তালা থানার ভারপ্রাপ্ত কর্মকর্তা (ওসি) ছগির মিয়ার নেতৃত্বে পুলিশের একটি দল গতকাল বিশেষ অভিযান পরিচালনা করছিলেন। রাত আড়াইটার দিকে মাগুরা বাজার থেকে জেঠুয়ার দিকে একটি মোটরসাইকেল আসতে দেখে থামার সংকেত দেওয়া হয়। এ সময় মোটরসাইকেল আরোহীরা পুলিশকে লক্ষ্য করে পরপর দুটি বোমার বিস্ফোরণ ঘটায় ও গুলি ছোড়ে। পুলিশও পাল্টা গুলি ছোড়ে। এতে মোজাফফর আহত হন। দুজন সন্ত্রাসী মোটরসাইকেল ফেলে পালিয়ে যায়। তালা উপজেলা স্বাস্থ্য কমপ্লেক্সের কর্তব্যরত চিকিৎসা কমকর্তা আহত মোজাফফরকে মৃত ঘোষণা করেন।
তালা থানার ভারপ্রাপ্ত কর্মকর্তা (ওসি) সগির মিয়া জানান, এ ঘটনায় পুলিশের পক্ষ থেকে মামলার প্রস্তুতি চলছে। লাশ সাতক্ষীরা সদর হাসপাতালের মর্গে ময়নাতদন্তের জন্য পাঠানো হয়েছে।
