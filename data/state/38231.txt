
চাঁপাইনবাবগঞ্জের গোমস্তাপুর উপজেলায় বাণিজ্যিক গুরুত্বপূর্ণ ঔষধি উদ্ভিদ চাষাবাদ ও প্রক্রিয়াজাতকরণবিষয়ক দুই দিনব্যাপী প্রশিক্ষণ কর্মসূচি অনুষ্ঠিত হয়েছে। গতকাল মঙ্গলবার সকালে গোমস্তাপুর উপজেলার ভেড়িবাজার এলাকায় অবস্থিত বাংলাদেশ নিম ফাউন্ডেশন সেন্টারে এ প্রশিক্ষণ অনুষ্ঠিত হয়। বাণিজ্য মন্ত্রণালয়ের বিজনেস প্রমোশন কাউন্সিলের সহযোগিতায় এ প্রশিক্ষণের আয়োজন করে বাংলাদেশ নিম ফাউন্ডেশন। ফাউন্ডেশনের সমন্বয়কারী আইরিন বেগমের সভাপতিত্বে এতে প্রধান অতিথি হিসেবে গোমস্তাপুর ইউপির ৫ নম্বর ওয়ার্ডের সদস্য বেলাল উদ্দিন এবং বিশেষ অতিথি হিসেবে সমাজসেবক আল আমিন বক্তব্য দেন। দুই দিনব্যাপী এ প্রশিক্ষণে সবাইকে বাড়িতে নিমগাছ লাগানোর আহ্বান জানানো হয়।
 
