
প্রধান নির্বাচন কমিশনার (সিইসি) কাজী রকিব উদ্দিন আহমদ বলেছেন, ‘ভোটার তালিকায় দুই বা তিন জন্মতারিখ কিংবা ঠিকানা রাখা ঠিক নয়। এটা রাখে ক্রিমিনালেরা।’
আজ মঙ্গলবার সিলেট জেলা প্রশাসনের সম্মেলন কক্ষে মতবিনিময় সভায় প্রধান অতিথির বক্তব্যে সিইসি এসব কথা বলেন। ভোটার তালিকা হালনাগাদ কার্যক্রম ২০১৫ উপলক্ষে এ মতবিনিময় সভার আয়োজন করে সিলেটের জেলা প্রশাসন ও আঞ্চলিক নির্বাচন কার্যালয়।
ভোটার তালিকা হালনাগাদ কার্যক্রম থেকে একজন ভোটারও যাতে বাদ না পড়ে, সেদিকে সতর্ক দৃষ্টি রাখার জন্য নির্বাচন কর্মকর্তাদের নির্দেশ দেন সিইসি। তিনি ভোটার তালিকায় নারীদের প্রতি বিশেষ নজর রাখার কথাও বলেন।
প্রধান নির্বাচন কমিশন বলেন, নারীরা পিছিয়ে পড়লে দেশের সামগ্রিক উন্নয়ন সম্ভব হবে না।’ দুই-তিন ঠিকানা ও ভুয়া জন্মতারিখ ব্যবহারকারীদের ক্রিমিনাল অভিহিত করে সিইসি আরও বলেন, ‘কেউ যদি ভুয়া জন্মতারিখ দিয়ে জাতীয় পরিচয়পত্র তৈরি করে, তা হলে তাদের বিরুদ্ধে কঠোর ব্যবস্থা নেওয়া হবে। যখনই জাতীয় পরিচয়পত্র করা হবে তখনই সঠিক জন্ম তারিখ দিতে হবে। কোনো ভুয়া জন্ম তারিখ দিয়ে ভোটার হওয়া যাবে না।’
সিলেটের জেলা প্রশাসকের সম্মেলন কক্ষে নির্বাচন কমিশনের সচিব মো. সিরাজুল ইসলামের সভাপতিত্বে অনুষ্ঠিত মতবিনিময় সভায় বিশেষ অতিথি হিসেবে বক্তব্য দেন সিলেটের বিভাগীয় কমিশনার জামালউদ্দীন আহমদ, আইডিয়া প্রকল্পের প্রকল্প পরিচালক সুলতানুজ্জামান মো. সালেহ উদ্দিন।
এ ছাড়া মতবিনিময় সভায় বক্তব্য রাখেন সিলেট পুলিশ রেঞ্জের উপমহাপরিদর্শক (ডিআইজি) মো. মিজানুর রহমান, সিলেটের পুলিশ কমিশনার কামরুল আহসান, সিলেটের জেলা প্রশাসক মো. জয়নাল আবেদীন, মৌলভীবাজারের জেলা প্রশাসক কামরুল হাসান ও সিলেটের পুলিশ সুপার নুরে আলম মিনা।
