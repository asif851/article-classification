
নাটোরের সিংড়া উপজেলায় দলীয় আধিপত্য নিয়ে বিএনপির স্থানীয় নেতা-কর্মীদের দুই পক্ষের বিরোধ চরমে উঠেছে। গত তিন দিনে উভয় পক্ষের শীর্ষনেতাসহ ৭৬ জন নেতা-কর্মীর বিরুদ্ধে পাল্টাপাল্টি দুটি মামলা হয়েছে।পুলিশ ও স্থানীয় সূত্রে জানা গেছে, উপজেলা ছাত্রদলের কমিটি গঠন নিয়ে বিরোধের জের ধরে ৫ জুলাই সিংড়া পৌরসভার মেয়র ও পৌর বিএনপির সভাপতি শামীম আল রাজির সমর্থকেরা উপজেলা ছাত্রদলের সাধারণ সম্পাদক শামীম হোসেন ও তাঁর ভাই উপজেলা যুবদলের সহসভাপতি সোহেল রানাকে মারধর করে গুরুতর জখম করেন। ওই দুই ব্যক্তি উপজেলা বিএনপির সভাপতি আবুল কালাম আজাদের সমর্থক।এ ঘটনায় তাঁদের বাবা আবদুস সামাদ বাদী হয়ে মেয়র শামীম আল রাজিসহ ৫০ জন নেতা-কর্মীর বিরুদ্ধে সিংড়া থানায় মামলা করেন। এরপর গত শনিবার পৌর মেয়রের সমর্থক উপজেলা ছাত্রদলের যুগ্ম সম্পাদক শাহাদত হোসেন বাদী হয়ে উপজেলা বিএনপির সভাপতি আবুল কালাম আজাদসহ ২৬ জন নেতা-কর্মীর বিরুদ্ধে পাল্টা একটি মামলা করেন।এই মামলা দায়েরের প্রতিবাদে এবং পৌর মেয়রকে গ্রেপ্তার ও অপসারণের দাবিতে গত রোববার সকালে ছাত্রদলের নেতা-কর্মীরা সিংড়া বাজারে মিছিল ও সমাবেশ করেন। অপর দিকে মেয়রের সমর্থকেরা একই দিন বিকেলে নাটোর প্রেসক্লাবে সংবাদ সম্মেলন করেন।
