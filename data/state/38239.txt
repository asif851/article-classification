
রংপুর জিলা স্কুল ও সরকারি বালিকা উচ্চবিদ্যালয়ে শুধু তৃতীয় শ্রেণিতেই শিক্ষার্থী ভর্তি করা হয়। দুটি স্কুলে দুই শিফট (পালা) মিলিয়ে ২৪০ জন করে মাত্র ৪৮০ শিক্ষার্থী প্রতিবছর ভর্তির সুযোগ পায়। ভর্তি পরীক্ষায় আসনসংখ্যা আরও বাড়ানোর দাবিতে গতকাল বুধবার মানববন্ধন করেছে অভিভাবক ও শিশুরা।গতকাল জেলা প্রশাসকের কার্যালয়ের সামনে সকাল সাড়ে ১০টা থেকে বেলা সাড়ে ১১টা পর্যন্ত এ কর্মসূচি পালন করা হয়। জাসদ ছাত্রলীগের উদ্যোগে আয়োজিত এই মানববন্ধনে বক্তব্য দেন সম্মিলিত সাংস্কৃতিক জোটের সভাপতি সাখাওয়াত রাংগা, রফিকুল ইসলাম, ওসমান গণি প্রমুখ।বক্তারা বলেন, রংপুর জেলাসহ আশপাশের জেলার অভিভাবকেরা এই দুটি স্কুলেই ছেলেমেয়েদের ভর্তি করাতে চান। প্রতিবছর হাজার হাজার শিক্ষার্থী ভর্তি পরীক্ষায় অংশ নিলেও আসনসংখ্যা কম থাকায় বেশির ভাগই বাদ পড়ে। এ সমস্যা মোকাবিলায় দুটি স্কুলের শাখা বাড়ানোর দাবি তোলেন তাঁরা।এ বিষয়ে রংপুর জিলা স্কুলের গণিত বিভাগের শিক্ষক শফিয়ার রহমান বলেন, অভিভাবকদের দাবি ও শিক্ষার্থীদের চাপ সামলাতে দুটি বিদ্যালয়ে শাখা বাড়ানো যায় কি না, তা সরকার ভেবে দেখতে পারে।মানববন্ধন শেষে অভিভাবকেরা শিশুদের নিয়ে দাবিনামাসহ জেলা প্রশাসকের কাছে স্মারকলিপি দেন।
