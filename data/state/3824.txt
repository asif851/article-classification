
কাল শনিবার গাজীপুরে বিএনপির ডাকা হরতালে কোনো নাশকতার চেষ্টা হলে আইনশৃঙ্খলা রক্ষাকারী বাহিনীর সঙ্গে মাঠে থেকে তা ‘ঠেকানোর’ ঘোষণা দিয়েছে গাজীপুর জেলা ছাত্রলীগ।
এদিকে ‘আইনের প্রতি শ্রদ্ধা দেখিয়ে’ তারা কাল গাজীপুর ভাওয়াল বদরে আলম সরকারি কলেজ মাঠে যে সমাবেশের ঘোষণা দিয়েছিল, তা প্রত্যাহার করে নিয়েছে। এ ছাড়াও কাল সকাল ১০ টার দিকে সংবাদ সম্মেলন করে তাদের পরবর্তী কর্মসূচির ঘোষণা দেবে আওয়ামী লীগের এই ভ্রাতৃপ্রতীম সংগঠনটি।আজ শুক্রবার রাতে জেলা বিএনপি গাজীপুরে শনিবার সকাল-সন্ধ্যা হরতাল ঘোষণার পরিপ্রেক্ষিতে গাজীপুর জেলা ছাত্রলীগের আহ্বায়ক দেলোয়ার হোসেন প্রথম আলোকে এসব কথা জানান।গাজীপুরে সমাবেশের ব্যাপারে বিএনপির সিদ্ধান্তের পরই নিজেদের সিদ্ধান্ত জানাবেন বলে জানিয়েছিলেন গাজীপুর জেলা ছাত্রলীগের আহ্বায়ক।কাল শনিবার বিএনপি ও ছাত্রলীগ গাজীপুর ভাওয়াল বদরে আলম সরকারি কলেজ মাঠে সমাবেশের ঘোষণা দিয়েছিল। উদ্ভূত পরিস্থিতিতে নাশকতা ঠেকাতে এই এলাকায় অনির্দিষ্টকালের জন্য ১৪৪ ধারা জারি করে জেলা প্রশাসন। প্রশাসনের এই সিদ্ধান্তের পরিপ্রেক্ষিতে আজ রাতে বিএনপি চেয়ারপারসনের কার্যালয়ে দলের স্থায়ী কমিটির সদস্য ও গাজীপুর জেলা বিএনপির নেতাদের সঙ্গে বৈঠক করেন খালেদা জিয়া। বৈঠক শেষে প্রেস বিফ্রিংয়ে গাজীপুরে কাল হরতালের সিদ্ধান্তের কথা জানান জেলা বিএনপির সভাপতি ফজলুল হক মিলন। ১৪৪ ধারা জারির প্রতিবাদে সারা দেশে ২০-দলীয় জোটের পক্ষ থেকে বিক্ষোভের ঘোষণা দেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর।
উল্লেখ্য, আগামীকাল ভাওয়াল বদরে আলম সরকারি কলেজ মাঠে সমাবেশের ডাক দেয় বিএনপি। বঙ্গবন্ধুকে কটাক্ষ করে বক্তব্য দেওয়ার কারণে তারেক রহমান নিঃশর্ত ক্ষমা প্রার্থনা না করা পর্যন্ত বিএনপিকে কোথাও সমাবেশ করতে না দেওয়ার ঘোষণা দেয় ছাত্রলীগ। এ কারণে আইনশৃঙ্খলা পরিস্থিতি অবনতির আশঙ্কায় অনির্দিষ্টকাল পর্যন্ত গাজীপুর জেলার কোথাও কোনো ধরনের সমাবেশ না করতে ১৪৪ ধারা জারি করে জেলা প্রশাসন। ইতিমধ্যে জেলার বিভিন্ন স্থানে মাইকে ১৪৪ ধারা জারির বিষয়টি প্রচার করছে প্রশাসন।
