
সরকারদলীয় সাংসদ বি এইচ হারুনকে তলব করেছে দুর্নীতি দমন কমিশন। আগামী ১১ এপ্রিল সকাল ১০টায় দুদকের প্রধান কার্যালয়ে তাঁকে হাজির হয়ে বক্তব্য উপস্থাপনের জন্য দিন নির্ধারণ করেছে দুদক।
দুদকের উপপরিচালক মো. সামছুল আলম এ সংক্রান্ত নোটিশ বি এইচ হারুনের ঢাকার ঠিকানায় পাঠিয়েছেন।
বি এইচ হারুনের বিরুদ্ধে অভিযোগ হলো, তিনি প্রিমিয়ার ব্যাংকের শীর্ষস্থানীয় কর্মকর্তাদের সঙ্গে যোগসাজশে গ্রাহকের নামে অতিরিক্ত চেক বই দেখিয়ে জাল স্বাক্ষরের মাধ্যমে প্রায় ১৩৪ কোটি টাকা আত্মাসাৎ করেছেন, অবৈধভাবে অর্জিত অর্থ দিয়ে ঢাকা ব্যাংকসহ অন্যান্য ব্যাংকের দেনা পরিশোধ করেছেন, প্রিমিয়ার ব্যাংকসহ বিভিন্ন কোম্পানির শেয়ার কেনা, বনানী ও বারিধারায় বহুতলা ভবন নির্মাণ, বসুন্ধরা আবাসিক এলাকায় ১টি প্লট কেনা, ৪টি বিলাস বহুল গাড়ি কেনাসহ অবৈধ প্রক্রিয়ায় সম্পদ অর্জন।
