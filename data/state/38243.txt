
হাসপাতালে যেন কোনো দালাল ঢুকতে না পারে, সে বিষয়ে সবাইকে সতর্ক থাকার আহ্বান জানিয়েছেন স্বাস্থ্যমন্ত্রী মোহাম্মদ নাসিম। আজ রোববার দুপুরে রাজধানীর সোহরাওয়ার্দী হাসপাতালের জরুরি বিভাগ স্থানান্তর অনুষ্ঠানে তিনি এ আহ্বান জানান।
রাজধানীর শহীদ সোহরাওয়ার্দী মেডিকেল কলেজ হাসপাতালের জরুরি বিভাগ স্থানান্তর করে মূল ভবনের সামনে আনা হয়েছে। আজ দুপুরে নতুন জরুরি বিভাগটি উদ্বোধন করেন স্বাস্থ্যমন্ত্রী মোহাম্মদ নাসিম।
এ উপলক্ষে আয়োজিত একটি সংক্ষিপ্ত অনুষ্ঠানে মোহাম্মদ নাসিম বলেন, এখন থেকে হাসপাতালে যেন কোনো দালাল ঢুকতে না পারে। দালাল প্রতিরোধের জন্য তিনি হাসপাতালের পরিচালকসহ অন্য কর্মকর্তা, কর্মচারী ও নার্সদের সহযোগিতা চান। স্বাস্থ্যমন্ত্রী মোহাম্মদ নাসিম বলেন, ‘এই হাসপাতালের জরুরি বিভাগটি আগে এক কোনায় পড়ে ছিল। আমার নির্দেশে সেটি সামনে আনা হলো।’
