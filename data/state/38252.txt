
সনদ ভুয়া প্রমাণিত হওয়ায় প্রধানমন্ত্রীর কার্যালয়ের সাবেক সচিব মোল্লা ওয়াহিদুজ্জামানের মুক্তিযোদ্ধা সনদ ও গেজেট বাতিল করা হয়েছে। তিনি বর্তমানে প্রতিমন্ত্রীর পদমর্যাদায় বেসরকারীকরণ কমিশনের চেয়ারম্যান হিসেবে কাজ করছেন। এর আগে জনপ্রশাসনের তিন সচিব ও একজন যুগ্ম সচিবের মুক্তিযোদ্ধা সনদ বাতিল করে প্রজ্ঞাপন জারি করে মুক্তিযুদ্ধবিষয়ক মন্ত্রণালয়। পরে মন্ত্রণালয়ের তদন্তে প্রমাণ মেলে, মোল্লা ওয়াহিদুজ্জামান মুক্তিযোদ্ধা নন। মোল্লা ওয়াহিদুজ্জামানের সনদ বাতিলের কথা নিশ্চিত করে গতকাল শনিবার মুক্তিযুদ্ধবিষয়ক মন্ত্রী আ ক ম মোজাম্মেল হক প্রথম আলোকে বলেন, সে সময় এই প্রতিমন্ত্রী জানিয়েছিলেন, তিনি মুক্তিযোদ্ধার সনদ নেওয়ার জন্য পাঁচটি ধাপের চারটিই শেষ করেছেন। যে ধাপটি শেষ করেননি, সেই অপরাধ তাঁর নয়। অতি উৎসাহী কর্মকর্তারা শেষ ধাপ না মেনে তাঁর গেজেট প্রকাশ করেন, যা এনএসআইয়ের তদন্তে বেরিয়ে এসেছে।মন্ত্রী বলেন, ‘মোল্লা ওয়াহিদুজ্জামানের বক্তব্য বিবেচনায় আমরা সে সময় সনদ বাতিল না করে স্থগিত করেছি। তাঁকে শুনানিরও সুযোগ দেওয়া হয়েছিল। কিন্তু তিনি যে মুক্তিযোদ্ধা, তার সপক্ষে কোনো যুক্তি তুলে ধরতে না পারায় আমরা তাঁর সনদ বাতিল করেছি।’ এ বিষয়ে জানতে চাইলে ওয়াহিদুজ্জামান বলেন, ‘আমার সনদ স্থগিত রয়েছে বলে জানি। বাতিল হয়েছে কি না তা আমাকে এখনো জানানো হয়নি।’‘চাকরির শেষ সময়ে মুক্তিযোদ্ধা সনদ নেওয়ার হিড়িক’ শিরোনামে ২০১৪ সালের ২২ জানুয়ারি প্রথম আলোতে একটি প্রতিবেদন প্রকাশিত হয়। সেখানে মোল্লা ওয়াহিদুজ্জামানসহ কয়েকজন শীর্ষ সচিবের অবৈধ প্রক্রিয়ায় মুক্তিযোদ্ধা সনদ নেওয়ার বিষয়টি তুলে ধরা হয়। সরকারের এই পাঁচ শীর্ষ কর্মকর্তা ‘অবৈধ প্রক্রিয়ায়’ মুক্তিযোদ্ধা সনদ নেন বলে তদন্তে বেরিয়ে এলে তা বাতিলের সুপারিশ করে দুদক। ওই সুপারিশের পর গত বছরের ১৪ সেপ্টেম্বর জামুকার বৈঠকে সনদ বাতিলের সিদ্ধান্ত হয়। চার কর্মকর্তার সনদ ও গেজেট বাতিলের চিঠি গতকালই জনপ্রশাসন মন্ত্রণালয়ে পাঠানো হয়।
