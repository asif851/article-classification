
সরকার জামায়াতে ইসলামীকে ‘রাজনৈতিক কার্ড’ বানিয়েছে বলে মন্তব্য করেছেন বিএনপির স্থায়ী কমিটির সদস্য আ স ম হান্নান শাহ।আজ শনিবার দুপুরে জাতীয় প্রেসক্লাবে এক আলোচনা সভায় হান্নান শাহ এই অভিযোগ করেন। ‘জঙ্গি ও সন্ত্রাসবাদ প্রতিরোধে জাতীয় ঐক্য অপরিহার্য’ শীর্ষক ওই আলোচনার আয়োজন করে জিয়া পরিষদ।বিএনপি নেতা হান্নান শাহ বলেন, উচ্চ আদালত জামায়াতে ইসলামীর নিবন্ধন বাতিল করেছে। আওয়ামী লীগ বলেছিল, গত জুনে সংসদের বাজেট অধিবেশনে জামায়াতকে নিষিদ্ধ করা হবে। কিন্তু জুন শেষ হয়ে গেছে কিছু হয়নি। তিনি বলেন, বিএনপির নেতাদের সঙ্গে আওয়ামী লীগের নেতাদের কতজনের আত্মীয়তা তৈরি হয়েছে আর জামায়াতের নেতাদের সঙ্গে আওয়ামী লীগের নেতাদের কতজনের আত্মীয়তা তৈরি হয়েছে তা বের করা হলে বোঝা যাবে কাদের জামায়াত প্রীতি বেশি।বিএনপির এই নেতা অভিযোগ করেন, সরকার চায় না জাতীয় ঐক্য হোক। কারণ বিএনপির ডাকে জাতীয় ঐক্য হলে বা সরকার সাড়া দিলে তাতে তাদের রাজনৈতিক পরাজয় হবে। কিন্তু বর্তমান পরিস্থিতিতে সরকারের উচিত সবাইকে নিয়ে একটি কনভেনশন বা গোলটেবিল আলোচনার আয়োজন করা। জাতীয় ঐক্য গড়ে তোলা সরকারের দায়িত্ব। কিন্তু তারা তা চায় না। সরকার এই উদ্যোগ না নিলে বিএনপি বিভিন্ন রাজনৈতিক দলের সঙ্গে আলোচনা করে জঙ্গিবাদ প্রতিহত করতে বৃহত্তর ঐক্য গড়ে তুলবে।
সরকারকে হুঁশিয়ার করে দিয়ে হান্নান শাহ বলেন, সময় থাকতে ব্যবস্থা নিতে হবে। না হলে সামনে যে ‘বান’ আসছে, তাতে সরকার-বিএনপি সবাই ভেসে যাবে। কেউ রক্ষা পাবে না।
জিয়া পরিষদের সভাপতি কবির মুরাদ আলোচনা সভায় সভাপতিত্ব করেন।
