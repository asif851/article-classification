
হাইকোর্টে স্থায়ী নিয়োগ পাওয়া আট বিচারপতি শপথ নিয়েছেন। আজ রোববার সুপ্রিম কোর্টের জাজেস লাউঞ্জে প্রধান বিচারপতি সুরেন্দ্র কুমার সিনহা পর্যায়ক্রমে আট বিচারপতিকে শপথবাক্য পড়ান।
শপথ অনুষ্ঠান সঞ্চালনায় ছিলেন সুপ্রিম কোর্টের রেজিস্ট্রার জেনারেল সৈয়দ আমিনুল ইসলাম।
এই আটজন হলেন বিচারপতি এস এম মজিবুর রহমান, বিচারপতি আমির হোসেন, বিচারপতি খিজির আহমেদ চৌধুরী, বিচারপতি রাজিক আল জলিল, বিচারপতি ভীষ্মদেব চক্রবর্তী, বিচারপতি মো. ইকবাল কবির, বিচারপতি মো. সেলিম ও বিচারপতি মো. সোহরাওয়ারদী। তাঁদের সঙ্গে ২০১৫ সালের ৯ ফেব্রুয়ারি অতিরিক্ত বিচারক হিসেবে মো. ফরিদ আহমেদ শিবলী ও জে এন দেব চৌধুরীও নিয়োগ পেয়েছিলেন। জে এন দেব চৌধুরী গত ১৫ ডিসেম্বর মারা গেছেন। গত বুধবার আইন মন্ত্রণালয় তাঁদের নিয়োগের প্রজ্ঞাপন জারি করে। এতে বলা হয়, প্রধান বিচারপতির সঙ্গে পরামর্শ করে রাষ্ট্রপতি তাঁদের নিয়োগ দেন।
