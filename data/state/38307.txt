
খাদ্যমন্ত্রী কামরুল ইসলাম বলেছেন, ‘মানুষ হত্যায় হিটলারের চেয়েও এগিয়ে ছিলেন জিয়াউর রহমান। বিশ্বের ইতিহাসে তাঁর মতো হত্যাকারী রাষ্ট্রনায়ক আর খুঁজে পাওয়া যাবে না।’
আজ শনিবার দুপুরে পুরান ঢাকার সরকারি কবি নজরুল কলেজে ‘জাতীয় শোক দিবস’ উপলক্ষে আয়োজিত এক আলোচনা সভায় এসব কথা বলেন খাদ্যমন্ত্রী কামরুল ইসলাম। কলেজ শাখা ছাত্রলীগ এ অনুষ্ঠানের আয়োজন করে।
খাদ্যমন্ত্রী বলেন, বঙ্গবন্ধু শেখ মুজিবুর রহমানকে সপরিবারে হত্যার মূল পরিকল্পনায় ছিলেন জিয়াউর রহমান। জিয়া জীবিত থাকলে তাঁর বিরুদ্ধে আদালতে চার্জশিট দাখিল হতো। আর শেখ হাসিনাকে হত্যা করতে ২১ আগস্ট গ্রেনেড হামলার পরিকল্পনায় ছিলেন তারেক রহমান।
অনুষ্ঠানে কলেজ শাখা ছাত্রলীগের সভাপতি মামুনুর রশিদের সভাপতিত্বে ঢাকা মহানগর আওয়ামী লীগের সাংগঠনিক সম্পাদক সাঈদ খোকন, কবি নজরুল কলেজের অধ্যক্ষ নুরুন নাহার, ছাত্রলীগের কেন্দ্রীয় সভাপতি এইচ এম বদিউজ্জামান, জগন্নাথ বিশ্ববিদ্যালয় ছাত্রলীগের সাধারণ সম্পাদক সিরাজুল ইসলাম প্রমুখ বক্তব্য দেন।
