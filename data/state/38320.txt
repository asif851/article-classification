
সারা দেশে তীব্র গরমে অতিষ্ঠ সাধারণ মানুষের জীবন। জ্যৈষ্ঠের শেষ দিকে গত কয়েক দিন বৃষ্টি না হওয়ায় দেশজুড়ে ভ্যাপসা গরম অনুভূত হচ্ছে। মৌসুমি বায়ু না আসা পর্যন্ত এই গরম চলতে থাকবে বলে আবহাওয়া অধিদপ্তর জানিয়েছে।গতকাল মঙ্গলবার আবহাওয়া অধিদপ্তরের ওয়েবসাইটে প্রকাশিত সর্বশেষ পূর্বাভাস থেকে জানা গেছে, দেশের উত্তর-পশ্চিম ও দক্ষিণে সাতক্ষীরা ও রাঙামাটির ওপর দিয়ে মৃদু তাপপ্রবাহ বয়ে যাচ্ছে। এ কারণে দেশের প্রায় সব জায়গায় সর্বোচ্চ তাপমাত্রা ৩০ ডিগ্রি সেলসিয়াসের বেশি ছিল। গতকাল রাজশাহী জেলায় সর্বোচ্চ তাপমাত্রা ছিল ৩৬ দশমিক ৬ ডিগ্রি সেলসিয়াস। রাজধানী ঢাকায়ও তাপমাত্রা উঠেছিল ৩৫ দশমিক ৫ ডিগ্রি সেলসিয়াস। গতকাল ঢাকায় বাতাসের আপেক্ষিক আর্দ্রতা ছিল ৫৮ শতাংশ। গতকাল সারা দেশে বৃষ্টিপাত হয়নি বললেই চলে। তবে পটুয়াখালীতে আট মিলিমিটার ও খুলনায় এক মিলিমিটার বৃষ্টিপাত হয়েছে। এ ছাড়া রাঙামাটিতে সামান্য বৃষ্টিপাত হয়েছে।
প্রথম আলো ডটকমকে আবহাওয়া অধিদপ্তরের পরিচালক শাহ আলম আজ বুধবার সকালে জানান, মে মাসে ঘূর্ণিঝড় মহাসেন ও জলোচ্ছ্বাসের কারণে সারা দেশে বৃষ্টিপাত হয়েছিল। সে কারণে গরম ততটা অনুভূত হয়নি। তবে মে ও জুন মাসকে সাধারণত বাংলাদেশের উষ্ণতম মাস হিসেবে ধরে নেওয়া হয়। এবার দক্ষিণ-পশ্চিম মৌসুমি বায়ু দেরি করে আসার কারণে জুন মাসে বৃষ্টি তেমন একটা হচ্ছে না। মৌসুমি বায়ু না আসা পর্যন্ত এই ভ্যাপসা গরম থাকবে। তিনি আরও জানান, জুন মাসের দ্বিতীয় সপ্তাহের শেষ দিকে বাংলাদেশে মৌসুমি বায়ু আসবে।
