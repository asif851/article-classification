
টঙ্গীতে একটি বাসায় আগুন লেগে দুই তৈরি পোশাকশ্রমিক দগ্ধ হয়েছেন। আশঙ্কাজনক অবস্থায় তাঁদের ঢাকা মেডিকেল কলেজ হাসপাতালের বার্ন ইউনিটে ভর্তি করা হয়েছে।
গতকাল সোমবার দিবাগত রাত তিনটার দিকে টঙ্গীর খাঁপাড়া এলাকার সৌদিয়া মসজিদের পাশে একটি বাড়িতে আগুন লাগার এই ঘটনা ঘটে।
দগ্ধ দুজন হলেন জহিরুল ইসলাম (৩৫) ও দীন ইসলাম (২৫)। জহিরুল ইসলামের বাড়ি শেরপুর জেলার নকলা উপজেলার ডাকাতিকান্দা গ্রামে। দীন ইসলামের বাড়ি টাঙ্গাইলের ভোগরা এলাকায়।
জহিরুল ইসলামের মামা মো. শুকুর আলী জানান, জহিরুল ও দীন গাজীপুরে একটি তৈরি পোশাক কারখানায় কাজ করেন। তাঁরা ওই বাড়িতে ভাড়া থাকতেন। জহিরুল জানিয়েছেন, মশার কয়েল থেকে এই আগুনের সূত্রপাত হয়। ভোর পাঁচটার দিকে তাঁদের উদ্ধার করে ঢাকা মেডিকেলে নিয়ে আসেন প্রতিবেশীরা।
বার্ন ইউনিটের আবাসিক চিকিৎসক পার্থ শংকর পাল জানান, জহিরুল ইসলামের শরীরের ৯০ শতাংশ ও দীন ইসলামের শরীরের ৫০ শতাংশ পুড়ে গেছে। দুজনেরই শ্বাসনালি পুড়ে গেছে। তাঁদের অবস্থা আশঙ্কাজনক।
ঢাকা মেডিকেলের পুলিশ ফাঁড়ির উপপরিদর্শক (এসআই) মো. বাচ্চু মিয়া ঘটনার সত্যতা নিশ্চিত করেছেন।
 
