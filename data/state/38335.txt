
রংপুরের কাউনিয়া উপজেলায় শাহরিয়ার সুমন (৩০) নামের এক বিকাশ কর্মীকে গুলি করে ও মাথায় ধারালো অস্ত্র দিয়ে কুপিয়ে পাঁচ লাখ টাকা ছিনতাই করেছে দুর্বৃত্তরা।
আজ রোববার দুপুর ১২টার দিকে কাউনিয়া উপজেলার সাহেবগঞ্জ এলাকায় এ ঘটনা ঘটে। গলায় গুলিবিদ্ধ বিকাশ কর্মী শাহরিয়ারকে রংপুর মেডিকেল কলেজ হাসপাতালে ভর্তি করা হয়েছে।
কাউনিয়া থানার ভারপ্রাপ্ত কর্মকর্তা (ওসি) মামুন অর রশীদ তথ্যের সত্যতা নিশ্চিত করে বলেন, বিকাশ কর্মী শাহরিয়ার শহর থেকে টাকা নিয়ে উপজেলার হারাগাছে যাওয়ার পথে সাহেবগঞ্জ এলাকায় ওই ঘটনা ঘটে।
পুলিশ, প্রত্যক্ষদর্শী ও বিকাশের পরিবেশক সূত্রে জানা গেছে, দুপুরে শাহরিয়ার একা মোটরসাইকেল চালিয়ে রংপুর শহর থেকে হারাগাছে যাচ্ছিলেন। সাহেবগঞ্জ মোড়ের কাছে গেলে একটি মোটরসাইকেল থেকে তিনজন দুর্বৃত্ত তাঁকে লক্ষ্য করে গুলি ছোড়ে। গুলিবিদ্ধ হয়ে শাহরিয়ার মোটরসাইকেল থেকে ছিটকে পড়েন। এ সময় টাকার ব্যাগ ছিনিয়ে নেওয়ার চেষ্টা করলে তিনি বাধা দেন। পরে দুর্বৃত্তরা ধারালো অস্ত্র দিয়ে তাঁর মাথায় কুপিয়ে টাকার ব্যাগ নিয়ে পালিয়ে যায়। স্থানীয় লোকজন রক্তাক্ত অবস্থায় শাহরিয়ারকে রংপুর মেডিকেল কলেজ হাসপাতালে ভর্তি করায়। বিকাশের রংপুরের পরিবেশক রেজাউল ইসলাম বলেন, শাহরিয়ার বিকাশ প্রতিষ্ঠানে ডিস্ট্রিবিউটর বিক্রয় কর্মকর্তা পদে দীর্ঘদিন থেকে কাজ করেন। আজ দুপুরে পাঁচ লাখ টাকা নিয়ে রংপুর শহর থেকে হারাগাছ যাচ্ছিলেন। এ সময় দুর্বৃত্তরা গুলি করে ও কুপিয়ে টাকার ব্যাগটি ছিনিয়ে নেয়।
রংপুর মেডিকেল কলেজ হাসপাতালের নাক, কান ও গলা বিভাগের বিভাগীয় প্রধান এ এম আল রব্বানী মোবাইল ফোনে প্রথম আলোকে বলেন, শাহরিয়ারের গলায় গুলি আটকে আছে। আগামীকাল সোমবার তাঁর অস্ত্রোপচার করা হবে। এ ছাড়া তাঁর মাথায় ধারালো অস্ত্রের জখম রয়েছে। তাঁকে চিকিৎসাসেবা দেওয়া হচ্ছে। কোতোয়ালি থানার ওসি এ বি এম জাহিদুল ইসলাম বলেন, বিষয়টি জানার পর তিনি আহত ব্যক্তিকে দেখতে হাসপাতালে গিয়েছিলেন। এ ছাড়া তিনি ঘটনাস্থলও পরিদর্শন করেছেন।
