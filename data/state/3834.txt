
ফরিদপুরে স্ত্রীকে হত্যার দায়ে কাঞ্চন হালদার (৩৫) নামের এক ব্যক্তিকে যাবজ্জীবন সশ্রম কারাদণ্ডের আদেশ দেওয়া হয়েছে। একই সঙ্গে ২০ হাজার টাকা জরিমানা করা হয়েছে। আজ মঙ্গলবার ফরিদপুরের নারী ও শিশু নির্যাতন দমন ট্রাইব্যুনালের বিচারক মো. রফিকুল ইসলাম এ আদেশ দেন।
কাঞ্চন হালদার ফরিদপুর শহরের ভাটি লক্ষ্মীপুর মহল্লার দুলাল হালদারের ছেলে। রায় ঘোষণার সময় তিনি আদালতে উপস্থিত ছিলেন।
নারী ও শিশু নির্যাতন দমন ট্রাইব্যুনালের পেশকার মো. সাফায়েত জানান, ২০০৮ সালের ১৪ জুন ভোর চারটার দিকে নিজ বাড়িতে স্ত্রী স্বপ্না মালোকে (২০) যৌতুকের দাবিতে কুপিয়ে হত্যা করেন স্বামী কাঞ্চন হালদার। ওই দিনই স্বপ্নার বাবা ফরিদপুরের বোয়ালমারী উপজেলার দাঁদপুর গ্রামের বাসিন্দা জীবন কুমার মালো বাদী হয়ে ফরিদপুর কোতোয়ালি থানায় একটি হত্যা মামলা করেন।
সরকারপক্ষের কৌঁসুলি স্বপন কুমার পাল জানান, ঘটনার আড়াই বছর আগে স্বপ্নার সঙ্গে কাঞ্চনের বিয়ে হয়। বিয়ের পর থেকে তিনি যৌতুকের জন্য চাপ দিয়ে আসছিলেন। পরবর্তী সময়ে কাঞ্চন স্ত্রীকে হত্যার কথা স্বীকার করে আদালতে জবানবন্দি দিয়েছেন।
