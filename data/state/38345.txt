

প্রধানমন্ত্রী শেখ হাসিনা বলেছেন, তিনি কোনো দল দেখেন না। অপরাধীর কোনো দল থাকতে পারে না। অপরাধী যে–ই হোক, তার বিচার হবেই।
আজ বৃহস্পতিবার বিকেলে দশম সংসদের দ্বাদশ অধিবেশনের সমাপনী বক্তৃতায় সিলেটে ছাত্রলীগ নেতার চাপাতির কোপে ছাত্রী আহত হাওয়ার ঘটনা উল্লেখ করে প্রধানমন্ত্রী এসব কথা বলেন। তিনি বলেন, ‘আমি কোনো দল দেখি না। যে অপরাধী, তার বিচার হবেই।’
সিলেটের ছাত্রী খাদিজাকে কুপিয়ে গুরুতর জখমের ঘটনা সম্পর্কে প্রধানমন্ত্রী বলেন, ওই ঘটনার সময় সেখানে অনেক লোক উপস্থিত থাকলেও কেউ কেন এগিয়ে যায়নি? কেউ কি মেয়েটাকে রক্ষা করতে পারত না? মানুষের মানবিক মূল্যবোধ কেন এত কমে গেল কেন? মেয়েটিকে রক্ষা করার জন্য কারও এগিয়ে না যাওয়ার ঘটনায় তিনি উদ্বেগ প্রকাশ করেন।
গত সোমবার বিকেলে সিলেট সরকারি মহিলা কলেজের ছাত্রী খাদিজা পরীক্ষার হল থেকে বের হওয়ার পর প্রকাশ্যে সিলেটের ছাত্রলীগ নেতা বদরুল আলম চাপাতি দিয়ে তাঁকে কুপিয়ে আহত করেন। বদরুল শাহজালাল বিজ্ঞান ও প্রযুক্তি বিশ্ববিদ্যালয়ের ছাত্র ও ছাত্রলীগের সহসম্পাদক।
খাদিজা বর্তমানে স্কয়ার হাসপাতালে চিকিৎসাধীন। তাঁর অবস্থা সংকটাপন্ন।
ঘটনার পরই স্থানীয় জনতা বদরুলকে ধরে পুলিশের হাতে সোপর্দ করে। ইতিমধ্যে বদরুল ওই ঘটনার দায় স্বীকার করে আদালতে জবানবন্দি দিয়েছেন।
ছাত্রলীগ নেতা বদরুলের ব্যাপারে সংসদ নেতা বলেন, অপরাধীকে ধরা হয়েছে এবং তার বিচার হবেই। সে দলের কোনো কাজ করেনি। কিন্তু কিছু পত্রিকা একে দলীয় হিসেবে প্রচার করার অপচেষ্টা করেছে।
