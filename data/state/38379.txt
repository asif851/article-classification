
ইবাদত-বন্দেগির মধ্য দিয়ে গতকাল শনিবার রাত জেগে পবিত্র শবে কদর পালন করেছেন ধর্মপ্রাণ মুসলমানরা। অনেকে রাতে কবরস্থানে গিয়ে প্রয়াত মা-বাবা, আত্মীয়স্বজনের কবর জিয়ারত করে তাঁদের আত্মার শান্তির জন্য দোয়া করেন।শবে কদর মুসলমানদের কাছে অত্যন্ত মহিমান্বিত একটি রাত। এই রাতের ইবাদত হাজার মাসের ইবাদতের চেয়েও উত্তম। এই রাতেই মুসলমানদের পবিত্র ধর্মগ্রন্থ আল-কোরআন নাজিল হয় এবং এই রাতকে কেন্দ্র করে কোরআন শরিফে ‘আল-কদর’ নামে একটি সুরা অবতীর্ণ করা হয়। তাই শবে কদরের রাতটি মুসলমানরা মহান আল্লাহ পাকের কাছে ক্ষমাপ্রার্থনা ও পুণ্য লাভের আশায় নফল নামাজ আদায়, কোরআন তিলাওয়াত ও জিকির-আসকার করে অতিবাহিত করেন।বায়তুল মোকাররম জাতীয় মসজিদে গতকাল রাতে ওয়াজ মাহফিল, দোয়া ও বিশেষ মোনাজাত হয়। মুসল্লিরা জিকির-আসকার করেন। ফজরের নামাজের পর বিশেষ মোনাজাতে দেশ ও জাতির সমৃদ্ধি কামনা করে আল্লাহর দরবারে দোয়া করা হয়। এ ছাড়া গতকাল তারাবির নামাজের পর সারা দেশে মসজিদে মসজিদে ওয়াজ মাহফিল ও বিশেষ মোনাজাত করা হয়।
