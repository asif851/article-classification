
আই-জেনের ঢাকা জেলার প্রতিযোগিতা আগামীকাল ২০ অক্টোবর অনুষ্ঠিত হবে। ঢাকা রেসিডেনসিয়াল কলেজসংলগ্ন মোহাম্মদপুরের অঙ্গন কমিউনিটি সেন্টারে দিনব্যাপী এই আয়োজনে ১৭টি স্কুলের ১০ জন করে নির্বাচিত ১৭০ জন প্রতিযোগী অংশ নেবে। এই প্রতিযোগিতা থেকে একটি স্কুলের পাঁচজনের দল নির্বাচিত হবে, যারা পরবর্তী ধাপে অর্থাৎ বিভাগীয় পর্যায়ে নিজের স্কুলকে প্রতিনিধিত্ব করবে। অংশগ্রহণকারী স্কুলগুলো হচ্ছে ভিকারুননিসা নূন স্কুল অ্যান্ড কলেজ, সেন্ট ফ্রান্সিস জেভিয়ার্স বালিকা উচ্চবিদ্যালয়, ঢাকা রেসিডেনসিয়াল মডেল স্কুল অ্যান্ড কলেজ, মোহাম্মদপুর মডেল স্কুল অ্যান্ড কলেজ, কে এল জুবিলি স্কুল অ্যান্ড কলেজ, বাংলাদেশ ব্যাংক আদর্শ উচ্চবিদ্যালয়, নারিন্দা সরকারি উচ্চবিদ্যালয়, ক্যামব্রিয়ান স্কুল অ্যান্ড কলেজ, সেন্ট গ্রেগরি উচ্চবিদ্যালয়, আজিমপুর সরকারি বালিকা উচ্চবিদ্যালয়, ঢাকা ক্যান্ট গার্লস পাবলিক স্কুল অ্যান্ড কলেজ, সেন্ট যোসেফ উচ্চমাধ্যমিক বিদ্যালয়, প্রকৌশল বিশ্ববিদ্যালয় মাধ্যমিক স্কুল অ্যান্ড কলেজ, ইউনিভার্সিটি ল্যাবরেটরি স্কুল অ্যান্ড কলেজ, টিঅ্যান্ডটি সরকারি বালিকা উচ্চবিদ্যালয়, রাজউক উত্তরা মডেল কলেজ ও মাইলস্টোন কলেজ। সারা দেশের দুই হাজার স্কুলে আই-জেনের প্রথম পর্যায় অনুষ্ঠিত হয়৷ এতে অংশ নেয় ৮ লাখ ৭০ হাজার শিক্ষার্থী। পরে জেলা পর্যায়ে অংশ নেয় এক হাজার স্কুল দল৷ গ্রামীণফোন ও প্রথম আলোর উদ্যোগে আই-জেন ২০১৫ আয়োজনে সহযোগিতা করছে শিক্ষা মন্ত্রণালয়। সহযোগী হিসেবে আছে অ্যালপেনলিবে, মাইক্রোসফট, অপেরা মিনি, এখানেই ডট কম, মিউচুয়াল ট্রাস্ট ব্যাংক, ফার্স্ট সিকিউরিটি ইসলামী ব্যাংক, উরি ব্যাংক, রেডিও ফুর্তি ও চ্যানেল আই।
