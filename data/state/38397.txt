
নারায়ণগঞ্জে আলোচিত সাত খুন মামলার অভিযোগপত্রভুক্ত পলাতক ১৩ আসামিকে হাজির হতে পত্রিকায় বিজ্ঞপ্তি প্রকাশের নির্দেশ দিয়েছেন আদালত। এই ১৩ জনের মধ্যে আটজনই র‍্যাপিড অ্যাকশন ব্যাটালিয়নের (র‍্যাব) সদস্য।
আজ বুধবার সকালে নারায়ণগঞ্জের জ্যেষ্ঠ বিচারিক হাকিম আদালতের বিচারক এইচএম শফিকুল ইসলাম এ আদেশ দেন বলে জানিয়েছেন অতিরিক্ত সরকারি কৌঁসুলি কে এম ফজলুর রহমান। তিনি বলেন, মামলার পরবর্তী শুনানি ৯ নভেম্বর। ওই দিন বিজ্ঞপ্তির কপি আদালতে জমা দিতে বলা হয়েছে।
আজ সকালে নিয়মিত হাজিরার অংশ হিসেবে গ্রেপ্তার হওয়া র‍্যাবের সাবেক তিন কর্মকর্তাসহ ২২ জনকে আদালতে হাজির করা হয়। এ সময় নিয়মিত র‍্যাবের সাবেক কর্মকর্তা তারেক সাঈদের পক্ষে তাঁর আইনজীবী জামিন আবেদন করলে আদালত তা নামঞ্জুর করেন। পরে শুনানি শেষে আদালত আসামিদের কারাগারে পাঠানোর নির্দেশ দেন।
২০১৪ সালের ২৭ এপ্রিল নারায়ণগঞ্জ শহরের কাছ থেকে পৌর কাউন্সিলর নজরুল ইসলাম, আইনজীবী চন্দন সরকারসহ সাতজনকে অপহরণ করেন র‍্যাব-১১ এর কতিপয় সদস্য। এর তিন দিন পর সাতজনেরই লাশ শীতলক্ষ্যা নদীতে পাওয়া যায়। এ ঘটনায় আরেক কাউন্সিলর নূর হোসেনকে প্রধান আসামি করে দুটি মামলা করা হয়। অভিযোগ করা হয়, নূর হোসেনের কাছ থেকে বিপুল পরিমাণ অর্থ নিয়ে তাঁর প্রতিপক্ষকে খুন করেছে র‍্যাব। মামলা করার পর পুলিশ র‍্যাব-১১ এর সাবেক অধিনায়ক তারেক সাঈদ মোহাম্মদ, কর্মকর্তা মেজর (অব.) আরিফ হোসেন ও লে. কমান্ডার (অব.) এম এম রানাকে গ্রেপ্তার করে। তাঁরা আদালতে স্বীকারোক্তিমূলক জবানবন্দি দেন। মামলার আরেক আসামি নূর হোসেন পালিয়ে ভারতে গেলেও সেখানে ধরা পড়েন। তাঁকে দেশে ফিরিয়ে আনার চেষ্টা চলছে। ১১ মাস তদন্ত শেষে গত ৮ এপ্রিল নারায়ণগঞ্জ জেলা পুলিশের গোয়েন্দা শাখার (ডিবি) ভারপ্রাপ্ত কর্মকর্তা মামুনুর রশীদ মণ্ডল এ ঘটনায় করা দুটি মামলার অভিযোগপত্র নারায়ণগঞ্জের জ্যেষ্ঠ বিচারিক হাকিম চাঁদনি রূপমের আদালতে দাখিল করেন। সেখানে মামলায় এজাহারভুক্ত পাঁচ আসামিকে অব্যাহতি দিয়ে কাউন্সিলর নূর হোসেন ও র‍্যাবের সাবেক তিন কর্মকর্তাসহ ৩৫ জনকে আসামি করা হয়। নজরুলের স্ত্রী সেলিনা গত ১১ মে আদালতে ওই অভিযোগপত্রের বিরুদ্ধে নারাজি আবেদন করলে আদালত তা খারিজ করে দেন। পরে জেলা ও দায়রা জজ আদালতে আবার নারাজি আবেদনের বিষয়ে রিভিউ পিটিশন করেন। ২০ অক্টোবর এর ওপর শুনানি হবে।
 আরও  পড়ুন..
নূর হোসেন মেজর আরিফকে মাসে ১০ লাখ টাকা দিতেন
