
মোবাইলে রিংটোন এবং ওয়েলকাম টিউন হিসেবে জাতীয় সংগীত ব্যবহার অবৈধ ঘোষণা করে হাইকোর্টের দেওয়া রায় বহাল রেখেছেন সুপ্রিম কোর্টের আপিল বিভাগ। এর ফলে মোবাইল ফোনের রিংটোন এবং ওয়েলকাম টিউন হিসেবে জাতীয় সংগীত ব্যবহার নিষিদ্ধ থাকল।
দেশের দুটি মুঠোফোন সেবাদানকারী প্রতিষ্ঠান গ্রামীণফোন ও বাংলালিংকের করা আপিল আবেদন খারিজ করে প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের বেঞ্চ আজ সোমবার এ রায় দেন।মোবাইলের রিংটোন এবং ওয়েলকাম টিউনে দেশের জাতীয় সংগীতের বাণিজ্যিক ব্যবহার সংবিধান ও আইনপরিপন্থী উল্লেখ করে ২০০৬ সালে হাইকোর্টে রিট আবেদন করেন কালিপদ মৃধা নামের এক ব্যক্তি। ওই আবেদনের ওপর শুনানি নিয়ে ২০১০ সালের ৫ আগস্ট হাইকোর্ট মোবাইলে রিংটোন ও ওয়েলকাম টিউন হিসেবে জাতীয় সংগীতের ব্যবহার অবৈধ ও বেআইনি ঘোষণা করেন। ওই রিট আবেদনে বিবাদী হিসেবে ছিল গ্রামীণফোন ও বাংলালিংক। রায়ে বলা হয়েছিল, তাদের ৫০ লাখ টাকা দাতব্য অনুদান দিতে হবে।রিট আবেদনকারীর আইনজীবী মাসুদ আহমেদ সাংবাদিকদের জানান, হাইকোর্টের রায়ের বিরুদ্ধে গ্রামীণফোন ও বাংলালিংক আপিল করেছিল। সর্বোচ্চ আদালত ওই আপিল খারিজ করে দিয়েছেন। তবে হাইকোর্টের রায়ে গ্রামীণফোনকে লিভার ফাউন্ডেশনে এবং বাংলালিংককে ন্যাশনাল ইনস্টিটিউট অব কিডনি রিসার্চে দাতব্য অনুদান হিসেবে ৫০ লাখ টাকা দিতে বলা হয়েছিল। আপিল বিভাগের রায়ে ওই অর্থের পরিমাণ কমিয়ে ৩০ লাখ টাকা করা হয়েছে।
