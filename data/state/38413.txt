
ভারতের সঙ্গে স্থলসীমান্ত চুক্তি বাস্তবায়নসহ সরকারের বিভিন্ন সাফল্যের জন্য প্রধানমন্ত্রী শেখ হাসিনাকে গণসংবর্ধনা দেবে জাতীয় নাগরিক কমিটি। আগামী ২৯ মে শুক্রবার সোহরাওয়ার্দী উদ্যানে এ সংবর্ধনা দেওয়া হবে।
সংবর্ধনা অনুষ্ঠান সফল করতে আগামীকাল সোমবার আওয়ামী লীগের দুটি যৌথসভা হবে বলে জানিয়েছেন দলটির দপ্তর সম্পাদক আবদুস সোবহান গোলাপ। আজ রোববার দলের এক বিজ্ঞপ্তিতে এ কথা জানানো হয়।
আওয়ামী লীগ সভানেত্রীর ধানমন্ডির রাজনৈতিক কার্যালয়ে প্রথম যৌথসভা হবে বিকেল চারটায়। আওয়ামী লীগের সঙ্গে ঢাকা জেলাসহ পার্শ্ববর্তী জেলা ময়মনসিংহ, টাঙ্গাইল, গাজীপুর, মানিকগঞ্জ, মুন্সিগঞ্জ, নারায়ণগঞ্জ, নরসিংদী জেলা আওয়ামী লীগের সভাপতি, সাধারণ সম্পাদক এবং সংশ্লিষ্ট জেলার দলীয় সংসদ সদস্যরা এ যৌথসভায় অংশ নেবেন।
বিকেল সাড়ে পাঁচটায় একই স্থানে আওয়ামী লীগের সঙ্গে ঢাকা মহানগর আওয়ামী লীগের সভাপতি ও সাধারণ সম্পাদক, ঢাকা মহানগরের দলীয় সাংসদ, সহযোগী ও অঙ্গ সংগঠনের সভাপতি ও সাধারণ সম্পাদক এবং ঢাকা উত্তর ও দক্ষিণ সিটি করপোরেশনের মেয়রের সঙ্গে যৌথসভা হবে।
আওয়ামী লীগের সাধারণ সম্পাদক সৈয়দ আশরাফুল ইসলাম যৌথসভাগুলোতে সংশ্লিষ্ট সবাইকে যথাসময়ে উপস্থিত থাকতে অনুরোধ জানিয়েছেন।
