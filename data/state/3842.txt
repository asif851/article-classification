
পবিত্র রমজানের শুরু থেকে নীলফামারীতে ট্রেডিং করপোরেশন অব বাংলাদেশের (টিসিবি) পণ্য সরবরাহ বন্ধ রয়েছে। এতে বাজারে নিত্যপণ্যের দাম বেড়ে যাওয়ায় ভোগান্তিতে পড়েছেন সাধারণ ক্রেতারা।ডিলাররা বলছেন, গত ৩১ মে পর্যন্ত দুই দফায় রংপুর থেকে টিসিবির মালামাল তুলে রমজান মাসের প্রথম দিন গত ৭ জুন পর্যন্ত বিক্রি করা হয়েছে। ৮ জুন থেকে সরবরাহ বন্ধ রয়েছে। ওই দুই দফায় সরবরাহ পাওয়া গেছে ছোলা, মসুর ডাল, সয়াবিন তেল ও চিনি।টিসিবির ডিলার ও বাজারের খুচরা ব্যবসায়ীদের সঙ্গে কথা বলে জানা গেছে, টিসিবির ছোলা প্রতি কেজির মূল্য ৭০ টাকা, চিনি ৪৮ টাকা, মসুর ডাল ৯০ টাকা ও ৫ লিটারের সয়াবিন তেল ৪০০ টাকা বিক্রি হচ্ছে। স্থানভেদে ছোলা ৮৬ থেকে ৯০ টাকা, চিনি ৫৫ থেকে ৬০ টাকা, মসুর ডাল ১২০ থেকে ১৩০ টাকা ও সয়াবিন তেল ৪৬০ থেকে ৪৭০ টাকা দরে বিক্রি হচ্ছে।জেলা সদরের টুপামারী গ্রামের বাসিন্দা রুস্তম আলী (৪০) বলেন, রমজান মাসে ইফতারির জন্য ছোলা, চিনি ও তেল কিনতে হয়। এ বছর বাজারের জিনিসের দাম বেশি। আগে টিসিবির মালামাল কম দামে পাওয়া যেত, এখন পাওয়া যাচ্ছে না। এ কারণে বাধ্য হয়ে দোকান থেকে বেশি দামে কিনতে হচ্ছে। তিনি বলেন, ‘দোকান কর্মচারীর কাজ করে প্রতিদিন ১৮৫ টাকা হাজিরা পাই। চার সদস্যের পরিবারের ইফতারি কিনতে খরচ হয় ৭০ থেকে ৮০ টাকা। এ কারণে যেটা আধা কেজি দরকার, সেটা এক পোয়া কিনছি।’শহরের আনন্দবাবুর পুল এলাকার মুদি ব্যবসায়ী ওমর ফারুক বলেন, এ বছর টিসিবির পণ্য বাজারে না থাকার কারণে নিত্যপণ্যের দাম কমছে না। পণ্যের দাম বেশি থাকায় যাঁদের এক কেজি ছোলা নেওয়ার কথা, তাঁরা কিনছেন আধা কেজি, এক পোয়া। তেল-চিনির বেলায়ও একই অবস্থা।টিসিবির ডিলার অভি এন্টারপ্রাইজের স্বত্বাধিকারী সত্যেন্দ্রনাথ রায় বলেন, ‘গত ৩১ মে পর্যন্ত আমরা দুই দফায় পণ্য তুলে ৭ জুন পর্যন্ত বাজারে বিক্রি করেছি। ৮ জুন রংপুর ডিপো থেকে সরবরাহ বন্ধ করে দেওয়ায় আমরা মালামাল তুলতে পারছি না। এ কারণে সরবরাহ বন্ধ আছে।’
