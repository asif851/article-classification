
দ্রুত বিচার আইনের মেয়াদ আরও পাঁচ বছর বাড়ানো হয়েছে। আজ সোমবার সচিবালয়ে প্রধানমন্ত্রী শেখ হাসিনার সভাপতিত্বে অনুষ্ঠিত মন্ত্রিসভার বৈঠকে এ ব্যাপারে প্রস্তাব অনুমোদন করা হয়।
বৈঠক শেষে মন্ত্রিপরিষদসচিব মোশাররাফ হোসাইন ভূইঞা এক ব্রিফিংয়ে সাংবাদিকদের এ কথা জানান।
প্রতি দুই বছর পর পর আইনটির মেয়াদ বাড়ানো হয়। বর্তমানের আইনটির মেয়াদ ছিল ২০১৪ সালের এপ্রিল পর্যন্ত। আইনটির মেয়াদ পাঁচ বছর বাড়ানোর প্রস্তাব স্বরাষ্ট্র মন্ত্রণালয় থেকে মন্ত্রিপরিষদ বিভাগে পাঠানো হয়। এটি আজ মন্ত্রিসভার বৈঠকে উপস্থাপন করা হয়।
২০০২ সালে সাবেক চারদলীয় জোট সরকারের আমলে আইনটি প্রণয়ন করা হয়। ওই সময় আইনটির মেয়াদ ছিল দুই বছর। এরপর দফায় দফায় আইনটির মেয়াদ বাড়ানো হয়। 
