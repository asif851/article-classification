
রাজধানীর গোলাপবাগ এলাকায় একটি ভবনের ১১ তলা থেকে পাশের ভবনের ছাদে পড়ে পাঁচ বছরের এক শিশুর মৃত্যু হয়েছে। আজ শুক্রবার বেলা দুইটার দিকে এ ঘটনা ঘটে।শিশুটির নাম শিবলী নোমান। তার বাবার নাম ইউসুফ রেজা এবং মা শিউলী বেগম। তাঁদের বাসা মিরপুর ১৩ নম্বর সেকশনের বাইশটেকী এলাকায়। মা-বাবা দুজনই ঢাকার বারডেম হাসপাতালে চাকরি করেন।শিবলীর পরিবার সূত্রে জানা গেছে, বৃহস্পতিবার রাতে গোলাপবাগ এলাকায় পরিবারসহ মামার বাড়িতে বেড়াতে আসে শিবলী নোমান। শুক্রবার বেলা দুইটার দিকে ১১ তলায় মামার বাসার একটি কক্ষে খেলছিল শিবলী। খেলার একপর্যায়ে শীতাতপ নিয়ন্ত্রণযন্ত্রের জন্য রাখা ফাঁকা জায়গা দিয়ে পাশের ভবনের ছাদে পড়ে যায় সে। পরে স্বজনেরা দ্রুত উদ্ধার করে ঢাকা মেডিকেল কলেজ হাসপাতালে নিয়ে যান। বেলা তিনটার দিকে চিকিৎসক তাকে মৃত ঘোষণা করেন।
শিবলীর মৃত্যুর বিষয়টি নিশ্চিত করে হাসপাতালের পুলিশ ফাঁড়ির সহকারী উপপরিদর্শক (এএসআই) মো. বাবুল মিয়া প্রথম আলোকে বলেন, শিশুটির লাশ হাসপাতালের মর্গে রাখা হয়েছে।
