
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, নোবেল বিজয়ী অর্থনীতিবিদ ড. মুহাম্মদ ইউনূস সরকারের অন্ধ প্রতিহিংসার শিকার। তাঁর বিরুদ্ধে ‘ষড়যন্ত্রমূলক’ মামলা দায়েরের উদ্যোগ থেকে সরে আসার জন্য সরকারের প্রতি জোর দাবি জানান বিএনপির এই নেতা।আজ বুধবার গণমাধ্যমে পাঠানো এক বিবৃতিতে মির্জা ফখরুল এই দাবি জানান।বিবৃতিতে মির্জা ফখরুল বলেন, আওয়ামী লীগ ক্ষমতাসীন হওয়ার পর থেকে ড. ইউনূসকে হেনস্তা করার জন্য এহেন কাজ নেই, যা তারা করেনি। এখন মনে হয়, সরকার আরও হেনস্তা করার জন্য তড়িঘড়ি করে তাঁর বিরুদ্ধে মামলা দায়েরের আয়োজন করছে।বিএনপির ভারপ্রাপ্ত মহাসচিব অভিযোগ করে বলেন, গ্রামীণ ব্যাংকের মতো একটি আন্তর্জাতিক সুনাম অর্জনকারী আর্থিক প্রতিষ্ঠানকে ধ্বংস করে ফেলা হচ্ছে। এই প্রতিষ্ঠানের সঙ্গে জড়িত ৮৪ লাখ নারীর জীবন-জীবিকার পথকে বন্ধ করে দিয়েও সরকারের ক্ষোভ প্রশমিত হচ্ছে না। তাই সরকার ধারাবাহিক আক্রমণের মুখে ইউনূসকে চূড়ান্ত পর্যুদস্ত করার জন্য তাঁর বিরুদ্ধে অপমানজনক কর্মকাণ্ড ও ক্ষতির অব্যাহত ধারাবর্ষণ চালিয়ে যাচ্ছে।
 
