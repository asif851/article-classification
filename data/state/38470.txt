
হাজার বছরের ইতিহাস-ঐতিহ্যের সাক্ষী বগুড়ার প্রত্নস্থল মহাস্থানগড়। প্রাচীনতম এই জনপদকে নতুন প্রজন্মের কাছে পর্যটন নগর হিসেবে তুলে ধরতে গতকাল শুক্রবার ‘মহাস্থানগড় অ্যাডভেঞ্চার’ বা মহাস্থান অভিযাত্রা নামে ভিন্নধর্মী ভ্রমণের আয়োজন করা হয়।বগুড়ার কবি-সাহিত্যিক ও লেখকদের সংগঠন ক্রিয়েটিভ লেবার ওই অভিযাত্রার আয়োজন করে। সকাল সাতটায় বগুড়া শহরের সাতমাথা বীরশ্রেষ্ঠ স্কয়ার থেকে ওই অভিযাত্রায় শিক্ষার্থী ছাড়াও কবি-সাহিত্যিক, চিকিৎসক, শিক্ষক-সাংবাদিকসহ বিভিন্ন শ্রেণী-পেশার লোকজন অংশ নেন। এরপর অভিযাত্রী দল মহাস্থানগড় পৌঁছায়। সেখানে হাজার বছরের ইতিহাসের খোঁজে একে একে বোরহান উদ্দিনের (র.) মাজার, শাহ সুলতান বলখীর (র.) মাজারসহ প্রত্নতাত্ত্বিক স্থান ঘুরে দেখে তারা।অভিযাত্রী দলকে মহাস্থানগড়ের ইতিহাস সম্পর্কে ধারণা দেন মহাস্থান জাদুঘরের কাস্টডিয়ান মো. সাদেকউদ্দিন। অভিযাত্রী দলটি মহাস্থানগড়ের হাজার বছরের প্রত্নসম্পদ ধস ও অবৈধ দখলের প্রতিবাদ জানায়।
