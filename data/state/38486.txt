
মিছিলে বোমা হামলার ঘটনায় বিএনপির চেয়ারপারসন খালেদা জিয়াসহ ১৪ জনের বিরুদ্ধে করা মামলায় আগামী ২০ ফেব্রুয়ারি প্রতিবেদন দাখিলের তারিখ ধার্য করেছেন আদালত।  আজ রোববার এ মামলায় তদন্ত প্রতিবেদন দাখিলের দিন ধার্য ছিল। কিন্তু প্রতিবেদন দাখিল না হওয়ায় নতুন তারিখ ধার্য করেন ঢাকার মহানগর হাকিম নূর নবী।বিএনপির চেয়ারপারসনের কার্যালয় ঘেরাও কর্মসূচি পালনের জন্য ২০১৫ সালের ১৬ ফেব্রুয়ারি গুলশানে জড়ো হয় মুক্তিযোদ্ধা পরিষদ।কর্মসূচিতে অংশ নেওয়া ব্যক্তিরা একপর্যায়ে নৌপরিবহনমন্ত্রী শাজাহান খানের নেতৃত্বে বিএনপির চেয়ারপারসনের কার্যালয় ঘেরাও করতে রওনা হন। এ সময় তাঁদের মিছিল লক্ষ্য করে বোমা হামলা হয়। এ ঘটনায় খালেদা জিয়াসহ ১৪ জনের বিরুদ্ধে মামলা হয়।
