
বর্তমান সংকটকে গুরুত্ব দিয়ে আলোচনার মাধ্যমে সরকার সংকট সমাধানের উদ্যোগ নেবে বলে আশা বিএনপির। দলটির ভাইস চেয়ারম্যান শামসুজ্জামান আজ বৃহস্পতিবার নয়াপল্টনে দলের কেন্দ্রীয় কার্যালয়ে এক ব্রিফিংয়ে এ কথা বলেন। নির্বাচন কমিশনসহ সব সাংবিধানিক প্রতিষ্ঠানকে বিতর্কমুক্ত রাখতে আওয়ামী লীগের সাধারণ সম্পাদক সৈয়দ আশরাফুল ইসলামের বক্তব্যকে স্বাগত জানিয়ে শামসুজ্জামান বলেন, বিএনপি কখনোই অস্থিরতা পছন্দ করে না। গণতন্ত্র পুনঃপ্রতিষ্ঠার জন্য বিএনপি আওয়ামী লীগকে সহযোগিতা করতে চায়। জঙ্গিবাদ ঠেকানোর জন্য জাতীয় ঐক্য গঠনের জন্য বিএনপি আওয়ামী লীগের সঙ্গে কাজ করতে চেয়েছে। তিনি খালেদা জিয়ার ওই আহ্বানের প্রতি সৈয়দ আশরাফের দৃষ্টি আকর্ষণ করেন। বিএনপির মহাসচিব মির্জা ফখরুল ইসলাম আলমগীরের বিরুদ্ধে বিভিন্ন মামলা প্রসঙ্গে শামসুজ্জামান বলেন, সরকার রাজনৈতিক প্রতিহিংসার বশবর্তী হয়ে বিরোধী দল নিশ্চিহ্ন করার উদ্দেশ্যে তড়িঘড়ি করে বিভিন্ন মামলায় বিএনপির মহাসচিবসহ অন্য নেতাদের বিরুদ্ধে বিচারপ্রক্রিয়া শুরু করেছে। সরকারের এসব কর্মকাণ্ড রাজনৈতিক উদ্দেশ্যপ্রণোদিত এবং দুরভিসন্ধিমূলক। বিএনপির ভাইস চেয়ারম্যান সাদেক হোসেন খোকার বাড়ি ও জামি বাজেয়াপ্ত করার বিষয়ে শামসুজ্জামান বলেন, এ মামলায় সাদেক হোসেন খোকার অনুপস্থিতিতে রায় দেওয়া হয়েছে। তাঁর বর্ণাঢ্য রাজনৈতিক জীবনে কালিমা লেপনের হীন উদ্দেশে এই রাজনৈতিক নগ্নতার বহিঃপ্রকাশ ঘটিয়েছে সরকার।
