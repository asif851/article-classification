
লঞ্চে প্রথম ও দ্বিতীয় শ্রেণির আগাম টিকিট মিলছে না বলে অভিযোগ করেছেন যাত্রীরা। আবার টিকিট মিললেও অনেক বেশি দাম হাঁকা হচ্ছে বলে অভিযোগ তাঁদের। তবে মালিকেরা বলছেন, আগেই টিকিট বুকিং শেষ হয়ে গেছে। সরকারনির্ধারিত লঞ্চের ভাড়াই নেওয়া হচ্ছে। ঢাকার সদরঘাট লঞ্চ টার্মিনাল এলাকায় গতকাল শনিবার কথা হয় কয়েকজন যাত্রীর সঙ্গে। মিরপুর থেকে আসা বাঙলা কলেজের কর্মচারী সাজ্জাদ মিয়া জানান, ১৫ তারিখ থেকে ছুটি। গ্রামের বাড়ি পিরোজপুরের হুলারহাট যেতে টিকিট নিতে এসেছেন। লঞ্চের কর্মচারী সাত্তার মিয়া তাঁকে জানান যে ১৫ ও ১৬ তারিখের কেবিন নেই। মাস্টাররুম আছে, যার ভাড়া তিন হাজার টাকা। তিনি ২২ শ টাকা দিতে চেয়েছেন, কিন্তু সাত্তার রাজি হননি। সাজ্জাদের অভিযোগ, লঞ্চের কেবিন বুকিং হয়ে গেছে জানিয়ে বাড়তি টাকা আদায়ের চেষ্টা হচ্ছে।উত্তরা আবদুল্লাহপুর থেকে আসা হুমায়ুন সরদার আমতলীগামী লঞ্চের টিকিট খুঁজছেন। তাঁকে জানানো হয়েছে, ১৪ জুলাই থেকে ঈদের আগ পর্যন্ত কোনো টিকিট নেই। তাই নিরাশ হয়ে বাসায় ফিরে যাচ্ছেন। হুমায়ুন আক্ষেপ করে বলেন, ‘ঈদের ১৪ থেকে ১৫ দিন আগে ঘোষণা দিয়ে বাস ও ট্রেনের অগ্রিম টিকিট দেওয়া হয়। কিন্তু লঞ্চের টিকিটের চিত্র ভিন্ন। অগ্রিম টিকিট তো দূরের থাক, কবে-কোথায় টিকিট পাওয়া যাবে সেটাও লঞ্চের লোকজন ঠিকমতো বলেন না।’ঢাকার চিটাগাং রোড থেকে আসা ব্যাংক কর্মচারী মো. লুৎফর জানান, তিনি ১৬ তারিখ ভান্ডারিয়া যাওয়ার জন্য টিকিট খুঁজছেন। কেবিনের অগ্রিম টিকিটের জন্য অগ্রদূত প্লাস লঞ্চে গেলে কর্মচারী মো. রিপন তাঁকে জানান যে এখানে কোনো অগ্রিম টিকিট দেওয়া হয় না। শুধু রিপন নন, আরও কয়েকটি লঞ্চের লোকজন তাঁকে বলেন যে এখন সদরঘাট থেকে টিকিট বুকিং হয় না। বরিশাল থেকেই বুকিং দেওয়া হচ্ছে। লুৎফরের অভিযোগ, ‘এখন কেবিনের টিকিট বুকিংয়ের কথা বলে আসলে ঈদের দুই দিন আগে বাড়তি দামে টিকিট বিক্রির চিন্তা করছে।’সদরঘাটে টহল জোরদার: এদিকে ঈদ উপলক্ষে নদীপথের ৪১টি রুটের যাত্রীদের নিরাপত্তা নিশ্চিত করতে গতকাল সকাল থেকে সদরঘাট লঞ্চ টার্মিনাল এলাকায় র্যা ব, পুলিশ, কোস্টগার্ড ও নৌপুলিশসহ আইনশৃঙ্খলা রক্ষাকারী বাহিনীর টহল জোরদার করা হয়েছে।
