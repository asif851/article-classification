
বেসামরিক বিমান চলাচল ও পর্যটনমন্ত্রী এবং বাংলাদেশের ওয়ার্কার্স পার্টির সভাপতি রাশেদ খান মেনন বলেন, দেশীয় মৌলবাদ, সাম্প্রদায়িকতা ও জঙ্গিবাদ অথবা বিদেশি চক্রান্ত বাংলাদেশকে অস্থিতিশীল করতে চাইছে। বাংলাদেশে কোনো আইএস নেই। তবে আইএসের মতো পরিস্থিতি সৃষ্টির অপচেষ্টা করছে কেউ কেউ। ধর্মের নামে ইসলামের নামে মুক্তিযুদ্ধের সময়ও বিভেদ তৈরির অপচেষ্টা হয়েছে। এখনো হচ্ছে।আজ মঙ্গলবার বাংলাদেশের ওয়ার্কার্স পার্টির সিলেট জেলা কমিটির কর্মী সমাবেশে মেনন এসব কথা বলেন। সিলেট জেলা পরিষদ মিলনায়তনে বিকেল চারটায় এ অনুষ্ঠান শুরু হয়। এতে সভাপতিত্ব করেন জেলা কমিটির সভাপতি আবুল হোসেন। যুদ্ধাপরাধী সালাউদ্দিন কাদের চৌধুরী ও আলী আহসান মুহাম্মাদ মুজাহিদের ফাঁসির আগে প্রাণভিক্ষার আবেদন প্রসঙ্গে মেনন বলেন, তাঁরা রাষ্ট্রপতির কাছে প্রাণভিক্ষা চেয়ে আবেদন করেছেন। সেই আবেদনে অনেক কিছু লিখেছেন। শেষ মুহূর্তে ৪৯ ধারায় ক্ষমাও চেয়েছেন। অথচ তাঁদের পরিবার বলছে, তাঁরা ক্ষমা চাননি। নিজেরা অপরাধ স্বীকার করা সত্ত্বেও জনমনে বিভ্রান্তি সৃষ্টির জন্যই এমনটি করা হচ্ছে।মন্ত্রী বলেন, কেবল যুদ্ধাপরাধী ব্যক্তির ফাঁসি যথেষ্ট নয়। ধর্মকে পুঁজি করে যারা রাজনীতি করে, এসব রাজনীতির অবসান হতে হবে। সেসব দলকে নিষিদ্ধ করতে হবে। ওয়ার্কার্স পার্টি জামায়াত নিষিদ্ধের দাবিতে ১ ডিসেম্বর থেকে মাসব্যাপী কর্মসূচি পালন করবে বলে ঘোষণা দেন মন্ত্রী।
