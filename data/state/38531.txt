
খাগড়াছড়ির দীঘিনালার ৫১ নম্বর মৌজার যত্নমোহন কার্বারিপাড়ায় বিজিবির ব্যাটালিয়ন সদর দপ্তর স্থাপনের প্রতিবাদে প্রধানমন্ত্রী বরাবর স্মারকলিপি দিয়েছেন দীঘিনালা উপজেলা পরিষদের চেয়ারম্যানসহ ৮০ জন জনপ্রতিনিধি।গতকাল রোববার উপজেলা পরিষদের চেয়ারম্যান নবকোমল চাকমার নেতৃত্বে নির্বাচিত জনপ্রতিনিধি, হেডম্যান (মৌজাপ্রধান) ও কার্বারিরা (গ্রামপ্রধান) উপজেলা নির্বাহী কর্মকর্তার (ইউএনও) মাধ্যমে এ স্মারকলিপি দেন।স্মারকলিপিতে বিজিবির ব্যাটালিয়ন সদর দপ্তর স্থাপনের জন্য ভূমি অধিগ্রহণ বাতিল ও যত্নমোহন কার্বারিপাড়া থেকে বিজিবি প্রত্যাহারের দাবি জানানো হয়৷দীঘিনালা উপজেলা পরিষদের চেয়ারম্যান নবকোমল চাকমা বলেন, যত্নমোহন কার্বারিপাড়ায় বিজিবির ব্যাটালিয়ন সদর দপ্তর স্থাপন করা হলে অনেক মানুষ উদ্বাস্তু হবে।দীঘিনালার ইউএনও ফজলুল জাহিদ পাভেল বলেন, ভূমি অধিগ্রহণের সব নিয়মনীতি অনুসরণ করে জেলা প্রশাসক ১৫ মে ২৯ দশমিক ৮১ একর ভূমি বিজিবিকে বুঝিয়ে দিয়েছেন। অধিগ্রহণের আওতায় কারও ভূমি পড়লে তিনি অবশ্যই ক্ষতিপূরণ পাবেন।
