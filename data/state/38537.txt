
সড়ক পরিবহনের শ্রমিকদের চার দফা দাবি পূরণে খুলনা বিভাগের ১০ জেলায় দুই দিনের পরিবহন ধর্মঘট ডাকা হয়েছে। বাংলাদেশ সড়ক পরিবহন শ্রমিক ফেডারেশন, খুলনা বিভাগীয় আঞ্চলিক কমিটি ৩১ ডিসেম্বর ভোর ছয়টা থেকে ২ জানুয়ারি ভোর ছয়টা পর্যন্ত এ ধর্মঘটের ডাক দিয়েছে।আঞ্চলিক কমিটির সাধারণ সম্পাদক আবদুর রহিম বক্স গতকাল রোববার বিকেলে প্রথম আলোকে বলেন, ধর্মঘট চলাকালে খুলনা বিভাগের ১০ জেলা থেকে সব ধরনের কোচ, বাস, মিনিবাস, ট্রাক, ট্যাংকলরি, ট্যাক্সিক্যাব, অটোটেম্পো, মাইক্রোবাস ও হিউম্যান হলার চলাচল বন্ধ থাকবে। অবিলম্বে দাবি মেনে না নিলে ভবিষ্যতে বৃহত্তর আন্দোলনের ডাক দেওয়া হবে।শ্রমিকদের দাবিগুলো হচ্ছে সড়ক দুর্ঘটনায় ৩০২ ধারায় মামলা করা বন্ধসহ শাস্তির মেয়াদ তিন থেকে বাড়িয়ে সাত বছর করার সিদ্ধান্ত বাতিল; ড্রাইভিং লাইসেন্স ইস্যুতে জটিলতা দূর, দুর্নীতি বন্ধ ও ড্রাইভিং লাইসেন্স নবায়নে হয়রানি বন্ধসহ সব ইস্যুকৃত লাইসেন্স ভলিউমভুক্ত করে নবায়নের ব্যবস্থা গ্রহণ; যানবাহন পরীক্ষার নামে ওয়েব্রিজ স্কেল বসিয়ে দুর্নীতি ও হাইওয়ে পুলিশসহ সব পুলিশি হয়রানি, ফেরিঘাটে অনিয়ম, চাঁদাবাজি ও শ্রমিক নির্যাতন বন্ধ এবং সড়ক-মহাসড়কে স্থাপিত অবৈধ স্থাপনা, হাট-বাজার উচ্ছেদ ও অবৈধভাবে চলাচলরত ইঞ্জিনচালিত যানবাহন চলাচল বন্ধ করা।
