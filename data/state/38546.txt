
পাবনার ঈশ্বরদীতে ব্যাপ্টিস্ট খ্রিষ্টান মিশনের এক পাদরির বাসায় ঢুকে দুর্বৃত্তরা গলায় ছুরি চালিয়ে তাঁকে হত্যার চেষ্টা করেছে বলে অভিযোগ পাওয়া গেছে। ঘটনার শিকার হওয়া ব্যক্তির ভাষ্য অনুযায়ী, আজ সোমবার সকালে বিমানবন্দর সড়কের গোকুলনগরের ভাড়া করা বাসায় বসার কক্ষে ঢুকে দুর্বৃত্তরা তাঁর গলায় ছুরিকাঘাত করে।ওই পাদরির নাম নাম লুক সরকার (৫২)। ঈশ্বরদীর উপজেলা স্বাস্থ্য কমপ্লেক্সে লুক সরকারকে চিকিৎসা দেওয়া হয়। তাঁর গলার ক্ষতস্থানে সেলাই দেওয়া হয়েছে। চিকিৎসা শেষে তিনি দুপুরেই বাড়িতে ফেরেন।এ ঘটনায় ঈশ্বরদী থানায় লিখিত অভিযোগ করা হয়েছে। পুলিশের কর্মকর্তারা দুপুরে ঘটনাস্থল পরিদর্শন করেছেন।লুক সরকারের স্ত্রী পদ্মা সরকার প্রথম আলোকে জানান, তাঁর স্বামী গোকুলনগর খ্রিষ্টান মিশনের পাদরির দায়িত্ব পালনের পাশাপাশি হোমিও চিকিৎসক হিসেবে রোগী দেখেন। বাড়িতে বসেই লুক সরকার রোগী দেখেন। ঈশ্বরদী বাজারের ব্যবসায়ী মনি মল্লিকের বাসায় তাঁরা ভাড়া থাকেন। প্রতিদিনের ন্যায় আজও সকাল সাড়ে ৯টার দিকে লুক সরকার তাঁর বসার কক্ষে বসে বাইবেল পাঠ করছিলেন। এ সময় তিন যুবক একটি মোটরসাইকেলে (ঢাকা মেট্রো-ট ১১-৯০৫৪) তাঁদের বাসায় আসেন এবং ধর্ম পাঠ শোনার কথা বলে বসার কক্ষে ঢোকেন।পদ্মা সরকার বলেন, তিনি বসার কক্ষ থেকে বেরিয়ে অন্য কক্ষে যাওয়ার পরই চিৎকার শুনে আবার বসার কক্ষে গিয়ে দেখতে পান তিন যুবক তাঁর স্বামীর সঙ্গে ধস্তাধস্তি করছেন এবং তাঁরা তাঁর স্বামীর গলায় ছুরিকাঘাত করছেন। তিনি চিৎকার দিলে ওই যুবকেরা দ্রুত দৌড়ে পালিয়ে যান।বাড়ির তত্ত্বাবধায়ক আজগর আলী জানান, চিৎকার শুনে ছুটে গিয়ে দুর্বৃত্তদের পেছনে ধাওয়া করে একজনকে জাপটে ধরলেও বাকি দুজন তাঁকে ছাড়িয়ে নিয়ে মোটরসাইকেল ফেলে পালিয়ে যান।লুক সরকার জানান, কী কারণে তাঁর ওপর এ হামলা হয়েছে তা তিনি এখন বলতে পারছেন না। তবে দুই যুবক তাঁর কাছে কয়েক দিন আগে এসেছিলেন ধর্মের দীক্ষা নিতে। ওই অপরিচিত যুবকেরাই হামলা চালিয়ে হত্যার চেষ্টা করেছেন বলে তিনি অভিযোগ করেন। এ ঘটনায় তিনি অজ্ঞাত পরিচয় তিনজনের কথা উল্লেখ করে ঈশ্বরদী থানায় একটি লিখিত অভিযোগ জমা দিয়েছেন।রাজশাহীর অতিরিক্ত ডিআইজি আবদুল্লাহ আল মামুন, পাবনার পুলিশ সুপার আলমগীর কবিরসহ পুলিশের কর্মকর্তারা আজ দুপুরে ঘটনাস্থল পরিদর্শন করেন। পুলিশ সেখান থেকে দুর্বৃত্তদের ফেলে যাওয়া মোটরসাইকেলটি জব্দ করেছেন।ঈশ্বরদী সার্কেলের সহকারী পুলিশ সুপার এস এম আবু যাহিদ জানান, লুক সরকারের বাড়ি সাতক্ষীরা জেলায়। গত মাসের ১৫ থেকে ২০ তারিখের মধ্যে রফিক পরিচয়ে পাবনার দুই যুবক ধর্মের দীক্ষা নেওয়ার জন্য তাঁর বাসায় আসেন। পরে আবার আসবেন বলে জানান। আজ ওই দুই যুবকের সঙ্গে আরও একজনসহ মোট তিনজন লুক সরকারের বাসায় এসে তাঁর সঙ্গে কথা বলার সময় একজন মুখ চেপে ধরে ও অন্যজন ছুরি দিয়ে গলায় আঘাত করেন। এ সময় লুক সরকার দুর্বৃত্তের একজনের আঙুলে কামড় দেন। তবে লুক সরকার এদের কাউকে চেনেন না। তাদের সঠিক পরিচয়ও জানেন না।
