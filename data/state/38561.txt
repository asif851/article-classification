
নতুন জাতীয় বেতন স্কেল অনুযায়ী বেসরকারি শিক্ষাপ্রতিষ্ঠানের এমপিওভুক্ত শিক্ষক-কর্মচারীদের এপ্রিল মাসের বেতনের সঙ্গে আট মাসের (জুলাই-ফেব্রুয়ারি) বেতনের বকেয়া অংশের বিলের চেক হস্তান্তর করা হয়েছে।
আজ সোমবার তথ্য বিবরণীতে এ তথ্য জানিয়ে বলা হয়, এপ্রিলের বেতন-ভাতার সরকারি অংশের ১২টি ও বকেয়া বিলের ২৪টি চেক অগ্রণী, রূপালি, জনতা ও সোনালী ব্যাংকে হস্তান্তর করা হয়েছে। ১৫ মে পর্যন্ত সংশ্লিষ্ট শাখা থেকে শিক্ষক-কর্মচারীরা নিজ নিজ ব্যাংক হিসাবের মাধ্যমে এই টাকা তুলতে পারবেন।নতুন জাতীয় বেতন স্কেল গত জুলাই থেকে কার্যকর হলেও ডিসেম্বরে এর আদেশ জারি হয়। ডিসেম্বর মাসের বেতনের সঙ্গে সরকারি চাকরিজীবীরা নতুন স্কেলে বেতন পেলেও এমপিওভুক্তরা তা পেয়েছেন মার্চ থেকে। কিন্তু মার্চের বেতন নতুন স্কেলে দেওয়া হলেও তখন আগের বকেয়া দেওয়া হয়নি। এখন একসঙ্গে আট মাসের বকেয়া পাচ্ছেন এমপিওভুক্ত শিক্ষক-কর্মচারীরা।বর্তমানে সারা দেশে প্রায় পাঁচ লাখ এমপিওভুক্ত শিক্ষক-কর্মচারী রয়েছেন; যাঁরা সরকার থেকে মূল বেতন ও কিছু ভাতা পেয়ে থাকেন।
