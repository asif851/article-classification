
চট্টগ্রাম নগরের ইস্পাহানি গেটে ট্রেন ও বাসের সংঘর্ষে একজন নিহত হয়েছেন। গুরুতর আহত হয়েছেন তিনজন। আহত ব্যক্তিদের চট্টগ্রাম মেডিকেল কলেজ হাসপাতালে নিয়ে যাওয়া হয়েছে। হতাহত ব্যক্তিদের পরিচয় জানা যায়নি।  প্রত্যক্ষদর্শীদের ভাষ্য, বেলা ১১টা ১০ মিনিটে চাঁদুপর থেকে আসা মেঘনা এক্সপ্রেসের সঙ্গে নগরের নিউমার্কেট থেকে ভাটিয়ারিগামী ৪ নম্বর বাসের সংঘর্ষ হয়। ওই গেটে দায়িত্বে থাকা গেটম্যান কামরুল হাসানের ভাষ্য, তিনি কর্ণফুলী এক্সপ্রেসের জন্য গেট ফেলেছিলেন। কর্ণফুলী চলে যাওয়ার পর তিনি আবার গেট তুলে দেন। এ সময় রাস্তায় অপেক্ষমাণ থাকা বাসটি লাইনের ওপর চলে আসার মুহূর্তেই মেঘনা এক্সপ্রেস ট্রেনটি চলে আসে। স্টেশন থেকে এই ট্রেনের ব্যাপারে তাঁকে জানানো হয়নি বলে তিনি দাবি করেন। জিআরপি থানার ভারপ্রাপ্ত কর্মকর্তা (ওসি) হিমাংশু দাশ ঘটনার সত্যতা নিশ্চিত করেছেন।
