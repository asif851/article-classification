
বাংলা সাহিত্যের আদি নিদর্শন চর্যাপদ সম্পূর্ণ মুখস্থ করেছেন ঢাকা বিশ্ববিদ্যালয়ের শিক্ষার্থী জাকেরুল ইসলাম। তিনি বাংলা বিভাগের তৃতীয় বর্ষের শিক্ষার্থী।আজ মঙ্গলবার আর সি মজুমদার মিলনায়তনে শিক্ষক, শিক্ষার্থী ও আমন্ত্রিত অতিথিদের চর্যাপদের পদগুলো মুখস্থ শোনান তিনি। এটি যাচাই করেন বিশ্ববিদ্যালয়ের বাংলা বিভাগের অধ্যাপক মেহের নিগার।অধ্যাপক সৌমিত্র শেখরের সভাপতিত্বে এ সময় প্রধান অতিথি ছিলেন অতীশ দীপঙ্কর বিশ্ববিদ্যালয়ের ট্রাস্টি বোর্ডের সহসভাপতি ইসরাফিল আলম। এ ছাড়া সাংসদ ছলিম উদ্দীন তরফদার ও কবি মো. আবদুর রশীদ বিশেষ অতিথি ছিলেন।
বাংলা সাহিত্যের বুদ্ধ সহজিয়াদের সান্ধ্য ভাষায় রচিত দুর্বোধ্য পদগুলো সাবলীলভাবে বই না দেখে পড়ে শোনান জাকেরুল ইসলাম। এতে তিনি মাত্র আধ ঘণ্টা সময় নেন। লেখকের নামসহ ধারাবাহিকভাবে পাঠ করে তিনি উপস্থিত শ্রোতাদের ‘মুগ্ধ’ করেন।
ইসরাফিল আলম বলেন, চর্যাপদ নিয়ে অনেক গবেষণা হয়েছে, পরীক্ষা-নিরীক্ষা হয়েছে কিন্তু সম্পূর্ণ চর্যাপদ মুখস্থের ঘটনা এটাই প্রথম।
উল্লেখ্য, ১৯০৭ সালে নেপালের রাজগ্রন্থাগার থেকে ড. হরপ্রসাদ শাস্ত্রী চর্যাপদ উদ্ধার করেন। চর্যাপদের মোট ৫১টি পদ রয়েছে।
