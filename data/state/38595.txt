
কেন্দ্রীয় নেতাদের গ্রেপ্তারের প্রতিবাদে ঝালকাঠিতে বিএনপির বিক্ষোভ সমাবেশ থেকে বিএনপির চেয়ারপারসনের উপদেষ্টা ও জেলা বিএনপির সভাপতি শাহজাহান ওমরকে আটকের পর ছেড়ে দিয়েছে পুলিশ।জেলা বিএনপি ফায়ার সার্ভিস মোড়ে দলীয় কার্যালয়ের সামনে গতকাল শনিবার বিকেলে সমাবেশ করার ঘোষণা দেয়। সকালেই কার্যালয়ে তালা লাগিয়ে দেয় পুলিশ। এরপর বিএনপি একটি কমিউনিটি সেন্টারে সমাবেশের আয়োজন করে। সেখানেও পুলিশ বাধা দিলে বিকেল চারটায় স্থানীয় একটি মাঠে সংক্ষিপ্ত সমাবেশ করে বিএনপি।সমাবেশ শেষে বিক্ষোভ মিছিল করতে চাইলে পুলিশ বাধা দেয়। এ সময় বাগিবতণ্ডার একপর্যায়ে পুলিশ শাহজাহান ওমরকে পিকআপ ভ্যানে তুলে শহরের শেষ প্রান্ত সুতালড়ি সেতুর কাছে ছেড়ে দেয়। শাহজাহান ওমরকে ভ্যানে তুলে নেওয়ার পর দলের বিক্ষুব্ধ নেতা-কর্মীরা বরিশাল-খুলনা মহাসড়কের কলেজ মোড় এলাকায় প্রায় আধা ঘণ্টা রাস্তা অবরোধ করে রাখেন। পুলিশ এখান থেকে বিএনপির দুই কর্মীকে আটক করে। ঝালকাঠির সহকারী পুলিশ সুপার আ ফ ম আনোয়ার হোসেন বলেন, শাহজাহান ওমরকে নিরাপত্তার কারণে পুলিশের গাড়িতে করে নিরাপদ স্থানে পৌঁছে দেওয়া হয়েছে।
