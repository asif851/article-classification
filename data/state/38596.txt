
রাজধানীর মালিবাগ এলাকা থেকে আজ রোববার বিকেলে এক ভুয়া র‌্যাব কর্মকর্তাকে আটক করেছে র‌্যাপিড অ্যাকশন ব্যাটালিয়ন (র‌্যাব)। আটক ব্যক্তি র‌্যাবের কাছে তাঁর নাম সিরাজুল বলে দাবি করেছেন। 
র‌্যাব-৩-এর অপারেশন অফিসার রবিউল করিম প্রথম আলোকে বলেন, ওই ব্যক্তি নিজেকে কখনো র‌্যাবের মেজর, কখনো সেনা কর্মকর্তা পরিচয় দিয়ে বিভিন্ন এলাকায় চাঁদাবাজি ও অপরাধকর্ম করে আসছিলেন। এ ধরনের অভিযোগের ভিত্তিতে আজ তাঁকে গ্রেপ্তার করা হয়। রবিউল করিম আরও বলেন, আটক ব্যক্তি নিজেকে আবার ক্যাপ্টেন সাদমান বলেও দাবি করতেন। অবশ্য আটকের পর তিনি তাঁর নাম সিরাজুল বলেছেন। নাম-ঠিকানা যাচাই-বাছাই করে তাঁর বিরুদ্ধে আইনানুগ ব্যবস্থা নেওয়া হবে।
