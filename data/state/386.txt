
ফরিদপুরের সদরপুর উপজেলায় একটি প্রাথমিক বিদ্যালয়সংলগ্ন কমিউনিটি হলের ছাদ ধসে পড়েছে। এতে ওই বিদ্যালয়ের পঞ্চম শ্রেণির দুই ছাত্র আহত হয়। তাদের ফরিদপুর মেডিকেল কলেজ হাসপাতালে ভর্তি করা হয়েছে। ধ্বংসস্তূপে এখন উদ্ধার কার্যক্রম চলছে।
আজ শনিবার বেলা দেড়টার দিকে উপজেলার চরবিষ্ণুপুর ইউনিয়নে লোহারটেক সরকারি প্রাথমিক বিদ্যালয়সংলগ্ন কমিউনিটি হলের ছাদ ধসে পড়ার ঘটনা ঘটে।
আহত দুই ছাত্র হলো লোহারটেক গ্রামের সৌদিপ্রবাসী উজ্জ্বল ফকিরের ছেলে শহীদুল ফকির (১১) এবং দক্ষিণ আলমনগর গ্রামের খবির ব্যাপারীর ছেলে উজ্জ্বল ব্যাপারী (১১)।
লোহারটেক সরকারি প্রাথমিক বিদ্যালয়ের ভারপ্রাপ্ত প্রধান শিক্ষক মো. শাহীনুর ইসলাম জানান, বিদ্যালয়ে তখন টিফিন পিরিয়ড চলছিল। সবাই খাবারের প্রস্তুতি নিচ্ছিল। ওই সময় বিদ্যালয়সংলগ্ন জেলা পরিষদের মালিকানাধীন কমিউনিটি হলের ছাদ হঠাৎ বিকট শব্দে ধসে পড়ে। তিনি জানান, ওই কমিউনিটি হলটি ১৯৬৬ সালে নির্মিত। অনেক দিন ধরে তা পরিত্যক্ত অবস্থায় পড়ে আছে।
ঘটনাস্থলে উদ্ধার তৎপরতা চলছে। কেউ ধ্বংসস্তূপের নিচে আটকা পড়েছে কি না, তা দেখা হচ্ছে। ফরিদপুর ফায়ার সার্ভিসের কর্মীরা উদ্ধারকাজ চালাচ্ছেন। খবর পেয়ে ঘটনাস্থল পরিদর্শনে যান আওয়ামী লীগের সভাপতিমণ্ডলীর সদস্য কাজী জাফরুল্লাহ।
