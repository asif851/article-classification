
উপজেলা পরিষদ নির্বাচনের ষষ্ঠ ও শেষ ধাপে কাল সোমবার ১২টি উপজেলায় ভোট গ্রহণ অনুষ্ঠিত হবে। তৃতীয়, চতুর্থ ও পঞ্চম ধাপের নির্বাচনে ব্যাপক ভোট জালিয়াতি ও সহিংতার ঘটনা ঘটলেও নির্বাচন কমিশন (ইসি) এবার আশা করছে, ভোট গ্রহণ সুষ্ঠু হবে।
আজ রোববার কমিশন সচিবালয়ের ভারপ্রাপ্ত সচিব সিরাজুল ইসলাম সাংবাদিকদের বলেন, ‘শেষ ধাপের নির্বাচন সুষ্ঠু করতে কমিশন থেকে সব ধরনের ব্যবস্থা নেওয়া হয়েছে। ভোটারদের আশ্বস্ত করতে চাই, নির্বাচন সুষ্ঠু হবে।’
সিরাজুল ইসলাম জানান, ১২টি উপজেলায় সাধারণ নির্বাচন এবং একটি উপজেলায় চেয়ারম্যান পদে উপনির্বাচন হবে। এতে ৭৪৬ কেন্দ্রে ২০ হাজারের বেশি আইনশৃঙ্খলা রক্ষা বাহিনীর সদস্য দায়িত্ব পালন করবেন। এবার প্রতিটি কেন্দ্রে পুলিশের সংখ্যা বাড়ানো হয়েছে।
গাজীপুর সদর উপজেলা নির্বাচন প্রসঙ্গে ভারপ্রাপ্ত সচিব বলেন, ভোট গ্রহণ কর্মকর্তাদের প্রতিবেদন অনুযায়ী সেখানে নির্বাচনী পরিস্থিতি নিয়ে কোনো ধরনের শঙ্কা নেই।
কমিশন ১৬ এপ্রিল শেষ ধাপে ১৪টি উপজেলায় নির্বাচনের তফসিল ঘোষণা করে। কিন্তু সীমানা-সংক্রান্ত জটিলতার কারণে পটুয়াখালীর রাঙ্গাবালী ও নারায়ণগঞ্জ বন্দর উপজেলার নির্বাচন স্থগিত করা হয়। 
ভোট গ্রহণ হবে রংপুরের সদর, কাউনিয়া, গঙ্গাচড়া ও পীরগাছা উপজেলা; সিরাজগঞ্জের কামারখন্দ, বরগুনার তালতলী, রাজবাড়ীর কালুখালী, গাজীপুর সদর, টাঙ্গাইলের বাসাইল, ব্রাহ্মণবাড়িয়ার বিজয়নগর এবং কুমিল্লার আদর্শ সদর ও কুমিল্লা সদর দক্ষিণ উপজেলায়। উপনির্বাচন হবে ময়মনসিংহের তারাকান্দা উপজেলায়।
এতে চেয়ারম্যান পদে ৬৪ জন, ভাইস চেয়ারম্যান পদে ৬৯ ও নারী মহিলা ভাইস চেয়ারম্যান পদে ৪৯ জন প্রতিদ্বন্দ্বিতা করছেন। নির্বাচনের মোট ভোটার সংখ্যা ১৮ লাখ ৪৫ হাজার ১৩৩ জন।
