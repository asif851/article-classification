
ঢাকা সিটি দক্ষিণের মেয়রের দায়িত্ব নেওয়ার সময় ২৫০ কোটি টাকা ঘাটতি থাকলেও এক বছর পরে এসে টাকার কোনো অভাব নেই বলে মন্তব্য করেছেন সাঈদ খোকন। মেয়র হিসেবে মেয়াদের এক বছর পূর্তি উপলক্ষে রাজধানীর একটি হোটেলে ‘এক বছরে ফিরে দেখা—এগিয়ে যাচ্ছে দক্ষিণ ঢাকা’ শীর্ষক অনুষ্ঠানে সাংবাদিকদের সঙ্গে মত বিনিময় করেন তিনি। সাঈদ খোকন বলেছেন, ‘টাকার কোনো অভাব নেই, উন্নয়ন থেমে থাকবে না। ঢাকা দক্ষিণ সিটির উন্নয়ন ও সৌন্দর্যবর্ধনে প্রধানমন্ত্রী আমাকে ১ হাজার ৭০০ কোটি টাকা বরাদ্দ দিয়েছেন। এত কাজ কত দিনে করব, সেটাই ঠিক করতে পারছি না।’সাঈদ খোকন বলেন, এবারের বর্ষা মৌসুমে শান্তিনগরসহ আশপাশের এলাকার জলাবদ্ধতা অর্ধেকে নেমে আসবে আর আগামী বছর নাগাদ তা পুরোপুরি দূর হবে। রাস্তা ও ফুটপাত উন্নয়ন, ড্রেন নির্মাণ ও পরিষ্কারের ফলে তা সম্ভব হবে। এ ছাড়া ঢাকা ওয়াসার সঙ্গে যৌথ উদ্যোগে মানিকনগর এলাকায় পানি নিষ্কাশন পাম্প চালু হয়ে যাবে। 
উচ্ছেদ ও পুনর্দখল প্রসঙ্গে সাংবাদিকদের প্রশ্নের জবাবে সাঈদ খোকন বলেন, ‘আমি লাখো ব্যানার-ফেস্টুন উচ্ছেদ করেছি। দলের প্রতি আমার টান আছে, কিন্তু পিছুটান নেই। আমি এলাকার উন্নয়নের স্বার্থে উচ্ছেদ ও অভিযান অব্যাহত রাখব।’ঢাকার দক্ষিণ সিটি করপোরেশনের নতুন আটটি ইউনিয়ন যুক্ত হওয়ার পর উন্নয়ন পরিকল্পনা প্রসঙ্গে মেয়র বলেন, ডিএনডি বাঁধ এলাকাটি দক্ষিণ সিটিতে পড়েছে। এখানে বছরের অর্ধেক সময় পানি আটকে থাকে। পানি নিষ্কাশনে রাতারাতি ম্যাজিক দেখানো যাবে না। হানিফ ফ্লাইওভারের নিচের রাস্তার দুরবস্থা সম্পর্কে সাঈদ খোকন বলেন, ৫০ কোটি টাকায় সংস্কারের জন্য খরচ করা হচ্ছে। ২০ শতাংশ কাজ শেষ হয়েছে।সৌন্দর্যবর্ধন প্রসঙ্গে সাঈদ খোকন বলেন, ‘ময়লা-আবর্জনা পরিষ্কারে কিছুটা সফল হয়েছি। কিন্তু আরও সময় লাগবে।’
