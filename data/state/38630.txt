
কুমিল্লার চান্দিনা উপজেলায় সিএনজিচালিত অটোরিকশার সঙ্গে মোটরসাইকেলের সংঘর্ষে দৈনিক নয়াদিগন্ত ও ইত্তেফাক-এর দুই সাংবাদিক গুরুতর আহত হয়েছেন। আজ বুধবার দুপুর ১২টার দিকে ঢাকা-চট্টগ্রাম মহাসড়কের উপজেলার কেরনখাল এলাকায় এ দুর্ঘটনা ঘটে।
আহত দুই সাংবাদিক হলেন, নয়াদিগন্ত-এর চান্দিনা প্রতিনিধি রনবীর কিংকর ও ইত্তেফাক-এর বুড়িচং ও চান্দিনা সংবাদদাতা মামুনুর রশীদ।
চান্দিনা থানা পুলিশ ও এলাকাবাসী সূত্রে জানা যায়, চান্দিনার মাধাইয়া এলাকায় সংবাদ সংগ্রহ শেষে রনবীর ও মামুনুর মোটরসাইকেলে করে চান্দিনা সদরে যাচ্ছিলেন। দুপুর ১২টার দিকে কেরনখাল এলাকায় পৌঁছালে ঢাকাগামী একটি সিএনজিচালিত অটোরিকশা দ্রুতগতিতে একটি ট্রাককে অতিক্রম করতে গেলে মোটরসাইকেলটির সঙ্গে এটির সংঘর্ষ হয়। এতে মোটরসাইকেলে থাকা দুই সাংবাদিক ছিটকে রাস্তায় পড়ে যান। স্থানীয় লোকজন আশঙ্কাজনক অবস্থায় তাঁদের প্রথমে চান্দিনা উপজেলা স্বাস্থ্য কমপ্লেক্সে নিয়ে যান। অবস্থার অবনতি হলে মামুনুরকে প্রথমে কুমিল্লা মেডিকেল কলেজ ও পরে ঢাকা মেডিকেল কলেজ হাসপাতালে পাঠানো হয়। রনবীরের অবস্থার অবনতি হলে তাকে কুমিল্লা ট্রমা সেন্টারে পাঠানো হয়।
চান্দিনা থানার ভারপ্রাপ্ত কর্মকর্তা (ওসি) গোলাম মোর্শেদ ঘটনার সত্যতা নিশ্চিত করেছেন।
