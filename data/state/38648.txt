
নিঃশর্ত ক্ষমা চেয়ে ব্যক্তিগত হাজিরা থেকে অব্যাহতি পেলেন গাইবান্ধার জেলা বিশেষ শাখার পুলিশ সুপার আশরাফুল ইসলাম। একই সঙ্গে আদালত গাইবান্ধায় সাঁওতালপল্লিতে আগুন দেওয়ার ঘটনায় কারা জড়িত, বিচারক তদন্ত করে তার প্রতিবেদন দাখিল করতে ৩১ জানুয়ারি পর্যন্ত সময় দিয়েছেন। ওই দিন গাইবান্ধার মুখ্য বিচারিক হাকিমকে প্রতিবেদন দাখিল করতে হবে।
আজ রোববার বিচারপতি ওবায়দুল হাসান ও বিচারপতি কৃষ্ণা দেবনাথের সমন্বয়ে গঠিত হাইকোর্ট বেঞ্চ এই দিন ধার্য করেন। সুষ্ঠু অনুসন্ধান ও সত্য উদ্‌ঘাটনের জন্য চিফ জুডিশিয়াল ম্যাজিস্ট্রেট ৩০ দিন সময় আবেদন জানালে আদালত এই দিন ধার্য করেন। এর আগে গত ১৪ ডিসেম্বর হাইকোর্ট এক আদেশে গাইবান্ধার গোবিন্দগঞ্জের সাহেবগঞ্জ এলাকায় সাঁওতালদের ঘরবাড়িতে আগুন দেওয়ার ঘটনায় কারা জড়িত ও এতে পুলিশের কোনো সদস্য জড়িত কি না, তা তদন্ত করে ১৫ দিনের মধ্যে প্রতিবেদন দাখিল করতে বলেছিলেন। একই সঙ্গে ৮ জানুয়ারি আদেশের দিন ধার্য করা হয়।
গত ১২ ডিসেম্বর পুলিশের প্রতিবেদনে ‘বাঙালি দুষ্কৃতকারী’ উল্লেখ করায় এ বিষয়ে ব্যাখ্যা জানাতে ২ জানুয়ারি আদালতে হাজির হতে গাইবান্ধার পুলিশ সুপারকে নির্দেশ দেওয়া হয়। ধার্য তারিখে পুলিশ সুপার রেজিস্ট্রার জেনারেল দপ্তরে হাজিরা দেন। পুলিশ সুপারকে ৮ জানুয়ারি আদালতে হাজির হতে বলেন হাইকোর্ট।
এর ধারাবাহিকতায় আজ সকালে পুলিশ সুপার আদালতে হাজির হন। ওই শব্দচয়নের জন্য নিঃশর্ত ক্ষমা প্রার্থনা করেন। আদালতে রাষ্ট্রপক্ষে শুনানিতে ছিলেন ডেপুটি অ্যাটর্নি জেনারেল মোতাহার হোসেন সাজু। পুলিশ সুপারের পক্ষে ছিলেন আইনজীবী নুরুল ইসলাম সুজন। পরে মোতাহার হোসেন সাজু বলেন, নিঃশর্ত ক্ষমা প্রার্থনা করায় আদালত পুলিশ সুপারকে ব্যক্তিগত হাজিরা থেকে অব্যাহতি দিয়েছেন। তদন্ত প্রতিবেদন দাখিল করার জন্য ৩১ জানুয়ারি দিন ধার্য করেছেন।
