
আগামী সংসদ নির্বাচন সুষ্ঠু ও নিরপেক্ষ হবে, এটা জেনেও বিএনপি সংলাপ ও নির্বাচনে না এলে প্রমাণ হবে তারা সুষ্ঠু নির্বাচন চায় না।আজ শুক্রবার চাঁদপুরের হাইমচর উপজেলায় সাংবাদিকদের প্রশ্নের জবাবে পররাষ্ট্রমন্ত্রী দীপু মনি এসব কথা বলেছেন।দীপু মনি বলেন, ‘বর্তমান সরকারের আমলে যত নির্বাচন হয়েছে সবগুলো নির্বাচন সুষ্ঠু ও নিরপেক্ষ হয়েছে। আগামী সংসদ নির্বাচনও সুষ্ঠু ও নিরপেক্ষ হবে। তা জেনেও বিএনপি সংলাপ ও নির্বাচনে না এলে প্রমাণ হবে তারা সুষ্ঠু নির্বাচন চায় না। বিএনপি গণতন্ত্র ধ্বংস করে পেছনের দরজা দিয়ে ক্ষমতার যেতে চায়।’আওয়ামী লীগের এই যুগ্ম সাধারণ সম্পাদক আরও বলেন, বিরোধীদলীয় নেত্রীকে আলোচনার জন্য প্রধানমন্ত্রী উদ্যোগ নিয়ে আমন্ত্রণ জানিয়েছেন। কিন্তু বিরোধী দল তাতে সাড়া না দিয়ে ধ্বংসাত্মক কর্মকাণ্ড চালিয়ে যাচ্ছে।এর আগে মন্ত্রী পুরানবাজারে গত ২৮ অক্টোবর বিএনপি-আওয়ামী লীগ সংঘর্ষে নিহত কিশোর আরজু বাড়িতে গিয়ে পরিবারের সদস্যদের সান্ত্বনা দেন।এ সময় পররাষ্ট্রমন্ত্রীর সঙ্গে ছিলেন জেলা প্রশাসক মো. ইসমাইল হোসেন, জেলা আওয়ামী লীগের সহসভাপতি ওসমান গনি পাটওয়ারী, যুগ্ম সম্পাদক জহিরুল ইসলাম প্রমুখ।
