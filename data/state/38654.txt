
কাউন্সিলের দেড় বছর পর পটুয়াখালী জেলা আওয়ামী লীগের ৭১ সদস্যবিশিষ্ট পূর্ণাঙ্গ কমিটির অনুমোদন দিয়েছে কেন্দ্রীয় কার্যনির্বাহী সংসদ। গত সোমবার সন্ধ্যায় জেলা আওয়ামী লীগের পক্ষ থেকে এ তথ্য জানানো হয়। কমিটিতে আবারও মো. শাহজাহান মিয়াকে সভাপতি ও খান মোশারফ হোসেনকে সাধারণ সম্পাদক করা হয়েছে। জেলা আওয়ামী লীগ সূত্র জানায়, পটুয়াখালীর ত্রিবার্ষিক সম্মেলন অনুষ্ঠিত হয় ২০১৪ সালের ১৪ নভেম্বর। কাউন্সিলরদের ঐকমত্যের ভিত্তিতে সভাপতি ও সাধারণ সম্পাদক নির্বাচিত হন। এ ছাড়া দলের কেন্দ্রীয় নেতারা নতুন কমিটিতে নতুন-পুরোনো মিলিয়ে বেশ কয়েকজনের নাম ঘোষণা করেন। অনুমোদিত কমিটির ১ নম্বর সদস্য জাতীয় সংসদের চিফ হুইপ আ স ম ফিরোজ। এ ছাড়াও কমিটিতে কাজী আলমগীর, আবদুল মান্নান ও গোলাম সরোয়ারকে যুগ্ম সাধারণ সম্পাদক এবং সৈমেন্দ্র লাল শৈলেন, পটুয়াখালী পৌরসভার মেয়র শফিকুল ইসলাম ও বাউফল পৌরসভার মেয়র জিয়াউল হক জুয়েলকে সাংগঠনিক সম্পাদক করা হয়েছে। কমিটিতে বিভিন্ন পদে নতুনরাও স্থান পেয়েছেন। জেলা আওয়ামী লীগের সাধারণ সম্পাদক খান মোশারফ হোসেন বলেন, নতুন ও পুরোনোদের নেতৃত্বে জেলা আওয়ামী লীগ সাংগঠনিকভাবে আরও শক্তিশালী হবে এবং সংগঠন ভবিষ্যতে আরও গতিশীল হবে।
