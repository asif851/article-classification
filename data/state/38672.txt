
চুয়াডাঙ্গার জীবননগর উপজেলার রায়পুর ইউনিয়নের মারুফদহ গ্রামে গত মঙ্গলবার দুপুরে বোমা বিস্ফোরণে বন্যা আক্তার (১৪) নামে এক স্কুলছাত্রী আহত হয়েছে। ঘটনার পর থেকে ওই স্কুলছাত্রী ও তার বাবা-মা আত্মগোপনে রয়েছেন।বন্যা স্থানীয় রায়পুর মাধ্যমিক বিদ্যালয়ের অষ্টম শ্রেণির ছাত্রী ও মারুফদহ গ্রামের আসলাম আলীর ছোট মেয়ে। আসলাম কুখ্যাত জামাল বাহিনীর শীর্ষ সন্ত্রাসী হিসেবে এলাকায় পরিচিত।অতিরিক্ত পুলিশ সুপার বেলায়েত হোসেনের নেতৃত্বে পুলিশের একটি বিশেষ দল গতকাল বুধবার দুপুরে ঘটনাস্থল পরিদর্শন করেছে। এ সময় পুলিশ সদস্যরা আসলামের ঘর থেকে বোমা তৈরির উপকরণ উদ্ধার করেন।নাম প্রকাশে অনিচ্ছুক আসলামের কয়েকজন প্রতিবেশী ও স্থানীয় বাসিন্দা বলেন, মঙ্গলবার দুপুর একটার দিকে আসলাম ঘরের বারান্দায় বোমা তৈরি করছিলেন। এ সময় বোমাটি আকস্মিক বিস্ফোরিত হলে বন্যার একটি পা ক্ষতবিক্ষত হয়। পরে রক্তাক্ত অবস্থায় বন্যাকে নিয়ে আসলাম ও তাঁর স্ত্রী পানু খাতুন আত্মগোপনে চলে যান। আসলাম কুখ্যাত জামাল বাহিনীর সক্রিয় সদস্য হিসেবে দীর্ঘদিন ধরে এলাকায় ব্যাপক সন্ত্রাস ও চাঁদাবাজি করছেন। তাঁর ভয়ে এলাকাবাসী সব সময় ভীতসন্ত্রস্ত থাকে।গতকাল দুপুর সাড়ে ১২টার দিকে রায়পুর মাধ্যমিক বিদ্যালয়ে গিয়ে কথা হয় বন্যার বড় বোন একই বিদ্যালয়ের দশম শ্রেণির ছাত্রী আশামণি খাতুনের সঙ্গে। এ সময় আশামণি বলে, ঘটনার দিন সে স্কুলে নির্বাচনী পরীক্ষায় অংশ নিচ্ছিল। বাড়ি গিয়ে ঘটনাটি শুনেছে।থানার ওসি হুমায়ুন কবীর জানান, ওই ঘটনায় এসআই আকরাম থানায় মামলা করেছেন। মামলায় আসলাম ও তাঁর স্ত্রী পানুকে আসামি করা হয়েছে। এ ছাড়া আত্মগোপনে থাকা তিনজনকে খুঁজতে পুলিশ অভিযান চালাচ্ছে।
