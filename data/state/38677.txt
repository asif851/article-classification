
বাংলাদেশে সম্প্রতি একের পর এক হত্যাকাণ্ডের সঙ্গে ইসরায়েলের সম্পৃক্ততার কথা বলেননি বলে দাবি করেছেন স্বরাষ্ট্রমন্ত্রী আসাদুজ্জামান খান কামাল। স্বরাষ্ট্রমন্ত্রীর দাবি, বিএনপি ও জামায়াতের কয়েকজন নেতার সঙ্গে ইসরায়েলের মোসাদের বৈঠক হয়েছে—এ বিষয়টিকেই তিনি ইঙ্গিত করেছিলেন।
গতকাল সোমবার বিবিসি বাংলায় ‘হত্যাকাণ্ডে ইসরায়েলি সম্পৃক্ততার ইঙ্গিত স্বরাষ্ট্রমন্ত্রীর’ শীর্ষক একটি প্রতিবেদন প্রকাশ করা হয়। তাতে বলা হয়, ‘বাংলাদেশে সম্প্রতি একের পর এক হত্যাকাণ্ডের সাথে ইসরায়েলি গোয়েন্দা সংস্থা মোসাদের সম্পৃক্ততার ইঙ্গিত করেছেন স্বরাষ্ট্রমন্ত্রী আসাদুজ্জামান খান।’এ প্রসঙ্গে স্বরাষ্ট্রমন্ত্রী আজ মঙ্গলবার প্রথম আলোকে বলেন, ‘তিনি ইসরায়েল রাষ্ট্র নিয়ে কিছু বলেননি; বাংলাদেশের বিএনপি ও জামায়াতের কয়েকজন নেতার সঙ্গে ইসরায়েলের গোয়েন্দা সংস্থা মোসাদের বৈঠক হয়েছে—এ বিষয়টিকেই তিনি ইঙ্গিত করেছেন।’ স্বরাষ্ট্রমন্ত্রী আরও বলেন, মোসাদের সঙ্গে যোগসাজশে এ ধরনের ঘটনা ঘটতে পারে। মোসাদের সঙ্গে বিএনপির ওই নেতাদের যোগাযোগ হয়েছে বলে প্রমাণ রয়েছে। তবে তিনি কোনোভাবেই ইসরায়েল রাষ্ট্রের সম্পৃক্ততার কথা বলেননি।আজ ঝিনাইদহে বৃদ্ধ পুরোহিতকে গলা কেটে হত্যার ঘটনাসহ গত কয়েক দিনের ঘটনা প্রসঙ্গে স্বরাষ্ট্রমন্ত্রী বলেন, ‘এ ধরনের ঘটনা যে ঘটছে, তা আমরা অস্বীকার করি না। আনসারুল্লাহ বাংলা টিম, জেএমবি, হুজি—এ ধরনের নাম ব্যবহার করে এ ঘটনা ঘটানো হচ্ছে।’
