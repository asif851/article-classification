
চট্টগ্রামে সুবর্ণ এক্সপ্রেস ট্রেনে আজ মঙ্গলবার সকালে আগুন দিয়েছে দুর্বৃত্তরা। রেলস্টেশনের ৫ নম্বর প্ল্যাটফর্মে দাঁড়ানো অবস্থায় সকাল সাতটার কিছু সময় আগে ঢাকাগামী এ ট্রেনটির একাধিক বগিতে আগুন দেওয়া হয়েছে। সুবর্ণ এক্সপ্রেসের চট্টগ্রাম থেকে ঢাকার উদ্দেশে যাত্রা করার নির্ধারিত সময় সকাল সাতটা। তবে আগুন দেওয়ার কারণে আজ ট্রেনটি সকাল পৌনে নয়টার দিকে ঢাকার উদ্দেশে চট্টগ্রাম স্টেশন ছেড়ে যায়।বাংলাদেশ রেলওয়ের বিভাগীয় বাণিজ্যিক কর্মকর্তা রোকনুজ্জামান প্রথম আলো ডটকমকে বলেন, আগুনে কমবেশি পাঁচটি বগি ক্ষতিগ্রস্ত হয়েছে। পরে দুটি বগি সংযোজন করে ট্রেনটি সকাল পৌনে নয়টার দিকে ঢাকার উদ্দেশে ছেড়ে গেছে।রোকনুজ্জামান আরও জানান, এ ঘটনায় রেলওয়ে কর্তৃপক্ষ তাঁকে প্রধান করে চার সদস্যের একটি কমিটি গঠন করেছে। এ ঘটনায় ক্ষুব্ধ প্রতিক্রিয়া ব্যক্ত করেন সাধারণ যাত্রীরা। তাঁরা ধর্মের নামে এমন কর্মকাণ্ড যেসব রাজনৈতিক দল চালায়, তাদের প্রতিহত করার দাবি জানান। একজন ক্ষোভের সঙ্গে বলেন, ‘এভাবে গাড়িতে আগুন দিয়ে তারা কোন ইসলাম কায়েম করতে চায়?’
