
আওয়ামী লীগের প্রচার ও প্রকাশনা সম্পাদক হাছান মাহমুদ বলেছেন, বিএনপির ষড়যন্ত্রের কারণে ঢাকা উত্তর সিটি করপোরেশন (ডিএনসিসি) নির্বাচন স্থগিত হয়েছে।
আজ শুক্রবার জাতীয় প্রেসক্লাবে বাংলাদেশ স্বাধীনতা পরিষদ আয়োজিত আলোচনা সভায় প্রধান অতিথির বক্তব্যে ড. হাছান এ কথা বলেন।
আওয়ামী লীগের এই নেতা বলেন, ‘ভাটারা থানা বিএনপি নেতা কামরুজ্জামান রতনের করা মামলায় ঢাকা উত্তর সিটি করপোরেশনের এবং ওয়ার্ডের নির্বাচন স্থগিত হয়েছে। দুটি মামলার বাদীই বিএনপি নেতা। সুতরাং আজকে নির্বাচন স্থগিত হওয়ার কারণ হচ্ছে বিএনপি এবং তাদের ষড়যন্ত্রের কারণেই নির্বাচন স্থগিত হয়েছে।’
বিএনপির মনোনীত প্রার্থী ও তার পরিবার অর্থ পাচারে যুক্ত মন্তব্য করে সাবেক এই মন্ত্রী বলেন, বাংলাদেশের মানুষ যখন অর্থ পাচারকারীদের বিরুদ্ধে সোচ্চার তখন বিএনপি বুঝতে পেরে মামলার মাধ্যমে নির্বাচন স্থগিত করেছে। তিনি বলেন, আওয়ামী লীগ মেয়র প্রার্থী ছাড়াও কাউন্সিলর প্রার্থীদের নামও চূড়ান্ত করেছিল। তবে নির্বাচন স্থগিতের ঘোষণার কারণে নাম প্রকাশ করা যায়নি। কিন্তু বিএনপি মেয়র প্রার্থী ছাড়া অন্য কোনো প্রার্থী চূড়ান্ত না করে ষড়যন্ত্র করেছে বলে মন্তব্য করেন।
এখন নির্বাচন হলে বিএনপি ৮০ শতাংশ ভোট পাবে- মির্জা ফখরুলের এমন বক্তব্যের সমালোচনা করেন হাছান মাহমুদ। তিনি বলেন, বিদেশি প্রতিষ্ঠানের বিভিন্ন জরিপে দেখা গেছে এখন নির্বাচন হলে বিএনপিকে আট শতাংশ মানুষ ভোট দেবে। সেটিকে মির্জা ফখরুল সাহেব বলছেন ৮০ শতাংশ।
বাংলাদেশ স্বাধীনতা পরিষদের সভাপতি চিত্তরঞ্জন দাসের সভাপতিত্বে অনুষ্ঠানে সাবেক স্ব-রাষ্ট্র প্রতিমন্ত্রী শামসুল হক, সাংস্কৃতিক ব্যক্তিত্ব সৈয়দ হাসান ইমাম প্রমুখ বক্তব্য দেন।
 
