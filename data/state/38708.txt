
বেসরকারি অ্যাম্বুলেন্স পরিবহনে পুলিশ ও ডিউটি কর্মকর্তারা বিভিন্ন ধরনের হয়রানি করেন বলে অভিযোগ করেছে ঢাকা মহানগর অ্যাম্বুলেন্স মালিক সমবায় সমিতি লিমিটেড। এই হয়রানি বন্ধ না হলে পয়লা জানুয়ারি থেকে সারা দেশে অনির্দিষ্টকালের ধর্মঘটে যাবেন অ্যাম্বুলেন্স মালিকেরা।
আজ বেলা ১১টার দিকে ঢাকা মহানগর অ্যাম্বুলেন্স মালিক সমবায় সমিতির এক সংবাদ সম্মেলনে এসব কথা জানান বক্তারা।
সংবাদ সম্মেলনে লিখিত বক্তব্যে সমিতির সভাপতি মো. মোমিন আলী বলেন ঢাকা মহানগরে এ সমিতির অধীনে ৬০০ অ্যাম্বুলেন্স আছে। তিনি জানান, গত ১৫ অক্টোবর ঢাকা মেডিকেল কলেজ হাসপাতাল প্রাঙ্গণে একটি বেসরকারি অ্যাম্বুলেন্সের চাপায় ছয়জনের প্রাণহানির ঘটনার পর বিআরটিএর নির্বাহী ম্যাজিস্ট্রেট ও ট্রাফিক সার্জেন্টরা বেসরকারি অ্যাম্বুলেন্স চলাচলের সময় মালিক ও চালকদের নানা ভাবে হয়রানি করছেন। মোমিন আলীর দাবি, রোগী বা লাশ থাকা সত্ত্বেও গাড়ি আটক বা ডাম্পিং করা হয়।
সাংবাদিকদের প্রশ্নের জবাবে মোমিন স্বীকার করেন, অ্যাম্বুলেন্সে যে ধরনের সুবিধা রাখার শর্ত রয়েছে, বর্তমান বাজার মূল্য বিবেচনায় তাদের খরচ বেশি হয় বলে তাঁরা তা দিতে পারেন না। এ কারণেও তাঁদের বিরুদ্ধে মামলা বা জরিমানা করা হয়। অনেক সময় অ্যাম্বুলেন্সের নিয়ম অনুযায়ী সিট সংখ্যা বেশি থাকলেও জরিমানা গুনতে হয় তাঁদের।
সংবাদ সম্মেলনে অ্যাম্বুলেন্স সার্ভিস ব্যবসাকে সম্পূর্ণ সেবামূলক ব্যবসা বলে ঘোষণা দেওয়ার দাবি জানান তারা। রোড পারমিট, বেশি সংখ্যক সিট ও গ্যাস সিলিন্ডারসহ বিভিন্ন সমস্যা দেখিয়ে তাদের যেন হয়রানি না করা হয় সেই দাবি জানান তাঁরা।
সংবাদ সম্মেলনে আজ উপস্থিত ছিলেন, সমিতির সাধারণ সম্পাদক লিটন খান, সহ সভাপতি মো. তাহের, প্রচার সম্পাদক মো. বাদল প্রমুখ।
