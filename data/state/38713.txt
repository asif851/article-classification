
বন্যায় ক্ষতিগ্রস্ত লোকজনের পাশে দাঁড়াতে সমাজের বিত্তবান ব্যক্তিদের প্রতি আহ্বান জানিয়েছেন রাষ্ট্রপতি মো. আবদুল হামিদ। পবিত্র ঈদুল আজহা উপলক্ষে গত শনিবার সকালে বঙ্গভবনে আয়োজিত সংবর্ধনা অনুষ্ঠানে ঈদের শুভেচ্ছা বিনিময়ের সময় তিনি এ আহ্বান জানান।
রাষ্ট্রপতি বলেন, সমাজের বিত্তবান ব্যক্তিদের মনে রাখতে হবে, বন্যাদুর্গত লোকদের কেউ যেন ঈদ উৎসব থেকে বঞ্চিত না হয়। তিনি বলেন, সাম্প্রতিক বন্যায় ক্ষতিগ্রস্ত ও এই মুহূর্তে ঈদের আনন্দ উপভোগ করতে না পারা হাওর ও অন্যান্য এলাকার মানুষের সঙ্গে সমাজের বিত্তবান ব্যক্তিদের ঈদের আনন্দ ভাগাভাগি করে নেওয়া উচিত।
রাষ্ট্রপতি বলেন, ‘ঈদুল আজহা আমাদের আত্মত্যাগের শিক্ষা দেয়। এই শিক্ষায় উদ্বুদ্ধ হয়ে সমাজে শান্তি ও কল্যাণ প্রতিষ্ঠায় প্রত্যেককে নিজ নিজ কর্ম ও চিন্তায় সহিষ্ণু ও আত্মত্যাগের মানসিকতা গড়ে তুলতে হবে।’ তিনি সবার সুখ ও সমৃদ্ধ জীবন কামনা করেন।
ঈদ উপলক্ষে শীর্ষ সরকারি কর্মকর্তা, সমাজের বিশিষ্ট ব্যক্তি ও বিদেশি কূটনীতিকদের সম্মানে এই সংবর্ধনার আয়োজন করেন রাষ্ট্রপতি মো. আবদুল হামিদ ও তাঁর স্ত্রী রাশিদা খানম। অনুষ্ঠানে জাতীয় সংসদের স্পিকার শিরীন শারমিন চৌধুরী, প্রধান বিচারপতি সুরেন্দ্র কুমার সিনহা, পররাষ্ট্রমন্ত্রী এ এইচ মাহমুদ আলী, প্রধানমন্ত্রীর উপদেষ্টা এইচ টি ইমাম, মহিলা ও শিশুবিষয়ক প্রতিমন্ত্রী মেহের আফরোজ ও প্রধান নির্বাচন কমিশনার (সিইসি) এ কে এম নুরুল হুদা যোগ দেন।
অনুষ্ঠানে আরও উপস্থিত ছিলেন সুপ্রিম কোর্টের বিচারপতি, সাংসদ, তিন বাহিনীর প্রধানেরা, বিভিন্ন পত্রিকার সম্পাদক, সচিব, বিভিন্ন বিশ্ববিদ্যালয়ের উপাচার্য, লেখক, কবি, উচ্চপদস্থ বেসামরিক ও সামরিক কর্মকর্তারা। এ ছাড়া বাংলাদেশে নিযুক্ত বিভিন্ন দেশের রাষ্ট্রদূত, হাইকমিশনার ও আন্তর্জাতিক সংস্থার প্রধানেরাও এই অনুষ্ঠানে যোগ দেন।
