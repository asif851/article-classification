
যুবলীগ নেতা শাহ আলম হত্যা মামলায় কুমিল্লার মনোহরগঞ্জ উপজেলা পরিষদের চেয়ারম্যান ও উপজেলা বিএনপির সভাপতি ইলিয়াস পাটোয়ারীকে কারাগারে পাঠানো হয়েছে। গতকাল সোমবার কুমিল্লা জেলা ও দায়রা জজ মো. নুরুল ইসলামের আদালতে হাজির হয়ে তিনি জামিনের আবেদন করেন। বিচারক জামিন নামঞ্জুর করে তাঁকে কারাগারে পাঠানোর নির্দেশ দেন।
মনোহরগঞ্জ থানার পরিদর্শক (তদন্ত) সাদেক আহমেদ জানান, গত বছরের ৩১ ডিসেম্বর রাতে উপজেলার সরশপুর ইউনিয়নের ভাউপুর গ্রামের বাসিন্দা ও ১ নম্বর ওয়ার্ড যুবলীগের সাবেক সভাপতি শাহ আলমকে (৩৫) পিটিয়ে ও কুপিয়ে হত্যা করা হয়। ওই ঘটনায় তাঁর মা শাহেদা বেগম ৪৫ জনের নাম উল্লেখ করে ও অজ্ঞাতপরিচয় ১০-১৫ জনের বিরুদ্ধে মামলা করেন। মামলায় ইলিয়াস পাটোয়ারীকে ১ নম্বর আসামি করা হয়। ১৯ জানুয়ারি তিনি হাইকোর্ট থেকে চার সপ্তাহের জন্য জামিন পান। গতকাল তিনি হাইকোর্টের নির্দেশে জেলা ও দায়রা জজ আদালতে হাজির হয়েছিলেন।
