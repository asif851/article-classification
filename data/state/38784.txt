

শিক্ষকদের লাগাতার কর্মবিরতিতে টানা নয় দিন বন্ধ থাকার পর আজ বুধবার থেকে দেশের সরকারি ও স্বায়ত্তশাসিত বিশ্ববিদ্যালয়গুলোতে ক্লাস শুরু হয়েছে। ঢাকা, চট্টগ্রাম ও বাংলাদেশ কৃষি বিশ্ববিদ্যালয়ে খোঁজ নিয়ে দেখা গেছে, ইতিমধ্যে ক্লাস শুরু হয়েছে। তবে রাজশাহী বিশ্ববিদ্যালয়ে আজ ক্লাস হচ্ছে না।

ঢাকা বিশ্ববিদ্যালয়ে সকাল থেকে ক্লাস শুরু হয়েছে। বিশ্ববিদ্যালয়ের কার্জন হল এলাকায় অবস্থিত প্রান রসায়ন ও অনুপ্রাণ বিজ্ঞান বিভাগের অধ্যাপক এ এইচ এম নূরুন নবী প্রথম আলোকে বলেন, তাঁদের বিভাগে ক্লাস চলছে। কলা ভবনসহ অন্যান্য বিভাগগুলোও সচল আছে বলে জানা গেছে।
প্রথম আলোর বাংলাদেশ কৃষি বিশ্ববিদ্যালয় প্রতিনিধি জানান, ক্লাস শুরু হলেও শিক্ষার্থীদের উপস্থিতি একটু কম।
রাজশাহী বিশ্ববিদ্যালয় প্রতিনিধি জানান, সেখানকার শিক্ষকেরা বলেছেন যে বাংলাদেশ বিশ্ববিদ্যালয় শিক্ষক সমিতি ফেডারেশনের সিদ্ধান্ত তাঁরা গতকাল সন্ধ্যার পর জেনেছেন। এ জন্য তাঁরা আজ বসে ক্লাসের ব্যাপারে তাঁদের সিদ্ধান্ত নেবেন। রাজশাহী বিশ্ববিদ্যালয়ে তাই আজ ক্লাস হয়নি।
নতুন বেতন কাঠামোতে গ্রেড সমস্যা নিরসনের দাবিতে ১১ জানুয়ারি থেকে লাগাতার কর্মবিরতি শুরু করেন বিশ্ববিদ্যালয়ের শিক্ষকেরা। গত সোমবার প্রধানমন্ত্রী শেখ হাসিনার সঙ্গে শিক্ষকেরা দেখা করলে প্রধানমন্ত্রী দাবি পূরণের আশ্বাস দেন। গতকাল বাংলাদেশ বিশ্ববিদ্যালয় শিক্ষক সমিতি ফেডারেশন কর্মবিরতি স্থগিত করে ক্লাসে ফিরে যাওয়ার ঘোষণা দেন। তাঁরা বলছেন, ৩ ফেব্রুয়ারি ফেডারেশনের পর্যালোচনা সভা ডাকা হয়েছে। এই সময়ের মধ্যে দাবি পূরণ না হলে ওই পর্যালোচনা সভায় পরবর্তী করণীয় ঠিক করা হবে।
