
প্রধানমন্ত্রী শেখ হাসিনার পা ছুঁয়ে সালাম করেছেন কুমিল্লা সিটি করপোরেশনের মেয়র বিএনপি নেতা মনিরুল হক সাক্কু। রাজধানীর তেজগাঁওয়ে প্রধানমন্ত্রীর কার্যালয়ে আজ শপথ গ্রহণ অনুষ্ঠানে এ ঘটনা ঘটে।
কুমিল্লা সিটি করপোরেশনে দ্বিতীয়বারের মতো মেয়র নির্বাচিত হয়ে আজ সকালের দিকে শপথ নেন মনিরুল হক।গত ৩০ মার্চ অনুষ্ঠিত ভোটে আওয়ামী লীগ-সমর্থিত প্রার্থী আঞ্জুম সুলতানা সীমাকে পরাজিত করেন মনিরুল হক। এক মাস পর আজ প্রধানমন্ত্রীর কার্যালয়ে শপথ গ্রহণ অনুষ্ঠিত হয়।মনিরুল হক প্রথম আলোকে বলেন, ‘শপথ গ্রহণ অনুষ্ঠানে প্রধানমন্ত্রী শেখ হাসিনা বলেছেন, “কোন দল কর তা আমি দেখতে চাই না। আমি চাই কুমিল্লায় কাজ হোক। উন্নয়নে সহায়তা দেওয়া হবে।” প্রধানমন্ত্রীর এমন আন্তরিকতায় আমি মুগ্ধ হয়ে তাঁর পা ছুঁয়ে সালাম করেছি।’ সাক্কু আরও বলেন, এর আগে ২০১২ সালে ২ ফেব্রুয়ারি প্রথমবার মেয়রের শপথ নিতে তিনি (প্রধানমন্ত্রী) আন্তরিকতার সঙ্গে কথা বলেছেন। আমার পরিবারের খোঁজ নিয়েছেন। আজও পরিবারের খোঁজ নিয়েছেন প্রধানমন্ত্রী। তিনি সুন্দরভাবে কাজ করতে বলেছেন। আমি বলেছি, আমি কাজ করতে চাই।’
এ সময় স্থানীয় সরকার, পল্লী উন্নয়ন ও সমবায়মন্ত্রী খোন্দকার মোশাররফ হোসেন উপস্থিত ছিলেন। এ সময় সাক্কুর স্ত্রীও উপস্থিত ছিলেন।
আরও পড়ুন...সাক্কুর শপথ গ্রহণ, শপথ কাউন্সিলরদেরও
