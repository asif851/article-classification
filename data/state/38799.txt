
নৌপরিবহনমন্ত্রী শাজাহান খানের আশ্বাসে বন্ধ রাখা পণ্যবাহী জাহাজ চালানোর ঘোষণা দিয়েছেন মালিকেরা। 
আজ সোমবার সচিবালয়ে নৌমন্ত্রীর সঙ্গে বৈঠকের পর এ ঘোষণা দেয় বাংলাদেশ কার্গো ভ্যাসেল ওনার্স অ্যাসোসিয়েশনের সভাপতি মাহবুব উদ্দিন আহমেদ। তিনি বলেন, অচলাবস্থার নিরসন হলো। এখন থেকে জাহাজ চলবে। শ্রমিকদের ন্যূনতম বেতন নির্ধারণ নিয়ে সৃষ্ট জটিলতার পরিপ্রেক্ষিতে গত ২৬ এপ্রিল থেকে ব্যক্তিগতভাবে জাহাজমালিকেরা তাঁদের পণ্যবাহী জাহাজ চলাচল বন্ধ রাখেন। এর আগে ন্যূনতম বেতন বৃদ্ধির দাবিতে নৌযানশ্রমিকেরা ২০ এপ্রিল থেকে কর্মবিরতি শুরু করেন। পরে ২৬ এপ্রিল এ নিয়ে সরকার, মালিকপক্ষ ও শ্রমিকপক্ষের মধ্যে একটি সভা হয়। সেই সভায় নৌ মন্ত্রণালয়ের পক্ষ থেকে শ্রমিকদের জন্য তিন শ্রেণির ন্যূনতম মজুরির ঘোষণা দেওয়া হয়। এর পরিপ্রেক্ষিতে নৌযানশ্রমিকেরা তাঁদের কর্মবিরতি স্থগিত করেছিলেন। কিন্তু ওই বৈঠকে মালিকপক্ষ ওই মজুরি দিতে অসম্মতি জানায়। আজ মালিকেরা এ বিষয়ে মন্ত্রীর সঙ্গে বৈঠক করেন। এ বিষয়ে নৌপরিবহনমন্ত্রী শাজাহান খান বলেন, শ্রম মন্ত্রণালয়ের একজন অতিরিক্ত সচিবের নেতৃত্বে গঠিত কমিটি যুক্তিসংগতভাবে শ্রমিকদের মজুরি নির্ধারণ করবেন। এর পরিপ্রেক্ষিতে মালিকেরা আজকের এই ঘোষণা দেন। তবে তিনি মনে করেন, শ্রমিকেরা ক্ষতিগ্রস্ত হবেন না।
