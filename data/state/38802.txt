
খাগড়াছড়ি জেলার মাটিরাঙ্গা উপজেলার তবলছড়ি ইউনিয়নে দেওয়ানপাড়া এলাকায় গতকাল মঙ্গলবার সকালে এক যুবকের (২৩) লাশ উদ্ধার করেছে পুলিশ। পুলিশ সূত্রে জানা যায়, গতকাল সকালে পরিত্যক্ত একটি ইটভাটার কাছে মরদেহ দেখে এলাকাবাসী পুলিশে খবর দিলে তারা লাশটি উদ্ধার করে। নিহত যুবক একই এলাকার মন্টু মিয়ার ছেলে। ওই যুবকের প্রতিবেশীরা জানান, গত রোববার রাত সাড়ে নয়টার দিকে মীর হোসেনের এক বন্ধু বাসা থেকে তাঁকে ডেকে নিয়ে যায়। এরপর দুই দিন তাঁর কোনো খোঁজ পাওয়া যায়নি।
মাটিরাঙ্গা থানার ভারপ্রাপ্ত কর্মকর্তা মো. মাঈনুদ্দীন খান ঘটনার সত্যতা নিশ্চিত করে বলেন, নিহত যুবকের শরীরে আঘাতের চিহ্ন রয়েছে। ধারণা করা হচ্ছে, পূর্বশত্রুতার জের ধরে এই হত্যাকাণ্ড সংঘটিত হতে পারে।   
