
পাবনা পৌর এলাকার কুঠিপাড়া মহল্লায় গতকাল মঙ্গলবার রাতে মুন ইসলাম (২৬) নামের যুবলীগের এক কর্মীকে কুপিয়ে হত্যা করেছে সন্ত্রাসীরা। যুবলীগ নেতাদের দাবি, এলাকায় আধিপত্য বিস্তার নিয়ে জামায়াত-বিএনপির সন্ত্রাসীরা তাঁকে কুপিয়ে হত্যা করেছে।এলাকাবাসী ও পুলিশ জানায়, রাত সাড়ে আটটার দিকে মুন মহল্লার রাস্তা দিয়ে হাঁটছিলেন। এ সময় একদল সন্ত্রাসী তাঁকে এলোপাতাড়ি কুপিয়ে পালিয়ে যায়। এতে তিনি মাটিতে পড়ে যান। পরে এলাকাবাসী এগিয়ে এসে তাঁকে উদ্ধার করে হাসপাতালে নেওয়ার পথে তিনি মারা যান।ঘটনার সত্যতা নিশ্চিত করে পাবনা সদর থানার ভারপ্রাপ্ত কর্মকর্তা (ওসি) কাজী হানিফুল ইসলাম বলেন, খবর পেয়ে পুলিশ ঘটনাস্থলে গেছে। তবে তাৎক্ষণিকভাবে ঘটনার বিষয়ে আর কিছুই জানা যায়নি।জেলা যুবলীগের প্রচার সম্পাদক ফহিমুল কবির অভিযোগ করেন, ‘মুন আমাদের খুবই ভালো একজন কর্মী। এলাকায় রাজনৈতিক আধিপত্য বিস্তারের জন্য জামায়াত-বিএনপির সন্ত্রাসীরা তাঁকে কুপিয়ে হত্যা করেছে।’অভিযোগ অস্বীকার করে জেলা বিএনপির দপ্তর সম্পাদক জহুরুল ইসলাম বলেন, ঘটনার সঙ্গে বিএনপি-জামায়াতের কোনো সম্পৃক্ততা নেই। মহল্লার কোনো ঘটনা নিয়ে তিনি খুন হয়েছেন।
