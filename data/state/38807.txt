
ঢাকার হজরত শাহজালাল আন্তর্জাতিক বিমানবন্দর থেকে নিষিদ্ধ প্রসাধনী, যৌন উত্তেজক ওষুধসহ প্রায় ৫০ লাখ টাকার মালামাল জব্দ করা হয়েছে বলে জানিয়েছে শুল্ক বিভাগ। আটক করা হয়েছে এক যাত্রীকে। গতকাল রোববার দিবাগত রাত পৌনে তিনটার দিকে এ ঘটনা ঘটে।
আটক করা ওই যাত্রীর নাম মির্জা সাদেক। বাড়ি চট্টগ্রামের রাউজান উপজেলায়। তিনি এয়ার এশিয়ার একটি বিমানে সংযুক্ত আরব আমিরাত থেকে ঢাকায় আসেন। তাঁর কাছ থেকে বিপুল পরিমাণ নিষিদ্ধ প্রসাধনী দ্রব্য, যৌন উত্তেজক ওষুধ, তামাক, ৩০টি স্মার্টফোন ও চারটি ডিএসএলআর ক্যামেরা জব্দ করা হয়েছে।
ঢাকার শুল্ক বিভাগের সহকারী কমিশনার মো. আল আমিন জানান, বিমানবন্দরের গ্রিন চ্যানেল পার হওয়ার সময় যাত্রী সাদেককে তাঁদের সন্দেহ হয়। এ সময় তার মালামাল তল্লাশি করে এসব জিনিস জব্দ করা হয়। সাদেক আরব আমিরাতে নিয়মিত যাতায়াত করে আসছিলেন।
