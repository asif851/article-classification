
অভিজাত পরিবারের কর্তা জন বার্থউইক। হঠাৎ একদিন চুরি হয়ে যায় তাঁর রুপার কৌটা। সন্দেহের তির গৃহকর্মীর দিকে। এরপর নানা ঘটনায় এগিয়ে যায় কাহিনি। মামলা, গ্রেপ্তার, কারসাজি ও বৈষম্যমূলক বিচার করে অবশেষে দোষী সাব্যস্ত করা হয় গৃহকর্মীর স্বামীকে। নাটকে দেখা যায় অর্থ ও ক্ষমতার জোরে প্রতারণা আর ব্যভিচারকে ধামাচাপা দেওয়া হচ্ছে।জন গলসওয়ার্দি রচিত দি সিলভার বক্স নাটকটি রুপার কৌটা শিরোনামে বাংলায় রূপান্তর করেন মুনীর চৌধুরী। শাকিলা তাসনীমের নির্দেশনায় এ নাটকের মঞ্চায়ন করে চট্টগ্রাম বিশ্ববিদ্যালয়ের নাট্যকলা বিভাগের শিক্ষার্থীরা। বিভিন্ন চরিত্রে অভিনয় করেছেন সানোয়ার হোসেন, নিশিগন্ধা দাশগুপ্তা, আবু আবদল্লাহ, তানভীর হাসান, লতিফা ইয়াসমিন, সানাউল হক, এখলাস হোসেন প্রমুখ।‘সৃজন আনন্দে নাট্য বীণা বাজে প্রাণে’ স্লোগানে শেষ হওয়া চট্টগ্রাম বিশ্ববিদ্যালয়ের নাট্যকলা বিভাগ আয়োজিত প্রথম নাট্যোৎসবের দ্বিতীয় দিনে মঞ্চায়িত হয় নাটকটি। গত ২৮ থেকে ৩০ সেপ্টেম্বর নগরের জেলা শিল্পকলা একাডেমিতে অনুষ্ঠিত এ নাট্যোৎসবের সহযোগিতায় ছিল চট্টগ্রামের ভারতীয় সহকারী হাইকমিশন ও এলিট পেইন্ট।উৎসব উদ্বোধন করেন ভারতীয় সহকারী হাইকমিশনার সোমনাথ ঘোষ। প্রধান অতিথি ছিলেন চট্টগ্রাম বিশ্ববিদ্যালয়ের উপাচার্য আনোয়ারুল আজিম। বিশেষ অতিথি ছিলেন সহ-উপাচার্য ইফতেখার উদ্দিন চৌধুরী, কলা ও মানববিদ্যা অনুষদের ডিন ইমরান হোসেন, বিশ্ববিদ্যালয় শিক্ষক সমিতির সভাপতি মো. আলী আশরাফ ও সাধারণ সম্পাদক সেকান্দর চৌধুরী।নাট্যোৎসবের প্রথম দিন সন্ধ্যায় পরিবেশিত হয় মহাকবি আলাওলের পদ্মবতী নাটকটি। দ্বিতীয় দিন সন্ধ্যায় মুক্তমঞ্চে চট্টগ্রাম বিশ্ববিদ্যালয়ের শিক্ষার্থীদের অংশগ্রহণে ছিল সাংস্কৃতিক অনুষ্ঠান। শেষ দিনে শিল্পকলার মূল মঞ্চে পরিবেশিত হয় নাটক তাসের দেশ। নাটক শেষে মুক্তমঞ্চে ছিল বাউল গানের আসর।
