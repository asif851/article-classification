
জাহাঙ্গীরনগর বিশ্ববিদ্যালয়ের উপাচার্যের বাসভবন ভাঙচুরের ঘটনায় করা মামলায় বিশ্ববিদ্যালয়ের ৪২ শিক্ষার্থীর জামিন মঞ্জুর করেছেন আদালত।
আজ রোববার ঢাকার অতিরিক্ত মুখ্য বিচারিক হাকিম মোস্তাফিজুর রহমান জামিনের এই আদেশ দেন।
এর আগে সাভার থানা-পুলিশ আসামিদের আদালতে হাজির করে তদন্ত শেষ না হওয়া পর্যন্ত তাঁদের জেল হাজতে আটক রাখার আবেদন করে। তবে আসামি পক্ষের আইনজীবীরা আদালতে জামিন চেয়ে শুনানি করেন। উভয় পক্ষের শুনানি শেষে আদালত আসামিদের জামিন মঞ্জুর করেন।
সরেজমিনে দেখা যায়, বেলা সাড়ে তিনটার দিকে প্রিজন ভ্যানে করে ওই ৪২ জনকে আদালতে হাজির করে পুলিশ। এ সময় প্রিজন ভ্যান থেকেই শিক্ষার্থীরা বিভিন্ন স্লোগান দেন।
প্রতিবেদনে পুলিশ বলেছে, গতকাল বেলা ১১টার দিকে শিক্ষার্থীরা বিশ্ববিদ্যালয়ের ফটক সংলগ্ন ঢাকা-আরিচা রাস্তা অবরোধ করে রাখে। ঘটনাস্থলে উপাচার্য গিয়েছিলেন। এ সময় উপাচার্যের নির্দেশ উপেক্ষা করে আসামিরা রাস্তায় গাড়ি ভাঙচুর ও টায়ারে আগুন ধরায়। পরে উচ্ছৃঙ্খল শিক্ষার্থীরা রাস্তা থেকে সরে উপাচার্যের বাসভবনের সামনে ইটপাটকেল ছোড়ে এবং একটি মাইক্রোবাস ভাঙচুর করে। পরে আসামিরা উপাচার্যের একজন নিরাপত্তারক্ষীকে মারধর করে গেটের তালা ভেঙে ভেতরে ঢুকে পড়েন। মামলার ১ নম্বর আসামি নাজমুল হোসেনের নির্দেশে আসামিরা অশালীন স্লোগান ও উপাচার্যকে অশালীন ভাষায় গালিগালাজ করেন। আসামিরা উপাচার্যের বাসভবনের আসবাবপত্র ভাঙচুর করেন। সেখানে উপস্থিত বিশ্ববিদ্যালয়ের কয়েকজন শিক্ষক আসামিদের নিবৃত্ত করার চেষ্টা করলে তাদেরও মারধর করে জখম করেন তাঁরা।
আরও পড়ুন...জাহাঙ্গীরনগরের গ্রেপ্তার শিক্ষার্থীদের আদালতে পাঠাল পুলিশ
জাহাঙ্গীরনগরে শিক্ষার্থীদের হল ছাড়ার নির্দেশ
