
চুয়াডাঙ্গার দামুড়হুদা উপজেলার গোবিন্দপুর গ্রামে এক কৃষকের তিন বিঘা জমির ভুট্টাগাছ কেটে ফেলেছে দুর্বৃত্তরা। গত শুক্রবার রাতে এ ঘটনা ঘটে। এতে দুই লাখ ২০ হাজার টাকার ক্ষতি হয়েছে বলে ক্ষতিগ্রস্ত কৃষক ছালেক মোল্লা দাবি করেছেন।এ ঘটনায় গতকাল শনিবার তিনি ওই গ্রামের ছয়জনকে আসামি করে দামুড়হুদা থানায় মামলা করেছেন।গতকাল সরেজমিনে দেখা গেছে, গোবিন্দপুর গ্রামের মোল্লার মাঠে তিন বিঘা জমির ভুট্টাগাছ গোড়া থেকে কেটে ছড়িয়ে-ছিটিয়ে ফেলে রাখা হয়েছে। ছালেক মোল্লা এবং তাঁর দুই ভাই হামিদ ও আশিদুল কাটা গাছ স্তূপ করে রাখছেন।ছালেক মোল্লা জানান, তিনি ৩০ হাজার টাকায় ওই তিন বিঘা জমি বর্গা নিয়ে আড়াই মাস আগে ভুট্টাবীজ রোপণ করেছিলেন। গাছগুলো বুকসমান হয়েছিল। আর দেড় মাস পরই গাছে ভুট্টা ধরত।তিনি জানান, চার মাস আগে দায়ের করা মারামারির একটি মামলায় প্রতিপক্ষ একই গ্রামের পাঁচ ব্যক্তির বিরুদ্ধে থানায় মামলা দায়ের করা হয়। তাঁর অভিযোগ, ওই মামলার জের ধরে শুক্রবার দিবাগত মধ্যরাতে আসামিপক্ষ খেতের গাছগুলো কেটে ফেলেছে।এ ঘটনায় ছালেক ওই গ্রামের মো. মনির উদ্দিন, তাঁর ছেলে উজ্জ্বল ও সুখজালসহ তোতা মিয়া, মিঠু ও রাজু নামের ছয় ব্যক্তির নামে মামলা করেছেন। এঁদের মধ্যে রাজু ছাড়া পাঁচজনই আগের মামলার আসামি। তদন্ত কর্মকর্তা দামুড়হুদা থানার এসআই জাহের জানান, আসামিদের স্বজনেরা দাবি করছেন ছালেকের সঙ্গে আসামিদের বিরোধের সুযোগে তৃতীয় একটি পক্ষ এই ঘটনা ঘটিয়েছে।
 
