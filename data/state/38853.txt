
দশম জাতীয় সংসদের নির্বাচনের বাকি আর মাত্র আট দিন। নবম দিনের দিন নির্বাচন। এই নির্বাচন সামনে রেখে ক্ষমতাসীন আওয়ামী লীগ আজ শনিবার দলের নির্বাচনী ইশতেহার ঘোষণা করবে। বেলা তিনটার দিকে রাজধানীর বঙ্গবন্ধু আন্তর্জাতিক সম্মেলন কেন্দ্রে আওয়ামী লীগের সভানেত্রী ও প্রধানমন্ত্রী শেখ হাসিনা তা ঘোষণা করবেন।নির্বাচনের পর আবার সরকার গঠন করে ভোটারদের জন্য কী কী করা হবে, সেই প্রতিশ্রুতিসংবলিত নির্বাচনী ইশতেহার দেবে আওয়ামী লীগ।২০০৮ সালে নির্বাচনের ১৭ দিন আগে ইশতেহার ঘোষণা করেছিল আওয়ামী লীগ। এবার আট দিন আগে ঘোষণা করছে।গত নির্বাচনের ‘দিনবদলের সনদ’ নাম দিয়ে আওয়ামী লীগের ঘোষণা করা ইশতেহার তরুণ প্রজন্মের কাছে ব্যাপক সাড়া ফেলেছিল। পরিবর্তনের ডাক দিয়ে আওয়ামী লীগ সংখ্যাগরিষ্ঠ আসন পেয়ে সরকার গঠন করে।এবারের ইশতেহারে যে বিষয়গুলো প্রাধান্য পেতে পারে বলে জানা গেছে তা হলো—২০২১ সালের মধ্যে বাংলাদেশকে মধ্যম আয়ের দেশ হিসেবে প্রতিষ্ঠিত করতে যা যা করণীয়, রূপকল্প-২০২১ বাস্তবায়নের পথে যেসব কাজ বাকি আছে, সেগুলো কখন কীভাবে বাস্তবায়ন করা হবে, সেটি থাকছে। বিদ্যুত্, জ্বালানি খাত ও দুর্নীতি প্রতিরোধকে অগ্রাধিকার দেওয়ার কথা থাকতে পারে ইশতেহারে। এ ছাড়াও সুশাসন, অর্থনৈতিক উন্নয়ন এবং প্রযুক্তিতে এবারের ইশতেহারে বিশেষ গুরুত্ব থাকছে।
বিরোধী দল বিএনপি নির্বাচনে অংশ না নেওয়ায় ইতিমধ্যে ১৫৪ আসনের প্রার্থীরা বিনা প্রতিদ্বন্দ্ব্বিতায় নির্বাচিত হয়েছেন। এতে ৫ জানুয়ারি ভোট হবে বাকি ১৪৬ আসনে।
আওয়ামী লীগ ছাড়া নির্বাচনে অংশ নেওয়া দলগুলো এখনো নির্বাচনের ইশতেহার ঘোষণা করেনি।
 
