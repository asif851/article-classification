
১৯৭১ সালের ৪ ডিসেম্বর পাকিস্তানি হানাদার বাহিনীর কবল থেকে মুক্ত হয় লক্ষ্মীপুর। দিবসটি স্মরণে গতকাল রোববার লক্ষ্মীপুর শহরে শোভাযাত্রা ও আলোচনা সভার আয়োজন করা হয়। দুপুরে মুক্তিযোদ্ধা সংসদ কার্যালয়ের সামনে থেকে বের করা হয় শোভাযাত্রা। পরে মুক্তিযোদ্ধা সংসদ কার্যালয়ের সভাকক্ষে আলোচনা সভা অনুষ্ঠিত হয়।
লক্ষ্মীপুর জেলা মুক্তিযোদ্ধা ইউনিট কমান্ডার আনোয়ারুল হকের সভাপতিত্বে অনুষ্ঠিত এ সভায় বক্তব্য দেন জেলা প্রশাসক মো. জিল্লুর রহমান চৌধুরী, পুলিশ সুপার আ স ম মাহাতাব উদ্দিন, অতিরিক্ত জেলা প্রশাসক (সার্বিক) সাজ্জাদুল হাসান, লক্ষ্মীপুর পৌর মেয়র আবু তাহের, সদর উপজেলা নির্বাহী কর্মকর্তা (ইউএনও) মোহাম্মদ নুরুজ্জামান, সদর উপজেলা পরিষদের চেয়ারম্যান এ কে এম সালাহ্ উদ্দিন, জেলা ডেপুটি মুক্তিযোদ্ধা কমান্ডার কাজলকান্তি দাস, ঘাতক দালাল নির্মূল কমিটির জেলা শাখার সভাপতি রেজ্জাকুল হায়দার চৌধুরী প্রমুখ।
 
