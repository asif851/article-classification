
ধর্মীয় অনুভূতিতে আঘাত ও অবমাননার অভিযোগে করা পৃথক দুটি মামলায় ডাক, টেলিযোগাযোগ ও তথ্যপ্রযুক্তিমন্ত্রী আব্দুল লতিফ সিদ্দিকীকে হাজির হতে সমন জারি করেছেন পৃথক দুটি আদালত।লতিফ সিদ্দিকীর বিরুদ্ধে দুই মামলাআজ বুধবার আইনজীবী এ এম এম আবেদ রাজার করা মামলায় মহানগর হাকিম মিজানুর রহমান ২৮ অক্টোবর ও ব্যবসায়ী মো. বাদলের করা মামলায় মহানগর হাকিম রেজাউল করিম ৩০ অক্টোবর আদালতে হাজির হতে লতিফ সিদ্দিকীর বিরুদ্ধে সমন জারি করেছেন।গত রোববার নিউইয়র্কে টাঙ্গাইল সমিতির সঙ্গে মতবিনিময় অনুষ্ঠানে ডাক, টেলিযোগাযোগ ও তথ্যপ্রযুক্তিমন্ত্রী লতিফ সিদ্দিকী পবিত্র হজ, তাবলিগ জামাত, প্রধানমন্ত্রীর ছেলে সজীব ওয়াজেদ জয় ও সাংবাদিকদের সম্পর্কে নানা মন্তব্য করেন। তাঁর বক্তব্যের ভিডিও ক্লিপ বিভিন্ন সামাজিক যোগাযোগ মাধ্যমে ছড়িয়ে পড়ে। দেশের বেসরকারি টিভি চ্যানেল ও সংবাদপত্রে তা প্রচারিত ও প্রকাশিত হয়। লতিফ সিদ্দিকীর মন্তব্যে বিভিন্ন মহলে তীব্র প্রতিক্রিয়ার সৃষ্টি হয়েছে।
