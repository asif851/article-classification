
স্বাধীনতা দিবস উপলক্ষে কর্মসূচি ঘোষণা করেছে বিএনপি ও এর অঙ্গসংগঠনগুলো। আজ মঙ্গলবার রাজধানীর নয়াপল্টনে কেন্দ্রীয় কার্যালয়ে যৌথ সভা শেষে দলের ভারপ্রাপ্ত মহাসচিব মির্জা ফখরুল ইসলাম আলমগীর এ কর্মসূচি ঘোষণা করেন।
কর্মসূচির মধ্যে রয়েছে ২০ মার্চ মুক্তিযোদ্ধা দলের আয়োজনে মুক্তিযোদ্ধা সমাবেশ। মুক্তিযুদ্ধে অবদান রাখা বিদেশি বন্ধুদেরও এদিন সম্মাননা জানাবে দলটি। রাজধানীর ইঞ্জিনিয়ার্স ইনস্টিটিউশন মিলনায়তনে ওই সমাবেশে উপস্থিত থাকবেন বিএনপির চেয়ারপারসন খালেদা জিয়া।২৩ মার্চ আলোচনা সভার আয়োজন করবে মহিলা দল, ২৫ মার্চ আলোচনা সভার আয়োজন করবে বিএনপি, ইঞ্জিনিয়ার্স ইনস্টিটিউশন মিলনায়তনে এই সভায়ও উপস্থিত থাকবেন খালেদা জিয়া। ২৩ মার্চ সারা দেশে চিত্রাঙ্কন প্রতিযোগিতার আয়োজন করবে ছাত্রদল, পরদিন ২৪ মার্চ একই প্রতিযোগিতার আয়োজন করা হবে ঢাকায়। এ ছাড়া স্বেচ্ছাসেবক দল, যুবদল, জাতীয়তাবাদী সামাজিক সাংস্কৃতিক সংস্থা (জাসাস), তাঁতি দল, কৃষক দলসহ অন্য সব অঙ্গসংগঠনও নিজেদের মতো করে কর্মসূচি পালন করবে। কেন্দ্রীয়ভাবে ২৬ মার্চ স্বাধীনতা দিবসে পতাকা উত্তোলন, স্মৃতিসৌধ ও জিয়াউর রহমানের কবরে শ্রদ্ধা নিবেদন কর্মসূচি পালন করা হবে।মির্জা ফখরুল অভিযোগ করেন, গণতন্ত্র অবরুদ্ধ হয়ে আছে। মানুষের গণতান্ত্রিক অধিকার হরণ করা হচ্ছে। সাংবিধানিকভাবে অবৈধ সরকার গায়ের জোরে ক্ষমতায় টিকে থাকতে চায়। অতীতের মতো এবারও তারা একদলীয় শাসন বাকশাল কায়েম করতে চায় বলে অভিযোগ করেন তিনি।
