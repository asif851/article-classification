
বিএনপির মহাসচিব মির্জা ফখরুল ইসলাম আলমগীর অভিযোগ করেছেন, নিজেদের পকেট ভারী করার জন্য সরকার বাজেটে বড় বড় প্রকল্প হাতে নিয়েছে। তিনি দাবি করেন, প্রস্তাবিত বাজেট মানুষের কোনো কল্যাণ আনতে পারবে না। এটি সাধারণ মানুষের জন্য বোঝা হয়ে দাঁড়াবে। কারণ, বাজেটে মানুষকে করের জালে বেঁধে ফেলা হয়েছে।
বিএনপির প্রতিষ্ঠাতা জিয়াউর রহমানের মৃত্যুবার্ষিকী উপলক্ষে আজ শুক্রবার আয়োজিত এক বই প্রদর্শনী অনুষ্ঠানে তিনি এ কথা বলেন। নয়াপল্টনে বিএনপির কেন্দ্রীয় কার্যালয়ে এ অনুষ্ঠানের আয়োজন করা হয়।বাজেটকে জনগণের জন্য একটি বিশাল বোঝা উল্লেখ করে মির্জা ফখরুল বলেন, আজকের পত্রিকাগুলোতে বিভিন্ন কার্টুন দিয়ে জনগণের দুর্ভোগের বিষয়টি তুলে ধরা হয়েছে।বিএনপির মহাসচিব আরও বলেন, বাজেটে ৩০টি মেগা প্রজেক্ট নেওয়া হয়েছে। সেখানে মেগা কস্টিং (বিশাল খরচ) হবে। সে মেগা কস্টিং থেকে মেগা দুর্নীতি হবে। সরকারদলীয় লোকদের নিজেদের পকেট ভারী করার জন্য এ প্রকল্প নেওয়া হচ্ছে।
