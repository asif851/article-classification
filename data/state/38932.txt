
লক্ষ্মীপুরের রায়পুর সরকারি ডিগ্রি কলেজে এইচএসসি পরীক্ষার ফরম পূরণে পরীক্ষার্থীদের কাছ থেকে অতিরিক্ত টাকা আদায়ের অভিযোগ উঠেছে। সরকারনির্ধারিত ফি ১ হাজার ৬০০ টাকা। অথচ প্রায় তিন হাজার টাকা করে আদায় করা হচ্ছে। এ নিয়ে গত রোববার পরীক্ষার্থীরা টাকা কমানোর দাবি জানিয়ে অধ্যক্ষের সঙ্গে বৈঠক করে।জানা গেছে, রায়পুর সরকারি ডিগ্রি কলেজ থেকে এবার ৪০০ এইচএসসি পরীক্ষার্থী রয়েছে। ফরম পূরণের জন্য মানবিক ও বাণিজ্য বিভাগের জন্য বোর্ড ফি নির্ধারণ করেছে ১ হাজার ৬০০ টাকা। ২৭ ডিসেম্বর ফরম পূরণের শেষ দিন।কয়েকজন পরীক্ষার্থী জানায়, কলেজ কর্তৃপক্ষ ২ হাজার ৮০০ টাকা ফরম পূরণের ফি এবং আরও এক হাজার টাকা কোচিং ফি নির্ধারণ করে। প্রায় দ্বিগুণের বেশি টাকা নেওয়ার কারণে এখনো অধিকাংশ পরীক্ষার্থী ফরম পূরণের টাকা জামা দিতে পারেনি। অনেকের পক্ষে শেষ দিনও অতিরিক্ত টাকা জমা দেওয়া সম্ভব হবে না।অভিভাবক আবদুল সালাম বলেন, ‘কলেজ কর্তৃপক্ষ ফরম পূরণে দ্বিগুণ টাকা ধার্য করে। এ কারণে আমার মেয়ের ফির টাকা জমা দিতে পারছি না।’ কলেজ শাখা ছাত্রলীগের সভাপতি সাইফুল ইসলাম বলেন, ‘সাধারণ পরীক্ষার্থীদের নিয়ে গত রোববার অধ্যক্ষের সঙ্গে বৈঠক করেছি। কিন্তু তিনি টাকা কমাচ্ছেন না।’রায়পুর সরকারি ডিগ্রি কলেজের অধ্যক্ষ (ভারপ্রাপ্ত) ইকবাল কবির বলেন, ‘অন্যান্য কলেজের তুলনায় আমরাই কম টাকা নিচ্ছি। কলেজে কিছু কর্মচারী মাস্টাররোলে আছেন। তাঁদের বেতন-ভাতা দিতে কিছু টাকা বেশি নেওয়া হচ্ছে। আর দরিদ্র পরীক্ষার্থীরা আবেদন করলে, কলেজের দরিদ্র তহবিল থেকে তাঁদের সহযোগিতা করা হবে।’
