
আদালতে নেওয়ার পথে পুলিশের ভাড়া করা ভ্যান থেকে হাতকড়া পড়া অবস্থায় পালিয়ে যান মাদক মামলার আসামি শাহাদাৎ মাতুব্বর (২০)। আড়াই ঘণ্টা পর পুলিশ তাঁকে খুঁজে পায় পাশের গ্রামের একটি আমগাছের মাথায়। সেখান থেকে তাঁকে নামিয়ে ফের আদালতে পাঠানো হয়।আজ রোববার সকালে মাদারীপুরের কালকিনি উপজেলার পূর্ব ডাসার গ্রামে এ ঘটনা ঘটে। আর আসামিকে উদ্ধার করা পাশের খিলগ্রাম থেকে।শাহাদাৎ ডাসার ইউনিয়নের পূর্ব দর্শনা এলাকার ছেলে।পুলিশ ও স্থানীয় সূত্র জানায়, গতকাল শনিবার রাতে ৫০ গ্রাম গাঁজাসহ মাদক ব্যবসায়ী শাহাদাৎকে স্থানীয় লোকজন আটক করে ডাসা থানার পুলিশের হাতে তুলে দেয়। আজ রোববার সকাল সাড়ে ১০টার দিকে পুলিশ তাঁকে নিয়ে আদালতের উদ্দেশে বের হয়। পুলিশের নিজস্ব ভ্যান না থাকায় ভাড়ায় চালিত একটি ভ্যানে আসামিকে তোলা হয়। এ সময় পূর্ব ডাসার ব্রিজ এলাকায় ভ্যানটি পৌঁছালে পুলিশের চোখ ফাঁকি দিয়ে একটি খালে ঝাঁপ দেন আসামি। পরে পুলিশ আড়াই ঘণ্টা অভিযান চালিয়ে পাশের খিলগ্রামে আমগাছের মাথা থেকে শাহাদাৎকে আটক করে। নাম প্রকাশে অনিচ্ছুক ডাসার বাজারের এক স্থানীয় বাসিন্দা বলেন, ‘শাহাদাৎ এলাকায় দীর্ঘদিন মাদক বেচাকেনা করত। বাজারের কয়েকজন মিলে শাহাদাৎকে গতকাল আটক করে পুলিশে খবর দেয়। সকালে শুনি, শাহাদাৎ পুলিশের চোখ ফাঁকি দিয়ে পালিয়েছে। কিছুক্ষণ পর শুনি, আবার তাকে গ্রেপ্তার করেছে। তবে পুলিশের উদাসীনতা ও দায়িত্ব অবহেলার কারণেই এমন ঘটনা ঘটেছে।’
ডাসার থানার কর্মকর্তা (ওসি) এমদাদুল হক বলেন, শাহাদাৎ মাদকসহ একাধিক মামলার আসামি। আদলতে নেওয়ার পথে পুলিশের চোখ ফাঁকি দিয়ে পালিয়ে গেলেও তাঁকে আবার ধরা হয়েছে।
