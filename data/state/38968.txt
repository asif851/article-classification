
পাবনার ঈশ্বরদীতে কোনো জঙ্গি বা জঙ্গি সংগঠন নেই। আর সরকারি দল আওয়ামী লীগে তো কোনো সন্ত্রাসীই নেই। এ উপজেলায় মাত্র ২৫ জন সন্ত্রাসী। এদের অধিকাংশই এখন আবার কারাগারে। ঈশ্বরদী থানা-পুলিশ সম্প্রতি স্থানীয় সন্ত্রাসীদের একটি তালিকা করেছে। সে তালিকা থেকেই পাওয়া গেছে এসব তথ্য।থানার ওসি বিমান কুমার দাশ বলেন, গোয়েন্দা সংস্থা ও পুলিশের সমন্বয়ে সন্ত্রাসীদের নতুন তালিকা তৈরি করা হয়েছে। এতে ২৫ জনের নাম রয়েছে। এদের অধিকাংশই বর্তমানে জেলহাজতে। তিনি আরও জানান, তালিকায় সরকারি দল আওয়ামী লীগের কারও নাম নেই। তবে বিএনপি ও জামায়াত ইসলামীর সন্ত্রাসীদের নাম রয়েছে। গ্রেপ্তার অভিযান পরিচালনার স্বার্থে এসব সন্ত্রাসীদের পরিচয় গোপন রাখেন পুলিশ কর্মকর্তা।পুলিশ সূত্রে জানা যায়, তালিকাভুক্ত এসব সন্ত্রাসী এলাকায় খুন, ছিনতাই, মারামারি ও মাদক ব্যবসার মতো অপরাধের সঙ্গে জড়িত। এরা আত্মগোপন করে থাকে। সুযোগ বুঝে হঠাৎ এলাকায় ঢুকে সন্ত্রাসী কর্মকাণ্ড ঘটিয়ে পালিয়ে যায়।নাম গোপন রাখার শর্তে থানার এক পুলিশ কর্মকর্তা বলেন, সন্ত্রাসীদের তালিকাটি বড়ই ছিল। পরে ছোট করা হয়েছে। গত জানুয়ারি মাসে নতুন তালিকা করা হয়। এই তালিকায় সরকারি দলের কারও নাম নেই।
