
সরকারের রোগতত্ত্ব, রোগনিয়ন্ত্রণ ও গবেষণাপ্রতিষ্ঠান (আইইডিসিআর) যুক্তরাষ্ট্রের সেন্টার ফর ডিজিজ কন্ট্রোল অ্যান্ড প্রিভেনশনের (সিডিসি) বৈশ্বিক রোগ শনাক্তকরণ কেন্দ্র হিসেবে যাত্রা শুরু করেছে। এর ফলে রোগ পর্যবেক্ষণ, নিয়ন্ত্রণ ও প্রতিরোধের ক্ষেত্রে বাংলাদেশ নতুন যুগে প্রবেশ করল।
আজ মঙ্গলবার স্বাস্থ্যমন্ত্রী আ ফ ম রুহুল হক এই কেন্দ্রের উদ্বোধন করেন। যুক্তরাষ্ট্রের বাইরে সিডিসির এটি অষ্টম বৈশ্বিক রোগ শনাক্তকরণ (গ্লোবাল ডিজিজি ডিটেকশন-জিডিডি) কেন্দ্র। যোগ্যতার শর্ত পূরণ করায় আইইডিসিআরকে জিডিডি কেন্দ্রের জন্য নির্বাচিত করেছে যুক্তরাষ্ট্র। বাংলাদেশ ছাড়া থাইল্যান্ড, কেনিয়া, গুয়াতেমালা, চীন, মিসর, ভারত ও দক্ষিণ আফ্রিকায় এই কেন্দ্র আছে।
আইইডিসিআর কার্যালয়ে এই কেন্দ্রের উদ্বোধনী অনুষ্ঠানে দেশি-বিদেশি বিশেষজ্ঞরা বলেন, জিডিডি চালু হওয়ার ফলে বাংলাদেশ সংক্রামক রোগ নির্মূল ও প্রতিরোধ কার্যক্রম জোরদার করতে পারবে। হঠাত্ কোনো রোগের প্রাদুর্ভাব দেখা দিলে বাংলাদেশ তা দ্রুত অনুসন্ধান ও শনাক্ত করতে পারবে।
অনুষ্ঠানের বিশেষ অতিথি সিডিসির পরিচালক (সেন্টার ফর গ্লোবাল হেলথ) টমাস কেনিয়ন বলেন, আইইডিসিআর জিডিডি কেন্দ্র হিসেবে স্বীকৃতি পাওয়ায় বৈশ্বিক রোগ পর্যবেক্ষণ কার্যক্রম দৃঢ় হবে। বাংলাদেশের এই প্রতিষ্ঠানটি বৈশ্বিক পর্যায়ে রোগ নিয়ন্ত্রণে ভূমিকা রাখবে।
অনুষ্ঠানের প্রধান অতিথি রুহুল হক বলেন, জিডিডি কেন্দ্র চালুর মাধ্যমে বাংলাদেশ জনস্বাস্থ্যের ক্ষেত্রে নতুন যুগে প্রবেশ করল। এটি খুবই তাত্পর্যপূর্ণ ঘটনা। তিনি বলেন, এই কেন্দ্রের স্বীকৃতি পাওয়ার জন্য অনেক দেশের বড় বড় প্রতিষ্ঠান প্রতিযোগিতা করেছিল। আইইডিসিআরের পরিচালক মাহমুদুর রহমান ও তাঁর সহকর্মীদের উদ্যোগ, প্রচেষ্টা ও মানসম্পন্ন কাজের জন্য এই স্বীকৃতি মিলেছে।
অনুষ্ঠানে জানানো হয়, জিডিডি কেন্দ্রের যোগ্যতা অর্জনের জন্য চারটি কর্মসূচি থাকা বাঞ্ছনীয়। এগুলো হচ্ছে ইন্টারন্যাশনাল ইমার্জিং ইনফেকসাচ প্রোগ্রাম, ওয়ান হেলথ-মাল্টি এজিন্সি প্রোগ্রাম, ইনফ্লুয়েঞ্জা ডিটেকশন ক্যাপাবিলিটিস এবং ইপিডেমিওলজি ট্রেনিং প্রোগ্রাম। প্রথম তিনটি কর্মসূচি আইইডিসিআরে আগেই চালু ছিল। আজ ইপিডেমিওলজি ট্রেনিং প্রোগ্রাম উদ্বোধন করেন স্বাস্থ্যমন্ত্রী। এর ফলে আইইডিসিআর চারটি শর্তই পূরণ করে।
অনুষ্ঠানের শুরুতে মাহমুদুর রহমান আইইডিসিআরের নিয়মিত কাজ, গবেষণা, প্রশিক্ষণ কার্যক্রম ও অত্যাধুনিক পরীক্ষাগারের ওপর তথ্য উপস্থাপন করেন। তিনি বলেন, বর্তমানে আইইডিসিআরের পরীক্ষাগারটি রোগ শনাক্ত করার ক্ষেত্রে পৃথিবীর যেকোনো আধুনিক পরীক্ষাগারের সমতুল্য।
অনুষ্ঠানের বিশেষ অতিথি মার্কিন দূতাবাসের উপপ্রধান জন ড্যানিলোইজ বলেন, এই কেন্দ্র স্থাপনের মধ্য দিয়ে বাংলাদেশ ও যুক্তরাষ্ট্রের মধ্যকার দীর্ঘদিনের সম্পর্ক আরও দৃঢ় হলো।
স্বাস্থ্যসচিব এম এম নিয়াজউদ্দিন অনুষ্ঠানে সভাপতিত্ব করেন। এতে স্বাস্থ্য মন্ত্রণালয় ও অধিদপ্তর, বিশ্বস্বাস্থ্য সংস্থা, ইউনিসেফ, ইউএসএআইডি, আইসিডিডিআরবির পদস্থ কর্মকর্তারা উপস্থিত ছিলেন।
