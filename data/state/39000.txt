
ঢাকা-চট্টগ্রাম মহাসড়কে কুমিল্লার দাউদকান্দি উপজেলার পুটিয়া পর্যন্ত প্রায় ৪০ কিলোমিটার এলাকায় তীব্র যানজট সৃষ্টি হয়। নারায়ণগঞ্জের মদনপুর এলাকায় সংস্কারকাজের কারণে ঘণ্টার পর ঘণ্টা যানজটে আটকে থেকে যাত্রীদের চরম দুর্ভোগ পোহাতে হচ্ছে।
দাউদকান্দি হাইওয়ে থানার উপপরিদর্শক (এসআই) নাজমুল হাসান বলেন, বৃহস্পতিবার রাত আটটা থেকে এ যানজটের সৃষ্টি। আজ শুক্রবার বেলা আড়াইটার আগ পর্যন্ত মেঘনা সেতু এলাকা এবং আড়াইটার পর থেকে কুমিল্লার দাউদকান্দি উপজেলার পুটিয়া পর্যন্ত ৪০ কিলোমিটার এলাকায় তীব্র যানজট চলছে। যানজট রাতে বৃদ্ধি পেতে পারে। চট্টগ্রামগামী ট্রাকের চালক আবদুল মালেক সকাল আটটায় পুটিয়ার একটি রেস্তোরাঁয় বলেন, বৃহস্পতিবার সন্ধ্যা সাতটায় ঢাকার কাঁচপুর এসে যানজটে আটকা পড়ে দাউদকান্দির পুটিয়া পর্যন্ত ৪৫ কিলোমিটার পথ অতিক্রম করতে ১২ ঘণ্টা সময় লেগেছে। রাতে ঘুমাতে না পেরে এখন গাড়ি চালাতে পারছেন না। দাউদকান্দি উপজেলার টামটা গ্রামের কৃষক রফিকুল ইসলাম বলেন, বিকেল পাঁচটায় ইলিয়টগঞ্জ থেকে ঢাকার দিকে রওনা দিয়ে পুটিয়া এলাকায় এসে যানজটে আটকা পড়েছেন। দুই ঘণ্টায় কোনো রকমে পাঁচ কিলোমিটার পথ অতিক্রম করেছেন।
ঢাকাগামী কাভার্ড ভ্যানের চালক জাহাঙ্গীর আলম রাত আটটায় দাউদকান্দির গৌরীপুর বাসস্ট্যান্ডে বলেন, আড়াই ঘণ্টায় পাঁচ কিলোমিটার পথ অতিক্রমের পর তীব্র যানজটে আটকে আছেন। কখন ঢাকায় পৌঁছাতে পারবেন জানা নেই।
দাউদকান্দি হাইওয়ে থানা ভারপ্রাপ্ত কর্মকর্তা (ওসি) আবুল কালাম আজাদ বলেন, বেলা আড়াইটার পর মেঘনা-গোমতী সেতুর পশ্চিমে ঢাকার দিকে কোনো যানবাহন পাঠাতে পারছি না। তবে যানবাহন চলাচল স্বাভাবিক করতে হাইওয়ে পুলিশ প্রাণপণ চেষ্টা চালাচ্ছে।
