
ফরিদপুরে সড়ক দুর্ঘটনায় কবির খান (৮) নামের এক শিশু নিহত হয়েছে। গতকাল শনিবার সকালে ঢাকা-বরিশাল মহাসড়কের ভাঙ্গা উপজেলার হামিরদী ইউনিয়নের হামিরদীতে ওই দুর্ঘটনা ঘটে। কবির ফরিদপুর সদর উপজেলার ৩৩ নম্বর ডিগ্রিরচর গ্রামের জামাল খানের ছেলে। প্রত্যক্ষদর্শীরা জানায়, ফরিদপুর থেকে ভাঙ্গাগামী একটি নছিমনকে বিপরীত দিক থেকে আসা একটি ট্রাক ধাক্কা দিলে নছিমনের যাত্রী কবির ঘটনাস্থলেই নিহত হয়। ভাঙ্গা হাইওয়ে থানার ওসি হোসেন সরকার ঘটনার সত্যতা নিশ্চিত করেছেন। 
