
জিয়া চ্যারিটেবল ট্রাস্ট-সংক্রান্ত দুর্নীতি মামলার তদন্ত কর্মকর্তাকে জেরা করেছেন বিএনপির চেয়ারপারসন খালেদা জিয়ার আইনজীবীরা। মামলায় আগামী ৬ জুলাই পরবর্তী জেরার তারিখ ধার্য করা হয়েছে।
জিয়া অরফানেজ ট্রাস্ট-সংক্রান্ত দুর্নীতি মামলায় খালেদা জিয়ার আত্মপক্ষ সমর্থনের জন্যও একই তারিখ ধার্য করা করা হয়েছে।
আজ বৃহস্পতিবার খালেদা জিয়ার উপস্থিতিতে আদালত এই তারিখ ধার্য করেন।
পুরান ঢাকার বকশীবাজারে আলিয়া মাদ্রাসাসংলগ্ন মাঠে স্থাপিত ঢাকার বিশেষ জজ আদালত-৫-এর অস্থায়ী বিশেষ এজলাসে জিয়া চ্যারিটেবল ট্রাস্ট ও জিয়া অরফানেজ ট্রাস্ট-সংক্রান্ত দুর্নীতির দুই মামলার বিচারকাজ চলছে।
জিয়া চ্যারিটেবল ট্রাস্ট মামলায় তদন্ত কর্মকর্তাকে আজ পুনরায় জেরার জন্য দিন ধার্য ছিল। বেলা ১১টার দিকে আদালতে হাজির হন খালেদা জিয়া। মামলার তদন্ত কর্মকর্তাকে জেরা করেন তাঁর আইনজীবীরা।
জিয়া অরফানেজ ট্রাস্ট মামলায় আজ খালেদা জিয়ার আত্মপক্ষ সমর্থন করে বক্তব্য উপস্থাপনের দিন ধার্য ছিল।
আজকের শুনানি শেষে ঢাকার বিশেষ জজ আদালত-৫-এর বিচারক মো. আখতারুজ্জামান উভয় মামলায় ৬ জুলাই পরবর্তী তারিখ ধার্য করেন।
জিয়া চ্যারিটেবল ট্রাস্ট মামলায় আসামি চারজন। জিয়া অরফানেজ ট্রাস্ট মামলায় আসামি ছয়জন।
