
কর্মস্থলে অনুপস্থিত থাকার অভিযোগে নরসিংদীর সাতজন চিকিত্সককে সাময়িক বরখাস্ত করেছেন স্বাস্থ্য ও পরিবারকল্যাণমন্ত্রী মোহাম্মদ নাসিম। আজ রোববার স্বাস্থ্য মন্ত্রণালয় থেকে গণমাধ্যমে পাঠানো এক বিজ্ঞপ্তিতে এ তথ্য জানানো হয়।
চিকিত্সকেরা হলেন নরসিংদীর শিবপুর উপজেলা স্বাস্থ্য কমপ্লেক্সের চিকিত্সা কর্মকর্তা মো. রাজিব মাহমুদ ও আশফাক নবী; একই উপজেলার যশোর উপস্বাস্থ্যকেন্দ্রের সহকারী সার্জন মোহাম্মদ মাহামুদুল কবীর বাশার, পলাশ উপজেলা স্বাস্থ্য কমপ্লেক্সের কনিষ্ঠ পরামর্শক পবিনা আফরোজ পারভীন, একই উপজেলার গজারিয়া উপস্বাস্থ্যকেন্দ্রের চিকিত্সা কর্মকর্তা নাহিদা বেগম, সহকারী সার্জন মো. শরীফ আহম্মেদ এবং ডাঙ্গা উপস্বাস্থ্যকেন্দ্রের সহকারী সার্জন নুরুন্নাহার।স্বাস্থ্য মন্ত্রণালয়ের যুগ্ম সচিব বাসুদেব গাঙ্গুলী এবং স্বাস্থ্য অধিদপ্তরের পরিচালক (প্রশাসন) মো. শাহনেওয়াজ উল্লিখিত কমপ্লেক্স ও স্বাস্থ্য কেন্দ্রে গত বৃহস্পতিবার আকস্মিক পরিদর্শনে গেলে এই চিকিত্সকদের কর্মস্থলে পাননি। তাঁদের অভিযোগের পরিপ্রেক্ষিতে স্বাস্থ্যমন্ত্রী তাঁদের সাময়িকভাবে বরখাস্ত করে শাস্তিমূলক ব্যবস্থা গ্রহণের জন্য নির্দেশ দেন।
এর আগে কর্মস্থলে অনুপস্থিত ময়মনসিংহের তিনজন চিকিত্সককে গত সপ্তাহে মন্ত্রীর নির্দেশে বরখাস্ত করা হয় ।
