
প্রধানমন্ত্রী শেখ হাসিনার লক্ষ্মীপুর আগমনকে ঘিরে গতকাল সোমবার বিকেলে জেলা আওয়ামী লীগের উদ্যোগে প্রস্তুতি সভার আয়োজন করা হয়। জেলা স্টেডিয়ামে এ সভা অনুষ্ঠিত হয়। ১৪ মার্চ প্রধানমন্ত্রীর লক্ষ্মীপুর সফর করার কথা রয়েছে। সেদিন জেলা স্টেডিয়ামে বিশাল সমাবেশের আয়োজন করেছে জেলা আওয়ামী লীগ। এতে বক্তব্য দেবেন প্রধানমন্ত্রী শেখ হাসিনা। সমাবেশকে সফল করার জন্য পাঁচ লাখের বেশি মানুষের সমাগম ঘটবে বলে আশা করছেন জেলা আওয়ামী লীগের নেতারা। দলীয় সূত্রে জানায়, লক্ষ্মীপুর জেলা আওয়ামী লীগের সভাপতি মিয়া গোলাম ফারুকের সভাপতিত্বে ও সাধারণ সম্পাদক নুর উদ্দিন চৌধুরীর সঞ্চালনায় প্রস্তুতি সভায় প্রধান অতিথি ছিলেন দলের সাংগঠনিক সম্পাদক এনামুল হক শামীম। বিশেষ অতিথি ছিলেন যুব ও ক্রীড়া সম্পাদক হারুনুর রশীদ, প্রধানমন্ত্রীর একান্ত সচিব সাইফুজ্জামান শিখর, প্রধানমন্ত্রীর ব্যক্তিগত সহকারী মো. জাহাঙ্গীর আলম, লক্ষ্মীপুর সদর আসনের সাংসদ এ কে এম শাহজাহান কামাল, লক্ষ্মীপুর-৪ আসনের সাংসদ আবদুল্লাহ আল মামুন, জেলা পরিষদের চেয়ারম্যান মো. শামছুল ইসলাম, লক্ষ্মীপুর পৌর মেয়র আবু তাহের। আরও উপস্থিত ছিলেন লক্ষ্মীপুর সদর উপজেলা পরিষদের চেয়ারম্যান এ কে এম সালাহ্ উদ্দিন, জেলা ছাত্রলীগের সভাপতি চৌধুরী মাহমুদুন্নবী, সাধারণ সম্পাদক রাকিব হোসেন প্রমুখ। বক্তারা বলেন, দীর্ঘ ১৮ বছর পর প্রধানমন্ত্রী ও আওয়ামী লীগের সভানেত্রী লক্ষ্মীপুর আসছেন। তাঁর এই সফর সফল করতে সবাইকে কাজ করে যেতে হবে।
