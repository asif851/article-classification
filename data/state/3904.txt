
পাবনার কাশিনাথপুর মোড়ে চাঁদাবাজি ও শ্রমিক হয়রানির প্রতিবাদে আগামীকাল সোমবার ভোর থেকে পাবনায় অনির্দিষ্টকালের পরিবহন ধর্মঘটের ডাক দিয়েছে জেলা মোটর মালিক গ্রুপ ও মোটর শ্রমিক ইউনিয়ন।
ধর্মঘটে বাস, মিনিবাস ও কোচসহ সব ধরনের যান চলাচল বন্ধ থাকবে জানিয়ে আজ রোববার বিকেলে মালিক ও শ্রমিকদের পক্ষ থেকে মাইকিং করা হয়েছে।
মোটর মালিক ও শ্রমিক নেতাদের সঙ্গে কথা বলে জানা যায়, বেশ কিছুদিন ধরে পাবনা-ঢাকা মহাসড়কে কাশিনাথপুর মোড়ে একটি চক্র স্থানীয় মালিক সমিতির নামে বাস, মিনিবাস ও কোচ থেকে ১২০ টাকা করে চাঁদা তুলছিল। চাঁদা না দিলে তারা শ্রমিকদের মারধর করে। এই পরিস্থিতিতে আজ দুপুরে জেলা মোটর মালিক গ্রুপ ও শ্রমিক ইউনিয়ন জরুরি যৌথ সভা করে অনির্দিষ্টকালের পরিবহন ধর্মঘটের ডাক দিয়েছে। চাঁদাবাজি ও শ্রমিক হয়রানি বন্ধর ব্যবস্থা না নেওয়া পর্যন্ত ধর্মঘট চলবে।
জেলা শ্রমিক ইউনিয়নের সভাপতি ফিরোজ খান বলেন, সভার সিদ্ধান্ত অনুযায়ী তাৎ​ক্ষণিকভাবে ধর্মঘটের ডাক দেওয়া হয়েছে। রাতে বিষয়টি পাবনার পুলিশ ও প্রশাসনকে জানানো হবে। প্রশাসন ব্যবস্থা নিলে তবে ধর্মঘট প্রত্যাহার হবে।
এ প্রসঙ্গে জানতে চাইলে পাবনার সহকারী পুলিশ সুপার (সদর সার্কেল) শেখ সেলিম বলেন, সুনির্দিষ্ট অভিযোগ পেলে অবশ্যই আইনগত ব্যবস্থা নেওয়া হবে।
