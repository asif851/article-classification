
বগুড়ার ধুনটে আওয়ামী লীগের দুই নেতার দ্বন্দ্বে ভিজিডি কার্ডের তালিকাভুক্ত ১০ নারী গত জানুয়ারি থেকে মে পর্যন্ত পাঁচ মাসের চাল পাননি। এ ঘটনায় কার্ডধারী নারীরা উপজেলা নির্বাহী কর্মকর্তার (ইউএনও) কাছে লিখিত অভিযোগ দিয়েছেন।
ধুনট উপজেলা মহিলাবিষয়ক কার্যালয় সূত্রে জানা গেছে, উপজেলার ১০টি ইউনিয়নের দুস্থ নারীদের জন্য মোট দুই হাজার ৬৮৬টি ভিজিডি কার্ড বরাদ্দ দেওয়া হয়েছে। এর মধ্যে কালেরপাড়া ইউনিয়নে বরাদ্দ ছিল ১৮৮টি কার্ড।
তালিকাভুক্ত সদস্যরা প্রতি মাসে ৩০ কেজি করে ১৮ মাস চাল পাবেন। সেই অনুপাতে এ বছর জানুয়ারি থেকে মে পর্যন্ত পাঁচ মাসের মোট ১৫০ কেজি করে চাল বিতরণ করা হয়েছে। এর মধ্যে কালেরপাড়া ইউনিয়নের ৯ নম্বর ওয়ার্ডের আড়কাটিয়া গ্রামের আইজান বেগম, শিউলি খাতুন, জলিমন খাতুন, শরিফুন, শাহেরা খাতুনসহ ১০ জন কার্ডধারী নারী চাল পাননি।
অভিযোগ উঠেছে আওয়ামী লীগের কালেরপাড়া ইউনিয়নের সাংগঠনিক সম্পাদক শাহ আলম ও আওয়ামী লীগের উপজেলা শাখার সদস্য হায়দার আলীর মধ্যে কার্ডের তালিকা নিয়ে দ্বন্দ্ব দেখা দেওয়ায় এসব নারী এখন পর্যন্ত চাল পাননি।
কালেরপাড়া ইউনিয়ন পরিষদের (ইউপি) চেয়ারম্যান শাহজাহান আলী বলেন, ‘আমার ইউনিয়নে ৬ জুন ভিজিডির চাল বিতরণ করা হয়েছে। কিন্তু আওয়ামী লীগের দুই নেতার দ্বন্দ্বের কারণে ১০ জন কার্ডধারীর মধ্যে এখন পর্যন্ত চাল বিতরণ করতে পারিনি।’
ইউএনও হাফিজুর রহমান জানান, নেতাদের সঙ্গে সমন্বয় করে চাল বিতরণের ব্যবস্থা নেওয়া হবে।
