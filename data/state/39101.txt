
নিয়োগ প্রক্রিয়ায় অনিয়ম করায় বাংলাদেশ কেমিক্যাল ইন্ডাস্ট্রিজ করপোরেশনের (বিসিআইসি) সচিবকে বরখাস্ত করার সুপারিশ করেছে শিল্প মন্ত্রণালয়–সম্পর্কিত সংসদীয় কমিটি। আজ মঙ্গলবার সংসদ ভবনে অনুষ্ঠিত কমিটির পঞ্চম বৈঠকে এই সুপারিশ করা হয়।বৈঠক সূত্র জানায়, কমিটির সভাপতি ওমর ফারুক চৌধুরী বিসিআইসির নিয়োগে অনিয়মের নানান তথ্যপ্রমাণ তুলে ধরে প্রতিষ্ঠানটির সচিব তপন কুমার দত্তের বিরুদ্ধে ব্যবস্থা নিতে বলেন। এ সময় বিসিআইসির সচিব বৈঠকে উপস্থিত ছিলেন। পরপর তিনটি বৈঠকে অনুপস্থিত থাকার পর শিল্পমন্ত্রী আমির হোসেন আমুও আজকের বৈঠকে অংশ নেন। বৈঠক শেষে ওমর ফারুক চৌধুরী সাংবাদিকদের বলেন, বিসিআইসিতে বিভিন্ন পদে কর্মচারী নিয়োগে অনিয়মের পরিপ্রেক্ষিতে সচিবের বিরুদ্ধে ব্যবস্থা নেওয়ার কথা বলা হয়েছে। কারণ নিয়োগের মৌখিক পরীক্ষায় ফলাফল তিনবার ওয়েবসাইটে আপলোড করা হয়েছে। একই ব্যক্তির সই করা ওই তিনটি তালিকার একটির সঙ্গে অন্যটির মিল নেই। অসৎ উদ্দেশ্যে বারবার ফল পরিবর্তন করা হয়েছে।বৈঠকে বিসিআইসির নিয়োগে সংঘটিত অনিয়মসহ সার্বিক কর্মকাণ্ড তদন্তে কমিটির সদস্য আবদুর রাজ্জাককে প্রধান করে তিন সদস্যের একটি উপকমিটি গঠন করা হয়। ওমর ফারুক চৌধুরীর সভাপতিত্বে অনুষ্ঠিত বৈঠকে আরও উপস্থিত ছিলেন কমিটির সদস্য আবদুর রাজ্জাক, হাবিবুর রহমান মোল্লা, এম এ মালেক, আবুল কালাম মো. আহসানুল হক চৌধুরী ও ফাতেমাতুজ্জহুরা।
