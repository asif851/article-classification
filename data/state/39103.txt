
দুর্নীতি দমন কমিশনের (দুদক) আইনজীবী আনিসুল হক বলেছেন, ‘রায় মানি কিন্তু আমরা সন্তুষ্ট নই।’
আজ রোববার বিএনপির সিনিয়র ভাইস চেয়ারম্যান তারেক রহমান ও তাঁর বন্ধু গিয়াস উদ্দিন আল মামুনের বিরুদ্ধে অর্থের অবৈধভাবে লেনদেনের (মানি লন্ডারিং) অভিযোগে করা মামলার রায় ঘোষণার পর দুদকের আইনজীবী সাংবাদিকদের এ প্রতিক্রিয়া জানান।
আইনজীবী আনিসুল হক বলেন, তারেক রহমানের বিরুদ্ধে দুদক যে সাক্ষ্যপ্রমাণ দিয়েছে তাতে তাঁর খালাস পাওয়ার কোনো কারণ নেই।
আপিল করা হবে কি না—এমন প্রশ্নের জবাবে তিনি বলেন, পূর্ণাঙ্গ রায় হাতে পাওয়ার পর এ বিষয়ে চূড়ান্ত সিদ্ধান্ত নেওয়া হবে।
রায়ের পর মহানগর দায়রা জজ আদালত প্রাঙ্গণে আওয়ামীলীগপন্থী  আইনজীবীরা দুদক ও রাষ্ট্রপক্ষের আইনজীবীদের বিরুদ্ধে ‘দালাল, দালাল’ বলে স্লোগান দেন। এ বিষয়ে প্রতিক্রিয়া জানতে চাইলে দুদকের আইনজীবী আনিসুল হক সাংবাদিকদের বলেন, ‘আমি দুঃখিত। আমার এটুকুই বলার আছে।’
