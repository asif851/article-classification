
চট্টগ্রামের বোয়ালখালী থানায় অভিযোগ করায় আনোয়ার হোসেন (৩০) নামের এক ব্যক্তির কান কেটে নিয়েছেন তাঁর প্রতিবেশী। গতকাল শুক্রবার বেলা ১১টার দিকে উপজেলার কধুরখীল ইউনিয়নের আলী আকবর হাজির বাড়িতে এ ঘটনা ঘটে। আহত ব্যক্তিকে চট্টগ্রাম মেডিকেল কলেজ হাসপাতালে ভর্তি করা হয়েছে।বোয়ালখালী থানার ভারপ্রাপ্ত কর্মকর্তা (ওসি) সালাহ উদ্দিন চৌধুরী বলেন, বিভিন্ন বিষয় নিয়ে আনোয়ার হোসেনের সঙ্গে তাঁর প্রতিবেশী মো. ফারুক হোসেনের বিরোধ চলছিল। সম্প্রতি বাড়ি নির্মাণের কাজকে কেন্দ্র করে বিরোধ চরমে পৌঁছায়। আনোয়ার হোসেন এ বিষয়ে দুদিন আগে থানায় লিখিত অভিযোগ করেন। বিষয়টি জানতে পেরে ফারুক ক্ষিপ্ত হয়ে ধারালো অস্ত্র দিয়ে আনোয়ারের কান কেটে নেন বলে তাঁরা জানতে পেরেছেন।আনোয়ার হোসেনের স্ত্রী পারভিন আকতার প্রথম আলোকে বলেন, অভিযোগ করার পর শুক্রবার সকালে থানা থেকে ফারুকের কাছে নোটিশ পাঠায় পুলিশ। নোটিশ পাওয়ার পর ক্ষিপ্ত হয়ে ওঠেন ফারুক। বেলা ১১টার দিকে বাজারে যেতে বাড়ি থেকে বের হন তাঁর স্বামী আনোয়ার। বাড়ির সামনে তাঁর স্বামীকে পেয়ে ধারালো অস্ত্র নিয়ে ঝাঁপিয়ে পড়েন ফারুক। ঘটনার পর আনোয়ারকে উদ্ধার করে প্রথমে বোয়ালখালী উপজেলা স্বাস্থ্য কমপ্লেক্সে নিয়ে যাওয়া হয়। পরে চিকিৎসকদের পরামর্শে চট্টগ্রাম মেডিকেল কলেজ হাসপাতালে ভর্তি করা হয়। এ ঘটনায় মামলা করা হবে বলে জানান তিনি।
