
ফেনীর ছাগলনাইয়া উপজেলার শুভপুর এলাকায় ফেনী নদীতে অবৈধভাবে বালু উত্তোলনকালে গতকাল বৃহস্পতিবার দুপুরে উপজেলা প্রশাসনের বিশেষ অভিযানে দুটি ড্রেজার মেশিন, চারটি ইঞ্জিনচালিত নৌকা জব্দ করে সেগুলো ভেঙে গুঁড়িয়ে দিয়ে আগুনে পুড়ে ফেলা হয়েছে।এ ছাড়া একজন অবৈধ বালু উত্তোলনকারীকে আটকের পর ভ্রাম্যমাণ আদালতে ছয় মাসের কারাদণ্ড দিয়ে কারাগারে পাঠানো হয়েছে। ভ্রাম্যমাণ আদালত সূত্র জানায়, গতকাল বৃহস্পতিবার দুপুরে ছাগলনাইয়া উপজেলা প্রশাসন ও পুলিশ শুভপুর এলাকায় ফেনী নদীতে অবৈধভাবে বালু উত্তোলনকারীদের বিরুদ্ধে অভিযান চালায়। পুলিশের উপস্থিতি টের পেয়ে অবৈধ বালু উত্তোলনকারীরা পালিয়ে যান। পুলিশ ও উপজেলা প্রশাসন দুটি বালু উত্তোলনের ড্রেজার মেশিন, চারটি ইঞ্জিনচালিত নৌকা এবং জাফর ইকবাল (৩৮) নামে এক ব্যক্তিকে আটক করে। এ ছাড়া অবৈধ বালু উত্তোলনের সঙ্গে জড়িত জাফর ইকবাল (৩৮) নামে একজনকে ছয় মাসের বিনাশ্রম কারাদণ্ড দিয়ে ফেনী জেলা কারাগারে পাঠানো হয়েছে।
