
বঙ্গোপসাগরে সৃষ্টি হওয়া লঘুচাপটি নিম্নচাপে পরিণত হয়েছে। এ কারণে চট্টগ্রাম, কক্সবাজার, মোংলা ও পায়রা সমুদ্রবন্দরকে ৩ নম্বর স্থানীয় সতর্কসংকেত দেখাতে বলা হয়েছে। আজ বৃহস্পতিবার সকালে আবহাওয়া অধিদপ্তরের বিশেষ বিজ্ঞপ্তিতে বলা হয়, উত্তর বঙ্গোপসাগরে অবস্থানরত মাছ ধরার সব নৌকা ও ট্রলারকে গভীর সাগরে না যেতে এবং উপকূলের কাছাকাছি এসে সাবধানে চলাচল করতে বলা হয়েছে। নিম্নচাপটি আজ সকাল নয়টায় চট্টগ্রাম সমুদ্রবন্দর থেকে ৮৫৬ কিলোমিটার দক্ষিণ–পশ্চিম, কক্সবাজার সমুদ্রবন্দর থেকে ৮২০ কিলোমিটার দক্ষিণ–পশ্চিম, মোংলা সমুদ্রবন্দর থেকে ৭৪৫ কিলোমিটার দক্ষিণ–দক্ষিণ–পশ্চিম ও পায়রা সমুদ্রবন্দর থেকে ৭৪০ কিলোমিটার দক্ষিণ–দক্ষিণ–পশ্চিমে অবস্থান করছিল। নিম্নচাপটি আরও ঘনীভূত হয়ে উত্তর–উত্তর–পশ্চিম দিকে অগ্রসর হতে পারে বলে জানিয়েছে। তারা বলেছে, নিম্নচাপ কেন্দ্রের ৪৪ কিলোমিটারের মধ্যে বাতাসের একটানা সর্বোচ্চ গতিবেগ ঘণ্টায় ৪০ কিলোমিটার, যা দমকা অথবা ঝোড়ো হাওয়ার আকারে ৫০ কিলোমিটার পর্যন্ত বৃদ্ধি পাচ্ছে। নিম্নচাপ কেন্দ্রের নিকটবর্তী এলাকায় সাগর উত্তাল রয়েছে। নিম্নচাপের প্রভাবে বরিশাল, পটুয়াখালী, কুমিল্লা, নোয়াখালী, চট্টগ্রাম, কক্সবাজার অঞ্চলের ওপর দিয়ে পূর্ব, উত্তর–পূর্ব দিক দিয়ে ঘণ্টায় ৬০ থেকে ৮০ কিলোমিটার বেগে ঝোড়ো হাওয়া বয়ে যেতে পারে। এ জন্য এসব এলাকার নৌবন্দরগুলোকে ২ নম্বর নৌ হুঁশিয়ারি সংকেত দেখতে বলা হয়েছে। দেশের অন্যান্য অঞ্চলের ওপর দিয়ে ৪৫ থেকে ৬০ কিলোমিটার বেগে ঝোড়ো হাওয়া বয়ে যেতে পারে। তাই এসব এলাকার নৌবন্দরগুলোকে ১ নম্বর সর্তকসংকেত দেখাতে বলা হয়েছে। আবহাওয়া অধিদপ্তর নিম্নচাপের কারনে জানিয়েছে, আজ সকাল ছয়টা থেকে নয়টা পর্যন্ত রাজধানী ঢাকায় ৩০ মিলিমিটার বৃষ্টি হয়েছে। মৌলভীবাজারের শ্রীমঙ্গলে সব চেয়ে বেশি ৫৬ মিলিমিটার বৃষ্টি হয়েছে। খেপুপাড়ায় বৃষ্টি হয়েছে ৪৪ মিলিমিটার। বৃষ্টির কারণ সম্পর্কে আবহাওয়া অধিদপ্তর জানায়, নিম্নচাপটি ঘনীভূত হওয়ার সম্ভাবনা রয়েছে। এর প্রভাবে সারা দেশে বৃষ্টি হচ্ছে। বৃষ্টি প্রবণতা বাড়তে পারে বলে উল্লেখ করে আবহাওয়া অধিদপ্তর জানায়, দেশের সব বিভাগে দমকা হাওয়াসহ বৃষ্টি অথবা বজ্রবৃষ্টি হতে পারে। একই সঙ্গে দিন ও রাতের তাপমাত্রা সামান্য কমতে পারে।
