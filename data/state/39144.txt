
জনসচেতনতা তৈরির উদ্দেশ্যে আন্তর্জাতিক ফিস্টুলা দিবস পালিত হয়েছে। গত সোমবার নগরের একটি হোটেলে স্বাস্থ্য অধিদপ্তর, স্বাস্থ্য ও পরিবারকল্যাণ মন্ত্রণালয় এবং জাতিসংঘ জনসংখ্যা তহবিল (ইউএনএফপিএ) দিবসটি উপলক্ষে এক আলোচনা সভার আয়োজন করে। অনুষ্ঠানে দেশে প্রসবজনিত ফিস্টুলা নিরাময়ে গত এক দশকের অর্জন এবং এ বিষয়ে রাজনৈতিক ও অর্থনৈতিকভাবে গুরুত্ব দেওয়ার বিষয়টি তুলে ধরেন আলোচকেরা।
জাতিসংঘ সাধারণ পরিষদের সিদ্ধান্ত অনুযায়ী, ২৩ মে বিশ্বব্যাপী আন্তর্জাতিক প্রসবজনিত ফিস্টুলা দিবসটি পালিত হয়েছে। ওই দিন সরকারি ছুটি থাকার কারণে বাংলাদেশে গত সোমবার দিবসটি পালিত হয়।
অনুষ্ঠানে প্রধান অতিথি ছিলেন স্বাস্থ্য ও পরিবারকল্যাণ মন্ত্রণালয়ের সচিব এম এম নিয়াজউদ্দিন। বিশেষ অতিথি ছিলেন পরিবার পরিকল্পনা অধিদপ্তরের মহাপরিচালক এ কে এম আমির হোসেন ও ইউএনএফপিএর দেশীয় প্রতিনিধি আর্থার এরকেন। অনুষ্ঠানে সভাপতিত্ব করেন  স্বাস্থ্য অধিদপ্তরের মহাপরিচালক খন্দকার মোহাম্মদ শেফায়েতউল্লাহ। অনুষ্ঠানের শুরুতেই একটি ব্যতিক্রমধর্মী নাটকের মাধ্যমে প্রসবজনিত ফিস্টুলা নারী ও তাঁর পুরো পরিবারে যে প্রভাব ফেলে, তার চিত্র তুলে ধরা হয়।
 অনুষ্ঠানে স্বাগত বক্তব্য দেন ইউএনএফপিএর দেশীয় প্রতিনিধি আর্থার এরকেন। আলোচনায় অংশ নেন ঢাকা মেডিকেল কলেজ হাসপাতালের গাইনি বিভাগের প্রধান ফেরদৌসী বেগম, বিডব্লিউইএইচসির প্রধান নির্বাহী রওনক ফাইজি খান ও ধানসিড়ি কমিউনিকেশনসের ব্যবস্থাপনা পরিচালক শমী কায়সার। ধন্যবাদ দেন স্বাস্থ্য অধিদপ্তরের পরিচালক (পিএইচসি) সৈয়দ আবু জাফর মোহাম্মদ মুসা। বিজ্ঞপ্তি।
