
রাজধানীর ধানমন্ডির কলাবাগান এলাকায় পুলিশের সঙ্গে ‘বন্দুকযুদ্ধে’ দুই ব্যক্তি আহত হয়েছেন। আজ সোমবার সকাল আটটার দিকে এ ঘটনা ঘটে।পুলিশের দেওয়া তথ্যমতে, আহত হওয়া ব্যক্তিরা হলেন সৌরভ (৩৮) ও সাইদুর রহমান (২৮) ।পুলিশের দাবি, আহত ব্যক্তিরা ছিনতাইকারী। আহত ব্যক্তিদের দাবি, তাঁরা ঝুট ব্যবসায়ী।সকাল সাড়ে নয়টার দিকে আহত সৌরভ ও সাইদুলকে ঢাকা মেডিকেল কলেজ হাসপাতালের জরুরি বিভাগে নিয়ে আসেন ধানমন্ডি থানার সহকারী উপপরিদর্শক (এএসআই) নওশেদ। তাঁর ভাষ্য, সকালে কলাবাগানে ছিনতাইকালে পুলিশের সঙ্গে ছিনতাইকারীদের ‘বন্দুকযুদ্ধ’ হয়। এ সময় সৌরভ ও সাইদুল গুলিবিদ্ধ হন। তাঁদের কাছ থেকে ৬১ হাজার টাকা উদ্ধার করা হয়েছে।নিজেদের ঝুট ব্যবসায়ী দাবি করে আহত সৌরভ ও সাইদুর বলেন, তাঁরা এয়ারপোর্ট এলাকায় বাউনিয়া এলাকায় থাকেন। সৌরভের বাড়ি পিরোজপুরে, সাইদুরের বাড়ি মাদারীপুর।নাম প্রকাশ না করে ঢাকা মেডিকেল কলেজ হাসপাতালের জরুরি বিভাগের কর্তব্যরত চিকিৎসা কর্মকর্তা জানান, সৌরভের ডান পা ও সাইদুরের বাঁ পায়ে গুলি লেগেছে। তাঁদের পঙ্গু হাসপাতালে পাঠানো হয়েছে।
