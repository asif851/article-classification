
পিরোজপুর শহরের খুমুরিয়া গ্রামের বলেশ্বর নদের পাড়ে লোপা ব্রিকস ফিল্ড মাঠে আজ বৃহস্পতিবার থেকে শুরু হচ্ছে তিন দিনের জেলা ইজতেমা।ইজতেমা আয়োজক কমিটির প্রধান ও তাবলিগ জামাতের জেলা আমির মো. নূরুল হক বলেন, জেলায় এবার প্রথমবারের মতো ইজতেমার আয়োজন করা হয়েছে। ৫০ একর জায়গাজুড়ে শামিয়ানা টানানো হয়েছে। নয়টি খিত্তায় (এলাকাভিত্তিক অবস্থান) ভাগ করা হয়েছে। ইজতেমা মাঠে মুসল্লিদের প্রবেশের সুবিধার্থে আটটি সড়ক তৈরি করা হয়েছে। রয়েছে ৭০০টি অস্থায়ী শৌচাগার। পৌরসভার পক্ষ থেকে মুসল্লিদের জন্য পর্যাপ্ত পানির ব্যবস্থা করা হয়েছে। আজ ফজরের নামাজের পর আমবয়ানের মধ্যে দিয়ে ইজতেমা শুরু হবে। আগামী শনিবার দুপুর ১২টায় আখেরি মোনাজাতের মধ্যে দিয়ে ইজতেমা শেষ হবে। ইজতেমায় পিরোজপুরের সাতটি উপজেলাসহ আশপাশের এলাকার ও বিদেশি মুসল্লিরা যোগ দেবেন। ইতিমধ্যে সৌদি আরব ও পাকিস্তানের মুসল্লিরা এসে পৌঁছেছেন।পিরোজপুরের অতিরিক্ত পুলিশ সুপার জি এম আবুল কালাম আজাদ বলেন, ইজতেমা ময়দানে পুলিশের চার স্তরের নিরাপত্তা থাকবে। সার্বিক নিরাপত্তার জন্য পুলিশের পাশাপাশি র্যা ব সদস্যরা দায়িত্ব পালন করবেন। ইজতেমা মাঠে ৭০টি ক্লোজড সার্কিট (সিসি) ক্যামেরা স্থাপন করা হয়েছে। বলেশ্বর নদে পুলিশের নৌ-টহল থাকবে। চারটি পর্যবেক্ষণ টাওয়ার থেকে নজরদারি করা হবে। বিদেশি মুসল্লিদের জন্য বিশেষ নিরাপত্তা দেওয়া হবে।পিরোজপুরের জেলা প্রশাসক মো. খায়রুল আলম সেখ বলেন, জেলা প্রশাসনের পক্ষ থেকে ইজতেমার আয়োজকদের সব ধরনের সহযোগিতা করা হচ্ছে।
