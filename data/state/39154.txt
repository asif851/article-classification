
সুনামগঞ্জের জামালগঞ্জ উপজেলা পরিষদের চেয়ারম্যান মো. শামছুল আলম ওরফে জুনু মিয়াসহ (৬৫) তিনজনের বিরুদ্ধে মানবতাবিরোধী অপরাধের অভিযোগে মামলা হয়েছে।
আজ মঙ্গলবার সুনামগঞ্জের আমল গ্রহণকারী বিচারিক হাকিম আদালতে মামলাটি করেছেন জামালগঞ্জ উপজেলার সদরকান্দি গ্রামের বাসিন্দা মুক্তিযোদ্ধার সন্তান মো. আবদুল জলিল। মামলার অপর দুই আসামি হলেন জামালগঞ্জ সদর ইউনিয়নের পশ্চিম লক্ষ্মীপুর গ্রামের মো. মজনু মিয়া (৬৬) ও এনাম উদ্দিন (৬২)। আদালতের বিচারক আবু আমর মামলাটি আমলে নিয়ে তদন্তের জন্য আন্তর্জাতিক অপরাধ ট্রাইব্যুনালে পাঠানোর আদেশ দিয়েছেন।
বাদী অভিযোগে উল্লেখ করেছেন, মো. শামছুল আলমের বাবা আবুল মনসুর আহমদ ওরফে লাল মিয়া ১৯৭১ সালে মুক্তিযুদ্ধের সময় পাকিস্তানি হানাদার বাহিনীর দোসর ও ভয়ংকর সন্ত্রাসী ছিলেন। লাল মিয়া এলাকায় রাজাকার বাহিনীর প্রধান ছিলেন। মুক্তিযুদ্ধের সময় তিনি এলাকায় অনেক ঘরবাড়িতে আগুন দিয়েছেন, মানুষকে নির্যাতন করেছেন। এসব কাজে তাঁর ছেলে শামছুল আলম ও অন্য আসামিরাও যুক্ত ছিলেন।
মামলায় উল্লেখ করা হয়, ১৯৭১ সালে ৩ সেপ্টেম্বর সকাল আটটার দিকে মামলার তিন আসামিসহ তাঁদের সহযোগী ১২ থেকে ১৪ জন অস্ত্রধারী রাজাকার তাঁদের (বাদীর) বাড়িতে যান। তখন তাঁর বাবা আবদুল গণিকে না পেয়ে তাঁদের বাড়িঘরে লুটপাট চালান এবং আগুন ধরিয়ে দেন। লাল মিয়া মারা যাওয়ায় তাঁকে মামলায় আসামি করা হয়নি।
বাদীপক্ষের আইনজীবী মো. শফিকুল আলম জানান, আদালত মামলাটি আমলে নিয়ে তদন্তের জন্য আন্তর্জাতিক অপরাধ ট্রাইব্যুনালে পাঠানোর আদেশ দিয়েছেন।
