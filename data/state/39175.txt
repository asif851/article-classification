
স্বস্তিকা মুখোপাধ্যায়ের গানের মধ্য দিয়ে গতকাল শনিবার রাতে রাজশাহী শিল্পকলা একাডেমীতে শুরু হয়েছে ইন্দিরা গান্ধী সাংস্কৃতিক কেন্দ্র ঢাকা ও ভারতের সহকারী হাইকমিশনের উদ্যোগে চার দিনব্যাপী ভারতীয় সংগীত ও নৃত্য উৎসব।
অনুষ্ঠানে প্রধান অতিথি হিসেবে উপস্থিত ছিলেন রাজশাহীর বিভাগীয় কমিশনার হেলাল উদ্দিন আহমেদ। এ ছাড়া ছিলেন কথাসাহিত্যিক হাসান আজিজুল হক, জেলা প্রশাসক মেজবাহ উদ্দিন চৌধুরী, রাজশাহী বিশ্ববিদ্যালয়ের সাবেক উপাচার্য আবদুল খালেক ও সাইদুর রহমান এবং একুশে পদকপ্রাপ্ত শিল্পী পণ্ডিত অমরেশ রায় চৌধুরী। অনুষ্ঠানে স্বাগত বক্তব্য দেন রাজশাহীতে ভারতের সহকারী হাইকমিশনার সন্দীপ মিত্র।
অতিথিরা মঙ্গলপ্রদীপ জ্বালিয়ে রাত পৌনে আটটায় অনুষ্ঠানের উদ্বোধন করেন। 
