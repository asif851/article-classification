
উত্সবমুখর পরিবেশের মধ্য দিয়ে আজ বৃহস্পতিবার দ্বিতীয় ধাপে ৫২টি জেলার ১১৫টি উপজেলায় ভোট গ্রহণ শুরু হয়েছে। সকাল আটটা থেকে শুরু হয়েছে ভোট গ্রহণ। বিরতিহীনভাবে বিকেল চারটা পর্যন্ত চলবে।এরই মধ্যে ভোটাররা তাঁদের পছন্দের চেয়ারম্যান, ভাইস চেয়ারম্যান ও নারী ভাইস চেয়ারম্যান প্রার্থীকে ভোট দিতে জড়ো হয়েছেন কেন্দ্রগুলোতে। বেলা বাড়ার সঙ্গে সঙ্গে ভোটার উপস্থিতি বাড়ছে। তবে কয়েকটি কেন্দ্রে অনিয়মের অভিযোগ ও অপ্রীতিকর ঘটনার খবর পাওয়া গেছে। কয়েকটি কেন্দ্র ব্যালট পেপার ছিনতাইয়ের ঘটনায় ভোট গ্রহণ বন্ধ করে দেন কর্মকর্তারা। কোনো কোনো প্রার্থী নির্বাচন বর্জনেরও ঘোষণা দিয়েছেন।আমাদের নিজস্ব প্রতিবেদক, আঞ্চলিক কার্যালয় ও প্রতিনিধিদের পাঠানো খবর:শেরপুর: জাল ভোট দেওয়াকে কেন্দ্র করে সকাল সাড়ে ১০টার দিকে ঝিনাইগাতি উপজেলার চেঙ্গুরিয়া আনসার আলী উচ্চবিদ্যালয়ের কেন্দ্রের বাইরে আওয়ামী লীগ ও বিএনপির সমর্থিত দুই চেয়ারম্যান প্রার্থীর সমর্থকদের মধ্যে সংঘর্ষে পাঁচজন আহত হয়েছেন। আহত ব্যক্তিরা হলেন চেঙ্গুরিয়া গ্রামের হুরমুজ আলী, বেলাল মিয়া, আলাল উদ্দিন, সাইদুল ইসলাম ও গোলাম মাওলা। তাঁদের শেরপুর জেলা সদর হাসপাতালে পাঠানো হয়েছে।কেন্দ্রের প্রিসাইডিং কর্মকর্তা মাহবুব আলম সিদ্দিক জানান, এই কেন্দ্রে কোনো জাল ভোট হয়নি। অপর দিকে পিনানী আদর্শ ডিগ্রি কলেজসংলগ্ন একটি স্থান থেকে পাঁচটি রামদা উদ্ধার করা হয়েছে।
যশোর: ঝিকরগাছা উপজেলার কায়েমকোলা মাধ্যমিক বিদ্যালয় ও কায়েমকোলা সরকারি প্রাথমিক বিদ্যালয়ের কেন্দ্রের ব্যালট পেপারসহ ভোটের সরঞ্জাম ছিনিয়ে নিয়ে গেছেন আওয়ামী লীগ-সমর্থিত চেয়ারম্যান প্রার্থী মনিরুল ইসলামের কর্মীরা। সাড়ে ১০টার দিকে এ ঘটনা ঘটে। ঘটনার পর থেকে ওই দুটি কেন্দ্রে ভোট গ্রহণ বন্ধ রয়েছে।
কায়েমকোলা মাধ্যমিক বিদ্যালয়ের প্রিসাইডিং কর্মকর্তা গোলাম মোস্তফা এবং কায়েমকোলা সরকারি প্রাথমিক বিদ্যালয়ের প্রিসাইডিং কর্মকর্তা রবিউল ইসলাম ঘটনার সত্যতা নিশ্চিত করেছেন।
নাটোর: জেলা শহরের পিটিআই স্কুলের কেন্দ্রে নতুন ভোটারদের নাম ভোটার তালিকায় না আসায় তাঁরা ভোট দিতে পারছেন না বলে অভিযোগ করেছেন।
এ ব্যাপারে জেলা রিটার্নিং কর্মকর্তা সাঈদ কুতুব বলেন, ভুলক্রমে অনেক নতুন ভোটারের নাম তালিকায় ওঠেনি। তবে এঁদের ব্যাপারে সিদ্ধান্ত নেওয়ার কোনো সুযোগ তাঁদের নেই।
সাতক্ষীরা: জেলার শ্যামনগর উপজেলার নকিপুর সরকারি প্রাথমিক বিদ্যালয়ের কেন্দ্রে আওয়ামী লীগের বিদ্রোহী প্রার্থী শফিউল আযম লেনিনের পক্ষে ব্যানার টানানোর সময় প্রতিপক্ষের হামলায় আওয়ামী লীগের দুই কর্মী আহত হয়েছেন। তাঁরা হলেন উপজেলার নকিপুর গ্রামের মুজিবর রহমান গাজী ও তাঁর ছোট ভাই হাফিজুর রহমান গাজী।
শ্যামনগর থানার ভারপ্রাপ্ত কর্মকর্তা (ওসি) ছগির মিঞা জানান, বিষয়টি সম্পর্কে কেউ অভিযোগ করেনি। তিনি খোঁজ নিয়ে দেখবেন।
চাঁদপুর: মতলব উত্তর উপজেলার ৮৫টি ভোটকেন্দ্র থেকে বিএনপি-সমর্থিত প্রার্থীর এজেন্টদের বের করে দেওয়ার অভিযোগ করেছেন উপজেলা বিএনপির সাধারণ সম্পাদক আলমগীর হোসেন। বিএনপি-সমর্থিত প্রার্থী নুরুল হক সরকার জানিয়েছেন, তিনি নিজেই ভোট দিতে পারেননি। একপর্যায়ে নির্বাচন বর্জনের ঘোষণা দিয়েছেন তিনি।মতলব দক্ষিণ উপজেলার কমপক্ষে পাঁচটি কেন্দ্রে বিএনপি-সমর্থিত প্রার্থীর এজেন্টদের বের করে দিয়ে জাল ভোট দেওয়ার অভিযোগ পাওয়া গেছে। এর মধ্যে মতলব ডিগ্রি কলেজ ভোটকেন্দ্রে আজ সকাল সাড়ে নয়টার দিকে বিএনপি-সমর্থিত প্রার্থীর এজেন্টদের কেন্দ্র থেকে বের করে দেয় আওয়ামী লীগ-সমর্থিত প্রার্থীর লোকজন। আইনশৃঙ্খলা রক্ষাকারী বাহিনীর উপস্থিতিতে আওয়ামী লীগ-সমর্থিত প্রার্থীর পক্ষে ব্যালটে সিল মারতেও দেখা যায়। ভোটকেন্দ্র থেকে এজেন্টদের বের করে দেওয়ার প্রতিবাদে বিএনপি-সমর্থিত প্রার্থীর সমর্থকেরা হইচই শুরু করলে পুলিশ তাঁদের তাড়া করে। ওই কেন্দ্রের রিটার্নিং কর্মকর্তা নুরুল্লাহ নুরি বলেছেন, তিনি বিষয়টি খতিয়ে দেখছেন।
ভোলা: ভোলার বোরহানউদ্দিন উপজেলায় কেন্দ্র দখল, ভোটদানে বাধা, সমর্থকদের মারধরসহ বিভিন্ন অভিযোগে বিএনপি-সমর্থিত চেয়ারম্যান প্রার্থী আনোয়ার হোসেন ভূঁইয়া ভোট বর্জনের ঘোষণা দিয়েছেন। আজ বেলা পৌনে ১১টার  দিকে এ ঘোষণা দেন তিনি।
এ ছাড়া ভোলার চরফ্যাশন উপজেলার নুরাবাদ ইউনিয়নের চৌমুহনী এলাকায় আওয়ামী লীগ-সমর্থিত প্রার্থীর সমর্থকদের সঙ্গে বিএনপি-সমর্থিত প্রার্থীর সমর্থকদের সংঘর্ষ হয়েছে। এতে অন্তত ২০ জন আহত হয়েছেন।
গোপালগঞ্জ: গোপালগঞ্জ সদর উপজেলার বনগ্রাম দক্ষিণপাড়া সরকারি প্রাথমিক বিদ্যালয়ের কেন্দ্রে আজ সকালে পুলিশের ওপর হামলা হয়েছে। এতে একজন পুলিশ সদস্য আহত হয়েছেন। তাঁকে গোপালগঞ্জ সদর হাসপাতালে ভর্তি করা হয়েছে।
বৌলতলী পুলিশ ফাঁড়ির উপপরিদর্শক সুমন ভক্ত জানান, একসঙ্গে বেশ কিছু ভোটার ওই কেন্দ্রের একটি কক্ষে প্রবেশের চেষ্টা করলে পুলিশ বাধা দেয়। এ সময় কে বা কারা পুলিশের মাথায় লাঠি দিয়ে আঘাত করে। এতে ওই পুলিশ সদস্য আহত হন। এরপর ওই কেন্দ্রে ভোট গ্রহণ স্থগিত করা হয়।
কুষ্টিয়া: কুমারখালী উপজেলার হাসিমপুর সরকারি প্রাথমিক বিদ্যালয়, মহেন্দ্রপুর, জোতপাড়া ও জয়রামপুর ভোটকেন্দ্রে ভোট কেটে নেওয়া হচ্ছে বলে অভিযোগ করেছেন ১৯-দলীয় চেয়ারম্যান প্রার্থী নুরুল ইসলাম আনসার। তিনি প্রথম আলোকে বলেন, হাসিমপুর ভোটকেন্দ্রে প্রকাশ্যে আওয়ামী লীগের সমর্থকেরা ভোট কেটে নিচ্ছেন।
জানতে চাইলে হাসিমপুর ভোটকেন্দ্রের পিসাইডিং কর্মকর্তা এনামুল হক প্রথম আলোকে বলেন, ভোটকেন্দ্রে কোনো জাল ভোট দেওয়া হচ্ছে না।
দুই চেয়ারম্যান প্রার্থীর সমর্থকদের সংঘর্ষে কুমারখালী উপজেলার বানিয়াকান্দি সরকারি প্রাথমিক বিদ্যালয়ের কেন্দ্রে দুপুর সোয়া ১২টা পর্যন্ত ৪০ মিনিট ভোট গ্রহণ বন্ধ ছিল। এ সংঘর্ষে তিন পোলিং এজেন্টসহ আহত হয়েছেন সাতজন। কেন্দ্রের নিরাপত্তায় বিজিবি মোতায়েন করা হয়েছে।
মেহেরপুর: গাংনী উপজেলায় নির্বাচন শুরুর পরপরই ভোলাডাঙ্গা কেন্দ্রের বাইরে হাতে বানানো কয়েকটি বোমার বিস্ফোরণ ঘটানো হয়েছে। এ সময় বশিরউদ্দিন, মোমিন, শফি ও গিয়াস নামের চারজন আহত হয়েছেন। তাঁদের গাংনী স্বাস্থ্য কমপ্লেক্সে ভর্তি করা হয়েছে।
এ ছাড়া শালদাহ, মালসাদাহ, সাহারবাটি, জোড়পুকুরসহ বিভিন্ন কেন্দ্রে আওয়ামী লীগের সমর্থিত চেয়ারম্যান প্রার্থী মোখলেছুর রহমানের কর্মীরা ভোটারদের কেন্দ্রে যেতে বাধা দিচ্ছেন বলে অভিযোগ পাওয়া গেছে।
ঠাকুরগাঁও: দুপুর সোয়া ১২টার দিকে বালিয়াডাঙ্গি উপজেলার হরিণমারী সরকারি প্রাথমিক বিদ্যালয়ের কেন্দ্রের সামনে দুই চেয়ারম্যান প্রার্থীর সমর্থকদের মধ্যে ধাওয়া-পাল্টাধাওয়া ঠেকাতে গিয়ে বিজিবির তিন সদস্য আহত হয়েছেন। তাঁরা হলেন সিপাহি আবদুল আজিজ, মো. সানাউল্লাহ ও ল্যান্স নায়েক রবিউল ইসলাম। পরে পুলিশ ও বিজিবি এসে ঘটনাস্থল থেকে থুকরাবাড়ি গ্রামের ক্ষিরেন চন্দ্র  ও হারিণমারীর জয়নাল আবেদীকে আটক করে।
জেলা প্রশাসক ও রিটার্নিং কমকর্তা মুকেশ চন্দ্র বিশ্বাস জানান, সংঘর্ষে ভোটারদের মধ্যে আতঙ্কা ছড়িয়ে পড়লেও কিছুক্ষণ পর পরিস্থিতি স্বাভাবিক হয়ে আসে।
মাগুরা: মাগুরার শালিখা উপজেলার বয়রা-গোবরা পঞ্চপল্লি মাধ্যমিক বিদ্যালয়ের ভোটকেন্দ্রে নির্বাচনী দায়িত্ব পালন করতে যাওয়া পুলিশের কাছ থেকে একটি চাইনিজ এসএমজি চুরি হয়েছে।
আজ বৃহস্পতিবার ভোরে এ ঘটনা ঘটে। এ ঘটনায় তিনজন পুলিশ কনস্টেবলকে সাময়িকভাবে বরখাস্ত করা হয়েছে বলে জানা গেছে।
চট্টগ্রাম: প্রত্যক্ষদর্শীরা জানায়, পটিয়ার জিরি মাদ্রাসার কেন্দ্রে যাওয়ার পথে আওয়ামী লীগ প্রার্থীদের ভোট না দিতে ভোটারদের প্রভাবিত করেন মাদ্রাসার ছাত্ররা। এ সময় আওয়াগী লীগের দুজন সমর্থক এর প্রতিবাদ করলে ছাত্ররা আবু কায়সার নামের একজনকে মাদ্রাসার ভেতরে নিয়ে পেটায়। পরে অন্যরা গিয়ে তাঁকে ছাড়িয়ে আনে।
চট্টগ্রামের অতিরিক্ত পুলিশ সুপার নাইমুল ইসলাম গিয়ে পরিস্থিতি সামাল দেন।
নির্বাচন কমিশন গত ২৩ জানুয়ারি দ্বিতীয় ধাপে ১১৭ উপজেলায় নির্বাচনের তফসিল ঘোষণা করে। এর মধ্যে স্থানীয় ধর্মীয় উত্সবের কারণে কক্সবাজারের মহেশখালীতে আজকের পরিবর্তে ১ মার্চ ভোট নেওয়া হবে। এ ছাড়া আদালতের নির্দেশে চাঁদপুরের হাইমচরের ভোট গ্রহণ স্থগিত করা হয়েছে।
১১৫টি উপজেলায় চেয়ারম্যান পদে ৫০০, ভাইস চেয়ারম্যান ৫০৬ ও নারী ভাইস চেয়ারম্যান পদে ৩৩৪ জন প্রতিদ্বন্দ্বিতা করছেন। এতে মোট ভোটার এক কোটি ৯৫ লাখ ৯২ হাজার ৮৬৮ জন। এঁদের মধ্যে নারী ভোটার ৯৭ লাখ ৮৭ হাজার ৭১৮ এবং পুরুষ ৯৮ লাখ পাঁচ হাজার ১৫০ জন।
