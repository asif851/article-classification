
ঝিনাইদহে এবার হাফিজুর রহমান (৪০) নামে শ্রমিক লীগের একজন নেতাকে পুলিশ পরিচয়ে বাড়ি থেকে তুলে নিয়ে যাওয়ার অভিযোগ উঠেছে। জেলার কালীগঞ্জ উপজেলা থেকে গত বৃহস্পতিবার গভীর রাতে তাঁকে বাড়ি থেকে তুলে নেওয়ার অভিযোগ করেছে পরিবার।এ ঘটনার কয়েক দিন আগে ঝিনাইদহে মিনারুল ইসলাম নামে এক স্কুলশিক্ষককে একইভাবে তুলে নেওয়ার অভিযোগ করেছিল তাঁর পরিবার। তবে ঘটনার চার দিন পর বৃহস্পতিবার ভোরে ঝিনাইদহ শহরের বাস টার্মিনাল এলাকা থেকে তাঁকে অস্ত্রসহ আটকের দাবি করে পুলিশ।হাফিজুরকে নিয়ে এ পর্যন্ত জেলায় বিএনপি, যুবলীগ, শ্রমিক লীগের নেতা-কর্মীসহ পাঁচজন নিখোঁজ রয়েছেন। তাঁদের সবাইকে পুলিশ পরিচয়ে তুলে নিয়ে যাওয়া হয়েছে বলে পরিবার ও এলাকাবাসীর অভিযোগ।শ্রমিক লীগের নেতা হাফিজুরের স্ত্রী জাহানারা খাতুন বলেন, বৃহস্পতিবার দিবাগত রাত একটার দিকে তাঁরা বাসায় ঘুমিয়ে ছিলেন। হঠাৎ বেশ কয়েকজন লোক ঘরের জানালায় ধাক্কা দেওয়া শুরু করেন। জানালা দিয়ে উঁকি দিলে বাইরে থেকে পুলিশের লোক পরিচয় দিয়ে ১৫-২০ জন দরজা খুলতে বলেন। দরজা খুলে দিলে তাঁরা ঘরে ঢুকে তাঁর স্বামীকে তুলে নিয়ে যান। তাঁদের অনেকের কাছে বন্দুক ছিল। কয়েকজন ছিলেন পুলিশের পোশাকে। স্বামীকে কোথায় নিয়ে যাওয়া হচ্ছে, জানতে চাইলে সকালে থানায় যেতে বলেন তাঁরা। কিন্তু সকালে থানায় গেলে পুলিশ বলে, তারা তাঁকে আটক করেনি। স্বামীর সন্ধান পাচ্ছেন না। তাঁর স্বামীর নামে কোনো মামলা নেই বলে জানান জাহানারা।হাফিজুরকে তুলে নেওয়ার ঘটনায় গতকাল শুক্রবার সন্ধ্যা পর্যন্ত তাঁর পরিবারের পক্ষ থেকে কোনো মামলা করা হয়নি।জেলার অতিরিক্ত পুলিশ সুপার আজবাহার আলী বলেন, হাফিজুর রহমানের পরিবার থানায় এসেছিল। নিখোঁজ হওয়ার খবরটি তাঁরাও শুনেছেন। তবে পুলিশের পক্ষ থেকে কাউকে উঠিয়ে আনা হয়নি। এ ছাড়া নিখোঁজ অন্যদের বিষয়ে নিজ নিজ পরিবারকে থানায় সাধারণ ডায়েরি (জিডি) করার পরামর্শ দেওয়া হয়েছে। নিখোঁজ আরও চারজন: ঝিনাইদহ শহরের কোরাপাড়ার বাসিন্দা ও যুবলীগ কর্মী জাহিদুল ইসলামকে (৩৬) গত ১ জুন দিনের বেলায় লোকজনের সামনে উঠিয়ে নিয়ে যাওয়া হয়। সেই থেকে তিনি নিখোঁজ। তাঁর ভাই নাজিম উদ্দিন বলেন, জাহিদুলের নামে কোনো মামলা নেই। পুলিশ তাঁর খোঁজ দিতে পারছে না। স্বামীর সন্ধানে দুই শিশুসন্তান নিয়ে স্ত্রী সুরভী বেগম এখন দ্বারে দ্বারে ঘুরছেন।গত ৩ জুন থেকে নিখোঁজ রয়েছেন ঝিনাইদহ উপশহর মসজিদের মোয়াজ্জিন সোহেল রানা (২২)। ওই দিন জুমার নামাজের পর পুলিশ পরিচয়ে পাঁচ-ছয়জন লোক একটি মাইক্রোবাসে করে তাঁকে তুলে নিয়ে যান। সোহেলের ভাই মাসুদুর রহমান বলেন, তাঁর ভাই কোনো রাজনীতি করেন না। তাঁর নামে কোনো অভিযোগও নেই। তারপরও তাঁকে তুলে নিয়ে যাওয়া হয়েছে। গত ১৩ জুলাই তুলে নিয়ে যাওয়া হয় কালীগঞ্জের ষাটবাড়িয়া গ্রামের আশরাফুল আলমের একমাত্র ছেলে আবদুল হাইকে (৩৫)। তিনি ইসলামী বিশ্ববিদ্যালয় থেকে পড়ালেখা শেষ করে বাড়িতে হোমিও চিকিৎসা দিতেন। পাশাপাশি বাড়ির পাশের মসজিদে ইমামতি করতেন। তাঁর স্ত্রী লিমা খাতুন বলেন, স্বামীকে অনেক জায়গায় খুঁজেছেন, কিন্তু পাননি। পুলিশের সঙ্গে যোগাযোগ করলে তারা কিছুই জানে না বলে জানিয়েছে। ৩০ জুলাই রাতে তুলে নিয়ে যাওয়া হয় সদর উপজেলার মহারাজপুর ইউনিয়ন বিএনপির নেতা আনিচুর রহমানকে (৩৫)। তাঁর ভাই আবদুল মান্নান বলেন, ঘরে ঘুম থেকে জাগিয়ে তাঁকে তুলে নিয়ে যাওয়া হয়। এখনো তাঁর খোঁজ মেলেনি। তাঁর স্ত্রী রোজিনা খাতুন স্বামীকে পেতে দ্বারে দ্বারে ঘুরছেন।
