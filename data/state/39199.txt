
বৃহত্তর কুমিল্লা ও নোয়াখালী জেলা নিয়ে কুমিল্লা বিভাগ দ্রুত বাস্তবায়নের দাবি জানিয়েছে নাগরিক সমাজ। বৃহত্তর কুমিল্লা গণদাবি পরিষদ আয়োজিত মতবিনিময় সভায় ওই দাবি জানানো হয়।
গণদাবি পরিষদের সভাপতি মোখলেছুর রহমান চৌধুরী বলেন, গত রোববার কুমিল্লা বিভাগ বাস্তবায়নের দাবি জানিয়ে নগরের টাউন হলের সম্মেলনকক্ষে মতবিনিময় সভা হয়। সভায় প্রধানমন্ত্রী শেখ হাসিনাকে অভিনন্দন জানিয়ে দ্রুত কুমিল্লা বিভাগ বাস্তবায়নের পক্ষে বক্তারা মত দেন। সভায় বক্তব্য দেন কুমিল্লা জেলা পরিষদের প্রশাসক ওমর ফারুক, আদর্শ সদর উপজেলা পরিষদের চেয়ারম্যান আবদুর রউফ, বিএমএ কুমিল্লা শাখার সাবেক সভাপতি ইকবাল আনোয়ার, সাংবাদিক অশোক বড়ুয়া ও নারীনেত্রী পাপড়ি বসু।
জানতে চাইলে পরিকল্পনামন্ত্রী ও কুমিল্লা দক্ষিণ জেলা আওয়ামী লীগের আহ্বায়ক আ হ ম মুস্তফা কামাল বলেন, বিভ্রান্তির কোনো কারণ নেই। কুমিল্লায় বিভাগ হবেই। প্রধানমন্ত্রী শেখ হাসিনার ঐকান্তিক ইচ্ছায় বৃহত্তর নোয়াখালীকে নিয়ে কুমিল্লা বিভাগ বাস্তবায়ন হবে।
প্রসঙ্গত, চট্টগ্রাম বিভাগকে ভেঙে কুমিল্লা ও নোয়াখালী অঞ্চল নিয়ে পৃথক বিভাগ করা যায় কি না, এ নিয়ে প্রধানমন্ত্রী শেখ হাসিনা পরীক্ষা-নিরীক্ষা করতে গত ২৬ জানুয়ারি মন্ত্রিসভার নিয়মিত বৈঠকের নির্দেশনা দেন। 
