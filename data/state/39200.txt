
চাঁদপুরের হাইমচর উপজেলা পরিষদের চেয়ারম্যান নুর হোসেন পাটোয়ারীর শিক্ষার্থীদের তৈরি মানবসেতুতে হাঁটাসহ স্কুলের অদ্ভুত এ রীতির বিষয়টি খতিয়ে দেখতে একটি তদন্ত কমিটি গঠন করেছে স্থানীয় সরকার বিভাগ। কমিটির প্রধান চট্টগ্রামের অতিরিক্ত বিভাগীয় কমিশনার সৈয়দ সারোয়ার জাহান। আগামীকাল বৃহস্পতিবার থেকে কমিটি কাজ শুরু করবে।স্থানীয় সরকার বিভাগের সচিব আবদুল মালেক আজ বুধবার রাতে টেলিফোনে এ তদন্ত কমিটি গঠনের কথা জানিয়ে বলেছেন, ‘এটি অত্যন্ত ঘৃণার ও অমানবিক কাজ। আমরা খুবই বিব্রত। বিষয়টি আমরা খতিয়ে দেখতে চাই। কেন উপজেলা পরিষদের চেয়ারম্যান এসব করলেন। শিক্ষাপ্রতিষ্ঠানে এসব নিয়ম বা এ ধরনের অনুষ্ঠান কেন করা হয়েছে, তা তদন্ত করে দোষীদের বিরুদ্ধে অবশ্যই ব্যবস্থা নেওয়া হবে।’ কমিটিকে তিন দিনের মধ্যে প্রতিবেদন দিতে বলা হয়েছে বলে জানান তিনি।গত সোমবার (৩০ জানুয়ারি) হাইমচর উপজেলার নীলকমল ওসমানিয়া উচ্চবিদ্যালয়ের বার্ষিক ক্রীড়া ও পুরস্কার বিতরণ অনুষ্ঠান ছিল। রেওয়াজ অনুযায়ী সেখানে নবম ও দশম শ্রেণির কিছু শিক্ষার্থী মিলে একটি ‘মানবসেতু’ তৈরি করে। পরস্পরের হাতে হাত রেখে দাঁড়ানো ছিল ছাত্রদের একটি দল। সেই হাতের ওপর উপুড় হয়ে আছে আরও কয়েক ছাত্র। লাইনটা খানিক লম্বা হয়েছে, দেখতে সেতুর মতো। আর এই মানবসেতুর ওপর দিয়ে হেঁটে যান অনুষ্ঠানের প্রধান অতিথি উপজেলা চেয়ারম্যান নুর হোসেন পাটোয়ারী। হেঁটে যাওয়ার সেই ছবি সামাজিক যোগাযোগ মাধ্যম ফেসবুকে ছড়িয়ে পড়লে সমালোচনার মুখে পড়েন নুর হোসেন পাটোয়ারী। এদিকে বুধবার সন্ধ্যায় নুর হোসেন পাটোয়ারী প্রথম আলোকে বলেন, শিক্ষার্থীদের তৈরি মানবসেতুতে আর হাঁটবেন না তিনি। ভবিষ্যতে আর অংশ নেবেন না এমন কোনো অনুষ্ঠানে। একই সঙ্গে এই শিক্ষাপ্রতিষ্ঠানে ভবিষ্যতে এ ধরনের অনুষ্ঠান যাতে না হয়, সে ব্যবস্থা নেবেন তিনি।আরও পড়ুন‘মানবসেতু’তে আর হাঁটবেন না তিনি 
