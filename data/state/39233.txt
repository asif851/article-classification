
জাতীয় সংসদের বিরোধীদলীয় নেতা রওশন এরশাদের সঙ্গে বৈঠক করেছেন যুক্তরাজ্যের পররাষ্ট্র ও কমনওয়েলথ দপ্তরের এশিয়া ও প্রশান্ত মহাসাগরীয় অঞ্চলবিষয়ক মন্ত্রী অলোক শর্মা।
আজ শনিবার রওশনের বাসভবনে এই বৈঠক হয় বলে বিরোধীদলীয় নেতার কার্যালয়ের এক সংবাদ বিজ্ঞপ্তিতে জানানো হয়।বিজ্ঞপ্তিতে জানানো হয়, রওশন বাংলাদেশ থেকে যুক্তরাজ্যের ভিসা-সংক্রান্ত সমস্যাটি মন্ত্রীর নজরে আনেন এবং ভিসা-প্রক্রিয়া সহজ করার অনুরোধ করেন। তিনি এ বিষয়ে যথাযথ ও দ্রুত ব্যবস্থা নেওয়ার জন্য যুক্তরাজ্য সরকারকে জানাবেন বলে জানিয়েছেন।বাংলাদেশ ও যুক্তরাজ্যের মধ্যে পারস্পরিক সৌহার্দ্যপূর্ণ সম্পর্কের কথা উল্লেখ করে রওশন বলেন, যুক্তরাজ্য বাংলাদেশের পরীক্ষিত বন্ধু ও উন্নয়নের অংশীদার। বাংলাদেশে স্বাস্থ্য, শিক্ষা, অবকাঠামো উন্নয়ন এবং বাংলাদেশে সবচেয়ে সম্ভাবনার ক্ষেত্র তৈরি পোশাকশিল্প এবং এ শিল্পের সঙ্গে সংযুক্ত তৈরি পোশাকশিল্প কর্মীদের জীবনমান উন্নয়নে ভূমিকা রাখার জন্য যুক্তরাজ্য সরকারের প্রতি আহ্বান জানান।এ সময় সাংসদ ফখরুল ইমাম, বিরোধীদলীয় হুইপ সেলিম উদ্দিন প্রমুখ উপস্থিত ছিলেন।
