

১৯৭১ সালের ২৫ মার্চের কালরাতে পাকিস্তানি সেনাবাহিনীর বর্বরোচিত ও নৃশংস হত্যাকাণ্ডকে ‘গণহত্যা দিবস’ হিসেবে পালনের প্রস্তাব সংসদে সর্বসম্মতভাবে পাস হয়েছে। কয়েক ঘণ্টা আলোচনার পর আজ শনিবার জাতীয় সংসদে সর্বসম্মতভাবে প্রস্তাবটি গ্রহণ করা হয়।
প্রধানমন্ত্রী শেখ হাসিনা ও বিরোধীদলীয় নেতা রওশন এরশাদসহ ৫৬ জন সাংসদ এ আলোচনায় অংশ নেন।
বাংলাদেশের স্বাধীনতা যুদ্ধের সূচনালগ্নে ১৯৭১ সালের ২৫ মার্চ কালরাত্রিতে তৎকালীন পূর্ব পাকিস্তানের মুক্তিকামী নিরস্ত্র বাঙালির ওপর আকস্মিক গণহত্যা চালায় পশ্চিম পাকিস্তানের হানাদার বাহিনী। ওই গণহত্যার খবর ও সচিত্র প্রতিবেদন আন্তর্জাতিক গণমাধ্যমে ফলাও করে প্রচার করে।
