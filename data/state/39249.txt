
ঢাকার আশুলিয়ার শিমুলতলা এলাকায় বাসের চাপায় ফুলবানু নামের এক পোশাকশ্রমিক নিহত হয়েছেন। প্রতিবাদে এলাকাবাসী বাসটিতে আগুন দিয়েছে। এক ঘণ্টা আবদুল্লাহপুর বাইপাইল সড়ক অবরোধ করে রাখে তারা।
আজ সোমবার সকাল সাড়ে আটটায় এ দুর্ঘটনা হয়। সকাল পৌনে ১০টা পর্যন্ত সড়কটিতে অবরোধ ছিল। এই প্রতিবেদন লেখা পর্যন্ত দুর্ঘটনাকবলিত বাস দুটি সরানো হয়নি। এতে সড়কের একপাশ দিয়ে যান চলাচল করছে।
আশুলিয়া থানার পরিদর্শক (তদন্ত) দীপক চন্দ্র সাহার ভাষ্য, ফুলবানু পলমল নামের একটি পোশাক কারখানায় কাজ করেন। কারখানার সামনের রাস্তা পার হওয়ার সময় বাসচাপা পড়েন। বাস দুটি পাল্লাপাল্লি করে চলতে গিয়ে এ দুর্ঘটনা ঘটে।
স্থানীয় কয়েকজনের ভাষ্য, বাসগুলো অনেক পুরোনো। চালকেরা কম বয়সী ও অদক্ষ। পাল্লাপাল্লি করে চলতে গিয়ে দুর্ঘটনা ঘটে। তাঁরা এসব বাস বন্ধের দাবি জানান।
বাসের চালকদের খুঁজে পাওয়া যায়নি। থানায় লাশ আছে। এই প্রতিবেদন লেখা পর্যন্ত মামলা হয়নি।
