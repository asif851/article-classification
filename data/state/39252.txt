
আগামী সপ্তাহের মধ্যে দেশের পরিস্থিতি স্বাভাবিক হয়ে যাবে বলে দাবি করেছেন আওয়ামী লীগের উপদেষ্টা পরিষদের সদস্য সুরঞ্জিত সেনগুপ্ত। তিনি বলেন, আপনারা দেখেছেন ইতিমধ্যে সন্ত্রাসী কর্মকাণ্ড কমে গেছে। আগামী সপ্তাহের মধ্যে দেশ স্বাভাবিক হয়ে যাবে।আজ শুক্রবার দুপুরে রাজধানীর ডিপ্লোমা ইঞ্জিনিয়ার্স ইনস্টিটিউশন মিলনায়তনে বঙ্গবন্ধু একাডেমির এক আলোচনা সভায় সুরঞ্জিত সেনগুপ্ত এ কথা বলেন।আওয়ামী লীগের এই নেতা বলেন, সন্ত্রাসী কর্মকাণ্ডের জন্য খালেদা জিয়া মূল হুকুমদার—এ বিষয়ে কোনো সন্দেহ নেই। সারা বিশ্ব শেখ হাসিনার সঙ্গে আছে, খালেদা জিয়ার সঙ্গে কেউ নেই। খালেদা জিয়াকে আইনের শাসন মোকাবিলা করতে হবে।সুরঞ্জিত বলেন, ‘আজকে আমাদের লড়াই স্পষ্ট। জাতি একদিকে, সন্ত্রাসী অন্যদিকে। আমাদের গণতন্ত্র মানে মুক্তিযুদ্ধ, মুক্তিযুদ্ধের চেতনা। গণতন্ত্র ও সংবিধানের প্রশ্নে কারও সঙ্গে আপস নেই। এখন সন্ত্রাসের বিরুদ্ধে টোটাল লড়াই।’বিএনপির বৈশিষ্ট্য পাল্টে গেছে মন্তব্য করে সুরঞ্জিত বলেন, খালেদা জিয়া আর জাতীয়তাবাদী নেত্রী নন। তিনি সন্ত্রাসের নেত্রী হয়েছেন।
আলোচনা সভায় স্বতন্ত্র সাংসদ ও ঢাকা মহানগর আওয়ামী লীগের যুগ্ম সাধারণ সম্পাদক হাজি মোহাম্মদ সেলিম বলেন, ‘খালেদা জিয়া আপনি মনে করেছেন, বোমা মেরে সরকারকে নামিয়ে দেবেন। কিন্তু পারবেন না। এখন মানুষ মরতে চায় না, মানুষ বাঁচতে চায়। এ জন্য মানুষ এখন দোকানপাট খুলছে।’
আলোচনা সভায় বঙ্গবন্ধু একাডেমির সাংগঠনিক সম্পাদক সাজ্জাদ হোসেন সভাপতিত্ব করেন।
