
ফরিদপুরের আলফাডাঙ্গায় সপ্তম শ্রেণির এক মাদ্রাসা ছাত্রীকে উত্ত্যক্ত করার দায়ে ইমরান শেখ (৩০) নামের এক যুবককে এক বছরের বিনাশ্রম কারাদণ্ড দিয়েছেন ভ্রাম্যমাণ আদালত। আজ শনিবার দুপুরে নিজ কার্যালয়ে নির্বাহী হাকিম ও আলফাডাঙ্গা উপজেলা নির্বাহী কর্মকর্তা (ইউএনও) আবুল খায়ের এ রায় দেন। 
দণ্ডপ্রাপ্ত ইমরান গোপালপুর ইউনিয়নের কুচিয়া গ্রামের বাসিন্দা। তিনি বিবাহিত এবং দুই সন্তানের জনক। ইউএনও আবুল খায়ের বলেন, ওই যুবক দুই মাস ধরে মাদ্রাসায় যাওয়া-আসার পথে ওই ছাত্রীকে উত্ত্যক্ত করে আসছিলেন। পরে ওই ছাত্রীর মা এ ব্যাপারে অভিযোগ করার পর আজ সকালে পুলিশ আলফাডাঙ্গা থেকে ইমরানকে আটক করে। পুলিশ তাঁকে ভ্রাম্যমাণ আদালতে সোপর্দ করে। দণ্ড দেওয়ার পর তাঁকে কারাগারে পাঠানো হয়েছে।
