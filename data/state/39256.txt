
প্রধানমন্ত্রী শেখ হাসিনা বলেছেন, বিএনপি-জামায়াত জোট সব সময়ই প্রতিহিংসার রাজনীতি করে এবং হিন্দু সম্প্রদায়ের লোকজনের ওপর হামলার অপচেষ্টা চালায়। ৫ জানুয়ারির নির্বাচন বানচালের নামে বিএনপি-জামায়াত জোট সকল ধর্মের বিশ্বাসীদের ওপর বর্বরতা চালিয়েছে। তাদের হাত থেকে হিন্দু-মুসলিম-খ্রিস্টান কেউ রেহাই পায়নি।জন্মাষ্টমী উপলক্ষে আজ রোববার সন্ধ্যায় বাংলাদেশ জন্মাষ্টমী উদযাপন পরিষদ, বাংলাদেশ পূজা উদযাপন পরিষদ ও মহানগর পূজা উদযাপন পরিষদের নেতারা প্রধানমন্ত্রী শেখ হাসিনার সঙ্গে তাঁর সরকারি বাসভবন গণভবনে সাক্ষাৎ করেন। এ সময় প্রধানমন্ত্রী এসব কথা বলেন। খবর বাসস।শেখ হাসিনা আরও বলেন, বিএনপি-জামায়াত জোট মুক্তিযুদ্ধের চেতনায় বিশ্বাসীদের ওপর বেছে বেছে হামলা চালিয়েছে। তারা সে সময় একমাত্র সাতক্ষীরাতেই ১৭ জনকে হত্যা করেছে। কে মুসলমান, কে হিন্দু আর কে খ্রিস্টান তা তারা দেখেনি।
প্রধানমন্ত্রী বলেন, ‘এ অবস্থা থেকে আমাদের বেরিয়ে আসতে এবং অসাম্প্রদায়িক বাংলাদেশ গঠন করতে হবে, যার জন্যে আমরা সম্মিলিতভাবে স্বাধীনতা যুদ্ধ করেছি।’
অনুষ্ঠানে বাংলাদেশ পূজা উদযাপন পরিষদের উপদেষ্টা ও সেক্টর কমান্ডার সি আর দত্ত, আওয়ামী লীগের জ্যেষ্ঠ নেতা ও সাবেকমন্ত্রী সুরঞ্জিত সেনগুপ্ত, যুব ও ক্রীড়া প্রতিমন্ত্রী বীরেন শিকদার, বাংলাদেশ পূজা উদযাপন পরিষদের সভাপতি কাজল দেবনাথ, সাধারণ সম্পাদক জয়ন্ত কুমার দেব, বাংলাদেশ জন্মাষ্টমী উদযাপন পরিষদের সভাপতি রমেশ চন্দ্র ঘোষ, সাধারণ সম্পাদক তপন কান্তি দাস, মহানগর পূজা উদযাপন পরিষদের সভাপতি জে এল ভৌমিক এবং জন্মাষ্টমী উদযাপন পরিষদের সাবেক সভাপতি দেবাশীষ পালিতও বক্তব্য দেন। ধর্ম বিষয়ক মন্ত্রী মতিউর রহমান এ সময় উপস্থিত ছিলেন।
অনুষ্ঠানে শুরুতে জাতির জনক বঙ্গবন্ধু শেখ মুজিবুর রহমান এবং ১৫ আগস্টের অন্যান্য শহীদদের স্মরণে এক মিনিট নীরবতা পালন করা হয়।পরে বাংলাদেশ জন্মাষ্টমী উদযাপন পরিষদ, বাংলাদেশ পূজা উদযাপন পরিষদ ও মহানগর পূজা উদযাপন পরিষদের নেতৃবৃন্দ প্রধানমন্ত্রী শেখ হাসিনাকে ক্রেস্ট প্রদান করেন।
