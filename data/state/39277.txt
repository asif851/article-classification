
ফরিদপুরে একটি ট্রাককে ধাক্কা দেওয়ার পর ওই ট্রাকসহ একটি বাস খাদে পড়ে গেছে। এতে বাসের দুই যাত্রী নিহত ও অন্তত ১০ জন আহত হয়েছেন। গতকাল বুধবার বেলা দেড়টার দিকে সদর উপজেলার মাচ্চর ইউনিয়নের শিবরামপুর গ্রামের সাইনবোর্ড এলাকায় ঢাকা-খুলনা মহাসড়কে এই দুর্ঘটনা ঘটে। কোতোয়ালি থানার পুলিশ জানায়, ঢাকা থেকে বরিশালগামী সাকুরা পরিবহনের একটি বাস (ঢাকা মেট্ট-ব-১১-২২৪৪) শিবরামপুর গ্রামের সাইনবোর্ড এলাকায় রাস্তার পূর্ব পাশে দাঁড়িয়ে থাকা বালুভর্তি একটি ট্রাককে (ফরিদপুর-ট-০৭-০০০১) পেছন থেকে ধাক্কা দেয়। এতে ট্রাকসহ বাসটি রাস্তার পূর্ব পাশে খাদে পড়ে যায়। বাসের ১২ জন যাত্রী আহত হন। এলাকাবাসী ও পুলিশ আহত যাত্রীদের উদ্ধার করে দ্রুত ফরিদপুর মেডিকেল কলেজ হাসপাতাল ও ট্রমা সেন্টারে ভর্তি করে। চিকিৎসাধীন অবস্থায় বরগুনার বামনা উপজেলার উম্মানিয়া গ্রামের মো. বজলু (৬৫) ও মো. ওবায়দুর (৪৮) মারা যান। 
