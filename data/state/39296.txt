
তৈরি পোশাকশ্রমিকদের জন্য নিম্নতম মজুরি বোর্ডের সভায় মালিকপক্ষের আজ রোববার নতুন প্রস্তাব দেওয়ার কথা ছিল।
চেয়ারম্যান এ কে রায়ের সভাপতিত্বে আজ বেলা ১১টায় পুনর্নির্ধারিত এই বৈঠক হলেও রাজনৈতিক অস্থিরতা ও হরতালের কারণে কোনো প্রস্তাব দেওয়া হয়নি।
বৈঠকে উপস্থিত ছিলেন শ্রমিকপক্ষের প্রতিনিধি ও জাতীয় গার্মেন্ট শ্রমিক কর্মচারী লীগের সভাপতি সিরাজুল ইসলাম রনি,  শ্রমিক পক্ষের স্থায়ী প্রতিনিধি ফজলুল হক, মালিক পক্ষের স্থায়ী প্রতিনিধি কাজী সাইফুদ্দীন আহমেদ। তবে মালিক পক্ষের প্রতিনিধি ও বিজিএমইএর পরিচালক আরশাদ জামাল ও নিরপেক্ষ সদস্য ঢাকা বিশ্ববিদ্যালয়ের অধ্যাপক মো. কামাল উদ্দীন অনুপস্থিত ছিলেন।
বৈঠক শেষে এ কে রায় জানান, বোর্ডের পরবর্তী সভা ৩১ অক্টোবর নির্ধারণ করা হয়েছে। আশা করা হচ্ছে, সেদিন মালিকপক্ষ শ্রমিকদের নিম্নতম মজুরির ব্যাপারে নতুন প্রস্তাব দেবে।
