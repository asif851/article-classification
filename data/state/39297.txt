
পাকিস্তানের ক্ষমতাসীন দলের একজন মন্ত্রী বলেছেন, তাঁর দেশ ইসলামাবাদে নিযুক্ত বাংলাদেশের হাইকমিশনারকে তলব করার সিদ্ধান্ত নিয়েছে। এর মাধ্যমে বিএনপির নেতা সালাউদ্দিন কাদের (সাকা) চৌধুরী ও জামায়াতের নেতা আলী আহসান মোহাম্মাদ মুজাহিদের ফাঁসি কার্যকরের ঘটনার প্রতিবাদ জানানো হবে। গত বুধবার ওই মন্ত্রী পার্লামেন্টে এ কথা বলেন। খবর এক্সপ্রেস ট্রিবিউনের।১৯৭১-এর মুক্তিযুদ্ধকালে মানবতাবিরোধী অপরাধের মামলায় সাকা চৌধুরী ও মুজাহিদের ফাঁসি কার্যকর করার ঘটনার নিন্দা সর্বসম্মতভাবে পার্লামেন্টে পাস হওয়ার পরদিন এ কথা জানালেন এমপি শেখ আফতাব আহমেদ, যিনি পার্লামেন্টে ক্ষমতাসীন দলের চিফ হুইপ এবং পার্লামেন্টবিষয়ক মন্ত্রীও। তিনি বিষয়টি আন্তর্জাতিক বিচারালয়ে (আইসিজে) তুলতে পাকিস্তান সরকারের প্রতি আহ্বানও জানিয়েছেন।সাকা চৌধুরী ও মুজাহিদকে গত রোববার দিবাগত রাতে (২২ নভেম্বর) ফাঁসিতে ঝুলিয়ে মৃত্যুদণ্ড কার্যকর করা হয়। এ ঘটনায় ‘শোক ও ক্ষোভ’ প্রকাশ করে পাকিস্তানের পররাষ্ট্র মন্ত্রণালয় একটি বিবৃতি দেয়। অভ্যন্তরীণ বিষয়ে এভাবে অগ্রহণযোগ্য হস্তক্ষেপ করায় ঢাকায় নিযুক্ত পাকিস্তানি রাষ্ট্রদূতকে তলব করে বাংলাদেশ। পরে পাকিস্তানের বিশিষ্ট মানবাধিকারকর্মী ও আইনজীবী আসমা জাহাঙ্গীরও বলেন, সাকা চৌধুরী ও মুজাহিদের ফাঁসি নিয়ে পাকিস্তান সরকার ‘অতি আবেগ’ দেখিয়েছে। তিনি বলেন, এই অতি আবেগ প্রমাণ করে সাকা ও মুজাহিদ পাকিস্তানের চর ছিলেন।পাকিস্তান জামায়াতের আইনজীবীদের একটি দৃষ্টি আকর্ষণী নোটিশের জবাব দিতে গিয়ে মন্ত্রী আফতাব আহমেদ বুধবার বলেন, ১৯৭৪ সালে বাংলাদেশ, পাকিস্তান ও ভারত যে ত্রিপক্ষীয় চুক্তিতে সই করেছিল, প্রধানমন্ত্রী শেখ হাসিনার সরকার তা লঙ্ঘন করছে।সাবেক ক্রিকেটার ইমরান খানের নেতৃত্বাধীন পাকিস্তান তেহরিক-ই-ইনসাফ (পিটিআই) দলের এমপি শিরিন মাজারি বাংলাদেশের পদক্ষেপের প্রতিবাদে ঢাকায় নিযুক্ত পাকিস্তানি হাইকমিশনারকে ফিরিয়ে আনতে সরকারের প্রতি আহ্বান জানান।
