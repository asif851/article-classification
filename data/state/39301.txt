
 
বকেয়া বেতনের দাবিতে গাজীপুরে টঙ্গীর অ্যাক্রোস হরিজন অ্যাপারেলস লিমিটেড নামের সোয়েটার কারখানার শ্রমিকেরা ১০ দিন ধরে কর্মবিরতি পালন করছেন। তাঁরা গতকাল রাত থেকে মালিকদের একজনকে কারখানার ভেতরে অবরুদ্ধ করে রেখেছেন।
জানা গেছে, টঙ্গীর এরশাদনগর এলাকার এই কারখানায় সাড়ে ৪০০ শ্রমিক রয়েছেন। তাঁরা মার্চ ও এপ্রিল মাসের বকেয়া বেতনের দাবিতে কর্মবিরতি পালন করছেন।
কারখানার শ্রমিক ও গাজীপুর শিল্প পুলিশ সূত্রে জানা গেছে, মে মাসের ১০ তারিখ বকেয়া বেতন দেয়ার কথা বললেও এখন পর্যন্ত তা দেওয়া হয়নি। তাই ওই দিন শ্রমিকেরা কারখানায় সবরকম কাজ বন্ধ করে কর্মবিরতি পালন করছেন। গতকাল গভীর রাতে কারখানার ব্যবস্থাপনা পরিচালক (এমডি) কারখানার কিছু সরঞ্জাম সরিয়ে নিতে এলে শ্রমিকেরা বাধা দেন। তাঁরা মালিককে কারখানার ভেতরে অবরুদ্ধ করে রেখেছেন। খবর পেয়ে গাজীপুর শিল্প পুলিশ ও টঙ্গী মডেল থানার পুলিশও রাত থেকে কারখানার ভেতরে অবস্থান নিয়েছে। মালিক, শ্রমিক ও স্থানীয় শ্রমিক নেতারা দফায় দফায় আলোচনা করে এখনো কোনো সমাধান করতে পারেননি।
শ্রমিকদের একটাই দাবি, তাঁদের বকেয়া বেতন পরিশোধ করতে হবে। যদি কারখানা বন্ধ ঘোষণা করা হয়, তাহলে শ্রমিক আইন অনুযায়ী তিন মাস ১০ দিনের বেতন পরিশোধ করতে হবে।
কারখানার ব্যবস্থাপনা পরিচালক কাজী আফিফ জামান রেজা প্রথম আলো ডটকমকে বলেন, যেকোনোভাবেই হোক শ্রমিকদের বেতন পরিশোধের ব্যবস্থা করা হবে। তবে তিনি শুধু এপ্রিল মাসের বেতন বকেয়া রয়েছে বলে দাবি করেছেন।
টঙ্গী মডেল থানার ভারপ্রাপ্ত কর্মকর্তা (ওসি) মো. ইসমাইল হোসেন ঘটনার সত্যতা নিশ্চিত করে বলেন, পরিস্থিতি নিয়ন্ত্রণে রয়েছে।
