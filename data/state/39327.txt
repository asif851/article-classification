
চাঁদপুরের মতলব উত্তরের ইসলামাবাদ গ্রামে বাবা-মাকে মারধর করার দায়ে সাইফুল ইসলাম (২০) নামে এক তরুণকে ছয় মাসের কারাদণ্ড দেওয়া হয়েছে। গত রোববার সন্ধ্যায় মতলব উত্তর উপজেলা নির্বাহী কর্মকর্তা (ইউএনও) মোহাম্মদ মফিজুল ইসলাম পরিচালিত ভ্রাম্যমাণ আদালত ওই দণ্ড দেন। সাইফুলের মা সেলিনা বেগম বলেন, রোববার দুপুরে নেশা করার টাকা চেয়ে ছেলে তাঁদের ওপর চাপ দেন। এতে অপারগতা প্রকাশ করলে সাইফুল তাঁদের গালাগাল করেন। একপর্যায়ে তাঁদের কিল-ঘুষি মারেন। ছেলের অত্যাচার সইতে না পেরে তাঁরা বিষয়টি গ্রাম পুলিশকে জানান। পরে সাইফুলকে পুলিশ ধরে ইউএনওর কার্যালয়ে নিয়ে যায়। মতলব উত্তর থানার ভারপ্রাপ্ত কর্মকর্তা (ওসি) সৈয়দ মাহবুবুর রহমান জানান, সাইফুলকে গতকাল সোমবার চাঁদপুর কারাগারে পাঠানো হয়েছে। মতলব দক্ষিণ (চাঁদপুর) প্রতিনিধি
