
বগুড়ার আদমদীঘি উপজেলার সান্তাহারে বহুতল খাদ্যগুদাম উদ্বোধন হচ্ছে ২৬ ফেব্রুয়ারি। প্রধানমন্ত্রী শেখ হাসিনা আনুষ্ঠানিকভাবে এর উদ্বোধন করবেন। এ ছাড়া ওই দিন তিনি ‘সান্তাহার খাদ্যশস্য সাইলো’ চত্বর থেকে ভিডিও কনফারেন্সের মাধ্যমে জেলার বেশ কয়েকটি প্রকল্পের উদ্বোধন ও ভিত্তিপ্রস্তর স্থাপন করবেন।
জাপান ইন্টারন্যাশনাল কো-অপারেশন এজেন্সির (জাইকা) আর্থিক সহায়তায় প্রায় তিন শ কোটি টাকা ব্যয়ে ২০১২ সালের জানুয়ারিতে বহুতল খাদ্যগুদাম নির্মাণের কাজ শুরু হয়। ২৫ হাজার টন ধারণক্ষমতার এ গুদামের কাজ শেষ হয় গত বছরের জুনে। সাইলো সুপার ইলিয়াস হোসেন বলেন, গুদামটি উদ্বোধনের জন্য প্রস্তুত। ইতিমধ্যে এখানে অল্প পরিমাণে খাদ্যশস্য মজুত করা হয়েছে। আনুষ্ঠানিক উদ্বোধনের পর পুরোপুরি ব্যবহার শুরু হবে।
উপজেলা নির্বাহী কর্মকর্তার (ইউএনও) কার্যালয় সূত্রে জানা গেছে, প্রধানমন্ত্রীর সহকারী একান্ত সচিব-১, কাজী নিশাত রসুল স্বাক্ষরিত চিঠিতে প্রধানমন্ত্রীর সফরসূচির বিস্তারিত জানানো হয়েছে। প্রধানমন্ত্রী শেখ হাসিনা ২৬ ফেব্রুয়ারি বেলা ১১টায় সান্তাহার পৌঁছাবেন। এরপর সান্তাহার বহুতল খাদ্যগুদাম প্রকল্প পরিদর্শন ও উদ্বোধন করবেন। এ ছাড়া সান্তাহার সাইলো চত্বর থেকে ভিডিও কনফারেন্সের মাধ্যমে উদ্বোধন করবেন নন্দীগ্রাম উপজেলা কমপ্লেক্স ভবন, সোনাতলার বয়ড়া কারিগরি স্কুল অ্যান্ড কলেজ চত্বরে নির্মিত বন্যা আশ্রয়কেন্দ্র, গাবতলী উপজেলার মোস্তাফিজার রহমান মেমোরিয়াল উচ্চবিদ্যালয় চত্বরে নির্মিত বন্যা আশ্রয়কেন্দ্র, শাজাহানপুর থানা ভবন, শাজাহানপুর উপজেলার সুলতানগঞ্জ হাইস্কুলে দৃষ্টিপ্রতিবন্ধী শিশুদের জন্য নির্মিত হোস্টেল, শিবগঞ্জ উপজেলা মুক্তিযোদ্ধা কমপ্লেক্স ভবন, নন্দীগ্রাম উপজেলা মুক্তিযোদ্ধা কমপ্লেক্স ভবন ও সোনাতলা উপজেলার সিচারপাড়া-৩ গুচ্ছগ্রাম প্রকল্প।
 
