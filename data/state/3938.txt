
ঢাকা মহানগরসহ দেশের বিভাগীয় ও জেলা সদরে অবস্থিত (চট্টগ্রাম মহানগর ছাড়া) সরকারি মাধ্যমিক বিদ্যালয়ে অনলাইনে ভর্তির আবেদন ফরম পূরণ ও জমা দেওয়ার কার্যক্রম গতকাল মঙ্গলবার শুরু হয়েছে। ১৭৫টি সরকারি স্কুলে অনলাইনে এই ভর্তির কার্যক্রম চলবে। পূর্ব ঘোষণা অনুযায়ী আবেদনপত্র গ্রহণের শেষ সময় ১৩ ডিসেম্বর রাত ১১টা ৫৯ মিনিট পর্যন্ত।
গতকাল রাজধানীর ধানমন্ডি গভ. বয়েজ হাইস্কুলে শিক্ষামন্ত্রী নুরুল ইসলাম নাহিদ এই কার্যক্রমের উদ্বোধন করেন। এ সময় ডাক ও টেলিযোগাযোগ প্রতিমন্ত্রী তারানা হালিমও উপস্থিত ছিলেন।
সরকারি মালিকানাধীন মুঠোফোন কোম্পানি টেলিটকের মাধ্যমে গত সোমবার দিবাগত রাত ১২টা ১ মিনিট থেকে এই কার্যক্রম শুরু হওয়ার কথা ছিল। পরে মাধ্যমিক ও উচ্চশিক্ষা অধিদপ্তরের এক বিজ্ঞপ্তিতে সময় পরিবর্তনের কথা জানানো হয়।
 
