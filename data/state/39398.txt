
পুরান ঢাকায় হোলি খেলা থেকে ডেকে নিয়ে এক কলেজছাত্রকে পিটিয়ে হত্যার ঘটনা ঘটেছে। তার নাম রওনক হোসেন (১৭)। আজ বৃহস্পতিবার দুপুরে লক্ষ্মীবাজার এলাকায় এ হত্যার ঘটনা ঘটে।
রওনক হোসেন আজিমপুর নিউ পল্টন লাইন স্কুল অ্যান্ড কলেজের উচ্চমাধ্যমিক দ্বিতীয় বর্ষের শিক্ষার্থী ছিল। তার বাবার নাম মো. শহীদ মিয়া। বাড়ি কামরাঙ্গীরচর।
ঢাকা মেডিকেল কলেজ পুলিশ ক্যাম্পের সহকারী উপপরিদর্শক (এএসআই) বাবুল মিয়া প্রথম আলোকে বলেন, লক্ষ্মীবাজার ভিক্টোরিয়া পার্ক গলিতে এ ঘটনা ঘটে।
রওনকের সহপাঠী ফাহিম ও মাসুদের বরাত দিয়ে বাবুল মিয়া বলেন, হোলি উপলক্ষে দুপুরে ভিক্টোরিয়া পার্ক গলিতে রং নিয়ে খেলছিলেন রওনক ও তাঁর বন্ধুরা। এ সময় অজ্ঞাত কয়েক যুবক রওনককে ডেকে নিয়ে লাঠি দিয়ে পেটাতে থাকে। গুরুতর আহত অবস্থায় ঢাকা মেডিকেল কলেজ হাসপাতালে আনার পর বেলা দেড়টার দিকে রওনককে মৃত ঘোষণা করেন চিকিৎসকেরা।
এর আগে আজ বৃহস্পতিবার ভোররাত চারটার দিকে ঢাকা মেডিকেল কলেজ হাসপাতালে চিকিৎসাধীন অবস্থায় রাকিবুল নামের এক স্কুলছাত্র মারা যায়। রাকিবুল মাতুয়াইল বহুমুখী উচ্চবিদ্যালয়ের দশম শ্রেণির ছাত্র। গতকাল বুধবার সন্ধ্যায় যাত্রাবাড়ীর কাজলা এলাকায় রাকিবুলকে ছুরিকাঘাত করা হয়। এ সময় ইমরান নামের আরও এক ছাত্র আহত হয়।
ঘটনাটি খতিয়ে দেখা হচ্ছে বলে জানান পুলিশের ওয়ারী বিভাগের (ডেমরা জোন) সহকারী কমিশনার ইফতেখারুল ইসলাম।
