
চুয়াডাঙ্গা শহরে গতকাল শনিবার রাতে মাইকিং করে ইলিশ মাছ বিক্রি করা হয়েছে। বড় বাজার মৎস্যজীবী সমিতির পক্ষ থেকে এই মাইকিং করা হয়। আকার অনুসারে প্রতি কেজি ইলিশ যথাক্রমে ৩৫০, ৪০০ ও ৪৮০ টাকা দরে বিক্রি করা হয়। মৎস্যজীবী সমিতির সভাপতি মিল্টন হোসেন জানান, গতকাল চুয়াডাঙ্গার আড়তগুলোতে বিপুল পরিমাণ ইলিশ আমদানি হয়েছে। সারা দিন ধরে বিক্রি করার পরও তাঁদের কাছে বিপুল পরিমাণ ইলিশ মজুত ছিল। তাই অহেতুক ঝামেলা এড়াতে মাইকিং করে কম দামে ইলিশ বিক্রি করা হচ্ছে।
