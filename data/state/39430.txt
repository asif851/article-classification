
বিএনপির চেয়ারপারসন খালেদা জিয়ার যুক্তরাজ্য থেকে দেশে ফেরাকে কেন্দ্র করে আজ শনিবার হজরত শাহজালাল আন্তর্জাতিক বিমানবন্দর এলাকায় নিরাপত্তা-ব্যবস্থা জোরদার করা হয়েছে।আজ বিকেলে সরেজমিনে দেখা যায়, বিমানবন্দরের প্রবেশপথে শতাধিক পুলিশ মোতায়েন করা হয়েছে। সেখানে একটি জলকামানও প্রস্তুত রাখা হয়েছে। বিমানবন্দরের প্রবেশপথ দিয়ে কোনো যানবাহন ঢুকতে দেওয়া হচ্ছে না। শুধুমাত্র টিকিটধারী যাত্রীরাই ভেতরে যেতে পারছেন। সেখানে বিএনপির নেতা-কর্মীরাও গিয়ে জড়ো হতে শুরু করেছেন।দুই মাস ছয় দিন পর যুক্তরাজ্য থেকে আজ দেশে পৌঁছাবেন খালেদা জিয়া। তাঁকে বহন করা এমিরেটস এয়ারলাইনসের ফ্লাইটটি বিকেল পাঁচটার দিকে হজরত শাহজালাল আন্তর্জাতিক বিমানবন্দরে নামবে। চোখের ও হাঁটুর চিকিৎসার জন্য তিনি গত ১৫ সেপ্টেম্বর ঢাকা থেকে লন্ডনের উদ্দেশে রওনা হন।
