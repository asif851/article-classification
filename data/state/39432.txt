
মেহেরপুরের গাংনী উপজেলার সহড়াবাড়িয়া গ্রামে ফুল সুরাতন (৭৫) নামের এক বৃদ্ধাকে আগুনে পুড়িয়ে হত্যা করা হয়েছে। গত শনিবার রাতে এ ঘটনা ঘটে। তাঁর মেয়ের সাবেক জামাই এ ঘটনা ঘটিয়েছেন বলে অভিযোগ উঠেছে।নিহত ফুল সুরাতন উপজেলার সহড়াবাড়িয়া গ্রামের মৃত আবু বক্করের স্ত্রী। এ ঘটনায় তাঁর মেয়ে আম্বিয়া বেগম সাবেক স্বামী হাউস আলীকে আসামি করে থানায় মামলা করেছেন।গাংনী থানার ভারপ্রাপ্ত কর্মকর্তা (ওসি) আকরাম হোসেন জানান, আসামিকে ধরতে অভিযান চলছে।ফুল সুরাতনের পরিবার ও পুলিশ সূত্রে জানা গেছে, কয়েক বছর আগে তাঁর মেয়ে আম্বিয়া বেগমের সঙ্গে একই উপজেলার ষোলটাকা গ্রামের হাউস আলীর বিয়ে হয়। পারিবারিক কলহের জেরে ২১ দিন আগে হাউস আলীকে তালাক দিয়ে মায়ের বাড়িতে ফিরে আসেন আম্বিয়া। এতে ক্ষুব্ধ হয়ে প্রতিশোধ নেওয়ার চেষ্টা করছিলেন হাউস আলী। শনিবার রাত সাড়ে ১২টার দিকে ফুল সুরাতন নিজ বাড়িতে ঘুমিয়ে ছিলেন। এ সময় তাঁকে আম্বিয়া মনে করে শরীরে পেট্রল ঢেলে আগুন ধরিয়ে দিয়ে পালিয়ে যান হাউস আলী।
