
যোগাযোগমন্ত্রী ওবায়দুল কাদের বলেছেন, সবার অংশগ্রহণের ভিত্তিতে প্রতিদ্বন্দ্বিতামূলক নির্বাচন অনুষ্ঠানকে সামনে রেখেই আওয়ামী লীগ জোরদার নির্বাচনী প্রচারণা চালিয়ে যাচ্ছে। তিনি প্রশ্ন তুলে বলেন, ‘যদি একা একাই নির্বাচন করতাম, তা হলে এত সময় নষ্ট করার দরকার কী?’আজ মঙ্গলবার বেলা তিনটার দিকে গাজীপুর সদর উপজেলার নাওজোড় এলাকায় জয়দেবপুর-চন্দ্রা-টাঙ্গাইল-এলেঙ্গা সড়ককে চার লেনে উন্নীতকরণ প্রকল্পের ভিত্তিপ্রস্তর স্থাপনের স্থান বাছাই করতে গিয়ে তিনি সাংবাদিকদের এসব কথা বলেন।মন্ত্রী বলেন, প্রধানমন্ত্রী শেখ হাসিনা অনেক কাজ বাদ দিয়ে তৃণমূলের মতামত নিচ্ছেন। তিনি তৃণমূল পর্যায়ের জরিপ পরিচালনা করছেন। এর মধ্যে তিনটি জরিপের রিপোর্ট তাঁর কাছে চলে এসেছে। তিনি বলেন, ‘আমরা অংশগ্রহণমূলক নির্বাচন চাই। এ নির্বাচন হবে প্রতিদ্বন্দ্বিতাপূর্ণ, এটা মনে করেই আমরা গোটা প্রস্তুতি শুরু করেছি।’মন্ত্রী আরও বলেন, ‘আমরা যদি লোকদেখানো নির্বাচন করতাম, একা একাই নির্বাচন করতাম। যদি কোনো প্রতিদ্বন্দ্বিতা ছাড়া নির্বাচন করতাম, তা হলে আমরা এত জোরদার প্রস্তুতি কেন নিচ্ছি। অংশগ্রহণমূলক ও প্রতিদ্বন্দ্বিতামূলক নির্বাচন মাথায় রেখে আমাদের প্রস্তুতি আমরা নিচ্ছি।’
মন্ত্রী মহাসড়ক চার লেনে উন্নীতকরণ প্রসঙ্গে জানান, এশিয়ান ডেভেলপমেন্ট ব্যাংকের সহযোগিতায় ‘সাউথ এশিয়া সাব রিজিওনাল ইকোনমিক কো-অপারেশন প্রজেক্ট’ প্রকল্পটি ইতিমধ্যে একনেকে পাস হয়েছে এবং খুব শিগগির প্রধানমন্ত্রী শেখ হাসিনা এই প্রকল্পের ভিত্তিপ্রস্তর স্থাপন করবেন।

গাজীপুর সওজের উপসহকারী প্রকৌশলী মো. আমির হোসেন জানান, সাউথ এশিয়া সাব রিজিওনাল ইকোনমিক কো-অপারেশন প্রজেক্টের আওতায় এডিবি, ওএফআইডি ও এডিএফডির অর্থায়নে ২৭৮৭ কোটি টাকা ব্যয়ে ৭০ কিলোমিটার পর্যন্ত চার লেন কাজ করা হবে। এ প্রকল্পের আওতায় ২৭টি ব্রিজ, পাঁচটি ফ্লাইওভার, ৬০টি কালভার্ট ও ৭০ কিলোমিটার ধীরগতির লেন (২- লেন) নির্মাণ করা হবে।
এ সময় সড়ক ও জনপথের ঢাকা সার্কেলের তত্ত্বাবধায়ক প্রকৌশলী মো. শাহাবুদ্দিন, অতিরিক্ত জেলা ম্যাজিস্ট্রেট মো. মহসিন, গাজীপুর সওজের নির্বাহী প্রকৌশলী মনোয়ার উজ জামান প্রমুখ উপস্থিত ছিলেন।

