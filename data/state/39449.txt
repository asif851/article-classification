
রাজধানীর কদমতলী থেকে আজ রোববার বিকেলে জামায়াতে ইসলামীর ছয় নারী কর্মীকে আটক করেছে পুলিশ। পুলিশ জানিয়েছে, একটি বাসায় বসে গোপন বৈঠকের সময় তাঁদের আটক করা হয়।
কদমতলী থানার পরিদর্শক (তদন্ত) আরশেদুল হক প্রথম আলোকে বলেন, কদমতলী থানাধীন তুষারধারা আবাসিক এলাকার একটি বাসার চারতলায় জামায়াতের লোকজন গোপন বৈঠক করছেন এমন তথ্যের ভিত্তিতে বিকেল চারটার দিকে অভিযান চালিয়ে তাঁদের আটক করা হয়। আটক ছয়জন হলেন: জান্নাতুল কোবরা জাকিয়া (২৯), মাসুমা আক্তার (২০), নাসরিন আক্তার (২১), নুসরাত শারমীন (২২), রওশন জাহান (২১) ও ফাতেমা তুজ জোহরা (২১) ‍।
পুলিশ জানিয়েছে, গ্রেপ্তার সবাই জামায়াতে ইসলামী ও এর অঙ্গ সংগঠনের বিভিন্ন পর্যায়ের নেতা-কর্মী। তাঁদের কাছ থেকে ১৮টি জিহাদী ও ইসলামি বই উদ্ধার করা হয়েছে। তাঁদের বিরুদ্ধে সরকার বিরোধী ষড়যন্ত্র করার অভিযোগ আনা হবে। এ বিষয়ে পুলিশ বিশেষ ক্ষমতা আইনে মামলা দায়ের করতে পারে।
