
পঞ্চগড়ের তেঁতুলিয়া উপজেলার মুহুরিজোত বাজারে গতকাল রোববার রাতে বিদ্যুতের ট্রান্সফরমারে আগুন লাগে। অতিরিক্ত ভোল্টেজজনিত কারণে দুজন নিহত হন। আহত হয়েছেন পাঁচজন।প্রত্যক্ষদর্শীরা জানায়, গতকাল রাত নয়টার দিকে মুহুরিজোত বাজারের একটি ট্রান্সফরমারে হঠাৎ আগুন লাগে। তখন আশপাশের এলাকায় বাড়ির বিদ্যুত্সংযোগে ভোল্টেজ বেড়ে যায়। বিদ্যুতের একটি তার ছিঁড়ে জামরিগুড়ি গ্রামের ইয়াকুব আলী বিদ্যুত্স্পৃষ্ট হয়ে মারা যান। একই সময় প্রামাণিকপাড়ার গৃহবধূ শহিদা খাতুন বাড়ির সুইচ বন্ধ করতে গিয়ে বিদ্যুত্স্পৃষ্ট হয়ে মারা যান।অতিরিক্ত ভোল্টেজের কারণে শালবাহান ও তিরনইহাট ইউনিয়ন পরিষদের (ইউপি) তথ্যসেবাকেন্দ্র ক্ষতিগ্রস্ত হয়েছে। স্থানীয়রা এ ঘটনার পর আতঙ্কিত বোধ করছে।এ ব্যাপারে উপজেলা নির্বাহী কর্মকর্তা (ইউএনও) মনিরুজ্জামান প্রথম আলো ডটকমকে বলেন, দুর্ঘটনায় দুজন নিহত ও পাঁচজন আহত হয়েছেন।পঞ্চগড় বিদ্যুত্ উন্নয়ন বোর্ডের (পিডিবি) নির্বাহী প্রকৌশলী মো. বেলালউদ্দিন আজ সোমবার সকালে বলেন, ‘কী কারণে এমনটা ঘটনা ঘটেছে, এ মুহূর্তে বলতে পারছি না।’ এলাকার মানুষের ক্ষোভের কারণে বিদ্যুত্ বিভাগের কর্মীরা ঘটনাস্থলে যেতে পারেননি। ঘটনার পর থেকে ওই এলাকায় বিদ্যুৎ সরবরাহ বন্ধ রয়েছে।
