
থামার সংকেত অমান্য করে পালানোর চেষ্টার সময় পুলিশের লাঠির আঘাতে রাস্তায় পড়ে বিকাশ চন্দ্র দাস ‘সামান্য আহত’ হয়েছেন বলে ডিএমপির এক অফিস আদেশে এ কথা বলা হয়েছে। আজ শনিবার ঢাকা মহানগর পুলিশ কমিশনার (ডিএমপি) আছাদুজ্জামান মিয়া স্বাক্ষরিত এক অফিস আদেশে এ কথা বলা হয়।বৃহস্পতিবার ভোর চারটার দিকে পরিচ্ছন্নতার কাজ তদারক করতে বেরিয়ে ছিলেন ঢাকা দক্ষিণ সিটি করপোরেশনের পরিদর্শক বিকাশ চন্দ্র দাস। এক জায়গায় তদারক শেষে মীর হাজিরবাগ খাল-সংলগ্ন রাস্তা দিয়ে যাওয়ার সময় কয়েকজন লোক তাঁকে থামতে বলেন। বিকাশ তাঁদের ছিনতাইকারী ভেবে মোটরসাইকেল ঘোরানোর চেষ্টা করেন। এ সময় তাঁরা বিকাশকে তাড়া করেন। বিকাশ মোটরসাইকেল থেকে পড়ে গেলে লোকগুলো বিকাশকে ধাওয়া করে ধরে মারধর শুরু করেন। পরে জানা যায়, এঁরা সাদাপোশাকের পুলিশ। এ সময় আশপাশে কর্মরত সিটি করপোরেশনের পরিচ্ছন্নতাকর্মীরা দৌড়ে এসে বিকাশকে তাঁদের কর্মকর্তা বলে পরিচয় দেন। পরিচ্ছন্নতাকর্মীদের সামনেই তাঁরা বিকাশকে বন্দুকের বাঁট দিয়ে পেটান এবং বুট দিয়ে পা থেঁতলে দেন। একপর্যায়ে আহত বিকাশকে পুলিশি ভ্যানে তোলা হয়। পরিচ্ছন্নতাকর্মীরা পুলিশের ভ্যানটিকে ঘেরাও করেন। পরে পুলিশ বিকাশকে নামিয়ে দিয়ে চলে যায়।বিকাশ চন্দ্র দাস রাজধানীর ল্যাব এইড হাসপাতালের নিবিড় পরিচর্যা কেন্দ্রে চিকিৎসাধীন আছেন।আছাদুজ্জামান মিয়া স্বাক্ষরিত ডিএমপির ওই অফিস আদেশে বলা হয়, ‘যাত্রাবাড়ী থানার এসআই আরশাদ হোসেনের নেতৃত্বে ছিনতাই প্রতিরোধ দল টহল দিচ্ছিল। ওই দিন ভোর রাত সাড়ে চারটার দিকে একটি মোটরসাইকেল ওই এলাকা দিয়ে একাধিকবার যাতায়াত করলে পুলিশের সন্দেহ হয়। পুলিশ সদস্যরা থামার সংকেত দিলে আরোহী সংকেত অমান্য করে রাস্তায় মোটরসাইকেল ফেলে দৌড়ে পালানোর চেষ্টা করেন। এ সময় পুলিশ সদস্যরা তাঁকে ধাওয়া করে এবং গতিরোধের জন্য পেছন থেকে লাঠি দিয়ে আঘাত করে। এতে তিনি রাস্তায় পড়ে সামান্য আহত হন।’
ওই ঘটনায় ডিএমপির যুগ্ম কমিশনার (ট্রাফিক-দক্ষিণ) প্রধান করে তিন সদস্যের একটি কমিটি গঠন করা হয়েছে বলেও ডিএমপির ওই অফিস আদেশে বলা হয়েছে।এক সপ্তাহের মধ্যে রাজধানীর মোহাম্মদপুর ও যাত্রাবাড়ী এলাকায় দুটি নির্যাতনের ঘটনা ঘটল।
