
স্বরাষ্ট্রমন্ত্রী আসাদুজ্জামান খান কামাল বলেছেন, প্রধানমন্ত্রী শেখ হাসিনার নেতৃত্বে দেশ শুধু এগিয়েই যাচ্ছে। শেখ হাসিনা এখন শুধু দেশের নয়, বিশ্বের বিস্ময়। আজ শনিবার বিকেলে টাঙ্গাইলের সখীপুরের সৃষ্টি সংঘ মাঠে ‘শওকত মোমেন শাহজাহান স্মৃতি সংসদ ও গবেষণা পরিষদ’ আয়োজিত স্মৃতি ফুটবল টুর্নামেন্টের উদ্বোধনী অনুষ্ঠানে তিনি এ কথা বলেন।এর আগে ২৬ জানুয়ারি রাজধানীর শাহবাগে রামপালবিরোধী হরতাল কর্মসূচিতে দুই সংবাদকর্মীকে পুলিশের মারধর করার বিষয়ে সাংবাদিকদের প্রশ্নের জবাবে দেন। এ ব্যাপারে স্বরাষ্ট্রমন্ত্রী বলেন, বৃহস্পতিবার পুলিশ-সাংবাদিকের অপ্রীতিকর ঘটনার ভিডিও ফুটেজ পাওয়া গেছে। তদন্ত কমিটি গঠন করা হয়েছে। তদন্ত চলছে। ভিডিও ফুটেজ দেখে জড়িতদের চিহ্নিত করা হচ্ছে। যাচাই-বাছাই করে যারা ঘটনা ঘটিয়েছে, তাদের অবশ্যই বিচার হবে।স্বরাষ্ট্রমন্ত্রী আরও বলেন, ‘আমরা মনে করি, সাংবাদিকদের সঙ্গে আমাদের অবিচ্ছেদ্য সম্পর্ক রয়েছে। সাংবাদিকদের সঙ্গে পুলিশেরও সুসম্পর্ক রয়েছে। কিন্তু শুক্রবার সাংবাদিকদের প্রশ্নের জবাবের আগে আমি অপ্রস্তুত ছিলাম, ঘটনাটি তাৎক্ষণিক আমার জানা ছিল না। এরপর ওই ঘটনার ভিডিও ফুটেজ পেয়েছি। ইতিমধ্যে যে ঘটনা ঘটিয়েছে, তার বিরুদ্ধে ব্যবস্থা নেওয়া হয়েছে।’
প্রসঙ্গত, এই ঘটনার বিষয়ে গতকাল শুক্রবার মৌলভীবাজারের শমসেরনগরে এক অনুষ্ঠান শেষে সাংবাদিকেরা স্বরাষ্ট্রমন্ত্রী বলেছিলেন, ‘দেখুন, সাংবাদিক নির্যাতন পুলিশে করে না। মাঝে মাঝে ধাক্কাধাক্কি লেগে যায়, এইটা স্বাভাবিক।’
২৬ জানুয়ারি তেল-গ্যাস, খনিজ সম্পদ ও বিদ্যুৎ-বন্দর রক্ষা জাতীয় কমিটির ডাকা হরতালের সংবাদ সংগ্রহ করতে গিয়ে পুলিশের হামলার শিকার হন বেসরকারি টিভি চ্যানেল এটিএন নিউজের প্রতিবেদক কাজী এহসান বিন দিদার ও ক্যামেরাপারসন আবদুল আলিম। সাংবাদিক নির্যাতনের প্রতিবাদে আজ শনিবার রাজধানীর শাহবাগে আয়োজিত মানববন্ধনে স্বরাষ্ট্রমন্ত্রী আসাদুজ্জামান খান কামালের বক্তব্য প্রত্যাহারের দাবি জানানো হয়।
