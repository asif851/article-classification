
চলতি বছর থেকে পঞ্চম শ্রেণির প্রাথমিক শিক্ষা সমাপনী পরীক্ষা বাতিলের দাবি জানিয়েছে অভিভাবক ঐক্য ফোরাম নামের একটি সংগঠন। রাজধানীর বিভিন্ন শিক্ষাপ্রতিষ্ঠানের শিক্ষার্থীদের অভিভাবকদের নিয়ে এই সংগঠনটি গঠিত। আজ মঙ্গলবার জাতীয় প্রেসক্লাবে এক সংবাদ সম্মেলনে এ দাবি জানানো হয়।  সংবাদ সম্মেলনে লিখিত বক্তব্য পড়ে শোনান সংগঠনের সভাপতি জিয়াউল কবির। সংবাদ সম্মেলনে বলা হয়, এ পরীক্ষা শিক্ষার্থীদের আদৌ কল্যাণ বয়ে আনছে না। বরং এ পরীক্ষার জাঁতাকলে পিষ্ট হয়ে কোমলমতি শিশুরা যেন বনসাই হয়ে বেড়ে উঠছে। পরীক্ষার নামে শিশুরা আতঙ্কগ্রস্ত হয়ে পড়েছে। এই পরীক্ষা শিশুদের দিচ্ছে অপ্রয়োজনীয় একটি সনদ। এ ছাড়া এ পরীক্ষার সুযোগে ‘কোচিংবাজ’ শিক্ষকেরাও বেপরোয়া হয়ে পড়েছেন। শিক্ষাপ্রতিষ্ঠানগুলোতে চালু হয়েছে বাধ্যতামূলক কোচিং। সংগঠনটি মনে করে এ পরীক্ষাটি মূল্যহীন। এ জন্য তারা চলতি বছর থেকে এ পরীক্ষা বাতিলের দাবি জানাচ্ছে। সংবাদ সম্মেলন থেকে কোচিং বাণিজ্য নিষিদ্ধ করারও দাবি জানানো হয়। এসব দাবিতে তাঁরা কয়েক দিনের কর্মসূচিও ঘোষণা করেছেন। এর মধ্যে রয়েছে ১৬ মার্চ প্রাথমিক ও গণশিক্ষা মন্ত্রীর কাছে স্মারকলিপি প্রদান, ১৭ মার্চ থেকে ২৪ মার্চ পর্যন্ত স্কুলে স্কুলে গণসংযোগ ও প্রচারপত্র বিতরণ, ২৫ মার্চ জাতীয় প্রেসক্লাবের সামনে মানববন্ধন ও ২ এপ্রিল এ বিষয়ে মতবিনিময় সভার আয়োজন। সংবাদ সম্মেলনে সংগঠনটির সাধারণ সম্পাদক আতিকুর রহমানসহ কয়েকজন নেতা উপস্থিত ছিলেন।
