
প্রধানমন্ত্রী শেখ হাসিনা বলেছেন, ‘আমাকে কষ্ট দেওয়ার জন্যই ১৫ আগস্ট জাতীয় শোক দিবসে বিএনপির চেয়ারপারসন খালেদা জিয়া নকল জন্মদিন পালন করেন। জাতির পিতাকে নৃশংসভাবে হত্যার দিনে উনি জন্মদিন পালন করেন। এটা আমাকে কষ্ট দেওয়ার জন্যই তিনি করেন।’ আজ বৃহস্পতিবার রাজশাহীর বাগমারায় দেউলার এনা পার্ক মেলা মাঠে এক জনসভায় প্রধানমন্ত্রী এসব কথা বলেন।শেখ হাসিনা বলেন, ‘১৯৭০ সালের নির্বাচনে জয়লাভ করার পরই আওয়ামী লীগ বাংলাদেশকে স্বাধীন করেছে। আমরা ক্ষমতায় এলে মানুষ কিছু পায়। আওয়ামী লীগ মানুষকে সেবা দেয়, আওয়ামী লীগ ক্ষমতায় এলে মানুষ শান্তি পায়।’খালেদা জিয়াকে ইঙ্গিত করে প্রধানমন্ত্রী বলেন, ‘উনি নিজে সাজুগুজু করে থাকেন। দেশের মানুষ ভালো থাক, উনি তা চান না। দেশের মানুষের ভালো চাইলে আমাদের চালু করা কমিউনিটি হাসপাতাল উনি বন্ধ করতেন না। কমিউনিটি হাসপাতাল বন্ধ করার কারণ হলো মানুষ সেবা পেলে আওয়ামী লীগকে ভোট দেবে। তাই তারা (বিএনপি) তা বন্ধ করে দেয়। মনে কত হিংসা থাকলে মানুষ এ কাজ করতে পারে?’ তিনি বলেন, ‘তাঁর (খালেদা জিয়া) ছেলেরা টাকা পাচার করে। পাচার করা টাকা আমরা ফেরত এনেছি, আমরা চোর ধরেছি বলেই উনি আমাদের ওপর গোসসা করেছেন।’
রাজশাহীর বাগমারায় এই জনসভায় প্রধানমন্ত্রী বলেন, ‘আমরা ক্ষমতায় আসার পর বাগমারাকে বাংলা ভাই, জঙ্গিমুক্ত করেছি।’
প্রধানমন্ত্রী বলেন, আগে বিদেশে মানুষ যেত লাখ লাখ টাকা খরচ করে। আওয়ামী লীগ ক্ষমতায় এসে কম টাকায় বিদেশে লোক পাঠাচ্ছে। তিনি বলেন, ‘দেশের এক ইঞ্চি মাটিও যেন ফাঁকা না পড়ে থাকে। একটি বাড়ি একটি খামার প্রকল্প আমরা চালু করেছি। এতে দারিদ্র্য থেকে মানুষ মুক্তি পাবে।’
 
আজও ভোট চাইলেন প্রধানমন্ত্রী
প্রধানমন্ত্রী শেখ হাসিনা আজও ভোট চেয়েছেন। আজ তিনি দলের মার্কা নৌকায় ভোট চান। এর আগেও কক্সবাজারের উখিয়ায়, রাজধানীর সাভারের আশুলিয়ায় এক জনসভায় নৌকায় মার্কায় ভোট চান প্রধানমন্ত্রী।
প্রধানমন্ত্রী তাঁর বক্তব্যে বর্তমান সরকারের নানা উন্নয়নের চিত্র তুলে ধরে নৌকা মার্কায় ভোট চান। তিনি বলেন, ‘আর একবার ভোট দিয়ে আপনাদের সেবা করার সুযোগ দেন।’ বক্তব্যের এক পর্যায়ে তিনি উপস্থিত জনতাকে বলেন, ‘হাত তুলে ওয়াদা করেন, নৌকায় ভোট দেবেন কি না, বলেন।’ উপস্থিত জনতা হাত তুলে ‘হ্যাঁ’ বলে প্রধানমন্ত্রীকে ভোট দেওয়ার কথা দেন।
