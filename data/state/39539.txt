
সিলেটের কলেজছাত্রী খাদিজা বেগম হত্যাচেষ্টার মামলায় আজ বুধবার রায় ঘোষণা করা হবে। গত রোববার সিলেটের মহানগর দায়রা জজ আদালতে মামলার যুক্তিতর্ক শেষে বিচারক আকবর হোসেন মৃধা রায় ঘোষণার এ তারিখ ধার্য করেন।খাদিজা হত্যাচেষ্টা মামলা গত ১ মার্চ সিলেটের মুখ্য মহানগর বিচারিক হাকিম মো. সাইফুজ্জামান হিরোর আদালত থেকে মহানগর দায়রা জজ আদালতে স্থানান্তরের পর সেখানে যুক্তিতর্ক সম্পন্ন হয়। এর আগে গত ২৬ ফেব্রুয়ারি মামলার ৩৭ জন সাক্ষীর মধ্যে সর্বশেষ সাক্ষী হিসেবে খাদিজার সাক্ষ্য গ্রহণ করা হয়।গত বছরের ৩ অক্টোবর সিলেট সরকারি মহিলা কলেজের শিক্ষার্থী খাদিজাকে চাপাতি দিয়ে কুপিয়ে গুরুতর আহত করেন শাহজালাল বিজ্ঞান ও প্রযুক্তি বিশ্ববিদ্যালয়ের অর্থনীতি বিভাগের ছাত্র ও সাবেক ছাত্রলীগ নেতা বদরুল আলম। এ ঘটনায় খাদিজার চাচা সিলেট সদর উপজেলার হাউসা গ্রামের বাসিন্দা আবদুল কুদ্দুস মহানগর পুলিশের শাহপরান থানায় বদরুলকে একমাত্র আসামি করে হত্যাচেষ্টার অভিযোগে মামলা করেন। ৫ অক্টোবর বদরুল আদালতে স্বীকারোক্তিমূলক জবানবন্দি দেন। দীর্ঘদিন ঢাকায় চিকিৎসা শেষে গত ২৪ ফেব্রুয়ারি সিলেটে নিজ বাড়িতে ফেরেন খাদিজা বেগম।
 
