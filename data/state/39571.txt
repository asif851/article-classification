
বগুড়া-নাটোর মহাসড়কে কইডালা নামক স্থানে ট্রাকের চাপায় এক স্কুলছাত্রী নিহত হয়েছে। আহত হয়েছে অপর এক ছাত্রী। আজ বৃহস্পতিবার সকাল আটটার দিকে এ ঘটনা ঘটে।
নিহত ছাত্রীর নাম হাবিবা আক্তার। আহত ছাত্রীর নাম নূপুর। তারা দুজন স্থানীয় রণবাঘা উচ্চবিদ্যালয়ের ষষ্ঠ শ্রেণির ছাত্রী ছিল। দুজনেরই বাড়ি নন্দীগ্রাম উপজেলার কইডালা গ্রামে। আহত ছাত্রীকে বগুড়ার শহীদ জিয়াউর রহমান মেডিকেল কলেজ হাসপাতালে ভর্তি করা হয়েছে।
প্রত্যক্ষদর্শী ও পুলিশ সূত্রে জানা গেছে, নিহত ও আহত ছাত্রী দুজন কইডালা থেকে রণবাঘা বাজারের দিকে সড়কের পাশ ঘেঁষে হেঁটে স্কুলে যাচ্ছিল। ওই সময় পেছন দিক থেকে দ্রুতগামী একটি ট্রাক নিয়ন্ত্রণ হারিয়ে ছাত্রী দুজনকে চাপা দিয়ে পালিয়ে যায়। ঘটনাস্থলেই হাবিবা মারা যায়।
ঘটনার সত্যতা নিশ্চিত করেছেন নন্দীগ্রাম থানার ভারপ্রাপ্ত কর্মকর্তা (ওসি) আবদুর রাজ্জাক। তিনি জানান, দুই ছাত্রী স্কুলে যাওয়ার পথে দুর্ঘটনার শিকার হয়। নিহত ছাত্রীর লাশ বগুড়ার শহীদ জিয়াউর রহমান মেডিকেল কলেজ হাসপাতালের মর্গে রাখা হয়েছে। আহত ছাত্রীর চিকিৎসা চলছে একই হাসপাতালে। ট্রাকের চালক বা ট্রাক আটক করা যায়নি বলে তিনি জানান।
