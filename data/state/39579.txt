
যুক্তরাষ্ট্রে বিজ্ঞান ও প্রকৌশলে পেশা শুরুর প্রাথমিক পর্যায়ের গবেষকদের সর্বোচ্চ সম্মাননা হলো ‘প্রেসিডেনশিয়াল আরলি ক্যারিয়ার অ্যাওয়ার্ড ফর সায়েন্টিস্টস অ্যান্ড ইঞ্জিনিয়ার্স’। এবার সেই সম্মাননায় ভূষিত হলেন বাংলাদেশি গবেষক সাইফ সালাহউদ্দিন। এই বসন্তে ওয়া​শিংটন ডিসিতে বিশেষ অনুষ্ঠানে সাইফ সালাহউদ্দিনসহ ১০৫ জনকে আনুষ্ঠানিকভাবে সম্মাননা জানানো হবে। 
মার্কিন প্রেসিডেন্টের দপ্তর হোয়াইট হাউস থেকে দেওয়া বিজ্ঞপ্তিতে জানানো হয়, এবার ‘প্রেসিডেনশিয়াল আরলি ক্যারিয়ার অ্যাওয়ার্ড ফর সায়েন্টিস্টস অ্যান্ড ইঞ্জিনিয়ার্স’ সম্মাননার জন্য প্রেসিডেন্ট বারাক ওবামা ১০৫ জনের নাম ঘোষণা করেছেন। সেই তালিকায় আছেন বাংলাদেশি সাইফ সালাহউদ্দিন। বাংলাদেশ প্রকৌশল বিশ্ববিদ্যালয়ের সাবেক শিক্ষার্থী সাইফ সালাহউদ্দিন বর্তমানে যুক্তরাষ্ট্রের ক্যালিফোর্নিয়া বিশ্ববিদ্যালয়, বার্কলে-তে শিক্ষকতা করছেন।প্রেসিডেন্ট ওবামা বলেন, পেশাগত জীবন শুরুর পর্যায়ের এই বিজ্ঞানীদের প্রচেষ্টা জলবায়ু পরিবর্তনের কারণে আমাদের স্বাস্থ্য ও সুস্থতার প্রতি​ চ্যালেঞ্জগুলোর মুখোমুখি হওয়া বা সেগুলো বোঝার ক্ষেত্রে পথ দেখাবে। আমরা এই বিজ্ঞ ব্যক্তিদের অভিনন্দন জানাই। একই সঙ্গে বিস্ময়কর দৃষ্টান্ত স্থাপন করার জন্য সামনের দিকে এগিয়ে যাওয়ার আহ্বান জানাই।‘প্রেসিডেনশিয়াল আরলি ক্যারিয়ার অ্যাওয়ার্ড ফর সায়েন্টিস্টস অ্যান্ড ইঞ্জিনিয়ার্স’ সম্মাননা তাদেরই দেওয়া হয়, যাঁরা যুক্তরাষ্ট্রে বিভিন্ন জায়গায় পেশা শুরুর প্রাথমিক পর্যায়েই মার্কিন অর্থনীতিকে এগিয়ে নেওয়ার ক্ষেত্রে বা বড় বড় চ্যালেঞ্জগুলো মোকাবিলায় বিশেষ অবদান রাখতে সক্ষম হন। ১৯৯৬ সালের মার্কিন প্রেসিডেন্ট বিল ক্লিনটন এই অ্যাওয়ার্ড চালু করেন।
