
আবারও ‘ভূত আতঙ্কে’ আজ রোববার অসুস্থ হয়ে পড়েছেন আশুলিয়ার নরসিংহপুরে ডেকো ডিজাইন লিমিটেডের কয়েকজন শ্রমিক। এরপরই অন্য শ্রমিকদের মধ্যে আতঙ্ক ছড়িয়ে পড়ে। তাঁরা কাজ বন্ধ করে কারখানা থেকে বের হয়ে যান।
গতকাল শনিবার এই তৈরি পোশাক কারখানাটির অর্ধশতাধিক শ্রমিক ‘ভূত আতঙ্কে’ অসুস্থ হয়ে পড়েছিলেন।
সকাল ১০টার দিকে শিল্প পুলিশ আশুলিয়া জোনের পরিচালক মোস্তাফিজুর রহমান কারখানার ভেতরে অবস্থান করছিলেন। সেখান থেকে তিনি প্রথম আলোকে মুঠোফোনে বলেন, ভূত আতঙ্কে আজ চার-পাঁচজন শ্রমিক অসুস্থ হয়ে পড়েন। এর মধ্যে দুজনকে হাসপাতালে ভর্তি করা হয়েছে। বাকিরা বাড়ি চলে গেছেন। গতকালও ৪৯ জন শ্রমিক অসুস্থ হয়ে পড়েছিলেন। কালকের মতো আজকেও তাঁরা কাজ না করে চলে গেছেন। কারখানাটির কার্যক্রম আজ বন্ধ আছে।
তবে এ বিষয়ে কারখানা কর্তৃপক্ষের যোগাযোগ করা চেষ্টা করা হয়। তবে তাদের কোনো বক্তব্য পাওয়া যায়নি।
নারী ও শিশু স্বাস্থ্যকেন্দ্রের উপব্যবস্থাপক (জনসংযোগ) হারুন-অর-রশীদ বলেন, আজও শরীর ঝিমঝিম, হাত-পা ব্যথা, পেটে ব্যথা, বমি বমি ভাব, অচেতন হয়ে পড়া উপসর্গ নিয়ে ভর্তি হয়েছেন দুজন শ্রমিক। বিষয়টি মনস্তাত্ত্বিক বলে মনে হচ্ছে।
ঘটনার পর কর্মকর্তাদের সঙ্গে কথা বলার জন্য ওই কারখানায় যাওয়ার চেষ্টা করলেও নিরাপত্তাকর্মীদের বাধায় ভেতরে ঢোকা সম্ভব হয়নি। পরে কারখানার এক কর্মকর্তার মুঠোফোনে ফোন করা হয়। এই প্রতিবেদক সাংবাদিক পরিচয় দিয়ে কথা বলতে চাইলে ওই কর্মকর্তা আর কথা বলেননি।
আরও পড়ুন: 
‘ভূত–আতঙ্কে’ অসুস্থ ৪৯ জন!
