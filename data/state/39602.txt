
গাড়ি ভাঙচুর, ককটেল বিস্ফোরণ ও অগ্নিসংযোগ করে তারেক রহমানকে গ্রেপ্তারে পরোয়ানা জারির প্রতিবাদ জানিয়েছে বিএনপির কয়েকটি অঙ্গ ও সহযোগী সংগঠন।
এ ছাড়া গতকাল রাজধানীর মিরপুর ও কলাবাগানে পোশাকশ্রমিকেরাও বেশ কিছুক্ষণ সড়ক অবরোধ করে রেখেছিলেন। এর ফলে গতকাল রাজধানীজুড়ে আতঙ্ক আর যানজট ছড়িয়ে পড়ে। দুর্ভোগে পড়ে নগরবাসী। গতকাল সকাল থেকে পুরান ঢাকা, মিরপুর, মতিঝিল, হাতিরপুল ও ঢাকা বিশ্ববিদ্যালয়সহ বিভিন্ন এলাকায় মিছিল করে ছাত্রদল, যুবদল ও স্বেচ্ছাসেবক দল। এসব মিছিল থেকে অর্ধশতাধিক গাড়ি ভাঙচুর ও বেশ কিছু ককটেলের বিস্ফোরণ ঘটানো হয়। সকালে রাজধানীর ফকিরাপুল কাঁচাবাজার এলাকায় ছাত্রদলের একটি মিছিল থেকে সাতটি ককটেলের বিস্ফোরণ ঘটানো হয়। এর একটু পরেই আরামবাগ এলাকায় ছাত্রদল ও স্বেচ্ছাসেবক দল একই সময়ে পৃথক দুটি মিছিল বের করে। এ সময় আরামবাগ আল হেলাল জোনের বিপরীতে দাঁড়িয়ে থাকা একটি গাড়ি ভাঙচুর করা হয়।
সকালে সরকারি তিতুমীর কলেজের ছাত্রদলের কর্মীরা বিক্ষোভ মিছিল থেকে ১৫-২০টি যানবাহন ভাঙচুর করেন। বেলা ১১টার দিকে মহাখালীতে পুলিশ বক্সের সামনে ছাত্রদলের মিছিল থেকে চারটি ককটেলের বিস্ফোরণ ঘটানো হয়। এ সময় কয়েকটি গাড়ি ভাঙচুর করা হয়। দুপুরে মহাখালীর ওয়্যারলেস গেট এলাকায় আরও দুটি ককটেলের বিস্ফোরণ ও দুটি গাড়ি ভাঙচুর করা হয়।
জগন্নাথ বিশ্ববিদ্যালয় প্রতিবেদক জানান, সকালে পুরান ঢাকায় অন্তত ১০টি গাড়ি ভাঙচুর করেছেন জগন্নাথ বিশ্ববিদ্যালয় শাখা ছাত্রদলের নেতা-কর্মীরা। সকাল ১০টার দিকে পুরান ঢাকার লক্ষ্মীবাজার এলাকা থেকে বিক্ষোভ মিছিল বের করেন তাঁরা। দুপুর দেড়টার দিকে পুরান ঢাকার বংশাল রোডে তিনটি ককটেল বিস্ফোরণ ও চারটি গাড়ি ভাঙচুর করা হয়।
দুপুর ১২টার দিকে কমলাপুর এলাকায় রাস্তার ওপর রাখা হানিফ পরিবহনের একটি বাসে ভাঙচুর ও অগ্নিসংযোগ করা হয়। একই সময়ে ফকিরাপুল কাঁচাবাজারের সামনের রাস্তায় পাঁচটি ককটেলের বিস্ফোরণ ঘটানো হয়। একটু পরেই এজিবি কলোনি কাঁচাবাজার চার রাস্তার মোড়ে আরও তিনটি ককটেলের বিস্ফোরণ ঘটে। এ সময় এজিবি কলোনিতে একটি গাড়ি ভাঙচুর করা হয়।
দুপুর দেড়টার দিকে মিরপুর ৬ নম্বরে যুবদলের কর্মীরা মিরপুর স্টেডিয়ামসংলগ্ন সড়কে মিছিল বের করেন। একপর্যায়ে মিছিলকারীরা সড়কে চলাচলকারী ১৫-২০টি যানবাহনে ভাঙচুর চালান।
বিশ্ববিদ্যালয় প্রতিবেদক জানান, রাজধানীর কাঁটাবন এলাকায় ছাত্রদল বিক্ষোভ মিছিল করার সময় পুলিশ আট কর্মীকে আটক করে।
সাংসদদের মানববন্ধন একই দাবিতে গতকাল সংসদের দক্ষিণ প্লাজার পাশে মানববন্ধনে অংশ নেন বিএনপির ১৪ জন সাংসদ। তবে সংসদে বিএনপির ৩৫ জন সাংসদ আছেন।
পোশাকশ্রমিকদের অবরোধ বেতন-ভাতাসহ বিভিন্ন সুযোগ-সুবিধা বৃদ্ধির দাবিতে রাজধানীর মিরপুরের শেওড়াপাড়া এলাকায় পোশাক কারখানার শ্রমিকেরা বিক্ষোভ, ভাঙচুর ও সড়ক অবরোধ করেন। গতকাল সকাল সাড়ে নয়টা থেকে বেলা সাড়ে ১১টা পর্যন্ত এ বিক্ষোভ চলে। এ সময় শেওড়াপাড়ার বেগম রোকেয়া সরণি দিয়ে যান চলাচল বন্ধ হয়ে যায়। ফলে আশপাশের এলাকায় তীব্র যানজটের সৃষ্টি হয়।
এদিকে কারখানা স্থানান্তরের প্রতিবাদে গতকাল সকাল ১০টার দিকে কলাবাগানের বসুন্ধরা গার্মেন্টসের শ্রমিকেরা রাস্তায় নেমে বিক্ষোভ শুরু করেন। একপর্যায়ে তাঁরা কলাবাগান ফুটওভারব্রিজের নিচে সড়ক অবরোধ করেন।
