
ঢাকায় আর্মড ফোর্সেস মেডিকেল কলেজের পর চট্টগ্রাম, যশোর, রংপুর, কুমিল্লা ও বগুড়া সেনানিবাসে নতুন পাঁচটি মেডিকেল কলেজ চালুর অনুমতি পেয়েছে বাংলাদেশ সেনাবাহিনী।
স্বাস্থ্য ও পরিবারকল্যাণমন্ত্রী মোহাম্মদ নাসিমের সভাপতিত্বে ১৮ সেপ্টেম্বর অনুষ্ঠিত সভায় সেনাবাহিনীকে পাঁচটি মেডিকেল কলেজে শিক্ষার্থী ভর্তির বিষয়ে নীতিগত অনুমোদন দেওয়া হয়। এই কলেজগুলো আর্মি মেডিকেল কলেজ হিসেবে পরিচিত হবে। নীতিগত অনুমোদন পাওয়ার পরদিন জাতীয় দৈনিকে ও দ্বিতীয় দিনে ওয়েবসাইটে শিক্ষার্থী ভর্তির বিজ্ঞপ্তি দেওয়া হয়।
আর্মড ফোর্সেস মেডিকেল কলেজের কমান্ড্যান্ট মেজর জেনারেল মো. নাসিরউদ্দিন বলেন, জাতির প্রয়োজনে ও সেনাপ্রধানের নির্দেশে এই পাঁচটি মেডিকেল কলেজ চালুর কাজ তাঁরা শুরু করেছেন।
বিজ্ঞপ্তিতে উল্লেখ করা হয়েছে, প্রথম বর্ষে শিক্ষার্থীদের ভর্তি ফি ১০ লাখ ৬০ হাজার টাকা। ২৮ সেপ্টেম্বর থেকে ১৬ অক্টোবর পর্যন্ত অনলাইনে ভর্তি পরম পাওয়া যাবে। ফরমের দাম ৬০০ টাকা।
সেনাবাহিনীর একটি দায়িত্বশীল সূত্র জানায়, ভর্তির ক্ষেত্রে সেনাসদস্য পরিবারের সন্তানদের জন্য নির্দিষ্ট কোটা থাকতে পারে। তবে কোটার সংখ্যা সম্পর্কে এখনো সিদ্ধান্ত হয়নি।
ওই পাঁচ মেডিকেল কলেজ চালুর মতো প্রস্তুতি কর্তৃপক্ষের আছে কি না, জানতে চাইলে স্বাস্থ্য অধিদপ্তরের চিকিৎসা শিক্ষা বিভাগের পরিচালক এ বি এম আবদুল হান্নান গতকাল মঙ্গলবার বলেন, অবকাঠামোগত প্রস্তুতি তাঁদের আছে। শিক্ষক নিয়োগ হয়েছে কি না, জানতে চাইলে তিনি বলেন, শুধু নীতিগত অনুমোদন হয়েছে। শিক্ষা কার্যক্রম চালুর আগে আরও অনুমোদনের প্রয়োজন হবে।
নতুন মেডিকেল কলেজ চালুর সঙ্গে সম্পৃক্ত সেনাবাহিনীর একটি সূত্র প্রথম আলোকে বলে, এই মুহূর্তে শিক্ষক নেই। বিজ্ঞাপন দিয়ে শিক্ষক নিয়োগ দেওয়া হবে। প্রক্রিয়াও দ্রুত শুরু হবে।
বাংলাদেশে ২৯টি সরকারি ও ৫৪টি বেসরকারি মেডিকেল কলেজ আছে। ব্যাপক সমালোচনার মুখে ১২টি মেডিকেল কলেজে শিক্ষার্থী ভর্তি স্থগিত করার এক বছরেরও কম সময়ের মধ্যে এই মেডিকেল কলেজগুলোর অনুমোদন দেওয়া হলো। যদিও সাবেক স্বাস্থ্যমন্ত্রী আ ফ ম রুহুল হক জাতীয় সংসদে ও সংবাদ সম্মেলনে একাধিকবার বলেছিলেন, নতুন করে আর কোনো মেডিকেল কলেজের অনুমোদন দেওয়া হবে না।
