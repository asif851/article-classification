
বাংলাদেশে পালিয়ে আসা রোহিঙ্গাদের মিয়ানমারে ফিরিয়ে নিতে বিশ্ব সম্প্রদায়কে ঐক্যবদ্ধ ভূমিকা রাখার আহ্বান জানিয়েছেন জাতীয় সংসদের ডেপুটি স্পিকার ফজলে রাব্বী মিয়া। রাশিয়ার সেন্টপিটাসবার্গে চলমান ইন্টারপার্লামেন্টারি ইউনিয়নের (আইপিইউ) সম্মেলনে আজ সোমবার তিনি এ আহ্বান জানান।
সংসদ সচিবালয়ের সংবাদ বিজ্ঞপ্তিতে বলা হয়, রোববার বাংলাদেশের প্রতিনিধিদল আইপিইউ সম্মেলনে চলমান রোহিঙ্গা সংকট আলোচনায় অন্তর্ভুক্ত করার প্রস্তাব করলে ভোটাভুটিতে তা গৃহীত হয়। সোমবার সকালে ‘মিয়ানমারে মানবিক সংকট এবং রোহিঙ্গাদের ওপর নির্যাতন নিরসনের প্রচেষ্টা বৃদ্ধি’ বিষয়ে সাধারণ আলোচনা অনুষ্ঠিত হয়।
সাধারণ আলোচনায় অংশ নিয়ে বাংলাদেশের প্রতিনিধিদলের প্রধান ডেপুটি স্পিকার ফজলে রাব্বী মিয়া মিয়ানমারে মানবিক সংকট এবং রোহিঙ্গাদের ওপর নির্যাতন নিরসনের প্রচেষ্টা বাড়াতে বিশ্বনেতাদের এগিয়ে আসার আহ্বান জানান। রোহিঙ্গাদের নির্যাতনের ঘটনাকে পরিকল্পিত হত্যাকাণ্ড উল্লেখ করে ফজলে রাব্বী মিয়া বলেন, বাংলাদেশে পালিয়ে আসা সব রোহিঙ্গাকে মিয়ানমারে পূর্ণ নাগরিকের মর্যাদা দিয়ে নিঃশর্তভাবে নিজ দেশে ফিরিয়ে নিতে হবে। বাংলাদেশের প্রধানমন্ত্রী শেখ হাসিনার দৃঢ় মনোবল এবং মহানুভবতার কারণে বাংলাদেশ রোহিঙ্গাদের আশ্রয় এবং খাবারের ব্যবস্থা করছে। কিন্তু এই মানবিক বিপর্যয়ের স্থায়ী সমাধান মিয়ানমারকেই করতে হবে।
