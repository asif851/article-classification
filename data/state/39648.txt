
বিশিষ্ট লেখক ও অধ্যাপক মুহম্মদ জাফর ইকবালকে হত্যাচেষ্টার ঘটনায় শাহজালাল বিজ্ঞান ও প্রযুক্তি বিশ্ববিদ্যালয়ের নিরাপত্তারক্ষীসহ দুজনকে নিজেদের জিম্মায় নিয়েছে আইনশৃঙ্খলা রক্ষাকারী বাহিনী।
এদিকে মুহম্মদ জাফর ইকবালের ওপর হামলাকারী ফয়জুর রহমানের বাইসাইকেল উদ্ধার করেছে পুলিশ।
আজ মঙ্গলবার বিকেলে বিশ্ববিদ্যালয়ের কেন্দ্রীয় গ্রন্থাগারের নিরাপত্তারক্ষী খালেকুজ্জামান ও বিশ্ববিদ্যালয়ের সামনের একটি রিকশার গ্যারেজের মালিক জাহিদুল ইসলামকে আটক করে নিয়ে যায় আইনশৃঙ্খলা রক্ষকারী বাহিনীর সদস্যরা। বিশ্ববিদ্যালয় ও প্রত্যক্ষদর্শী সূত্রে এসব তথ্য পাওয়া গেছে।
বিশ্ববিদ্যালয়ের প্রক্টর জহীর উদ্দিন আহমদ প্রথম আলোকে জানান, তদন্তের স্বার্থে আইনশৃঙ্খলা রক্ষাকারী বাহিনী অনেককেই জিজ্ঞাসাবাদের জন্য নিজেদের জিম্মায় নিচ্ছে। তাদের (আইনশৃঙ্খলা রক্ষাকারী বাহিনী) সহযোগিতা করছে বিশ্ববিদ্যালয় প্রশাসন।
ফয়জুরের বাইসাইকেল উদ্ধারঅধ্যাপক মুহম্মদ জাফর ইকবালের ওপর হামলাকারী ফয়জুর রহমানের ব্যবহৃত বাইসাইকেল উদ্ধার করেছে পুলিশ। বিশ্ববিদ্যালয়ের ক্লোজড সার্কিট ক্যামেরার ভিডিও ফুটেজের সূত্র ধরেই বাইসাইকেলটি উদ্ধার করা হয়।বিষয়টি নিশ্চিত করে মহানগর পুলিশের উপপুলিশ কমিশনার মুহম্মদ আবদুল ওয়াহাব জানান, বাইসাইকেলটি উদ্ধার করে মামলার আলামত হিসেবে জব্দ করা হয়েছে। তবে রিকশা গ্যারেজের মালিকের আটকের বিষয়টি তাঁর জানা নেই বলেও জানান।
