
মানি লন্ডারিংয়ের অভিযোগে করা মামলায় জিজ্ঞাসাবাদের জন্য ওয়েস্টমন্ট গ্রুপের চেয়ারম্যান কাজী তাজুল ইসলামকে তলব করেছে দুর্নীতি দমন কমিশন (দুদক)। একই মামলায় সাক্ষী হিসেবে উপস্থিত থাকতে রূপালী ব্যাংকের ব্যবস্থাপনা পরিচালক (এমডি) এম ফরিদ উদ্দিনকেও তলব করা হয়েছে।আজ সোমবার দুদকের উপপরিচালক মীর জয়নুল আবেদীন তাঁদের নোটিশ পাঠিয়েছেন। নোটিশে ২২ ডিসেম্বর দুদকের জিজ্ঞাসাবাদে হাজির থাকতে বলা হয়েছে।দুদক সূত্র জানায়, ২০০২ সালে বিদ্যুৎ প্লান্ট স্থাপনের জন্য জনতা ব্যাংকের স্থানীয় শাখা থেকে ১২ দশমিক ৯৬ মিলিয়ন মার্কিন ডলার (৭৮ কোটি ৯৯ লাখ টাকা) ঋণ নেয় ওয়েস্টমন্ট পাওয়ার (বাংলাদেশ) লিমিটেড। পরে যন্ত্রপাতি আমদানির নামে সে টাকা অবৈধভাবে বিদেশে পাচার করা হয় বলে অভিযোগ আসে।২০০৯ সালে এ বিষয়ে অনুসন্ধান শুরু হয়। পরে এ অভিযোগে ২০১১ সালের ২১ এপ্রিল রাজধানীর মতিঝিল থানায় মামলা করেন দুদকের উপরিচালক এস এম এম আখতার হামিদ ভূঁইয়া। মামলায় ওয়স্টেমন্ট গ্রুপ, গ্রুপের চেয়ারম্যান তাজুল ইসলাম, জনতা ব্যাংকের সে সময়ের সহকারী মহাব্যবস্থাপক রফিকুল হক চৌধুরী এবং মালেয়েশিয়ার চার ও ফিলিপাইনের এক নাগরিককে আসামি করা হয়।মামলাটির তদন্ত করছেন মীর জয়নুল আবদীন।দুদকের সূত্রটি আরও জানায়, ওয়েস্টমন্ট গ্রুপের চেয়ারম্যান তাজুল ইসলামকে মামলা অনুসন্ধানের অংশ হিসেবে বিভিন্ন বিষয়ে জ্ঞিাসাবাদ করা হবে। অন্যদিকে রূপালী ব্যাংকের এমডি এম ফরিদউদ্দিন ঋণ মঞ্জুরের সময় জনতা ব্যাংকের মহাব্যবস্থাপক ছিলেন। ব্যাংকটির স্থানীয় শাখার প্রধান হিসেবে মামলা–সংশ্লিষ্ট নানা বিষয়ে তাঁর কাছে জানতে চাওয়া হবে।উল্লেখ, এক-এগারোর তত্ত্বাবধায়ক সরকারের আমলে বর্তমান প্রধানমন্ত্রী শেখ হাসিনার বিরুদ্ধে তিন  কোটি টাকা চাঁদাবাজির মামলা করেছিলেন কাজী তাজুল ইসলাম।
