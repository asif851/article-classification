
মুন্সিগঞ্জের লৌহজং উপজেলার কনকসার ইউনিয়নের কায়তারা কওমি মাদ্রাসার এক শিক্ষক আমিনুল ইসলাম (৬) নামের এক শিক্ষার্থীকে পিটিয়ে আহত করেছেন বলে অভিযোগ পাওয়া গেছে। এ ঘটনায় ওই শিক্ষককে বরখাস্ত করা হয়েছে।শিশুটির বাবা নুরুল ইসলাম বলেন, এক বছর আগে আমিনুলকে (৬) কায়তারা কওমি মাদ্রাসায় ভর্তি করেন তিনি। মাদ্রাসায় না যাওয়ার অভিযোগ তুলে প্রায় সময় তাঁর ছেলেকে মারধর করা হতো। এ জন্য সে মাদ্রাসায় যেতে চাইত না। গত মঙ্গলবার আমিনুল মাদ্রাসায় যায়। ওই দিন শ্রেণিশিক্ষক সামসুল আরেফিন আমিনুলকে বেধড়ক পেটান। খবর পেয়ে আমিনুলকে উদ্ধার করে উপজেলা স্বাস্থ্য কমপ্লেক্সে নিয়ে চিকিৎসা দেওয়া হয়। তার শরীরজুড়ে আঘাতের চিহ্ন ছিল।বিষয়টি কনকসার ইউপি চেয়ারম্যান আবুল কালাম আজাদকে জানানো হয়। এ নিয়ে গতকাল বুধবার মাদ্রাসায় জরুরি সভা ডাকা হয়। সভায় শিক্ষক সামসুলকে বরখােস্তর সিদ্ধান্ত নেওয়া হয়। চেয়ারম্যান শিক্ষককে বরখাস্ত করার বিষয়টি নিশ্চিত করেছেন। এ ব্যাপারে কথা বলার জন্য চেষ্টা করেও সামসুল আরেফিনের মুঠোফোন বন্ধ পাওয়া গেছে।মাদ্রাসার অধ্যক্ষ মাহামুদুল হাসান বলেন, ‘আমিনুল প্রায়ই মাদ্রাসায় অনুপস্থিত থাকত। তাই ওই শিক্ষক উত্তেজিত হয়ে তাকে মারধর করেছেন। আমরা তাঁকে বরখাস্ত করেছি।’
