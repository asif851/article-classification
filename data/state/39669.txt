
ঘন কুয়াশায় সাড়ে ৫ ঘণ্টা বন্ধ থাকার পর মানিকগঞ্জের পাটুরিয়া ও রাজবাড়ীর দৌলতদিয়া নৌপথে আজ রোববার সকাল সাড়ে আটটায় সব ধরনের নৌযান চলাচল শুরু হয়েছে। গতকাল শনিবার দিবাগত রাত তিনটার দিকে নৌযান চলাচল বন্ধ হয়ে যায়।
এর আগে দুই ঘাট থেকে ছেড়ে আসা পাঁচটি ফেরি মাঝনদীতে আটকা পড়ে। দুই ঘাটে আটকে ছিল প্রায় ৭০০ যানবাহন।
বাংলাদেশ অভ্যন্তরীণ নৌপরিবহন সংস্থা (বিআইডব্লিউটিসি) দৌলতদিয়া কার্যালয় জানায়, গতকাল গভীর রাত থেকে দৌলতদিয়া-পাটুরিয়া নৌপথে কুয়াশায় নৌযান চলাচলে বাধা পড়ে। রাত তিনটা থেকে আরও বেশি কুয়াশা পড়তে শুরু করে। এতে কর্তৃপক্ষ সব ধরনের নৌযান চলাচল বন্ধ করে দেয়।
এর আগে দুই ঘাট থেকে ছেড়ে আসা ভাষাসৈনিক ডা. গোলাম মওলা, এনায়েতপুরী, শাহমখদুম, মাধবীলতা ও চন্দ্রমল্লিকা নামে পাঁচটি ফেরি মাঝনদীতে আটকা পড়ে।
বিআইডব্লিউটিসি দৌলতদিয়া কার্যালয়ের ব্যবস্থাপক মো. শফিকুল ইসলাম সকাল সাড়ে আটটার ​দিকে জানান, কুয়াশা কেটে যাওয়ায় নৌযান চলাচল আবার শুরু হয়েছে।
