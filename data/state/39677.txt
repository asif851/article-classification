
রাজধানীর উত্তরা এলাকা থেকে অস্ত্র, গুলি ও মোটরসাইকেলসহ পুলিশের বিশেষ শাখার উপপরিদর্শক (এসআই) আসাদুজ্জামানসহ চারজনকে আটক করেছে র‌্যাব। আজ বুধবার বিকেলে তাঁদের উত্তরার ৬ নম্বর সেক্টর থেকে আটক করা হয়।আটক অন্য তিনজন হলেন সাইফুল ইসলাম (৩০), মাহমুদুল হাসান (২৪) ও মশিউর রহমান (২৬)।র‌্যাবের দাবি, ওই চারজনের সঙ্গে অস্ত্র কেনা-বেচায় জড়িত একটি দলের সম্পর্ক রয়েছে।র‌্যাব-১-এর অধিনায়ক লেফটেন্যান্ট কর্নেল তুহিন মোহাম্মদ মাসুদ প্রথম আলোকে বলেন, অস্ত্র উদ্ধার অভিযানের অংশ হিসেবে উত্তরার ৬ নম্বর সেক্টরের একটি নির্মাণাধীন বাড়ি থেকে তাঁদের আটক করা হয়। তাঁদের কাছ থেকে একটি বিদেশি পিস্তল, একটি ম্যাগাজিন, তিনটি গুলি ও একটি মোটরসাইকেল উদ্ধার করা হয়। আটক ব্যক্তিদের মধ্যে আসাদুজ্জামান এসবির উত্তরা অঞ্চলে কর্মরত। তাঁর বাড়ি ঢাকার তুরাগ থানা এলাকায়। উত্তরা এলাকায় তাঁর বেড়ে ওঠা। যত দূর জানা গেছে, তিনি (আসাদুজ্জামান) স্থানীয় ছাত্রলীগের রাজনীতির সঙ্গে জড়িত ছিলেন। বাকি তিনজন উত্তরা বিশ্ববিদ্যালয় থেকে মাস্টার্স সম্পন্ন করেছেন। তবে তাঁরা সবাই অস্ত্র কেনা-বেচার সঙ্গে জড়িত। তিনি বলেন, ওই চারজনের বিরুদ্ধে মামলা করা হবে।
