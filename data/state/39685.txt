
প্রাথমিক সহকারী শিক্ষকদের বেতন ১১তম গ্রেডে (১২ হাজার ৫০০ টাকা) পুনর্নির্ধারণসহ ছয় দফা দাবিতে আগামী বৃহস্পতিবার রাজধানীর কেন্দ্রীয় শহীদ মিনারে মহাসমাবেশ করবে প্রাথমিক সহকারী শিক্ষক ফেডারেশন।গতকাল সোমবার বেলা ১১টার দিকে পুরানা পল্টনে বাংলাদেশ প্রাথমিক সহকারী শিক্ষক সমাজের কার্যালয়ে এক সভায় এই সিদ্ধান্ত নেওয়া হয়। ফেডারেশনের দাবিগুলো হলো সরাসরি প্রধান শিক্ষক পদে নিয়োগ বন্ধ করে সহকারী শিক্ষক পদ থেকে নিয়োগ ও যোগ্যতার ভিত্তিতে বিভাগীয় পরীক্ষার মাধ্যমে মহাপরিচালক পদ পর্যন্ত শতভাগ বিভাগীয় পদোন্নতির সুযোগ, নিয়োগ বিধিমালা পরিবর্তন করে নারী-পুরুষের জন্য ন্যূনতম স্নাতক (সম্মান) ডিগ্রি যোগ্যতা নির্ধারণ, শিক্ষকদের জন্য স্বতন্ত্র বেতন স্কেল ঘোষণা ও সব প্রাথমিক বিদ্যালয় অষ্টম শ্রেণি পর্যন্ত চালু, টাইম স্কেল ও সিলেকশন গ্রেড পুনর্বহাল করে দ্রুত পদোন্নতির ব্যবস্থা করা এবং অর্জিত ছুটির বিধান প্রণয়ন করা।বাংলাদেশ প্রাথমিক সহকারী শিক্ষক সমাজের সভাপতি শাহিনুর আল আমীনের সভাপতিত্বে সভায় জাহিদুর রহমান, আবদুল হক, জসীমউদ্দিন প্রমুখ বক্তব্য দেন। বিজ্ঞপ্তি।
