
বেতন স্কেল পুনর্নির্ধারণসহ ছয় দফা দাবি পূরণে সহকারী প্রাথমিক শিক্ষকদের চারটি সংগঠন আগামী ১৯-২২ সেপ্টেম্বর কর্মবিরতির ঘোষণা দিয়েছে। এর মধ্যে ১৯-২১ সেপ্টেম্বর সকাল ৯টা থেকে ১২টা এবং ২২ সেপ্টেম্বর সারা দিন কর্মবিরতি পালন করবেন তাঁরা।গতকাল শুক্রবার শিক্ষক সংগঠনগুলোর এক সভায় এ সিদ্ধান্ত নেওয়া হয়। পরে সংবাদ বিজ্ঞপ্তিতে কর্মসূচির তথ্য জানানো হয়। যৌথভাবে কর্মসূচির ঘোষণা দেওয়া চারটি সংগঠন হলো বাংলাদেশ প্রাথমিক সহকারী শিক্ষক সমাজ, বাংলাদেশ প্রাথমিক বিদ্যালয় সহকারী শিক্ষক সমিতি, বাংলাদেশ সরকারি প্রাথমিক বিদ্যালয় সহকারী শিক্ষক সমিতি ও বাংলাদেশ প্রাথমিক সহকারী শিক্ষক ফোরাম।এ ছাড়া আগামী ১৫ অক্টোবর সকাল ৯টা থেকে বেলা ৩টা পর্যন্ত জাতীয় প্রেসক্লাবের সামনে প্রতীকী অনশনের ঘোষণাও দিয়েছেন সংগঠনের নেতারা। সহকারী প্রাথমিক শিক্ষকদের ছয় দফা দাবি হচ্ছে: সহকারী শিক্ষকদের বেতন ১১তম গ্রেডে পুনর্নির্ধারণ করা, সরাসরি প্রধান শিক্ষক পদে নিয়োগ বন্ধ করে সহকারী শিক্ষকদের মধ্য থেকে নিয়োগ দেওয়া, শিক্ষক নিয়োগে নারী-পুরুষ নির্বিশেষে স্নাতক ডিগ্রি নির্ধারণ করা, জাতীয় শিক্ষানীতি অনুযায়ী শিক্ষকদের জন্য বেতন স্কেল ঘোষণা ও প্রাথমিক বিদ্যালয়গুলোকে অষ্টম শ্রেণি পর্যন্ত করা, টাইম স্কেল ও সিলেকশন গ্রেড পুনর্বহাল এবং প্রাথমিক শিক্ষকদের জন্য অর্জিত ছুটির বিধান করা। বিজ্ঞপ্তি।
