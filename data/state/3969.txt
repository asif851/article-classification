
কক্সবাজারের চকরিয়ায় আওয়ামী লীগের এক নেতাকে ঘুষি দেওয়ায় জিয়া উদ্দিন নামের এক পুলিশ কনস্টেবলকে প্রত্যাহার করা হয়েছে। চকরিয়া থানার ভারপ্রাপ্ত কর্মকর্তা (ওসি) প্রভাষ চন্দ্র ধর ঘটনার সত্যতা নিশ্চিত করেছেন।ঘটনার প্রত্যক্ষদর্শী কয়েকজন সংবাদকর্মী জানিয়েছেন, গতকাল মঙ্গলবার দুপুর ১২টার দিকে আওয়ামী লীগের কয়েকজন নেতার সঙ্গে থানায় আসেন চকরিয়া উপজেলার সাহারবিল ইউনিয়ন আওয়ামী লীগের যুগ্ম আহ্বায়ক এস এম সায়েম। ওই সময় কনস্টেবল জিয়া উদ্দিন তাঁকে ওসির কক্ষে ঢুকতে বারণ করেন। এ নিয়ে দুজনের মধ্যে কথা-কাটাকাটি হয়। একপর্যায়ে এস এম সায়েমকে কিল-ঘুষি মারেন তিনি। পরে আশপাশে থাকা পুলিশ সদস্যরা এগিয়ে এসে ওই কনস্টেবলকে নিবৃত্ত করেন।প্রভাষ চন্দ্র ধর বলেন, ঘটনাটি দুঃখজনক। ওই পুলিশ সদস্যকে তাৎক্ষণিক প্রত্যাহার করা হয়েছে। গতকাল দুপুরেই তিনি কক্সবাজার পুলিশ লাইনে চলে গেছেন।
