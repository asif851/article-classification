
সম্প্রতি দেশে ধর্ষণের ঘটনা বেড়ে যাওয়ায় উদ্বেগ প্রকাশ করেছেন জাতীয় মানবাধিকার কমিশনের চেয়ারম্যান কাজী রিয়াজুল হক। আজ বৃহস্পতিবার মানবাধিকার কমিশন থেকে পাঠানো এক বিবৃতিতে এ কথা জানানো হয়। তিনি বলেন, যথাসময়ে ন্যায়বিচার নিশ্চিত না হওয়ায় দুর্বৃত্তরা নিয়ন্ত্রণহীন হয়ে পড়েছে।
বিবৃতিতে বলা হয়েছে, বগুড়ায় ছাত্রী ধর্ষণ, রাজধানীতে চার বছরের শিশুকে ধর্ষণের পর হত্যা, ধর্ষণের কারণে অন্তঃসত্ত্বা হয়ে পড়ায় শরীয়তপুরে দশম শ্রেণির ছাত্রীর আত্মহত্যা, টাঙ্গাইলে এক তরুণীকে সাত মাস আটকে রেখে ধর্ষণসহ একের পর এক এমন ঘটনার তীব্র নিন্দা জানাচ্ছে জাতীয় মানবাধিকার কমিশন।
বিবৃতিতে কমিশনের চেয়ারম্যান কাজী রিয়াজুল হক বলেন, ‘সম্প্রতি নারীর প্রতি সহিংসতা, ধর্ষণ ও হামলার ঘটনা বৃদ্ধি পাচ্ছে। বিভিন্ন গণমাধ্যমে এসব খবর প্রকাশিত হয়েছে। যথাসময়ে ন্যায়বিচার নিশ্চিত না হওয়ায় দুর্বৃত্তরা নিয়ন্ত্রণহীন হয়ে পড়েছে।’
মানবাধিকার কমিশনের চেয়ারম্যান বলেন, ‘সামাজিক অস্থিরতা ও বিচারহীনতার সংস্কৃতির কারণে এ ধরনের ঘটনা বৃদ্ধি পাচ্ছে। কিছু দুর্বৃত্ত রাজনৈতিক ও প্রশাসনিক ছত্রচ্ছায়ায় এ ধরনের অপরাধ করছে। কমিশন মনে করে, এ ধরনের ঘটনার পুনরাবৃত্তি রোধে এসব ঘটনা দ্রুত আমলে নিয়ে উপযুক্ত ব্যবস্থা গ্রহণ করা দরকার।’
বিবৃতিতে আরও বলা হয়েছে, বেশ কয়েকটি ধর্ষণের ঘটনায় কমিশন স্বতঃপ্রণোদিত হয়ে অভিযোগ আমলে নিয়েছে এবং ভুক্তভোগীদের আইনি সহায়তা দিচ্ছে।
কমিশন আইনশৃঙ্খলা রক্ষাকারী বাহিনীকে তাদের নিরাপত্তা জোরদার করা ও টাঙ্গাইলে তরুণীকে ধর্ষণের অভিযোগে অভিযুক্ত বাদল মিয়াসহ ধর্ষণের সব আসামিকে দ্রুত গ্রেপ্তার ও জড়িতদের বিরুদ্ধে দৃষ্টান্তমূলক শাস্তি নিশ্চিত করে আইনানুগ ব্যবস্থা নেওয়ার আহ্বান জানিয়েছে।
