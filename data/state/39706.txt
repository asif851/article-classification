
ইউনিয়ন পরিষদ (ইউপি) নির্বাচনে সুনামগঞ্জের দোয়ারাবাজার উপজেলার নয়টি ইউপিতে চেয়ারম্যান পদে ৬১ জন প্রতিদ্বন্দ্বিতা করছেন। তাঁদের মধ্যে একমাত্র নারী প্রার্থী লিপিয়া বেগম। তিনি জাতীয় পার্টি থেকে লাঙ্গল প্রতীকে দোহালিয়া ইউপিতে লড়ছেন।দোহালিয়া ইউপিতে চেয়ারম্যান পদে অন্য নয় প্রার্থী হলেন আওয়ামী লীগের আনোয়ার মিয়া, বিএনপির ফখর উদ্দিন, স্বতন্ত্র হিসেবে বর্তমান চেয়ারম্যান আবদুল জলিল, শামিমুল ইসলাম, এমরাজ তালুকদার, রাসেন্দ্র দাস, দেওয়ান হুমায়ূন চৌধুরী, মিজানুর রহমান ও কাজী মাহবুবুল ইসলাম। দোয়ারাবাজার উপজেলার নয় ইউপিতে ২৩ এপ্রিল ভোট হবে।লিপিয়া বেগম বলেন, তাঁর বাড়ি দোহালিয়া গ্রামে। তিনি এইচএসসি পাস। তিনি (লিপিয়া) কলেজজীবন থেকে জাতীয় পার্টির রাজনীতির সঙ্গে যুক্ত। পড়াশোনা শেষ করে কয়েক বছর প্রাথমিক বিদ্যালয়ে শিক্ষকতা করেছেন। তিনি আরও বলেন, ‘এলাকার উন্নয়নের স্বার্থে প্রার্থী হয়েছি। নারীরা আমাকে প্রার্থী হতে অনুপ্রেরণা দিয়েছেন।’
