
‘যারা প্রতিবন্ধী, তারা মনের আলোয় পৃথিবীকে আলোকিত করে। আর যারা সন্ত্রাস, চাঁদাবাজি, নাশকতা, দুর্নীতি আর রাহাজানি করে, তাদের মন চিন্তা ও মানসিকতায় অন্ধকার, তারাই প্রতিবন্ধী।’  পঞ্চগড় সরকারি মিলনায়তনে গতকাল শনিবার দুপুরে দারিদ্র্য কল্যাণ সংস্থা আয়োজিত ‘প্রতিবন্ধীদের মেধা অন্বেষণ’ শীর্ষক এক অনুষ্ঠানে প্রধান অতিথির বক্তব্যে ডাক ও টেলিযোগাযোগ প্রতিমন্ত্রী তারানা হালিম এসব কথা বলেন।তারানা হালিম বলেন, সরকার প্রতিবন্ধীদের জন্য অধিকার ও সুরক্ষা আইন করেছে। জাতিসংঘ অনুমোদিত টেকসই উন্নয়নের লক্ষ্য অনুযায়ী কাউকে বাদ দিয়ে উন্নয়ন করা যাবে না। তাই পিছিয়ে পড়া জনগোষ্ঠীর সংখ্যা নিরূপণ করে সেই লক্ষ্য নিয়ে সরকার কাজ করছে। এই সরকার মানবিক ও জনবান্ধব সরকার বলেই এটা সম্ভব হয়েছে।বায়োমেট্রিক পদ্ধতিতে সিম নিবন্ধনের প্রশ্নে তারানা হালিম বলেন, সবকিছুকে একটা নিয়মের মধ্যে আনার জন্যই এটা। সন্ত্রাসী, চাঁদাবাজ, জঙ্গি আর অপরাধীদের জন্য একটা অবৈধ সিম প্রয়োজন। এরাই এটার বিরোধিতা করেছে। অনুষ্ঠানে সভাপতিত্ব করেন সাবেক সংরক্ষিত সাংসদ ফরিদা আখতার হীরা। বক্তব্য দেন সাবেক সাংসদ চেমন আরা, সাবেক সাংসদ মাহাফুজা মণ্ডল, জেলা প্রশাসক অমল কৃষ্ণ মণ্ডল প্রমুখ। মো. শাহজালাল স্বাগত বক্তব্য দেন। সভা শেষে অতিথিরা প্রতিবন্ধী মেধা অন্বেষণ কার্যক্রমের উদ্বোধন করেন। কয়েকজন প্রতিবন্ধীর হাতে নগদ অর্থ বিতরণ করেন।
