
পেশাগত দায়িত্ব পালন করতে গিয়ে চট্টগ্রামের সাতকানিয়ায় দুর্ব্যবহারের শিকার হয়েছেন দুই সাংবাদিক। গতকাল রোববার উপজেলার সোনাকানিয়া ইউনিয়ন পরিষদ মিলনায়তনে এ ঘটনা ঘটে। বেসরকারি সংস্থা ব্র্যাকের আয়োজনে সেখানে নিরাপদ অভিবাসনবিষয়ক কর্মশালা হচ্ছিল।দুর্ব্যবহারের শিকার সাতকানিয়া প্রেসক্লাবের সাধারণ সম্পাদক মো. জাহেদ হোসাইন চেয়ারম্যানের বিরুদ্ধে সাতকানিয়া থানায় সাধারণ ডায়েরি (জিডি) করেছেন।প্রত্যক্ষদর্শীরা জানান, গতকাল বেলা সাড়ে ১১টার দিকে ব্র্যাকের আমন্ত্রণে সুপ্রভাত বাংলাদেশ পত্রিকার স্থানীয় প্রতিনিধি মো. জাহেদ হোসাইন ও প্রথম আলোর স্থানীয় প্রতিনিধি মামুন মুহাম্মদ নিরাপদ অভিবাসনবিষয়ক ইউনিয়ন কর্মশালার সংবাদ সংগ্রহ করতে সোনাকানিয়া ইউনিয়ন পরিষদ মিলনায়তনে যান। এ সময় ইউপি চেয়ারম্যান নূর আহমদ সাংবাদিকদের দেখেই উত্তেজিত হয়ে ওঠেন। কে সাংবাদিকদের আসতে বলেছে তা নিয়ে হইচই শুরু করেন এবং গালমন্দ করেন।কর্মশালায় উপস্থিত স্থানীয় ইউনিয়ন পরিষদ (ইউপি) সদস্য হুমায়ুন রশিদ বলেন, ‘চেয়ারম্যানের এ ধরনের ব্যবহার আমরা আশা করিনি। একটি কর্মশালায় এত লোকজনের সামনে সাংবাদিকদের সঙ্গে এমন দুর্ব্যবহার করাটা অমার্জনীয় অপরাধ।’সাংবাদিকদের সঙ্গে দুর্ব্যবহারের বিষয়ে ইউপি চেয়ারম্যানের বক্তব্য পাওয়া যায়নি।সাতকানিয়া থানার ভারপ্রাপ্ত কর্মকর্তা (ওসি) মো. ফরিদ উদ্দিন খন্দকার চেয়ারম্যানের বিরুদ্ধে সাধারণ ডায়েরির বিষয়টি নিশ্চিত করেছেন।এ ব্যাপারে সাতকানিয়া উপজেলা নির্বাহী কর্মকর্তা (ইউএনও) মোহাম্মদ উল্যাহ বলেন, সাংবাদিকদের সঙ্গে দুর্ব্যবহার করা চেয়ারম্যানের উচিত হয়নি। বিষয়টি তদন্ত করে ব্যবস্থা নেওয়া হবে।
