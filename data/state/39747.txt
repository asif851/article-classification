
সরকারি কর্মকমিশনের নিয়োগ পরীক্ষায় ৫৬ শতাংশ কোটা রাখার পদ্ধতির বৈধতা চ্যালেঞ্জ করে আজ রোববার হাইকোর্টে একটি রিট হয়েছে।দুজন বিসিএস পরীক্ষার্থী রিটটি দায়ের করেছেন। আবেদনকারীদের পক্ষে আইনজীবী মো. ইউনূস আলী আকন্দ রিট শুনানিতে অংশ নেবেন।৮ জুলাই ৩৪তম বিসিএসের ফল প্রকাশ করা হয়। এতে ১২ হাজার ৩৩ জন উত্তীর্ণ হন। এবার প্রিলিমিনারি পরীক্ষায় প্রথমবারের মতো কোটা-পদ্ধতি চালু করায় অনেক মেধাবী শিক্ষার্থী বঞ্চিত হওয়ার অভিযোগ তোলেন। এ নিয়ে সারা দেশে আন্দোলন ছড়িয়ে পড়লে ১০ জুলাই ফল পুনর্মূল্যায়নের সিদ্ধান্ত নেয় পিএসসি। সংশোধিত ফল আজ রোববার প্রকাশ করা হবে।ফল পুনর্মূল্যায়নের সিদ্ধান্ত সত্ত্বেও কোটার বিরুদ্ধে আন্দোলন অব্যাহত রয়েছে। বিসিএসসহ সব সরকারি নিয়োগ পরীক্ষায় কোটা বাতিলসহ পাঁচ দফা দাবিতে আজ রোববার সারা দেশের সব শিক্ষাপ্রতিষ্ঠানে ধর্মঘটের ডাক দিয়েছেন আন্দোলনকারীরা।৩৪তম বিসিএসের ফল আগের নিয়মে প্রকাশ এবং কোটা সংস্কারের মাধ্যমে আনুপাতিক সমতাবিধানের দাবিতে আজ আন্দোলন শুরু করবে প্রগতিশীল ছাত্রজোট ও ছাত্র ইউনিয়ন।বিদ্যমান কোটা অনুযায়ী, কোনো পরীক্ষার মাধ্যমে পিএসসি যদি ১০০ জন লোক নিয়োগ করে, তাহলে মাত্র ৪৫ জন নিয়োগ পাবেন মেধার ভিত্তিতে, ৩০ জন নিয়োগ পাবেন মুক্তিযোদ্ধা সন্তানদের মধ্য থেকে, ১০ জন নারী কোটায়, ১০ জন জেলা কোটায় এবং পাঁচজন নিয়োগ পাবেন উপজাতি কোটায়। এ ছাড়া গত বছর থেকে ১ শতাংশ প্রতিবন্ধী কোটা চালু করা হয়েছে। প্রতিবন্ধী পাওয়া না গেলে মেধার ভিত্তিতে ওই শূন্য পদ পূরণ করার বিধান রয়েছে।
