
আলাদা বেতন কাঠামোসহ বিভিন্ন দাবিতে আন্দোলনরত শিক্ষকদের প্রধানমন্ত্রী শেখ হাসিনার ওপর আস্থা রাখতে বলেছেন শিক্ষামন্ত্রী নুরুল ইসলাম নাহিদ। তিনি বলেছেন, শিক্ষকদের হতাশ বা উদ্বিগ্ন হয়ে ক্লাস বন্ধ রাখার সিদ্ধান্ত নেওয়ার মধ্যে যৌক্তিকতা নেই। বিশ্ব শিক্ষক দিবস উপলক্ষে আজ সোমবার দুপুরে ঢাকা বিশ্ববিদ্যালয়ের ছাত্র-শিক্ষক কেন্দ্র (টিএসসি) মিলনায়তনে এক আলোচনা সভায় মন্ত্রী এসব কথা বলেন। বিশ্ব শিক্ষক দিবস ২০১৫ জাতীয় উদ্‌যাপন কমিটি এই সভার আয়োজন করে। সভায় প্রধান অতিথির বক্তব্যে নুরুল ইসলাম নাহিদ বলেন, ‘মন্ত্রিপরিষদের বেতন সমতাকরণ কমিটির মাধ্যমে এই সমস্যা সমাধান করার চেষ্টা চলছে। আপনাদের এই দাবি-দাওয়া পূরণের জন্য প্রধানমন্ত্রীর ওপর আস্থা রাখা উচিত।’ শিক্ষকদের প্রশংসা করে শিক্ষামন্ত্রী বলেন, ‘আমরা যারা শিক্ষা লাভ করে বড় বড় ডাক্তার, ইঞ্জিনিয়ার, কর্মকর্তা, বিচারপতি, রাষ্ট্রনায়ক হয়েছি, তার পেছনে আপনাদের অবদান অতুলনীয়। সে জন্য আমি আপনাদের আমাদের সবার পক্ষ থেকে শ্রদ্ধা জানাচ্ছি। আমাদের সফলতার পেছনে আমাদের বাবা-মাসহ সমাজের অনেকের অবদান রয়েছে। কিন্তু এর মধ্যে সবচেয়ে বড় অবদান এবং অতুলনীয় অবদান আমাদের শিক্ষকদের। তাঁরা হচ্ছেন আমাদের শিক্ষার মূল ও নিয়ামক শক্তি।’ উদ্‌যাপন কমিটির সমন্বয়ক অধ্যক্ষ কাজী ফারুক আহমেদের সভাপতিত্বে সভায় বিশেষ অতিথি ছিলেন তত্ত্বাবধায়ক সরকারের সাবেক উপদেষ্টা অধ্যাপক রাশেদা কে চৌধূরী ও ইউনেসকোর ঢাকা কার্যালয়ের ভারপ্রাপ্ত কর্মকর্তা কিচি ওয়াসু। এ সময় উদ্‌যাপন কমিটির পক্ষ থেকে প্রিন্সিপাল ইব্রাহীম খাঁকে মরণোত্তর এবং ঢাকা বিশ্ববিদ্যালয়ের উপাচার্য অধ্যাপক আ আ ম স আরেফিন সিদ্দিক, বাংলাদেশ প্রকৌশল বিশ্ববিদ্যালয়ের (বুয়েট) উপাচার্য অধ্যাপক খালেদা ইকরাম, পরিবেশবিদ অধ্যাপক আতিক রহমান, আইএলও-এর পরামর্শক আব্দুর রফিক, অবসরপ্রাপ্ত প্রাথমিক শিক্ষক জীবন কৃষ্ণ দে ও মাধ্যমিক শিক্ষক আল মাহমুদকে সম্মাননা দেওয়া হয়। এর আগে সকালে কেন্দ্রীয় শহীদ মিনারে শিক্ষক-শিক্ষার্থী, শিক্ষা সম্পর্কিত বেসরকারি সংস্থা, বিভিন্ন জাতীয় ও আন্তর্জাতিক সংগঠনের অংশগ্রহণে একটি র‍্যালি বের হয়।
