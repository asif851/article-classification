
অর্থ পাচার এবং জ্ঞাত আয়বহির্ভূত সম্পদ অর্জনের অভিযোগে বেসিক ব্যাংকের দুই কর্মকর্তা ও তাঁদের স্ত্রীর বিরুদ্ধে পাঁচটি মামলা করেছে দুর্নীতি দমন কমিশন (দুদক)। আজ বুধবার সন্ধ্যায় দুদকের উপপরিচালক মুহাম্মদ মাহবুবুল আলম রাজধানীর রমনা মডেল থানায় চারটি এবং ভাটারা থানায় একটি মামলা করেন।রমনা থানায় করা মামলাগুলোর আসামিরা হলেন বেসিক ব্যাংকের মহাব্যবস্থাপক (সাময়িক বরখাস্ত) মোহাম্মদ আলী চৌধুরী, তাঁর স্ত্রী ইসমত আরা, বেসিক ব্যাংকের উপব্যবস্থাপনা পরিচালক (সাময়িক বরখাস্ত) এ মোনায়েম খান এবং তাঁর স্ত্রী শাহানা পারভীন। এর মধ্যে মোহাম্মদ আলীর বিরুদ্ধে ২ কোটি ৯ লাখ ৫০ হাজার ৭৯৪ টাকার জ্ঞাত আয়বহির্ভূত সম্পদ অর্জনের অভিযোগ আনা হয়েছে। ইসমত আরার বিরুদ্ধে আনা হয়েছে ৯৬ লাখ ২৬ হাজার টাকার জ্ঞাত আয়বহির্ভূত সম্পদ অর্জনের অভিযোগ।মোনায়েম খানের বিরুদ্ধে করা দুটি মামলার একটি অর্থ পাচার আইনে। এতে তাঁর বিরুদ্ধে ৭৫ লাখ ৮১ হাজার টাকা মালয়েশিয়ায় পাচারের অভিযোগ আনা হয়েছে। আরেক মামলায় আনা হয় ৭৪ লাখ ৮০ হাজার ৯৮৩ টাকার জ্ঞাত আয়বহির্ভূত সম্পদ অর্জনের অভিযোগ। তাঁর স্ত্রী শাহানা পারভীনের বিরুদ্ধে করা মামলায় ২ কোটি ২ লাখ ৮৯ হাজার ৪২০ টাকার জ্ঞাত আয়বহির্ভূত সম্পদ অর্জনের অভিযোগ আনা হয়।
