
খাদ্যে ভেজাল বা ক্ষতিকর রাসায়নিক পদার্থ মেশানোর অভিযোগে ১৪ বছরের জেল ও ১০ লাখ টাকার জরিমানার বিধান রেখে খাদ্যনিরাপত্তা আইন-২০১৩-এর নীতিগত অনুমোদন করেছে মন্ত্রিসভা।
আজ সোমবার সচিবালয়ে প্রধানমন্ত্রী শেখ হাসিনার সভাপতিত্বে মন্ত্রিসভার বৈঠক হয়। বৈঠক শেষে তাঁর কক্ষে খাদ্যমন্ত্রী আবদুর রাজ্জাক সাংবাদিকদের এ তথ্য জানান।
তবে বৈঠক শেষে মন্ত্রিপরিষদ সচিব মোশাররাফ হোসাইন ভূইঞা সংবাদ ব্রিফিংয়ে জানিয়েছিলেন, সর্বোচ্চ শাস্তি মৃত্যুদণ্ডের বিধান রেখে খাদ্যনিরাপত্তা আইন ২০১৩-এর নীতিগত অনুমোদন করেছে মন্ত্রিসভা। পরে বিষয়টি নিয়ে দ্বিধাদ্বন্দ্ব দেখা দিলে এ বিষয়ে কোনো মন্তব্য করেননি মন্ত্রিপরিষদ সচিব।
ব্রিফিংয়ে মন্ত্রিপরিষদ সচিব আরও জানান, যুক্তরাষ্ট্রে বাংলাদেশের পণ্যের অগ্রাধিকারমূলক বাণিজ্যসুবিধা বাতিল করেনি, স্থগিত করেছে। তাই শ্রম আইন ২০০৬-এর সংশোধনী আবারও পর্যালোচনা করা হবে। আর এটি করতে শ্রম ও প্রবাসীকল্যাণমন্ত্রীকে প্রধান করে একটি কমিটি গঠন করা হবে। কীভাবে আইনটি যুগোপযোগী করা যায়, তা নিয়ে কমিটি কাজ করবে।
এ ছাড়া বৈঠকে মাতৃদুগ্ধ আইনটি চূড়ান্ত করা হয়েছে।
 
