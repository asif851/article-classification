
আওয়ামী লীগের ২০-তম জাতীয় সম্মেলনে বিএনপি যাবে বলে জানিয়েছেন দলটির যুগ্ম মহাসচিব সৈয়দ মোয়াজ্জেম হোসেন আলাল। তিনি বলেছেন, বিএনপির সম্মেলনে আওয়ামী লীগকে আমন্ত্রণ জানানো সত্ত্বেও তারা আসেনি। কিন্তু বিএনপি একটি উদার গণতান্ত্রিক রাজনৈতিক দল। সেই প্রমাণ আওয়ামী লীগের সম্মেলনের দিন আবারও দেবে।আজ শুক্রবার জাতীয় প্রেস ক্লাবে জাতীয়তাবাদী বন্ধু দল নামে একটি সংগঠন আয়োজিত এক অনুষ্ঠানে আলাল এ কথা বলেন। বিএনপির স্থায়ী কমিটির সদস্য প্রয়াত আ স ম হান্নান শাহ স্মরণে এই অনুষ্ঠানের আয়োজন করা হয়।আওয়ামী লীগের জাতীয় সম্মেলনে বিএনপি চেয়ারপারসন খালেদা জিয়া ও মহাসচিব মির্জা ফখরুল ইসলাম আলমগীরকে আমন্ত্রণ জানানো হয়েছে। বিএনপি এখনো যাওয়ার ব্যাপারে কোনো সিদ্ধান্ত নেয়নি। আমন্ত্রণ পাওয়ার পর মির্জা ফখরুল বলেছেন, দলীয় ফোরামে আলোচনা করে যাওয়া না যাওয়ার ব্যাপারে সিদ্ধান্ত নেওয়া হবে।আলাল বলেন, ‘আমরা খুশি হয়েছি আমাদের দাওয়াত দিয়েছেন, আমরা আনন্দিত। আমাদের সম্মেলনে কিন্তু আপনারা আসেন নাই। সৌজন্যবোধ দেখিয়ে টেলিফোন করে দুঃখ প্রকাশও করে নাই। কিন্তু আমরা আপনাদের মতো হীনমন্য নই। বাংলাদেশ জাতীয়তাবাদী দলকে আপনারা আমন্ত্রণ জানিয়েছেন, আপনাদের সম্মেলনে যাওয়ার জন্য বলেছেন। বিএনপি যে একটা উদার গণতান্ত্রিক রাজনৈতিক দল সেই প্রমাণ আপনারা আওয়ামী লীগের সম্মেলনের দিন পাবেন। আমরা যাব।’
