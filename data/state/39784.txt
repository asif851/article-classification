
প্রথমা বইয়ের দুনিয়ার ১০ দিনব্যাপী বইমেলা আজ বৃহস্পতিবার রাজধানীর শাহবাগে কেন্দ্রীয় পাবলিক লাইব্রেরি চত্বরে শুরু হচ্ছে। বিকেল চারটায় মেলার সূচনা করবেন লেখক, পাঠক ও শুভানুধ্যায়ীরা। পয়লা মে, অন্যান্য ছুটির দিনসহ প্রতিদিন বেলা ১১টা থেকে রাত ৮টা পর্যন্ত মেলা খোলা থাকবে। চলবে আগামী ৯ মে পর্যন্ত। মেলায় ২৫ থেকে ৬০ শতাংশ কমিশনে প্রথমা প্রকাশনের বই বিক্রি হবে। ভারতীয় বই বিক্রি হবে ১ রুপি সমান ১.৮ টাকা, ১ রুপি সমান ১.৩ টাকা ও ১ রুপি সমান ১ টাকায়।২০১৫ সালের একুশে বইমেলায় প্রকাশিত সব নতুন বই শাহবাগ বইমেলায় পাওয়া যাবে। অন্যান্য নতুন বইয়ের সঙ্গে সদ্য প্রকাশিত ফারুক আজিজ খানের বসন্ত ১৯৭১: মুজিবনগর সরকারের কেন্দ্র থেকে দেখা মুক্তিযুদ্ধ, মতিউর রহমান সম্পাদিত সম্মুখযুদ্ধ ১৯৭১: মুক্তিযোদ্ধাদের কলমে এবং মতিউর রহমানের খাপড়া ওয়ার্ড হত্যাকাণ্ড ১৯৫০ বই তিনটিও ২৫ শতাংশ কমিশনে পাওয়া যাবে।
