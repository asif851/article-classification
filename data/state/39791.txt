
রংপুরের পীরগাছা উপজেলায় ট্রেনের ধাক্কায় আহত ট্রলিচালক আমিনুল ইসলাম (২০) চিকিৎসাধীন অবস্থায় গত সোমবার রাতে রংপুর মেডিকেল কলেজ হাসপাতালে মারা গেছেন। এ ছাড়া ট্রলিচালকের সহযোগী মমিনুল ইসলাম (২৭) গুরুতর আহত হয়েছেন।
আমিনুল পীরগাছার পারুল ইউনিয়নের মেকুড়া সুন্দরপাড়া গ্রামের আবুল হোসেনের ছেলে। মমিনুলের বাড়িও একই এলাকায়।
কয়েকজন প্রত্যক্ষদর্শী ও পুলিশ সূত্রে জানা গেছে, গত সোমবার সন্ধ্যা সাড়ে ছয়টার দিকে উপজেলার দেউতি এলাকা থেকে কান্দি এলাকায় যাওয়ার সময় উপজেলার চৌধুরানী রেলক্রসিং খোলা থাকায় একটি ট্রলি পার হওয়ার চেষ্টা করে। এ সময় একটি যাত্রীবাহী ট্রেন ট্রলিটিকে ধাক্কা দেয়। ট্রলিটি ধাক্কা খেয়ে রেললাইনের পাশে দুমড়ে-মুচড়ে পড়ে। ট্রলিচালক আমিনুল ও তাঁর সহযোগী মমিনুল গুরুতর আহত হন। স্থানীয় ব্যক্তিরা তাঁদের উদ্ধার করে রংপুর মেডিকেল কলেজ হাসপাতালে ভর্তি করেন। রাত সাড়ে নয়টার দিকে চিকিৎসাধীন অবস্থায় আমিনুল মারা যান। মমিনুল এখনো চিকিৎসাধীন রয়েছেন।
এ ব্যাপারে পীরগাছা রেলওয়ে স্টেশনের স্টেশনমাস্টার ফখরুল ইসলাম বলেন, ওই রেলক্রসিংয়ে সরকারিভাবে কোনো গেটম্যান নেই। জনগণকে নিজ দায়িত্বে চলাচল করতে হয়।
ঘটনার সত্যতা নিশ্চিত করে পীরগাছা থানার ভারপ্রাপ্ত কর্মকর্তা (ওসি) আমিনুল ইসলাম বলেন, আমিনুলের লাশ পরিবারের কাছে হস্তান্তর করা হয়েছে।
