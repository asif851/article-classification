
৪ সেপ্টেম্বর থেকে শুরু হচ্ছে নয় দিনব্যাপী ‘গঙ্গা-যমুনা নাট্য ও সাংস্কৃতিক উত্সব’। এটি চলবে ১২ সেপ্টেম্বর পর্যন্ত। গঙ্গা-যমুনা নাট্যোৎসব পর্ষদের আয়োজনে এবারের উৎসবের উদ্বোধন করবেন পশ্চিমবঙ্গের গুণী অভিনেতা সৌমিত্র চট্টোপাধ্যায় ও বাংলাদেশের ফেরদৌসী মজুমদার।বাংলাদেশ শিল্পকলা একাডেমীর জাতীয় নাট্যশালা মিলনায়তনে হবে উদ্বোধনী অনুষ্ঠান। এতে প্রধান অতিথি থাকবেন সংস্কৃতিমন্ত্রী আসাদুজ্জামান নূর। বিশেষ অতিথি থাকবেন ভারতীয় হাইকমিশনার পঙ্কজ সরন। অনুষ্ঠানে আরও উপস্থিত থাকবেন নাট্যব্যক্তিত্ব মামুনুর রশীদ, লিয়াকত আলী, ঝুনা চৌধুরী ও হাসান আরিফ। অনুষ্ঠান সঞ্চালনা ও স্বাগত বক্তব্য দেবেন উৎসবের সদস্যসচিব আকতারুজ্জামান। এতে সভাপতিত্ব করবেন গঙ্গা-যমুনা নাট্যোৎসব পর্ষদের আহ্বায়ক গোলাম কুদ্দুছ।উত্সবে মঞ্চনাটক, নৃত্য, আবৃত্তি, সংগীত ও পথনাটকে ভারত ও বাংলাদেশের মোট ৫৩টি দল অংশ নেবে। উন্মুক্ত মঞ্চের সাংস্কৃতিক পর্ব প্রতিদিন বিকেল পাঁচটায় শুরু হবে। এরপর সন্ধ্যা সাতটা থেকে জাতীয় নাট্যশালার মূল হল ও পরীক্ষণ হলে শুরু হবে মঞ্চনাটক। গঙ্গা-যমুনা নাট্য ও সাংস্কৃতিক উত্সব আয়োজনে এ বছর সহযোগিতা করছে সংস্কৃতি মন্ত্রণালয়, ইন্ডিয়া-বাংলাদেশ ফাউন্ডেশন ও বাংলাদেশ শিল্পকলা একাডেমী।
