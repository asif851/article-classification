
ঢাকার সাভারের চামড়াশিল্প নগরে পাঁচটি ট্যানারি কারখানায় গ্যাস–সংযোগ দেওয়া হয়েছে বলে জানিয়েছে তিতাস। গতকাল রোববার রাতে এই সংযোগ দেওয়া হয় বলে প্রতিষ্ঠানটি জানায়।
আরকে লেদার কমপ্লেক্স, ফ্যান্সি লেদার এন্টারপ্রাইজ, ডে ট্যানারি লিমিটেড, রাজীব লেদার কমপ্লেক্স ও অ্যাপেক্স লেদার ইন্ডাস্ট্রিতে গ্যাস–সংযোগ দেওয়া হয়েছে।
তিতাস গ্যাস ট্রান্সমিশন অ্যান্ড ডিস্ট্রিবিউশন কোম্পানির সাভার কার্যালয়ের ব্যবস্থাপক সিদ্দিকুর রহমানের ভাষ্য, কেবল অ্যাপেক্স লেদার ইন্ডাস্ট্রির ভেতরে গ্যাস ব্যবহার করার ব্যবস্থা রয়েছে। কারখানাগুলোতে গ্যাস ব্যবহারের ব্যবস্থা যত দ্রুত হবে, তত দ্রুত সংযোগ দেওয়া সম্ভব হবে বলে তিনি জানান।
চামড়াশিল্প নগরের বেশির ভাগ ট্যানারি এখনো উৎপাদনের জন্য প্রস্তুত হয়নি। সেখানে বিদ্যুতের সংযোগ দেওয়া হয়েছে মাত্র ৪৬টিতে।
সাভারের হেমায়েতপুরের হরিণধরা গ্রামে গড়ে তোলা চামড়াশিল্প নগরের প্লট রয়েছে ১৫৫টি। গত শনিবার সরেজমিনে দেখা যায়, এর মধ্যে কোনো কোনো প্লটে অবকাঠামো তৈরির কাজই শুরু হয়নি। আবার কোনোটির আংশিক কাজ শেষ হয়েছে।
আপিল বিভাগ গতকাল রোববার আদেশ পাওয়ার ১৫ দিনের মধ্যে ট্যানারি কারখানাগুলোতে গ্যাস, পানি ও বিদ্যুৎ-সংযোগ দিতে নির্দেশ দিয়েছেন।
