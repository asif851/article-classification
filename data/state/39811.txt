
ভারতের পররাষ্ট্রসচিব বিজয় গোখলে দুই দিনের সফরে ঢাকায় পৌঁছেছেন। আজ রোববার বিকেলে তাঁকে বহনকারী ফ্লাইট হজরত শাহজালাল আন্তর্জাতিক বিমানবন্দরে অবতরণ করে। সোমবার দুই দেশের দ্বিপক্ষীয় বিষয় নিয়ে আয়োজিত এক সভায় অংশ নেবেন তিনি।
ইউএনবির খবরে বলা হয়েছে, বিজয় গোখলেকে বিমানবন্দরে স্বাগত জানান বাংলাদেশের পররাষ্ট্রসচিব মো. শহীদুল হক। এ সময় আরও উপস্থিত ছিলেন ঢাকায় নিযুক্ত ভারতের হাইকমিশনার হর্ষ বর্ধন শ্রিংলা।
আগামীকাল সোমবার দুই দেশের দ্বিপক্ষীয় নানা বিষয় নিয়ে আলোচনায় অংশ নেবেন ভারতের পররাষ্ট্রসচিব বিজয় গোখলে। এই বৈঠকে অংশ নেবেন বাংলাদেশের পররাষ্ট্রসচিব মো. শহীদুল হক। রাষ্ট্রীয় অতিথি ভবন পদ্মা ও মেঘনায় এ বৈঠক অনুষ্ঠিত হবে। পররাষ্ট্র মন্ত্রণালয়ের একটি সূত্র ইউএনবিকে জানিয়েছে, সোমবার সকাল নয়টা থেকে দুপুর সাড়ে ১২টা পর্যন্ত বৈঠক চলবে। রোহিঙ্গা পুনর্বাসন প্রক্রিয়ায় ভারতের দৃঢ় সমর্থন আশা করছে বাংলাদেশ। এ ছাড়া তিস্তা নদীর পানি বণ্টন ইস্যুর অগ্রগতি সম্পর্কেও জানতে চায় বাংলাদেশ।
পররাষ্ট্র মন্ত্রণালয়ের একটি সূত্র ইউএনবিকে জানিয়েছে, বৈঠকে উভয় দেশের মধ্যে একটি সমঝোতা স্মারক স্বাক্ষর হওয়ার কথা রয়েছে। তবে কোন কোন ক্ষেত্রে ওই সমঝোতা স্মারক স্বাক্ষর হবে তা জানা যায়নি। এ ছাড়া প্রধানমন্ত্রী শেখ হাসিনার সঙ্গে ভারতের প্রধানমন্ত্রী নরেন্দ্র মোদির মধ্যে বৈঠক আয়োজনের সম্ভাবনা নিয়েও আলোচনা করবেন দুই দেশের পররাষ্ট্রসচিব।
১৬ থেকে ২০ এপ্রিল লন্ডন ও উইন্ডসরে কমনওয়েলথভুক্ত দেশগুলোর সরকারপ্রধানদের একটি বৈঠক অনুষ্ঠিত হওয়ার কথা রয়েছে। ওই বৈঠকের সময় সেখানে বাংলাদেশ ও ভারতের প্রধানমন্ত্রীর আলাদা বৈঠকের সম্ভাব্যতা নিয়ে আলোচনা করা হবে। এ ছাড়া আঞ্চলিক ও আন্তর্জাতিক নানা ইস্যু নিয়ে আলোচনা করবেন দুই দেশের পররাষ্ট্রসচিব।
