
নারায়ণগঞ্জ সদর উপজেলার ফতুল্লায় গতকাল রাত সাড়ে সাতটায় একটি পোশাক কারখানায় স্টিম বয়লার বিস্ফোরণে প্রতিষ্ঠানের এক শ্রমিকসহ কমপক্ষে ২০ জন আহত হয়েছেন।গুরুতর আহত প্রতিষ্ঠানটির ফিনিশিং সুপারভাইজার জসিম উদ্দিনকে (৩৫) নারায়ণগঞ্জ ৩০০ শয্যা হাসপাতালে ভর্তি করা হয়েছে।ফতুল্লার গাবতলী এলাকায় অবস্থিত রপ্তানিমুখী আমেনা গার্মেন্টসের ষষ্ঠতলায় বিস্ফোরণের ঘটনা ঘটে। বিস্ফোরণের সময় প্রতিষ্ঠানটি ছুটি হয়ে যাওয়ায় বড় ধরনের হতাহতের ঘটনা ঘটেনি।প্রতিষ্ঠানটির মার্কেটিং ম্যানেজার রাজীব জানান, গতকাল রাত সাড়ে সাতটার দিকে হঠাৎ ষষ্ঠতলায় সুইং সেকশনে স্টিম বয়লার বিস্ফোরিত হয়। ছুটি হয়ে যাওয়ায় ওই সময় ফ্লোরে ফিনিশিং সুপারভাইজার জসিম উদ্দিন ছাড়া অন্য কেউ ছিল না। বিস্ফোরণে সে আহত হয়।এদিকে বিস্ফোরণে প্রতিষ্ঠানের থাই গ্লাস চূর্ণ-বিচূর্ণ হয়ে পাশের রাস্তায় পড়ে। ১৯ জন পথচারী কাচের আঘাতে আহত হন। তাঁরা স্থানীয়ভাবে চিকিৎসা নিয়েছেন। কাচের আঘাতে তিন-চারটি প্রাইভেট কার এবং দু-তিনটি মোটরসাইকেল ক্ষতিগ্রস্ত হয়েছে।
