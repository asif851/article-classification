
মুন্সিগঞ্জের সদর উপজেলার কালীরচর এলাকায় প্রতিপক্ষের হামলায় গুলিবিদ্ধ হয়ে দুজন নিহত হয়েছেন। গতকাল রোববার রাত সাড়ে নয়টার দিকে এ ঘটনা ঘটে।
নিহত ব্যক্তিরা হলেন ফয়েজ মিজি (৩০) ও মোহন ব্যাপারী ( ৪৫)। তাঁদের বাড়ি কালীরচর এলাকায়।
ঘটনার সত্যতা নিশ্চিত করে সদর থানার ভারপ্রাপ্ত কর্মকর্তা (ওসি) আবুল খায়ের ফকির জানান, ফয়েজ মিজির সঙ্গে তাঁর চাচাতো ভাই উজ্জ্বল মিজির দীর্ঘদিন ধরে পারিবারিক বিরোধ ছিল। গতকাল রাত সাড়ে নয়টার দিকে ফয়েজ মোটরসাইকেলে করে ভগ্নিপতি বাদশাহ ব্যাপারীকে তাঁর বাড়ি কালীরচরে নিয়ে যান। তাঁরা কালীরচরে পৌঁছালে উজ্জ্বল মিজির নেতৃত্বে ১০-১২ জন যুবক তাঁদের ওপর হামলা চালায়। এরপর ফয়েজকে লক্ষ্য করে গুলি ছুড়লে বাদশাহ চিৎকার করেন। তখন বাদশাহর স্বজন মোহন ব্যাপারী তাঁদের বাঁচাতে এগিয়ে এলে তাঁকেও গুলি করা হয়। এরপর রাত ১১টার দিকে ফয়েজ ও মোহনকে উদ্ধার করে সদর হাসপাতালে নিয়ে যাওয়া হলে কর্তব্যরত চিকিৎসা কর্মকর্তা তাঁদের মৃত ঘোষণা করেন।
ওসি জানান, ময়নাতদন্তের জন্য নিহত ব্যক্তিদের লাশ মুন্সিগঞ্জ জেনারেল হাসপাতাল মর্গে রাখা হয়েছে। এ ঘটনায় কাউকে আটক করা যায়নি। মামলার প্রস্তুতি চলছে।
