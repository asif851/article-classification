
পুরোনো শ্যামলী সিনেমা হলটি ভেঙে নতুন করে চালু করা হয় ২০১৪ সালে। চালুর পর থেকেই পরিবেশ, ডিজিটাল পর্দা, টিকিটের মূল্য—সব মিলিয়ে বেশ দর্শকপ্রিয়তা পেয়েছে হলটি। রাজধানীর সিনেমা হলগুলোর পরিবেশের কারণে যাঁরা পরিবার-পরিজন নিয়ে হলে গিয়ে সিনেমা দেখা বাদ দিয়েছেন, তাঁরা একবার ঘুরে আসতে পারেন শ্যামলী সিনেমা হলে।কর্মব্যস্ত শ্যামলী বাসস্ট্যান্ড এলাকার পাশেই শ্যামলী সিনেমা হল। হলের মূল ফটক দিয়ে ঢুকতেই কোলাহলমুক্ত এক ভিন্ন জগৎ। কাচঘেরা দেয়াল, ঝকঝকে টাইলসের তৈরি বেশ খোলামেলা লবি পেরিয়ে সিঁড়ি দিয়ে নামতেই টিকিট কাউন্টার। কাউন্টারের পাশেই সময় কাটানোর জন্য আছে ক্যাফে।শ্যামলীতে এখন চলছে ইমপ্রেস টেলিফিল্মের ছবি অজ্ঞাতনামা। তৌকীর আহমেদের পরিচালনায় এই সিনেমায় আবুল হায়াত, ফজলুর রহমান বাবু ও মোশাররফ করিমের মতো অভিনেতা অভিনয় করেছেন। এ কারণে সিনেমাটি নিয়ে দর্শকদেরও আগ্রহ বেশি। গতকাল বৃহস্পতিবার জন্মাষ্টমী উপলক্ষে ছিল সরকারি ছুটির দিন। বেলা সাড়ে ১১টার দিকে গিয়ে দেখা যায়, সপ্তাহের অন্যান্য দিনের চেয়ে দর্শক উপস্থিতি বেশ ভালো। শ্যামলী সিনেমা হলটি ১৯৭৬ সালের ২৬ মার্চ চালু হয়েছিল। প্রথম প্রদর্শিত সিনেমা ছিল জাল থেকে জ্বালা। ২০০৭ সালে পুরোনো ভবনটি ভেঙে শ্যামলী স্কয়ার মার্কেট কমপ্লেক্স নির্মাণকাজ শুরু হয়। মার্কেট কমপ্লেক্সটির এক অংশে ২০১৪ সালের ১৪ এপ্রিল নতুন রূপে চালু হয় শ্যামলী সিনেমা হল।আহসানউল্লাহ হাসান ১৯৭৬ সাল থেকেই শ্যামলী সিনেমা হলে কাজ করছেন। তখন ছিলেন টিকিট বিক্রেতা, পদোন্নতি পেয়ে এখন সিনেমা হলের ব্যবস্থাপক। তিনি বলেন, ‘নতুন করে চালু হওয়ার পরে পরিবেশের কারণে হলের একটি নির্দিষ্ট দর্শকশ্রেণি তৈরি হয়েছে। পরিবেশের কারণে যাঁরা হলে সিনেমা দেখতেন না, তাঁরা এখন নিয়মিত দর্শক হয়ে যাচ্ছেন। এখন একটি থিয়েটারে ছবি প্রদর্শিত হচ্ছে। আরেকটি থিয়েটার করার প্রস্তুতি ও পরিকল্পনা থাকলেও দর্শক-চাহিদার ওপর নির্ভর করছে, তা চালু করা হবে কি না।শীতাতপনিয়ন্ত্রিত এই হলে রয়েছে ৩০৬টি আসন। নিচতলায় ২১৪টি ডিলাক্স আসন। এগুলোর টিকিট মূল্য ১৫০ টাকা। আর দোতলার ৯২টি প্রিমিয়ার আসনের টিকিট মূল্য ২৫০ টাকা। প্রতিদিন দুপুর ১২টা, বেলা ২টা ৪০ মিনিট, বিকেল ৫টা ৩০ মিনিট আর রাত ৮টায় চারটি প্রদর্শনী শুরু হয়।শ্যামলী হলের হেড অব অপারেশন শাহীন শরীফ বলেন, আসন থেকে সিনেমা প্রদর্শনের পর্দা বেশ কাছে হওয়ায় দর্শকেরা সিনেমা দেখে আনন্দ পান। পর্দার মান ও আলো ভালো। ডলবি ডিজিটাল সাউন্ড ব্যবস্থা ব্যবহার করায় শব্দের মানও ভালো।গতকাল দুপুর ১২টার প্রদর্শনী দেখতে এসেছিলেন বিশ্ববিদ্যালয়পড়ুয়া কয়েকজন শিক্ষার্থী। তাঁদের একজন নাসিম আখতার বলেন, ‘হলে সিনেমা দেখতে ভালোই লাগে। কিন্তু সিনেমা হলগুলোর পরিবেশের কারণে খুব একটা যাওয়া হয় না। এই হলের পরিবেশ আর টিকিটের দাম মিলিয়ে সবাইকে নিয়ে আসা যায়, তাই আসা।’ অনেকেই আগেভাগে টিকিট কেটে চলে আসছিলেন পাশের দ্য চ্যাম্প ক্যাফেতে। ছোট পরিসরের এই ক্যাফেতে স্যান্ডউইচ, বার্গার, চিকেন ফ্রাইয়ের মতো ফাস্টফুড খাবার থেকে শুরু করে ফ্রায়েড রাইস, তন্দুরি চিকেন, কাবাবের মতো খাবারও পাওয়া যায়। দাম পড়বে ৭৫ থেকে ২৫০ টাকার মধ্যে।আজ থেকে শ্যামলী সিনেমা হলে দেখানো হবে বাংলাদেশ ও ভারত যৌথ প্রযোজনার সিনেমা শিকারি। বাংলাদেশের নায়ক শাকিব খান ও কলকাতার নায়িকা শ্রাবন্তী অভিনীত ছবিটি রোজার ঈদে মুক্তি পেয়েছিল। হল কর্তৃপক্ষের আশা, এই ছবিটি দেখতে দর্শকেরা আগ্রহী হবেন।
