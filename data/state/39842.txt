
সাংসদ আসবেন, তাই জয়পুরহাটের কালাই মহিলা ডিগ্রি কলেজের শিক্ষার্থীদের কলেজের মূল ফটক থেকে মঞ্চ পর্যন্ত সকাল ১০টা থেকে বেলা একটা পর্যন্ত প্রায় তিন ঘণ্টা প্রখর রোদে দাঁড় করিয়ে রাখা হয়।গতকাল বৃহস্পতিবার ছিল কলেজের ২০১৪ সালের এইচএসসি পরীক্ষার্থীদের বিদায় অনুষ্ঠান এবং একই সঙ্গে জয়পুরহাট-২ (ক্ষেতলাল, কালাই, আক্কেলপুর) আসনের সাংসদ এবং ওই কলেজের পরিচালনা কমিটির সভাপতি আবু সাঈদ আল মাহমুদকে সংবর্ধনা প্রদান।দীর্ঘ সময় প্রখর রোদে সারিতে দাঁড়িয়ে থাকায় অস্বস্তি প্রকাশ করেছেন অনেক শিক্ষার্থী। অনেকে দাঁড়িয়ে থাকতে থাকতে ক্লান্ত হয়ে সারিতেই বসে বিশ্রাম নেওয়ার চেষ্টা করেন। পরে দুপুর ১২টা ৫০ মিনিটে সাংসদ আসেন এবং সাড়ে তিনটার দিকে অনুষ্ঠান শেষ হয়।কালাই উপজেলা মাধ্যমিক শিক্ষা কর্মকর্তা মাহবুবুল হোসেন বলেন, কারও আগমন উপলক্ষে শিক্ষার্থীদের রাস্তায় দাঁড়িয়ে রাখার ব্যাপারে মন্ত্রণালয়ের নিষেধাজ্ঞা আছে।
