
জামায়াত-বিএনপি ও ছাত্রদলের কর্মী নিহত হওয়ার প্রতিবাদে আজ বৃহস্পতিবার সিরাজগঞ্জ ও যশোরে সকাল-সন্ধ্যা এবং কুমিল্লায় আধা বেলা হরতাল ডেকেছে ১৮-দলীয় জোট।সিরাজগঞ্জে সকাল-সন্ধ্যা হরতাল পালনের পাশাপাশি কাল শুক্রবার নিহতদের স্মরণে দোয়া দিবস পালিত হবে।বেলকুচির মুকুন্দগাতীতে গতকাল আইনশৃঙ্খলা রক্ষাকারী বাহিনী, আওয়ামী লীগ ও অবরোধকারীদের ত্রিমুখী সংঘর্ষে জামায়াত-বিএনপির দুই কর্মী নিহত হন। এ ছাড়া গত মঙ্গলবার সিরাজগঞ্জ শহরের জগাইমোড়ে পুলিশ-বিএনপির সংঘর্ষে একজন নিহত হন। এসব হত্যার প্রতিবাদে হরতালসহ তিন দিনের কর্মসূচি ঘোষণা করেছে বিরোধী জোট।কুমিল্লা দক্ষিণ জেলা বিএনপির সাংগঠনিক সম্পাদক মোস্তাক মিয়া জানান, ছাত্রদলের কর্মী দেলোয়ার হোসেন হত্যা ও বিএনপির তিন নেতাকে আটকের প্রতিবাদে কুমিল্লা নগরে আজ আধা বেলা হরতাল ডেকেছে কুমিল্লা দক্ষিণ জেলা বিএনপি।দেলোয়ার হোসেন হত্যার ঘটনায় ১৮-দলীয় জোটের ২৯ জনের নামোল্লেখসহ অজ্ঞাত আরও ২০০-২২০ জনকে আসামি করে কোতোয়ালি মডেল থানার এসআই বিকাশ মণ্ডল বাদী হয়ে মামলা করেন। এই মামলায় শহর বিএনপির সাধারণ সম্পাদক জসিম উদ্দিন, আদর্শ সদর উপজেলা বিএনপির সাধারণ সম্পাদক রেজাউল কাইয়ুম ও যুগ্ম সাধারণ সম্পাদক মো. আবু রায়হানকে গ্রেপ্তার দেখানো হয়েছে।এদিকে গতকাল বুধবার বগুড়া ও সিলেটের বিশ্বনাথে সকাল-সন্ধ্যা হরতাল পালন করেছে ১৮-দলীয় জোট। হরতাল চলাকালে বগুড়ায় পদ্মরাগ এক্সপ্রেস ট্রেনে ভাঙচুর চালিয়ে চালক ও কর্মচারীদের মারধর করা হয়। বগুড়া রেলস্টেশনেও হামলা চালানো হয়েছে।যুবদলের নেতা ইউসুফ আলী হত্যার প্রতিবাদে এ হরতালের ডাক দেয় ১৮-দলীয় জোট। গত মঙ্গলবার অবরোধ চলাকালে শহরতলির বনানী এলাকায় পুলিশের সঙ্গে সংঘর্ষে গুলিতে ইউসুফ নিহত হন। এ ঘটনায় শাহজাহানপুর থানার এসআই কোরবান আলী বাদী হয়ে গতকাল অজ্ঞাত ৪০০ জনকে আসামি করে মামলা করেন।সিলেটের বিশ্বনাথে গত মঙ্গলবার বিএনপির চার নেতাকে আটকের প্রতিবাদে গতকাল ১৮-দলীয় জোট সকাল-সন্ধ্যা হরতাল ডাকে। হরতালের সমর্থনে মিছিল-সমাবেশ করেন নেতা-কর্মীরা। তবে তাঁদের পিকেটিং করতে দেখা যায়নি। সিলেট-ঢাকা মহাসড়কের রশিদপুর পয়েন্টে গত মঙ্গলবার সকালে অবরোধকারীদের সঙ্গে পুলিশের সংঘর্ষ হয়। এ ঘটনায় পুলিশ বাদী হয়ে মামলা করেছে।প্রতিবেদন তৈরিতে সহায়তা করেছেন নিজস্ব প্রতিবেদক, বগুড়া, কুমিল্লা ও সিরাজগঞ্জ এবং বিশ্বনাথ (সিলেট) প্রতিনিধি।
