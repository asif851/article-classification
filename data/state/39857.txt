
আসন্ন জাতীয় সংসদ নির্বাচন প্রসঙ্গে স্বাস্থ্যমন্ত্রী মোহাম্মদ নাসিম বলেছেন, ‘খালি মাঠে শেখ হাসিনা খেলতে চান না। আমরা চাই বিএনপি নির্বাচনে আসুক। তবে নির্বাচন হবে সংবিধান মোতাবেক।’
আগামী জাতীয় সংসদ নির্বাচনকে অত্যন্ত গুরুত্বপূর্ণ আখ্যা দিয়ে স্বাস্থ্যমন্ত্রী বলেন, দেশবাসীকে বেছে নিতে হবে দেশে একাত্তরের ঘাতকেরা থাকবে, না মুক্তিযুদ্ধের চেতনা থাকবে। সিরাজগঞ্জের উল্লাপাড়া সরকারি আকবর আলী কলেজমাঠে আজ শুক্রবার উপজেলা আওয়ামী লীগ আয়োজিত এক জনসভায় প্রধান অতিথির বক্তব্যে তিনি এসব কথা বলেন।
মোহাম্মদ নাসিম বিএনপি চেয়ারপারসন খালেদা জিয়াকে উদ্দেশ করে বলেন, ‘২০১৪ সালে আমরা নির্বাচনী মাঠে আপনাকে আমন্ত্রণ জানিয়েছিলাম। আপনি তা বয়কট করে দেশবিরোধী জামায়াত-শিবিরের সঙ্গে আঁতাত করে দেশে জ্বালাও–পোড়াওসহ নৈরাজ্য সৃষ্টি করেছিলেন।’
স্থানীয় সাংসদ তানভীর ইমামের সভাপতিত্বে এ জনসভায় বক্তব্য দেন আওয়ামী লীগের কেন্দ্রীয় কমিটির যুগ্ম সাধারণ সম্পাদক জাহাঙ্গীর কবির নানক, সাংগঠনিক সম্পাদক (রাজশাহী বিভাগের দায়িত্বপ্রাপ্ত) খালিদ মাহমুদ চৌধুরী, সদস্য মেরিনা জাহান কবিতা ও নজরুল ইসলাম, সিরাজগঞ্জ জেলা আওয়ামী লীগের সভাপতি ও জেলা পরিষদ চেয়ারম্যান আবদুল লতিফ বিশ্বাস, সিরাজগঞ্জ-২ (সদর-কামারখন্দ) আসনের সাংসদ ও জেলা আওয়ামী লীগের সাধারণ সম্পাদক (ভারপ্রাপ্ত) হাবিবে মিল্লাত প্রমুখ।
