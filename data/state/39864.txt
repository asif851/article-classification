
আগামী ৯ মার্চ রূপালী ব্যাংকের অফিসার (ক্যাশ) পদের নিয়োগ পরীক্ষায় তেজগাঁও কলেজ কেন্দ্রকে বাদ দিয়েছে বাংলাদেশ ব্যাংক কর্তৃপক্ষ। এই কেন্দ্রে নিয়োগ পরীক্ষা নিয়ে বিতর্ক তৈরি হওয়ার পর এ ধরনের সিদ্ধান্ত নেওয়া হলো।
আজ বাংলাদেশ ব্যাংকের ওয়েবসাইটে রূপালী ব্যাংকের ওই নিয়োগ পরীক্ষার বিজ্ঞপ্তি প্রকাশ করা হয়। ওই বিজ্ঞপ্তিতে ৪৫টি কেন্দ্রের তালিকা প্রকাশ করা হয়। সেখানে তেজগাঁও কলেজ কেন্দ্রের নাম নেই।
নিয়োগ বিজ্ঞপ্তি অনুসারে ৩২৮ পদে রূপালী ব্যাংকের অফিসার (ক্যাশ) নিয়োগ পরীক্ষা হবে। এতে ১০০ নম্বরের এমসিকিউ পরীক্ষা নেওয়া হবে। সকাল ১০টা থেকে বেলা ১১টা পর্যন্ত এক ঘণ্টা পরীক্ষা হবে। এতে যেসব পরীক্ষার্থী পাস করবেন, তাঁরা লিখিত পরীক্ষায় অংশ নেবেন।
তেজগাঁও কলেজে গত ২০ জানুয়ারি অগ্রণী ব্যাংকের অফিসার (ক্যাশ) পদে নিয়োগের পরীক্ষা ছিল। এ সময় এক পরীক্ষার্থী একটি ইলেকট্রনিকস ডিভাইস বের করলে অন্য পরীক্ষার্থীরা এর প্রতিবাদ করেন। পরে পরীক্ষা শেষে ওই কেন্দ্রের প্রতিবাদ করা প্রার্থীদের ওপর হামলা করা হয়। হামলায় একাধিক প্রার্থী আহত হওয়ার ছবি ফেসবুকে দেন। সেখানে দেখা যায়, পরীক্ষার্থীদের শরীরে জখম হয়েছে। ওই সময় এই কেন্দ্রে পরীক্ষা নেওয়ার প্রতিবাদও করেন একাধিক পরীক্ষার্থী। একটি বেসরকারি টেলিভিশনের একজন সংবাদকর্মী হামলার ছবি ধারণ করতে গেলে তাঁকে হুমকি দেওয়া হয়।
ওই কেন্দ্রে নিয়োগ পরীক্ষায় অংশ নেওয়া একাধিক প্রার্থী প্রথম আলোকে বলেন, পরীক্ষার পরে পরীক্ষার্থীদের ওপর যেভাবে রড ও লাঠি দিয়ে হামলা করা হয়েছে, তা দেখে তাঁরা আতঙ্কিত। পরবর্তী সময়ে এখানে পরীক্ষা পড়লে তাতে অংশ নেবেন কি না, তা তাঁরা ভেবে দেখবেন। তাঁরা জানান, ব্যাংক নিয়োগ পরীক্ষায় জালিয়াতির জন্য ওই কেন্দ্রে এর আগেও ডিভাইসসহ পরীক্ষার্থী ধরা পড়েন। এই কেন্দ্রে সংঘবদ্ধ চক্র থাকতে পারে, যারা এসব ডিজিটাল ডিভাইস সরবরাহ করে। তাই এই কেন্দ্রে পরীক্ষা না নেওয়ার পরামর্শ তাঁদের।
ব্যাংকের নিয়োগসংক্রান্ত বিষয় দেখে বাংলাদেশ ব্যাংকের ব্যাংকার্স সিলেকশন কমিটি। ওই কমিটির সদস্যসচিব ও বাংলাদেশ ব্যাংকের মহাব্যবস্থাপক মোশাররফ হোসেন খান প্রথম আলোকে বলেন, ‘আমরা সব বিবেচনায় তেজগাঁও কলেজকে বাদ দিয়েছি। তবে পরীক্ষার্থী বেশি হলে কিছু করার থাকে না। যেহেতু ওই কেন্দ্রটির যোগাযোগ ভালো। তাই সেটি একেবারে বাদ দেওয়া হবে, এমন কথা বলতে পারছি না।’
