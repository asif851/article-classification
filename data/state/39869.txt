
জঙ্গি তামিম চৌধুরীর মতো মেজর জিয়ার চ্যাপ্টারও অচিরেই শেষ হবে বলে জানিয়েছেন স্বরাষ্ট্রমন্ত্রী আসাদুজ্জামান খান কামাল। আজ শনিবার বিকেলে রাজশাহীর বাগমারার ভবানীগঞ্জ নিউমার্কেটে স্থানীয় আওয়ামী লীগের উদ্যোগে আয়োজিত জঙ্গিবিরোধী সমাবেশে প্রধান অতিথির বক্তব্যে তিনি এ কথা বলেন।
মন্ত্রী বলেন, তামিমের চ্যাপ্টার আজ শনিবার শেষ হয়েছে। অচিরেই জিয়ার চ্যাপ্টারও শেষ হবে। প্রশাসন তাঁকে গ্রেপ্তারের চেষ্টা অব্যাহত রেখেছে। তিনি আরও বলেন, দেশের মানুষ এখন জঙ্গিদের খাবার ও আশ্রয় দিচ্ছে না। অচিরেই তারা নিশ্চিহ্ন হবে।
উল্লেখ্য, বাংলাদেশি বংশোদ্ভূত কানাডার নাগরিক তামিম চৌধুরী ও ব্লগার হত্যার ঘটনায় সন্দেহভাজন জঙ্গি সংগঠন আনসারুল্লাহ বাংলা টিমের নেতা চাকরিচ্যুত মেজর সৈয়দ জিয়াউল হককে ধরিয়ে দিতে ২০ লাখ টাকা করে পুরস্কার ঘোষণা করে পুলিশ। জঙ্গি–সংশ্লিষ্টতার কারণে অনেক দিন ধরেই তাঁদের খুঁজছে পুলিশ।
নারায়ণগঞ্জের পাইকপাড়ায় অভিযান সম্পর্কে স্বরাষ্ট্রমন্ত্রী বলেন, পুলিশ গোপন সংবাদের ভিত্তিতে সেখানে গেলে তাঁরা (জঙ্গিরা) পুলিশকে লক্ষ্য করে গ্রেনেড ও বোমা হামলা চালান। এ সময় পুলিশ তাঁদের আত্মসমর্পণের জন্য আহ্বান জানিয়েছিল। কিন্তু তাঁরা না শুনে উল্টো পুলিশের ওপর আক্রমণ করেন। পুলিশ তখন পাল্টা আক্রমণ করে।
সমাবেশে স্বরাষ্ট্রমন্ত্রী বলেন, জামায়াত-শিবির বিভিন্ন নামে দেশে সন্ত্রাসী কার্যকলাপ চালাচ্ছে। আগে যারা জামায়াত-শিবির করত, এখন তারাই আইএস, হুজি, জেএমবির সঙ্গে জড়িত। এসব নামে এখন তারা সন্ত্রাসী কার্যকলাপ পরিচালনা করছে। বিভিন্ন সময়ে গ্রেপ্তার জঙ্গিদের দেওয়া তথ্য পর্যালোচনা করে এই বিষয়ে নিশ্চিত হওয়া গেছে বলে জানান তিনি।
জঙ্গিবাদের উত্থানের পেছনে দেশীয় ও আন্তর্জাতিক ষড়যন্ত্র রয়েছে উল্লেখ করে স্বরাষ্ট্রমন্ত্রী বলেন, তারা বাংলাদেশকে আফগানিস্তান ও পাকিস্তান বানাতে চায়। তবে বাংলাদেশে তারা সফল হবে না। দেশের মানুষ এখন সচেতন হয়েছে। তাদের জায়গা বাংলার মাটিতে হবে না বলে হুঁশিয়ারি দেন তিনি।
সমাবেশে স্থানীয় সাংসদ ও উপজেলা আওয়ামী লীগের সভাপতি এনামুল হকের সভাপতিত্বে স্থানীয় আওয়ামী লীগের নেতা-কর্মীসহ এলাকার বিভিন্ন শিক্ষাপ্রতিষ্ঠানের শিক্ষক, ধর্মীয় নেতা, জনপ্রতিনিধি, বিভিন্ন রাজনীতিক দলের নেতারা উপস্থিত ছিলেন।
