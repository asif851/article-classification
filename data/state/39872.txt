
জাতীয় পার্টির চেয়ারম্যান এইচ এম এরশাদ বলেছেন, নির্বাচনে অংশগ্রহণ না করলে তাঁর দল ক্ষতিগ্রস্ত হতো। সে কারণে তিনি এককভাবে নির্বাচনে যাওয়ার সিদ্ধান্ত নিয়েছেন। আজ বৃহস্পতিবার এরশাদ তাঁর বনানী কার্যালয়ে জাতীয় ছাত্রসমাজে যোগদান উপলক্ষে আয়োজিত অনুষ্ঠানে এসব কথা বলেন।এরশাদ বলেন, ‘অন্য দলের জন্য আমি আমার দলের ক্ষতি করতে পারি না। এ জন্যই আমি এককভাবে নির্বাচনে যাওয়ার সিদ্ধান্ত নিয়েছি। সরকারকে সতর্ক করতে বিভিন্ন সময়ে বলেছি, বিরোধী দল না এলে আমি নির্বাচনে যাব না। প্রতিবার সংসদ নির্বাচনের সময় দেশে সংঘাত, সহিংসতা, মানুষ হত্যা করা হয়েছে। এ সবকিছু বন্ধ করতে আমি নির্বাচনে অংশ নিয়ে কি অপরাধ করে ফেললাম? আমি নিজেই জানি না নির্বাচন শান্তিপূর্ণ হবে কি না, তবে চেষ্টা করে দেখি।’এরশাদ হরতালের নামে দেশে গাড়ি ভাঙচুর, মানুষ হত্যা, সহিংসতা বন্ধ করে বিরোধী দলকে নির্বাচনে অংশ নেয়ার আহ্বান জানান। তিনি বলেন, ‘যারা এখন ক্ষমতায় আছে, তারাই একসময় তত্ত্বাবধায়ক সরকার আনার জন্য আন্দোলন করেছিল। আবার এই সরকারই ব্যবস্থা বিলুপ্ত করেছে।’ তিনি গণতন্ত্র রক্ষার স্বার্থে নির্বাচনে অংশ নিচ্ছেন বলে দাবি করেন।
দ্বিতীয় দিনে ১০৫ জন মনোনয়ন ফরম কিনেছেন: জাতীয় পার্টির মনোনয়নের আবেদনপত্র বিক্রির দ্বিতীয় দিনে আরও ১০৫ জন প্রার্থী আবেদনপত্র গ্রহণ করেছেন। এই নিয়ে দ্বিতীয় দিন পর্যন্ত ২৯৭টি আবেদনপত্র বিক্রি হয়েছে। ২৫ নভেম্বর পর্যন্ত মনোনয়ন আবেদন বিক্রি চলবে। দ্বিতীয় দিনে পার্টির সিনিয়র প্রেসিডিয়াম সদস্য রওশন এরশাদ, প্রেসিডিয়াম সদস্য সাংসদ সালমা ইসলাম, গোলাম কিবরিয়া টিপু, গোলাম হাবিব দুলাল এবং ফকরুল ইমাম, ভাইস চেয়ারম্যান সাংসদ আবদুল জব্বার, এম এ তালহা, জাফর ইকবাল সিদ্দিকী, আনিছুল ইসলাম মণ্ডল, চেয়ারম্যানের উপদেষ্টা বাদল খন্দকার, সাবেক মন্ত্রী দিদার বখত মনোনয়ন ফরম সংগ্রহ করেছেন।
