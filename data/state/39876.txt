
যৌতুক না পাওয়ায় বিয়ের ছয় মাসের মাথায় কিশোরগঞ্জের কুলিয়ারচরে সুরাইয়া বেগম নামের এক গৃহবধূকে তাঁর স্বামী ছুরিকাঘাতে হত্যা করেছেন বলে অভিযোগ উঠেছে। গত শনিবার এ ঘটনা ঘটে।নিহত গৃহবধূর পরিবার ও পুলিশ সূত্র জানায়, সুরাইয়া বেগমের (২২) বাড়ি কুলিয়ারচরের বরখারচর গ্রামে। আর তাঁর স্বামী বাদল মিয়া (২৬) একই উপজেলার উসমানপুর গ্রামের বাসিন্দা। বাদল পেশায় গাড়িচালক। এক বছর আগে তাঁদের মধ্যে প্রেমের সম্পর্ক গড়ে ওঠে। কিন্তু তাঁদের বিয়েতে সুরাইয়ার পরিবারের মত ছিল না। এ জন্য প্রায় ছয় মাস আগে পালিয়ে আদালতের মাধ্যমে বিয়ে করেন তাঁরা। বিয়ের কিছুদিন পরই বাদল যৌতুক হিসেবে ৫০ হাজার টাকা দাবি করেন। পেশায় রিকশার মিস্ত্রি সুরাইয়ার বাবা আসাদ মিয়া একসঙ্গে ৫০ হাজার টাকা দিতে পারেননি। সর্বশেষ এক সপ্তাহ আগে টাকা নিতে বাবার বাড়ি এসেছিলেন সুরাইয়া। কিন্তু টাকা পাননি। এরপর বাদল শনিবার সকালে সুরাইয়াকে ঘরের মধ্যে ছুরিকাঘাত করেন। মুমূর্ষু অবস্থায় তাঁকে বাজিতপুর জহুরুল ইসলাম মেডিকেল কলেজ হাসপাতালে ভর্তি করা হলে রাতে মারা যান তিনি।এ ঘটনায় আসাদ মিয়া বাদী হয়ে হত্যা মামলা করেছেন। মামলায় বাদল ও তাঁর মা বকুলা বেগমকে আসামি করা হয়েছে।আসাদ মিয়া বলেন, ‘খবর জানার পর বাদলের বাড়িতে গিয়া দেখি, ঘরে রক্তাক্ত অবস্থায় আমার মেয়ে পড়ে আছে। বাদল ও তাঁর পরিবারের সবাই পালিয়ে গেছেন।’এ বিষয়ে বাদলের মুঠোফোনে যোগাযোগের চেষ্টা করা হলে সেটি বন্ধ পাওয়া যায়।মামলার তদন্তকারী কর্মকর্তা কুলিয়ারচর থানার উপপরিদর্শক (এসআই) অলিউর রহমান বলেন, এ ঘটনায় কোনো অভিযুক্তকে গ্রেপ্তার করা যায়নি।প্রতিপক্ষের মারধরে কৃষকের মৃত্যু: সুনামগঞ্জ অফিস জানায়, বিশ্বম্ভরপুর উপজেলায় প্রতিপক্ষের মারধরে আবুল কালাম (৬০) নামের এক কৃষকের মৃত্যু হয়েছে। তাঁর বাড়ি উপজেলার সলুকাবাদ ইউনিয়নের জিনারপুর গ্রামে।পুলিশ সূত্রে জানা গেছে, কর্মসৃজন প্রকল্পের আওতায় জিনারপুর গ্রামে একটি রাস্তায় মাটি ভরাটের কাজ চলছে। ওই রাস্তায় মাটি নেওয়াকে কেন্দ্র করে গতকাল রোববার সকালে গ্রামের কৃষক আবুল কালাম ও আবু মিয়ার (৫৫) মধ্যে কথা-কাটাকাটি হয়। পরে দুপুরে আবু মিয়ার লোকজন আবুল কালামের সঙ্গে কথা-কাটাকাটির একপর্যায়ে তাঁকে মারধর করে। আহত অবস্থায় তাঁকে সুনামগঞ্জ সদর হাসপাতালে নেওয়ার পথে তিনি মারা যান।বিশ্বম্ভরপুর থানার ভারপ্রাপ্ত কর্মকর্তা (ওসি) শহীদুর রহমান জানান, এ ঘটনায় থানায় মামলা করার প্রস্তুতি চলছে।
