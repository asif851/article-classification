
‘আমরা কেউ বাল্যবিবাহের পিঁড়িতে বসব না। প্রয়োজনে বাল্যবিবাহ প্রতিরোধে ভূমিকা রাখব। আমাদের পরিচিত কেউ যেন এর শিকার না হয়, সে ব্যাপারে সজাগ থাকব।’ গতকাল বৃহস্পতিবার এভাবেই শপথ নিল ঝিনাইদহের কোটচাঁদপুরের পাচলিয়া মাধ্যমিক বিদ্যালয়ের ছাত্রীরা।এ বিদ্যালয়ে গতকাল মাদক, জঙ্গি, সন্ত্রাস, যৌন হয়রানি, বাল্যবিবাহ, বহুবিবাহ ও যৌতুকবিরোধী সচেতনতামূলক এক মতবিনিময় সভা অনুষ্ঠিত হয়। ঝিনাইদহের কোটচাঁদপুর সার্কেল পুলিশ এ সভার উদ্যোগ নেয়। অনুষ্ঠানে কোটচাঁদপুর সার্কেলের অতিরিক্ত পুলিশ সুপার রেজাউল করিম বলেন, এই অনুষ্ঠানের উদ্দেশ্য হলো শিক্ষার্থীদের মধ্যে জনসচেতনতা বৃদ্ধি করা। তারা সচেতন হলে কোনো অভিভাবক জোর করে ছেলেমেয়েদের অল্প বয়সে বিয়ে দিতে পারবে না।অনুষ্ঠানে বিদ্যালয়ের পরিচালনা কমিটির সভাপতি সাজ্জাদ হোসেন সভাপতিত্ব করেন। বক্তৃতা করেন জেলা পরিষদের নারী সদস্য শামীমা আরা, দোড়া ইউনিয়ন পরিষদের চেয়ারম্যান কাবিল উদ্দিন বিশ্বাস, শিক্ষক আতাউর রহমান ও জিল্লুর রহমান, অভিভাবক আমিরুল ইসলাম প্রমুখ।
