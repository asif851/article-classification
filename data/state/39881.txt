
গাজীপুরের জেলা প্রশাসকের (ডিসি) মোবাইল নম্বর ক্লোন করে এক কর্মকর্তার কাছে ২০ হাজার টাকা দাবি করা হয়েছে। শনিবার বিকেলে এ ঘটনা ঘটলেও এখন পর্যন্ত এর সঙ্গে জড়িত কাউকে শনাক্ত করার খবর পাওয়া যায়নি।
গাজীপুর জেলা ত্রাণ ও পুনর্বাসন কর্মকর্তা এম কুদরত ই খুদা বলেন, এক ব্যক্তি নিজেকে গাজীপুরের ডিসি পরিচয় দিয়ে শনিবার বিকেল চারটার দিকে গাজীপুর যুব উন্নয়ন অধিদপ্তরের উপপরিচালক এস এম ইমদাদুল হককে ফোন করেন। ফোনে তাঁকে জানানো হয়, মৎস্য বিভাগের আড়াই কোটি টাকার একটি প্রকল্প আসবে। এর জন্য ২০ হাজার টাকা প্রয়োজন। তাদের হাতে সময় নেই। এখনই টাকাটা পাঠাতে হবে, তা না হলে প্রকল্পটি অন্যত্র চলে যাবে।
এস এম ইমদাদুল হক বলেন, ‘যুব উন্নয়ন অধিদপ্তরে মৎস্য বিভাগের টাকা আসবে বিষয়টি পরিষ্কার হতে চাইলে ওই ফোন থেকে বলা হয়, আমার নম্বরটি সেভ করা নেই। তখন নম্বরটি মিলিয়ে দেখি তা ডিসি স্যারের সরকারি নম্বর। সব সময় ওই নম্বর থেকে কল এলে ডিসি স্যারের নাম ডিসপ্লেতে ভেসে ওঠে। কিন্তু আজকে ওই নম্বর থেকে কল এলেও তাঁর নাম ভাসেনি। সব মিলে ঘটনাটি আমার সন্দেহ হলে ডিসি স্যারের ব্যক্তিগত নম্বরে ফোন করি। তখন জানতে পারি তিনি ফোন করেননি। এটা কোনো প্রতারক চক্রের কাজ।’
গাজীপুরের ডিসি দেওয়ান মুহাম্মদ হুমায়ুন কবীর বলেন, বিষয়টি আইনশৃঙ্খলা রক্ষাকারী বাহিনীর সদস্যদের জানানো হয়েছে। এ ছাড়া এ ব্যাপারে জেলা-উপজেলা সব অফিসের কর্মকর্তা কর্মচারীদের সচেতন থাকতে বলা হয়েছে।
