
কক্সবাজার সমুদ্রসৈকতের তীরে নির্মিত শেখ কামাল আন্তর্জাতিক ক্রিকেট স্টেডিয়ামের উদ্বোধন করতে আজ রোববার দুপুরে কক্সবাজারে আসছেন প্রধানমন্ত্রী শেখ হাসিনা। সৈকতের লাবণী পয়েন্টে পর্যটন করপোরেশনের গলফ মাঠে ৫১ একর জমিতে প্রায় ২০ কোটি টাকা ব্যয়ে স্টেডিয়ামটি নির্মাণ করে বাংলাদেশ ক্রিকেট বোর্ড (বিসিবি)।জেলা প্রশাসক মো. রুহুল আমিন বলেন, গত বছরের ৩ সেপ্টেম্বর প্রধানমন্ত্রী শেখ হাসিনা উখিয়া উচ্চবিদ্যালয় মাঠে দলীয় এক জনসভায় ৪৬টি উন্নয়ন প্রকল্পের পাশাপাশি শেখ কামাল আন্তর্জাতিক ক্রিকেট স্টেডিয়ামের ভিত্তিপ্রস্তর উন্মোচন করেন।সংশ্লিষ্ট সূত্র জানায়, ঢাকা থেকে দুপুর সাড়ে ১২টায় শেখ হাসিনা কক্সবাজার বিমানবন্দরে পৌঁছাবেন। এরপর বেলা সোয়া দুইটায় তিনি শেখ কামাল আন্তর্জাতিক ক্রিকেট স্টেডিয়াম ও শহরের কলাতলী এলাকায় কক্সবাজার ইন্টারন্যাশনাল ইউনিভার্সিটির উদ্বোধন করবেন। বিকেলে ক্রিকেট স্টেডিয়াম মাঠে দলীয় জনসভায় প্রধান অতিথির ভাষণ দিয়ে ঢাকায় ফিরবেন।বিসিবি সভাপতি নাজমুল হাসান বলেন, সব ধরনের খেলা অনুষ্ঠানের জন্য এই ক্রিকেট স্টেডিয়াম প্রস্তুত।
