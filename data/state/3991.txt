
বগুড়া শহরে রিকশাচালককে হত্যায় জড়িত সন্দেহে দুই ‘ছিনতাইকারী’কে গতকাল বৃহস্পতিবার গ্রেপ্তার করেছে পুলিশ। এ সময় পুলিশের সঙ্গে তাঁদের গুলিবিনিময় হয়। গুলিবিদ্ধ অবস্থায় তাঁদের আটক করে শহীদ জিয়াউর রহমান মেডিকেল কলেজ হাসপাতালে ভর্তি করা হয়েছে।গ্রেপ্তার হওয়া দুজন হলেন শহরের চক সূত্রাপুর এলাকার তপন মিয়া (২৪) ও লিটন মিয়া (৩৩)। গতকাল ভোররাতে শহরের দত্তবাড়ি-নামাজগড় সড়কের কাটনারপাড়া করোনেশন ইনস্টিটিউশনের সামনে থেকে তাঁদের ধরা হয়।পুলিশের দাবি, দুজনই দুর্ধর্ষ ছিনতাইকারী। তাঁদের কাছ থেকে দুটি চাকু ও ঈদের রাতে একই সড়কে ছুরিকাঘাতে নিহত রিকশাচালক আবদুল জলিলের মুঠোফোন উদ্ধার করা হয়েছে। এ সময় আরও দুই থেকে তিনজন পালিয়ে যান।বগুড়া সদর থানার পুলিশ পরিদর্শক (তদন্ত) আছলাম আলী বলেন, গতকাল ভোর সাড়ে তিনটা থেকে চারটার দিকে পাঁচ থেকে ছয়জন দুর্বৃত্ত দত্তবাড়ি-নামাজগড় সড়কের কাটনারপাড়া করোনেশন ইনস্টিটিউশনের পাশে ছিনতাইয়ের উদ্দেশ্যে ওত পেতে ছিল। এ সময় সামনে পড়লে টহল পুলিশের একটি দলকে লক্ষ্য করে গুলি ছোড়ে ছিনতাইকারীরা। পুলিশও আত্মরক্ষার্থে কয়েকটি গুলি ছোড়ে।
