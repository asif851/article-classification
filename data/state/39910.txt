

আসন্ন ঈদুল আজহায় মহাসড়কে যানজট নিরসনে গাজীপুর ও সাভার এলাকার পোশাক কারখানাগুলো একদিনে ছুটি না দেওয়ার আহ্বান জানিয়েছেন সড়ক পরিবহন ও সেতুমন্ত্রী ওবায়দুল কাদের। আলাদা দুই দিনে ছুটি দেওয়ার পরামর্শ দিয়েছেন তিনি।আজ শুক্রবার সকালে গাজীপুরের ভোগড়া বাইপাস এলাকায় মহাসড়ক পরিদর্শন শেষে সাংবাদিকদের সঙ্গে আলাপকালে পোশাকশিল্প মালিকদের প্রতি এ আহ্বান জানান মন্ত্রী।ওবায়দুল কাদের বলেন, ঈদুল আজহার সময় সড়কের পাশে কোরবানির পশুর হাট বসে। মহাসড়কে ফিটনেসবিহীন পশুবাহী ট্রাক চলে। এতে যানজট সৃষ্টি হয়। এবার যাতে মহাসড়কের পাশে কোনো পশুর হাট না বসে, এ জন্য জেলা ও পুলিশ প্রশাসনকে কঠোর নির্দেশনা দেওয়া হয়েছে। ফিটনেসবিহীন গাড়ি বন্ধেরও নির্দেশ দেওয়া হয়েছে।সেতুমন্ত্রী বলেন, প্রতিবছর ঈদে পোশাক কারখানাগুলো একসঙ্গে ছুটি হওয়ায় যানজট তীব্র আকার ধারণ করে। আসন্ন ঈদুল আজহায় যানজট নিরসনে গাজীপুর ও সাভার অঞ্চলের পোশাক কারখানাগুলো আলাদা দুই দিনে ছুটি দিতে কর্তৃপক্ষের প্রতি আহ্বান জানান তিনি।
