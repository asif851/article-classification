
অধ্যক্ষকে অপসারণ দাবিতে শিক্ষার্থীদের চলমান আন্দোলনের মধ্যে বাগেরহাট ইনস্টিটিউট অব মেরিন টেকনোলজি (আইএমটি) অনির্দিষ্টকালের জন্য বন্ধ ঘোষণা করা হয়েছে। আজ বৃহস্পতিবার বেলা দুইটার মধ্যে শিক্ষার্থীদের হল ত্যাগের নির্দেশ দেওয়া হয়েছে।
ভারপ্রাপ্ত অধ্যক্ষ সিরাজুল ইসলামের অপসারণ ও নতুন অধ্যক্ষকে পদায়নের দাবিতে চতুর্থ দিনের মতো ক্যাম্পাসে বিক্ষোভ করছেন শিক্ষার্থীরা। তাঁরা সব ধরনের ক্লাস-পরীক্ষা বর্জনের পাশাপাশি শ্রেণিকক্ষ ও অফিসকক্ষে তালা ঝুলিয়ে দিয়েছেন। পরিস্থিতি নিয়ন্ত্রণে সকাল থেকে সেখানে পুলিশ মোতায়েন রয়েছে।
সদর উপজেলার চিতলী বৈটপুর এলাকায় অবস্থিত মেরিন ইনস্টিটিউটের প্রায় দুই বছর ধরে ভারপ্রাপ্ত অধ্যক্ষের দায়িত্বে আছেন সিরাজুল ইসলাম।
প্রতিষ্ঠানের প্রধানের নানা অনিয়ম-দুর্নীতির বিরুদ্ধে গত রোববার রাত থেকে আন্দোলন করছেন শিক্ষার্থীরা। ক্যাম্পাসে অধ্যক্ষের প্রবেশ ঠেকাতে ভোর থেকে ইনস্টিটিউটের প্রধান ফটকের সামনে অবস্থান নেয় ক্ষুব্ধ শিক্ষার্থীরা।
আন্দোলনরত শিক্ষার্থীদের ভাষ্য, গ্যাসের বিল প্রদানের জন্য সরকারি বাজেট থাকা সত্ত্বেও শিক্ষার্থীদের কাছ থেকে জোরপূর্বক অতিরিক্ত টাকা আদায় করতেন অধ্যক্ষ। এই খাত থেকে প্রায় দুই লাখ টাকা আত্মসাৎ করেছেন তিনি। প্রতিষ্ঠানের হোস্টেলে পরিচ্ছন্নতাকর্মী নিয়োগ দেখিয়ে প্রতি মাসে বেতন তুলছেন তিনি। হোস্টেলে নিম্নমানের খাবার সরবরাহ, হোস্টেল কক্ষ শিক্ষার্থীদের না দিয়ে বাইরের লোকের কাছে ভাড়া দেওয়া, ভর্তি–বাণিজ্যসহ ওই অধ্যক্ষের বিরুদ্ধে ১৭টি অনিয়ম ও দুর্নীতির অভিযোগ রয়েছে।
বাগেরহাট মডেল থানার ভারপ্রাপ্ত কর্মকর্তা (ওসি) মাহতাব উদ্দিন বলেন, ‘জনশক্তি কর্মসংস্থান ও প্রশিক্ষণ ব্যুরোর মহাপরিচালক (অতিরিক্ত সচিব) মো. সেলিম রেজা স্বাক্ষরিত ইনস্টিটিউট বন্ধের নির্দেশ–সংবলিত একটি পত্র আমরা হাতে পেয়েছি। এতে বলা হয়েছে, অনিবার্য কারণবশত ইনস্টিটিউট অব মেরিন টেকনোলজি বাগেরহাটের প্রশিক্ষণ কার্যক্রম পরবর্তী নির্দেশ না দেওয়া পর্যন্ত বন্ধ ঘোষণা করা হলো। বিভাগীয় কমিশনার, জেলা প্রশাসক, পুলিশ সুপারসহ সংশ্লিষ্ট বিভাগে ওই পত্রের অনুলিপি দেওয়া হয়েছে। পুলিশ এর আলোকে ব্যবস্থা নিচ্ছে।’
ভারপ্রাপ্ত অধ্যক্ষ সিরাজুল ইসলামের মোবাইলে যোগাযোগ করা হলেও তিনি ফোন ধরেননি।
