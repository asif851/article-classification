
রাজধানীর মোহাম্মদপুরের বাবর রোডের একটি বাসা থেকে আজ শুক্রবার দুপুরে বিশ্ববিদ্যালয়ের এক ছাত্রীর ঝুলন্ত লাশ উদ্ধার করেছে পুলিশ। ওই ছাত্রী বেসরকারি আশা ইউনিভার্সিটিতে বিবিএ পড়তেন বলে জানিয়েছে পুলিশ। 
পুলিশ জানায়, ওই ছাত্রীর নাম সারা মাশরুম শিমু (২১)। তিনি বাবর রোডে একটি বাড়ির তিনতলায় একটি কক্ষে একাই থাকতেন। আজ সকালে ওই বাড়ির তত্ত্বাবধায়ক বাসা থেকে আসা দুর্গন্ধ পেয়ে পুলিশে খবর দেন। বাসার দরজাও ছিল বন্ধ। পুলিশ সেখানে গিয়ে তত্ত্বাবধায়কের কাছে থাকা বিকল্প চাবি দিয়ে দরজা খোলে। দেখা যায়, সিলিং ফ্যানের সঙ্গে গলায় ওড়না পেঁচিয়ে ঝুলছেন সারা। মোহাম্মদপুর থানার উপপরিদর্শক (এসআই) আমিনুল ইসলাম প্রথম আলোকে বলেন, প্রাথমিক তদন্তে একে আত্মহত্যা বলে মনে হচ্ছে। ধারণা করা হচ্ছে, পারিবারিক কোনো বিষয়ে মানসিকভাবে বিপর্যস্ত ছিলেন ওই ছাত্রী। আনুমানিক তিন দিন আগে তিনি গলায় ফাঁস দিয়েছেন। লাশে কিছুটা পচন ধরেছে। লাশ উদ্ধার করে ময়নাতদন্তের জন্য ঢাকা মেডিকেল কলেজ মর্গে পাঠানো হয়েছে। সারার বাড়ি রংপুর সদরে। বাবা আবদুল মান্নান প্রামাণিক।
