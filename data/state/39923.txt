
আগামী সংসদ নির্বাচনে প্রার্থীদের হলফনামার তথ্য আইনানুগভাবে যাচাই-বাছাই করে জনসম্মুখে প্রকাশ করতে নির্বাচন কমিশনের প্রতি দাবি জানিয়েছে ট্রান্সপারেন্সি ইন্টারন্যাশনাল বাংলাদেশ (টিআইবি)। একই সঙ্গে সম্প্রতি একটি রাজনৈতিক দল কর্তৃক নির্বাচনে মনোনয়নপত্র জমা দেওয়ার সময় প্রার্থীদের হলফনামা দাখিলের বিধান বাতিল চেয়ে অভিমত প্রকাশ করায় গভীর উদ্বেগ প্রকাশ করেছে তারা।
আজ শুক্রবার এক সংবাদ বিজ্ঞপ্তিতে টিআইবির নির্বাহী পরিচালক ইফতেখারুজ্জামান বলেন, সব রাজনৈতিক দল ও অংশীজনের অংশগ্রহণে প্রণীত এবং সংসদে সর্বসম্মতিক্রমে অনুমোদিত গণপ্রতিনিধিত্ব আদেশ (সংশোধন) আইন ২০০৯- এ জনপ্রতিনিধিদের স্বচ্ছতা ও জবাবদিহির অন্যতম উপায় হিসেবে বিধানটি প্রতিষ্ঠা হয়। উচ্চ আদালতের নির্দেশ থাকা সত্ত্বেও একটি রাজনৈতিক দল ৮ অক্টোবর নির্বাচন কমিশনের সঙ্গে আলোচনায় হলফনামার মতো গুরুত্বপূর্ণ বিধান বাতিল চেয়ে যে অভিমত প্রকাশ করেছে, তা সত্যিই হতাশাজনক ও অনভিপ্রেত।
এ দাবিকে গণতন্ত্রের প্রাতিষ্ঠানিকতার অন্তরায় এবং দেশের রাজনৈতিক অঙ্গনে স্বচ্ছতা ও জবাবদিহির সম্ভাবনার জন্য অশনিসংকেত মন্তব্য করে তিনি বলেন, নির্বাচন কমিশনের উচিত হবে এ ধরনের অযাচিত প্রস্তাবের প্রতি কোনো গুরুত্ব প্রদান না করা। পাশাপাশি আগামী সংসদ নির্বাচনে প্রার্থীরা হলফনামায় যেসব তথ্য প্রদান করবেন, আইন অনুযায়ী তা যাচাই-বাছাই করে কমিশনের ওয়েবসাইটে জনসাধারণের জন্য প্রকাশ করা। একই সঙ্গে যাচাই-বাছাইপর্বে যদি কোনো প্রার্থীর হলফনামায় প্রদত্ত তথ্যের সঙ্গে বাস্তবতার অমিল খুঁজে পাওয়া যায়, সে ক্ষেত্রে তাঁর প্রার্থিতা বাতিল ঘোষণাসহ সংশ্লিষ্ট প্রার্থীর বিরুদ্ধে আইনানুগ ব্যবস্থা গ্রহণ করতে হবে। বিজ্ঞপ্তি
 
