
শিল্পমন্ত্রী আমির হোমেন আমু বলেছেন, বিএনপি ইতিহাস বিকৃতির রাজনীতিতে সফল হতে না পেরে, তিস্তা অভিমুখে লংমার্চের নতুন কৌশল নিয়েছে। কিন্তু এটাতেও তারা সফল হয়নি।আজ বৃহস্পতিবার দুপুরে স্বাধীনতা চিকিত্সক পরিষদের (স্বাচিপ) বঙ্গবন্ধু শেখ মুজিব মেডিকেল বিশ্ববিদ্যালয় শাখা আয়োজিত এক আলেচনা সভায় আমু এ মন্তব্য করেন।আমির হোসেন আমু বলেন, ‘বাংলাদেশের জাতীয় ও আন্তর্জাতিক সব অর্জন শেখ হাসিনার সরকারের আমলে হয়েছে। অন্য সরকারের আমলে কোনো উন্নয়নই হয়নি। গঙ্গা পানি চুক্তি হয়েছে, সমুদ্রসীমার নিষ্পত্তি হয়েছে। বিএনপি ইতিহাস বিকৃতির রাজনীতিতে সফল না হয়ে, এখন তিস্তা অভিমুখে লংমার্চের নামে নতুন কৌশল নিয়েছে। অথচ ক্ষমতায় থাকতে এটা নিয়ে তারা কিছুই করেনি।’ তিনি বলেন, বাংলাদশের জন্মলগ্ন থেকেই যারা এ দেশকে বিশ্বাস করেনি, তাদের সমালোচনা করে গুরুত্ব দেওয়ার কিছু নেই। এখন কেউ কিছু বললেই বাংলার মানুষ লাফ দিয়ে সেটা এখন আর খায় না।
মির্জা ফখরুল ইসলাম আলমগীরের উদ্দেশে আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেন, ‘লংমার্চ করে যদি পানি বৃদ্ধি হয়, তাহলে আশা করি যুগ যুগ ধরে তাঁরা লংমার্চ করে পানি আনবেন। সরকারের বিরোধিতা করে আজীবন আপনারা লংমার্চ করেন।’ তিনি বলেন, ‘মানুষের মাথায় মগজ থাকে। কিন্তু বাংলার মানুষ মনে করে, তারেক রহমানের মাথায় মগজ নয়, গোবর আছে।’
মুজিবনগর দিবস উদযাপনের আহ্বায়ক কনক বড়ুয়ার সভাপতিত্বে আলোচনা সভায় আরও বক্তব্য দেন আওয়ামী লীগের স্বাস্থ্য ও জনসংখ্যা সম্পাদক বদিউজ্জামান ভূঁইয়া, বঙ্গবন্ধু শেখ মুজিব মেডিকেল বিশ্ববিদ্যালয়ের উপাচার্য প্রাণ গোপাল দত্ত, স্বাচিপের মহাসচিব ইকবাল আর্সলান প্রমুখ।
