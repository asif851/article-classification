

৪৮ ঘণ্টার মধ্যে কোরবানির পশুর বর্জ্য অপসারণের সিদ্ধান্ত নিয়েছে ঢাকা দক্ষিণ সিটি করপোরেশন। গতকাল সোমবার বিকেলে রাজধানীর কমলাপুরে পশুর বর্জ্য অপসারণ কার্যক্রম আনুষ্ঠানিক উদ্বোধনের সময় ঢাকা দক্ষিণ সিটি করপোরেশনের প্রশাসক মো. ইব্রাহীম হোসেন খান এ কথা জানান। এ সময় করপোরেশনের প্রধান নির্বাহী কর্মকর্তা আনসার আলী খানসহ ঊর্ধ্বতন কর্মকর্তারা উপস্থিত ছিলেন।
ইব্রাহীম হোসেন খান বলেন, ৪৮ ঘণ্টার মধ্যে মূল সড়কের কোরবানির পশুর বর্জ্য ও আবর্জনা পরিষ্কার করা হবে। এই সময়ের মধ্যে অলিগলিতেও বর্জ্য অপসারণে কাজ করবেন সিটি করপোরেশনের কর্মীরা।
ঢাকা দক্ষিণ সিটি করপোরেশনের জনসংযোগ কর্মকর্তা উত্তম কুমার রায় জানান, কোরবানির পশুর বর্জ্য অপসারণে দক্ষিণ সিটি করপোরেশনের সাত হাজার কর্মী নিয়োজিত রয়েছেন। পশু কোরবানির জায়গা স্যাভলন দিয়ে ধুয়ে সেখানে ব্লিচিং পাউডার ছিটানো হচ্ছে। বর্জ্য অপসারণে ৬০০ ভ্যান সার্ভিস রয়েছে। সেখানে কাজ করছেন দুই হাজার ৪০০ কর্মী। এ ছাড়া ঢাকা দক্ষিণ সিটি করপোরেশনের নিয়ন্ত্রণকক্ষে ৯৫৫৬০১৪ নম্বরে ফোন করে যে কেউ বর্জ্য অপসারণের জন্য বিষয়টি জানালে তাৎক্ষণিকভাবে ব্যবস্থা নেওয়া হবে।
ঢাকা দক্ষিণ সিটি করপোরেশনের প্রধান বর্জ্য ব্যবস্থাপক ক্যাপ্টেন রকিব উদ্দিন ভূঁইয়ার নেতৃত্বে ২৬ সদস্যের এক কমিটি বর্জ্য অপসারণের বিষয় তদারক করছে বলেও জানান উত্তম কুমার রায়।
