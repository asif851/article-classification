
ইরাকে আটকেপড়া বাংলাদেশিদের দেশে ফেরত পাঠানোর ক্ষেত্রে সহায়তা দিতে প্রস্তুত রয়েছে বলে জানিয়েছে ইরাকে অবস্থিত বাংলাদেশ দূতাবাস। খবর ইউএনবির।
ইউএনবিকে দেওয়া এক সাক্ষাত্কারে ইরাকে নিযুক্ত বাংলাদেশের রাষ্ট্রদূত মেজর জেনারেল রেজানুর রহমান খান বলেন, ‘পরিস্থিতির উন্নতি হওয়ার কোনো লক্ষণ দেখা যাচ্ছে না। আমরা যত দূর জানি, বাংলাদেশিরা নিরাপদে আছেন এবং কেউ যদি দেশে ফিরতে চান তবে তাঁকে দূতাবাসের পক্ষ থেকে সহায়তা করা হবে।’ এ বিষয়ে অন্য কারও দ্বারস্থ না হয়ে কেবল দূতাবাসের কর্মকর্তাদের সঙ্গে যোগাযোগ করতে ইরাকে অবস্থানরত বাংলাদেশিদের প্রতি আহ্বান জানান তিনি। তিনি বলেন, সংকট চলাকালে কোনো পক্ষ যাতে সুবিধা নেওয়ার চেষ্টা না করে, এ জন্যই এ সতর্কবার্তা।রেজানুর রহমান জানান, আটকে পড়া বাংলাদেশিদের সহায়তায় দূতাবাস ২৪ ঘণ্টার একটি হেলপ লাইন (০০৯৪৬-৭৮১৬৬০১৮০৫, ০০৯৬৪-৭৮১৪২৩৮৩৫১) চালু করেছে।রেজানুর রহমান বলেন, সাধারণত শ্রমিকদের পাসপোর্ট তাঁদের মালিকদের কাছে গচ্ছিত থাকে। তিনি বলেন, পাসপোর্ট না থাকলেও কেউ ফিরতে চাইলে তাঁকে পাঠানো হবে।আটকে পড়া বাংলাদেশিদের খুব জরুরি না হলে ঘর থেকে বের না হওয়ার পরামর্শ দেন ইরাকে নিযুক্ত বাংলাদেশের রাষ্ট্রদূত রেজানুর রহমান খান।
