
নাশকতার মামলায় বিএনপির ভারপ্রাপ্ত মহাসচিব মির্জা ফখরুল ইসলাম আলমগীরের আত্মসমর্পণের মেয়াদ ছয় সপ্তাহ বাড়িয়েছেন সুপ্রিম কোর্টের আপিল বিভাগ। এতে তিনি ছয় সপ্তাহ জামিনে থাকবেন।
আজ সোমবার প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের চার সদস্যের বেঞ্চ এ আদেশ দেন। মির্জা ফখরুলের পক্ষে শুনানি করেন আইনজীবী জয়নুল আবেদিন ও সগীর হোসেন।
রাষ্ট্রপক্ষে ছিলেন অতিরিক্ত অ্যাটর্নি জেনারেল মো. মোমতাজউদ্দিন ফকির।
সগীর হোসেন বলেন, মির্জা ফখরুলকে গত ১৩ জুলাই ছয় সপ্তাহের জামিন দিয়েছিলেন আদালত। ওই দিনের আদেশে বলা হয়েছিল, ছয় সপ্তাহ পর তাঁকে নিম্ন আদালতে গিয়ে আত্মসমর্পণ করতে হবে। আমরা আজ শুনানিতে বলেছি, ফখরুলের চিকিৎসা শেষ হয়নি। তিনি এখন যুক্তরাষ্ট্রে চিকিৎসাধীন। এ জন্য তাঁর আত্মসমর্পণের মেয়াদ বাড়ানো হোক। পরে আদালত আত্মসমর্পণের মেয়াদ আরও ছয় সপ্তাহ বাড়িয়েছেন। এ সময়েও তিনি জামিনে থাকবেন।
চলতি বছরের শুরুতে ৫ জানুয়ারির ‘একতরফা’ জাতীয় সংসদ নির্বাচনের বর্ষপূর্তি ঘিরে কর্মসূচি ঘোষণা করে বিএনপির নেতৃত্বাধীন ২০-দলীয় জোট। এ সময় রাজধানীর বিভিন্ন এলাকায় গাড়ি ভাঙচুর, অগ্নিসংযোগসহ নাশকতার ঘটনা ঘটে। ৬ জানুয়ারি মির্জা ফখরুলকে গ্রেপ্তার করে আইনশৃঙ্খলা বাহিনী। পরে নাশকতার অভিযোগে পল্টন ও মতিঝিল থানার সাতটি মামলায় তাঁকে গ্রেপ্তার দেখানো হয়। এর মধ্যে পল্টন থানার মামলা ছয়টি ও মতিঝিল থানার একটি। সবগুলোতে তিনি হাইকোর্ট থেকে জামিন পেয়েছেন। এর মধ্যে পল্টন থানার দুটি ও মতিঝিল থানার একটি মামলায় হাইকোর্টের দেওয়া জামিন বহাল রাখেন আপিল বিভাগ। আর পল্টন থানার তিনটি মামলায় হাইকোর্টের জামিন গত ১৩ জুলাই ছয় সপ্তাহের জন্য বহাল রাখলেন আপিল বিভাগ। এ আদেশের আগে আদালতের নির্দেশে দুই দফায় বিএসএমএমইউ কর্তৃপক্ষ মেডিকেল বোর্ড গঠন করে মির্জা ফখরুলের শারীরিক পরীক্ষা করে প্রতিবেদন আদালতে দাখিল করে।
কারাবন্দী অবস্থায় অসুস্থ হয়ে পড়লে ১৩ জুন হাইকোর্টের নির্দেশে মির্জা ফখরুলকে কাশিমপুর কারাগার থেকে বিএসএমএমইউ হাসপাতালে ভর্তি করা হয়। ।
