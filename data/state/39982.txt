
ঈদ শেষে ট্রেনের ছাদে চড়ে কর্মস্থল সাভারে ফিরছিলেন জাহেদুল। নওগাঁর রানীনগর এলাকায় স্টেশনের পদচারী-সেতুর সঙ্গে মাথায় ধাক্কা লাগে তাঁর। এ অবস্থায়ই যান নাটোরে। ট্রেন থামার পর হাসপাতালে নেওয়ার পথেই মারা যান তিনি।
আজ শনিবার সকালে এ দুর্ঘটনা ঘটে। জাহেদুল ইসলামের (২৬) বাড়ি কুড়িগ্রাম জেলার দৌলদিয়া কল্লাপাড়া গ্রামে।
নাটোর রেলস্টেশন মাস্টার খান মনিরুজ্জামান মৃত্যুর বিষয়টি নিশ্চিত করে জানান, দিনাজপুর থেকে ছেড়ে আসা একতা এক্সপ্রেস ট্রেনের ছাদে চড়ে কর্মস্থল সাভারে ফিরছিলেন জাহেদুল। সান্তাহার রেলওয়ে পুলিশ জাহেদুলের লাশ উদ্ধার করে ময়নাতদন্তের জন্য নাটোর সদর হাসপাতালের মর্গে পাঠিয়েছে।
