
মানিকগঞ্জ জেলা শহরের খুব কাছের নতুন বসতি-দীঘি-ডাউটিয়া সড়কটি কৃষিপণ্য পরিবহনের জন্য খুবই গুরুত্বপূর্ণ। তবে সড়কটির সাড়ে তিন কিলোমিটারজুড়ে খানাখন্দ। সড়কটিতে যান চলাচল বন্ধ থাকায় আশপাশের ১০ গ্রামের মানুষ চরম দুর্ভোগ পোহাচ্ছে।
ভুক্তভোগী স্থানীয় অন্তত ১০ ব্যক্তি বলেন, দীর্ঘদিন ধরে সংস্কার না করায় সড়কটির নতুন বসতি থেকে রৌহাদহ পর্যন্ত সাড়ে তিন কিলোমিটার অংশের কার্পেটিং পুরোপুরি উঠে গেছে। সড়কটির বিভিন্ন স্থানে খানাখন্দ ও বড় বড় গর্তের সৃষ্টি হয়েছে। এবারের বন্যায় সড়কটি আরও বেহাল হয়ে পড়ে। নতুন বসতি, দীঘি মাঝিপাড়া ও কয়রা এলাকায় সড়কের মাটি ধসে গেছে। এ ছাড়া দীঘি মাঝিপাড়া এলাকায় সড়েকের সংযোগ সেতুটিও দেবে গেছে। এ কারণে এই সড়কে যাত্রীবাহী ছোট যান যেমন: টেম্পো, সিএনজিচালিত অটোরিকশা ও ইজিবাইক চলাচল বন্ধ হয়ে যায়। এতে সদর উপজেলার নতুন বসতি, দীঘি, কয়রা, চান নগর, পিতলাই, খরসতাই ও রৌহাদহ গ্রামের মানুষের দুর্ভোগ চরমে পৌঁছেছে। প্রতিনিয়ত খুব কষ্টে হেঁটে বা রিকশা-ভ্যানে করে মানুষকে জেলা সদরে যাতায়াত করতে হচ্ছে।
এলজিইডির সদর উপজেলা প্রকৌশলীর কার্যালয় সূত্রে জানা গেছে, ১৯৯৮ সালে এশীয় উন্নয়ন ব্যাংকের (এডিবি) অর্থায়নে সড়কটির চার কিলোমিটার কার্পেটিং করা হয়। সড়কটির মেরামতের জন্য জরিপসহ প্রাথমিক সব কাজ সম্পন্ন করা হয়। এবারের বন্যায় সড়কটি বেশ ক্ষয়ক্ষতি হওয়ায় এটি যান চলাচলের অনুপযোগী হয়ে পড়েছে।
গত বৃহস্পতিবার সরেজমিনে দেখা যায় নতুন বসতি, দীঘি মাঝিপাড়া, কয়রা ও রৌহাদহ এলাকায় সড়কটি দেবে গেছে। এ ছাড়া নতুন বসতি থেকে রৌহাদহ পর্যন্ত সড়কের সবখানেই কার্পেটিং উঠে খানাখন্দ এবং বড় বড় গর্তের সৃষ্টি হয়েছে। এ সময় খরসতাই গ্রামের রিকশাচালক নবু মিয়া বলেন, ‘এই রাস্তায় রিকশা চালাইলে চাকার স্পোক ভেঙে যায়। ঘন ঘন রিকশা নষ্ট হয়।’
কয়রা গ্রামের কলেজছাত্রী শিউলী আক্তার বলে, প্রায় প্রতিদিনই কলেজ ও প্রাইভেট পড়তে জেলা শহরে যেতে হয়। কিন্তু রাস্তা খারাপ থাকায় এই সড়কে রিকশাও পাওয়া যায় না। এ কারণে প্রায় তিন কিলোমিটার হেঁটে নতুন বসতি যেতে হয়। এরপর সেখান থেকে রিকশা বা ইজিবাইকে জেলা শহরে যেতে হয়।
স্থানীয় দীঘি ইউনিয়ন পরিষদের (ইউপি) ৯ নম্বর ওয়ার্ডের সদস্য ফুলচান মিয়া বলেন, সংস্কার না হওয়ায় ইউনিয়ন পরিষদ থেকে নতুন বসতি ও দীঘি মাঝিপাড়া এলাকায় সড়কের কিছু অংশে খোয়া ফেলা হয়। তবে তা একেবারেই সীমিত। চলাচলে দুর্ভোগের পাশাপাশি আশপাশের এলাকা থেকে কৃষিপণ্য পরিবহনেও কৃষকদের অতিরিক্ত খরচ হচ্ছে।
নতুন বসতি গ্রামের বাসিন্দা ও জেলা চেম্বার অব কমার্সের পরিচালক হাবিবুল মোমেন বলেন, দুই বছর ধরে জেলা শহরের মাত্র এক কিলোমিটার দূরের এই সড়কটি বেহাল। জনগুরুত্বপূর্ণ সড়কটি এত দিনেও সংস্কার না হওয়ায় স্থানীয় লোকজনের মধ্যে ক্ষোভের সঞ্চার হয়েছে।
স্থানীয় সরকার প্রকৌশল অধিদপ্তরের (এলজিইডি) সদর উপজেলার উপসহকারী প্রকৌশলী মোশারফ হোসেন বলেন, প্রায় এক বছর আগে সড়কটি সরেজমিন পরিদর্শন করা হয়। মেরামতকাজের জন্য ৯৪ লাখ টাকা বরাদ্দ করা হয়েছে। তবে অর্থ বরাদ্দ পাওয়া যায়নি।
এলজিইডির সদর উপজেলা প্রকৌশলী জাহিদুর রহমান বলেন, সড়কটির উন্নয়নকাজের বরাদ্দের জন্য এলজিইডি অধিদপ্তরে চাহিদাপত্র পাঠানো হয়েছে। বরাদ্দ পেলে সড়কটি মেরামত করা হবে।
