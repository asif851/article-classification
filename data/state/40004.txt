
সাংবাদিক হোসাইন জাকির (৪০) ইন্তেকাল করেছেন (ইন্না লিল্লাহি ওয়া ইন্না ইলাইহি রাজিউন)। আজ শনিবার বিকেল চারটা ৫০ মিনিটে রাজধানীর মিরপুরের ডেল্টা হাসপাতালে চিকিৎসাধীন অবস্থায় তিনি মৃত্যুবরণ করেন।তিনি দীর্ঘদিন ধরে ক্যানসারে ভুগছিলেন। হোসাইন জাকিরের ছোট ভাই রবিউল হোসেন প্রথম আলোকে তাঁর মৃত্যুর খবরের সত্যতা নিশ্চিত করেছেন।হোসাইন জাকির দীর্ঘদিন ধরে ক্যানসারে ভুগছিলেন। তাঁর গলা ও মুখে ক্যানসার ছড়িয়ে পড়ে। তিনি বঙ্গবন্ধু শেখ মুজিব মেডিকেল বিশ্ববিদ্যালয়ের (বিএসএমএমইউ) নাক, কান ও গলা বিভাগে চিকিৎসাধীন ছিলেন।মাঠপর্যায়ের গণমাধ্যমকর্মীদের কাছে হোসাইন জাকির ছিলেন খুবই বন্ধুবৎসল। মাত্রাতিরিক্ত পান খাওয়ার জন্য গণমাধ্যমকর্মীদের কাছে তিনি বিশেষভাবে পরিচিত ছিলেন। 
চট্টগ্রাম থেকে প্রকাশিত দৈনিক নতুন বাংলাদেশ পত্রিকা দিয়ে গণমাধ্যমকর্মী হিসেবে কাজ শুরু করেন হোসাইন জাকির। এরপর চট্টগ্রামের নয়াবাংলা, ঢাকায় দৈনিক মানবজমিন, আজকের কাগজ (অধুনালুপ্ত) ও যুগান্তর পত্রিকায় কাজ করেন। এর মধ্যে যুগান্তর-এ তিনি দির্ঘ্যদিন নিজস্ব ও জ্যেষ্ঠ প্রতিবেদক ছিলেন। এরপর আলোকিত বাংলাদেশ পত্রিকার প্রধান প্রতিবেদক হিসেবে কাজ করেন। সম্প্রতি তিনি অপ্রকাশিত দৈনিক আজকের পত্রিকার প্রধান প্রতিবেদক হিসেবে যোগ দেন। কাজের স্বীকৃতি হিসেবে হোসাইন জাকির একাধিক পুরস্কার পেয়েছেন।
