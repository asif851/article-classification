
রাজধানীর চকবাজার, কমলাপুর ও বনশ্রী এলাকায় বিশেষ অভিযান চালিয়ে নিষিদ্ধ মাদকদ্রব্য ইয়াবা বড়ির ব্যবসায় জড়িত থাকার অভিযোগে ছয়জনকে গ্রেপ্তার করেছে মহানগর গোয়েন্দা পুলিশ (ডিবি)। তাঁদের কাছ থেকে ৩০ হাজার ইয়াবা বড়ি উদ্ধার করা হয়েছে বলে জানিয়েছে পুলিশ। গতকাল বিকেল থেকে গভীর রাত পর্যন্ত এই অভিযান চলে।
গ্রেপ্তার হওয়া ব্যক্তিরা হলেন ম্যানিলা চৌধুরী (২২), মো. তাহের (৪৮), কুলসুম (৩২), জানে আলম (৪৫), মো. খালেদ (৩০) ও মো. আসিফ (২৪)।
ঢাকা মেট্রোপলিটন পুলিশের মিডিয়া অ্যান্ড পাবলিক রিলেশন বিভাগের এক বিজ্ঞপ্তিতে জানানো হয়, গোপন সংবাদের ভিত্তিতে গতকাল বিকেল সোয়া চারটার দিকে চকবাজার থানার নাজিমুদ্দিন সড়কের হোটেল নীরবের সামনে অভিযান চালিয়ে জানে আলম ও আসিফকে আটক করা হয়। তাত্ক্ষণিক জিজ্ঞাসাবাদে তাঁরা ইয়াবা ব্যবসায় জড়িত থাকার কথা স্বীকার করেছেন। এ সময় জানে আলমের কাছ থেকে পাঁচ হাজার ও আসিফের কাছ থেকে চার হাজার ইয়াবা বড়ি উদ্ধার করা হয়।
গ্রেপ্তার হওয়া জানে আলম ও আসিফের দেওয়া তথ্য অনুযায়ী সন্ধ্যা সাড়ে সাতটার দিকে রামপুরার বনশ্রী এলাকায় অভিযান চালায় পুলিশ। এ সময় সেখান থেকে কুলসুম নামের একজনকে গ্রেপ্তার করা হয়। তাঁর কাছ থেকে চার হাজার ইয়াবা বড়ি উদ্ধার করা হয়। পরে কুলসুমের দেওয়া তথ্য অনুযায়ী কমলাপুরে অভিযান চালিয়ে রাত ১১টার দিকে ম্যানিলা চৌধুরী, আবু তাহের ও মো. খালেদকে গ্রেপ্তার করা হয়। ম্যানিলার কাছ থেকে নয় হাজার, আবু তাহেরের কাছ থেকে পাঁচ হাজার ও খালেদের কাছ থেকে তিন হাজার ইয়াবা বড়ি উদ্ধার করা হয়।
ঢাকা মহানগর গোয়েন্দা ও অপরাধ তথ্য (পশ্চিম) বিভাগের উপকমিশনার (ডিসি) শেখ নাজমুল আলমের সার্বিক তত্ত্বাবধানে উপকমিশনার (এডিসি) মশিউর রহমান, জ্যেষ্ঠ সহকারী কমিশনার (এসি) আবু তোরাব মো. শামছুর রহমান ও এসি এ কে এম মাহাবুবুর রহমানের নেতৃত্বে এই অভিযান পরিচালনা করা হয়।
ঢাকা মহানগর গোয়েন্দা ও অপরাধ তথ্য (পশ্চিম) বিভাগের অতিরিক্ত উপকমিশনার মশিউর রহমান ঘটনার সত্যতা নিশ্চিত করেছেন। তিনি প্রথম আলো ডটকমকে বলেন, গ্রেপ্তার হওয়া ব্যক্তিরা দীর্ঘদিন ধরে রাজধানীর বিভিন্ন স্থানে ইয়াবার ব্যবসা করে আসছেন। তাঁরা টেকনাফ ও মিয়ানমার থেকে চোরাইপথে ইয়াবা এনে চট্টগ্রাম ও ঢাকাসহ দেশের বিভিন্ন জায়গায় সরবরাহ করে থাকেন।
মশিউর রহমান জানান, গ্রেপ্তার হওয়া ম্যানিলা, তাহের ও খালেদের বিরুদ্ধে মতিঝিল থানায়, কুলসুমের বিরুদ্ধে রামপুরা থানায় এবং জানে আলম ও আসিফের বিরুদ্ধে চকবাজার থানায় মাদকদ্রব্য নিয়ন্ত্রণ আইনে নিয়মিত মামলা হয়েছে।
