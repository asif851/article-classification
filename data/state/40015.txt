
বিএনপির সিনিয়র ভাইস চেয়ারম্যান তারেক রহমান বলেছেন, জিয়াউর রহমানই বাংলাদেশের প্রথম রাষ্ট্রপতি। কেননা, তিনিই স্বাধীনতার ঘোষণা দিয়েছিলেন।স্বাধীনতা দিবস উপলক্ষে পূর্ব লন্ডনের রয়াল রিজেন্সি মিলনায়তনে গতকাল মঙ্গলবার বিএনপি আয়োজিত ‘বাংলাদেশের প্রথম রাষ্ট্রপতি ও স্বাধীনতার ঘোষক জিয়া’ শীর্ষক এক আলোচনা সভায় তিনি এসব কথা বলেন।১৯৭১ সালের ৮ মার্চের দৈনিক ইত্তেফাক-এর সংবাদ শিরোনাম উদ্ধৃত করে তারেক রহমান বলেন, ৭ মার্চের ভাষণে ছয় দফা বাস্তবায়নের জন্য হরতাল আহ্বানের ঘোষণা ছিল না। সেদিন শেখ মুজিব স্বাধীনতা ঘোষণা করেননি।তারেক রহমান বলেন, ২৬ মার্চ জিয়াউর রহমানই স্বাধীনতার ঘোষণা দিয়েছিলেন। তিনিই বাংলাদেশের প্রথম রাষ্ট্রপতি। মুজিবনগর সরকার গঠিত হয়েছিল এপ্রিলে।তারেক রহমান দলীয় নেতা-কর্মীদের উদ্দেশে এসব তথ্য সবার কাছে তুলে ধরার আহ্বান জানান।আলোচনা সভায় কিছুটা বিশৃঙ্খল পরিস্থিতির মধ্যে বেলা একটায় শুরু হয়ে এই আলোচনা অনুষ্ঠান চলে ঘণ্টা তিনেক। এতে দলের ডজন খানেক স্থানীয় নেতা বক্তব্য দেন।
 
