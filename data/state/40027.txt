
বিরোধীদলীয় নেতা খালেদা জিয়ার বক্তব্যকে অসম্ভব, অবান্তর ও ভিত্তিহীন বলে মনে করছে ক্ষমতাসীন আওয়ামী লীগ। দলটির পক্ষ থেকে বলা হয়, দশম জাতীয় সংসদ নির্বাচন প্রহসন না একতরফা সেটা নির্ধারণ করবে ভবিষ্যত্।আজ মঙ্গলবার সন্ধ্যায় ধানমন্ডিতে দলটির সভানেত্রীর রাজনৈতিক কার্যালয়ে আওয়ামী লীগের পক্ষ থেকে তাত্ক্ষণিক প্রতিক্রিয়া দেন দলটির উপদেষ্টামণ্ডলীর সদস্য ও নির্বাচনকালীন সরকারের ভূমি এবং পূর্তমন্ত্রী আমির হোসেন আমু।আমির হোসেন বলেন, ‘বিএনপি আসবে না, তাই বলে এ নির্বাচন প্রহসন হতে পারে না। ভবিষ্যতেও আওয়ামী লীগ নির্বাচনে না এলে প্রহসন হবে, এমনটা আমরা মনে করি না। কেউ জেগে জেগে ঘুমালে আমরা তাদের জাগাতে পারি না।’ভূমিমন্ত্রী আমু বলেন, ‘খালেদা জিয়া যতই কর্মসূচি দিন না কেন ৫ জানুয়ারি নির্বাচনের মাধ্যমে সাংবিধানিক ধারা অব্যাহত থাকবে। উনার (খালেদা জিয়া) প্রতি অনুরোধ, উনি যেন আর সাতক্ষীরা, লক্ষ্মীপুর, নীলফামারীতে গণহত্যা না করেন, গানপাউডার দিয়ে মানুষ না মারেন। গাছ না কাটেন।’ ২৯ ডিসেম্বর বিএনপির কর্মসূচি প্রতিহত করা হবে কি না, এমন প্রশ্নের জবাবে তিনি বলেন, ‘এটা তাদের কর্মসূচি। এখানে প্রতিহত করার কথা আসছে কেন।’
‘তৃতীয় দফা বৈঠকে আমাদের দেওয়া প্রস্তাব নিয়ে সরকারি দল তাদের নেতৃবৃন্দের সঙ্গে আলোচনা করে আবার ফিরে আসার অঙ্গীকার করেছিল। তারা সে কথাও রাখেনি। আমাদেরকে আর কিছু জানানো হয়নি।’—খালেদা জিয়ার এমন মন্তব্যের বিষয়ে আমু বলেন, ‘তাঁদের পক্ষ থেকেও তো আমাদের কিছু জানানো হয়নি। আমরা বলেছিলাম মানুষ হত্যা বন্ধ করুন, জ্বালাও-পোড়াও করবেন না। অবরোধ-হরতাল বন্ধ করুন। মানুষ যেন একটু স্বস্তির নিঃশ্বাস নিতে পারে। এ সময় বিএনপির প্রতিনিধিদল আমাদের বলেছিলেন দলীয় নেত্রীর সঙ্গে আলোচনা করে জানাবেন। কিন্তু তাঁরা আমাদের কথা রাখেননি।’
‘গ্রামে-গঞ্জে বিরোধী দল একাত্তরের মতো প্রতিরোধ গড়ে তুলেছে’—খালেদা জিয়ার এমন মন্তব্যের বিষয়ে আমু বলেন, ‘খালেদা জিয়া ঠিকই বলেছেন। একাত্তরে এভাবে বাংলাদেশে গণহত্যা চালানো হয়েছিল। তাঁর বক্তব্যে আশ্চর্য হওয়ার কিছু নেই।’
আমির হোসেন বলেন, ‘উনারা চুরি করে ধরা পড়ে তত্ত্বাবধায়ক সরকার দিতে বাধ্য হয়েছেন। আমরা চুরি করিনি। সুতরাং, তত্ত্বাবধায়ক দেওয়ার প্রশ্নই আসে না।’ তিনি বলেন, খালেদা জিয়ার আন্দোলন যে যুদ্ধাপরাধীদের বাঁচানোর আন্দোলন, এটা প্রমাণিত হয়েছে। তিনি পাকিস্তানের পক্ষে কাজ করে যাচ্ছেন বলেও মন্তব্য করেন তিনি।
সংবাদ সম্মেলনে আরও উপস্থিত ছিলেন আওয়ামী লীগের সভাপতিমণ্ডলীর সদস্য নূহ-উল আলম লেনিন, পরিবেশ ও বনমন্ত্রী হাছান মাহমুদ, সাংগঠনিক সম্পাদক খালিদ মাহমুদ চৌধুরী, কার্যনির্বাহী কমিটির সদস্য সুজিত রায় নন্দী প্রমুখ।
