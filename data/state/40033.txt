
ছয় বছরের শিশুকে ধর্ষণের তিন সপ্তাহ পেরিয়ে গেলেও অভিযুক্ত জাবেদ আলীকে (২৬) গ্রেপ্তার করতে পারেনি পুলিশ। এ ছাড়া জাবেদ মামলা তুলে নিতে হুমকি দিচ্ছে বলে ওই শিশুর পরিবার জানিয়েছে।
শিশুটির পরিবার জানায়, জাবেদ প্রকাশ্যে এলাকায় ঘুরে বেড়ালেও পুলিশ তাকে গ্রেপ্তারে কোনো পদক্ষেপ নিচ্ছে না। এমনকি মেয়ে ধর্ষণের শিকার হওয়ার পর মানসিক যন্ত্রণায় ভেঙে পড়ে শিশুটির বাবা গত শুক্রবার ভোরে হৃদ্‌রোগে আক্রান্ত হয়ে মারা যান।
ওই শিশুর মা জানান, একদিকে স্বামীর আকস্মিক মৃত্যু, অন্যদিকে ধর্ষণের মামলা তুলে নেওয়ার হুমকি। এ পরিস্থিতিতে সাত ছেলেমেয়ে নিয়ে দিশেহারা হয়ে পড়েছেন তিনি। প্রশাসনের কাছে তাঁর প্রশ্ন, ‘তাঁদের পরিবারের নিরাপত্তা এখন কে দেবে? ধর্ষক জাবেদের কি বিচার হবে না?’
গত ২৪ সেপ্টেম্বর নারায়ণগঞ্জ শহরের শহীদনগরের সুকুমপট্টিতে ওই শিশুকে ভিডিও গেমস খেলতে দেবে বলে জাবেদ আলী তার ঘরে ডেকে নিয়ে যায়। পরে সে শিশুটিকে ধর্ষণ করে বলে অভিযোগ ওঠে। এ ঘটনার পর এলাকাবাসীর সহায়তায় নারায়ণগঞ্জ ১০০ শয্যা জেনারেল হাসপাতালে নিয়ে শিশুটির ডাক্তারি পরীক্ষা ও চিকিৎসা করানো হয়। পরদিন সকালে তার মা নারায়ণগঞ্জ সদর মডেল থানায় জাবেদকে আসামি করে নারী ও শিশু নির্যাতন দমন আইনে একটি মামলা করেন। ওই দিনই মেডিকেল সার্টিফিকেটসহ শিশুটিকে আদালতে নিয়ে যাওয়া হয়। নারায়ণগঞ্জের জ্যেষ্ঠ বিচারিক হাকিম চাঁদনি রূপমের আদালতে মেয়েটির জবানবন্দি লিপিবদ্ধ করা হয়।
সদর মডেল থানার ওসি মঞ্জুর কাদের জানান, শিগগির মামলার অভিযোগপত্র দেওয়া হবে। জাবেদকে গ্রেপ্তারে চেষ্টা অব্যাহত রয়েছে।
