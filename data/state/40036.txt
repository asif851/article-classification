
বেনাপোল স্থলবন্দর ও চট্টগ্রাম সমুদ্রবন্দর সপ্তাহের সাত দিন ২৪ ঘণ্টা খোলা রাখা হবে। প্রধানমন্ত্রী শেখ হাসিনা আগামী ১ আগস্ট বন্দর দুটি ২৪ ঘণ্টা চালু রাখার কার্যক্রম আনুষ্ঠানিকভাবে উদ্বোধন করবেন।
আজ বুধবার নৌ মন্ত্রণালয়ের অনুষ্ঠিত সভায় এসব তথ্য জানান নৌপরিবহনমন্ত্রী শাজাহান খান। তিনি বলেন, দেশের অর্থনৈতিক প্রবৃদ্ধি, বাণিজ্য সম্প্রসারণ তথা আমদানি-রপ্তানি কার্যক্রম সহজ ও উন্নত করার লক্ষ্যে এ উদ্যোগ নেওয়া হয়েছে।
বৈঠকে জানানো হয়, বেনাপোল বন্দরে এ ব্যবস্থা কার্যকর করার জন্য কাস্টমস বিভাগের পাশাপাশি ইমিগ্রেশন, ব্যাংক, বিজিবি এবং ভারতের পেট্রাপোলের সংশ্লিষ্ট বিভাগের কার্যক্রম সপ্তাহের সাত দিন ২৪ ঘণ্টা চালু রাখা প্রয়োজন। পেট্রাপোল স্থলবন্দর ২৪ ঘণ্টা চালু রাখার বিষয়ে পররাষ্ট্র মন্ত্রণালয় ভারতের পররাষ্ট্র মন্ত্রণালয়ে লিখিতভাবে জানাবে।
ব্যবসা-বাণিজ্য সম্প্রসারণের লক্ষ্যে ২০০১ সালের ১৪ জুন বাংলাদেশ স্থলবন্দর কর্তৃপক্ষ প্রতিষ্ঠিত হয়। প্রথম পর্যায়ে বেনাপোলসহ মোট ১২টি শুল্ক স্টেশনকে স্থলবন্দর হিসেবে ঘোষণা করা হয়। এখন দেশে ২৩টি স্থলবন্দর রয়েছে। এগুলোর মধ্যে বিরল, বাংলাবান্ধা, সোনামসজিদ, হিলি, টেকনাফ ও বিবিরবাজার স্থলবন্দর বেসরকারি পোর্ট অপারেটর এবং বেনাপোল, বুড়িমারী, আখাউড়া, ভোমরা এবং নাকুগাঁও সরাসরি সরকারি নিয়ন্ত্রণে পরিচালিত হচ্ছে। বাকি ১২টি স্থলবন্দরের উন্নয়ন কার্যক্রম চলমান রয়েছে।
২৩টি স্থলবন্দরের মধ্যে পশ্চিমবঙ্গ-বাংলাদেশ সীমান্তে অবস্থিত বেনাপোল বন্দর ছাড়া ভোমরা, সোনামসজিদ, হিলি, বুড়িমারী বন্দর উল্লেখযোগ্য। এসব বন্দরের অবকাঠামো বেশ উন্নত। জাতীয় রাজস্ব বোর্ড এসব বন্দরে অধিকসংখ্যক পণ্য আমদানি-রপ্তানি অনুমোদন পাওয়া গেলে বন্দরগুলোর সক্ষমতা বৃদ্ধি পাবে এবং বেনাপোল বন্দরের ওপর চাপ অনেকটা কমে আসবে। সে ক্ষেত্রে পশ্চিমবঙ্গের সংশ্লিষ্ট বন্দরগুলো দিয়ে অধিকতর পণ্য আমদানি-রপ্তানির জন্য এগিয়ে আসতে হবে।
বৈঠকে অন্যান্যের মধ্যে নৌপরিবহন মন্ত্রণালয়ের সচিব অশোক মাধব রায়, বাংলাদেশ স্থলবন্দরের চেয়ারম্যান তপন কুমার চক্রবর্ত্তী, জাতীয় রাজস্ব বোর্ডের সদস্য মো. লুৎফর রহমান, পররাষ্ট্র মন্ত্রণালয়ের মহাপরিচালক (দক্ষিণ এশিয়া) মো. মনোয়ার হোসেন, চট্টগ্রাম বন্দরের পরিচালক (নিরাপত্তা) লে. কর্নেল মো. আবদুল গাফফার, স্বরাষ্ট্র মন্ত্রণালয়ের উপসচিব মোহাম্মদ নায়েব আলী, বাংলাদেশ ব্যাংকের যুগ্ম পরিচালক মুহাম্মদ আনিছুর রহমান উপস্থিত ছিলেন।
