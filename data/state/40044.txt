
রাজধানীর বাড্ডা থানার আফতাবনগর লেকে অজ্ঞাত এক কিশোরের লাশ পাওয়া গেছে। গতকাল সোমবার বেলা দুইটায় লেকের পাড় থেকে লাশটি উদ্ধার করে বাড্ডা থানার পুলিশ। উদ্ধারের এক দিন পেরিয়ে গেলেও ওই কিশোরের নাম–পরিচয় জানা যায়নি। তাই সামাজিক যোগাযোগমাধ্যম ফেসবুকের সাহায্যে ঢাকা মহানগর পুলিশের পক্ষ থেকে কিশোরের পরিচয় জানতে চাওয়া হয়েছে।
পুলিশের বাড্ডা জোনের জ্যেষ্ঠ সহকারী পুলিশ সুপার আশরাফুল করিম প্রথম আলোকে বলেন, আফতাবনগরে লোহার ব্রিজের পাশে মাঠ রয়েছে। এর পাশে লেকের পাড়ে পানিতে ওই কিশোরের লাশ ভেসে ছিল। তার বয়স আনুমানিক ১৪ বছর। পরনে ছিল লাল রঙের পাঞ্জাবি ও জিনসের ফুল প্যান্ট। খবর পেয়ে পুলিশ লাশটি উদ্ধার করে। লাশের গায়ে আঘাতের কোনো চিহ্ন ছিল না। তবে লেক থেকে লাশটি ওঠার পর নাক দিয়ে রক্ত ঝরতে থাকে। উদ্ধারের পর লাশটি ঢাকা মেডিকেল কলেজ মর্গে পাঠানো হয়েছে। কিশোরের নাম–পরিচয় কারও জানা থাকলে বাড্ডা থানায় যোগাযোগ করতে বলা হয়েছে।
