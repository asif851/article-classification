
বঙ্গবন্ধু শেখ মুজিবুর রহমানের ফুফাতো ভাই মুক্তিযুদ্ধের অন্যতম সংগঠক ফরিদপুরের ভাঙ্গা পৌরসভার নূরপুর মহল্লার বাসিন্দা মোমিনুল হক (৮১) গত শুক্রবার রাত সোয়া আটটার দিকে সিঙ্গাপুরের মাউন্ট এলিজাবেথ হাসপাতালে ইন্তেকাল করেছেন (ইন্না লিল্লাহি ওয়া ইন্না ইলাইহি রাজিউন)। তিনি হৃদ্রোগ ও কিডিন জটিলতাসহ নানাবিধ রোগে ভুগছিলেন। তিনি স্ত্রী, এক ছেলে ও এক মেয়ে রেখে গেছেন। মোমিনুল হক বঙ্গবন্ধুর মেজ ফুফু এবং ভাঙ্গা পৌর মহল্লার বিশিষ্ট সমাজসেবক বজলুল হকের ছোট ছেলে । গতকাল শনিবার রাতে তাঁর মৃতদেহ বিমানে করে দেশে আনার কথা রয়েছে। আজ রোববার বাদ জোহর ধানমন্ডির সাত মসজিদ রোডের ঈদগা ময়দানে জানাজা শেষে ঢাকার বনানী কবরস্থানে তাঁকে দাফন করা হবে বলে পারিবারিক সূত্রে জানা গেছে। তাঁর মৃত্যুতে প্রধানমন্ত্রী শেখ হাসিনা গভীর শোক প্রকাশ করেছেন৷ ফরিদপুর অফিস
