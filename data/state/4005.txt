
বিএনপির স্থায়ী কমিটির সদস্য খন্দকার মোশাররফ হোসেন বলেছেন, বিএনপি নির্বাচনকালীন নিরপেক্ষ সরকার প্রতিষ্ঠা করেই নির্বাচনে যাবে। বিএনপির নিবন্ধন না থাকলে কারও নিবন্ধনই থাকবে না। সুতরাং বিএনপির নিবন্ধন বাতিলের প্রশ্নই আসে না।গতকাল শনিবার দুপুরে জাতীয় প্রেসক্লাবে এক আলোচনা সভায় খন্দকার মোশাররফ এসব কথা বলেন। বিএনপির চেয়ারপারসন খালেদা জিয়া ও দলের সিনিয়র ভাইস চেয়ারম্যান তারেক রহমানের মামলা প্রত্যাহারের দাবিতে নাগরিক দল নামের একটি সংগঠন ওই আলোচনা সভার আয়োজন করে।সরকারি দলের নেতারা বলছেন, বর্তমান সরকারের অধীনেই জাতীয় নির্বাচন হবে। বিএনপি নির্বাচনে না গিয়ে নিবন্ধন হারানোর ঝুঁকি নেবে না।এর জবাবে খন্দকার মোশাররফ গতকাল বলেন, নিবন্ধন বাতিলের এ কথার চেয়ে হালকা কথা আর নেই। বিএনপি নির্বাচনকালীন সরকার প্রতিষ্ঠা করবে, নিরপেক্ষ সরকারের অধীনে নির্বাচনের ব্যবস্থা করবে। আর যদি নৈরাজ্যের দিকে দেশকে ঠেলে দেওয়া হয়, তাহলে তার দায় প্রধানমন্ত্রীকে নিতে হবে।মোশাররফ বলেন, বিএনপি একটি বৈধ গণতান্ত্রিক দল। বিএনপি নির্বাচনে বিশ্বাস করে। সুষ্ঠু ও নিরপেক্ষ নির্বাচন হলে বিএনপি যেকোনো সময় নির্বাচনের জন্য প্রস্তুত আছে। নিরপেক্ষ নির্বাচনের জন্য খালেদা জিয়ার নেতৃত্বে জনগণকে সঙ্গে নিয়ে বিএনপি নির্বাচনকালীন নিরপেক্ষ সরকার প্রতিষ্ঠা করবে। স্বাধীন ও মুক্ত খালেদা জিয়ার নেতৃত্বে নিরঙ্কুশ সংখ্যাগরিষ্ঠতা অর্জন করে বিএনপি সরকার প্রতিষ্ঠা করবে।বিএনপির এই নেতা অভিযোগ করেন, আগামী নির্বাচন সামনে রেখে আওয়ামী লীগের নেতারা দুটি প্রচারণা নিয়ে মাঠে নেমেছেন। একটি হচ্ছে, দুর্নীতির মামলায় খালেদা জিয়ার সাজা হবে, বিএনপি দুর্বল হবে। আর দ্বিতীয়টি হলো, শেখ হাসিনার অধীনেই নির্বাচন হবে।
 
