
প্রথম দফায় ইউনিয়ন পরিষদ (ইউপি) নির্বাচনে গতকাল মঙ্গলবার পঞ্চগড়ের তেঁতুলিয়া উপজেলার সাতটি ইউনিয়নে উৎসবমুখর পরিবেশে শান্তিপূর্ণভাবে ভোট গ্রহণ শেষ হয়েছে। একই দিন দিনাজপুরের হাকিমপুর উপজেলার তিনটি ও ঘোড়াঘাটের চারটি ইউনিয়নে শান্তিপূর্ণ ভোট গ্রহণ সম্পন্ন হয়েছে। গতকাল সকাল আটটা থেকে বিকেল চারটা পর্যন্ত ওই ভোট গ্রহণ চলে। তেঁতুলিয়া উপজেলা নির্বাচন কার্যালয় সূত্রে জানা গেছে, এ উপজেলায় মোট ভোটার ৮৪ হাজার ৯০৫ জন। এর মধ্যে পুরুষ ৪২ হাজার ৪৯৬ এবং মহিলা ভোটার ৪২ হাজার ৪০৯ জন। সাতটি ইউনিয়নের ৬৩টি কেন্দ্রে ২৭৫টি ভোটকক্ষে ভোট গ্রহণ হয়। ওই সাত ইউনিয়নে তিনজন রিটার্নিং কর্মকর্তা দায়িত্ব পালন করেন।তেঁতুলিয়া উপজেলা নির্বাহী কর্মকর্তা (ইউএনও) শেখ মোহাম্মদ বেলায়েত হোসেন বলেন, গতকাল শান্তিপূর্ণভাবে ভোট গ্রহণ শেষ হয়েছে।হাকিমপুর ও ঘোড়াঘাট নির্বাচন কার্যালয় সূত্রে জানা গেছে, হাকিমপুরে খট্টামাধাবপুর, বোয়লদাড় ও আলীহাট এ তিনটি ইউনিয়নে ভোটকেন্দ্র ২৭টি। ঘোড়াঘাটের বুলাকিপুর, পালশা, সিঙড়া ও ঘোড়াঘাট এ চারটি ইউনিয়নে ভোটকেন্দ্র ৩৮টি। এসব কেন্দ্রে গতকাল শান্তিপূর্ণভাবে ভোট গ্রহণ হয়েছে। হাকিমপুরের ইউএনও মো. আজাহারুল ইসলাম ও ঘোড়াঘাটের ইউএনও মোসাম্মৎ রোখসানা বেগম প্রথম আলোকে বলেন, গতকাল শান্তিপূর্ণভাবে তাঁদের এলাকায় ভোট হয়েছে।
