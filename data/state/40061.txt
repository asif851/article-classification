
নারীর ক্ষমতায়নে অবদান রাখা এবং বাংলাদেশের প্রথম নারী স্পিকার হওয়ার স্বীকৃতি হিসেবে শিরীন শারমিন চৌধুরীকে ‘সম্মানসূচক ডিগ্রি’ দেবে যুক্তরাজ্যের এসেক্স বিশ্ববিদ্যালয়।আগামী জুলাই মাসে বিশ্ববিদ্যালয়টির ৫০ বছর পূর্তি ও গ্র্যাজুয়েশন অনুষ্ঠানে স্পিকার শিরীন শারমিনকে এই ডিগ্রি দেওয়া হবে। বিশ্ববিদ্যালয়ের উপাচার্য অ্যান্টনি ফরসটারের সই করা এ-সংক্রান্ত একটি চিঠিতে এ কথা জানানো হয়েছে। স্পিকার শিরীন শারমিন ২০০০ সালে এ বিশ্ববিদ্যালয় থেকেই পিএইচডি ডিগ্রি অর্জন করেন। সংরক্ষিত নারী আসনের সদস্য হিসেবে প্রথমবারের মতো জাতীয় সংসদে আসেন পেশায় আইনজীবী শিরীন শারমিন। স্পিকার নির্বাচিত হওয়ার আগে তিনি মহিলা ও শিশুবিষয়ক মন্ত্রণালয়ের প্রতিমন্ত্রীর দায়িত্ব পালন করেন। গত ৩০ এপ্রিল রাষ্ট্রপতির কাছে তিনি স্পিকার হিসেবে শপথ নেন। বিজ্ঞপ্তি।
