
জ্ঞাত আয়বহির্ভূত সম্পদ অর্জন ও তথ্য গোপনের অভিযোগে কক্সবাজার-৪ আসনের আওয়ামী লীগদলীয় সাংসদ আবদুর রহমান বদির বিরুদ্ধে করা মামলার রায় ঘোষণার দিন আজ বুধবার ধার্য রয়েছে। ইতিমধ্যে আদালতে হাজির হয়েছেন বদি।
গত ১৯ অক্টোবর এই মামলায় যুক্তিতর্ক শুনানি শেষ হয়। এরপর ঢাকার বিশেষ জজ আদালত-৩-এর বিচারক আবু আহমদ জমাদার মামলার রায় ঘোষণার জন্য ২ নভেম্বর তারিখ ধার্য করেন।
সাংসদ বদির বিরুদ্ধে এ মামলা করে দুর্নীতি দমন কমিশন (দুদক)। গত বছরের ৮ সেপ্টেম্বর আদালতে অভিযোগ গঠনের মধ্য দিয়ে মামলার বিচারকাজ শুরু হয়েছিল।
২০১৪ সালের ২১ আগস্ট করা এ মামলার এজাহারে উল্লেখ করা হয়, আবদুর রহমান বদি জ্ঞাত আয়বহির্ভূত ১০ কোটি ৮৬ লাখ ৮১ হাজার ৬৬৯ টাকা মূল্যমানের সম্পদের তথ্য গোপন করে বিবরণীতে মিথ্যা তথ্য দেন।
দুদকের অনুসন্ধানে দেখা যায়, অবৈধভাবে অর্জিত সম্পদের বৈধতা দেখানোর জন্য কম মূল্যে সম্পদ কেনা দেখিয়ে ১ কোটি ৯৮ লাখ ৩ হাজার ৩৭৫ টাকা বেশি মূল্যে বিক্রি দেখানো হয়েছে।
গত বছরের ৭ মে এ মামলায় অভিযোগপত্র দেয় দুদক।
মামলার অভিযোগপত্রে বলা হয়, ২০০৮ সালে আবদুর রহমান বদির সম্পদের পরিমাণ ছিল ৪৯ লাখ ৭৯ হাজার টাকার। ২০১৩ সালে তিনি যে আয়কর বিবরণী দাখিল করেন, এতে দেখা যায়, তাঁর সম্পদের পরিমাণ ১৬ কোটি ৬ লাখ ৯৬ হাজার টাকা। দুদক সম্পদের বিবরণী চেয়ে বদিকে নোটিশ দিয়েছিল।
আরও পড়ুন: সাংসদ বদির বিরুদ্ধে দুদকের মামলার রায় ২ নভেম্বর
