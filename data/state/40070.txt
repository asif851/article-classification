
মানিকগঞ্জের ঐতিহ্যবাহী নৌকাবাইচ গতকাল রোববার কালিগঙ্গা নদীতে অনুষ্ঠিত হয়েছে। বেলা সাড়ে তিনটায় মানিকগঞ্জ পৌরসভার আয়োজনে প্রতিযোগিতার উদ্বোধন করেন স্থানীয় সাংসদ এবং স্বাস্থ্য ও পরিবারকল্যাণ প্রতিমন্ত্রী জাহিদ মালেক। সদর উপজেলার কালিগঙ্গা নদীর পৌলী থেকে নয়াকান্দি বাঁক পর্যন্ত দুই কিলোমিটার এলাকায় এই প্রতিযোগিতা অনুষ্ঠিত হয়। সিপা, হাসি, ঘাসি, খেল্লা ও ময়ূরপঙ্খীসহ বিভিন্ন ধরনের ৩০টি নৌকা এই প্রতিযোগিতায় অংশ নেয়। পৌর মেয়র রমজান আলীর সভাপতিত্বে পুরস্কার বিতরণ অনুষ্ঠানে উপস্থিত ছিলেন জেলা প্রশাসক রাশিদা ফেরদৌস, পুলিশ সুপার মাহফুজুর রহমান, জেলা আওয়ামী লীগের সাধারণ সম্পাদক আবদুস সালাম প্রমুখ। 
