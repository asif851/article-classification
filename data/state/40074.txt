
মিল্ক ভিটার লক্ষ্মীপুরের রায়পুর উপজেলার সমবায়ীরা গতকাল মঙ্গলবার বিক্ষোভ মিছিল করেছেন। মিতালী বাজার শীতলীকরণ কেন্দ্রে খামারিদের কাছ থেকে সংগ্রহ করা এক হাজার ১২৯ লিটার দুধ গত সোমবার সন্ধ্যায় মিল্ক ভিটা কর্তৃপক্ষ ফেলে দেয়। এতে খামারিরা ক্ষুব্ধ হয়ে ওঠেন।এ ঘটনায় গতকাল দুপুরে মিতালী বাজারে অবস্থিত মিল্ক ভিটার অফিসের সামনে খামারিরা জড়ো হন। পরে বিক্ষোভ মিছিল শুরু করেন। এ সময় প্রধান কার্যালয় থেকে আসা এজিএম (সমিতি) আবদুল মজিদ তদন্তের আশ্বাস দিয়ে খামারিদের শান্ত করেন।জানা গেছে, সোমবার বিকেলে দক্ষিণ গন্ডামারা দুগ্ধ উৎপাদকারী সমিতির সভাপতি সোহাগ পাটোয়ারী ও শামসেরাবাধ সমবায় সমিতির সভাপতি মনির হোসেন ৩২৮ লিটার দুধ শীতলীকরণ কেন্দ্রে আনেন। দুধে সোডা মেশানোর অভিযোগ এনে মিল্ক ভিটা কর্তৃপক্ষ এ দুধ সংগ্রহে অনীহা প্রকাশ করে। দুই সমিতির সভাপতি দুধে কোনো সোডা নেই মর্মে লিখিত দেন এবং ঢাকা অফিসের মাননিয়ন্ত্রন বিভাগ থেকে কর্মকর্তা এনে দুধ পরীক্ষার দাবি জানান। পরে এ দুধ সংগ্রহ করে শীতলীকরণ কেন্দ্রে রাখা হয়। সন্ধ্যার দিকে কর্তৃপক্ষ হঠাৎ করে দুধ ফেলে দেয়।সোহাগ পাটোয়ারী ও মনির হোসেন বলেন, ‘আমাদের দুধে কোনো সোডা মেশানো ছিল না। আমরা চ্যালেঞ্জ দিয়ে লিখিত দিই। দুধে কোনো সোডা মেশানোর প্রমাণ ফেলে সব দুধের ক্ষতিপূরণ দিতেও আমরা অঙ্গীকার করি। কিন্তু রায়পুর অফিসের ম্যানেজার ঢাকা থেকে লোক না এনে এবং পরীক্ষা না করিয়ে নদীতে দুধ ফেলে দেন।’
