
রাজধানীতে আবারও দুটি শিশু ধর্ষণের ঘটনা ঘটেছে। পুলিশ বলেছে, গতকাল বৃহস্পতিবার মিরপুরে ধর্ষণের শিকার হয় একটি শিশু (১২)। রাতে চকবাজার এলাকায় গত বুধবার ধর্ষণের শিকার হয় আরেকটি সাত বছর বয়সী শিশু। তারা দুজনই গৃহকর্মী।সাম্প্রতিক সময়ে রাজধানীতে কয়েকজন তরুণী, কিশোরী ও শিশু ধর্ষণের শিকার হয়েছে। ধর্ষণের শিকার ওই দুই শিশুকে গতকাল ঢাকা মেডিকেল কলেজ হাসপাতালের ওয়ানস্টপ ক্রাইসিস সেন্টারে (ওসিসি) ভর্তি করা হয়েছে। চিকিৎসকেরা বলেছেন, মিরপুরে ধর্ষণের শিকার হওয়া মেয়েটির অবস্থা গুরুতর। তার প্রচুর রক্তক্ষরণ হয়েছে।পল্লবী থানার পুলিশ বলেছে, মেয়েটি মিরপুর ১২ নম্বর সেকশনে একটি ভবনের পঞ্চম তলার এক বাসায় কাজ করে। ওই বাড়ির নিচতলায় গাড়ি রাখার স্থানে এক গাড়িচালক তাকে ধর্ষণ করেছেন বলে সে পুলিশকে জানিয়েছে।পল্লবী থানার উপপরিদর্শক (এসআই) রুকনুজ্জামান বলেন, বেলা ১১টার দিকে মিরপুর সাড়ে ১১ নম্বরে পূরবী সিনেমা হলের কাছে রক্তাক্ত অবস্থায় শিশুটিকে দেখে স্থানীয় লোকজন পুলিশে খবর দেন। পুলিশ গিয়ে মেয়েটিকে উদ্ধার করে হাসপাতালে পাঠায়।পল্লবী থানার ভারপ্রাপ্ত কর্মকর্তা (ওসি) দাদন ফকির বলেন, ওই বাড়ির নিচতলা গাড়ি ও অটোরিকশা রাখার জন্য ভাড়া দেওয়া হয়েছে। শিশুটি পুলিশকে বলেছে, সে গতকাল সকাল ১০টার দিকে নিচে নামলে সাগর নামের এক গাড়িচালক তাকে ধর্ষণ করেন। পরে তাকে বাড়ি থেকে বের করে একটি রিকশায় তুলে দেন। অভিযুক্ত গাড়িচালককে খুঁজে বের করতে পুলিশ চেষ্টা চালাচ্ছে।ঢাকা মেডিকেল সূত্র বলেছে, বেলা দুইটার দিকে শিশুটিকে পল্লবী থানার পুলিশ হাসপাতালে আনে।চকবাজার থানার পুলিশ জানায়, বুধবার রাতে চকবাজার এলাকার এতিমখানা রোডের একটি বাসায় শিশু গৃহকর্মীকে ধর্ষণের অভিযোগ পাওয়া যায়। প্রতিবেশীর অভিযোগের ভিত্তিতে গতকাল রাত আটটার দিকে ওই বাসা থেকে গৃহকর্তা জয়নালকে আটক করা হয়। আর শিশুটিকে ঢাকা মেডিকেল কলেজ হাসপাতালে পাঠানো হয়।ঘটনার সত্যতা নিশ্চিত করে চকবাজার থানার ভারপ্রাপ্ত কর্মকর্তা (ওসি) আজিজুল ইসলাম জানান, এ ঘটনায় মামলা প্রক্রিয়াধীন। আজ শুক্রবার জয়নালকে আদালতে হাজির করে জিজ্ঞাসাবাদের জন্য রিমান্ডে নেওয়া হবে।গত ২১ জুলাই লালবাগে এক স্কুলছাত্রীকে রাস্তা থেকে তুলে নিয়ে গণধর্ষণ করা হয়। ৩০ জুলাই কর্মস্থল থেকে ফেরার পথে উত্তরায় এক কিশোরী গণধর্ষণের শিকার হয়। ৩০ জুলাই ও ১ আগস্ট রায়েরবাজার ও মিরপুরে দুটি শিশু ধর্ষণের শিকার হয়। গত মঙ্গলবার যাত্রাবাড়ীতে এক কলেজছাত্রী গণধর্ষণের শিকার হন। একই দিনে এক গারো কিশোরীকে ধর্ষণের অভিযোগে ভাটারা থানায় মামলা হয়েছে। এর আগে ২১ মে রাতে চলন্ত মাইক্রোবাসে গণধর্ষণের শিকার হন এক গারো তরুণী।বাংলাদেশ মহিলা পরিষদের দেওয়া তথ্যমতে, জুলাই মাসে মোট ৩৬৮ জন নারী বিভিন্নভাবে নির্যাতনের শিকার হয়েছেন। এর মধ্যে ধর্ষণের ঘটনা ৮৩টি। গণধর্ষণের শিকার ১৫ জন।
