
ভোট শুরু হওয়ার আগেই গভীর রাতে ব্যালট পেপারে নৌকা প্রতীকে সিল মারায় কুমিল্লার চৌদ্দগ্রাম উপজেলার একটি কেন্দ্রে ভোট স্থগিত করা হয়েছে। এ ঘটনায় প্রিসাইডিং কর্মকর্তাসহ ছয়জনকে আটক করা হয়েছে। মুন্সিরহাট ইউনিয়ন পরিষদ (ইউপি) নির্বাচনে ঘটনাটি ঘটে।
জেলা নির্বাচন কর্মকর্তা রাশেদুল ইসলাম জানান, ওই ইউনিয়নের যুগিরহাট সরকারি প্রাথমিক বিদ্যালয় কেন্দ্রে গতকাল শুক্রবার দিবাগত রাত দেড়টার দিকে চেয়ারম্যান পদের এক হাজার ব্যালট পেপারে নৌকা প্রতীকে সিল মারা হয়। ওই ইউপি নির্বাচনে চেয়ারম্যান পদে আওয়ামী লীগের মনোনীত প্রার্থী মো. মাহফুজ আলম। তাঁর পক্ষে এই সিল মারা হয়।
খবর পেয়ে জেলা নির্বাচন কর্মকর্তার নেতৃত্বে একটি দল সেখানে গিয়ে প্রিসাইডিং কর্মকর্তাসহ ছয়জনকে আটক করে। এরপর ওই কেন্দ্রের ভোট গ্রহণ স্থগিত করা হয়।
