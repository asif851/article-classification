
সরকার ভারতের উত্তর-পূর্বাঞ্চলীয় ত্রিপুরা রাজ্যের খোয়াই জেলায় তিন বাংলাদেশিকে হত্যার তীব্র প্রতিবাদ জানিয়েছে। তিন বাংলাদেশির লাশ গতকাল সোমবার রাতে বাংলাদেশের কাছে হস্তান্তর করেছে ভারত।গত রোববার ভোরে ত্রিপুরার খোয়াই জেলার মজুমদারটিলায় হবিগঞ্জের চুনারুঘাট উপজেলার সাদ্দাম বাজারের সিদ্দিক আলী (৬৫), ওসমানপুর গ্রামের আনোয়ার আলী (৩২) ও সুন্দর আলীকে (৩০) স্থানীয় লোকজন ধারালো অস্ত্র দিয়ে কুপিয়ে হত্যা করেন। নিহত ব্যক্তিদের সবাই গরু ব্যবসায়ী বলে জানিয়েছেন তাঁদের স্বজনেরা।পররাষ্ট্র মন্ত্রণালয় এক বিজ্ঞপ্তিতে জানায়, গতকাল সরকারের পক্ষ থেকে ওই হত্যাকাণ্ডের প্রতিবাদ জানানো হয়। তিন বাংলাদেশি হত্যার ঘটনার তদন্ত করে দোষী ব্যক্তিদের শাস্তি দিতে ভারতের প্রতি অনুরোধ জানিয়েছে বাংলাদেশ। ভারতের পক্ষ থেকে বাংলাদেশকে জানানো হয়েছে, তিন বাংলাদেশিকে খুনের ঘটনায় ইতিমধ্যে ত্রিপুরায় কয়েকজনকে আটক করা হয়েছে।হবিগঞ্জ প্রতিনিধি জানান, লাশগুলো গতকাল রাত আটটায় হস্তান্তর করেছে ভারতীয় সীমান্তরক্ষী বাহিনী (বিএসএফ)। বাংলাদেশের পক্ষে বর্ডার গার্ড বাংলাদেশের (বিজিবি) শ্রীমঙ্গল ক্যাম্পের ব্যাটালিয়ন অধিনায়ক লে. কর্নেল চৌধুরী সাইফ উদ্দিন কাউসার ও চুনারুঘাট থানার ভারপ্রাপ্ত কর্মকর্তা (ওসি) অমূল্য কুমার চৌধুরী লাশগুলো গ্রহণ করেন। পরে লাশগুলো গ্রহণ করেন নিহত ব্যক্তিদের স্বজনেরা।
 
