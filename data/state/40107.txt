
তাঁর পরিচয় নানাভাবেই দেওয়া যায়। দেশের বরেণ্য শিক্ষাবিদ, লেখক ও গবেষক, ভাষাসংগ্রামী, মহান মুক্তিযুদ্ধে প্রত্যক্ষ অংশগ্রহণকারী, সংবিধানের অনুবাদক, দেশের সব প্রগতিশীল আন্দোলনের অগ্রবর্তী মানুষ ইমেরিটাস অধ্যাপক আনিসুজ্জামান। জন্মের ৮১ বছর পূর্ণ করলেন জাতির বিবেকসম মানুষটি। আজ তাঁর ৮২তম জন্মদিন।
জন্মদিনেও সামাজিক কর্তব্যের ডাক এড়াতে পারবেন না তিনি। সকালে বারডেম হাসপাতালে ইব্রাহিম স্বর্ণপদক প্রদান অনুষ্ঠানে বক্তৃতা করবেন। পরে দিনটি বাড়িতেই কাটাবেন বলে জানিয়েছেন। জন্মদিন নিয়ে স্বভাবসুলভ স্বল্প কথায় গতকাল প্রথম আলোকে বললেন, ‘অনেক দিন বাঁচলাম। এখন তো বাড়তি সময় জীবন যাপন করছি। এই বাড়তি সময় যেন অর্থপূর্ণ হয়।’
আনিসুজ্জামানের জন্ম ১৯৩৭ সালের ১৮ ফেব্রুয়ারি, অবিভক্ত ভারতের পশ্চিমবঙ্গের চব্বিশ পরগনা জেলার বসিরহাটে। তিনি চট্টগ্রাম ও ঢাকা বিশ্ববিদ্যালয়ের কৃতী শিক্ষক। মুক্তিযুদ্ধের সময় ভারতে গিয়ে বাংলাদেশ সরকারের পরিকল্পনা কমিশনের সদস্য হিসেবে কাজ করেন। বর্তমানে বাংলা একাডেমির সভাপতির দায়িত্ব পালন করছেন। 
