
কিশোরগঞ্জের নিকলী উপজেলায় গত সোমবার দীন ইসলাম (২৮) নামের এক যুবকের লাশ উদ্ধার করেছে পুলিশ। তিনি উপজেলার কারপাশা ইউনিয়নের বড়হাটি গ্রামের হাসিদ মিয়ার ছেলে। এ ঘটনায় থানায় একটি মামলা হয়েছে। এ ঘটনায় জড়িত সন্দেহে তিনজনকে আটক করেছে পুলিশ।নিহত ব্যক্তির পরিবার ও পুলিশ সূত্রে জানা গেছে, গত রোববার সন্ধ্যায় দীন ইসলাম শহরমূল গ্রামে একটি গ্রামীণ মেলায় যান। কিন্তু ওই দিন তিনি বাড়িতে না আসায় সোমবার সকালে বাড়ির লোকজন বিভিন্ন জায়গায় তাঁকে খোঁজাখুঁজি করেন। দুপুরে নরসুন্দা নদীতে একটি নৌকার মধ্যে তাঁর লাশ পড়ে থাকতে দেখে পুলিশে খবর দেন এলাকাবাসী। খবর পেয়ে লাশ উদ্ধার করে পুলিশ। পরে লাশ ময়নাতদন্তের জন্য কিশোরগঞ্জ জেলা হাসপাতাল মর্গে পাঠানো হয়। এ ঘটনায় জড়িত সন্দেহে নিহত ব্যক্তির তিন বন্ধু দেলোয়ার হোসেন, নয়ন মিয়া ও শফি মিয়াকে জিজ্ঞাসাবাদের জন্য আটক করা হয়েছে।থানার ওসি মাহবুর রহমান ঘটনার সত্যতা নিশ্চিত করেছেন।
