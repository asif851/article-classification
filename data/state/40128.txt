
চট্টগ্রাম বন্দর থেকে পণ্য নিয়ে নারায়ণগঞ্জ যাওয়ার পথে সন্দ্বীপের অদূরে একটি লাইটার জাহাজ আংশিক ডুবে গেছে। আজ শুক্রবার সকালে আরেকটি লাইটার জাহাজের সঙ্গে ধাক্কা লেগে এটি ডুবে যায়। এতে কেউ হতাহত হননি।
লাইটার জাহাজ শ্রমিক ইউনিয়নের সাধারণ সম্পাদক নবী আলমের ভাষ্য, ডুবে যাওয়া জাহাজটিতে ক্রুসহ ১৩ থেকে ১৪ জন ছিলেন। যে লাইটার জাহাজের সঙ্গে জাহাজটির ধাক্কা লাগে, তাঁরা ওই জাহাজে উঠে যান।
নবী আলম জানান, দুটি জাহাজ পাশাপাশি যাচ্ছিল। দুর্যোগপূর্ণ আবহাওয়ার কারণে সাগরে ঢেউ ছিল। এ সময় একটি লাইটার জাহাজ আরেকটিকে ধাক্কা দেয়। ডুবে যাওয়া জাহাজটিতে এক হাজার ১৫০ টন ভুট্টা ছিল। আরেকটি জাহাজে সিমেন্টের কাঁচামাল ছিল।
