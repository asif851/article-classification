
চট্টগ্রামে স্ত্রীকে হত্যার দায়ে স্বামী আশ্রাফ আলীকে ফাঁসির আদেশ দিয়েছেন আদালত। গতকাল বুধবার আসামির অনুপস্থিতিতে দ্বিতীয় অতিরিক্ত চট্টগ্রাম জেলা ও দায়রা জজ মো. সিরাজুদ্দৌলাহ কুতুবী এ রায় দেন। দণ্ডাদেশপ্রাপ্ত আশ্রাফ সাতকানিয়া উপজেলার মাদার্শা গ্রামের আবদুর রহমানের ছেলে।দ্বিতীয় অতিরিক্ত জেলা ও দায়রা জজ আদালতের সরকারি কৌঁসুলি এম এ নাছের চৌধুরী প্রথম আলোকে বলেন, ২০১০ সালের ৬ ফেব্রুয়ারি সাতকানিয়ার মাদার্শা গ্রামে স্ত্রী ছেনোয়ারা বেগমকে শ্বাসরোধে হত্যা করে বাড়ি থেকে এক কিলোমিটার দূরে ছেনোয়ারার লাশ মাটিতে পুঁতে রাখেন আশ্রাফ আলী।ওই দিন রাতেই লাশ উদ্ধার করে পুলিশ। এ ঘটনায় নিহত ছেনোয়ারার বাবা আবু মিয়া বাদী হয়ে সাতকানিয়া থানায় হত্যা মামলা করেন।তদন্ত শেষে একই বছরের ১০ জুলাই পুলিশ আশ্রাফের বিরুদ্ধে অভিযোগপত্র দেয়। ১২ জন সাক্ষীর সাক্ষ্য শেষে আদালত এ রায় দেন। আসামি জামিনে গিয়ে পলাতক রয়েছেন।
