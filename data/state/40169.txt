
বহুল আলোচিত দ্রুত বিচার আইনে অপরাধের সাজা পাঁচ বছর থেকে বাড়িয়ে সাত বছর করা হচ্ছে। এ জন্য সংশোধনী আনার লক্ষ্যে ‘আইনশৃঙ্খলা বিঘ্নকারী অপরাধ (দ্রুত বিচার) (সংশোধন) বিল, ২০১৮’ জাতীয় সংসদে তোলা হয়েছে।
প্রস্তাবিত সংশোধনীটি পাস হলে, সরকার দ্রুত বিচার আদালতে ‘বিশেষভাবে ক্ষমতাপ্রাপ্ত একজন প্রথম শ্রেণির ম্যাজিস্ট্রেটকে’ বিচারক হিসেবে নিয়োগ দিতে পারবে।
আজ সোমবার জাতীয় সংসদে স্বরাষ্ট্রমন্ত্রী আসাদুজ্জামান খান কামাল বিলটি সংসদে তোলেন। পরে বিলটি পরীক্ষা করে প্রতিবেদন দেওয়ার জন্য স্বরাষ্ট্র মন্ত্রণালয়সম্পর্কিত সংসদীয় কমিটিতে পাঠানো হয়।
বিলের উদ্দেশ্য ও কারণ ব্যাখ্যা করে বিবৃতিতে স্বরাষ্ট্রমন্ত্রী বলেন, দেশের আইনশৃঙ্খলা নিয়ন্ত্রণে দ্রুত ও কার্যকর ভূমিকা পালনের উদ্দেশ্যে চাঁদাবাজি, যানবাহন চলাকালে প্রতিবন্ধকতা সৃষ্টি, যানবাহনের ক্ষতিসাধন, স্থাবর ও অস্থাবর সম্পত্তি বিনষ্ট করা, ছিনতাই, দস্যুতা, ত্রাস ও অরাজক পরিস্থিতি সৃষ্টি, দরপত্র ক্রয়-বিক্রয় গ্রহণের প্রতিবন্ধকতা সৃষ্টি, ভয়ভীতি দেখানো—এ ধরনের গুরুতর অপরাধের দ্রুত বিচার নিশ্চিত করে দেশের সার্বিক আইনশৃঙ্খলা পরিস্থিতি উন্নতির জন্য ২০০২ সালে আইনটি প্রণয়ন করা হয়। আইনে শাস্তির পরিমাণ কম থাকায় সময়োপযোগী করা এবং দেশের সার্বিক আইনশৃঙ্খলা পরিস্থিতি স্বাভাবিক ও অধিকতর উন্নতি করতে শাস্তির পরিমাণ বাড়ানো প্রয়োজন।  এই আইনে ১২০ দিনের মধ্যে বিচারকাজ নিষ্পত্তি করার বিধান আছে। এই সময়ের মধ্যে নিষ্পত্তি না হলে আরও ৬০ দিন সময় পাওয়া যাবে। সরকার বিভিন্ন সময় প্রতিপক্ষ রাজনৈতিক দলকে দমন করার কাজে আইনটিকে ব্যবহার করে বলে বিরোধী দলগুলোর পক্ষ থেকে অভিযোগ রয়েছে।
বিএনপি-জামায়াত জোট সরকারের আমলে ২০০২ সালে দুই বছরের জন্য এই আইনটি পাস হয়েছিল। পরবর্তী সময়ে কয়েক দফায় এই আইনের মেয়াদ বাড়ানো হয়। সর্বশেষ ২০১৪ সালের ৩ এপ্রিল এই আইনটি সংশোধন করে পাঁচ বছরের জন্য মেয়াদ বাড়ায় আওয়ামী লীগ সরকার। তবে এবার আইনের মেয়াদ বাড়ানোর প্রস্তাব করা হয়নি। আইনটি ২০১৯ সালের ৭ এপ্রিল পর্যন্ত বলবৎ থাকবে।
শেখ হাসিনা জাতীয় যুব উন্নয়ন ইনস্টিটিউট বিল সংসদে শেখ হাসিনা জাতীয় যুব উন্নয়ন ইনস্টিটিউট বিল-২০১৮ জাতীয় সংসদে তুলেছেন যুব ও ক্রীড়া প্রতিমন্ত্রী বীরেন শিকদার। পরে বিলটি পরীক্ষা করে সংসদে প্রতিবেদন দেওয়ার জন্য যুব ও ক্রীড়া মন্ত্রণালয় সম্পর্কিত সংসদীয় স্থায়ী কমিটিতে পাঠানো হয়।  যুবকদের মানবসম্পদে রূপান্তরে প্রশিক্ষণ ও কারিকুলাম প্রণয়ন করা, যুবকর্মের ওপর উচ্চতর গবেষণা ও মূল্যায়ন, ডিপ্লোমা ও ডিগ্রি দেওয়া, যুবকদের বিষয় নিয়ে একটি তথ্যভান্ডার গড়ে তোলা, প্রশিক্ষণ ও যুববিষয়ক নীতি প্রণয়ন করবে এই ইনস্টিটিউট।  বীজ বিল পাসজাতীয় সংসদে আজ বীজ বিল পাস হয়েছে। কৃষিমন্ত্রী মতিয়া চৌধুরী বিলটি পাসের জন্য তোলেন। বিলের ওপর আপত্তি, জনমত যাচাই ও বাছাই কমিটিতে পাঠানোর প্রস্তাবগুলো নিষ্পত্তির পর কণ্ঠভোটে বিলটি পাস হয়।
