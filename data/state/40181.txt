
সর্বস্তরের মানুষের ভালোবাসায় সিক্ত হলেন টাঙ্গাইলের মির্জাপুরের কুমুদিনী কল্যাণ সংস্থার সাবেক ব্যবস্থাপনা পরিচালক জয়া পতি। ৯ ডিসেম্বর লন্ডনে মৃত্যুর পর তাঁর মরদেহ গতকাল শনিবার টাঙ্গাইলের মির্জাপুরে নিয়ে আসা হয়। জয়া পতিকে গতকাল রাতেই তাঁর বাবা দানবীর রণদা প্রসাদ সাহার বাড়ির পাশের শ্মশানে দাহ করার কথা ছিল। তাঁর মরদেহ বিকেল সোয়া চারটার দিকে মির্জাপুর পৌঁছানোর পর তা কুমুদিনী চত্বরের বাইরের মাঠে রাখা হয়। সেখানে হাজারো মানুষ তাঁর প্রতি শ্রদ্ধা নিবেদন করেন। পরে তাঁর মরদেহ কুমুদিনী চত্বরের হাসপাতালের সামনে নেওয়া হলে কুমুদিনী কল্যাণ সংস্থার ব্যবস্থাপনা পরিচালক রাজীব প্রসাদ সাহা, পরিচালক (শিক্ষা) প্রতিভা মুৎসুদ্দি, সাংসদ মো. একাব্বর হোসেন, সাবেক সাংসদ আবুল কালাম আজাদ সিদ্দিকী প্রমুখ শ্রদ্ধা নিবেদন করেন। এরপর মরদেহে শ্রদ্ধা জানান কুমুদিনী হাসপাতাল, কুমুদিনী মেডিকেল কলেজ, কুমুদিনী নার্সিং স্কুল ও কলেজের শিক্ষক-শিক্ষার্থী, কর্মকর্তা-কর্মচারীরা। কুমুদিনী চত্বরের ভিন্ন সড়ক প্রদক্ষিণ শেষে জয়া পতির মরদেহ নিয়ে যাওয়া হয় ভারতেশ্বরী হোমস চত্বরে।
