
‘দুর্নীতি সূচকে আমাদের আরও বেশি হয়তো এগিয়ে যাওয়া সম্ভব। সবার সম্মিলিত প্রয়াস পেলেই এটা সম্ভব। তবে এটা পাওয়া খুবই দুষ্কর। দুর্নীতি আছে এটা অস্বীকার করার কিছু নাই। অস্বীকার করলে আমরা এগোতে পারব না।’
দুর্নীতি সুচকে এগিয়ে যাওয়াটা বাংলাদেশের ধীরগতিতে হচ্ছে—ট্রান্সপারেন্সি ইন্টারন্যাশনাল বাংলাদেশের (টিআইবি) এমন মন্তব্যে সহমত পোষণ করে এ কথা বলেন দুর্নীতি দমন কমিশনের (দুদক) চেয়ারম্যান ইকবাল মাহমুদ।
আজ রোববার বেলা একটায় দুদক চেয়ারম্যানের কার্যালয়ে এক ব্রিফিংয়ে এ কথা বলেন দুদক চেয়ারম্যান। টিআইবির দুর্নীতির সূচক নিয়ে বাংলাদেশের অবস্থান ও টিআইবির পর্যবেক্ষণ নিয়ে এই ব্রিফিংয়ের আয়োজন করা হয়।
ইকবাল মাহমুদ বলেন, ‘আমাদের বাংলাদেশে অনেক দুর্নীতি। আমরা এগিয়ে যাচ্ছি। তবে এই এগিয়ে যাওয়াটা আরও বেগবান করা উচিত। দুর্নীতির সূচকে দুই পয়েন্ট এগিয়ে যাওয়াটা সহজ কথা না। তবে এতে আত্মতুষ্টিতে ভোগার কিছু নেই।’
আমরা এগোতে পারছি না, এর নেপথ্যে কারণ কী? সাংবাদিকদের এমন প্রশ্নের জবাবে দুদক চেয়ারম্যান বলেন, ‘নেপথ্যে আমরা সবাই সে অর্থে। প্রতিরোধ করতে না পারলে আপনিও এর অংশ। দুর্নীতি হচ্ছে, আমরা এটা প্রতিরোধ করতে পারছি না। দুর্নীতি দমন কমিশনও পারছে না। ব্যাপক জনসাধারণের অংশগ্রহণেও এটা হচ্ছে না। অর্থাৎ আমরা সবাই দায়ী এর জন্য।’
এ সময় সাংবাদিকেরা প্রশ্ন করেন, ‘টিআইবি বলছে, আপনারা দৃষ্টান্ত স্থাপন করতে পারছেন না, বড় বড় দুর্নীতিবাজের বিরুদ্ধে ব্যবস্থা নিতে পারছেন না’—এই অভিযোগের বিষয়ে কী বলবেন? এ প্রশ্নের জবাবে ইকবাল মাহমুদ বলেন, ‘অভিযোগ করা সহজ, বিষয়টার সঙ্গে মোটেও একমত নই। দুর্নীতিবাজের মধ্যে বড়–ছোট বলে কিছু নেই। দুর্নীতিবাজ দুর্নীতিবাজই। বড়–ছোট বিভাজন করলে এটা খারাপ উদাহরণ হবে। সব দুর্নীতিবাজের বিরুদ্ধেই ব্যবস্থা নেওয়া সংগত। বড়–ছোট করলে কমবে না।’
