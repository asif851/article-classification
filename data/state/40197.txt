
নাটোরের সিংড়ায় পূর্ববিরোধের জের ধরে আওয়ামী লীগের কর্মীরা বিএনপির আটজন নেতা-কর্মীর বাড়িঘরে ভাঙচুর ও লুটপাট চালিয়েছে বলে অভিযোগ পাওয়া গেছে। গত শুক্রবার সন্ধ্যায় উপজেলার ছতর গ্রামে এ হামলা ও লুটপাটের ঘটনা ঘটে।এলাকাবাসী ও পুলিশ সূত্রের বিবরণ অনুযায়ী, ছতর গ্রামের বাসিন্দা উপজেলা বিএনপির সহসভাপতি আবদুস সোবাহান সরদারের সঙ্গে স্থানীয় আওয়ামী লীগ কর্মী জুয়েল মোল্লার দীর্ঘদিন ধরে বিরোধ চলছে।১২ জুলাই প্রতিপক্ষের দেওয়া একটি মিথ্যা মামলায় সোবাহান গ্রেপ্তার হন। এ সুযোগে শুক্রবার সন্ধ্যায় জুয়েল ও সালামের নেতৃত্বে ২৫ থেকে ৩০ জন দুর্বৃত্ত রাম দা, হাঁসুয়া, শাবল ও লাঠিসোঁটা নিয়ে প্রকাশ্যে বিএনপি কর্মী আবুল কালাম মুহরী, রহমত সরদার, সাইফুল ইসলাম, ফরহান খান, বাবলু খানসহ আটজনের বাড়িঘরে হামলা চালিয়ে ব্যাপক ভাঙচুর ও লুটপাট করেন। বাড়িতে অবস্থানরত নারীদেরও গালাগাল করেন হামলাকারীরা। এ সময় এসব বাড়ি থেকে ১৪টি গরু, পাঁচটি পাওয়ার টিলার, দুই লক্ষাধিক টাকা, স্বর্ণালংকার, ধান, চাল, শ্যালো মেশিন ও আসবাবপত্র লুট করে নিয়ে যাওয়া হয়।ক্ষতিগ্রস্তদের দাবি, ওই হামলা ও লুটের ঘটনায় তাঁদের ৪৫ লক্ষাধিক টাকার ক্ষতি হয়েছে।এ বিষয়ে জুয়েল মোল্লা মুঠোফোনে প্রথম আলোকে জানান, তাঁদের পক্ষের রেজা মোল্লাকে প্রতিপক্ষের লোকজন প্রথমে গুলি করে আহত করেন। এ ঘটনাকে কেন্দ্র করে ওই হামলার ঘটনা ঘটে।গুলিবিদ্ধ রেজা মোল্লা কোন হাসপাতালে ভর্তি রয়েছেন—জানতে চাইলে তিনি কোনো সদুত্তর দিতে পারেননি।উপজেলা বিএনপির সভাপতি আবুল কালাম আজাদ জানান, আওয়ামী লীগ সমর্থকেরাই তাঁদের নেতা-কর্মীদের ওপর হামলা ও বাড়িঘরে লুটপাট চালিয়েছেন। তিনি অবিলম্বে হামলাকারীদের গ্রেপ্তারের দাবি জানান।সিংড়া থানার ভারপ্রাপ্ত কর্মকর্তা (ওসি) শফিকুল ইসলাম প্রথম আলোকে জানান, পূর্ব বিরোধের জের ধরে এ হামলার ঘটনা ঘটেছে। এলাকায় পুলিশ পাঠানো হয়েছে। মামলা হলে প্রয়োজনী ব্যবস্থা নেওয়া হবে।
