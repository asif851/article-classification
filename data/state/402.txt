
রাজধানীর অদূরে ধামরাইয়ে শুরু হয়েছে ঐতিহ্যবাহী শ্রী শ্রী যশোমাধবের রথযাত্রা উৎসব। আজ শনিবার বিকেল পাঁচটায় মঙ্গল প্রদীপ জ্বেলে নয় দিনব্যাপী এ উৎসবের সূচনা করা হয়। পরে প্রধান অতিথি যুব ও ক্রীড়া প্রতিমন্ত্রী বীরেন শিকদার প্রতীকী রশি টেনে রথযাত্রা উৎসবের আনুষ্ঠানিক উদ্বোধন করেন। 
আজ সকাল ১০টায় ধামরাই পৌর এলাকার কায়েতপাড়ায় মাধব মন্দিরে ধর্মীয় আচার অনুষ্ঠান শেষে বিকেল তিনটার দিকে মাধব বিগ্রহ (মাধব মূর্তি) রথে নিয়ে স্থাপন করা হয়। এর ঘণ্টা খানেক পরই রথখোলা মঞ্চে শুরু হয় উদ্বোধনী অনুষ্ঠান। এতে প্রধান অতিথির বক্তব্যে যুব ও ক্রীড়া প্রতিমন্ত্রী বীরেন শিকদার বলেন, বাঙালি জাতির জন্য আজকে একটি বিশেষ দিন। হিন্দু সম্প্রদায়ের রথযাত্রা আর মুসলমান সম্প্রদায়ের ঈদ-উল-ফিতর আমরা একই দিনে উদ্‌যাপন করছি। এর মধ্য দিয়ে আমরা বিশ্বের কাছে প্রমাণ করতে সক্ষম হয়েছি এই দেশ একটি অসাম্প্রদায়িক ও ধর্ম নিরপেক্ষ রাষ্ট্র। এখানে হিন্দু, মুসলমান, বৌদ্ধ ও খ্রিষ্টান মিলেমিশে বসবাস করে। উদ্বোধনী অনুষ্ঠানের পরপরই রথযাত্রা উৎসবে আসা হাজারো নর-নারী রশি টেনে বাবার বাড়ি থেকে যশোমাধবকে ধামরাই পৌর এলাকার গোপনগরে শ্বশুরালয়ে নিয়ে যান। সেখানে নয় দিন অবস্থানের পর পুনরায় বাবার বাড়ি আনা হবে উল্টো রথযাত্রা উৎসবের মধ্য দিয়ে। রথযাত্রা উৎসবকে ঘিরে ধামরাই পৌর এলাকায় বিরাজ করছে উৎসবের আমেজ। বৃষ্টি উপেক্ষা করে দুপুরের পর থেকেই ভক্তরা আসতে শুরু করেন মেলা প্রাঙ্গণে। বিকেলের দিকে রথমেলা প্রাঙ্গণ পরিণত হয় জনসমুদ্রে। উৎসব আঙিনায় যেকোনো ধরনের নাশকতা ঠেকাতে র‌্যাব ও পুলিশ ছাড়াও পরিচালনা কমিটি এবং স্থানীয় প্রশাসনের কর্মকর্তাদের সার্বক্ষণিক নজরদারি থাকবে।
