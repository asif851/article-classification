
তথ্যমন্ত্রী হাসানুল হক ইনু বলেছেন, সরকার সংবাদপত্রকে শিল্প হিসেবে ঘোষণা করবে। আগামী সপ্তাহের শেষ দিকে তা চূড়ান্ত হবে।গতকাল বৃহস্পতিবার সচিবালয়ে অষ্টম ওয়েজ বোর্ডের বাস্তবায়ন নিয়ে বাংলাদেশ ফেডারেল সাংবাদিক ইউনিয়ন (বিএফইউজে) ও ঢাকা সাংবাদিক ইউনিয়নের (ডিইউজে) নেতাদের সঙ্গে অনুষ্ঠিত বৈঠকে মন্ত্রী এ কথা বলেন।হাসানুল হক ইনু আরও বলেন, সংবাদপত্রকে শিল্প হিসেবে ঘোষণার পাশাপাশি সংবাদকর্মীদের সহায়তায় ট্রাস্ট ফান্ড গঠনের উদ্যোগ নেওয়া হয়েছে। এ বিষয়ে একটি তহবিল আছে। এখন বিষয়টিকে আইন আকারে পাস করা হবে। আগামী মন্ত্রিসভায় এটি উপস্থাপন করা হবে। এটি আইন আকারে পাস হলে সরকারি ও বেসরকারি উদ্যোগে বরাদ্দ নিয়ে বড় ধরনের তহবিল গঠন করা হবে। এর মাধ্যমে সাংবাদিকেরা উপকৃত হবেন।হরতাল চলাকালে বিভিন্ন গণমাধ্যমের ওপর হামলার ঘটনায় ক্ষোভ প্রকাশ করে তথ্যমন্ত্রী বলেন, গণমাধ্যমের ওপর হামলা মানে গণতন্ত্রের ওপর হামলা। প্রশাসন এ বিষয়ে আইনগত ব্যবস্থা নেবে।বৈঠকে বিএফইউজের একাংশের সভাপতি মনজুরুল আহসান বুলবুল, আরেক অংশের সভাপতি রুহুল আমিন গাজী প্রমুখ উপস্থিত ছিলেন।
