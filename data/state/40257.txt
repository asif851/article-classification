
আওয়ামী লীগের প্রচার ও প্রকাশনা সম্পাদক হাছান মাহমুদ বলেছেন, ‘বিএনপি এমন একজনকে দলের ভারপ্রাপ্ত চেয়ারম্যান বানাল, যিনি (তারেক রহমান) বাংলাদেশের নাগরিকই নন। তাঁর জন্ম হয়েছিল ১৯৬৭ সালে পাকিস্তানের করাচিতে। সুতরাং জন্মসূত্রে তিনি পাকিস্তানের নাগরিক।’
আজ শুক্রবার ঢাকা বিশ্ববিদ্যালয়ের দোয়েল চত্বরে তিন নেতার মাজার প্রাঙ্গণে শেরেবাংলা আবুল কাশেম ফজলুল হকের ৫৬তম মৃত্যুবার্ষিকী উপলক্ষে স্মরণসভার আয়োজন করা হয়। জাতীয় গণতান্ত্রিক লীগ আয়োজিত স্মরণসভার প্রধান অতিথির বক্তব্যে হাছান মাহমুদ এ মন্তব্য করেন।
হাছান মাহমুদ বলেন, ‘পাকিস্তানের নাগরিক হওয়ার কারণে তারেক রহমান বাংলাদেশের পাসপোর্ট ত্যাগ করেছেন। অর্থাৎ তারেক রহমান এখন আর বাংলাদেশের নাগরিক নন। এটি নিয়ে বিএনপির ‘জার্সি বদল’ করা নেতাদের গত কয়েক দিনের সকাল–বিকেলের সংবাদ সম্মেলনের জ্বালাতন শুনতে হচ্ছে।’
আওয়ামী লীগের ভারত সফর বিষয়ে বিএনপি নেতাদের সমালোচনার জবাবে হাছান মাহমুদ বলেন, ‘আওয়ামী লীগের ভারত সফর অত্যন্ত সফল ও অর্থবহ হয়েছে। শুধু তা–ই নয়, এই সফর আমাদের উৎসাহিত করেছে। সুতরাং এটি নিয়ে বাগাড়ম্বর করার কোনো সুযোগ নেই।’
আওয়ামী লীগের অন্যতম মুখপাত্র হাছান মাহমুদ বলেন, বিএনপিতে বাই অ্যাক্সিডেন্টে এবং ক্ষমতার লোভের কারণে অনেকেই আওয়ামী লীগের নমিনেশন না পেয়েও বিএনপিতে গেছেন। রাজনীতিবিদদের যে দলবদলের সুযোগ রয়েছে, জিয়াউর রহমান সেই সুযোগ সৃষ্টি করে দিয়েছিলেন। বিএনপিতে আজকে যাঁরা নেতা আছেন, তাঁরা ‘জার্সি বদল’ করা নেতা। বিএনপি নেতাদের অনুরোধ করে তিনি বলেন, আপনারা খালেদা জিয়া এবং তারেক রহমানকে রক্ষার রাজনীতি থেকে বেরিয়ে এসে বিএনপি রক্ষার রাজনীতি করুন। তাহলেই আপনারা জনগণের কাছে যেতে পারবেন।
হাছান মাহমুদ আরও বলেন, প্রধানমন্ত্রী শেখ হাসিনা যেভাবে বাংলাদেশের উন্নয়ন করছেন, যেভাবে দেশকে স্বল্পোন্নত থেকে উন্নয়নশীল দেশে রূপান্তর করেছেন, তাঁর নেতৃত্বে যেভাবে দেশ বদলে গেছে—এসব কারণে দেশের জনগণই ভোটের মাধ্যমে শেখ হাসিনাকে আজীবন ক্ষমতায় রাখবে।
আয়োজক সংগঠনের সভাপতি সিরাজুদ্দিন আহমেদের সভাপতিত্বে আওয়ামী লীগ কেন্দ্রীয় কমিটির সাবেক সদস্য ফজলুল হক, আওয়ামী লীগ নেতা বলরাম পোদ্দার, তাঁতী লীগের সভাপতি সাধনা দাশ গুপ্তা, বঙ্গবন্ধু সাংস্কৃতিক লীগের সাধারণ সম্পাদক অরুণ সরকার রানা প্রমুখ এ সময় উপস্থিত ছিলেন।
