
নারায়ণগঞ্জের ফতুল্লায় আজ সোমবার বিকেলে বুড়িগঙ্গা নদীতে বালুবাহী ট্রলারের ধাক্কায় যাত্রীবাহী ট্রলার ডুবে গেছে। এতে আলী মণ্ডল (৬০) নামের এক যাত্রী মারা গেছেন। ঘটনায় আহত হয়েছেন সাতজন এবং নিখোঁজ আছেন একজন যাত্রী।
বেঁচে যাওয়া কয়েকজন যাত্রী বলেন, আজ বিকেল তিনটার দিকে ১৫-১৬ জন যাত্রী নিয়ে ট্রলারটি ফতুল্লা লঞ্চঘাট থেকে কেরানীগঞ্জের কাওটাইল যাচ্ছিল। ট্রলারটি ফতুল্লার ধর্মগঞ্জ এলাকায় পৌঁছালে বালুবাহী একটি ট্রলার সেটিকে ধাক্কা দেয়। এতে যাত্রীবাহী ট্রলার ডুবে একজন নিহত হন। বেবী আক্তার (৩৫) নামের এক নারী নিখোঁজ রয়েছেন। বাকি যাত্রীরা সাঁতরে ও নৌযানের সহায়তায় তীরে পৌঁছান। তবে বেঁচে যাওয়া যাত্রীদের সাতজন সামান্য আহত হন।
আলী মণ্ডলের গ্রামের বাড়ি জামালপুরে। তিনি ভাতিজাকে নিয়ে কেরানীগঞ্জে এক আত্মীয়ের বাসায় যাচ্ছিলেন।
ফতুল্লা মডেল থানার ভারপ্রাপ্ত কর্মকর্তা (ওসি) আসাদুজ্জামান প্রথম আলোকে বলেন, নিখোঁজ নারীর সন্ধানে নদীতে তল্লাশি চলছে।
