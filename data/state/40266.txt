
বিএনপির চেয়ারপারসন খালেদা জিয়া বলেছেন, এখন নির্দলীয় তত্ত্বাবধায়ক সরকার-ব্যবস্থা সংবিধানে পুনঃপ্রতিষ্ঠা করাই তাঁর দলের মূল লক্ষ্য। এজন্য দলের সর্বস্তরের নেতা-কর্মী ও দেশবাসীকে আন্দোলনের ‘সর্বাত্মক প্রস্তুতি’ নেওয়ার আহ্বান জানিয়েছেন তিনি।দলের প্রতিষ্ঠাবার্ষিকী উপলক্ষে আজ শনিবার দেওয়া এক বাণীতে খালেদা জিয়া এই আহ্বান জানান। আগামীকাল ১ সেপ্টেম্বর বিএনপির প্রতিষ্ঠাবার্ষিকী। ১৯৭৮ সালের এই দিনে বিএনপি প্রতিষ্ঠিত হয়।দেশের স্বাধীনতা সার্বভৌমত্ব হুমকির মুখে দাবি করে বাণীতে খালেদা জিয়া বলেন, ‘দেশবিরোধী নানা চুক্তি ও কর্মকাণ্ডের মাধ্যমে বর্তমান সরকার জাতীয় স্বার্থকে জলাঞ্জলি দিয়ে চলেছে। দেশে আইনশৃঙ্খলা পরিস্থিতি ভয়াবহ আকার ধারণ করেছে। বিদ্যুত্-গ্যাস-পানি নিয়ে হাহাকার চারদিকে। দ্রব্যমূল্যের লাগামহীন ঊর্ধ্বগতিতে সাধারণ মানুষের নাভিশ্বাস উঠেছে। দেশজুড়ে গণহত্যা, গুম, গুপ্তহত্যা, সন্ত্রাস, চাঁদাবাজি, দুর্নীতি, নিপীড়ন ও নির্যাতনের মহোত্সব চলছে। বিচার বিভাগের স্বাধীনতা ভূলুণ্ঠিত করে নির্লজ্জ দলীয়করণের মাধ্যমে নিপীড়িত জনমানুষের আইনি প্রতিকার পাওয়ার পথও রুদ্ধ। প্রশাসন আজ্ঞাবহ হওয়ার কারণেই স্থবির হয়ে পড়েছে।’বিরোধীদলীয় নেতা বলেন, এই শ্বাসরুদ্ধকর পরিস্থিতিতে বিএনপি হাত গুটিয়ে বসে থাকতে পারে না। জনগণের অধিকার আদায়ে এবং দেশের স্বাধীনতা, সার্বভৌমত্ব রক্ষার জন্য বিএনপি জনগণকে সঙ্গে নিয়ে আন্দোলন সংগ্রাম চালিয়ে যাচ্ছে।
