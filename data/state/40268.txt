
বাংলাদেশ ব্যাংকের রিজার্ভ চুরির ঘটনায় করা মামলায় আগামী ৩০ জুলাই তদন্ত প্রতিবেদন দাখিলের নির্দেশ দিয়েছেন আদালত। আজ সোমবার মামলার তদন্ত প্রতিবেদন দাখিলের দিন ধার্য ছিল। তবে তদন্ত প্রতিবেদন দাখিল না করায় ঢাকা মহানগর হাকিম এ কে এম মঈনউদ্দিন সিদ্দিকী এ দিন ধার্য করেন। এ নিয়ে ১৪ দফায় পুলিশের অপরাধ তদন্ত বিভাগ সিআইডিকে প্রতিবেদন দাখিলের সময় দেওয়া হলো। এ মামলা তদন্ত করছে সিআইডি।
২০১৬ সালের ৫ ফেব্রুয়ারি যুক্তরাষ্ট্রের ফেডারেল রিজার্ভ ব্যাংক থেকে ৮ কোটি ১০ লাখ ডলার সরিয়ে নেয় সাইবার অপরাধীরা। পরে ওই টাকা ফিলিপাইনের রিজাল কমার্শিয়াল ব্যাংকিং করপোরেশনের (আরসিবিসি) মাধ্যমে চলে ফিলিপাইনের কয়েকটি ক্যাসিনোতে। ফিলিপাইনের সিনেটে এই ঘটনার তদন্ত হয়। এখন পর্যন্ত দেড় কোটি ডলার ফেরত পেয়েছে বাংলাদেশ।
তবে সংশ্লিষ্টরা মনে করেন, দেশের অভ্যন্তরের কোনো একটি চক্রের সহায়তায় হ্যাকার গ্রুপ রিজার্ভের অর্থ পাচার করেছে। এ ঘটনায় গত বছরের ১৫ মার্চ মতিঝিল থানায় মানি লন্ডারিং প্রতিরোধ আইন-২০১২ (সংশোধনী ২০১৫)–এর ৪-সহ তথ্য ও প্রযুক্তি আইন-২০০৬–এর ৫৪ ধারায় ও ৩৭৯ ধারায় এ মামলা করা হয়।
