
সাত তলা ভবনের একেবারে ওপরের জানালার কার্নিশে পা ঝুলিয়ে বসে ছিলেন এক নারী। সেখান থেকে ঝাঁপ দিয়ে আত্মহত্যার হুমকি দিচ্ছিলেন তিনি।
কার্নিশ থেকে নিরাপদে চলে আসার জন্য নারীকে তাঁর মা, স্বামী ও ছোট্ট মেয়ে বারবার আকুতি জানাচ্ছিলেন। এসব আকুতি গ্রাহ্য করছিলেন না ওই নারী। ঝাঁপ দিতে উদ্যত হচ্ছিলেন তিনি।
সবার মধ্যে উদ্বেগ-উৎকণ্ঠা। ঠিক এমন পরিস্থিতিতে ফায়ার সার্ভিসের এক কর্মকর্তা কৌশলে ওই নারীকে অক্ষত অবস্থায় উদ্ধার করেন।
গতকাল শনিবার বেলা সাড়ে তিনটার দিকে উত্তরা ১০ নম্বর সেক্টরের একটি বাড়িতে এই ঘটনা ঘটে।
উত্তরা ফায়ার স্টেশনের জ্যেষ্ঠ কর্মকর্তা (স্টেশন অফিসার) শফিকুল ইসলাম প্রথম আলোকে বলেন, সাত তলা ভবনের চার তলায় স্বামী ও এক কন্যাসন্তান নিয়ে থাকতেন ওই নারী। স্বামীর সঙ্গে ঝগড়ার জের ধরে তিনি ভবনের ছাদে উঠে একটি জানালার কার্নিশে বসে পড়েন। সেখান থেকে লাফ দিয়ে আত্মহত্যার হুমকি দেন।
ফায়ার সার্ভিসের এই কর্মকর্তার ভাষ্য, ওই নারীর মা এসে তাঁকে নেমে আসতে বলেন। পারিবারিক সমস্যা সমাধানের আশ্বাস দেন। কিন্তু তিনি নেমে আসতে অস্বীকৃতি জানান। মেয়ে-স্বামীর অনুরোধও শুনছিলেন না।
শফিকুল বলেন, একপর্যায়ে তিনি (শফিকুল) ফায়ার সার্ভিসের পোশাক বদলে সাধারণ পোশাকে ভবনের ছাদে ওঠেন। মা ও স্বজনেরা নানান কথায় ওই নারীকে ব্যস্ত রাখেন। কৌশলে তিনি (শফিকুল) ছাদে গিয়ে ওই নারীকে ধরে ফেলেন। তাঁকে কার্নিশ থেকে নামিয়ে আনা হয়।
উত্তরা পশ্চিম থানার উপপরিদর্শক (এসআই) আব্দুল্লাহ ইবনে সাইফ বলেন, দাম্পত্যকলহের জের ধরে ওই নারী আত্মহত্যার চেষ্টা করেছিলেন বলে জানা গেছে। তিনি (নারী) ভবনের যেখানে অবস্থান নিয়েছিলেন, সেখান থেকে ঝাঁপ দিলে যেকোনো অঘটন ঘটতে পারত।
পুলিশ জানায়, উদ্ধারের পর ওই নারীকে উত্তরা পশ্চিম থানায় নিয়ে আসা হয়। পরে পরিবারের কাছে বুঝিয়ে দেওয়া হয়।
নারীর স্বামীর ভাষ্য, তাঁর স্ত্রীর কিছু সমস্যা আছে। তাঁকে নিরাময় কেন্দ্রে পাঠানো হবে।
