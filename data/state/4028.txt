
শিক্ষামন্ত্রী নুরুল ইসলাম নাহিদ বলেছেন, ‘এসএসসি (মাধ্যমিক) পরীক্ষায় প্রশ্নপত্র ফাঁস রোধে কঠোর পদক্ষেপ নেওয়া হয়েছে। কেউ এ পরীক্ষায় প্রশ্নপত্র ফাঁসের চেষ্টা করলে তাদের রেহাই দেওয়া হবে না।’ মন্ত্রী বলেন, ‘এবার বিজিপ্রেসের দিকে জোর দেওয়া হচ্ছে বেশি। সেখানে যাঁরা দুষ্টুলোক, তাঁদের প্রতি হুঁশিয়ারি—এবার তাঁরা রেহাই পাবেন না। তাঁদের বংশধরদেরও চোখে চোখে রাখা হচ্ছে। এমনকি তাঁদের বাবা-মা, প্রেমিক-প্রেমিকা সবাইকে মনিটরিংয়ের আওতায় আনা হয়েছে।’আজ বুধবার দুপুরে শিক্ষা মন্ত্রণালয়ে আসন্ন এসএসসি পরীক্ষার প্রস্তুতির বিভিন্ন দিক নিয়ে আয়োজিত এক আন্তমন্ত্রণালয় সভায় মন্ত্রী এ মন্তব্য করেন।শিক্ষামন্ত্রী বলেন, ‘এবার যারা সন্দেহের তালিকায় আছে, এমন কিছু লোককে আমরা চিহ্নিত করেছি। এ ছাড়া ফেসবুকে যাতে কেউ এ ধরনের বিভ্রান্তি ছড়াতে না পারে, এ জন্য বিটিআরসিকে প্রয়োজনীয় ব্যবস্থা নিতে বলা হয়েছে।’ তিনি বলেন, ‘আমাদের একটাই কথা, এবার আর কেউ এ ধরনের অপরাধ করে রেহাই পাবেন না।’পরীক্ষার্থী ও অভিভাবকদের প্রতি আহ্বান জানিয়ে মন্ত্রী বলেন, ‘কেউ বিভ্রান্তি সৃষ্টিকারীদের দিকে ছুটবেন না। বইয়ের প্রতি মনোযোগী হোন। ভালোভাবে পরীক্ষা দিন।’সভায় বিভিন্ন মন্ত্রণালয় ও আইনশৃঙ্খলা রক্ষাকারী বাহিনীর প্রতিনিধিরা উপস্থিত ছিলেন।
উল্লেখ্য, আগামী ২ ফেব্রুয়ারি থেকে সারা দেশে এসএসসি ও সমমানের পরীক্ষা শুরু হবে।
