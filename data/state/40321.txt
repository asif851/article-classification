
দৈনিক যুগান্তর ও যমুনা টেলিভিশনের বিরুদ্ধে দুই হাজার কোটি টাকা ক্ষতিপূরণ চেয়ে দুটি মামলা করেছে বেসরকারি মুঠোফোন সেবা পরিচালনাকারী প্রতিষ্ঠান গ্রামীণফোন। একই সঙ্গে গ্রামীণফোনের বিরুদ্ধে সংবাদ প্রকাশ ও প্রচারের ওপর নিষেধাজ্ঞা চেয়ে আবেদন করা হয়েছে।গতকাল সোমবার ঢাকার প্রথম যুগ্ম জেলা জজ আদালতে এ মামলা করা হয়। বিচারক শাহাদত হোসেন শুনানি শেষে দুটি মামলায় সংবাদ প্রকাশ ও প্রচারে কেন অন্তর্বর্তী নিষেধাজ্ঞা দেওয়া হবে না, জানতে চেয়ে সাত দিনের মধ্যে যুগান্তর ও যমুনা টিভিকে কারণ দর্শাতে বলেছেন।মামলা দুটিতে বিবাদী করা হয়েছে দৈনিক যুগান্তরের ভারপ্রাপ্ত সম্পাদক সাইফুল আলম, প্রকাশক সালমা ইসলাম, দুই প্রতিবেদক মেজবা মাসুদ ও মনির হোসেন, পরিচালক আবদুল ওহাব এবং যমুনা প্রিন্ট অ্যান্ড পাবলিকেশন। পৃথক মামলায় যমুনা টিভির ব্যবস্থাপনা পরিচালক শামীম ইসলাম, প্রধান বার্তা সম্পাদক ফাহিম আহম্মেদ, প্রতিবেদক সীমা ভৌমিক ও মাসুদুজ্জামান রবিন। দুটি মামলায় বিবাদীদের প্রতি সমন জারির আদেশ দিয়েছেন আদালত। আগামী ২৫ নভেম্বর সমন জারি-সংক্রান্ত প্রতিবেদন দাখিলের জন্য দিন ধার্য করেছেন আদালত।গতকাল গ্রামীণফোনের পক্ষে জ্যেষ্ঠ নির্বাহী কর্মকর্তা একরামুর রহমান বাদী হয়ে মামলা দুটি করেন। বাদীপক্ষে শুনানি করেন আইনজীবী তানজিম আল ইসলাম। তিনি আদালতকে বলেন, চলতি বছরের ১৬ সেপ্টেম্বর থেকে বিভিন্ন তারিখে যুগান্তর ও যমুনা টিভি গ্রামীণফোনের বিরুদ্ধে মিথ্যা তথ্য দিয়ে প্রতিবেদন প্রকাশ করেছে। বাস্তবে ওই প্রতিবেদনগুলোর কোনো ভিত্তি নেই। গণমাধ্যম দুটি অসৎ উদ্দেশ্য নিয়ে সংবাদ প্রকাশ ও প্রচার করছে। এতে করে গ্রামীণফোনের ব্যবসায়িক ও সামাজিকভাবে ক্ষতিগ্রস্ত হয়েছে। প্রতিটি মামলায় এক হাজার কোটি টাকা করে মোট দুই হাজার কোটি টাকার ক্ষতিপূরণ চাওয়া হয়েছে।
