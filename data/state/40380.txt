
প্রধানমন্ত্রী শেখ হাসিনা বিদ্যুৎ ব্যবহারে সবাইকে সাশ্রয়ী হওয়ার পরামর্শ দিয়েছেন। তিনি বলেন, ‘বিদ্যুৎ উৎপাদনে যে ব্যয় হয়, তার চেয়ে অনেক কম দামে আমরা বিদ্যুৎ দিচ্ছি। তাই সবাইকে এই বিদ্যুৎ ব্যবহারে সাশ্রয়ী হতে হবে। বিদ্যুতের যেন কোনো অপচয় না হয়।’
প্রধানমন্ত্রী আজ রোববার সকালে তাঁর সরকারি বাসভবন গণভবন থেকে ভিডিও কনফারেন্সের মাধ্যমে দুটি সোলারসহ চারটি নতুন বিদ্যুৎকেন্দ্র উদ্বোধন এবং শতভাগ বিদ্যুতায়িত ১০টি উপজেলার ঘোষণা প্রদানকালে এসব কথা বলেন।
চারটি নতুন বিদ্যুৎ কেন্দ্র হচ্ছে শিকলবাহা কম্বাইন্ড সাইকল পাওয়ার প্ল্যান্ট, চাঁপাইনবাবগঞ্জ পাওয়ার প্ল্যান্ট, শাল্লা সোলার পাওয়ার প্ল্যান্ট ও সরিষাবাড়ী সোলার পাওয়ার প্ল্যান্ট। আর শতভাগ বিদ্যুতায়িত ১০টি উপজেলা হচ্ছে—ফরিদপুর সদর, রাজৈর, নওগাঁ সদর, কামারখন্দ, আখাউড়া, ব্রাহ্মণবাড়িয়া সদর, শালিখা, মেহেরপুর সদর, মদন ও বেলাব। প্রধানমন্ত্রীর জ্বালানি উপদেষ্টা তৌফিক-ই-এলাহী চৌধুরী এবং বিদ্যুৎ, জ্বালানি ও খনিজ সম্পদ প্রতিমন্ত্রী নসরুল হামিদ বিপু গণভবন থেকে অনুষ্ঠানে বক্তৃতা করেন।
অনুষ্ঠানে আইন, বিচার ও সংসদবিষয়ক মন্ত্রী আনিসুল হক, বিদ্যুৎ ও জ্বালানি মন্ত্রণালয় সম্পর্কিত সংসদীয় স্থায়ী কমিটির সভাপতি মো. তাজুল ইসলাম, বাংলাদেশে সৌদি আরবের রাষ্ট্রদূত আবদুল্লাহ এইচ এম মুতাইরি, বাংলাদেশে কুয়েতের রাষ্ট্রদূত আদেল মোহাম্মদ এ এইচ হায়াৎ, সৌদি এক্সপোর্ট প্রোগ্রামের ডিরেক্টর জেনারেল আহমেদ আল ঘানি এবং সৌদি ফান্ড ফর ডেভেলপমেন্টের অ্যাডভাইজার আবদুল্লাহ আল সেদকি উপস্থিত ছিলেন। বিদ্যুৎ বিভাগের সচিব আহমেদ কায়কাউস অনুষ্ঠানে পাওয়ার পয়েন্ট প্রেজেন্টেশনের মাধ্যমে দেশের বিদ্যুৎ খাতের অগ্রগতির চিত্র তুলে ধরেন এবং প্রধানমন্ত্রীর মুখ্য সচিব কামাল আবদুল নাসের চৌধুরী ভিডিও কনফারেন্সটি সঞ্চালনা করেন।
প্রধানমন্ত্রী পরে ভিডিও কনফারেন্সের মাধ্যমে জনপ্রতিনিধিসহ স্থানীয় জনগণ, আওয়ামী নেতৃবৃন্দ ও প্রশাসনিক কর্মকর্তাদের সঙ্গে মতবিনিময় করেন।
