
দায়িত্ব পালনরত অবস্থায় দুর্বৃত্তদের ছুরিকাঘাতে মিরপুরের দারুস সালাম থানার সহকারী উপপরিদর্শক (এএসআই) ইব্রাহিম মিয়া (৪০) নিহত হয়েছেন। আজ বৃহস্পতিবার রাত নয়টার দিকে গাবতলীর পর্বত সিনেমা হলের সামনে এ ঘটনা ঘটে। 
নিহত ইব্রাহিমের মরদেহ ঢাকা মেডিকেল কলেজ হাসপাতালের মর্গে পাঠানো হয়েছে। ঢাকা মহানগর পুলিশের উপকমিশনার (জনসংযোগ) মুনতাসীরুল ইসলাম প্রথম আলোকে মুঠোফোনে বলেন, রাত নয়টার দিকে গাবতলী এলাকার পর্বত সিনেমা হলের সামনে পুলিশের একটি নিয়মিত চেক পোস্ট ছিল। সেখানে বিভিন্ন গাড়ি ও পথচারীদের তল্লাশি করা হচ্ছিল। বাস থেকে নামা এক যাত্রীকে সন্দেহ হলে তাঁকে তল্লাশি করার সময় ওই ব্যক্তি ইব্রাহিমকে ছুরিকাঘাত করে পালিয়ে যায়। তখন পাশের পুলিশ সদস্যরা দৌড়ে গিয়ে অপর ব্যক্তিকে আটক করে। ওই ব্যক্তি ছুরিকাঘাতকারী ব্যক্তির সঙ্গেই ছিলেন। জিজ্ঞাসাবাদে তিনি পুলিশকে তাঁর নাম মাসুদ বলে জানিয়েছেন। তবে নামটি সঠিক কিনা পুলিশ সেটি যাচাই করে দেখছে। মাসুদকে দারুস সালাম থানায় নিয়ে যাওয়া হয়েছে। পুলিশের ধারণা মাসুদ একই চক্রের লোক।সোহরাওয়ার্দী মেডিকেল কলেজের মেডিকেল অফিসার রাহাত নাজমা সাংবাদিকদের বলেন, সাড়ে নয়টার দিকে ইব্রাহিমকে হাসপাতালে নিয়ে যাওয়া হয়। তাঁর বুকের ডান পাশের ওপরে এবং পেটের মাঝামাঝি জায়গায় আঘাতের দুটি চিহ্ন ছিল। ধারণা করা হচ্ছে ছুরি দিয়ে তাঁকে আঘাত করা হয়েছে। তাঁর প্রচুর রক্তক্ষরণ হয়েছে। মৃত অবস্থায় ইব্রাহিমকে হাসপাতালে নেওয়া হয়েছে। 
