
বিএনপির সিনিয়র ভাইস চেয়ারম্যান তারেক রহমান, তাঁর ব্যক্তিগত সহকারী লুৎফর রহমান বাদল এবং গাজীপুর সিটি করপোরেশনের বরখাস্ত মেয়র এম এ মান্নানের ছেলে মঞ্জুরুল আহসানসহ ৩২ জনের বিরুদ্ধে গাজীপুরের আদালতে মঙ্গলবার অভিযোগপত্র দিয়েছে পুলিশ। পুলিশ সুপার (এসপি) মোহাম্মদ হারুন অর রশীদ গতকাল মঙ্গলবার সকালে তাঁর কার্যালয়ে এক সংবাদ সম্মেলনে এ কথা জানিয়েছেন।এসপি হারুন অর রশীদ বলেন, গত ২১ জানুয়ারি ২০-দলীয় জোটের হরতাল চলাকালে গাজীপুরের মনিপুর খাসপাড়া এলাকায় বিএনপির নেতা-কর্মীরা রাস্তা অবরোধ করেন। এ সময় তাঁরা একটি বাসে কেরোসিন ও পেট্রল ঢেলে আগুন ধরিয়ে দিলে বাসটি পুড়ে যায়। এত প্রায় আট লাখ টাকার ক্ষতি হয়। এ ঘটনায় জয়দেবপুর থানার পুলিশ বাদী হয়ে ১৮ জনের নাম উল্লেখ করে ও অজ্ঞাতনামা আরও ৪০-৪৫ জনের নামে মামলা করে। তদন্ত শেষে সন্দেহভাজন আসামিদের গ্রেপ্তার করে আদালতে সোপর্দ করা হয়। এ মামলায় এ পর্যন্ত ১১ জনকে গ্রেপ্তার করা হয়েছে।এসপি হারুন অর রশীদ আরও বলেন, সাক্ষ্য-প্রমাণ ও তদন্ত অনুযায়ী গত বছর জানুয়ারি মাসে জাতীয় সংসদ নির্বাচনের আগে ও পরে দেশে অস্থিতিশীল পরিবেশ সৃষ্টির লক্ষ্যে তারেক রহমান, মঞ্জুরুল আহসান ও অন্যরা যুক্তরাজ্যের লন্ডনে অবস্থান করে বিভিন্ন সময়ে ষড়যন্ত্র করেন। এসবের মধ্যে ছিল বাংলাদেশের প্রধান শিল্পাঞ্চল ও বিশেষ করে গাজীপুরে নাশকতা, গাড়ি ভাঙচুর, গাড়িতে পেট্রলবোমা নিক্ষেপ ও মানুষ হত্যা করে জনমনে আতঙ্ক সৃষ্টি করা। এ ছাড়া তাঁরা লন্ডনে বসে বাংলাদেশ সরকারের পতন ঘটানোর ব্যাপারেও আলোচনা করেন।
