
বিএনপির নেতা সালাউদ্দিন কাদের (সাকা) চৌধুরীর পর আজ বুধবার একই দলের আরেক নেতা আবদুল আলীমের বিরুদ্ধে মুক্তিযুদ্ধকালের মানবতাবিরোধী অপরাধের মামলার রায় ঘোষণা করা হচ্ছে। এটি হবে মানবতাবিরোধী অপরাধের মামলার অষ্টম এবং আন্তর্জাতিক অপরাধ ট্রাইব্যুনাল-২-এর পঞ্চম রায়।বিচারপতি ওবায়দুল হাসান, বিচারপতি মো. মজিবুর রহমান মিয়া ও বিচারপতি মো. শাহিনুর ইসলামের সমন্বয়ে গঠিত তিন সদস্যের ট্রাইব্যুনাল-২ গতকাল মঙ্গলবার কার্যক্রমের শুরুতে এই মামলার রায়ের দিন ধার্য করেন। যুক্তি উপস্থাপন শেষে গত ২২ সেপ্টেম্বর ট্রাইব্যুনাল এই মামলার রায় অপেক্ষাধীন রাখেন।পলাতক চৌধুরী মুঈনুদ্দীন ও আশরাফুজ্জামান খানের বিরুদ্ধে মানবতাবিরোধী মামলার রায় অপেক্ষাধীন রয়েছে এই ট্রাইব্যুনালে। মানবতাবিরোধী অপরাধের মামলার সর্বশেষ রায়ে ট্রাইব্যুনাল-১ বিএনপির স্থায়ী কমিটির সদস্য ও সাংসদ সালাউদ্দিন কাদের চৌধুরীকে মৃত্যুদণ্ডাদেশ দেন।সাবেক মন্ত্রী আবদুল আলীমের বিরুদ্ধে এই মামলায় গত বছরের ৬ আগস্ট রাষ্ট্রপক্ষের সাক্ষ্য গ্রহণ শুরু হয়। রাষ্ট্রপক্ষের ৩৫ জন সাক্ষীর সাক্ষ্য গ্রহণ শেষ হয় চলতি বছরের ২২ আগস্ট। আসামিপক্ষের তিন সাক্ষীর সাক্ষ্য গ্রহণ শুরু হয় ২৭ আগস্ট এবং শেষ হয় ৩ সেপ্টেম্বর। রাষ্ট্রপক্ষ ৪ সেপ্টেম্বর থেকে চার কার্যদিবস এবং আসামিপক্ষ ১৫ সেপ্টেম্বর থেকে পাঁচ কার্যদিবস যুক্তি দেয়।যুক্তিতে রাষ্ট্রপক্ষ বলেছে, একাত্তরে মুক্তিযুদ্ধকালে আবদুল আলীম ছিলেন জয়পুরহাটে অপরাধের কম্পাস। তাঁর নির্দেশে ও পরামর্শে সেখানে বিভিন্ন ধরনের মানবতাবিরোধী অপরাধ সংঘটিত হয়। তবে আসামিপক্ষ যুক্তিতে দাবি করে, আলীম ভাষাসৈনিক ছিলেন। তিনি মুক্তিযুদ্ধকালে মানবতাবিরোধী কোনো অপরাধের সঙ্গে জড়িত ছিলেন না। তিনি ওই সময় আত্মগোপনে ছিলেন।আলীমকে ২০১১ সালের ২৭ মার্চ মানবতাবিরোধী অপরাধের মামলায় জয়পুরহাট শহরের বাড়ি থেকে গ্রেপ্তার করা হয়। ওই বছরের ৩১ মার্চ শারীরিক অবস্থার কারণে তাঁকে জামিন দেন ট্রাইব্যুনাল-১। গত বছরের ২৭ মার্চ তাঁর বিরুদ্ধে মামলাটি ট্রাইব্যুনাল-১ আমলে নেন। রাষ্ট্রপক্ষের আবেদনের পরিপ্রেক্ষিতে গত বছরের ১৬ এপ্রিল মামলাটি ট্রাইব্যুনাল-২-এ স্থানান্তর করা হয়। ওই বছরের ১১ জুন ট্রাইব্যুনাল-২ আলীমের বিরুদ্ধে মানবতাবিরোধী অপরাধের ১৭টি অভিযোগ গঠন করেন। এর মধ্যে গণহত্যার অভিযোগ তিনটি। এগুলো হলো জয়পুরহাটের কড়ই কাদিপুর গ্রামে ৩৭০ জন হিন্দুকে হত্যা, উত্তর হাটশহরে নয়জনকে এবং জয়পুরহাট চিনিকলে বিচার বসিয়ে ২৫ জনকে হত্যা। এ ছাড়া হত্যার ১০টি এবং দেশান্তরকরণে বাধ্য করার একটি অভিযোগ রয়েছে।অভিযোগ গঠনের সময় আসামির পরিচিতিতে ট্রাইব্যুনাল বলেন, আলীম ১৯৩০ সালের ১ নভেম্বর ভারতের পশ্চিমবঙ্গের হুগলি থানার পাদুয়া গ্রামে জন্মগ্রহণ করেন। ১৯৫০-৫১ সালে তাঁর পরিবার তৎকালীন পূর্ব পাকিস্তানের জয়পুরহাটে এসে বসবাস শুরু করে। ১৯৫৮ সালে তিনি মুসলিম লীগে যোগ দেন এবং ১৯৬২ সালে তিনি বিভাগীয় সাংগঠনিক সম্পাদক হন। একাত্তরে তিনি কনভেনশন মুসলিম লীগের প্রভাবশালী নেতা ছিলেন। মুক্তিযুদ্ধকালে তিনি জয়পুরহাটের বিশিষ্ট পাট ব্যবসায়ী শাওনলাল বাজলার গদিঘর দখল করে সেখানে পাকিস্তানি সেনাদের ক্যাম্প, শান্তি কমিটির কার্যালয়, রাজাকারদের প্রশিক্ষণ কেন্দ্র এবং পাকিস্তানি সেনাবাহিনীর মেজর আফজালের জন্য থাকার ব্যবস্থা করেন। আলীম ১৯৭৯ সালে বিএনপিতে যোগ দেন এবং সংসদ সদস্য নির্বাচিত হন। প্রয়াত রাষ্ট্রপতি জিয়াউর রহমানের সরকারের তিনি মন্ত্রী ছিলেন।ট্রাইব্যুনাল-২ ইতিমধ্যে চারটি মামলার রায় দিয়েছেন। এর মধ্যে চলতি বছরের ২১ জানুয়ারি জামায়াতে ইসলামীর সাবেক সদস্য (রুকন) পলাতক আবুল কালাম আযাদকে মৃত্যুদণ্ডাদেশ, ৫ ফেব্রুয়ারি জামায়াতের সহকারী সেক্রেটারি জেনারেল আবদুল কাদের মোল্লাকে যাবজ্জীবন, ৯ মে আরেক সহকারী সেক্রেটারি জেনারেল মুহাম্মদ কামারুজ্জামান ও ১৭ জুলাই সেক্রেটারি জেনারেল আলী আহসান মোহাম্মাদ মুজাহিদকে মৃত্যুদণ্ডাদেশ দেন। সুপ্রিম কোর্টের আপিল বিভাগে কাদের মোল্লার রায়ের বিরুদ্ধে আপিলের নিষ্পত্তিও হয়ে গেছে। আপিল বিভাগ ১৭ সেপ্টেম্বর রায়ে কাদের মোল্লাকে মৃত্যুদণ্ডাদেশ দেন।ট্রাইব্যুনাল-১ ইতিমধ্যে তিনটি মামলার রায় দিয়েছেন। এর মধ্যে গত ২৮ ফেব্রুয়ারি জামায়াতের নায়েবে আমির দেলাওয়ার হোসাইন সাঈদীকে মৃত্যুদণ্ডাদেশ, ১৫ জুলাই দলটির সাবেক আমির গোলাম আযমকে বয়স বিবেচনায় ৯০ বছরের কারাদণ্ডাদেশ এবং ১ অক্টোবর বিএনপির নেতা সালাউদ্দিন কাদের চৌধুরীকে মৃত্যুদণ্ডাদেশ দেন এই ট্রাইব্যুনাল।
