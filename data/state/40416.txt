
ইতালির চিকিৎসক ও ধর্মযাজক পিয়েরো পালোরারির ওপর হামলার নিন্দা জানিয়েছেন ঢাকায় ইউরোপীয় ইউনিয়নের রাষ্ট্রদূত পিয়েরে মায়াদু। তিনি ইতালির যাজকের ওপর হামলাকারীদের দ্রুত বিচারের আওতায় আনতে সরকারের প্রতি আহ্বান জানিয়েছেন।গতকাল বৃহস্পতিবার এক বিবৃতিতে পিয়েরে মায়াদু এ আহ্বান জানান। রাষ্ট্রদূত আহত ধর্মযাজক পিয়েরো পালোরারির দ্রুত ও পুরোপুরি আরোগ্য কামনা করেছেন।অতীতের দুই বিদেশি হত্যার প্রসঙ্গ টেনে পিয়েরে মায়াদু বলেন, এ নিয়ে দুই মাসের কম সময়ের মধ্যে বিদেশিদের ওপর বর্বরোচিত হামলার তৃতীয় ঘটনা ঘটল এবং ইউরোপের দ্বিতীয় নাগরিক হামলার শিকার হলেন। এ ধরনের সহিংসতা সবার জন্য উদ্বেগের। প্রয়োজনীয় পদক্ষেপের মাধ্যমে দ্রুত হামলাকারীদের বিচারের আওতায় আনতে তিনি সরকারের প্রতি আহ্বান জানান।এদিকে ইতালির ধর্মযাজকের ওপর হামলা এবং আপিল বিভাগ রায়ে যুদ্ধাপরাধী সালাউদ্দিন কাদের চৌধুরী ও আলী আহসান মোহাম্মাদ মুজাহিদের ফাঁসির আদেশ বহাল রাখার প্রতিবাদে জামায়াতে ইসলামীর হরতালের পরিপ্রেক্ষিতে গতকাল আবারও বাংলাদেশের জন্য ভ্রমণবিষয়ক বার্তা হালনাগাদ করেছে যুক্তরাজ্যের পররাষ্ট্র মন্ত্রণালয়। এতে যুক্তরাজ্যের নাগরিকদের সতর্ক থাকতে বলা হয়েছে।ওই বার্তায় বলা হয়েছে, ১৯ নভেম্বর সকাল-সন্ধ্যা হরতাল এবং পৃথক এক ঘটনায় এক বিদেশিকে গুলিতে আহত করার ঘটনায় আপনাদের বিশেষভাবে সতর্ক থাকা, চলাফেরার বিষয়টি বিবেচনা করা ও প্রয়োজনীয় নিরাপত্তামূলক ব্যবস্থা নিতে বলা হচ্ছে।হালনাগাদ করা ওই বার্তায় বাংলাদেশে সন্ত্রাসের উচ্চ ঝুঁকি ও সম্প্রতি দুই বিদেশি হত্যায় আইএসের দাবির বিষয়টি উল্লেখ করা হয়েছে। এ ছাড়া তাজিয়া মিছিলের প্রস্তুতির আগে বোমা হামলায় দুজনের মৃত্যু এবং পুলিশ ফাঁড়িতে হামলা চালিয়ে পুলিশ হত্যার প্রসঙ্গ তাতে আছে। এরপর গত বুধবার দিনাজপুরে ইতালির এক নাগরিককে তিন মোটরসাইকেল আরোহী গুলি করে আহত করেছে। যুক্তরাজ্যের ভ্রমণ বার্তায় আরও বলা হচ্ছে, পশ্চিমাদের লক্ষ্য করে আরও হামলার আশঙ্কা রয়েছে এবং তা নির্বিচারে হতে পারে।
