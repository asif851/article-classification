
বিএনপির স্থায়ী কমিটির সদস্য মওদুদ আহমদ বলেছেন, দলীয় চেয়ারপারসন খালেদা জিয়ার জেলে থাকার বিষয়টি বিএনপির জন্য প্লাস পয়েন্ট, আর আওয়ামী লীগের জন্য মাইনাস পয়েন্ট। শুক্রবার দুপুরে জাতীয় প্রেসক্লাবে ‘বেগম খালেদা জিয়া মুক্তি পরিষদ’ নামের একটি সংগঠনের আয়োজনে এক আলোচনা সভায় তিনি এ কথা বলেন।
খালেদা জিয়া এক দিন জেলে থাকলে বিএনপির ১০ লাখ করে ভোট বাড়ছে বলেও মন্তব্য করেন মওদুদ আহমদ। তিনি বলেন, খালেদা জিয়ার জামিনের জন্য যে দুই দিন বেশি জেলে থাকতে হচ্ছে, এতে বিএনপির লাভ হয়েছে, ভোট বাড়ছে। আগামী রোববার খালেদা জিয়া জামিন পাবেন বলেও আশা প্রকাশ করেন বিএনপির এই জ্যেষ্ঠ নেতা।
মওদুদ আহমদ বলেন, প্রধানমন্ত্রী শেখ হাসিনা বিভিন্ন স্থানে গিয়ে যেমন নৌকার জন্য ভোট চাইছেন, খালেদা জিয়ার জামিন হলে তিনিও দেশের বিভিন্ন স্থানে গিয়ে ধানের শীষের জন্য ভোট চাইবেন। এ জন্য তাঁরা কোনো বাধা মানবেন না।
খালেদা জিয়ার জামিন হলেও তাঁরা অংশগ্রহণ ও শান্তিপূর্ণ নির্বাচন অনুষ্ঠানের জন্য আন্দোলন অব্যাহত রাখবেন বলে জানান মওদুদ আহমদ। বলেন, সরকার হয়তো ভেবেছিল, বিএনপিকে দমন-পীড়ন করে তারা টিকে যাবে, কিন্তু সরকারের সেই আশা পূরণ হবে না।
মওদুদ বলেন, বিএনপি চেয়ারপারসন তাদের শান্তিপূর্ণ ও নিয়মতান্ত্রিক আন্দোলন চালানোর নির্দেশ দিয়েছেন। তাঁরা সেই আন্দোলন অব্যাহত রেখেছেন। ফলে বিএনপি সাধারণ মানুষের সমর্থন পেয়েছে। শান্তিপূর্ণ ও নিয়মতান্ত্রিক আন্দোলনের নির্দেশের কারণে খালেদা জিয়ার বিচক্ষণতার প্রশংসাও করেন মওদুদ।
আলোচনা সভায় অন্যদের মধ্যে আরও উপস্থিত ছিলেন বিএনপির চেয়ারপারসনের উপদেষ্টা রুহুল আলম চৌধুরী, কেন্দ্রীয় নেতা শিরীন সুলতানা প্রমুখ।
