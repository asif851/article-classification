
মন্ত্রী খন্দকার মোশাররফ হোসেনের সাবেক সহকারী একান্ত সচিব (এপিএস) ও জেলা ছাত্রলীগের সাবেক সাধারণ সম্পাদক সত্যজিৎ মুখার্জিকে (৪০) গ্রেপ্তার করেছে পুলিশ। তাঁর বিরুদ্ধে ফরিদপুর কোতোয়ালি থানায় চাঁদাবাজির অভিযোগে ১৯টি মামলা রয়েছে। এর মধ্যে ১৮টি মামলায় গ্রেপ্তারি পরোয়ানা রয়েছে।
পুলিশ জানায়, গোপন সূত্রে খবর পেয়ে গতকাল সোমবার রাত ১১টার দিকে রাজধানী ঢাকার নাখালপাড়া এলাকার একটি বাড়ি থেকে সত্যজিৎকে গ্রেপ্তার করে পুলিশের গোয়েন্দা শাখার একটি দল। আজ মঙ্গলবার ভোর পাঁচটার দিকে তাঁকে ফরিদপুর কোতোয়ালি থানায় নিয়ে আসা হয়।
ফরিদপুর কোতোয়ালি থানার ভারপ্রাপ্ত কর্মকর্তা (ওসি) মো. নাজিমউদ্দিন আহমেদ জানান, সত্যজিতের বিরুদ্ধে ১৮টি মামলায় গ্রেপ্তারি পরোয়ানা রয়েছে। তাঁকে এসব মামলায় গ্রেপ্তার দেখিয়ে জেলার মুখ্য বিচারিক হাকিমের আদালতে সোপর্দ করা হবে।
২০১৫ সালের ১৬ এপ্রিল সত্যজিৎকে এপিএসের পদ থেকে সরিয়ে দেওয়া হয়। ওই সময় খন্দকার মোশাররফ হোসেন প্রবাসীকল্যাণমন্ত্রী ছিলেন। বর্তমানে খন্দকার মোশাররফ স্থানীয় সরকার, পল্লী উন্নয়ন ও সমবায় মন্ত্রণালয়ের মন্ত্রী হিসেবে দায়িত্বে রয়েছেন। ওই দিনই বিকেলে জেলা ছাত্রলীগ জরুরি সভা করে সংগঠনবিরোধী কার্যকলাপ, ঘুষ, দুর্নীতিসহ বিভিন্ন অভিযোগে সত্যজিৎকে জেলা কমিটির সাধারণ সম্পাদক পদ ও সাধারণ সদস্যপদ থেকে বহিষ্কার করে। ওই বছরই ১৯ এপ্রিল সত্যজিতের বিরুদ্ধে চাঁদাবাজির অভিযোগে ফরিদপুর কোতোয়ালি থানায় প্রথম মামলা হয়। পরে বিভিন্ন সময় একই অভিযোগে আরও ১৮টি মামলা হয়। মামলার শুরু থেকেই পলাতক ছিলেন সত্যজিৎ।
