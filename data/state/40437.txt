
বঙ্গবন্ধু শেখ মুজিব মেডিকেল বিশ্ববিদ্যালয়ে (বিএসএমএমইউ) থ্যালাসেমিয়া কেন্দ্র খোলা হয়েছে। এই কেন্দ্র ‘ওয়ান স্টপ সার্ভিস সেন্টার’ হিসেবে সেবা দেবে। গতকাল রোববার কেন্দ্রটি উদ্বোধন করার সময় বিশ্ববিদ্যালয়ের উপাচার্য কামরুল হাসান খান এ কথা বলেন।বিএসএমএমইউ কর্তৃপক্ষ বলেছে, বহির্বিভাগের চতুর্থ তলার এই কেন্দ্রে রক্তরোগ নিয়ে আসা রোগীকে সমন্বিত সেবা দেওয়া হবে। বিশেষজ্ঞ চিকিৎসক রোগীকে দেখবেন, তার রোগ নির্ণয় করা হবে এবং চিকিৎসা দেওয়া হবে। গতকাল ছিল বিশ্ব থ্যালাসেমিয়া দিবস। দিবসটি উপলক্ষে সকালে বিএসএমএমইউর হেমাটোলজি বিভাগের শিক্ষক, চিকিৎসক ও কর্মকর্তারা ক্যাম্পাসে শোভাযাত্রা বের করেন। এতে নেতৃত্ব দেন উপাচার্য। শোভাযাত্রা শেষে আয়োজিত সংক্ষিপ্ত সমাবেশে উপাচার্য বলেন, যেকোনো রক্তরোগের চিকিৎসায় বিশ্ববিদ্যালয়ে সব ব্যবস্থা করা হয়েছে। তিনি বলেন, থ্যালাসেমিয়া রোগীরা যেন পরিবার, সমাজ বা রাষ্ট্রের বোঝা হয়ে না থাকে, সেই চেষ্টা করা হবে। পরে তিনি বহির্বিভাগের চতুর্থ তলায় থ্যালাসেমিয়া কেন্দ্র উদ্বোধন করেন।
