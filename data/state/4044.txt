
নোয়াখালীর কোম্পানীগঞ্জের সিরাজপুর ইউনিয়ন পরিষদ কার্যালয়ে গতকাল রোববার দিবাগত রাতে আগুন দিয়েছে দুর্বৃত্তরা। স্থানীয় জামায়াত-শিবিরের কর্মীরা এ আগুন লাগিয়েছেন বলে অভিযোগ উঠেছে।
ইউনিয়ন পরিষদের (ইউপি) চেয়ারম্যান ও উপজেলা আওয়ামী লীগের সাধারণ সম্পাদক নূরনবী চৌধুরী প্রথম আলো ডটকমকে বলেন, রাত সোয়া একটার দিকে দুর্বৃত্তরা পরিষদ কার্যালয়ে তাঁর ও সচিবের কক্ষের দরজার তালা ভেঙে ভেতরে আগুন দেয়। এতে কক্ষ দুটির আসবাব, কাগজপত্র, দুটি কম্পিউটার ও ফটোস্ট্যাট মেশিনসহ সবকিছু পুড়ে যায়। খবর পেয়ে উপজেলা ফায়ার সার্ভিসের কর্মীরা গিয়ে আগুন নেভান।
চেয়ারম্যান নূরনবী চৌধুরী অভিযোগ করেন, গত শনিবার কোম্পানীগঞ্জ উপজেলা পরিষদ কমপ্লেক্সে বিভিন্ন সরকারি দপ্তরে জামায়াত-শিবির অগ্নিসংযোগ করে যে নাশকতা করেছে, তারই ধারাবাহিকতায় ইউনিয়ন পরিষদেও আগুন দেওয়া হয়েছে।  জামায়াত-শিবিরই এ ঘটনার জন্য দায়ী।
কোম্পানীগঞ্জের বসুরহাট পৌর জামায়াতের সেক্রেটারি মোশারফ হোসেন দাবি করেন, সিরাজপুর ইউনিয়ন পরিষদে আগুন দেওয়ার ঘটনার সঙ্গে জামায়াত-শিবিরের কোনো কর্মী জড়িত থাকার অভিযোগ ভিত্তিহীন।
আগুন দেওয়ার ঘটনার সত্যতা নিশ্চিত করেন কোম্পানীগঞ্জ থানার ভারপ্রাপ্ত কর্মকর্তা (ওসি) মোহাম্মদ সাজেদুর রহমান। প্রথম আলো ডটকমকে তিনি বলেন, খবর পেয়ে রাতেই পুলিশ ঘটনাস্থল পরিদর্শন করে। কারা এ ঘটনা ঘটিয়েছে, তা এখনো শনাক্ত করা যায়নি। এ বিষয়ে তদন্ত চলছে।
