
আসন্ন এসএসসি পরীক্ষা নির্বিঘ্নে অনুষ্ঠানের দাবি ও হরতাল-অবরোধের নামে নাশকতামূলক কর্মকাণ্ড বন্ধের দাবিতে রংপুরে গতকাল রোববার শান্তির অন্বেষণে ‘জাগো রংপুর’ নামের একটি সংগঠন জেলা মুক্তিযোদ্ধা সংসদ কার্যালয়ে সংবাদ সম্মেলন করেছে।এ ছাড়া ২৮ জানুয়ারি রংপুর নগরে পাঁচ কিলোমিটার দীর্ঘ মানববন্ধন কর্মসূচি পালনের ঘোষণা দিয়েছে সংগঠনটি। সংবাদ সম্মেলনে লিখিত বক্তব্য পাঠ করেন সংগঠনের সদস্যসচিব সৈয়দ মামুনুর রহমান। এ সময় উপস্থিত ছিলেন সংগঠনের সভাপতি রংপুর জেলা মুক্তিযোদ্ধা সংসদের কমান্ডার মোছাদ্দেক হোসেন। এ ছাড়া সম্প্রতি রংপুরের মিঠাপুকুরে চলন্ত বাসে পেট্রলবোমা ছুড়ে ছয়জনসহ সারা দেশে মানুষ হত্যার প্রতিবাদে বক্তব্য দেন সাংস্কৃতিক ব্যক্তিত্ব বিপ্লব প্রসাদ, নারী সংগঠক ও উন্নয়নকর্মী মোশফেকা রাজ্জাক প্রমুখ।সংবাদ সম্মেলনে বলা হয়েছে, দেশে নৈরাজ্যের প্রতিবাদে এবং শান্তি ও নিরাপত্তা এবং আসন্ন এসএসসি পরীক্ষা নির্বিঘ্নে অনুষ্ঠিত হওয়ার দাবি জানিয়ে ২৮ জানুয়ারি বেলা ১১টায় রংপুর নগরের প্রধান সড়কের পাশে পাঁচ কিলোমিটারব্যাপী মানববন্ধন কর্মসূচি ঘোষণা করা হয়েছে।
