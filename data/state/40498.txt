
প্রথম আলো বন্ধুসভার অমর একুশে বিশেষ সংখ্যা তারুণ্যর প্রকাশনা উত্সব আজ সোমবার অনুষ্ঠিত হলো ঢাকা বিশ্ববিদ্যালয় টিএসসির সৈয়দ মনির চৌধুরী মিলনায়তনে।প্রকাশনা উত্সবে আলোচকেরা বলেন, ‘তরুণদের ভালো কাজে উদ্বুদ্ধ করবে, এ রকম বিভিন্ন লেখার সমন্বয় তারুণ্য। কীভাবে নেতা হতে হয়, কীভাবে ভালো মানুষ হওয়া যায়, সংস্কৃতির চর্চা কীভাবে মানুষকে বদলে দেয়, একজন আলোকচিত্রীর কী করণীয়, এককথায় তরুণদের প্রতিটি মুহূর্তের নির্দেশনা এই বই।’ মানুষের পাশাপাশি গাছও যে যুদ্ধ করে বেঁচে থাকে, তাও উঠে এসেছে তারুণ্যতে।বিকেল পাঁচটায় শুরু হয় প্রকাশনা উত্সব। বইটি নিয়ে আলোচনা করেন বরিশাল স্টুডিও থিয়েটারের প্রতিষ্ঠাতা সৈয়দ দুলাল, প্রকৃতি ও পরিবেশবিষয়ক লেখক মোকারম হোসেন, বিজ্ঞাপন সংস্থা মাত্রার কর্মকর্তা রেজাউল করিম, ফিউচার লিডারসের প্রধান নির্বাহী কর্মকর্তা কাজী এম আহমেদ, আলোকচিত্রী শাহাদাত পারভেজ, ঢাকা বিশ্ববিদ্যালয়ের ব্যাংকিং অ্যান্ড ইনস্যুরেন্স বিভাগের শিক্ষক নাজমুল হাসান, প্রথম আলো বন্ধুসভা জাতীয় পরিচালনা পর্ষদের উপদেষ্টা আনিসুল হক, ডা. মোহিত কামাল, ডা. আহমেদ হেলাল, সাধারণ সম্পাদক হাসান মাহমুদ, সাংগঠনিক সম্পাদক জান্নাতুল বাকের, মানবসম্পদ বিষয়ক সম্পাদক সুবর্ণ বড়ুয়া, সহসাহিত্য সম্পাদক ফিরোজ জামান চৌধুরী এবং তথ্য ও প্রযুক্তি সম্পাদক নুরুন্নবী চৌধুরী হাছিব।
আলোচকদের ভাষায়, ‘তরুণদের জন্য এটি একটি সমৃদ্ধ বই; যা প্রতিটি তরুণের জন্য আলাদা আলাদাভাবে কাজে লাগবে।’ আলোচকেরা লেখকদের এবং এর সঙ্গে যুক্ত সবাইকে ধন্যবাদ জানান।
প্রথম আলো বন্ধুসভার দীর্ঘদিনের স্বপ্ন এমন একটি বই প্রকাশ করা জানিয়ে তারুণ্যর সম্পাদক দন্ত্যস রওশন বলেন, ‘আমাদের অনেক দিনের স্বপ্ন পূরণ হলো আজ। আমাদের সবার কষ্টের ফসল এই তারুণ্য। সবার সহযোগিতায় আমরা হয়তো প্রতিবছর এ রকম বই বের করতে পারব।’
এ রকম আশা প্রকাশের মধ্য দিয়ে সন্ধ্যা সাড়ে ছয়টায় শেষ হয় তারুণ্যর প্রকাশনা উত্সব। প্রকাশনা উত্সব সঞ্চালনা করেন প্রথম আলো বন্ধুসভা জাতীয় পরিচালনা পর্ষদের প্রচার সম্পাদক আশফাকুজ্জামান।
বইটি পাওয়ার জন্য যোগাযোগ: রবিউল ইসলাম (মোবাইল: ০১৫২১৩৩৪৪৫৫)
