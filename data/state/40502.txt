
ছয় ঘণ্টা পর সিলেটের সঙ্গে চট্টগ্রাম ও ঢাকার রেল যোগাযোগ শুরু হয়েছে। গতকাল বুধবার দিবাগত রাত দুইটার দিকে সিলেটের দক্ষিণ সুরমা উপজেলার মোগলাবাজারে চট্টগ্রামগামী একটি ট্রেনের দুটি বগি লাইনচ্যুত হয়। এতে আজ বৃহস্পতিবার সকাল আটটা পর্যন্ত রেল যোগাযোগ বন্ধ ছিল।
শমসেরনগর রেলওয়ে স্টেশন মাস্টার কবির হোসেনের ভাষ্য, রাতে চট্টগ্রামগামী ১৪ নম্বর ডাউন জালালাবাদ এক্সপ্রেস ট্রেনের দুটি বগি লাইনচ্যুত হয়। ওই সময় সিলেট থেকে ঢাকাগামী কালনি এক্সপ্রেস ও সিলেট থেকে আখাউড়াগামী ডেমু ট্রেন আটকা পড়ে। পরে আজ সকালে সিলেট থেকে উদ্ধারকারী দল গিয়ে বগি দুটি উদ্ধার করে। সকাল আটটার দিকে ট্রেন চলাচল আবার শুরু হয়।
ছয় ঘণ্টা রেল যোগাযোগ বন্ধ থাকায় ওই রুটের যাত্রীরা দুর্ভোগে পড়েন।
