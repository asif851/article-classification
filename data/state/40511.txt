
ঢাকা বিশ্ববিদ্যালয়ে দ্বিতীয়বার ভর্তির সুযোগ বাতিলের সিদ্ধান্তের প্রতিবাদে কর্মসূচি পালন করতে এসে পাঁচ শিক্ষার্থী আটক হয়েছেন। আজ রোববার সকালে রাজু ভাস্কর্য এলাকা থেকে তাঁদের আটক করে পুলিশ।প্রত্যক্ষদর্শী ও আন্দোলনকারীদের ভাষ্য, চলতি বছর প্রথমবার ভর্তি পরীক্ষায় অংশ নেওয়া শিক্ষার্থীরা পূর্বঘোষণা অনুযায়ী আজ সকাল সাড়ে নয়টার দিকে বিশ্ববিদ্যালয়ের রাজু ভাস্কর্যের সামনে জড়ো হন। এ সময় পুলিশ তাঁদের বাধা দেয়। সেখান থেকে পাঁচ শিক্ষার্থীকে আটক করে পুলিশ। বাকি শিক্ষার্থীদের পুলিশ সরিয়ে দেয়। এরপর শিক্ষার্থীরা বিক্ষিপ্তভাবে ছড়িয়ে পড়েন।পাঁচ শিক্ষার্থীকে আটক করার তথ্যের সত্যতা নিশ্চিত করেছেন শাহবাগ থানার ভারপ্রাপ্ত কর্মকর্তা (ওসি) সিরাজুল ইসলাম। তবে প্রাথমিকভাবে তাঁদের নাম-পরিচয় জানাননি তিনি।এদিকে আন্দোলনকারী একদল শিক্ষার্থী কলাভবনের সামনে জড়ো হয়েছেন। অপরাজেয় বাংলার পাদদেশে তাঁরা মানববন্ধন করবেন বলে জানিয়েছেন।ঢাকা বিশ্ববিদ্যালয়ে ২০১৫-১৬ শিক্ষাবর্ষ থেকে দ্বিতীয়বার ভর্তি পরীক্ষার সুযোগ বন্ধ করে দেওয়ার ঘোষণা দিয়েছে কর্তৃপক্ষ। এ নিয়ম পরের বছর থেকে কার্যকর করার দাবি জানিয়েছেন চলতি বছর প্রথমবার ভর্তি পরীক্ষায় অংশ নেওয়া শিক্ষার্থীরা।দ্বিতীয়বার ভর্তি পরীক্ষায় অংশ নেওয়ার সুযোগ বাতিলের সিদ্ধান্তের প্রতিবাদে ‘ছাত্র অধিকার’-এর ব্যানারে শিক্ষার্থীরা গত শুক্রবার বেলা ১১টা থেকে দুপুর সাড়ে ১২টা পর্যন্ত ঢাকা বিশ্ববিদ্যালয়ের রাজু ভাস্কর্যের সামনে মানববন্ধন ও পরে বিক্ষোভ করেন। ওই দিনই বিক্ষোভকারীরা আজ (রোববার) নতুন কর্মসূচি পালন করবেন বলে জানান।
