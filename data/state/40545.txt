
সারা দুনিয়া থেকে সুইজারল্যান্ডের ব্যাংকগুলোয় অর্থ গচ্ছিত রাখা কমলেও বাংলাদেশ থেকে তা বেড়েছে। এক বছরে এই বৃদ্ধির পরিমাণ সাড়ে ১০ শতাংশ। এর মানে, বাংলাদেশ থেকে পাচার হওয়া অর্থের একাংশ সুইস ব্যাংকে গিয়ে জমা হচ্ছে।
২০১৫ সালে বাংলাদেশ থেকে সুইস ব্যাংকগুলোতে রাখা অর্থের পরিমাণ দাঁড়িয়েছে ৫৫ কোটি ৯২ লাখ ৫০ হাজার সুইস ফ্রাঁ, যা রূপান্তর করলে হয় ৪ হাজার ৫০৪ কোটি ১৯ লাখ ৯৫ হাজার টাকা। এই অর্থ সোনালী ব্যাংক থেকে হল-মার্ক গ্রুপের আত্মসাৎ করা অর্থের সমান।সুইজারল্যান্ডের কেন্দ্রীয় ব্যাংক সুইস ন্যাশনাল ব্যাংক (এসএনবি) ‘ব্যাংকস ইন সুইজারল্যান্ড ২০১৫’ শীর্ষক বার্ষিক প্রতিবেদন গতকাল বৃহস্পতিবার প্রকাশ করেছে। এই প্রতিবেদনে অর্থ গচ্ছিত রাখার এই তথ্য পাওয়া গেছে। প্রতিবেদন অনুযায়ী, সুইস ব্যাংকে অর্থ রাখার ক্ষেত্রে বাংলাদেশের সঙ্গী পাকিস্তান। ভারতকেও ছাড়িয়ে গেছে পাকিস্তান। অথচ দুই বছর আগেও ভারত থেকে অর্থ পাচারের পরিমাণ ছিল দক্ষিণ এশিয়ায় সবার চেয়ে বেশি।তথ্য অনুযায়ী, সুইস ব্যাংকগুলোয় বাংলাদেশিদের গচ্ছিত অর্থের পরিমাণ এক বছরের ব্যবধানে ১০ দশমিক ৫১ শতাংশ। অন্যদিকে পাকিস্তানের বেড়েছে ১৬ শতাংশ, ভারতের কমেছে ৩৩ শতাংশ। এর আগে ২০১৪ সাল শেষে সুইস ব্যাংকগুলোয় বাংলাদেশিদের ৫০ কোটি ৬০ লাখ ৪৭ হাজার সুইস ফ্রাঁ গচ্ছিত ছিল, যা প্রায় ৪ হাজার ৭৫ কোটি ৭০ লাখ ২৫ হাজার টাকার সমান।
* সুইস ব্যাংকে বাংলাদেশিদের অর্থের পরিমাণ সাড়ে ৪ হাজার কোটি টাকা * বিশ্বের অধিকাংশ দেশের কমলেও বেড়েছে শুধু বাংলাদেশ ও পাকিস্তানের
এর আগে সুইস ব্যাংকগুলোতে কেবল বাংলাদেশি নাগরিক ও প্রতিষ্ঠানের অর্থই গচ্ছিত ছিল। তবে ২০১৫ সালেই প্রথম বিভিন্ন আন্তর্জাতিক সম্পদ ব্যবস্থাপক প্রতিষ্ঠানের মাধ্যমে অর্থ রাখা হয়েছে। এর পরিমাণ ৮৪ লাখ সুইস ফ্রাঁ বা ৬৭ কোটি ৬৫ লাখ ৩৬ হাজার টাকা।সুইস ব্যাংকগুলো গ্রাহকের তথ্যের বিষয়ে কঠোর গোপনীয়তা বজায় রাখে। এ কারণে বিশ্বের বিভিন্ন দেশ থেকে অবৈধ অর্থের বড় অংশই রাখা হয় সুইস ব্যাংকগুলোতে। তবে গত কয়েক বছর ধরে নানা ধরনের আন্তর্জাতিক চাপের কারণে সুইজারল্যান্ডের ব্যাংকগুলোও এখন আগের মতো কঠোর গোপনীয়তা রক্ষা করছে না। বরং গচ্ছিত অর্থের তথ্যাদির বিষয় কিছুটা শিথিল করেছে। ফলে সুইস ব্যাংকে গচ্ছিত অর্থের পরিমাণ কমেছে। গতকাল প্রকাশিত প্রতিবেদনে ২০১৫ সালে গচ্ছিত অর্থের পরিমাণ ১ শতাংশ কমেছে বলে জানানো হয়। অথচ বেড়েছে বাংলাদেশ ও পাকিস্তানের।যদিও সুইস ব্যাংকে গচ্ছিত সব টাকাই পাচার হওয়া অর্থ নয়। বিদেশে কর্মরত অনেক বাংলাদেশির বৈধ অর্থ সুইজারল্যান্ডে তাঁদের ব্যাংক হিসাবে জমা থাকে। তবে এর পরিমাণ কত তার কোনো তথ্য প্রকাশ করা হয় না।সাবেক তত্ত্বাবধায়ক সরকারের অর্থ উপদেষ্টা এ বি মির্জ্জা আজিজুল ইসলাম গতকাল প্রথম আলোকে বলেন, সুইস ব্যাংকে অর্থ রাখার পরিমাণ বেড়ে যাওয়ায় দেশকে বিশেষ বার্তা দিচ্ছে। সেটা হলো দেশে বিনিয়োগবান্ধব পরিবেশ নেই, তাই টাকা পাচার হচ্ছে। বিশ্বব্যাংকের বিভিন্ন প্রতিবেদনের সূচকেও দেখা গেছে, এ দেশে ব্যবসার পরিবেশ অন্য দেশের তুলনায় খারাপ হয়েছে। তিনি আরও বলেন, কালোটাকা তৈরির সূত্রগুলো বন্ধ করতে হবে। এ ছাড়া যারা টাকা পাচার করেছে, তাদের বিরুদ্ধে দৃশ্যমান শাস্তির ব্যবস্থা করতে হবে।সুইস ন্যাশনাল ব্যাংকের প্রতিবেদন অনুযায়ী, সুইস ব্যাংকে সবচেয়ে বেশি অর্থ রাখা আছে যুক্তরাজ্যের। আর দক্ষিণ এশিয়ার দেশগুলোর মধ্যে পাকিস্তান ৬৬তম, ভারত ৭০তম ও বাংলাদেশ ৮৮তম স্থানে। ২১১টি দেশ ও ভূখণ্ড নিয়ে এই তালিকা করা হয়েছে।জাতীয় রাজস্ব বোর্ডের (এনবিআর) চেয়ারম্যান নজিবুর রহমান প্রথম আলোকে বলেন, মুদ্রা পাচারের মতো গুরুতর অপরাধ ঠেকাতে এনবিআর সক্রিয় আছে। এনবিআরে ইতিমধ্যে মুদ্রা পাচার রোধে বিশেষ সেল গঠন করা হয়েছে। এ সেল বিভিন্ন সময়ে মুদ্রা পাচারসংক্রান্ত যত দেশি-বিদেশি প্রতিবেদন প্রকাশ হয়, তা পর্যবেক্ষণ করছে। সেই অনুযায়ী নিজেরা তদন্ত করে থাকে। ইতিমধ্যে মুদ্রা পাচারসংক্রান্ত আইনটি সংশোধন করে এনবিআরকে তদন্ত করার ক্ষমতা দেওয়া হয়েছে।সুইস ন্যাশনাল ব্যাংকের পরিসংখ্যান বিশ্লেষণে দেখা যায়, গত এক দশকের মধ্যে মূলত ২০১২ সাল থেকে সুইস ব্যাংকে বাংলাদেশিদের অর্থ রাখার পরিমাণ বেড়েই চলেছে। যেমন ২০১১ সালে ছিল ১৫ কোটি ২৩ লাখ ১১ হাজার কোটি সুইস ফ্রাঁ, পরের বছর তা বেড়ে হয় ২২ কোটি ৮৮ লাখ ৭৬ হাজার সুইস ফ্রাঁ। ২০১৩ সালে সুইস ব্যাংকে পাঠানো অর্থ আরও বৃদ্ধি পেয়ে হয় ৩৭ কোটি ১৮ লাখ ৮০ হাজার সুইস ফ্রাঁ।এ ছাড়া ২০০৬ সালে সুইস ব্যাংকে বাংলাদেশিদের গচ্ছিত অর্থ ছিল ১২ কোটি ৪৩ লাখ ৪৬ হাজার সুইস ফ্রাঁ, ২০০৭ সালে ২৪ কোটি ৩০ লাখ ৮৯ হাজার সুইস ফ্রাঁ, ২০০৮ সালে বাংলাদেশিদের গচ্ছিত অর্থের পরিমাণ নেমে আসে ১০ কোটি ৭০ লাখ সুইস ফ্রাঁ, ২০০৯ সালে কিছুটা বেড়ে হয় ১৪ কোটি ৯১ লাখ সুইস ফ্রাঁ এবং ২০১০ সালে তা আরও বেড়ে হয় ২৩ কোটি ৫৫ লাখ ৯১ হাজার সুইস ফ্রাঁ। বর্তমানে সুইস ফ্রাঁয়ের বাজারদর ৮০ টাকা ৫৪ পয়সা।
