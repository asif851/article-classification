
পলাতক চৌধুরী মুঈনুদ্দীন ও আশরাফুজ্জামান খানের বিরুদ্ধে মানবতাবিরোধী অপরাধের মামলায় আজ মঙ্গলবার জবানবন্দি দিয়েছেন রাষ্ট্রপক্ষের চতুর্থ সাক্ষী ও শহীদ অধ্যাপক সিরাজুল হক খানের ছেলে এনামুল হক খান। তিনি জাহাঙ্গীরনগর বিশ্ববিদ্যালয়ের ইতিহাস বিভাগের অধ্যাপক।
বিচারপতি ওবায়দুল হাসানের নেতৃত্বে তিন সদস্যের আন্তর্জাতিক অপরাধ ট্রাইব্যুনাল-২-এ দেওয়া জবানবন্দিতে এনামুল হক খান বলেন, একাত্তরের ১৪ ডিসেম্বর তাঁর বাবা ও আরও কয়েকজন শিক্ষককে ঢাকা বিশ্ববিদ্যালয়ের আবাসিক এলাকা থেকে আলবদরের সদস্যরা ধরে নিয়ে যায়। তাঁর বাবাকে নিয়ে যাওয়ার সময় অপহরণকারীদের নেতৃত্বে ছিলেন চৌধুরী মুঈনুদ্দীন ও আশরাফুজ্জামান খান।
 
