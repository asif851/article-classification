
মুক্তিযুদ্ধকালে জামালপুরে আলবদর বাহিনীর প্রতিষ্ঠাতা আশরাফ হোসেনসহ আটজনের বিষয়ে প্রতিবেদন দাখিল করার জন্য পুলিশকে নির্দেশ দিয়েছেন আন্তর্জাতিক অপরাধ ট্রাইব্যুনাল-২। এই আটজনের মধ্যে দুজন কারাগারে আছেন। বাকি ছয়জনকে পুলিশ এখনো গ্রেপ্তার করতে পারেনি।
বিচারপতি ওবায়দুল হাসানের নেতৃত্বে তিন সদস্যের ট্রাইব্যুনাল আজ রোববার এ আদেশ দেন। আদেশে বলা হয়, গ্রেপ্তার না হওয়া ছয়জন পলাতক কি না, বিষয়টি আগামী ১৭ মে তারিখের মধ্যে পুলিশকে ট্রাইব্যুনালে জানাতে হবে।
এই আটজন হলেন আশরাফ হোসাইন (৬৪), শরীফ আহম্মেদ ওরফে শরীফ হোসেন (৭১), মো. আবদুল মান্নান (৬৬), মো. আবদুল বারী (৬২), মো. হারুন (৫৮), মো. আবুল হাশেম (৬৫), শামসুল হক ওরফে বদর ভাই (৭৫) ও এস এম ইউসুফ আলী (৮৩)। এই আটজনের মধ্যে জামালপুর জেলা জামায়াতের সাবেক আমির শামসুল হক এবং জামায়াত নেতা ও সিংহজানি স্কুলের সাবেক প্রধান শিক্ষক ইউসুফ আলী কারাগারে আছেন।
তদন্ত সংস্থা ও রাষ্ট্রপক্ষ জানায়, এই মামলার প্রধান আসামি আশরাফ হোসাইন মুক্তিযুদ্ধকালে আলবদর বাহিনীর জামালপুর মহকুমা কমান্ডার ছিলেন। তাঁর মাধ্যমেই মূলত ইসলামি ছাত্র সংঘের (জামায়াতের তৎকালীন ছাত্র সংগঠন) বাছাই করা কর্মীদের নিয়ে জামায়াতের কিলিং স্কোয়াড আলবদর বাহিনী গঠিত হয়।
