
বঙ্গবন্ধু শেখ মুজিবুর রহমান মেরিটাইম ইউনিভার্সিটিতে প্রথম উপাচার্য, রেজিস্ট্রার ও কোষাধ্যক্ষ নিয়োগ দিয়েছে সরকার। চার বছরের জন্য উপাচার্য হিসেবে নিয়োগ পেয়েছেন নৌবাহিনীর রিয়ার অ্যাডমিরাল এ এস এম বাতেন।
এ ছাড়া একই মেয়াদে রেজিস্ট্রার পদে কমোডর খন্দকার তৌফিকুজ্জামান এবং কোষাধ্যক্ষ পদে নিয়োগ পেয়েছেন কমোডর এ এন এ রেজাউল হক।
শিক্ষা মন্ত্রণালয়ের এক প্রজ্ঞাপনে এ তথ্য জানানো হয়েছে।
চট্টগ্রামের আনোয়ারায় বাংলাদেশ মেরিন একাডেমি ক্যাম্পাসে বঙ্গবন্ধু শেখ মুজিবুর রহমান মেরিটাইম বিশ্ববিদ্যালয় প্রতিষ্ঠার উদ্যোগ নেয় গত সরকার। সংসদে পাস হওয়ার পর গত বছরের ২৬ অক্টোবর বঙ্গবন্ধু শেখ মুজিবুর রহমান মেরিটাইম ইউনিভার্সিটি আইনে সম্মতি দেন রাষ্ট্রপতি।
নিরাপদ জাহাজ চলাচল ব্যবস্থাপনা ও প্রশাসন, নৌ-প্রকৌশল ও প্রযুক্তি, ওশানোগ্রাফি, আন্তর্জাতিক মেরিটাইম আইন ইত্যাদি বিষয়ে স্নাতক ও স্নাতকোত্তর পর্যায়ে শিক্ষাদান ও গবেষণা হবে এই বিশ্ববিদ্যালয়ে।
বাংলাদেশ মেরিন একাডেমির অব্যবহূত ৩৫ একর জায়গায় দেশের প্রথম মেরিটাইম বিশ্ববিদ্যালয় প্রতিষ্ঠিত হয়। এটি দক্ষিণ এশিয়ার দ্বিতীয় মেরিটাইম বিশ্ববিদ্যালয়। এখান থেকে মেরিন ক্যাডেটদের আন্তর্জাতিক মানসম্পন্ন ‘ব্যাচেলর অব মেরিটাইম সায়েন্স’ ডিগ্রি দেওয়া হবে, যা বর্তমানে জাতীয় বিশ্ববিদ্যালয়ের অধীনে দেওয়া হচ্ছে।
 
