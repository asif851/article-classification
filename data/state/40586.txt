
ব্রাহ্মণবাড়িয়া সদর উপজেলার বুধল ইউনিয়নের জংগলীসার গ্রামের জংগলীসার বেসরকারি প্রাথমিক বিদ্যালয় ভাঙচুর, জমি দখল ও আসবাব লুটের অভিযোগে দায়ের করা মামলায় ১৪ জন আসামিকে কারাগারে পাঠিয়েছেন আদালত। গতকাল সোমবার ব্রাহ্মণবাড়িয়ার মুখ্য বিচারিক হাকিমের আদালতে মামলার ৩৫ জন আসামি হাজির হয়ে জামিন প্রার্থনা করেন। মুখ্য বিচারিক হাকিম মোস্তাক আহমেদ সাহ্দানী তাঁদের মধ্যে ১৪ জনের জামিন নামঞ্জুর করে কারাগারে পাঠানোর নির্দেশ দেন।তাঁরা হলেন জংগলীসার গ্রামের জালাল মিয়া, মুমিন মিয়া, আবুল খায়ের, গিয়াস উদ্দিন, মন মিয়া, মোশারফ হোসেন, আসাদ মিয়া, রাশেদ মিয়া, রহিছ মিয়া, মনির মিয়া, জামাল মিয়া, ধন মিয়া, বাছির মিয়া ও জলিল মিয়া।গতকাল সোমবার প্রথম আলোয় ‘আসবাব লুট করে বিদ্যালয়ের জমি দখলের চেষ্টা’ শিরোনামে একটি প্রতিবেদন ছাপা হয়।বিদ্যালয়ের পক্ষের আইনজীবী সাইফুল ইসলাম বলেন, বিচারিক হাকিম তাঁদের (মামলার আসামি) কাছে বিদ্যালয়ের আসবাব লুট ও শিক্ষার্থীদের মারধরের বিষয়ে জানতে চান।
