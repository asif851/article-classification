
কিশোরগঞ্জের মিঠামইন ও অষ্টগ্রাম উপজেলায় তিনটি সরকারি প্রাথমিক বিদ্যালয় ভবন ঝুঁকিপূর্ণ হওয়ায় ভবনগুলো পরিত্যক্ত ঘোষণা করা হয়েছে। ফলে খোলা আকাশের নিচে বা বিকল্প ব্যবস্থায় চলছে ওই তিনটি বিদ্যালয়ের শিক্ষার্থীদের পাঠদান।
মিঠামইন উপজেলা প্রশাসন সূত্রে জানা গেছে, উপজেলার ঘাগড়া ইউনিয়নের চমকপুর সরকারি প্রাথমিক বিদ্যালয়ের একাডেমিক ভবনে নিচের ভিমে ফাটল দেখা দেওয়ায় ওই ভবনকে পরিত্যক্ত ঘোষণা করা হয়। পরে বিদ্যালয় কর্তৃপক্ষ ভবনে তালা ঝুলিয়ে দেয়। বর্তমানে পাশের মাদ্রাসার দুটি কক্ষে অস্থায়ীভাবে ওই বিদ্যালয়ের পাঠদান চলছে।
উপজেলা প্রকৌশলী কৃষ্ণ চন্দ্র রায় বলেন, বিদ্যালয়ের ভবনটি ঝুঁকিপূর্ণ ঘোষণা করে পাঠদান বন্ধ রাখা হয়েছে। নতুন ভবন মঞ্জুর হয়েছে। দরপত্র আহ্বান করে ইতিমধ্যে ঠিকাদারকে কার্যাদেশ দেওয়া হয়েছে। কিছুদিনের মধ্যে কাজ শুরু হবে।
এদিকে অষ্টগ্রাম আদর্শ প্রাথমিক বিদ্যালয় ভবনকে পরিত্যক্ত ঘোষণা করা হয়েছে। ভবনে বিভিন্ন অংশে ফাটল দেখা দেওয়ায় ভবনটি ঝুঁকিপূর্ণ হয়ে পড়ে। পরে উপজেলা নির্বাহী কর্মকর্তা (ইউএনও) মহসিন উদ্দিন ও শিক্ষা কর্মকর্তা আফতাব উদ্দিন ভবনটিকে পরিত্যক্ত ঘোষণা করেন।
বিদ্যালয়ের প্রধান শিক্ষক আছমা রহমান জানান, বিদ্যালয়ের ভবন ঝুঁকিপূর্ণ হওয়ায় তা পরিত্যক্ত ঘোষণা করা হয়েছে। বর্তমানে খোলা আকাশের নিচে এই বিদ্যালয়ের চার শতাধিক শিক্ষার্থীর পাঠদান চলছে। তবে শিক্ষার্থীদের জন্য একটি দোচালা টিনের ঘর নির্মাণের জন্য উপজেলা প্রশাসন ৩০ হাজার টাকা বরাদ্দ দিয়েছে।
এ ছাড়া উপজেলার ভাতশালা সরকারি প্রাথমিক বিদ্যালয় পরিত্যক্ত ঘোষণার পরও ঝুঁকিপূর্ণ ভবনে শিক্ষার্থীদের পাঠদান চলছে। ওই বিদ্যালয়ের প্রধান শিক্ষক রফিকুল ইসলাম জানান, বিকল্প কোনো ব্যবস্থা নেই। এ কারণে ঝুঁকিপূর্ণ ভবনে শিক্ষার্থীদের পাঠদান চলছে। গ্রীষ্মকালীন ছুটির পর এ ব্যাপারে সিদ্ধান্ত নেওয়া হবে।
