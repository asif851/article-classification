
রাজধানী ঢাকার নিউমার্কেটের ভেতরে ব্যক্তিগত গাড়িসহ যান প্রবেশ ও পার্কিংয়ের ওপর নিষেধাজ্ঞার আদেশ দিয়েছেন হাইকোর্ট। এ বিষয়ে একটি রিট আবেদনের শুনানি নিয়ে আজ সোমবার বিচারপতি কাজী রেজা-উল হক ও বিচারপতি মোহাম্মদ উল্লাহর সমন্বয়ে গঠিত হাইকোর্ট বেঞ্চ রুলসহ এ আদেশ দেন।
নিউমার্কেটে গাড়িসহ বিভিন্ন যানবাহন প্রবেশ ও যত্রতত্র পার্কিংয়ের প্রেক্ষাপটে ‘সমাজের জন্য যুব উদ্যোগ’ নামের একটি মানবাধিকার সংগঠনের সভাপতি ইমতিয়াজ আহমেদ গতকাল রোববার রিট আবেদনটি করেন।
আদালতে ওই রিট আবেদনের পক্ষে শুনানি করেন আইনজীবী এ বি এম আলতাফ হোসেন। আজ প্রথম আলোকে তিনি বলেন, নিউমার্কেট রাজধানীর ঐতিহ্যবাহী একটি মার্কেট। সেখানে সব শ্রেণিপেশার লোকজন কেনাকাটার জন্য যায়। কিন্তু যখন-তখন গাড়ি প্রবেশ ও যেখানে-সেখানে পার্কিংয়ের জন্য নিউমার্কেটে আগত লোকজনকে দুর্ভোগ পোহাতে হয়। এসব যুক্তিতে রিট করা হলে আদালত আজ এ আদেশ দেন।
এ ছাড়া হাইকোর্টের রুলে নিউমার্কেটের ভেতরে যানবাহন প্রবেশে বাধা দিতে নিষ্ক্রিয়তা কেন অবৈধ হবে না, তা জানতে চাওয়া হয়েছে। ওই নিষ্ক্রিয়তার জন্য ঢাকা দক্ষিণ সিটি করপোরেশনের প্রধান নির্বাহী কর্মকর্তার বিরুদ্ধে ব্যবস্থা নিতে কেন নির্দেশ দেওয়া হবে না, তা জানতে চাওয়া হয়েছে। স্থানীয় সরকার, পল্লী উন্নয়ন ও সমবায় সচিব, ঢাকা দক্ষিণ সিটি করপোরেশনের প্রধান নির্বাহী কর্মকর্তা, পুলিশের মহাপরিদর্শক, পুলিশের রমনা অঞ্চলের ডিসি, নিউমার্কেট থানার ভারপ্রাপ্ত কর্মকর্তা (ওসি) এবং নিউমার্কেট দোকান মালিক সমিতির সভাপতিকে দুই সপ্তাহের মধ্যে রুলের জবাব দিতে বলা হয়েছে।
