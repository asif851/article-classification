
পারিবারিক কলহের জেরে পূর্ব নাখালপাড়ায় স্বামীর ছোড়া অ্যাসিডে ঝলসে গেছেন আকলিমা আক্তার (৩৮) নামে এক গৃহবধূ। গতকাল শুক্রবার দুপুরে এ ঘটনা ঘটে। তাঁর স্বামী আবদুল কুদ্দুস পলাতক রয়েছেন।আকলিমা ঢাকা মেডিকেল কলেজ হাসপাতালের বার্ন ইউনিটে চিকিৎসাধীন। তাঁর মুখমণ্ডল, শ্বাসনালি, হাত ও বুক দগ্ধ হয়েছে। চিকিৎসক জানিয়েছেন, তাঁর ১৫ শতাংশ দগ্ধ হয়েছে। তিনি আশঙ্কামুক্ত নন।তেজগাঁও শিল্পাঞ্চল থানার ওসি আবদুর রশিদ বলেন, আবদুল কুদ্দুস একসময় মালয়েশিয়ায় ছিলেন। বিদেশে থাকার সময় আকলিমার সঙ্গে আরেকজনের প্রেমের সম্পর্ক গড়ে ওঠে বলে সন্দেহ করতেন তিনি। এ নিয়ে স্বামী-স্ত্রীর মধ্যে বাগ্বিতণ্ডা হতো। তার ওপর আবদুল কুদ্দুস মাদকাসক্ত ছিলেন। এসব ঘটনার জের ধরেই ঘটনাটি ঘটেছে। আবদুল কুদ্দুসকে গ্রেপ্তারের চেষ্টা চলছে।আকলিমার ভাই ইমন বলেন, আবদুল কুদ্দুস মালয়েশিয়ায় নানা অনিয়ম-অপরাধে জড়িয়ে পড়ায় তাঁকে কারাগারে যেতে হয়েছিল। এসব নিয়ে বাগ্বিতণ্ডার একপর্যায়ে গতকাল দুপুর একটার দিকে অ্যাসিড ছোড়ার ঘটনা ঘটে।
