
ময়মনসিংহের ধোবাউড়া উপজেলায় আজ রোববার বিকেলে আওয়ামী লীগের দুই পক্ষের ব্যাপক সংঘর্ষ হয়েছে। সংঘর্ষে ধোবাউড়া উপজেলা পরিষদের চেয়ারম্যান ফুরকান উদ্দিন মৃধা ওরফে পাহাড়ি সেলিম (৪০) নিহত হয়েছেন। এ সময় উভয় পক্ষের কমপক্ষে ১৫ জন আহত হয়েছেন।আহত লোকজনের মধ্যে তিনজনকে ময়মনসিংহ মেডিকেল কলেজ হাসপাতাল এবং অন্যদের উপজেলা স্বাস্থ্য কমপ্লেক্সে ভর্তি করা হয়েছে।পুলিশ ও স্থানীয় সূত্রে জানা গেছে, দুপুুরে স্থানীয় সাংসদ ও সমাজকল্যাণ প্রতিমন্ত্রী প্রমোদ মানকিন ধোবাউড়া উপজেলা স্বাস্থ্য কমপ্লেক্সটি ৩১ থেকে ৫০ শয্যায় উন্নীতের আনুষ্ঠানিক উদ্বোধন করেন। অনুষ্ঠান শেষে খাওয়া-দাওয়ার আয়োজন চলছিল। এ সময় ‘ভিআইপি’দের খাবারকক্ষে প্রবেশ করাকে কেন্দ্র করে গামারীতলা ইউনিয়ন আওয়ামী লীগের সাধারণ সম্পাদক আজিজুল হক খান ও উপজেলা পরিষদের চেয়ারম্যান ফুরকান উদ্দিন মৃধা ওরফে সেলিমের কথা-কাটাকাটি হয়। একপর্যায়ে সেলিমের ভাই মজনু মারধর করে আজিজুল হক খানকে আহত করেন। এ ঘটনার পর আহত আজিজুল হক তাঁর এলাকা কলসিন্দুর বাজারে চলে যান। খবর পেয়ে আজিজুল হকের সমর্থকেরা দেশীয় অস্ত্রে সজ্জিত হয়ে কলসিন্দুর বাজারে সমবেত হন। প্রতিশোধ নিতে আজিজুল হক তাঁর সমর্থকদের নিয়ে উপজেলা সদরের দিকে রওনা হন। খবর পেয়ে সেলিমের লোকজনও সশস্ত্র অবস্থান নেন।
দুপক্ষের লোকদের সশস্ত্র হওয়ার ঘটনার পরিপ্রেক্ষিতে ধোবাউড়া উপজেলা নির্বাহী কর্মকর্তা (ইউএনও) আলমগীর হোসেন সদর এলাকায় বিকেল চারটা থেকে পরবর্তী নির্দেশ না দেওয়া পর্যন্ত ১৪৪ ধারা জারি করেন। বিকেল পাঁচটার দিকে ১৪৪ ধারা ভঙ্গ করে হাজারো মানুষ উপজেলা সদরের পঞ্চনন্দপুর এলাকায় কলসিন্দুর রোডে প্রবেশ করলে উভয় পক্ষ সংঘর্ষে জড়িয়ে পড়ে। আধা ঘণ্টাব্যাপী সংঘর্ষে বেশ কয়েকটি গুলিবিনিময়ের খবর পাওয়া গেছে। এ সময় সেলিমসহ কয়েকজন ধারালো অস্ত্রের আঘাতে গুরুতর আহত হন। সন্ধ্যায় চেতনাহীন সেলিমকে ময়মনসিংহ হাসপাতালে নিয়ে যাওয়া হয়। সেখানে হাসপাতালের কর্তব্যরত চিকিত্সক তাঁকে মৃত ঘোষণা করেন।এ ব্যাপারে জানতে চাইলে ধোবাউড়া থানার ভারপ্রাপ্ত কর্মকর্তা (ওসি) আবদুল হক প্রথম আলো ডটকমকে বলেন, ‘উপজেলা চেয়ারম্যান ফুরকান উদ্দিন হাসপাতালে মারা গেছেন বলে আমরা শুনেছি।’
