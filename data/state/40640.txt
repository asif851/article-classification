
রাজধানী ঢাকায় আজ শুক্রবার ঘন কুয়াশার সঙ্গে শৈত্যপ্রবাহ বইছে। সূর্যোদয়ের সময় ছিল সকাল ছয়টা ৪০ মিনিটে। কিন্তু বেলা ১১টার দিকেও সূর্যের আলো রাজধানী ঢাকায় দেখা যায়নি। কেবল কুয়াশা নয়, ঢাকায় শীতও পড়েছে আগের দিনের চেয়ে বেশি। গতকাল বৃহস্পতিবার রাজধানীর সর্বনিম্ন তাপমাত্রা ছিল ১৫ ডিগ্রি সেলসিয়াস। আজ তা কমে হয়েছে ১৩ দশমিক ৪ ডিগ্রি। চট্টগ্রাম ছাড়া দেশের সব বিভাগীয় শহরেই আজ ১ থেকে ২ ডিগ্রি তাপমাত্রা কমে এসেছে। ঢাকায় আবহাওয়া অধিদপ্তর জানিয়েছে, সারা দেশে তাদের ৩৫টি স্টেশনের মধ্যে ২০টি স্টেশন থেকে তাপমাত্রা কমে আসার তথ্য পাওয়া গেছে। আজ সকালে দেশের সর্বনিম্ন তাপমাত্রা ছিল যশোরে ৯ দশমিক ৪ ডিগ্রি সেলসিয়াস। আবহাওয়া অধিদপ্তরের সহকারী পরিচালক সানাউল হক বলেন, কুয়াশার কারণে সূর্যের আলো পড়ছে না। তাই শীত অনুভূত হচ্ছে। আবহাওয়া অধিদপ্তরের পূর্বাভাসে বলা হয়, পাবনা, যশোর, কুষ্টিয়াসহ দেশের মধ্যাঞ্চলের ওপর দিয়ে মৃদু শৈত্যপ্রবাহ বয়ে যাচ্ছে, এটি অব্যাহত থাকতে পারে। মধ্যরাত থেকে সকাল পর্যন্ত সারা দেশে মাঝারি থেকে ঘন কুয়াশা পড়তে পারে।
