
কৃষিমন্ত্রী মতিয়া চৌধুরী তালপট্টি নিয়ে বিএনপির বক্তব্যের তীব্র সমালোচনা করে বলেছেন, ভারতের সঙ্গে সমুদ্র সীমানা মামলায় বাংলাদেশ পাঁচ আনার মধ্যে চার আনা পেয়েছে। তার পরও খালেদা জিয়া ‘লাফালাফি’ করছেন।
মতিয়া বলেন, ‘আমরা ডুবুরি নিয়ে যাওয়ার সমস্ত খরচ বহন করব। উনি (খালেদা) টিম নিয়ে তালপট্টিতে গিয়ে ডুব দিয়ে দেখুক ওখানে কী আছে।’
আজ শুক্রবার নিজ নির্বাচনী এলাকা শেরপুরের নকলা উপজেলার গৌরদ্বার ইউনিয়ন পরিষদ প্রাঙ্গণে কৃষিমন্ত্রী এসব কথা বলেন। সেখানে তিনি গরিব দুস্থদের মধ্যে ঈদুল ফিতর উপলক্ষে ভিজিএফের চাল, শাড়ি ও শার্ট বিতরণ করেন। খবর বাসসের।
খালেদা জিয়ার ভারত তোষণনীতির কথা উল্লেখ করে আওয়ামী লীগের সভাপতিমণ্ডলীর এই সদস্য বলেন, ‘প্রধানমন্ত্রী থাকাকালে ভারত সফরে গিয়ে বেগম জিয়া গঙ্গার পানির হিস্যা নেওয়ার কথা বেমালুম ভুলে গিয়ে ছিলেন। তাঁর স্বামী জিয়াউর রহমানের আমলে ভারতের প্রধানমন্ত্রী মোরারজি দেশাই যখন বাংলাদেশ সফরে আসেন তখন তাঁকে খুুশি করার জন্য জিয়া ঢাকা শহরে কোরআনের আয়াত লেখা সমস্ত সাইনবোর্ড নামিয়ে ফেলেছিলেন। এসব ঘটনা অনেকে ভুলে গেলেও আমরা ভুলিনি।’
এসময় মন্ত্রীর সঙ্গে জেলা প্রশাসক জাকির হোসেন, পুলিশ সুপার মেহেদুল করিমসহ প্রশাসনের কর্মকর্তা ও স্থানীয় আওয়ামী লীগের নেতারা উপস্থিত ছিলেন।কৃষিমন্ত্রী উপজেলার গৌরদ্বার, পাঠাকাটা, চর অষ্টাধর ও টালকি ইউনিয়নে প্রায় পাঁচ হাজার দরিদ্র মানুষকে ১০ কেজি করে চাল, ১ হাজার দুস্থ নারীকে একটি করে শাড়ি, ৮০০ যুবককে একটি করে শার্ট/ টিশার্ট, ও ৫০ জন দরিদ্র মেধাবী ছাত্রীকে একটি করে থ্রিপিস প্রদান করেন।
