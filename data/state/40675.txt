
কক্সবাজারের টেকনাফ থেকে সমুদ্রপথে মানব পাচার চক্রের সদস্য বলে পরিচিত ইউছুপ জালালকে (৬২) গ্রেপ্তার করেছে পুলিশ। গতকাল শুক্রবার রাত নয়টার দিকে তাঁকে গ্রেপ্তার করা হয়। পুলিশের দাবি, তিনি আন্তর্জাতিক দালাল চক্রের সক্রিয় সদস্য ও টেকনাফের এজেন্ট।
ইউছুপ উপজেলার হ্নীলা ইউনিয়নের লেদা গ্রামের মৃত কালু মিয়ার ছেলে।টেকনাফ মডেল থানার ভারপ্রাপ্ত কর্মকর্তা (ওসি) মো. আতাউর রহমান খন্দকার প্রথম আলোকে বলেন, কিছুদিন আগে কুমিল্লার মৃত আলাউদ্দিনের ছেলে মাঈনুদ্দীনসহ তিনজনকে মালয়েশিয়া পাচার করেন ইউছুপ। পরে মাঈনুদ্দিনের ভাই মহিউদ্দিনের কাছ থেকে ইউছুপ তাঁদের মুক্তিপণের জন্য সাড়ে চার লাখ টাকা আদায় করলেও মাঈনুদ্দিনসহ তিনজনের কোনো হদিস মেলেনি। পরে ইউছুপকে আসামি করে টেকনাফ থানায় একটি অভিযোগ দায়ের করেন মাঈনুদ্দীন। এরই সূত্র ধরে ইউছুপকে গ্রেপ্তার করা হয়।প্রাথমিক জিজ্ঞাসাবাদে ইউছুপ ওই তিন যুবক ইন্দোনেশিয়ায় আছেন বলে পুলিশকে জানান। ওসি মো. আতাউর রহমান আরও জানান, ইউছুপের বিরুদ্ধে প্রতারণার মামলা করে কক্সবাজার আদালতে পাঠানো হয়েছে এবং তাঁকে জিজ্ঞাসাবাদের জন্য পাঁচ দিনের রিমান্ডের আবেদন করা হবে।
