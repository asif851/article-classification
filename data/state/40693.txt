
ময়মনসিংহে বিশ্বসাহিত্য কেন্দ্রের পক্ষ থেকে ৬২ জন সংগঠককে সম্মাননা দেওয়া হয়েছে। তাঁরা বাংলাদেশ সরকারের ‘সেকেন্ডারি এডুকেশন কোয়ালিটি অ্যান্ড অ্যাকসেস এনহান্সমেন্ট প্রজেক্ট (সেকায়েপ)’-এর অধীনে বিশ্বসাহিত্য কেন্দ্রের পরিচালনায় পাঠাভ্যাস উন্নয়ন কর্মসূচি অধীনে নিজ নিজ শিক্ষাপ্রতিষ্ঠানে সংগঠক হিসেবে কাজ করেন।
গতকাল বুধবার সকালে শহরের ভাটিকাশর এলাকায় অবস্থিত কারিতাস মিলনায়তনে এ সম্মাননা জানানো হয়। পুরস্কারপ্রাপ্ত ৬২ জনকে সম্মাননা সনদ ও বই দেওয়া হয়। অনুষ্ঠানে প্রধান অতিথি ছিলেন ময়মনসিংহ বিভাগের কমিশনার জি এম সালেহ উদ্দিন। বিশেষ অতিথি হিসেবে ছিলেন মাধ্যমিক ও উচ্চমাধ্যমিক শিক্ষা অধিদপ্তরের (মাউশি) ময়মনসিংহ অঞ্চলের পরিচালক মো. আবদুল মোতালেব ও জেলা শিক্ষা কর্মকর্তা রফিকুল ইসলাম। সভাপতিত্ব করেন সেকায়েপ প্রকল্পের পরিচালক (অতিরিক্ত সচিব) মো. মাহামুদ-উল-হক।
