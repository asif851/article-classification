
মুক্ত, স্বাধীন, স্মার্ট কিশোর-তরুণেরা ধূমপান করে না; মাদক তো নয়-ই। কিশোর-তরুণেরা কেবল একটি নেশায় আসক্ত হতে পারে, সেটি হলো বই পড়ার নেশা।গতকাল বৃহস্পতিবার প্রথম আলোর কার্যালয়ে মাদকবিরোধী রচনা প্রতিযোগিতার পুরস্কার বিতরণী অনুষ্ঠানে বক্তারা এসব কথা বলেন। আজ ২৬ জুন আন্তর্জাতিক মাদকবিরোধী দিবস। দিবসটি উপলক্ষে প্রথম আলো ট্রাস্ট মাদকবিরোধী রচনা প্রতিযোগিতার আয়োজন করে। ‘এক্সিম ব্যাংক-কিশোর আলো মাদকবিরোধী রচনা প্রতিযোগিতা ২০১৫’ উপলক্ষে ঢাকা ও ঢাকার বাইরের বিভিন্ন জেলা থেকে শতাধিক কিশোর-তরুণ হাজির হয় প্রথম আলোর কার্যালয়ে।ঢাকা বিশ্ববিদ্যালয়ের ইংরেজি বিভাগের অধ্যাপক সৈয়দ মনজুরুল ইসলাম বলেন, বাংলাদেশের কিশোর-তরুণদের অনেক দূর যাওয়ার সক্ষমতা আছে। তারা সব রকম অসম্ভবকে সম্ভব করতে প্রস্তুত হয়ে আছে। কিন্তু উঠে দাঁড়ানোর পথে বাধা মাদক। স্বাধীনতাযুদ্ধের আগে এর চেয়েও বড় বিপদ ছিল। সবাই একসঙ্গে চেষ্টা করলে মাদকের মতো বিপদ প্রতিরোধ করা সম্ভব।প্রথম আলোর সহযোগী সম্পাদক আনিসুল হক বলেন, ‘তোমাদের অনেক বন্ধুবান্ধব মাদক এগিয়ে দিতে পারে। না নিলে তোমাকে খ্যাত ভাবতে পারে। কিন্তু ওই সময়েই মাদককে না বলে তোমাকে স্মার্টনেস দেখাতে হবে।’প্রথম আলোর সহযোগী সম্পাদক আব্দুল কাইয়ুম বলেন, হতাশায় ভোগা মানুষ অনেক সময় বন্ধুবান্ধবের পরামর্শে মাদক সেবন করে। কিন্তু দুঃখ-বেদনা-হতাশা মোকাবিলায় শরীর থেকেই একটি হরমোন নিঃসরণ হয়। এর জন্য মাদকের প্রয়োজন নেই।অনুষ্ঠানে জাদুশিল্পী জুয়েল আইচ জাদু দেখান। অভিনেত্রী অপি করিম সবাইকে প্রতিদিন একবার এই প্রতিজ্ঞা করতে বলেন, ‘আমরা মাদক নেব না।’এক্সিম ব্যাংকের উপমহাব্যবস্থাপক খন্দকার রুমি এহসানুল হক মাদকের ভয়াবহ দিক সম্পর্কে বন্ধুবান্ধবকে জানানোর পরামর্শ দেন কিশোর-তরুণদের। অনুষ্ঠানটি উপস্থাপনা করেন প্রথম আলো ট্রাস্টের সমন্বয়কারী আজিজা আহমেদ।বিজয়ী হলো যারা: ‘ক’ বিভাগে প্রথম স্থান অধিকার করেছে বিন্দুবাসিনী সরকারি বালিকা বিদ্যালয়ের অষ্টম শ্রেণির নাফিসা তাসনীম ইশরাক, দ্বিতীয় কেন্দুয়া জয়হরি স্পাই সরকারি উচ্চবিদ্যালয়ের অষ্টম শ্রেণির ছাত্র সুদীপ্ত চক্রবর্তী এবং তৃতীয় ঢাকা বিয়াম মডেল স্কুল অ্যান্ড কলেজের নাজিব আহমেদ ভূইয়া।‘খ’ বিভাগে প্রথম হয়েছে রংপুর ক্যান্টনমেন্ট পাবলিক স্কুল অ্যান্ড কলেজের একাদশ শ্রেণির ছাত্রী নোশিন তুবা, দ্বিতীয় যশোর এম এম সরকারি কলেজের মো. মাহির মাশিয়ার মিম ও তৃতীয় ঢাকা ভিকারুন নিসা নূন কলেজের দ্বাদশ শ্রেণির ফারিহা ফেরদৌস দ্বীনি।
