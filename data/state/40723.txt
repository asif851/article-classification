
ঢাকার আশুলিয়ায় এক গানের শিল্পী গণধর্ষণের শিকার হয়েছেন অভিযোগে মামলা হয়েছে। ওই শিল্পী বাদী হয়ে আশুলিয়া থানায় আজ বৃহস্পতিবার করা মামলায় অভিযোগ করেছেন, অনুষ্ঠানে গান গাওয়ার কথা বলে ডেকে নিয়ে রাতভর আটকে রেখে তাঁকে গণধর্ষণ করা হয়েছে।
মামলার এজাহার ও আশুলিয়া থানা-পুলিশ সূত্রে জানা গেছে, ওই শিল্পী মাজারে মাজারে ঘুরে গান করেন। মাস খানেক আগে তাঁর সঙ্গে আশুলিয়ার আরেক নারী শিল্পীর পরিচয় হয়। এর সূত্র ধরেই গতকাল বুধবার রাতে আশুলিয়ায় একটি গানের অনুষ্ঠানে গান গাওয়ার ডাক পান ওই শিল্পী। তিনি নারায়ণগঞ্জ থেকে গতকাল সন্ধ্যার দিকে আশুলিয়ায় যান। পূর্বপরিচিত শিল্পীর দেওয়া ঠিকানায় যাওয়ার পর তাঁকে একটি ঘরে আটকে রেখে আট থেকে দশজন ধর্ষণ করেন। বিষয়টি জানার পর স্থানীয় লোকজনের সহায়তায় আশুলিয়া থানা-পুলিশ আজ তাঁকে উদ্ধার করে। থানায় নেওয়ার পর শিল্পী বাদী হয়ে মামলা করেন। পরে তাঁকে ঢাকা মেডিকেল কলেজ হাসপাতালের ওয়ান স্টপ ক্রাইসিস সেন্টারে (ওসিসি) পাঠিয়ে দেওয়া হয়।
আশুলিয়া থানার ভারপ্রাপ্ত কর্মকর্তা (ওসি) আবদুল আউয়াল ঘটনার সত্যতা নিশ্চিত করেছেন। খবর পেয়ে পুলিশ বেলা দেড়টার দিকে শিল্পীকে উদ্ধার করে থানায় নিয়ে যায়। এরপর তাঁর অভিযোগের পরিপ্রেক্ষিতে মামলা নথিভুক্ত করে তাঁকে ওসিসিতে পাঠানো হয়েছে। তিনি বলেন, ঘটনার সঙ্গে জড়িত কাউকে রাত নয়টা পর্যন্ত গ্রেপ্তার করা সম্ভব হয়নি।
