
কক্সবাজারের উখিয়া ও টেকনাফ সীমান্ত দিয়ে ৪০ জন রোহিঙ্গাকে মিয়ানমারে ফেরত পাঠিয়েছে বর্ডার গার্ড বাংলাদেশ (বিজিবি)। মিয়ানমার থেকে পালিয়ে আসা গুলিবিদ্ধ এক রোহিঙ্গা টেকনাফের লেদা রোহিঙ্গা ক্যাম্পে মারা গেছেন।
বিজিবি সূত্র জানায়, গতকাল রোববার সন্ধ্যা সাতটা থেকে আজ সোমবার সকাল সাতটার মধ্যে কক্সবাজারের উখিয়া ও টেকনাফ সীমান্ত দিয়ে ওই ৪০ জন রোহিঙ্গা অনুপ্রবেশের চেষ্টা করে। টেকনাফ সীমান্ত দিয়ে একটি নৌকায় ১২ জন রোহিঙ্গা অনুপ্রবেশের চেষ্টা করে। আর উখিয়ার বিভিন্ন সীমান্ত দিয়ে ২৮ জন রোহিঙ্গা অনুপ্রবেশের চেষ্টা চালায়। সবাইকে মিয়ানমারে ফেরত পাঠানো হয়েছে।
টেকনাফ-২ বিজিবির ভারপ্রাপ্ত অধিনায়ক মেজর আবু রাসেল ছিদ্দিকী বলেন, আজ সকালে হ্নীলা পয়েন্ট দিয়ে রোহিঙ্গাবোঝাই একটি নৌকা বাংলাদেশে অনুপ্রবেশের চেষ্টা করলে বাধা দেয় বিজিবি। নৌকাটিতে শিশু, নারী, পুরুষসহ ১২ জন রোহিঙ্গা ছিল। একই পয়েন্ট দিয়ে মিয়ানমারে ফেরত পাঠানো হয়।
উখিয়া সীমান্তে দায়িত্বে থাকা কক্সবাজার-৩৪ বিজিবির অধিনায়ক লে. কর্নেল ইমরান উল্লাহ সরকার বলেন, স্থল ও জলপথের বিভিন্ন সীমান্ত পয়েন্ট দিয়ে শিশু, নারী, পুরুষসহ ২৮ জন রোহিঙ্গা অনুপ্রবেশের চেষ্টা করে। বিজিবির বাধার মুখে তারা মিয়ানমারে ফেরত যেতে বাধ্য হয়।
টেকনাফের লেদা রোহিঙ্গা ক্যাম্পের ব্যবস্থাপনা কমিটির সভাপতি দুদু মিয়া বলেন, মিয়ানমার থেকে পালিয়ে আসা শাহ আলম (৪৫) নামের গুলিবিদ্ধ এক রোহিঙ্গা আজ দুপুর ১২টার দিকে ক্যাম্পে মারা গেছেন।
দুদু মিয়ার ভাষ্য, গত রোববার রাতে মিয়ানমারের মাংগালা খাল এলাকায় সেনা-পুলিশের গুলিতে আহত হন শাহ আলম। পরে নৌকায় করে বাংলাদেশে অনুপ্রবেশ করেন তিনি। চিকিৎসার অভাবে তাঁর মৃত্যু হয়।
আরও পড়ুন: 
রাখাইনে হত্যাকাণ্ড মানবতার বিরুদ্ধে অপরাধের শামিল: অ্যামনেস্টি
