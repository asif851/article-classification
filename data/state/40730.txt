
রাজবাড়ীর বালিয়াকান্দি উপজেলায় আম কুড়ানোয় গতকাল শনিবার এক শিশুকে মারধরের পর পানিতে চুবানোর অভিযোগ উঠেছে। অভিযুক্ত ব্যক্তি স্থানীয় একটি কলেজের শিক্ষক।
ঘটনার শিকার শিশুটির নাম মাহফুজ মণ্ডল (১২)। সে শালমারা ইউনিয়নের নিশ্চিন্তপুর গ্রামের সোহরাব আলী মণ্ডলের ছেলে। মাহফুজ শালমারা সরকারি প্রাথমিক বিদ্যালয়ে পঞ্চম শ্রেণিতে পড়ে।
মাহফুজকে বালিয়াকান্দি উপজেলা স্বাস্থ্য কমপ্লেক্সে ভর্তি করা হয়েছে। সেখানে চিকিৎসাধীন মাহফুজ বলে, সে গতকাল সকালে একই গ্রামের বাসিন্দা কলেজশিক্ষক সাখাওয়াত হোসেনের (বাদশা) বাড়িতে ঝড়ে পড়া আম কুড়াচ্ছিল। বিষয়টি দেখতে পেয়ে সাখাওয়াত প্রথমে তাকে মারধর করেন। একপর্যায়ে তাকে ধাক্কা দিয়ে পাশের পুকুরে ফেলে দেন। এরপর পানিতে চুবাতে থাকেন।স্থানীয় কয়েকজন ঘটনাটি দেখে মাহফুজকে উদ্ধার করেন।
তবে অভিযোগ অস্বীকার করেছেন বালিয়াকান্দি কলেজের শরীরচর্চার শিক্ষক সাখাওয়াত হোসেন। তিনি বলেন, মাহফুজ তাঁর বাড়ির ভেতরে রাখা আম চুরি করে। বিষয়টি টের পাওয়ার পর তিনি তাকে এভাবে চুরি করতে নিষেধ করেন। ঘটনাস্থল ত্যাগ করার পর অন্য কেউ মাহফুজকে চড়থাপ্পড় মারতে পারেন।
হাসপাতাল সূত্র বলছে, শিশুটিকে নির্দয়ভাবে পেটানো হয়েছে। শরীরের কয়েকটি স্থান ফুলে গেছে। এ ছাড়া তার শরীরের বিভিন্ন স্থানে পা দিয়ে আঘাতের চিহ্ন রয়েছে।
বালিয়াকান্দি থানার ওসি জাহিদুল ইসলাম বলেন, এ ঘটনায় কেউ অভিযোগ দেয়নি। অভিযোগ পেলে ব্যবস্থা নেওয়া হবে।
