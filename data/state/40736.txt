
নৌপরিবহনমন্ত্রী শাজাহান খান বলেছেন, ২০১৮ সালের মধ্যে স্বপ্নের পদ্মা সেতু পাড়ি দিয়ে দক্ষিণাঞ্চলের মানুষ রাজধানী ঢাকা থেকে বাড়ি যেতে পারবে। আজ শনিবার সকালে মাদারীপুর সরকারি নাজিমউদ্দিন বিশ্ববিদ্যালয় কলেজের বার্ষিক মিলাদ ও দোয়া মাহফিল অনুষ্ঠানে প্রধান অতিথির বক্তব্যে তিনি এ কথা বলেন।
নৌমন্ত্রী বলেন, শেখ হাসিনার সরকার বিশ্বব্যাংককে চ্যালেঞ্জ করে নিজস্ব অর্থায়নে এই পদ্মা সেতু নির্মাণ করছে। এর ৪০ শতাংশের বেশি কাজ ইতিমধ্যে শেষ হয়েছে।
২০১৯ সালে শেখ হাসিনা সরকারের অধীনে জাতীয় নির্বাচন হবে উল্লেখ্য করে শাজাহান খান বলেন, এই নির্বাচনে সবাইকে অংশ নেওয়ার আহ্বান জানানো হচ্ছে। কুমিল্লা সিটি করপোরেশন নির্বাচনে বিএনপি জয়লাভ করেও বলছে, নির্বাচন সুষ্ঠু হয়নি। তাহলে তারা জয়লাভ করল কীভাবে? এটাই হলো বিএনপির চরিত্র।
সরকারি নাজিমউদ্দিন বিশ্ববিদ্যালয় কলেজের অধ্যক্ষ অধ্যাপক নুরুল হক অনুষ্ঠানে সভাপতিত্ব করেন।
