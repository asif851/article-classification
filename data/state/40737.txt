
পানিসম্পদমন্ত্রী আনিসুল ইসলাম মাহমুদকে ‘আমার না’ বলে মন্তব্য করেছেন জাতীয় পার্টির (জাপা) চেয়ারম্যান এইচ এম এরশাদ। আজ বৃহস্পতিবার বিকেলে গাইবান্ধা সদরে বন্যাদুর্গত মানুষকে ত্রাণ দিতে গিয়ে তিনি এ মন্তব্য করেন।
জাপার সূত্র জানায়, আজ গাইবান্ধা সদর উপজেলার কামারজানি ইউনিয়ন ও ফুলছড়ি উপজেলার বাশালী ঘাট এলাকায় বন্যাদুর্গত মানুষের মধ্যে খাদ্য ও বস্ত্র বিতরণ করেন এরশাদ। এ সময় তিনি সেখানে দুটি পৃথক পথসভায় বক্তব্য দেন।
গণমাধ্যমে পাঠানো জাপার বিজ্ঞপ্তিতে বলা হয়, পথসভায় বক্তব্য দেওয়ার সময় স্থানীয় জনগণ কামারজানি ইউনিয়নকে ব্রহ্মপুত্র নদীর ভাঙন থেকে রক্ষায় জাপার দলীয় সাংসদ ও পানিসম্পদমন্ত্রী আনিসুল ইসলাম মাহমুদকে এলাকা পরিদর্শনে এসে ব্যবস্থা নিতে এরশাদের কাছে দাবি জানান। জবাবে এরশাদ বলেন, ‘পানিসম্পদমন্ত্রী তো আমার না, তিনি সরকারের মন্ত্রী। তারপরও আমি মন্ত্রীকে আহ্বান জানাব, আপনি এসে দ্রুত ব্যবস্থা গ্রহণ করুন।’
পথসভায় এরশাদ তাঁর শাসনামলে দুটি প্রলয়ংকরী বন্যায় মানুষের পাশে থাকার কথা উল্লেখ করেন। তিনি বলেন, ‘আমি যদি ক্ষমতায় থাকতাম, একজন মানুষ এক দিনও না খেয়ে, গৃহহারা হয়ে থাকত না। যেখানে সরকারের সাহায্যের হাত বাড়ানো কথা ছিল, সেখানে সরকার ঠিকমতো সাহায্য না করায় আমি তোমাদের সাহায্য করার জন্য এসেছি। আমি তোমাদের পাশে অতীতে ছিলাম, বর্তমানে আছি, ভবিষ্যতেও থাকব।’
পথসভা ও ত্রাণ বিতরণের সময় এরশাদের সঙ্গে ছিলেন জাতীয় পার্টির কো-চেয়ারম্যান জি এম কাদের, দলের মহাসচিব এ বি এম রুহুল আমিন হাওলাদার, কেন্দ্রীয় নেতা সুনীল শুভ রায়, জিয়াউল হক মৃধা, গাইবান্ধা জেলা জাপার সভাপতি আবদুর রশীদ সরকার প্রমুখ।
