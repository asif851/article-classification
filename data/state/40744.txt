
প্রায় ৬০ কোটি টাকা মূল্যের সরকারি জমি গ্রাসে সহযোগিতার অভিযোগে স্থানীয় সরকার মন্ত্রণালয়ের জ্যেষ্ঠ সহকারী সচিবসহ পাঁচ ব্যক্তির বিরুদ্ধে মামলা করেছে দুর্নীতি দমন কমিশন (দুদক)।
২০০৮ সালে ওই ঘটনার সময় সহকারী সচিব জসীমউদ্দিন হায়দার সাভার ভূমি জরিপ কার্যালয়ের সহকারী কমিশনার ছিলেন।মামলার অন্য আসামিরা হলেন সাবেক উপসহকারী কর্মকর্তা (ভূমি) আজগর আলী, আশুলিয়া ভূমি কার্যালয়ের সাবেক উপসহকারী কর্মকর্তা (ভূমি) শৈলেশ চন্দ্র দাস এবং দুই জমি গ্রহীতা আবদুল কাদের ও আলী আমজাদ।
আজ বৃহস্পতিবার সন্ধ্যায় সাভার থানায় ওই পাঁচজনের বিরুদ্ধে মামলা করেন দুদকের সহকারী পরিচালক আবু হেনা আশিকুর রহমান। বিষয়টি প্রথম আলো ডটকমকে নিশ্চিত করেছেন দুদকের উপপরিচালক প্রণব কুমার ভট্টাচার্য। মামলার এজাহারের বরাত দিয়ে তিনি জানান, ওই সরকারি কর্মকর্তাদের বিরুদ্ধে আবদুল কাদের ও আলী আমজাদের নামে অন্যায়ভাবে জমি নিবন্ধন করে দেওয়ার অভিযোগ আছে। এজাহারে আরও বলা হয়, পারস্পরিক যোগসাজশে এবং আর্থিকভাবে লাভবান হওয়ার উদ্দেশ্যে সাভারের বাসাইদ মৌজায় ১০ দশমিক ৪০ একর সরকারি জমি দুই গ্রহীতাকে নিবন্ধন করিয়ে দেন ওই কর্মকর্তারা।    
