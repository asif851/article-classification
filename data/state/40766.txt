
টাঙ্গাইলের ঘাটাইল উপজেলায় গণপিটুনিতে সন্দেহভাজন ডাকাত নিহত হয়েছে। ডাকাত সন্দেহে আরও তিনজনকে আটক করে পুলিশে সোপর্দ করেছে এলাকাবাসী। গতকাল রোববার দিবাগত রাত তিনটার দিকে এ ঘটনা ঘটে।
নিহত ও আটক ‘ডাকাতদের’ পরিচয় জানা যায়নি।
এলাকাবাসীর বরাত দিয়ে ঘাটাইল থানার ভারপ্রাপ্ত কর্মকর্তা (ওসি) কামাল হোসেন জানান, উপজেলার ধলাপাড়া ইউনিয়নের শোলাকুড়া গ্রামের একটি বাড়িতে ডাকাত দল হানা দেয়। এ সময় ওই বাড়ির লোকজন চিৎকার শুরু করে। আশপাশের লোকজন গিয়ে বাড়িটি ঘেরাও করে। সেখানে গণপিটুনিতে এক ‘ডাকাত’ নিহত হয়। পালানোর সময় আরও তিন ‘ডাকাতকে’ আটক করে এলাকাবাসী।
শোলাকুড়া গ্রাম থেকে প্রায় সাত কিলোমিটার দূরের সাগরদীঘি ও জোড়দীঘি গ্রাম থেকে তিনজন ‘ডাকাতকে’ আটক করা হয়।
