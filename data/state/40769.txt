
নাটোর সদর উপজেলার দত্তপাড়া এলাকায় আজ শুক্রবার দুপুরে ষষ্ঠ শ্রেণির এক মাদ্রাসা ছাত্রীর বিয়ের সব প্রস্তুতি নেওয়া হয়। খবর পেয়ে সেখানে উপস্থিত হন ভ্রাম্যমাণ আদালত। তখনই বরযাত্রীরা ঢুকছিলেন কনের বাড়িতে। তবে আদালতের উপস্থিতি টের পেয়ে তৎক্ষণাৎ পালিয়ে যান তাঁরা। পরে আদালতের পরামর্শে বরযাত্রীদের জন্য রান্না করা খাবার পাঠানো হয় স্থানীয় এতিমখানায়।
সদর উপজেলা সহকারী কমিশনারের (ভূমি) কার্যালয় সূত্রে জানা গেছে, এলাকাবাসীর মাধ্যমে খবর পেয়ে পুলিশ নিয়ে সহকারী কমিশনার ও নির্বাহী হাকিম ফারজানা খানম বেলা দুইটায় দত্তপাড়া এলাকার ওই বিয়েবাড়িতে উপস্থিত হন। আদালত ষষ্ঠ শ্রেণির ওই ছাত্রীর বিয়ের আয়োজন বন্ধ করে দেন এবং ছাত্রীর অভিভাবক ও স্থানীয় ইউপি সদস্যের কাছ থেকে অঙ্গীকারনামা নেন। ঠিক ওই সময়ই বরযাত্রীরা কনের বাড়িতে ঢুকছিলেন। আদালতের উপস্থিতি টের পেয়ে পালিয়ে যান তাঁরা।
ফারজানা খানম ঘটনার সত্যতা নিশ্চিত করে বলেন, সাবালিকা না হওয়া পর্যন্ত অভিভাবকেরা মেয়েটিকে বিয়ে দেবেন না বলে অঙ্গীকারনামা দিয়েছেন। তিনি বরযাত্রীদের জন্য রান্না করা খাবার দিঘাপতিয়া বালিকা শিশুসদনে পাঠানোর পরামর্শ দেন। তাঁর পরামর্শে সেখানে খাবার পৌঁছে দেওয়া হয়।
