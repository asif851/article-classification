
ঢাকার সাভারে দুটি পোশাক কারখানার শ্রমিকেরা গতকাল শনিবার কর্মবিরতি পালন করেছেন। এর মধ্যে একটি কারখানায় উৎপাদন ভাতা ও অপরটিকে সরকার ঘোষিত নতুন বেতনকাঠামো বাস্তবায়ন না করার প্রতিবাদে শ্রমিকেরা এ কর্মসূচি পালন করেন।শিল্প পুলিশ ও শ্রমিকদের সঙ্গে কথা বলে জানা গেছে, সম্প্রতি সাভার পৌর এলাকার মজিদপুরের গালিমপুর সোয়েটার নামে একটি পোশাক কারখানার শ্রমিকদের উৎপাদন ভাতা শতকরা পাঁচ ভাগ কমিয়ে দেওয়া হয়েছে। এর প্রতিবাদে কারখানাটির শ্রমিকেরা গতকাল সকালে কর্মস্থলে উপস্থিত হয়ে কাজ বন্ধ করে বসে থাকেন। কারখানা কর্তৃপক্ষ সমাধান দিতে ব্যর্থ হওয়ায় তাঁরা বিকেলের দিকে বাড়ি চলে যান।পুলিশ ও শ্রমিকেরা আরও জানান, নতুন বেতনকাঠামো অনুযায়ী বেতন না দেওয়ার প্রতিবাদে সাভারের হেমায়েতপুরের ফা অ্যাপারেলসের শ্রমিকেরাও গতকাল কোনো কাজ করেননি। শ্রমিকেরা কর্মস্থলে উপস্থিত হয়েই নতুন বেতনকাঠামো অনুযায়ী বেতন পরিশোধের দাবি জানান। কর্তৃপক্ষ তাঁদের সন্তোষজনক জবাব দিতে না পারায় তাঁরা কর্মবিরতি পালন করেন।
