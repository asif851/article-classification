
খালেদা জিয়ার বিরুদ্ধে রাষ্ট্রদ্রোহের মামলার বিষয়ে আনুষ্ঠানিক প্রতিক্রিয়া জানিয়েছে বিএনপি। দলের পক্ষ থেকে বলা হয়েছে, বিএনপির চেয়ারপারসনের বিরুদ্ধে দুর্নীতি ও নাশকতার মামলার পর রাষ্ট্রদ্রোহের মামলা প্রমাণ করে ক্ষমতাসীন আওয়ামী লীগ খালেদা জিয়াকে ভয় পায়।আজ মঙ্গলবার দুপুরে রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে এই প্রতিক্রিয়া জানান দলের ভারপ্রাপ্ত মহাসচিব মির্জা ফখরুল ইসলাম আলমগীর।মুক্তিযুদ্ধে শহীদের সংখ্যা নিয়ে মন্তব্যের কারণে খালেদা জিয়ার বিরুদ্ধে এক আইনজীবীর করা রাষ্ট্রদ্রোহের মামলা আমলে নিয়ে সমন জারি করেছেন আদালত। আগামী ৩ মার্চ তাঁকে আদালতে হাজির হতে বলা হয়েছে। ঢাকার মহানগর হাকিম মো. রাশেদ তালুকদার গতকাল সোমবার এই আদেশ দেন।গতকালই ঢাকার মুখ্য মহানগর হাকিম আদালতে দণ্ডবিধির ১২৩(ক)/১২৪(ক)/৫০৫ ধারায় মামলাটি করেন সুপ্রিম কোর্টের আইনজীবী মমতাজ উদ্দিন আহমদ। তিনি আওয়ামী লীগের কার্যনির্বাহী সংসদেরও সদস্য। এর আগে তিনি মামলা করার জন্য নিয়মানুযায়ী স্বরাষ্ট্র মন্ত্রণালয়ের অনুমোদন নেন।
