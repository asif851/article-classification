
স্কুলছাত্রী নিতু মণ্ডল হত্যা মামলায় মিলন মণ্ডল আদালতে স্বীকারোক্তিমূলক জবানবন্দি দিয়েছেন। আজ সোমবার মাদারীপুর মুখ্য বিচারিক হাকিম আদালতের জ্যেষ্ঠ হাকিম ফৌজিয়া হাফসার কাছে তিনি স্বীকারোক্তিমূলক জবানবন্দি দেন।
এ মামলার তদন্ত কর্মকর্তা ডাসার থানার উপপরিদর্শক মো. বায়েজিদ মৃধা প্রথম আলোকে জানান, মিলন মণ্ডলকে আদালতে হাজির করে সাত দিনের রিমান্ড চাওয়া হয়। মিলন মণ্ডল বিচারকের কাছে স্বীকারোক্তিমূলক জবানবন্দি দিয়েছেন। হত্যাকাণ্ড ঘটানোর কথা আদালতে স্বীকার করেছেন। আদালত তাঁকে জেলা কারাগারে পাঠানোর নির্দেশ দিয়েছেন।
মাদারীপুরের কালকিনি উপজেলার নবগ্রাম উচ্চবিদ্যালয়ের নবম শ্রেণির বিজ্ঞান বিভাগের ছাত্রী নিতু মণ্ডলকে (১৪) স্কুলে যাওয়ার পথে গতকাল রোববার সকালে কুপিয়ে হত্যা করা হয়। পালিয়ে যাওয়ার সময় গ্রামবাসী মিলন মণ্ডল নামের এক যুবককে আটক করে পিটুনি দিয়ে পুলিশে সোপর্দ করেন। নিতুর বাবা নির্মল মণ্ডল কালকিনির ডাসার থানায় রোববার রাতে একটি হত্যা মামলা করেছেন। মামলায় মিলন মণ্ডলকে আসামি করা হয়েছে।
এদিকে স্কুলছাত্রী নিতু মণ্ডল হত্যার প্রতিবাদে আজ সোমবার মুখর নবগ্রামের মানুষ। হত্যাকাণ্ডের প্রতিবাদ ও অপরাধীর দৃষ্টান্তমূলক শাস্তির দাবিতে নবগ্রাম উচ্চবিদ্যালয়ের শিক্ষার্থী ও শিক্ষকেরা মানববন্ধন করেছেন। সকাল ১০টার দিকে বিদ্যালয় মাঠে এক ঘণ্টাব্যাপী এ কর্মসূচি পালন করা হয়।
আরও পড়ুন : 
‘পাষণ্ড মিলন স্বপ্নটিকেই মেরে ফেলল’, গ্রাম মাতানো নিতু কাঁদিয়ে গেল সবাইকে
