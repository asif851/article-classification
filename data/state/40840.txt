
এক বছরের বেশি সময় পর বাংলাদেশ কৃষি বিশ্ববিদ্যালয় শাখা ছাত্রলীগের নতুন কমিটি ঘোষণা করা হয়েছে। নতুন কমিটিতে মো. সবুজ কাজীকে সভাপতি এবং মিয়া মোহাম্মদ রুবেলকে সাধারণ সম্পাদকের দায়িত্ব দেওয়া হয়েছে।
গতকাল বৃহস্পতিবার মধ্যরাতে ছাত্রলীগের কেন্দ্রীয় সভাপতি সাইফুর রহমান সোহাগ এবং সাধারণ সম্পাদক এস এম জাকির হোসাইন স্বাক্ষরিত এক বিজ্ঞপ্তিতে ওই কমিটি ঘোষণা করা হয়। আংশিক ঘোষিত কমিটির মেয়াদ এক বছর।
মো. সবুজ কাজী ও মিয়া মোহাম্মদ রুবেল বাংলাদেশ কৃষি বিশ্ববিদ্যালয়ের ইনস্টিটিউট অব এগ্রিবিজনেস অ্যান্ড ডেভেলপমেন্ট স্টাডিসের মাস্টার্সের শিক্ষার্থী।
কমিটির সহসভাপতি হিসেবে আনোয়ারুল ইসলাম ও এস এম আনিসুজ্জামান, যুগ্ম সাধারণ সম্পাদক নুর এ আলম ও মামুন আল মনসুর এবং সাংগঠনিক সম্পাদক হিসেবে ফয়সাল আহমেদ ও শেখ মাহমুদুর রহমানকে রাখা হয়েছে।
ময়মনসিংহ জেলা ছাত্রলীগের সঙ্গে বিশ্ববিদ্যালয় শাখা ছাত্রলীগের কোন্দলের জেরে গত বছরের ৬ সেপ্টেম্বর বিশ্ববিদ্যালয় ছাত্রলীগের কমিটির কার্যক্রম স্থগিত করে কেন্দ্রীয় ছাত্রলীগ। এর এক মাস পর ছাত্রলীগের ওই কমিটি বিলুপ্ত ঘোষণা করা হয়। বিলুপ্ত কমিটির সভাপতি ছিলেন মুর্শেদুজ্জামান খান ও সাধারণ সম্পাদক সাইফুল ইসলাম।
