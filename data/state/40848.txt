
গাজীপুরের কাশিমপুরের নয়াপাড়া এলাকায় পোশাক কারখানা মাল্টি ফ্যাবস লিমিটেডের বয়লার বিস্ফোরণের ঘটনায় আজ মঙ্গলবার আরও একজনের লাশ উদ্ধার করা হয়েছে। এ নিয়ে গতকাল সোমবার সন্ধ্যার এ ঘটনায় মৃত ব্যক্তির সংখ্যা বেড়ে দাঁড়াল ১০-এ।
এদিকে আজ সকাল আটটা থেকে উদ্ধারকাজ শুরু করেছে ফায়ার সার্ভিস।
গতকাল সন্ধ্যায় মাল্টি ফ্যাবস লিমিটেডে বয়লার বিস্ফোরণ হয়। এতে নয়জন নিহত হন। আহত হয়েছেন প্রায় অর্ধশত।
গাজীপুর ফায়ার সার্ভিসের ওয়ার হাউস ইন্সপেক্টর শাহিন মিয়া প্রথম আলোকে বলেন, আজ সকাল আটটা থেকে উদ্ধারকাজ শুরু করা হয়। উদ্ধারকাজ শুরুর পর সকাল সোয়া আটটার দিকে একজনের লাশ উদ্ধার করা হয়।
গাজীপুর ফায়ার সার্ভিসের উপসহকারী পরিচালক মো. আখতারুজ্জামান বলেন, গতকাল মধ্যরাতের পর আজ সকালে উদ্ধারকাজ শুরু হওয়ার পরপরই একজনের লাশ উদ্ধার করা হয়েছে।
মাল্টি ফ্যাবস লিমিটেডের বয়লার বিস্ফোরণের নিহত ব্যক্তিদের মধ্য একজনের নাম-পরিচয় জানা গেছে। ঢাকা মেডিকেল কলেজ হাসপাতালে মারা যাওয়া ওই ব্যক্তির নাম সোলায়মান মিয়া (৩০) বলে জানা গেছে। কামরুল ইসলাম নামের আরও একজন ঢাকা মেডিকেলের বার্ন ইউনিটে চিকিৎসাধীন আছেন বলে জানিয়েছেন হাসপাতালের পুলিশ ক্যাম্পের ইনচার্জ মো. বাচ্চু মিয়া।
মো. আখতারুজ্জামান বলেন, ফায়ার স্টেশনের কর্মীরা কারখানার লোকজন ও এলাকাবাসীর সহায়তায় আহত ব্যক্তিদের উদ্ধার করে স্থানীয় বিভিন্ন ক্লিনিক ও হাসপাতালে পাঠান। এর মধ্যে ৩১ জনকে স্থানীয় শরীফ মেডিকেলে ও ১৬ জনকে কোনাবাড়ী ক্লিনিকে ভর্তি করা হয়েছে।
ঈদের ছুটির পর কারখানাটি আজ খোলার কথা ছিল। এ জন্য গতকাল থেকে প্রস্তুতি নিচ্ছিল কারখানা কর্তৃপক্ষ। দুপুরের পর ডাইং ইউনিটের বয়লার সেকশনটি চালু করা হয়। এতে ২৫ থেকে ৩০ জন শ্রমিক কাজ করছিলেন। সন্ধ্যা সোয়া সাতটার দিকে হঠাৎ বিকট শব্দে বয়লারটির বিস্ফোরণ ঘটলে চারতলা ভবনের নিচতলা ও দোতলার দুই পাশের দেয়াল, দরজা-জানালা ও যন্ত্রাংশ উড়ে বিভিন্ন স্থানে ছড়িয়ে-ছিটিয়ে পড়ে। এতে কারখানার শ্রমিক ছাড়াও সামনের রাস্তা দিয়ে চলাচলকারী লোকজন আহত হন।
গত বছরের ১০ সেপ্টেম্বর গাজীপুরের টঙ্গীর বিসিক শিল্পনগরীতে টাম্পাকো ফয়েলস লিমিটেড নামে একটি কারখানায় ভয়াবহ বিস্ফোরণে ৩৮ জন নিহত ও কমপক্ষে ১৫ জন আহত হন।
গাজীপুরে ১০ পোশাক কারখানা বন্ধগাজীপুরের কাশিমপুরের নয়াপাড়া এলাকায় পোশাক কারখানা মাল্টি ফ্যাবস লিমিটেডের বয়লার বিস্ফোরণের ঘটনায় ওই এলাকার ১০টি পোশাক কারখানা আজ মঙ্গলবার এক দিনের জন্য বন্ধ ঘোষণা করা হয়েছে।
গাজীপুর শিল্প পুলিশ-২ জোনের ইন্সপেক্টর আবদুল খালেক প্রথম আলোকে জানান, নয়াপাড়া এলাকায় মাল্টি ফ্যাবস লিমিটেডে বয়লার বিস্ফোরণের ঘটনায় আশপাশের ১০টি পোশাক কারখানা আজ এক দিনের জন্য বন্ধ ঘোষণা করা হয়েছে।
আরও পড়ুন... 
গাজীপুরে কারখানায় বয়লার বিস্ফোরণে নিহত ৯
