
সিলেটের সরকারি অগ্রগামী বালিকা উচ্চবিদ্যালয়ের শিক্ষার্থীদের আঁকা ১৬২টি চিত্রকর্ম নিয়ে তিন দিনব্যাপী শিল্পকর্ম প্রদর্শনী শেষ হয়েছে। গতকাল মঙ্গলবার দুপুরে শহরের জিন্দাবাজার এলাকায় বিদ্যালয় ক্যাম্পাসে এ সমাপনী অনুষ্ঠান হয়।অনুষ্ঠানে প্রধান অতিথির বক্তৃতা করেন সিলেট সিটি করপোরেশনের প্রধান নির্বাহী কর্মকর্তা এনামুল হাবীব। বিদ্যালয়ের প্রধান শিক্ষক বাবলী পুরকায়স্থের সভাপতিত্বে শুভেচ্ছা বক্তব্য দেন শিল্পকর্ম প্রদর্শনীর সমন্বয়ক ও চারুকলার শিক্ষক চিত্রশিল্পী সুভাষ চন্দ্র নাথ। শিক্ষক কোহেলী রানী রায়ের সঞ্চালনায় আরও বক্তব্য দেন বিদ্যালয়ের সহকারী প্রধান শিক্ষক (প্রভাতি) নাজমা বেগম ও সহকারী প্রধান শিক্ষক (দিবা) মো. কবির খান বক্তব্য দেন।চিত্রশিল্পী সুভাষ চন্দ্র নাথ জানান, শিক্ষার্থীদের পাঠ্যসূচির বাইরে আঁকাআঁকির প্রেরণা দিতেই এ প্রদর্শনীর আয়োজন। ষষ্ঠ থেকে দশম শ্রেণি পর্যন্ত ১৪৫ জন শিক্ষার্থীর আঁকা ১৬২টি চিত্রকর্ম নিয়ে এ প্রদর্শনী হয়েছে। সমাপনী অনুষ্ঠানে ৩৪ ছাত্রীকে ভালো আঁকার জন্য পুরস্কৃত করা হয়। গত রোববার এ প্রদর্শনীর উদ্বোধন করেন শিক্ষামন্ত্রী নুরুল ইসলাম নাহিদ।
