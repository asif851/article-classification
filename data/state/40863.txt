
বাংলাদেশ পেট্রোলিয়াম করপোরেশন (বিপিসি) ও ইন্ডিয়ান অয়েল লিমিটেড (আইওএল) যৌথ উদ্যোগে চট্টগ্রামে একটি এলপি গ্যাস প্ল্যান্ট স্থাপনে সমঝোতা স্মারক (এমওইউ) সই করেছে।
আজ সোমবার দুপুরে ঢাকার একটি অভিজাত হোটেলে দুই পক্ষ এই এমওইউ সই করে। এ সময় বাংলাদেশের বিদ্যুৎ ও জ্বালানি প্রতিমন্ত্রী নসরুল হামিদ এবং ভারতের জ্বালানি ও প্রাকৃতিক গ্যাস–বিষয়ক প্রতিমন্ত্রী ধর্মেন্দ্র প্রধান উপস্থিত ছিলেন।
আজ সকাল থেকে ওই হোটেলে বাংলাদেশ ও ভারতের মধ্যে জ্বালানি সহযোগিতা নিয়ে আলোচনা হয়। সেখানে দুই পক্ষের মধ্যে আরও একটি সিদ্ধান্ত চূড়ান্ত হয়। সিদ্ধান্ত অনুযায়ী, ভারতের শিলিগুড়ির নূমালিগড়ে অবস্থিত আইওএলের শোধনাগার থেকে পাইপলাইনের মাধ্যমে দীর্ঘ মেয়াদে জ্বালানি তেল (মূলত ডিজেল) আমদানি করবে বাংলাদেশ।
এ ছাড়া দুই দেশের মধ্যে জ্বালানি খাতে সহযোগিতার অংশ হিসেবে বাংলাদেশে বিনিয়োগে সম্মত হয়েছে ভারত।
বাংলাদেশে স্থলভিত্তিক ও ভাসমান এলএনজি টার্মিনাল করতে ভারত আগ্রহ প্রকাশ করেছে।
ত্রিপুরা থেকে গ্যাস আনার জন্য ভারতের কাছে প্রস্তাব দিয়েছে বাংলাদেশ।এসব বিষয় আগামী জুনে অনুষ্ঠিত দুই দেশের সচিব পর্যায়ের বৈঠকে চূড়ান্ত হতে পারে।
আরও পড়ুন: ভারতের জ্বালানি প্রতিমন্ত্রী ঢাকায়
