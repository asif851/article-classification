
রাঙামাটির বাঘাইছড়িতে পাহাড়ধসের ঘটনায় একটি সড়কে যান চলাচল বন্ধ হয়ে গেছে।স্থানীয় সূত্র জানায়, গত বৃহস্পতিবার রাতে ভারী বৃষ্টির কারণে বাঘাইছড়ি-দীঘিনালা সড়কের পাঁচটি স্থানে ও সাজেক-বাঘাইহাট সড়কের দুটি স্থানে পাহাড় ধসে পড়ে। এতে সড়ক দুটিতে যান চলাচল বন্ধ হয়ে যায়। পাহাড়ধসের ঘটনার পর সেনাবাহিনীর ১৯ ইসিবি এবং সড়ক ও জনপথ বিভাগ (সওজ) মাটি সরানোর কাজ শুরু করে। মাটি সরানোর পর বেলা সাড়ে তিনটার দিকে বাঘাইহাট-সাজেক সড়কে যান চলাচল শুরু হয়। তবে বাঘাইছড়ি-দীঘিনালা সড়কে এখনো যান চলাচল বন্ধ।সওজ ও স্থানীয় সূত্র জানায়, বাঘাইহাট-সাজেক সড়কের ৮ নম্বর পাড়া ও ধাব আদাম এলাকায় পাহাড়ধসের ঘটনা ঘটে। আর বাঘাইছড়ি-দীঘিনালা সড়কের জুম্মবী আদাম এলাকার পাঁচটি স্থানে পাহাড় ধসে পড়ে। গতকাল বিকেল পর্যন্ত ওই সড়কের দুটি স্থান থেকে মাটি সরানো সম্ভব হয়। বাঘাইছড়ি-দীঘিনালা সড়কে যান চলাচল বন্ধ হয়ে যাওয়ায় ঈদের ছুটিতে বাড়ি আসা মানুষ বিপাকে পড়েছেন।খাগড়াছড়ি জিপ ও বাস মালিক গ্রুপের বাঘাইছড়ি প্রতিনিধি জগৎ দাশ বলেন, ‘বাঘাইছড়ি-দীঘিনালা সড়ক থেকে মাটি সরানো না হওয়া পর্যন্ত যান চলাচল বন্ধ থাকবে। আমরা টিকিট বিক্রি বন্ধ করে দিয়েছি।’সওজের খাগড়াছড়ির সহকারী প্রকৌশলী মো. জাহাঙ্গীর আলম বলেন, আজ শনিবার বাঘাইছড়ি-দীঘিনালা সড়ক থেকে মাটি সরানোর কাজ আবার শুরু করা হবে।
