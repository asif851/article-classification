
ন্যাশনাল মেডিকেল কলেজের শিক্ষার্থী সাদিয়া হাসানকে ধাক্কা দেওয়া সেই বাসের চালককে গ্রেপ্তার করে রিমান্ডে নেওয়া হয়েছে। তাঁর নাম রিয়াজ বাঘা। গতকাল রোববার রাতে তাঁকে রাজধানীর মিরপুর এলাকা থেকে পুলিশ গ্রেপ্তার করে।
রিয়াজ তানজিল পরিবহনের চালক। মামলার তদন্তকারী কর্মকর্তা বংশাল থানার এসআই রোকনউদ্দিন আজ সোমবার দুপুরে রিয়াজকে আদালতে হাজির করে পাঁচ দিনের রিমান্ড চেয়ে আবেদন করেন। শুনানি শেষে ঢাকার মহানগর হাকিম গোলাম নবী এক দিনের রিমান্ড মঞ্জুর করেন।
গত শনিবার সকালে সাদিয়া ও তাঁর মা রাজশাহী থেকে ট্রেনে কমলাপুর আসেন। সেখান থেকে অটোরিকশায় করে হোস্টেলে যাচ্ছিলেন তাঁরা। পথে বংশাল থানার নর্থসাউথ রোড এলাকায় তাঁদের বহনকারী অটোরিকশাটিকে ধাক্কা দেয় একটি বাস। ​এতে সাদিয়া মারা যান আর তাঁর মা গুরুতর আহত হন।
সাদিয়া ন্যাশনাল মেডিকেল কলেজের পঞ্চম বর্ষের ছাত্রী ছিলেন।
বংশাল থানার ভারপ্রাপ্ত কর্মকর্তা (ওসি) নূরে আলম প্রথম আলোকে বলেন, গতকাল রাতে বাসটি জব্দ করা হয়েছে। একই সঙ্গে চালকের সহকারী মিলনকেও গ্রেপ্তার করা হয়।
