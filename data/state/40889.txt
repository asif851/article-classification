
নতুন বেতন স্কেলে সিলেকশন গ্রেড, টাইম স্কেল পুনর্বহাল এবং ক্যাডার ও নন-ক্যাডার ‘বৈষম্য’ নিরসনসহ কয়েকটি দাবিতে আজ বৃহস্পতিবার রাজধানীর ফার্মগেটের পুলিশ বক্সের সামনে অবস্থান নিয়েছেন প্রকৌশলী, কৃষিবিদ, চিকিৎসক ও ২৬টি বিসিএস ক্যাডারভুক্ত কয়েক শ কর্মকর্তা। এতে এ রাস্তায় যান চলাচল বন্ধ হয়েছে। এ কারণে কারওয়ান বাজার থেকে ফার্মগেট হয়ে মহাখালীগামী গাড়িগুলো আটকে তীব্র যানজটের সৃষ্টি হয়েছে। 
প্রকৃচি-বিসিএস সমন্বয় কমিটির ডাকে পূর্ব ঘোষিত এ কর্মসূচির অনুযায়ী এসব কর্মকর্তারা আজ সকালে প্রথমে ফার্মগেটের কৃষিবিদ ইনস্টিটিউটে জড়ো হন। সেখান থেকে একটি মিছিল নিয়ে প্রধানমন্ত্রীর কার্যালয়ের দিকে রওনা দেন। মিছিলটি ফার্মগেটের পুলিশ বক্সের সামনে এলে পুলিশ মিছিলটি আটকে দেয়। এ অবস্থায় সেখানেই অবস্থান নিয়ে এসব সরকারি কর্মকর্তা বিভিন্ন স্লোগান দিচ্ছেন। পরে আন্দোলনকারীদের মধ্যে থেকে ছয়জনের একটি প্রতিনিধি দল প্রধানমন্ত্রীর কার্যালয়ে স্মারক লিপি দিতে যান। অন্য কর্মকর্তারা শেষ খবর পাওয়া পর্যন্ত সড়কেই অবস্থান করছেন।
আরও পড়ুন..
চাকরিজীবীদের আন্দোলন চলবে, সিদ্ধান্ত পাল্টাবেন না অর্থমন্ত্রী
