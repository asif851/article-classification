
অবশেষে এলাকাবাসীর দাবির মুখে নাটোর সদর উপজেলার একডালা এলাকার নারদ নদের ওপর থেকে প্রাণ এগ্রো লিমিটেড কোম্পানির অবৈধ স্থাপনা নিজ উদ্যোগেই অপসারণ শুরু করেছে প্রতিষ্ঠানটি। গত সোমবার এই অপসারণের কাজ শুরু হয়।
নাটোর পানি উন্নয়ন বোর্ড (পাউবো) কার্যালয় সূত্র জানায়, শহরের একডালায় অবস্থিত প্রাণ শিল্পপার্কের দক্ষিণ পাশে সিংহারদহ উত্তরপাড়া এলাকায় নারদ নদের ওপর দিয়ে মালামাল পারাপার ও কোম্পানির গাড়ি চলাচলের জন্য ২০০৯ সালে অবৈধভাবে একটি কালভার্ট নির্মাণ করা হয়। এতে নদীর স্বাভাবিক গতিপথ বাধাগ্রস্ত হয়। তা ছাড়া প্রাণের অপরিশোধিত বর্জ্য ও ময়লা-আবর্জনা জমে নদীর পানি মারাত্মক দূষিত হচ্ছিল। কালভার্টটি নির্মাণের পর থেকেই সেটি উচ্ছেদের আন্দোলন করছিল পরিবেশবাদী সংগঠনগুলোসহ স্থানীয় লোকজন। এ অবস্থায় সম্প্রতি জেলা প্রশাসন কালভার্টটি উচ্ছেদে কোম্পানিটিকে সাত দিনের সময় দিয়ে একটি চিঠি দেয়।
সরেজমিনে গতকাল মঙ্গলবার দেখা যায়, প্রাণ কর্তৃপক্ষ কালভার্টটি ভাঙা শুরু করেছে। তবে পুরো কালভার্টটি অপসারণে বেশ কয়েক দিন লাগতে পারে বলে সংশ্লিষ্ট ব্যক্তিরা জানান। 
জেলা প্রশাসক জাফর উল্লাহ জানান, প্রশাসনের নির্দেশ মেনে প্রাণ কর্তৃপক্ষ কালভার্ট ভেঙে ফেলছে।
এদিকে প্রাণের এজিএম রেজাউল ইসলাম জানান, কালভার্টটি ভেঙে যান চলাচলের জন্য এখানে একটি সেতু করা হবে।
