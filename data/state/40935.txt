
ভোলার দৌলতখান উপজেলার চরপাতা ইউনিয়নের লেজপাতা গ্রামের নির্যাতনের শিকার সেই গৃহবধূকে বাড়ি থেকে উৎখাতের হুমকি দেওয়া হচ্ছে বলে অভিযোগ পাওয়া গেছে।যেকোনো সময় ওই গৃহবধূ ও তাঁর পরিবারের সদস্যকে মামলার আসামিরা হত্যা করতে পারে বলে আশঙ্কা করা হচ্ছে। এ ঘটনায় গতকাল বৃহস্পতিবার দুপুরে দৌলতখান থানায় একটি জিডি করেছেন ওই গৃহবধূ।দৌলতখান থানার ভারপ্রাপ্ত কর্মকর্তা (ওসি) মুজিবুল হক ও মামলার তদন্ত কর্মকর্তা উপপরিদর্শক (এসআই) আশ্রাফ আলী জিডির সত্যতা নিশ্চিত করে জানান, গৃহবধূকে সার্বক্ষণিক নিরাপত্তা প্রদানসহ আসামিদের গ্রেপ্তারের চেষ্টা চালাচ্ছে পুলিশ। এ ছাড়া এলাকার লোকজনকে সচেতন করা এবং হিন্দুসম্প্রদায়ের নিরাপত্তার স্বার্থে গত বুধবার বিকেলে চরপাতা ইউনিয়নের বটতলায় সাম্প্রদায়িক সম্প্রীতি সভা করা হয়েছে।এদিকে গতকাল বৃহস্পতিবার আইন ও সালিশ কেন্দ্রের জ্যেষ্ঠ উপপরিচালক নিনা গোস্বামী ও সালমা জাবিন গৃহবধূর বাড়িঘর পরিদর্শন করে তাঁকে আর্থিক সহায়তা দেন। তাঁরা দিনের বিভিন্ন সময় সাংবাদিক, মানবাধিকারকর্মী, আইন প্রয়োগকারী সংস্থা ও প্রশাসনের কর্তা ব্যক্তিদের সঙ্গে মতবিনিময় করেন। ব্র্যাক, কোস্টট্রাস্ট, হিউম্যান রাইটস ডিফেন্ডার ফোরাম ও আঙিনা মহিলা সমিতি টানা সাত দিন গৃহবধূর বাড়ি পরিদর্শন করবে।প্রসঙ্গত, ১৩ সেপ্টেম্বর দৌলতখান উপজেলার লেজপাতা গ্রামের ওই গৃহবধূ জসিম মোল্লা নামের এক ব্যক্তির শারীরিক ও যৌন নির্যাতনের শিকার হন। এ ঘটনায় দৌলতখান থানায় নারী ও শিশু নির্যাতন দমন আইনে মামলা হয়েছে।
 
