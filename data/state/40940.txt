
ময়মনসিংহের মুক্তাগাছা উপজেলায় পুলিশের দুই সহকারী উপপরিদর্শককে (এএসআই) পিটিয়ে দুই আসামিকে ছিনিয়ে নেওয়ার ঘটনা ঘটেছে। পুলিশ বলেছে, যারা আসামিদের ছিনিয়ে নিয়েছে তারাও একটি মামলার আসামি।আজ বুধবার দুপুরে উপজেলার চানপুর গ্রামে এ ঘটনা ঘটে।
আহত দুই এএসআই হলেন শাহীনুর রহমান (৩০) ও রেজানুর রহমান (৪০)। তাঁদের ময়মনসিংহ মেডিকেল কলেজ হাসপাতালে ভর্তি করা হয়েছে।
পুলিশ ও স্থানীয় সূত্রে জানা গেছে, মুক্তাগাছা উপজেলায় বন বিভাগের দায়ের করা প্রায় ৭০টি মামলা রয়েছে। এসব মামলায় গোগাই ইউনিয়নের চানপুর গ্রামের কমপক্ষে ২৫ জন অধিবাসীকে আসামি করা হয়েছে। আজ দুপুরে মোটারসাইকেলে চড়ে মুক্তাগাছা থানার এএসআই শাহীনুর রহমান ও রেজানুর রহমান চানপুরে আসামিদের গ্রেপ্তার করতে যান। গ্রামে ঢুকেই প্রথমে তাঁরা বন বিভাগের মামলার আসামি জুলহাস ও বাবুলকে পান। তাঁদের গ্রেপ্তার করা হলে পুলিশ সদস্যের ওপর লাঠিসোঁটা ও রামদা নিয়ে ১৫-২০ মানুষ হামলা চালায়। হামলাকারীরা সবাই বন বিভাগের মামলার আসামি বলে জানা গেছে। হামলায় দুই এএসআইয়ের মাথা ও শরীরের বিভিন্ন স্থানে জখম হয়েছে। হামলার পর গ্রেপ্তার জুলহাস ও বাবুলকে ছিনিয়ে নিয়ে যায় হামলাকারীরা।এ ঘটনার পর স্থানীয় লোকজন আহত দুই এএসআইকে উদ্ধার করেন। পরে মুক্তাগাছা থানা পুলিশের একটি দল ঘটনাস্থলে গিয়ে তাঁদের ময়মনসিংহ মেডিকেলে কলেজ হাসপাতালে নিয়ে যায়।
মুক্তাগাছা থানার ভারপ্রাপ্ত কর্মকর্তা (ওসি) কামাল হোসেন বলেন, ঘটনার পর চানপুর গ্রামে পুলিশের অভিযান চলছে। মাত্র দুজন এএসআই অভিযানে যাওয়া কতটুকু নিরাপদ—এমন প্রশ্নের জবাবে তিনি বলেন, ‘আমি তখন থানায় ছিলাম না।’
