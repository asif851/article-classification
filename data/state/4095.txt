
ঢাকার সাভারে প্রতিপক্ষের হামলায় একটি আবাসন প্রকল্পের অন্তত ১০ জন শ্রমিক আহত হয়েছেন বলে অভিযোগ পাওয়া গেছে। তাঁদের মধ্যে গুলিবিদ্ধ ছয়জনকে রাজধানীর বিভিন্ন হাসপাতালে ভর্তি করা হয়েছে। আজ রোববার আমিনবাজারে এ সংঘর্ষের ঘটনা ঘটে।
সাভার মডেল থানার পুলিশ ও আহত শ্রমিকদের সঙ্গে কথা বলে জানা গেছে, রাজধানীর মোহাম্মদপুর সংলগ্ন সাভারের আমিনবাজার ইউনিয়নের বড় বড়দেশী এলাকায় সিলিকন ও ওয়েস্টার্ন হাউজিং নামের দুটি আবাসন প্রকল্পের সীমানা নিয়ে বিরোধ চলে আসছিল। প্রকল্প এলাকায় মাটি ভরাটের কাজ চললেও সীমানা নিয়ে বিরোধের জের ধরে প্রায়ই সংঘর্ষের ঘটনা ঘটে থাকে। এরই ধারাবাহিকতায় আজ সকালে প্রতিপক্ষের হামলায় সিলিকন হাউজিংয়ের অন্তত ১০ জন শ্রমিক আহত হয়েছেন। আহতদের মধ্যে হাবুল হোসেন (৪০), ইনসান (৪০), জুয়েল (৩০), নূরুল হক (৩৮) ও ইউসুফকে (৩৬) গুলিবিদ্ধ অবস্থায় ঢাকা মেডিকেল কলেজ হাসপাতালে ভর্তি করা হয়েছে। মিন্টু (২২) নামে অপর একজনকে ভর্তি করা হয়েছে রাজধানীর বক্ষব্যাধি হাসপাতালে। তাঁর অবস্থা আশঙ্কাজনক বলে জানিয়েছেন চিকিৎসকেরা।
সাভারের আমিনবাজার পুলিশ ফাঁড়ির ভারপ্রাপ্ত কর্মকর্তা উপপরিদর্শক (এসআই) বাছেদ মিয়া বলেন, উভয় পক্ষ মিলে রোববার সকালে সীমানা নির্ধারণ করছিল। এ সময় ওয়েস্টার্ন হাউজিংয়ের পক্ষের শতাধিক সশস্ত্র লোক সিলিকনের শ্রমিকদের ওপর অতর্কিত হামলা চালায়। এ সময় শটগানের গুলি ও লাঠির আঘাতে অন্তত ১০ জন আহত হয়।স্থানীয় আমিনবাজার ইউনিয়ন পরিষদের চেয়ারম্যান আনোয়ার হোসেন বলেন, প্রভাবশালী লোকজন মূল ভূখণ্ড থেকে বিচ্ছিন্ন বড় বড়দেশী এলাকা ভরাট করে আবাসন প্রকল্প বানাচ্ছেন। ওই সব প্রকল্পের মধ্যে অনেক সরকারি জমিও রয়েছে। সরকারি জমির দখল নিয়েই প্রকল্প সংশ্লিষ্টদের মধ্যে দ্বন্দ্ব লেগে রয়েছে।
ঘটনার সত্যতা নিশ্চিত করে সাভার মডেল থানার সহকারী পুলিশ সুপার (এএসপি) মাহবুবুর রহমান বলেন, সীমানা সংক্রান্ত জটিলতা নিয়ে ওয়েস্টার্ন ও সিলিকন হাউজিংয়ের মধ্যে বিরোধ দীর্ঘদিনের। এর আগেও কয়েকবার উভয় পক্ষের মধ্যে হামলা ও সংঘর্ষের ঘটনা ঘটেছে। এরই ধারাবাহিকতায় রোববার সংঘর্ষের ঘটনা ঘটে।
