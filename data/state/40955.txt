
মৌলভীবাজারের কমলগঞ্জ উপজেলার সদর ইউনিয়ন পরিষদ (ইউপি) নির্বাচনে চেয়ারম্যান পদের এক প্রার্থী কাফনের কাপড় নিয়ে ভোট প্রার্থনা করছেন। তাঁর নাম শফিকুল ইসলাম ওরফে সুফি মিয়া। এলাকাবাসী সূত্রে জানা গেছে, শফিকুল একবার ইউপি সদস্য নির্বাচিত হয়েছিলেন। এরপর চারবার চেয়ারম্যান পদে প্রতিদ্বন্দ্বিতা করে পরাজিত হন। এবারও তিনি স্বতন্ত্র প্রার্থী হিসেবে আনারস প্রতীক নিয়ে লড়ছেন। দুই দিন ধরে তিনি উঠান বৈঠক ও পথসভায় বক্তব্য দিয়ে বলছেন, তাঁর সঙ্গে কাফনের কাপড় রয়েছে। এটিই হবে তাঁর জীবনের শেষ নির্বাচন। তাঁকে যেন ভোটাররা একবার নির্বাচিত করেন।গত রোববার রাতে ভানুগাছ বাজার চৌমুহনা ও ভিতর বাজার চৌমুহনায় পথসভায় শফিকুল বলেন, তিনি নির্বাচিত না হলে ইউনিয়নের বাসিন্দারা যেন তাঁর সঙ্গে থাকা কাফনের কাপড় দিয়ে তাঁর দাফন সম্পন্ন করেন।এই ইউপিতে আরও তিনজন চেয়ারম্যান প্রার্থী রয়েছেন। তাঁরা হলেন আওয়ামী লীগের আবদুল হান্নান, বিএনপির গোলাম কিবরিয়া ও জাতীয় পার্টির আবদুল আজিজ। উপজেলার নয়টি ইউপিতে পঞ্চম ধাপে ২৮ মে ভোট।
