
ফরিদপুরের সদরপুরে একটি জলাশয় থেকে আনুমানিক ৩৮ বছর বয়সী অজ্ঞাতনামা এক ব্যক্তির লাশ উদ্ধার করেছে পুলিশ। অন্যদিকে, রাজবাড়ীর পাংশা উপজেলার একটি খেত থেকে অজ্ঞাত এক তরুণের লাশ উদ্ধার হয়েছে। আজ বৃহস্পতিবার বিভিন্ন সময় লাশ দুটি উদ্ধার হয়।ফরিদপুর: সকাল ১০টার দিকে নয়রশি গ্রামের ভ্যানচালক মো. হেলেন মিয়া ওই সেতু দিয়ে গাড়ি নিয়ে যাওয়ার সময় জলাশয়ে লাশটি ভাসমান অবস্থায় দেখতে পান। পরে এলাকাবাসী খবর দিলে সকাল সাড়ে ১০টার দিকে সদরপুর থানার পুলিশ লাশটি উদ্ধার করে। তার মুখে কালো রঙের চাপদাড়ি রয়েছে। তবে তাঁর পরনে কোনো পোশাক ছিল না।সদরপুর থানার ভারপ্রাপ্ত কর্মকর্তা (ওসি) মো. হারুন অর রশীদ জানান, লাশ ময়নাতদন্তের জন্য ফরিদপুর মেডিকেল কলেজ হাসপাতালের মর্গে পাঠানো হয়েছে। এ ব্যাপারে থানায় একটি অপমৃত্যু মামলা দায়ের করা হয়েছে।
রাজবাড়ী: সকাল সোয়া আটটার দিকে দুর্শন্দিয়া গ্রামের একটি ধনেখেতে এক তরুণের লাশ পড়ে থাকতে দেখে স্থানীয় লোকজন। লাশের পেটের একদিকে ধারালো অস্ত্র দিয়ে আঘাত করা হয়েছে। তবে ঘটনাস্থলের আশপাশে কোনো রক্তের দাগ বা চিহ্ন নেই। পাংশা থানার ভারপ্রাপ্ত কর্মকর্তা (ওসি) মোফাজ্জেল হোসেন বলেন, লাশ উদ্ধার করে থানায় নিয়ে আসা হয়েছে। ধারণা করা হচ্ছে, অন্য কোথায়ও তাকে হত্যা করে লাশ ফেলে রাখা হয়েছে। লাশের ময়নাতদন্তের জন্য রাজবাড়ী সদর হাসপাতালের মর্গে পাঠানোর প্রক্রিয়া চলছে।
