
রাজধানীতে শাহজালাল আন্তর্জাতিক বিমানবন্দরের গোলচত্বর এলাকায় বোমা বিস্ফোরণে নিহত ব্যক্তির ব্যাগ থেকে বোমা উদ্ধার করা হয়েছে। রাত সাড়ে দশটার দিকে উদ্ধার হওয়া দুটি বোমা নিষ্ক্রিয় করা হয়। দ্বিতীয় বোমাটি নিষ্ক্রিয় করার সময় স্প্লিন্টারের আঘাতে একজন পথচারী আহত হয়েছেন বলে অভিযোগ উঠেছে।
শুক্রবার রাত পৌনে আটটার দিকে বিমানবন্দরের সামনে ওই বোমা বিস্ফোরণের ঘটনা ঘটে। বিস্ফোরণে নিহত ব্যক্তির একটি ব্যাগ অক্ষত অবস্থায় উদ্ধার করে আইন শৃঙ্খলা রক্ষাকারী বাহিনী। পরে ওই ব্যাগ থেকে পাওয়া বোমা নিষ্ক্রিয় করার উদ্যোগ নেয় কাউন্টার টেররিজম ইউনিটের বিশেষজ্ঞ দল।
ঢাকা-ময়মনসিংহ মহাসড়কে যান চলাচল বন্ধ করে দিয়ে রাত সাড়ে দশটার দিকে একটি বোমা ও তার কিছুক্ষণ পর দ্বিতীয় বোমাটি নিষ্ক্রিয় করা হয়। এ সময় বোমার শব্দে পুরো এলাকা কেঁপে ওঠে।
প্রত্যক্ষদর্শীরা জানান, দ্বিতীয় বোমাটি নিষ্ক্রিয় করার সময় সেটির স্প্লিন্টারে আহত হয়েছেন একজন পথচারী। আহত ওই ব্যক্তি প্রথম আলোকে বলেন, তিনি পাবনা থেকে আজ ঢাকায় এসেছেন। নাম মজনু। আশকোনার দিকে যাচ্ছিলেন তিনি। কথা বলার সময় তাঁর শরীর থেকে রক্ত ঝরছিল। একপর্যায়ে তিনি বলেন, তাঁর কথা বলতে কষ্ট হচ্ছে, খারাপ লাগছে। তাৎক্ষণিকভাবে পুলিশ সদস্যরা ওই ব্যক্তিকে উদ্ধার করে কুর্মিটোলা পুলিশ হাসপাতালে নিয়ে যায়।
