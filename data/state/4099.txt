
শেরপুর সদর উপজেলায় পঞ্চম শ্রেণির এক ছাত্রীকে ধর্ষণের অভিযোগে আজ শনিবার বিকেলে সদর থানায় মামলা হয়েছে। এর আগে আজ দুপুরে শেরপুর জেলা সদর হাসপাতালে মেয়েটির ডাক্তারি পরীক্ষা সম্পন্ন হয়। তাকে ওই হাসপাতালে ভর্তি করা হয়েছে।
মামলার এজাহার, মহিলা পরিষদ ও মেয়েটির বক্তব্য সূত্রে জানা গেছে, পঞ্চম শ্রেণির ওই ছাত্রীর সঙ্গে তার পাশের গ্রামের শামীম (২২) নামের এক যুবকের পূর্ব পরিচয় ছিল। গত মঙ্গলবার সকালে মেয়েটি তার নানার বাড়ি বেড়াতে যায়। বিয়ে করতে কাজি অফিসে নেওয়ার কথা বলে শামীম সন্ধ্যার দিকে ওই ছাত্রীকে ডেকে স্থানীয় মাঠে নিয়ে গিয়ে ধর্ষণ করে পালিয়ে যান।
খবর পেয়ে আজ সকালে জেলা মহিলা পরিষদের নেত্রী ও জেলা মহিলা আওয়ামী লীগের সাধারণ সম্পাদক নাসরিন রহমান ও সদর উপজেলা পরিষদের ভাইস চেয়ারম্যান শামীম আরা ঘটনাস্থলে গিয়ে মেয়েটিকে উদ্ধার করেন এবং জেলা সদর হাসপাতালে ভর্তি করান। শেরপুর সদর থানার পরিদর্শক (তদন্ত) বিপ্লব কুমার বিশ্বাস আজ শনিবার রাতে প্রথম আলোকে বলেন, এ ঘটনায় মেয়েটির বাবা বাদী হয়ে শামীমকে প্রধান আসামি করে চারজনের বিরুদ্ধে মামলা করেছেন। পুলিশের প্রাথমিক তদন্তে ঘটনার সত্যতা পাওয়া গেছে। পুলিশ আসামিদের গ্রেপ্তারে সর্বোচ্চ চেষ্টা করছে।
