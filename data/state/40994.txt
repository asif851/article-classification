
আয়বহির্ভূত সম্পদ অর্জনের মামলায় বিএনপির যুগ্ম মহাসচিব আমানউল্লাহ আমান ও তাঁর স্ত্রী সাবেরা আমানকে দেওয়া খালাসের রায় বাতিল করেছেন আপিল বিভাগ।তাঁদের খালাস দিয়ে হাইকোর্টের দেওয়া রায়ের বিরুদ্ধে দুর্নীতি দমন কমিশনের (দুদক) করা আপিল নিষ্পত্তি করে প্রধান বিচারপতি মো. মোজাম্মেল হোসেনের নেতৃত্বাধীন পাঁচ বিচারপতির আপিল বিভাগ এ রায় দেন।একই সঙ্গে তাঁদের করা আপিলের ওপর হাইকোর্টে পুনরায় শুনানি করতে বলা হয়েছে বলে জানিয়েছেন দুদকের কৌঁসুলি খুরশীদ আলম খান।আদালত সূত্র জানায়, সম্পদের তথ্য গোপন ও আয়বহির্ভূত সম্পদ অর্জনের অভিযোগে আমান দম্পতির বিরুদ্ধে ২০০৭ সালে রাজধানীর কাফরুল থানায় মামলা করে দুদক। ওই বছরের ২১ জুন বিচারিক আদালতের রায়ে আমানকে ১০ বছরের ও সাবেরাকে তিন বছরের কারাদণ্ড দেওয়া হয়।
এ রায়ের বিরুদ্ধে তাঁরা হাইকোর্টে আপিল করেন। ২০১০ সালে ১৬ আগস্ট হাইকোর্ট আপিল মঞ্জুর করে তাঁদের খালাস দেন। এই খালাসের বিরুদ্ধে দুদক গত বছরের ১৫ সেপ্টেম্বর লিভ টু আপিল করেন। আদালত আজ তা নিষ্পত্তি করে ওই আদেশ দেন।আদালতে আমান দম্পতির পক্ষে আইনজীবী আহসানুল করিম ও দুদকের পক্ষে খুরশীদ আলম খান মামলা পরিচালনা করেন।
