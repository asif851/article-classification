
শুল্ক ফাঁকির মামলায় এক ব্যবসায়ীকে গ্রেপ্তার করেছে দুর্নীতি দমন কমিশন (দুদক)। আজ বৃহস্পতিবার দুপুরে জাতীয় রাজস্ব বোর্ডের সামনে থেকে তাঁকে গ্রেপ্তার করে দুদকের একটি দল।
দুদকের উপপরিচালক (জনসংযোগ) প্রণব কুমার ভট্টাচার্য জানিয়েছেন, গ্রেপ্তার হওয়া ব্যবসায়ীর নাম আবদুস সোবহান সাদিক। তিনি শোভন ইন্টারন্যাশনাল লিমিটেড নামের একটি প্রতিষ্ঠানের ব্যবস্থাপনা পরিচালক। প্রণব কুমার ভট্টাচার্য বলেন, আজই তাঁর বিরুদ্ধে রাজধানীর শাহজাহানপুর থানায় একটি মামলা করেন দুদকের উপপরিচালক মাহবুবুল আলম।মামলার এজাহারে বলা হয়, কারখানা করার জন্য ২০০৭ সালে বন্ড সুবিধার আওতায় শোভন ইন্টারন্যাশনাল লিমিটেড বিভিন্ন যন্ত্রপাতি আমদানি করে। কিন্তু তারা কারখানা করেনি। এমনকি আমদানি বাবদ সরকারের শুল্কও পরিশোধ করেনি। এর মাধ্যমে প্রতিষ্ঠানটি সরকারের ৭১ লাখ ৬১ হাজার ৩২৪ টাকার রাজস্ব ফাঁকি দিয়েছে।
