
নারায়ণগঞ্জে সাত খুনের ঘটনায় প্রধান সন্দেহভাজন নূর হোসেনকে গ্রেপ্তার করার বিষয়ে সহযোগিতা চেয়ে আন্তর্জাতিক পুলিশ সংস্থা ইন্টারপোলের কাছে চিঠি পাঠানো হয়েছে। আজ বৃহস্পতিবার দুপুর ১২টায় নারায়ণগঞ্জের পুলিশ সুপার খন্দকার মহিদ উদ্দিন সাংবাদিকদের এ কথা জানিয়েছেন।খন্দকার মহিদ উদ্দিন জানান, নূর হোসেন যাতে দেশত্যাগ করতে না পারেন, এ জন্য দেশের সব স্থল ও বিমানবন্দরে লাল-সতর্কতা (রেড অ্যালার্ট) জারি করা হয়েছে।তত্ত্বাবধায়ক সরকারের আমলে ২০০৭ সালের ১২ মার্চ নূর হোসেনকে ধরিয়ে দিতে ইন্টারপোলের মাধ্যমে লাল নোটিশ জারি করা হয়। ওই সময় নূর হোসেন পলাতক ছিলেন। নবম সংসদ নির্বাচনের পর আওয়ামী লীগ ক্ষমতায় এলে নূর হোসেন এলাকায় ফেরেন।গত ২৭ এপ্রিল নারায়ণগঞ্জ আদালত থেকে লিংক রোড ধরে ঢাকা যাওয়ার পথে অপহূত হন সিটি করপোরেশনের কাউন্সিলর ও প্যানেল মেয়র নজরুল ইসলাম এবং তাঁর চার সহযোগী। প্রায় একই সময় একই সড়ক থেকে গাড়িচালকসহ অপহূত হন আইনজীবী চন্দন সরকার। তিন দিন পর গত ৩০ এপ্রিল একে একে ছয়জনের এবং পরদিন ১ মে আরেকজনের লাশ শীতলক্ষ্যা নদীতে পাওয়া যায়। 
আরও জানতে পড়ুন
শামীমের ছায়ায় ভয়ংকর নূর হোসেন
