
বিএনপির স্থায়ী কমিটির সদস্য আ স ম হান্নান শাহ অভিযোগ করেছেন, সরকার রাজনৈতিকভাবে সুবিধা করতে না পেরে এখন মুক্তিযুদ্ধ ও বঙ্গবন্ধুর দোহাই দিয়ে বিএনপির নেতা-কর্মীদের নতুন করে মামলায় জড়ানোর পাঁয়তারা করছে। তিনি বলেন, ১৯ মার্চ বিএনপির কেন্দ্রীয় কাউন্সিল হতে পারে।
আজ সোমবার দুপুরে রাজধানীর শেরে বাংলা নগরে বিএনপির প্রতিষ্ঠাতা জিয়াউর রহমানের কবরে শ্রদ্ধা জানাতে গিয়ে হান্নান শাহ সাংবাদিকদের এসব কথা বলেন। তৃণমূল দলের প্রতিষ্ঠাবার্ষিকী উপলক্ষে সংগঠনের নেতা-কর্মীরা জিয়াউর রহমানের কবরে শ্রদ্ধা জানান।
বিএনপির কেন্দ্রীয় কাউন্সিলের বিষয়ে সাংবাদিকদের প্রশ্নের জবাবে হান্নান বলেন, ‘আমি যতটুকু জানি, একটা তারিখ মোটামুটি ঠিক হয়েছে, ১৯ মার্চ ২০১৬। সেই কাউন্সিলকে সফল করার জন্য ইতিমধ্যেই প্রস্তুতি শুরু হয়েছে।’
মুক্তিযুদ্ধ নিয়ে যারা বিতর্কিত মন্তব্য করবে তাদের নামেও মামলা হবে—মন্ত্রীদের এমন মন্তব্যের জবাবে হান্নান শাহ বলেন, তাঁরা কি রাষ্ট্রদ্রোহ মামলা সম্পর্কে জানেন? রাজনৈতিকভাবে সুবিধা করতে না পেরে এখন মুক্তিযুদ্ধের দোহাই এবং বঙ্গবন্ধুর দোহাই দিয়ে বিএনপির নেতা-কর্মীদের নতুনভাবে উৎপীড়ন এবং অন্যায়ভাবে তাঁদের বিরুদ্ধে মামলা দেওয়ার পাঁয়তারা করছেন। ক্ষমতায় টিকে থাকতে মন্ত্রীরা এসব বক্তব্য দিচ্ছেন; কিন্তু জনগণ তা বিশ্বাস করে না।
এদিকে, দুপুরে নয়াপল্টনে ভাসানী মিলনায়তনে এক প্রতিবাদ সমাবেশে বিএনপির ভাইস চেয়ারম্যান শাহ মোয়াজ্জেম অভিযোগ করেন, প্রধানমন্ত্রী পুলিশকে দলীয় অঙ্গ সংগঠনে পরিণত করেছেন। কিন্তু এভাবে বেশি দিন ক্ষমতায় টিকে থাকা যাবে না।
দলের স্থায়ী কমিটির সদস্য গয়েশ্বর চন্দ্র রায়ের বাসায় ‘হামলা’র প্রতিবাদে ঢাকা মহানগর বিএনপি ওই প্রতিবাদ সভার আয়োজন করে। ঢাকা মহানগর বিএনপির যুগ্ম আহ্বায়ক কাজী আবুল বাসারের সভাপতিত্বে অন্যদের মধ্যে বিএনপির চেয়ারপারসনের উপদেষ্টা শামসুজ্জামান, যুব-বিষয়ক সম্পাদক সৈয়দ মোয়াজ্জেম হোসেন প্রমুখ বক্তব্য দেন।
