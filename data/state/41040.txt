
বিএনপির চেয়ারপারসন খালেদা জিয়া বলেছেন, ৫০ হাজারের মতো বিরোধী নেতা-কর্মী ও সমর্থক কারাগারে দুঃসহ জীবন কাটাচ্ছেন। হয়রানিমূলক মিথ্যা মামলা কাঁধে নিয়ে হাজার হাজার নেতা-কর্মী পালিয়ে থেকে মানবেতর জীবন যাপন করছেন।২৬ জুন আন্তর্জাতিক নির্যাতনবিরোধী দিবস উপলক্ষে দেওয়া এক বাণীতে খালেদা জিয়া আজ বৃহস্পতিবার এ কথা বলেন।বাণীতে খালেদা জিয়া বলেন, বাংলাদেশের প্রেক্ষাপটে জাতিসংঘ ঘোষিত আন্তর্জাতিক নির্যাতন বিরোধী দিবসটি অত্যন্ত তাৎপর্যময়। যেসব দেশে গণতান্ত্রিক ব্যবস্থা ভঙ্গুর, জনগণের ভোটাধিকার হরণ করে কর্তৃত্ববাদী শাসন ব্যবস্থা প্রবর্তন করা হয়; সেসব দেশে ক্ষমতাসীনেরা ক্ষমতায় টিকে থাকতে বিরোধী শক্তিকে দমন করতে নির্যাতনের পথ বেছে নেয়। বাংলাদেশও তার ব্যতিক্রম নয়।বিএনপির চেয়ারপারসন অভিযোগ করেন, বর্তমান সরকার ক্ষমতাসীন হওয়ার পরে বাংলাদেশে বিরোধী দলের অসংখ্য নেতা-কর্মী গুম, অপহরণ ও গুপ্তহত্যার শিকার হয়েছেন। তত্ত্বাবধায়ক সরকারের অধীনে অবাধ নির্বাচনের দাবিতে গড়ে ওঠা আন্দোলনকে সরকার ফ্যাসিবাদী কায়দায় নির্মূল করেছে, যার ফলে এখনো অনেক বিরোধী নেতা-কর্মী নিখোঁজ রয়েছেন। দেশের ধর্মপ্রাণ আলেম ওলামারাও ‘নৃশংস হত্যাকাণ্ড’ থেকে বাদ পড়েননি।
