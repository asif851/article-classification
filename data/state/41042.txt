
মেহেরপুরের গাংনী উপজেলার সীমান্তবর্তী তেঁতুলবাড়িয়া ইউনিয়নের সহড়াতলা গ্রামে বাচ্চু মিয়া (৩৫) নামের এক ব্যক্তিকে গলা কেটে হত্যার পর হাত কেটে নিয়ে গেছে দুর্বৃত্তরা। আজ বুধবার সকালে তাঁর লাশ উদ্ধার করেছে পুলিশ। পাশেই পড়ে ছিল তাঁর বিচ্ছিন্ন মাথা।
গতকাল মঙ্গলবার দিবাগত রাত দুইটার দিকে এ ঘটনা ঘটে।
তেঁতুলবাড়িয়া ইউনিয়ন পরিষদের সদস্য ও স্থানীয় আওয়ামী লীগের নেতা লাটু মিয়া জানান, গতকাল রাতে ২০-২৫ জনের সশস্ত্র একটি দল ডাকাতির উদ্দেশে সহড়াতলা গ্রামে আসে। বিষয়টি টের পেয়ে গ্রামবাসী ডাকাতদের ধাওয়া করে। এ সময় ডাকাত দলটি গ্রামবাসীকে লক্ষ্য করে তিনটি বোমার বিস্ফোরণ ঘটায়। এতে চারজন আহত হয় ও বাকিরা ভয়ে পালিয়ে যায়। একপর্যায়ে গ্রামের বিলপাড়ার বাচ্চু মিয়া একা ডাকাতদের ধাওয়া করে। পরে ডাকাতরা বাচ্চু মিয়াকে ধরে গলা কেটে হত্যার পর একটি হাত কেটে নিয়ে যায়।
আহত ব্যক্তিরা হলেন সহড়াতলা গ্রামের আবদুর রাজ্জাক (৪৮), আবু বক্কর (৩৯), আবদুল মান্নান (৫১) ও আব্বাছ আলী (২৯)। তাঁদের কুষ্টিয়া মেডিকেল কলেজ হাসপাতালে চিকিত্সা দেওয়া হচ্ছে।
গাংনী থানার ভারপ্রাপ্ত কর্মকর্তা (ওসি) মাসুদুল আলম জানান, ডাকাতদের  প্রতিরোধ করতে গিয়েই এই হত্যাকাণ্ডের ঘটনা ঘটেছে। ময়নাতদন্ত শেষে লাশ পরিবারের কাছে হস্তান্তর করা হবে। এ ঘটনায় এখনো কাউকে গ্রেপ্তার করা সম্ভব হয়নি। গ্রামে অতিরিক্ত পুলিশ ও র্যাব মোতায়েন করা হয়েছে। এখনো মামলা হয়নি।
