

*ডিজিটাল নিরাপত্তা আইন হবে আলোচনা-পর্যালোচনা ও কাটছাঁটের পর 
*বস্তুনিষ্ঠ এবং অনুসন্ধানী সাংবাদিকতা করার পরামর্শ বাণিজ্যমন্ত্রীর

বাণিজ্যমন্ত্রী তোফায়েল আহমেদ সাংবাদিকদের উদ্দেশে বলেছেন, ‘আপনারা ভালো-মন্দ লিখেন বলে আমরা সতর্ক থাকি। আমার মন্ত্রণালয়ের একজনের বিরুদ্ধে আপনারা লিখেছিলেন, গুনে গুনে তিনি ঘুষের টাকা নেন। সঠিক লিখেছেন। তার ভিত্তিতে আমরা ওই কর্মকর্তাকে ধরতে পেরেছি এবং তদন্তে প্রমাণিত হওয়ায় তাকে চাকরি থেকে বরখাস্ত করেছি।’
সচিবালয়ে বৃহস্পতিবার চা প্রদর্শনী ২০১৮ উপলক্ষে অনুষ্ঠিত সংবাদ সম্মেলনে বাণিজ্যমন্ত্রী তোফায়েল আহমেদ এসব কথা বলেন।
বাণিজ্যমন্ত্রী বলেন, ডিজিটাল নিরাপত্তা আইন এখনো খসড়া পর্যায়ে। আইনটি হবে অনেক আলোচনা-পর্যালোচনা ও কাটছাঁটের পর। আর ডিজিটাল নিরাপত্তা আইন নিয়ে তার সাম্প্রতিক বক্তব্য নিয়ে গণমাধ্যমে ভুল প্রতিবেদন হয়েছে দাবি করে বাণিজ্যমন্ত্রী এ ধরনের প্রতিবেদন করা থেকে বিরত থাকার আহ্বান জানান।
তোফায়েল আহমেদ বলেন, ডিজিটাল নিরাপত্তা আইন সংসদীয় কমিটিতে যাবে, আইন মন্ত্রণালয়ে যাবে। আলোচনা-পর্যালোচনা হবে। কাটছাঁট করে হয়তো পুরোটা থাকবে, নয়তো থাকবে না। সব শেষে যাবে সংসদে। তার পর আইন পাস হতে পারে।
‘আমি কি বলেছি সাংসদদের মান-ইজ্জত রক্ষার জন্য এই আইন করা হচ্ছে’-সাংবাদিকদের উদ্দেশে এমন প্রশ্ন করে তোফায়েল আহমেদ বস্তুনিষ্ঠ এবং অনুসন্ধানী সাংবাদিকতা করার পরামর্শ দেন।
মন্ত্রী যে ‘গুনে গুনে ঘুষ খাওয়া’ কর্মকর্তাকে নিয়ে প্রতিবেদন তৈরির উদাহরণ দিলেন, প্রস্তাবিত আইন পাস হলে এ ধরনের প্রতিবেদন তৈরি করা সম্ভব হবে কি না জানতে চাইলে তোফায়েল আহমেদ বলেন, ‘আপনারা লিখবেন, তবে সত্যটা।’
খসড়া আইনটি পাস হলে তা বস্তুনিষ্ঠ সাংবাদিকতার জন্য প্রতিবন্ধক হবে—এ কথা বাণিজ্যমন্ত্রী স্বীকার করেন কি না জানতে চাইলেও তিনি সরাসরি কোনো জবাব দেননি।
 
 
 
