
রাজধানীর কেএম দাস লেনে সুজন (৩২) নামে এক ছিনতাইকারীর গুলিতে মো. জাহিদ নামে পুলিশ সদস্য আহত হয়েছেন। তবে এলাকাবাসীর গণপিটুনিতে ছিনতাইকারী সুজনও আহত হয়েছেন। জাহিদ ও সুজনকে ঢাকা মেডিকেল কলেজ হাসপাতালের জরুরি বিভাগে ভর্তি করা হয়েছে।
গতকাল মঙ্গলবার রাত ১০টার দিকে এ ঘটনা ঘটে। ছিনতাইকারী সুজনের কাছ থেকে পাঁচ রাউন্ড গুলি ও একটি বিদেশী পিস্তল উদ্ধার করা হয়েছে।
ওয়ারী থানার উপপরিদর্শক মাহমুদুল হাসান সাংবাদিকদের জানান, রাতে কেএম দাস লেনের হুমায়ুন সাহেবের বাড়ির সমানে ফয়জুর রহমান নামের এক ব্যক্তির কাছ থেকে তাঁর মটরসাইকেলটি পিস্তল ঠেকিয়ে ছিনতাই করছিলেন সুজন। এসময় এলাকায় টহলরত পুলিশ সদস্যরা এগিয়ে এলে সুজন গুলি করে। এতে কন্সটেবল জাহিদের বাম হাতে গুলি লাগে। তবে আশপাশের লোকজন ধাওয়া দিয়ে সুজনকে ধরে  মারধর করে।
আহত অবস্থায় জাহিদ ও সুজনকে রাত সাড়ে ১০টার দিকে ঢাকা মেডিকেলে ভর্তি করা হয়েছে।  
