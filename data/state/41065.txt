
ভোলার চরফ্যাশন উপজেলার হাজারীগঞ্জ ইউনিয়নের ১ নম্বর ওয়ার্ডের এক ইউপি সদস্যের বিরুদ্ধে শিক্ষাবৃত্তির প্রলোভন দেখিয়ে গত বৃহস্পতিবার রাতে দাখিল মাদ্রাসার অষ্টম শ্রেণির এক ছাত্রীকে ধর্ষণ করার অভিযোগ পাওয়া গেছে।এ ঘটনায় গত শুক্রবার দিবাগত রাতে উপজেলার শশীভূষণ থানায় ওই ছাত্রীর চাচা বাদী হয়ে ইউপি সদস্য ও পল্লি চিকিৎসক হারুন-অর-রশিদকে আসামি করে মামলা করেছেন। গতকাল শনিবার ডাক্তারি পরীক্ষার জন্য ছাত্রীকে ভোলা সদর হাসপাতালে নেওয়া হয়। ওই ছাত্রী জানায়, শিক্ষাবৃত্তি পাইয়ে দেওয়ার কথা বলে হারুন-অর-রশিদ বৃহস্পতিবার প্রথমে তাকে চরফ্যাশন এবং পরে ভোলা শহরে নিয়ে যায়। এরপর একটি হোটেলে নিয়ে কক্ষে সারা রাত আটকে রেখে তাকে ধর্ষণ করা হয়। এ সময় তার বাবাকে পাশের অন্য একটি কক্ষে ঘুমের ওষুধ খাইয়ে ঘুম পাড়িয়ে রাখা হয়। উপজেলা পল্লি চিকিৎসক সমিতির সভাপতি আলমগীর হোসেন জানান, তদন্তে অভিযোগের প্রমাণ পাওয়া গেছে। তাই হারুন-অর-রশিদকে সমিতির সাধারণ সম্পাদকের পদ থেকে বহিষ্কার করা হয়েছে। থানার ওসি সামসুল আরেফিন বলেন, হারুন-অর-রশিদ মামলার পর থেকে পলাতক।
