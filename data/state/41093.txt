
দেশের গণতন্ত্র এখনো বিপদমুক্ত ও ঝুঁকিমুক্ত নয় বলে মন্তব্য করেছেন আওয়ামী লীগের সাধারণ সম্পাদক ওবায়দুল কাদের। তিনি বলেন, ‘দেশের মধ্যে গণতন্ত্র-সংকট এখনো চলছে। তারা (বিএনপি-জামায়াত) যানবাহনে গোলাগুলিসহ অগ্নিসংযোগ করে গণতন্ত্রকে পুড়িয়ে মারতে, গুলি করে গণতন্ত্রকে রক্তাক্ত করতে চেয়েছে। তাতে প্রধানমন্ত্রী শেখ হাসিনার অভিযাত্রাও ঝুঁকিতে আছে।’
আজ শুক্রবার বিকেলে রাজধানীর ইঞ্জিনিয়ার্স ইনস্টিটিউশন মিলনায়তনে শহীদ নূর হোসেন স্মরণে বাংলাদেশ আওয়ামী মোটর চালক লীগ আয়োজিত আলোচনা সভায় ওবায়দুল কাদের এসব কথা বলেন।
শহীদ নূর হোসেনের স্মৃতিচারণা করে সড়ক পরিবহন ও সেতুমন্ত্রী বলেন, নূর হোসেন যেই গণতন্ত্রমুক্তির আন্দোলনে জীবন বিসর্জন দিয়েছেন, সেই গণতন্ত্র এখনো সম্পূর্ণ মুক্তি পায়নি।
চালকদের মন-মানসিকতা দুর্ঘটনার জন্য সবচেয়ে বেশি দায়ী মন্তব্য করে ওবায়দুল কাদের বলেন, ‘চালকেরাও রক্ত-মাংসের মানুষ। সারা দিন গাড়ি চালালে এবং বেশি ভাড়া আয়ের জন্য অতিরিক্ত কাজ করলে মনের এবং শরীরের ওপর চাপ পড়ে। তাই দুর্ঘটনা ঘটতে পারে। আপনারা সাবধান হয়ে গাড়ি চালান।’বেপরোয়া গাড়ি চালানো এবং শিশুদের এই কাজ থেকে বিরত রাখার আহ্বান জানান ওবায়দুল কাদের। একই সঙ্গে নারী চালক বাড়ানোর জন্য শ্রমিক সংগঠনকে উদ্যোগী হওয়ার পরামর্শ দেন তিনি।
আলোচনা সভায় আরও বক্তব্য দেন আওয়ামী লীগের দপ্তর সম্পাদক আবদুস সোবহান গোলাপ, প্রধানমন্ত্রীর সহকারী একান্ত সচিব সাইফুজ্জামান শিখর, নূর হোসেনের বড় ভাই আলী হোসেন প্রমুখ। সভাটি পরিচালনা করেন মোটর চালক লীগের সভাপতি সৈয়দ আবদুল আওয়াল শামীম।
