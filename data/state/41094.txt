
২০১৪ সালের জন্য আইএফআইসি পুরস্কার পেলেন সাবেক কূটনীতিক ফারুক চৌধুরী ও লেখক শাহীন আখতার। গতকাল শনিবার এক অনুষ্ঠানে দুই লেখকের হাতে পুরস্কার তুলে দেওয়া হয়। বই দুটো প্রকাশ করেছে প্রথমা প্রকাশন।ফারুক চৌধুরী তাঁর আত্মজীবনী জীবনের বালুকাবেলায় এবং শাহীন আখতার তাঁর উপন্যাস ময়ূর সিংহাসন-এর জন্য এ পুরস্কার পেয়েছেন। প্রধান অতিথি হিসেবে অর্থমন্ত্রী আবুল মাল আবদুল মুহিত লেখকদের হাতে পাঁচ লাখ টাকার চেক, একটি ক্রেস্ট ও সম্মাননাপত্র তুলে দেন। তিনি বলেন, আইএফআইসি ব্যাংক সাহিত্য পুরস্কার অর্থমানের বিচারে দেশের সব থেকে বড় সাহিত্য পুরস্কার। এই পুরস্কার সাহিত্যিকদের অনুপ্রাণিত করবে। তিনি এই পুরস্কারের ধারাবাহিকতা ও গুণগত মান বজায় রাখার আহ্বান জানান। সভাপতির বক্তব্যে ইমেরিটাস অধ্যাপক আনিসুজ্জামান বলেন, এই পুরস্কার সাহিত্যিকদের যে অনুপ্রেরণা দেবে তার স্থায়ী ফল ভবিষ্যতে পাওয়া যাবে।বিশেষ অতিথির বক্তব্যে বেঙ্গল গ্রুপের চেয়ারম্যান আবুল খায়ের বলেন, সাহিত্যক্ষেত্রে আইএফআইসি ব্যাংক প্রবর্তিত এই পুরস্কারটি অর্থ ও গুণমানের বিচারে ইতিমধ্যেই সম্মানজনক পুরস্কার হিসেবে স্বীকৃত হয়েছে। স্বাগত বক্তব্যে ব্যাংকের চেয়ারম্যান সালমান এফ রহমান বলেন, ব্যাংক যত দিন থাকবে তত দিন এই পুরস্কার অব্যাহত থাকবে।পুরস্কারের প্রতিক্রিয়ায় ফারুক চৌধুরী বলেন, বৃদ্ধ বয়সেও পুরস্কারপ্রাপ্তি আনন্দদায়ক। দীর্ঘ কর্মজীবন থেকে অবসর নেওয়ার পর তিনি লেখালেখি শুরু করেছেন। তাঁর কূটনৈতিক জীবনের অভিজ্ঞতা এবং তাঁর জীবনকালে ব্রিটিশ শাসন থেকে পাকিস্তান এবং তারপর স্বাধীন বাংলাদেশের অভ্যুদয়ের গুরুত্বপূর্ণ পালাবদলের প্রক্রিয়ায় ব্যক্তিগত অভিজ্ঞতা, অনুভব তিনি বইটিতে তুলে ধরেছেন।শাহীন আখতার বলেন, উপন্যাসটিতে ব্রিটিশ ঐতিহাসিকেরা মোগলদের নিয়ে যে বিকৃত ইতিহাস রচনা করেছেন সেখান থেকে সরে এই উপন্যাসে ঐতিহাসিক সত্যকে তুলে ধরার চেষ্টা করেছেন।পুরস্কার বিতরণী অনুষ্ঠানে আরও বক্তব্য দেন জনপ্রশাসনসচিব কামাল আবদুল নাসের চৌধুরী, ব্যাংকার্স অ্যাসোসিয়েশনের চেয়ারম্যান নজরুল ইসলাম মজুমদার, আইএফআইসি ব্যাংকের পরিচালক ও অতিরিক্ত সচিব জামাল আহমেদ, সাবেক পরিচালক ও অতিরিক্ত সচিব মোহাম্মদ আলি খান। ধন্যবাদ জানান ব্যাংকের ব্যবস্থাপনা পরিচালক ও প্রধান নির্বাহী কর্মকর্তা শাহ এ সারওয়ার।এর আগে অর্থমন্ত্রী আবুল মাল আবদুল মুহিত পুরানা পল্টনে আইএফআইসি ব্যাংকের নবনির্মিত বহুতল করপোরেট ভবনেরও আনুষ্ঠানিক উদ্বোধন করেন।
