
আওয়ামী লীগের হাতে দেশের কোনো সম্প্রদায়ের মানুষ নিরাপদ নয় বলে অভিযোগ করেছেন বিএনপির চেয়ারপারসন খালেদা জিয়া। গতকাল মঙ্গলবার রাতে বুদ্ধ পূর্ণিমা উপলক্ষে বৌদ্ধ ধর্মাবলম্বীদের সঙ্গে শুভেচ্ছা বিনিময় অনুষ্ঠানে খালেদা জিয়া এই অভিযোগ করেন। বৌদ্ধ সম্প্রদায়ের প্রতিনিধিরা গুলশানে খালেদা জিয়ার কার্যালয়ে গিয়ে শুভেচ্ছা বিনিময় করেন।
খালেদা জিয়া বলেন, দেশে ধর্মীয় মানুষ আছেন, কিন্তু মৌলবাদী নেই। তারা দেশকে ভালোবাসেন। আওয়ামী লীগ কখনো বেশি মৌলবাদী হয়ে যায়, কখনো বেশি মুসলমান হয়ে যায়, কখনো অতি হিন্দুদের হয়ে যায়, কখনো বেশি বৌদ্ধ হয়ে যায়। আওয়ামী লীগ বহুরূপী। ওদের হাতে দেশ ও দেশের মানুষ নিরাপদ নয়।
খালেদা জিয়া বলেন, আওয়ামী লীগের হাত থেকে দেশকে উদ্ধার করার জন্য প্রয়োজন গণতন্ত্র। গণতন্ত্র না থাকলে উন্নয়ন হবে, কিন্তু জনগণের কল্যাণ হবে না। শুধু ওই দল ও এক ব্যক্তির কল্যাণ হবে। তিনি গণতন্ত্র ফিরিয়ে আনতে বৌদ্ধ সম্প্রদায়কে ঐক্যবদ্ধ হওয়ার আহ্বান জানান। তিনি বলেন, গণতন্ত্র ফিরিয়ে আনতে প্রয়োজন একটা সুষ্ঠু নিরপেক্ষ নির্বাচন। সে নির্বাচনে সব দলকে সমান সুযোগ দিতে হবে।
খালেদা জিয়া অভিযোগ করেন, আওয়ামী লীগ বিভিন্ন সম্প্রদায়ের মানুষের জায়গা জমি দখল করে নিচ্ছে। তিনি বলেন, তিন পার্বত্য জেলায় শান্তি বজায় রাখলে পর্যটক বাড়বে।
বিএনপির সহ ধর্ম-বিষয়ক সম্পাদক দীপেন দেওয়ানের সভাপতিত্বে বক্তব্য দেন বিএনপির মহাসচিব মির্জা ফখরুল ইসলাম আলমগীর, চেয়ারপারসনের উপদেষ্টা সুকোমল বড়ুয়া, সহ উপজাতি বিষয়ক সম্পাদক মনিষ দেওয়ান প্রমুখ।
