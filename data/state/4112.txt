
বগুড়ার আদমদীঘি উপজেলা জামায়াতে ইসলামীর আমির হাফেজ আতোয়ার হোসেনকে পুলিশ গ্রেপ্তার করেছে। গতকাল রোববার বগুড়া শহরের জেলা কারাগারের কাছ থেকে ডিবি ও আদমদীঘি থানা-পুলিশ তাঁকে গ্রেপ্তার করে। আদমদীঘি থানা-পুলিশ সূত্র জানায়, ৩ নভেম্বর উপজেলা আওয়ামী লীগ জেলহত্যা দিবস উপলক্ষে শোক র্যালি বের করলে তাতে জামায়াত-শিবির হামলা করে। এ ঘটনায় আওয়ামী লীগের পাঁচ নেতা-কর্মী আহত হন। পরে সদর ইউনিয়ন আওয়ামী লীগের নেতা দেলোয়ার হোসেন বাদী হয়ে জামায়াত-শিবিরের দেড় শতাধিক নেতা-কর্মীর নামে দ্রুত বিচার আইনে মামলা দায়ের করেন। এ মামলার পলাতক আসামি আতোয়ার হোসেনকে গ্রেপ্তারের পর জেলহাজতে পাঠানো হয়েছে।
