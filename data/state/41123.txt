
জগন্নাথ বিশ্ববিদ্যালয়ের উদ্যোগে পাণ্ডুলিপি প্রকাশসংক্রান্ত চুক্তি স্বাক্ষর অনুষ্ঠিত হয়েছে। আজ মঙ্গলবার সকালে উপাচার্যের সভাকক্ষে এ চুক্তি স্বাক্ষর হয়। এই প্রথম জগন্নাথ বিশ্ববিদ্যালয় কর্তৃপক্ষ শিক্ষকদের ‘শিক্ষা ও গবেষণা’-সংক্রান্ত পাণ্ডুলিপি প্রকাশের উদ্যোগ নিয়েছে। অনুষ্ঠানে প্রধান অতিথি ছিলেন উপাচার্য অধ্যাপক মীজানুর রহমান। বিশ্ববিদ্যালয়ের ট্রেজারার মো. সেলিম ভূঁইয়ার সভাপতিত্বে অনুষ্ঠানে বক্তব্য দেন বিভিন্ন অনুষদের ডিন, বিভাগের চেয়ারম্যান ও শিক্ষকেরা। অনুষ্ঠানটি সঞ্চালনা করেন জনসংযোগ তথ্য ও প্রকাশনা দপ্তরের পরিচালক মিল্টন বিশ্বাস। বিশ্ববিদ্যালয়ের পক্ষে ট্রেজারার মো. সেলিম ভূঁইয়া এবং পাণ্ডুলিপির লেখকেরা চুক্তিতে স্বাক্ষর করেন। অনুষ্ঠানে মনোবিজ্ঞান বিভাগের অধ্যাপক অশোক কুমার সাহার ‘সোশ্যাল আইডেনটিটি ইনডিভিজুয়ালিজম-কালেক্টিভিজম অ্যান্ড গ্রুপ ডিসিশন মেকিং’, ইসলামিক স্টাডিজ বিভাগের সহযোগী অধ্যাপক মোহাম্মদ নুরুল আমিনের ‘রসুলুল্লাহ (সা.): জীবন ও আদর্শের বিশ্বজনীনতা’ ও সহকারী অধ্যাপক মো. ইব্রাহীম খলিলের ‘সামাজিক সমস্যা সমাধানে ইসলামের বিধান: প্রেক্ষাপট বাংলাদেশ’, বাংলা বিভাগের সহকারী অধ্যাপক রাজীব মণ্ডলের ‘শওকত আলীর ছোট গল্প: বিষয় উন্মোচন ও ভাষার অন্তর্দেশ’ এবং নাট্যকলা বিভাগের প্রভাষক শামস্ শাহরিয়ার কবিরের ‘পীর পাঁচালি ধারার নাট্য: বাগেরহাট জেলার গাজীর গান’ শিরোনামে পাণ্ডুলিপির চুক্তি স্বাক্ষরিত হয়। বিজ্ঞপ্তি
