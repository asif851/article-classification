
চাঁদপুরের মতলব উত্তর উপজেলায় দুস্থ মানুষের মধ্যে কম্বল বিতরণ করেছেন দুর্যোগ ব্যবস্থাপনা ও ত্রাণমন্ত্রী মোফাজ্জল হোসেন চৌধুরী মায়া।
উপজেলার মোহনপুর এলাকায় নিজ বাসভবনে আজ শুক্রবার দুপুরে এসব কম্বল বিতরণ করেন মন্ত্রী।
প্রধানমন্ত্রী শেখ হাসিনার নির্দেশে বিভিন্ন এলাকায় শীতার্ত মানুষের মধ্যে শীতবস্ত্র বিতরণ করা হচ্ছে বলে জানান মন্ত্রী। শীতে অসহায় ও দুস্থ মানুষের কষ্ট লাঘবে সরকার কাজ করে যাচ্ছে বলেও জানান তিনি।
২০১৮ সালের মধ্যে ঘরে ঘরে বিদ্যুৎ পৌঁছানো হবে জানিয়ে ত্রাণমন্ত্রী বলেন, সব রাস্তা পাকা করা হবে। সরকারের উন্নয়ন কর্মকাণ্ড প্রত্যেক ঘরে ঘরে পৌঁছে দেওয়া হবে। এ ছাড়া সন্ত্রাস, জঙ্গিবাদ, বাল্যবিবাহ ও মাদকের বিরুদ্ধে সামাজিক আন্দোলন গড়ে তুলতে তিনি দলীয় নেতা–কর্মীদের প্রতি আহ্বান জানান।  মন্ত্রীর সঙ্গে উপস্থিত ছিলেন, কেন্দ্রীয় আওয়ামী লীগের নেতা সাজেদুল হোসেন চৌধুরী, ছেংগারচর পৌরসভার মেয়র রফিকুল আলম, মতলব উত্তর উপজেলা মুক্তিযোদ্ধা সংসদের সাবেক কমান্ডার মোজাম্মেল হক।
