
গ্রামীণফোন ও প্রথম আলোর উদ্যোগে অনুষ্ঠিত আই-জেন ঢাকা জেলার প্রতিযোগিতায় যৌথভাবে বিজয়ী হয়েছে সেন্ট যোসেফ উচ্চমাধ্যমিক বিদ্যালয় ও ভিকারুননিসা নূন স্কুল৷ গতকাল মঙ্গলবার মোহাম্মদপুরের একটি কমিউনিটি সেন্টারে এই প্রতিযোগিতায় ১৭টি স্কুলের আই-জেন দল অংশ নেয়৷গতকালের প্রতিযোগিতায় শিক্ষার্থীরা তিনটি ধাপে পরীক্ষা দেয়। এমসিকিউ ও গেমিং কুইজের মাধ্যমে বিজয়ী স্কুলের সেরা পাঁচ প্রতিযোগী এবং দলীয় উপস্থাপনার মাধ্যমে সেরা স্কুল দল নির্বাচিত হয়। প্রতি দলে ১০ জন করে শিক্ষার্থী অংশ নেয়৷ সেন্ট যোসেফ উচ্চমাধ্যমিক বিদ্যালয় দলের সদস্যদের মধ্যে আছে সাদমান আমিন রুম্মান, মো. ইসরাক আহসান, অরহিতা বিশ্বাস, ওয়াসিফ জালাল ও সামস উদ্দিন৷ ভিকারুননিসা নূন স্কুল অ্যান্ড কলেজের বিজয়ীরা হলো আয়শা সিদ্দিকা, আফরা নাওয়ার জাহিন, হুমাইরা নূর সাহা, এ আর তাহ্সিন জাহান ও সারিকা সাবাহ্। সেন্ট যোসেফ ও ভিকারুননিসা স্কুলের পাঁচজনের দল ২৪ থেকে ২৬ অক্টোবর অনুষ্ঠেয় ঢাকার আঞ্চলিক আই-জেন আবাসিক ক্যাম্পে ঢাকা জেলার প্রতিনিধিত্ব করবে৷ মানিকগঞ্জের সাটুরিয়ার প্রশিকা প্রশিক্ষণকেন্দ্রে এ দুটি দল ছাড়াও নারায়ণগঞ্জ, মুন্সিগঞ্জ, ফরিদপুর, রাজবাড়ী, সিরাজগঞ্জ, গোপালগঞ্জ, চাঁদপুর ও মানিকগঞ্জের দলগুলো অংশ নেবে। সারা দেশের দুই হাজার স্কুলে আই-জেনের প্রথম পর্যায় অনুষ্ঠিত হয়৷ এতে অংশ নেয় ৮ লাখ ৭০ হাজার শিক্ষার্থী৷ এর মধ্য থেকে জেলা পর্যায়ে অংশ নেয় এক হাজার স্কুল৷ জেলা পর্যায়ের প্রতিযোগিতার মাধ্যমে প্রতি জেলা থেকে একটি দল অংশ নিচ্ছে আই-জেনের আঞ্চলিক পর্যায়ের প্রতিযোগিতায়। গ্রামীণফোন ও প্রথম আলোর উদ্যোগে আই-জেন ২০১৫ আয়োজনে সহযোগিতা করছে শিক্ষা মন্ত্রণালয়। সহযোগী হিসেবে আছে অ্যালপেনলিবে, মাইক্রোসফট, অপেরা মিনি, এখানেই ডট কম, মিউচুয়াল ট্রাস্ট ব্যাংক, ফার্স্ট সিকিউরিটি ইসলামী ব্যাংক, উরি ব্যাংক, রেডিও ফুর্তি ও চ্যানেল আই।
