
ব্যক্তিগত দ্বন্দ্বের জের ধরে রাজশাহী বিশ্ববিদ্যালয়ে ছাত্রলীগের দুই নেতার মধ্যে মারামারির ঘটনা ঘটেছে। আজ মঙ্গলবার বিকেল পাঁচটার দিকে বিশ্ববিদ্যালয়ের মাদার বখশ হলের সামনে এ ঘটনায় একজন ছুরিকাহত ও অপরজন গুরুতর আঘাত পেয়েছেন।
ওই দুই নেতা হলেন বিশ্ববিদ্যালয় শাখা ছাত্রলীগের সহ-সভাপতি আতিকুর রহমান ও সাংগঠনিক সম্পাদক কাউসার আহমেদ। এদের মধ্যে কাউসারকে রাজশাহী মেডিকেল কলেজ হাসপাতালে ও আতিকুরকে বিশ্ববিদ্যালয় চিকিত্সাকেন্দ্রে ভর্তি করা হয়েছে।
প্রত্যক্ষদর্শীরা জানান, আজ বিকেল সাড়ে চারটার দিকে আতিকুর রহমান ও কাউসার আহমেদ মাদার বখশ হলের সামনে যান। তাঁরা পরস্পরের সঙ্গে কথা বলছিলেন। এর একপর্যায়ে তাঁদের মধ্যে কথা-কাটাকাটি শুরু হয়। একপর্যায়ে তাঁদের মধ্যে হাতাহাতি শুরু হয়। এ সময় কাউসার একটি লোহার পাইপ দিয়ে আতিকুরের মাথায় আঘাত করেন। আর কাউসারের পিঠে ছুরিকাঘাত করেন আতিকুর। পরে সেখানে উপস্থিত পুলিশের সদস্যরা দুজনকে উদ্ধার করে বিশ্ববিদ্যালয়ের চিকিত্সাকেন্দ্রে ভর্তি করেন।
বিশ্ববিদ্যালয় ছাত্রলীগের সাধারণ সম্পাদক এস এম তৌহিদ আল হোসেন বলেন, ‘দুজনের মধ্যে সামান্য ভুল-বোঝাবুঝি হয়েছিল। বিষয়টি মীমাংসা করে দেওয়া হয়েছে।’
যোগাযোগ করা হলে আতিকুর রহমান ও কাউসার আহমেদ কোনো মন্তব্য করতে রাজি হননি।
নগরের মতিহার থানার ভারপ্রাপ্ত কর্মকর্তা (ওসি) আলমগীর হোসেন বলেন, ‘বিষয়টি শুনেছি। তদন্ত করে এ বিষয়ে প্রয়োজনীয় ব্যবস্থা নেওয়া হবে।’
