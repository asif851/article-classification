
আন্তর্জাতিক মাতৃভাষা দিবস উপলক্ষে বেনাপোল সীমান্তে গ্রহণ করা হয়েছে রক্ত বিনিময় কর্মসূচির। এ কর্মসূচির অংশ হিসেবে দুই বাংলার ১০০ জন করে মোট ২০০ জন ব্যক্তি রক্ত দান করবেন। পরে সংগৃহীত রক্ত দুই দেশে বিনিময় করা হবে।
আগামীকাল বুধবার পেট্রাপোল-বেনাপোল সীমান্তে দিনটি পালিত হবে দুই বাংলার মানুষের অংশগ্রহণের মধ্য দিয়ে। ইতিমধ্যে সীমান্তের জিরো পয়েন্টে তৈরি করা হয়েছে বিশেষ মঞ্চ।  বাংলাদেশিদের রক্ত সংগ্রহ করবেন পশ্চিমবঙ্গের চিকিৎসক ও নার্সরা। অন্যদিকে পশ্চিমবঙ্গের মানুষের রক্ত সংগ্রহ করবেন বাংলাদেশের চিকিৎসক ও নার্সরা। পরে পশ্চিমবঙ্গের মানুষ গ্রহণ করবে বাংলাদেশের মানুষের রক্ত আর বাংলাদেশের মানুষ গ্রহণ করবেন পশ্চিমবঙ্গের মানুষের রক্ত। আর এই রক্ত বিনিময়ের মাধ্যমে বাংলাদেশ ও পশ্চিমবঙ্গের মানুষের ভালোবাসা আরও দৃঢ় হবে বলে মনে করছেন আয়োজকেরা।
অন্যদিকে কলকাতাসহ গোটা ভারতে সাড়ম্বরে উদ্‌যাপিত হবে দিনটি। স্মরণ করা হবে মাতৃভাষা আন্দোলনের বীর শহীদদের। দিনটি সামনে রেখে কলকাতার বিভিন্ন সামাজিক, সাংস্কৃতিক সংগঠন আয়োজন করেছে নানা অনুষ্ঠানের।  পার্ক সার্কাস এলাকায় কলকাতায় বাংলাদেশ উপহাইকমিশন গ্রন্থাগার থেকে বের হবে প্রভাতফেরি। এতে পা মেলাবেন কলকাতার বিশিষ্টজনেরা। এরপরেই উপহাইকমিশনে নির্মিত শহীদ মিনারে পুষ্পমাল্য অর্পণের মাধ্যমে দিনের সূচনা হবে। এরপর সকালে আলোচনা সভা ও বিকেলে সাংস্কৃতিক অনুষ্ঠান অনুষ্ঠিত হবে।
