
তরুণ সাংবাদিক হোসাইন জাকির (৪২) আর নেই। ক্যানসারের সঙ্গে লড়ে গতকাল শনিবার বিকেল ৪টা ৫০ মিনিটে তিনি রাজধানীর মিরপুরের ডেল্টা মেডিকেল কলেজ হাসপাতালে মৃত্যুবরণ করেন। হোসাইন জাকির দীর্ঘদিন ধরে গলায় ও মুখে ক্যানসার রোগে ভুগছিলেন। মাত্রাতিরিক্ত পান খাওয়ার জন্য গণমাধ্যমকর্মীদের কাছে তিনি বিশেষভাবে পরিচিত ছিলেন। মাঠপর্যায়ের সংবাদকর্মীদের কাছে জাকির ছিলেন খুবই বন্ধুবৎসল।রাত নয়টায় হোসাইন জাকিরের মরদেহ ঢাকা রিপোর্টার্স ইউনিটিতে নেওয়া হলে সংবাদিক, সহকর্মীরা কান্নায় ভেঙে পড়েন। সেখানে তাঁর প্রথম জানাজা হয়। এরপর মরদেহ গ্রামের বাড়ি চট্টগ্রামের চন্দনাইশ উপজেলার গাছবাড়িয়ায় নেওয়া হয়।হোসাইন জাকির স্ত্রী, কন্যা নিলয় (১৪), ছেলে আকাশ (১১) ও স্বপ্ন নামে দেড় বছরের ছেলে রেখে গেছেন।
