
টানা দুই সপ্তাহ ধরে খোঁজ মিলছে না ভ্যানচালক জাহাঙ্গীর আলমের। পরিবারের অভিযোগ, র‌্যাব পরিচয়ে সবার সামনে দিয়ে ১০ জানুয়ারি  চার-পাঁচজনের একটি দল জাহাঙ্গীরকে তুলে নিয়ে গেছে। যদিও দেশের কোনো থানায় জাহাঙ্গীরের বিরুদ্ধে কোনো অভিযোগের খবর কেউ দিতে পারেনি।ওই একই দিন উত্তরার ১৩ নম্বর সেক্টর থেকে মেহেদী মাসুদ নামের এক ব্যবসায়ীকেও একই দল তুলে নিয়ে যায় বলে অভিযোগ। জাহাঙ্গীরের বাবা নবর উদ্দিন শেখের দাবি, মালামাল সরবরাহের কাজে তাঁর ছেলে গিয়েছিলেন মেহেদী মাসুদের বাসায়। ঘটনার চার দিন পর (১৪ জানুয়ারি) উত্তরা পশ্চিম থানায় একটি সাধারণ ডায়েরি করেন জাহাঙ্গীরের  বাবা নবর উদ্দিন ও মাসুদের ভাই মশিউর রহমান। তবে উত্তরা পশ্চিম থানার ভারপ্রাপ্ত কর্মকর্তা (ওসি) খন্দকার রেজাউল হাসান গত রোববার প্রথম আলোকে বলেন, ‘আমরা জাহাঙ্গীর ও মাসুদের সন্ধানে কাজ করছি। কারা ওদের ধরেছে, সে ব্যাপারে এখনো কিছু জানা যায়নি।’ কিন্তু জাহাঙ্গীর ও মেহেদী মাসুদের নামে তাঁদের থানায় কোনো মামলা নেই বলেও নিশ্চিত করেছেন তিনি। এদিকে নাম প্রকাশে অনিচ্ছুক পুলিশের একটি সূত্রের দাবি, মেহেদী মাসুদ ভিওআইপির অবৈধ ব্যবসার সঙ্গে জড়িত। তাই জিজ্ঞাসাবাদের জন্য মাসুদকে র‌্যাব ধরে নিয়ে গেছে। কিন্তু জাহাঙ্গীরের দোষ কী, সে ব্যাপারে কেউ কোনো কথা বলছে না।আর একই এলাকা থেকে দুজন নিখোঁজ হওয়ার খবর উত্তরায় বহুল প্রচারিত হলেও, র‌্যাবের গণমাধ্যম শাখার পরিচালক উইং কমান্ডার এ টি এম হাবিবুর রহমান বলেছেন, ‘আমাদের কাছে এ ঘটনা সম্পর্কে কোনো অভিযোগ আসেনি। অভিযোগ এলে খতিয়ে দেখা হবে।’যেভাবে তুলে নেওয়া হলো জাহাঙ্গীরকে: মাস খানেক আগে উত্তরার ১৩ নম্বর সেক্টরের ১৭ নম্বর রোডের ১৮ নম্বর বাসার তৃতীয় তলার একটি ফ্ল্যাটে আসবাব ওঠাতে জাহাঙ্গীর ও তাঁর বাবা নবর উদ্দিনের ভ্যান ভাড়া করেন মেহেদী। নবর উদ্দিন প্রথম আলোকে বলেন, নতুন ভাড়া বাসায় সব মালামাল ওঠানো হলেও একটি খাট বসানো হয়নি। খাটটি বসানোর জন্য ১০ জানুয়ারি বিকেলে মেহেদী মাসুদ জাহাঙ্গীরকে ফোন করেন। কিন্তু মাগরিবের নামাজের পর র‌্যাব পরিচয় দিয়ে পাঁচজন মাসুদ ও জাহাঙ্গীরকে মোটরসাইকেলে তুলে নিয়ে যায়। পাঁচজনের মধ্যে একজনের মাথার চুল বড় এবং বাকি চারজনের চুল ছোট করে কাটা। অস্ত্র না থাকলেও তাদের কয়েকজনের হাতে ওয়্যারলেস সেট ছিল। নবর উদ্দিন বলেন, ‘আমি পিছন পিছন নাইমা দেখি, মাসুদকে সাদা রঙ্গের তেলের ট্যাংকির মোটরসাইকেলে তুলা হইতেছে। আর জাহাঙ্গীরকে কালো মোটরসাইকেলে লইয়্যা যায়। জাহাঙ্গীরের কোনো দোষ থাকলে, আমারে লইলো না ক্যান?’
সরেজমিনে উত্তরার ১৩ ও ১২ নম্বর সেক্টর ঘুরে জানা গেছে, দীর্ঘ দিন ধরে জাহাঙ্গীর ও তাঁর ভাই আলমগীর হোসেনের সঙ্গে নবর উদ্দিন ভ্যান চালিয়ে আসছেন। পাশাপাশি চুক্তি ভিত্তিতে উত্তরার বিভিন্ন বাসার মালামাল পরিবহনের কাজ করেন তাঁরা।
ওই এলাকার এক বাসিন্দা বলেন, ‘ওদের বিরুদ্ধে অভিযোগ পাইনি। এ কারণেই জাহাঙ্গীরের মা আলেমা খাতুন আমার ও পাশের কয়েকটি ফ্ল্যাটে কাজ করেন।’ জাহাঙ্গীরের স্ত্রী হেলেনা বেগমও বিভিন্ন ফ্ল্যাটে গৃহকর্মীর কাজ করে আসছেন। 
উত্তরার ১২ নম্বর সেক্টরের কয়েকজন রিকশাচালকের দেওয়া তথ্যানুযায়ী,  ব্যাটারিচালিত রিকশা উচ্ছেদের সময় জাহাঙ্গীরের বড় ভাই আলমগীরকে বছর খানেক আগে আটক করে ট্রাফিক পুলিশ। তবে এ ঘটনায় কোনো মামলা হয়নি।
মেহেদী মাসুদের পরিবারের বক্তব্য: মেহেদী মাসুদের বড় ভাই মশিউর রহমানের দাবি, তাঁর ভাই বেঁচে আছেন। এ ছাড়া বিভিন্নভাবে খবর নিয়ে তাঁরা অনেকটাই নিশ্চিত মাসুদ ও জাহাঙ্গীরকে র‌্যাব হেফাজতে রাখা হয়েছে। তাঁর ধারণা, এক ব্যক্তির সঙ্গে মেহেদীর ব্যবসায়িক দ্বন্দ্ব রয়েছে। আইনশৃঙ্খলা বাহিনীকে ব্যবহার করে সে অপহরণের ঘটনাটি ঘটিয়ে থাকতে পারে। মেহেদী মাসুদ বগুড়া জেলার সোনাতলা উপজেলা যুবদলের সাবেক সাংগঠনিক সম্পাদক ছিলেন। এখন তিনি এলাকায় ঝুট ব্যবসা করেন।
