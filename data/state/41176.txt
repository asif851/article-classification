
গাজীপুর সিটি করপোরেশনের লক্ষ্মীপুর এলাকায় গোয়েন্দা পুলিশের (ডিবি) সঙ্গে কথিত বন্দুকযুদ্ধে একজন নিহত ও একজন আটক হয়েছেন। ডিবি বলছে, নিহত ব্যক্তি চিহ্নিত সন্ত্রাসী ছিলেন। তাঁর বিরুদ্ধে ২০ থেকে ২২টি মামলা রয়েছে।
গতকাল রোববার দিবাগত রাত সোয়া দুইটার দিকে এ ঘটনা ঘটে। ঘটনাস্থল থেকে পিস্তল, চারটি গুলি ও দুটি চাপাতি উদ্ধারের দাবি করেছে ডিবি।
নিহত যুবকের নাম বুধু মনির (৩০)। আটক ব্যক্তির নাম আনোয়ার হোসেন (৩২)।
গাজীপুর গোয়েন্দা পুলিশের ভারপ্রাপ্ত কর্মকর্তা (ওসি) আমির হোসেনের ভাষ্য, অস্ত্রসহ সন্ত্রাসীদের অবস্থানের খবর পেয়ে ওই এলাকার টিঅ্যান্ডটি রোডের সেগুনবাগানে অভিযান চালান তাঁরা। এ সময় সন্ত্রাসীরা পুলিশকে লক্ষ্য করে গুলি ছোড়ে। পুলিশও পাল্টা গুলি ছোড়ে। এতে ঘটনাস্থলে বুধু মনির নিহত হন। আটক আনোয়ারকে পুলিশের হেফাজতে নেওয়া হয়েছে। বুধু মনিরের বিরুদ্ধে জয়দেবপুর থানায় গাড়িতে অগ্নিসংযোগসহ ২০ থেকে ২২টি মামলা রয়েছে বলে জানান ওসি।
বুধুর লাশ গাজীপুর শহীদ তাজউদ্দীন আহমদ মেডিকেল কলেজ হাসপাতালের মর্গে রয়েছে। এ ঘটনায় মামলা প্রক্রিয়াধীন।
