
কিডনি রোগীরা ১১০০ টাকায় ডায়ালাইসিস করাতে পারবেন রাজধানীর গণস্বাস্থ্য নগর হাসপাতালে। বেসরকারি এই হাসপাতালে ১০০ শয্যার ডায়ালাইসিস কেন্দ্র গড়ে তোলা হয়েছে।
হাসপাতাল কর্তৃপক্ষ বলেছে, প্রতিদিন ৫০০ রোগীকে ডায়ালাইসিস সেবা দেওয়ার লক্ষ্যমাত্রা নির্ধারণ করা হয়েছে। আগামী শনিবার এই কেন্দ্রে চিকিৎসা শুরু হবে। ইতিমধ্যে রোগী নিবন্ধন শুরু হয়ে গেছে।
গতকাল সোমবার রাজধানীর ধানমন্ডি এলাকার এই হাসপাতালে গিয়ে দেখা যায়, শেষ মুহূর্তের প্রস্তুতিকাজ চলছে। হাসপাতালের চতুর্থ ও পঞ্চম তলায় ‘গণস্বাস্থ্য ডায়ালাইসিস সেন্টার’।
কেন্দ্রের সমন্বয়কারী মুহিব উল্লাহ খোন্দকার প্রথম আলোকে বলেন, ডায়ালাইসিস সেবার পাশাপাশি যাদের নিবিড় পরিচর্যা দরকার তাদের জন্য কয়েকটি পৃথক শয্যা আছে। হেপাটাইটিস বি ও সি আক্রান্ত রোগীদের জন্যও পৃথক শয্যা আছে। মূলত সংক্রমণ এড়াতে এই ব্যবস্থা নেওয়া হয়েছে।
সময় ও খরচ সম্পর্কে মুহিব উল্লাহ খোন্দকার বলেন, একবার ডায়ালাইসিস করতে সময় লাগে চার ঘণ্টা। একটি যন্ত্রে দিনে পাঁচজন রোগীকে ডায়ালাইসিস করা হবে। রোগীপ্রতি ১১০০ টাকা নেওয়া হবে। তিনি বলেন, ‘দিনে প্রায় এক লাখ লিটার বিশুদ্ধ পানি লাগবে। পানি বিশুদ্ধ করার আধুনিক যন্ত্রপাতিও বিদেশ থেকে আনা হয়েছে।’
হালুয়াঘাটের কবিতা সাহা স্বামীর চিকিৎসার জন্য এখন ঢাকায় থাকেন। গতকাল তিনি গণস্বাস্থ্য ডায়ালাইসিস কেন্দ্রে এসেছিলেন স্বামীর নিবন্ধনের জন্য। তিনি বলেন, স্বামী তিন বছর ধরে কিডনি রোগে ভুগছেন। রাজধানীর একটি নামীদামি বেসরকারি হাসপাতালে ডায়ালাইসিস করাতেন। সেখানে প্রতিবার ডায়ালাইসিসে চার হাজার টাকার বেশি লাগত। এরপর তারা গ্রিন রোডের একটি বেসরকারি হাসপাতাল বেছে নেন। সেখানে প্রতিবার খরচ হয় ২৩০০ টাকা।
কবিতা বলেন, ‘সপ্তাহে তিনবার ডায়ালাইসিস করাতে হয়। এত খরচ করা অসম্ভব হয়ে পড়েছে।’
গণস্বাস্থ্যকেন্দ্রের প্রতিষ্ঠাতা জাফরুল্লাহ চৌধুরী প্রথম আলোকে বলেন, ‘কিডনি রোগীদের চিকিৎসা আছে। কিন্তু মানুষ অর্থাভাবে চিকিৎসা পাচ্ছে না। মানুষকে কম মূল্যে সেবা দেওয়ার জন্য এই উদ্যোগ। এটি এখন দেশের সবচেয়ে বড় ডায়ালাইসিস কেন্দ্র।’ তিনি আরও বলেন, এই কেন্দ্র সম্পূর্ণ দেশি অর্থে স্থাপন করা হয়েছে। ব্র্যাক দিয়েছে ১০ কোটি টাকা। আটজন ব্যবসায়ী দিয়েছেন মোটা অঙ্কের টাকা। এক লাখ, ৫০ হাজার টাকার সহায়তাও দিয়েছেন অনেকে। একটি বেসরকারি প্রতিষ্ঠানের কর্মকর্তা-কর্মচারীরা এক দিনের বেতন দিয়েছেন। আরও সহায়তা পেলে কেন্দ্র সম্প্রসারণ করা সম্ভব হবে।
