
রাঙামাটির লংগদু উপজেলায় পাহাড়িদের বসতবাড়িতে হামলার ঘটনায় বিচারিক তদন্ত চেয়ে আইনি নোটিশ পাঠিয়েছেন সুপ্রিম কোর্টের এক আইনজীবী।  নোটিশে সুপ্রিম কোর্টের অবসরপ্রাপ্ত একজন বিচারপতির নেতৃত্বে এই তদন্ত কমিটি করতে বলা হয়েছে। একই সঙ্গে এ ঘটনায় ক্ষতিগ্রস্ত ব্যক্তিদের পুনর্বাসনের ব্যবস্থাও করতে বলা হয়েছে।
স্বরাষ্ট্রসচিব, সংশ্লিষ্ট উপজেলার নির্বাহী কর্মকর্তা (ইউএনও), থানার ভারপ্রাপ্ত কর্মকর্তাসহ (ওসি) ১০ জনের বরাবরে আজ সোমবার এই নোটিশ পাঠানো হয়েছে বলে জানান আইনজীবী নিকোলাস চাকমা।
নিকোলাস চাকমা প্রথম আলোকে বলেন, পাহাড়িদের জানমাল রক্ষার ব্যর্থতায় প্রশাসন কেন দায়ী হবে না, তা ৭২ ঘণ্টার মধ্য জানাতে বলা হয়েছে নোটিশে। অন্যথায় আইনগত পদক্ষেপ নেওয়া হবে।
ইউনিয়ন যুবলীগের এক নেতার মৃত্যুর ঘটনাকে কেন্দ্র করে গত ২ জুন সকালে লংগদু উপজেলা সদরের চারটি গ্রামে পাহাড়িদের দুই শতাধিক বাড়ি পুড়িয়ে দেওয়া হয়। ক্ষতিগ্রস্ত গ্রামগুলো হচ্ছে তিনটিলা, মানিকজোড়ছড়া, বাত্যাপাড়া ও বড়াদম। ঘটনার সময় দুই শতাধিক পাহাড়ি পরিবার পালিয়ে যায়।
পাহাড়িদের বাড়িঘর পুড়িয়ে দেওয়ার ঘটনায় ক্ষতিগ্রস্ত ব্যক্তিদের পক্ষে শনিবার একটি মামলা হয়েছে। মামলায় লংগদু উপজেলা পরিষদের ভাইস চেয়ারম্যান মো. নাছির উদ্দিনসহ ৯৮ জনের নাম উল্লেখ করা হয়েছে। মামলায় ২০০ থেকে ৩০০ জন অজ্ঞাতপরিচয় ব্যক্তিকে আসামি করা হয়েছে।
এর আগে একই ঘটনায় পুলিশ বাদী হয়ে ১৫ জনের নাম উল্লেখসহ অজ্ঞাতপরিচয় ৩০০ জনকে আসামি করে মামলা করে। পুলিশের করা মামলায় এ পর্যন্ত ২৪ জনকে গ্রেপ্তার করা হয়েছে।
যুবলীগ নেতা নুরুল ইসলামের হত্যার অভিযোগে রনেল চাকমা ও জুনেল চাকমা নামের দুজন গ্রেপ্তার হয়েছেন। তাঁরা আদালতে স্বীকারোক্তিমূলক জবানবন্দি দিয়েছেন।
