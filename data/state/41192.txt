
শিক্ষাপ্রতিষ্ঠানে শিক্ষার্থীদের কাছ থেকে অতিরিক্ত ফি আদায় ও ভর্তি-বাণিজ্যের প্রমাণ পেলে কঠোর ব্যবস্থা নেওয়া হবে বলে হুঁশিয়ারি উচ্চারণ করেছেন দুর্নীতি দমন কমিশনের (দুদক) চেয়ারম্যান ইকবাল মাহমুদ। এ জন্য দুদকের আলাদা টিম গঠন করা হয়েছে বলে জানান তিনি।
শুক্রবার সন্ধ্যায় নারায়ণগঞ্জ নগরের ভূঁইয়ারবাগ এলাকায় অবস্থিত বিদ্যানিকেতন হাই স্কুলের ১০ বছর পূর্তি উৎসবের উদ্বোধনী অনুষ্ঠানে যোগ দেন ইকবাল মাহমুদ। সেখানে প্রধান অতিথির বক্তব্য শেষে সাংবাদিকদের প্রশ্নের জবাবে তিনি এ কথা জানান।
দুদকের চেয়ারম্যান বলেন, চলমান ভর্তিপ্রক্রিয়া শেষ হওয়ার পর কারও বিরুদ্ধে অনিয়ম বা দুর্নীতির অভিযোগ প্রমাণিত হলে তাদের বিরুদ্ধে কঠোর ব্যবস্থা নেওয়া হবে।
এর আগে স্কুলের ডিজিটাল বোর্ড পরিদর্শন করেন দুদকের চেয়ারম্যান। তিনি শিক্ষার্থীদের উদ্দেশে বলেন, শুধু জিপিএ-৫ পেলেই প্রকৃত জ্ঞান অর্জন হয় না। নিজের মেধাকে সৎ কাজে ব্যবহার করাই হলো আসল শিক্ষা। তিনি শিক্ষার্থীদের সুন্দর ভবিষ্যৎ​ গড়ার জন্য নিজেদের মধ্যে শিক্ষার শক্ত ভিত গড়ে তোলা ও আচরণগত শিক্ষা অর্জনের আহ্বান জানান। পাশাপাশি সন্তান কাদের সঙ্গে মিশছে এবং তারা ঠিকমতো স্কুলে যাচ্ছে কি না, সে বিষয়ে খেয়াল রাখতে অভিভাবকদের সজাগ দৃষ্টি রাখার আহ্বান জানান।
বিদ্যানিকেতন হাই স্কুল পরিচালনা পরিষদের সভাপতি কাশেম হুমায়ুনের সভাপতিত্বে অনুষ্ঠানে বিশেষ অতিথি ছিলেন দুদকের মহাপরিচালক সামছুল আরেফিন, নারায়ণগঞ্জ জেলা প্রশাসক রাব্বি মিয়া, স্কুলের পরিচালনা পরিষদের সদস্যসচিব দেলোয়ার হোসেন চুন্নু প্রমুখ।
