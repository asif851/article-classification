
কিশোরগঞ্জের করিমগঞ্জে প্রতিপক্ষের হামলায় জনি মিয়া (২৬) নামে এক ব্যক্তি নিহত হয়েছেন। গতকাল শুক্রবার দুপুরে উপজেলার নিয়ামতপুর গ্রামে স্থানীয় জালাল উদ্দিন নামের এক ব্যক্তির হামলায় জনি নিহত হন বলে অভিযোগ পাওয়া গেছে। তাঁরা সম্পর্কে মামা-ভাগনে।এলাকাবাসী ও পুলিশ জানায়, জনি কিশোরগঞ্জের ইটনা উপজেলার চৌগাঙ্গা গ্রামের মৃত সাইদুর রহমানের ছেলে। জালাল উদ্দিনের বাড়ি করিমগঞ্জের নিয়ামতপুর গ্রামে। জালাল জনির মামা। জমির মালিকানা নিয়ে তাঁদের মধ্যে বিরোধ চলছিল। গতকাল বেলা দেড়টার দিকে এ নিয়ে তাঁদের মধ্যে তর্ক হয়। একপর্যায়ে জালাল লাঠি দিয়ে জনির শরীরে আঘাত করতে থাকেন। পরে তাঁর ছেলেরাও এসে জনিকে মারধর করতে থাকে। কিশোরগঞ্জ সদর হাসপাতালে নিয়ে যাওয়ার আগেই জনি মারা যান।
