
ঢাকার সাভার ও মানিকগঞ্জের তিনটি কারখানাকে গতকাল সোমবার ২৩ লাখ টাকা জরিমানা করা হয়েছে। পরিবেশদূষণ ও ক্ষতিসাধনের অপরাধে পরিবেশ অধিদপ্তর গতকাল সোমবার এ জরিমানা করে।পরিবেশ অধিদপ্তর থেকে জানা যায়, পরিবেশগত ছাড়পত্র ছাড়াই ড্যাপ ও সরকার ঘোষিত প্রতিবেশ সংকটাপন্ন এলাকায় (ইসিএ) নিচু জমি ভরাট করে কারখানা স্থাপন করে পরিবেশ ও প্রতিবেশকে ক্ষতিগ্রস্ত করায় সাভারের বিরুলিয়া এলাকার মীর আখতার হোসেন নামের একটি পোশাক কারখানাকে ২০ লাখ টাকা জরিমানা করা হয়েছে।দূষণের অপরাধে মানিকগঞ্জ সদর উপজেলার তেরদানা এলাকার মেসার্স সাত্তার বোর্ড মিলসকে দুই লাখ এবং মেসার্স বিকে বোর্ড মিলসকে এক লাখ টাকা জরিমানা করা হয়েছে।অধিদপ্তরের পরিচালক (মনিটরিং অ্যান্ড এনফোর্সমেন্ট) মো. আলমগীর বলেন, এসব কারখানার মালিক ও প্রতিনিধিদের গতকাল ঢাকায় অধিদপ্তর কার্যালয়ে তলব করে শুনানি শেষে তাৎক্ষণিকভাবে জরিমানা আদায় করা হয়। শুনানিতে উপস্থিত এসব কারখানার মালিক ও প্রতিনিধিরা তাঁদের অপরাধ স্বীকার করে ক্ষমাপ্রার্থনা করেন।
