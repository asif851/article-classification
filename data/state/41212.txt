
বাংলাদেশ সফররত আনান কমিশনের তিন সদস্যের প্রতিনিধিদল আজ মঙ্গলবার নাগরিক সমাজের সঙ্গে মতবিনিময় করছে। বেলা ১১টা থেকে রাজধানীর বাংলাদেশ ইনস্টিটিউট অব ইন্টারন্যাশনাল অ্যান্ড স্ট্র্যাটেজিক স্টাডিজের (বিআইআইএসএস-বিস) মিলনায়তনে এ মতবিনিময় শুরু হয়।
এতে নাগরিক সমাজের পক্ষে উপস্থিত আছেন ঢাকা বিশ্ববিদ্যালয়ের আন্তর্জাতিক সম্পর্ক বিভাগের শিক্ষক ইমতিয়াজ আহমেদ, ইতিহাস বিভাগের শিক্ষক সৈয়দ আনোয়ার হোসেন, অভিবাসন–বিষয়ক গবেষণা প্রতিষ্ঠান ‘রিফিউজি অ্যান্ড মাইগ্রেটরি মুভমেন্ট রিসার্চ ইউনিট’–এর (রামরু) অধ্যাপক সি আর আবরার ও অধ্যাপক তাসনীম সিদ্দিকী, ঢাকা বিশ্ববিদ্যালয়ের আন্তর্জাতিক সম্পর্ক বিভাগের শিক্ষক মেঘনা গুহঠাকুরতা, ব্রতীর নির্বাহী পরিচালক শারমিন মুর্শিদ, পররাষ্ট্রসচিব মো. শহিদুল হক, সাবেক রাষ্ট্রদূত আশফাকুর রহমান, সাবেক রাষ্ট্রদূত অনুম কুমার চাকমা, বিসের পরিচালনা পর্ষদের সভাপতি মুনশি ফয়েজ আহমদ প্রমুখ।
আনান কমিশনের প্রতিনিধিদলে রয়েছেন মিয়ানমারের নাগরকি উইন ম্রা ও আই লুইন এবং লেবানিজ নাগরিক ঘাশান সালামে। সফরকালে প্রতিনিধিদলটি কক্সবাজারের বিভিন্ন এলাকার কয়েকটি রোহিঙ্গাশিবির পরিদর্শন করেছে।
এর আগে সকালে আনান কমিশনের তিন সদস্যের প্রতিনিধিদল পররাষ্ট্রমন্ত্রী আবুল হাসান মাহমুদ আলীর সঙ্গে মতবিনিময় করে। দুপুরে তাদের স্বরাষ্ট্র মন্ত্রণালয়ে বৈঠক করার কথা রয়েছে।
শরণার্থীশিবিরের রোহিঙ্গারা প্রতিনিধিদলের কাছে মিয়ানমারের রাখাইন রাজ্যে তাদের ওপর নির্যাতনের চিত্র তুলে ধরেন। তাঁরা গত বছরের অক্টোবর থেকে এ পর্যন্ত রাখাইন রাজ্যে সে দেশের সেনাবাহিনী ও পুলিশের অত্যাচার-নির্যাতনের বিষয়ে একটি চিঠিও প্রতিনিধিদলের কাছে হস্তান্তর করেন। ওই চিঠিতে এলাকা, স্থান ও সময় উল্লেখ করে বলা হয়, রাখাইন রাজ্যে অন্তত ৫০টি মসজিদ, ৫৪টি ধর্মীয় স্কুল ও ৩ হাজার ৩২৯টি ঘরবাড়ি, ১৯৬টি দোকানে অগ্নিসংযোগ ও ভাঙচুর করা হয়েছে। এতে আরও উল্লেখ করা হয়, ৭৯৮ জন নারী ও কিশোরীকে ধর্ষণ, ৪৬৯ জনকে গুলি করে হত্যা, বিভিন্ন ধরনের নির্যাতন চালিয়ে খুন করা হয়েছে ১০৮ জনকে, নৌকা ডুবিয়ে হত্যা করা হয়েছে ৭৮ জনকে এবং ৯২০ জনকে গ্রেপ্তার করে নির্যাতন চালানো হয়েছে বলে উল্লেখ করা হয়েছে।
রাখাইন রাজ্যের জনগণের কল্যাণে সুনির্দিষ্ট পদক্ষেপ নিতে সুপারিশ তৈরির জন্য মিয়ানমারের স্টেট কাউন্সিলর ও পররাষ্ট্রমন্ত্রী অং সান সু চি গত বছর জাতিসংঘের সাবেক মহাসচিব কফি আনানকে প্রধান করে একটি পরামর্শক কমিটি গঠন করেন। রাখাইন রাজ্যের সব নাগরিকের মানবিক ও উন্নয়ন, নাগরিকত্ব, মৌলিক অধিকার ও নিরাপত্তা নিশ্চিত করার উপাদানগুলোকে নিয়ে কমিশন সুপারিশ তৈরি করবে। কফি আনান ফাউন্ডেশনের সহযোগিতায় মিয়ানমারের ছয় নাগরিক ও তিন বিদেশি বিশেষজ্ঞকে নিয়ে গঠিত এই কমিশন।
