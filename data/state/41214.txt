
বিএনপির মহাসচিব মির্জা ফখরুল ইসলাম আলমগীর বলেছেন, গাইবান্ধার সরকারদলীয় সাংসদ মনজুরুল ইসলামকে (লিটন) হত্যার ঘটনাই প্রমাণ করে দেশের আইনশৃঙ্খলা পরিস্থিতি নিয়ন্ত্রণে সরকার ব্যর্থ হয়েছে।
বিএনপির সহযোগী সংগঠন ছাত্রদলের ৩৮তম প্রতিষ্ঠাবার্ষিকী উপলক্ষে সংগঠনের নেতা-কর্মীদের সঙ্গে নিয়ে আজ সোমবার প্রয়াত রাষ্ট্রপতি জিয়াউর রহমানের কবরে শ্রদ্ধা নিবেদনের পর সাংবাদিকদের এসব কথা বলেন মির্জা ফখরুল ইসলাম আলমগীর।
বিএনপির মহাসচিব অভিযোগ করেন, সরকারের প্রশ্রয়ে সন্ত্রাসীরা মাথাচাড়া দিয়ে উঠেছে। আর সরকার সব সময় দায় অন্যর ওপর চাপাতে চায়। কয়েকটি কারণে এই অবস্থার সৃষ্টি হয়েছে। এর আর একটি কারণ হলো পুলিশকে সরকার দলীয় স্বার্থে ব্যবহার করছে। জনগণের স্বাভাবিক মৃত্যুর নিশ্চয়তা চান। তিনি বলেন, সরকার আইনশৃঙ্খলা পরিস্থিতির নিয়ন্ত্রণ এবং মানুষের নিরাপত্তা দিতে ব্যর্থ হচ্ছে। সরকারদলীয় সাংসদ মনজুরুল ইসলামের হত্যার মধ্যে দিয়ে তা প্রমাণিত হয়েছে।
এ সময় অন্যদের মধ্যে ছাত্রদলের সভাপতি রাজীব আহসান, সাধারণ সম্পাদক আকরামুল হাসানসহ ছাত্রদলের সাবেক নেতারা উপস্থিত ছিলেন।
গত শনিবার সন্ধ্যায় গাইবান্ধা-১ আসনের সাংসদ মনজুরুল ইসলামের গ্রামের বাড়ি সুন্দরগঞ্জের সাহাবাজ গ্রামের ড্রয়িংরুমে (বসার কক্ষে) ঢুকে তাঁকে গুলি করে মোটরসাইকেলযোগে পালিয়ে যায় দুর্বৃত্তরা। পরে রংপুর মেডিকেল কলেজ হাসপাতালে নেওয়া হলে চিকিৎসকেরা তাঁকে মৃত ঘোষণা করেন।
সুন্দরগঞ্জের শিশু শাহাদাত হোসেন সৌরভকে গুলি করে হত্যাচেষ্টার মামলার আসামি ছিলেন সাংসদ মনজুরুল। তিনি জামিনে ছিলেন। ক্ষমতাসীন দলের অভিযোগ, সাংসদ মনজুরুল হত্যায় বিএনপির জোটের শরিক দল জামায়াতে ইসলামী জড়িত।
