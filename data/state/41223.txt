
দলীয় চেয়ারপারসন ও সিনিয়র ভাইস চেয়ারম্যান পদে নির্বাচনের জন্য তফসিল ঘোষণা করেছে বিএনপি। মার্চের ১৯ তারিখে বিএনপির চেয়ারপারসন ও সিনিয়র ভাইস চেয়ারম্যান পদে নির্বাচন হবে। 
এই দুই পদে নির্বাচনের জন্য নির্বাচন কমিশনার হিসেবে দায়িত্ব পালনকারী দলের স্থায়ী কমিটির সদস্য জমিরউদ্দীন সরকার এক সংবাদ সম্মেলনে এ তফসিল ঘোষণা করেন। আজ সোমবার দলের কেন্দ্রীয় কার্যালয় নয়াপল্টনে এ সংবাদ সম্মেলনের আয়োজন করা হয়। তফসিল অনুযায়ী আগামী ২ মার্চ সকাল ১০টা থেকে বিকেল চারটা পর্যন্ত বিএনপির কেন্দ্রীয় কার্যালয় থেকে মনোনয়নপত্র সংগ্রহ করা যাবে। ৪ মার্চ মনোনয়নপত্র জমা নেওয়া হবে। ৫ মার্চ যাচাই-বাছাই করা হবে। ৬ মার্চ সকাল ১০টা থেকে বিকেল চারটা পর্যন্ত মনোনয়নপত্র প্রত্যাহার করা যাবে। ১৯ মার্চ দলীয় চেয়ারপারসন ও সিনিয়র ভাইস চেয়ারম্যান পদে নির্বাচন হবে। জমিরউদ্দীন সরকার জানান, এ দুই পদে প্রতিদ্বন্দ্বিতাকারীদের বয়স হতে হবে ৩০ বছর। বিএনপির চাঁদাদাতা সদস্য হতে হবে। প্রতিদ্বন্দ্বিতাকারীরা নিজে অথবা লিখিতভাবে এজেন্টের মাধ্যমে মনোনয়নপত্র সংগ্রহ ও জমা দিতে পারবেন। বিএনপির চেয়ারপারসন ও সিনিয়র ভাইস চেয়ারম্যান পদে নির্বাচনের রিটার্নিং কর্মকর্তা হিসেবে দায়িত্ব পালন করবেন দলের স্থায়ী কমিটির সদস্য নজরুল ইসলাম খান। বিএনপির চেয়ারপারসন খালেদা জিয়া এবং ভাইস চেয়ারম্যান তারেক রহমান। বিএনপির নেতারা মনে করছেন, এই দুই পদে আর কেউ নির্বাচন করবেন না। তাঁরা বিনা প্রতিদ্বন্দ্বিতায় নির্বাচিত হবেন। তিন বছর পরপর কাউন্সিল করার কথা থাকলেও এবারের (মার্চে) কাউন্সিল হতে যাচ্ছে ছয় বছর পর। সর্বশেষ ২০০৯ সালের ডিসেম্বরে কাউন্সিল হয়েছিল। মধ্যে ২০১৩ সালের মার্চে কাউন্সিলের ঘোষণা দিলেও তা করতে পারেনি বিএনপি।
 আরও পড়ুন
দলীয় চেয়ারপারসন নির্বাচন আগে
