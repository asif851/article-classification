
টাঙ্গাইলে আদালত ভবনের বারান্দা থেকে লাফিয়ে পড়ে হারুন-অর-রশীদ (২৫) নামের এক আসামি আত্মহত্যা করেছেন। আজ বুধবার দুপুরে এ ঘটনা ঘটে।
স্ত্রী হত্যার দায়ে গতকাল রাতে কালিহাতী থানা পুলিশ তাঁকে গ্রেপ্তার করে। আজ স্বীকারোক্তিমূলক জবানবন্দি দেওয়ার জন্য তাঁকে আদালতে আনা হয়। 
কালিহাতী থানার ভারপ্রাপ্ত কর্মকর্তা (ওসি) মনির হোসেন জানান, কালিহাতী উপজেলার পালিমা গ্রামের সুলতান মিয়ার ছেলে হারুন-অর-রশীদের সঙ্গে বাসাইল উপজেলার যশীহাটি গ্রামের মোতালেব মিয়ার মেয়ে আমিনার পাঁচ মাস আগে বিয়ে হয়। বিয়ের পর থেকেই তাঁদের দাম্পত্য কলহ চলছিল। আমিনাকে নানাভাবে নির্যাতন করতেন হারুন। গত সোমবার রাতে তাঁদের ঝগড়া হয়। ঝগড়ার একপর্যায়ে হারুন ক্ষিপ্ত হয়ে আমিনাকে শ্বাসরোধে ও ঘাড় মটকে হত্যা করেন। হত্যার পর রাতেই মৃতদেহ বাড়ির কাছের একটি ডোবায় ফেলে দেন হারুন। গতকাল সকালে লাশ ডোবায় পড়ে থাকতে দেখে স্থানীয় লোকজন কালিহাতী থানায় খবর দেন। পরে পুলিশ ঘটনাস্থল থেকে আমিনার লাশ উদ্ধার করে।
এ ঘটনায় নিহত আমিনার পিতা মোতালেব হোসেন বাদী হয়ে স্বামী হারুন-অর-রশীদসহ চারজনকে আসামি করে হত্যা মামলা দায়ের করেন। এর পরিপ্রেক্ষিতে পুলিশ গতকাল রাতে মামলার প্রধান আসামি হারুনকে গ্রেপ্তার করে। আজ সকালে তাঁকে স্বীকারোক্তিমূলক জবানবন্দি দেওয়ার জন্য টাঙ্গাইল বিচারিক হাকিম আদালতে আনা হয়। নতুন আদালত ভবনের পঞ্চম তলায় আদালতকক্ষে নেওয়ার সময় হারুন বারান্দা থেকে লাফ দিয়ে নিচে পড়ে যান। এতে তার মাথা ও শরীরের বিভিন্ন অংশ থেঁতলে যায়। দ্রুত হাসপাতালে নেওয়ার পর কর্তব্যরত চিকিত্সক তাঁকে মৃত ঘোষণা করেন।
