
বাংলা বর্ষবরণের দিন ঢাকা বিশ্ববিদ্যালয় এলাকায় নারী লাঞ্ছনার ঘটনা তদন্তে দুটি কমিটি করেছে ঢাকা মহানগর পুলিশ (ডিএমপি)।আজ শনিবার বেলা সোয়া একটার দিকে ডিএমপির মুখপাত্র মনিরুল ইসলাম নিজ কার্যালয়ে সাংবাদিকদের এ তথ্য জানান।
ডিএমপির গোয়েন্দা শাখার (ডিবি) এই যুগ্ম কমিশনার বলেন, নারী লাঞ্ছনার বিষয়টি তদন্ত করবে একটি কমিটি। ডিএমপির অতিরিক্ত পুলিশ কমিশনার (ক্রাইম অ্যান্ড অপারেশন) মোহাম্মদ ইব্রাহিম ফাতেমীকে কমিটির সভাপতি করা হয়েছে। অন্য দুজন হলেন ডিএমপির যুগ্ম কমিশনার কমিশনার (লজিস্টিক্স, ফিন্যান্স অ্যান্ড প্রকিউরমেন্ট) ওয়াই এম বেলালুর রহমান ও ডিবির উপকমিশনার (পূর্ব) জাহাঙ্গীর হোসেন মাতুব্বর। এ ঘটনায় পুলিশের পক্ষ থেকে একটি মামলা করা হয়েছে জানিয়ে মনিরুল ইসলাম বলেন, তদন্তে সহায়তা জন্য রমনা জোনের পুলিশের অতিরিক্ত উপকমিশনার ও সহকারী কমিশনারকে সদস্য করে অন্য একটি কমিটি করা হয়েছে। এই কমিটি ঘটনার সময় পুলিশের ভূমিকা ও দায়দায়িত্ব খতিয়ে দেখবে।
মনিরুল ইসলামের ভাষ্য, সিসি ক্যামেরায় ধারণ করা ভিডিও ফুটেজ বিশ্লেষণ করে নারী লাঞ্ছনার ঘটনায় এখন পর্যন্ত কোনো অপরাধীকে শনাক্ত করা যায়নি। এ ছাড়া ওই দিন যাঁরা নিগৃহীত হয়েছেন, তাঁদেরও সন্ধান মেলেনি। ইতিমধ্যে কয়েকটি পত্রিকায় প্রকাশিত ছবির একটি হলো চানখাঁরপুল এক যুবককে পেটানোর, অন্যটি হলো কোনো এক নাইট শোতে এক হিজড়ার সঙ্গে কয়েকজন যুবকের হাতাহাতির ঘটনার ছবি।তিনি বলেন, যারা শ্লীলতাহানির ঘটনায় জড়িত তাদের শনাক্ত করা সম্ভব হলেই বিচার-বিশ্লেষণ করে খুব দ্রুত’ই তাদের গ্রেপ্তার করে আইনের আওতায় আনা হবে।
ডিএমপির এই মুখপাত্র বলেন, যদি কেউ নিগৃহীত হয়ে থাকেন, পুলিশের সঙ্গে তাঁদের যোগাযোগ করতে বলা হয়েছে। তাঁদের পরিচয় গোপন রাখা হবে। এ ছাড়া তদন্তে প্রত্যক্ষদর্শীদেরও সহায়তা চাওয়া হয়েছে।বেশ কিছুদিন ধরে পয়লা বৈশাখের বিরুদ্ধে প্রচার চালানো হচ্ছিল বলে জানান মনিরুল ইসলাম। তিনি বলেন, একটি মহল পয়লা বৈশাখের সংস্কৃতিকে ‘শিরক’ বলে প্রচার চালাচ্ছিল।মনিরুল ইসলাম জানান, ঘটনা তদন্তে ঢাকা বিশ্ববিদ্যালয় ছাত্র ইউনিয়নের সভাপতি লিওন নন্দী সঙ্গে পুলিশ কথা বলেছে। তিনি বলেন, যে মেয়েটিকে তিনি সাহায্য করেছিলেন তাঁর নাম-পরিচয় তিনি দিতে পারেননি। আর ভিকটিমকে শনাক্ত পুলিশ করতে পারেনি।
এদিকে ডিএমপির গণমাধ্যম শাখা থেকে পাঠানো এক সংবাদ বিজ্ঞপ্তিতে বলা হয়, ঘটনা সম্পর্কিত ছবি এবং এর সঙ্গে জড়িতদের সম্পর্কে পরিচয় ও তথ্য জানাতে ডিবির উপকমিশনারের (পূর্ব) ০১৭১১-৬০৫১৪৬ নম্বরের মোবাইল ফোনে যোগাযোগ করতে অনুরোধ করা হয়েছে। এ ক্ষেত্রে তথ্যদাতার নাম-পরিচয় গোপন রাখা হবে বলে বিজ্ঞপ্তিতে উল্লেখ করা হয়েছে।
ঘটনার প্রতিবাদ জানাতে আজ সকাল ১০টার দিকে বাংলাদেশের কমিউনিস্ট পার্টি (সিপিবি) ও বাংলাদেশের সমাজতান্ত্রিক দলের (বাসদ) ৩০-৪০ জন নেতা-কর্মী রাজধানীর সিদ্ধেশ্বরী এলাকায় ভিকারুননিসা নূন স্কুল অ্যান্ড কলেজের কাছে সড়কে অবস্থান নেন। তাঁরা ডিএমপি কমিশনারের কার্যালয়ের দিকে যাওয়ার চেষ্টা করেন। এতে বাধা দেয় পুলিশ। পরে প্রতিবাদকারীরা সেখানে সংক্ষিপ্ত বক্তব্য দেন।
সংক্ষিপ্ত বক্তব্যে ঢাকা উত্তর সিটি করপোরেশন নির্বাচনে সিপিবি-বাসদ সমর্থিত মেয়র পদপ্রার্থী আবদুল্লাহ আল ক্বাফী বলেন, নারীদের জন্য নিরাপদ নগর চাই। পয়লা বৈশাখের দিন পুলিশ তাদের দায়িত্ব পালন করেনি। নারীসহ নগরে সবার নিরাপত্তা নিশ্চিত করার আহ্বান জানান তিনি।বেলা ১১টার দিকে সিপিবি-বাসদের সাত সদস্যের একটি প্রতিনিধিদল ডিএমপি কমিশনারের সঙ্গে দেখা করতে তাঁর কার্যালয়ে যায়। তাঁরা সেখানে দেড় ঘণ্টার মতো অবস্থান করেন।
