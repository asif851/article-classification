
চাঁদপুরের পুরান বাজার এলাকায় মেঘনা নদীতে তেলবাহী ট্যাংকারের ধাক্কায় ১ হাজার ৩০০ টন সিমেন্টের কাঁচামালসহ একটি কোস্টার (নৌযান বিশেষ) ডুবে গেছে। এতে কেউ হতাহত হয়নি।আজ মঙ্গলবার সকাল সাড়ে সাতটার দিকে এ ঘটনা ঘটে।ঘটনার সত্যতা নিশ্চিত করে চাঁদপুর নৌ-পুলিশ ফাঁড়ির ইনচার্জ উপপরিদর্শক (এসআই) জাহিদুল ইসলাম প্রথম আলোকে জানান, চট্টগ্রাম থেকে চাঁদপুরে আসা ‘এমভি হেকমত’ নামের একটি তেলবাহী ট্যাংকের সঙ্গে চট্টগ্রাম থেকে ঘোড়াশালগামী সিমেন্টের কাঁচামালবাহী কোস্টার ‘এম ভি চিতলমারী’র ধাক্কা লাগে। এতে পুরান বাজারের কাছে মেঘনা নদীতে কোস্টারটি ডুবে যায়। কোস্টারটিতে ১ হাজার ৩০০ টন সিমেন্টের ক্লিংকার ছিল।জাহিদুলের দেওয়া তথ্যমতে, ডুবে যাওয়া কোস্টারে থাকা ১২ জন স্টাফ-কর্মচারীর সবাই সাঁতরে তীরে উঠতে পেরেছেন। এ ঘটনায় এমভি হেকমতকে আটক করে রাখা হয়েছে। ফায়ার সার্ভিস ও নৌ-পুলিশ ঘটনাস্থলে পৌঁছে উদ্ধার অভিযান শুরু করেছে।এ ব্যাপারে ডুবে যাওয়া ‘এমভি চিতলমারী’র মাস্টার মো. আমিনুল ইসলামের ভাষ্য, নদীতে প্রচণ্ড স্রোত থাকায় এমভি হেকমতের সঙ্গে ধাক্কা লেগে তাঁদের কোস্টারটি ডুবে গেছে।ঘটনার প্রত্যক্ষদর্শী বলে দাবি করা পুরান বাজার এলাকার মিজানুর রহমানের (৩২) ভাষ্য, ঘটনার পর এমভি হেকমত কিছুক্ষণ নদীর মধ্যে নোঙর করে থাকলেও পরে এটি চলে গেছে।
