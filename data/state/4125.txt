
কক্সবাজারে হালনাগাদ ভোটার তালিকায় মিয়ানমারের অনুপ্রবেশকারী রোহিঙ্গারা অন্তর্ভুক্ত হচ্ছে বলে অভিযোগ করেছেন সুশাসনের জন্য নাগরিকের (সুজন) জেলা শাখার কর্মকর্তারা। ৮ আগস্ট কক্সবাজার প্রেসক্লাবে আয়োজিত সংবাদ সম্মেলনে এই অভিযোগ করা হয়। গত ২৫ জুলাই থেকে জেলার তিনটি উপজেলায় (সদর, উখিয়া ও রামু) এই হালনাগাদ কার্যক্রম চলছে। সুজনের সাধারণ সম্পাদক মাহবুবুর রহমান লিখিত বক্তব্যে বলেন, কক্সবাজার পৌরসভাসহ সদর, উখিয়া ও রামু উপজেলায় তথ্য সংগ্রহকারীরা ঘরে ঘরে না গিয়ে বিদ্যালয়ে কিংবা নিজের বাড়িতে বসে তথ্য সংগ্রহ করছেন। মাঠপর্যায়ে না যাওয়ায় কৌশলে রোহিঙ্গারা ভোটার হওয়ার সুযোগ পাচ্ছে। এতে কিছু প্রভাবশালী ও জনপ্রতিনিধি জড়িত। তিনি অভিযোগ করেন, কক্সবাজার পৌরসভার কাউন্সিলর মিজানুর রহমান ও হুমায়রা বেগম রোহিঙ্গাদের জন্মসনদ দিয়ে ভোটার হওয়ায় সহায়তা দিচ্ছেন। আরেকজন কাউন্সিলর কোনো ধরনের নাম-ঠিকানা জমা না দিয়ে পৌরসভা থেকে ৯০টি জন্মসনদ নিয়ে গেছেন। এসব সনদ রোহিঙ্গাদের বিতরণ করা হয়েছে। এ ব্যাপারে সুজন অনুসন্ধান চালাচ্ছে।এ ব্যাপারে জানতে চাইলে রোহিঙ্গাদের জন্মসনদ দেওয়ার অভিযোগ ভিত্তিহীন দাবি করেন কাউন্সিলর মিজানুর রহমান ও হুমায়রা বেগম। জেলা নির্বাচন কর্মকর্তা মো. মিজবাহ উদ্দিন বলেন, ‘হালনাগাদ ভোটার কার্যক্রমে রোহিঙ্গারা অন্তর্ভুক্ত হওয়ার বিষয়ে একাধিক অভিযোগ পেয়েছি। অভিযোগের তদন্ত চলছে। তা ছাড়া রোহিঙ্গাদের ভোটার ফরম পূরণে সহযোগিতা করায় পৌরসভার দুজন কাউন্সিলরকে সতর্ক করা হয়েছে। তারপরও ভোটার তালিকায় রোহিঙ্গা অন্তর্ভুক্ত হলে বাদ দেওয়ার সুযোগ রয়েছে।’ পুলিশ সূত্র ও স্থানীয় লোকজন জানান, জেলার বিভিন্ন স্থানে একটি চক্র দোকান খুলে ভুয়া জন্মসনদ, ভোটার আইডি কার্ড ও জাতীয়তা সনদ তৈরি করে চড়া দামে বিক্রি করছে। গত ৬ আগস্ট জেলা প্রশাসনের নির্বাহী ম্যাজিস্ট্রেট সোহাগ চন্দ্র সাহা সদর উপজেলার ঝিংলজা ইউনিয়নের বাংলাবাজারে কম্পিউটার কম্পোজের দোকান এআর এন্টারপ্রাইজে অভিযান চালিয়ে সালাহ উদ্দিন আকবর নামের এক যুবককে আটক করেন। এ সময় তঁার কাছ থেকে বেশ কিছু ভুয়া জাতীয় পরিচয়পত্র ও জন্মসনদ উদ্ধার করা হয়। সুজন জেলা শাখার সভাপতি অধ্যাপক এম আবদুল বারী বলেন, রোহিঙ্গাদের সহায়তাকারী হিসেবে সরকার ৪০ জনের একটি তালিকা প্রকাশ করেছে। ওই তালিকায় একজন সাংসদ, একাধিক পৌর মেয়র ও কাউন্সিলরসহ জনপ্রতিনিধিদের নাম রয়েছে। অথচ এখনো পর্যন্ত তাঁদের বিরুদ্ধে কিছুই করা হয়নি। জানতে চাইলে পৌরসভার মেয়র সরওয়ার কামাল বলেন, বিভিন্ন এলাকায় রোহিঙ্গাদের ভোটার করার অভিযোগ পেলে তদন্ত করে ব্যবস্থা নেওয়া হচ্ছে। গত বছর হালনাগাদ ভোটার তালিকা থেকে কয়েক হাজার রোহিঙ্গার নাম বাদ দেওয়া হয়েছিল। প্রয়োজনে এবারও তাই করা হবে।
