
পঞ্চগড়ে ব্যাটারিচালিত অটোরিকশা ও ভ্যানের চাপায় শিক্ষার্থী নিহত হওয়ার প্রতিবাদ, সব সড়কে অটোরিকশা ও ভ্যানের চলাচল নিয়ন্ত্রণ এবং নিরাপদ সড়কের দাবিতে মানববন্ধন করেছে শিক্ষার্থী ও স্থানীয় ব্যক্তিরা। গতকাল বৃহস্পতিবার জেলা শহরের মিলগেট এলাকায় পঞ্চগড়-ঢাকা মহাসড়কে এ কর্মসূচি পালন করা হয়। প্রতিভা অন্বেষণ ফোরাম ও তেলিপাড়া তরুণসমাজ নামের দুটি সংগঠন এ অনুষ্ঠান করে। মানববন্ধনে বক্তব্য দেন জেলা জাতীয় পার্টির সাধারণ সম্পাদক আবু সালেক, প্যানেল মেয়র আশরাফুল ইসলাম, পঞ্চগড় চিনিকল উচ্চবিদ্যালয়ের প্রধান শিক্ষক মইনুল হক, তেলিপাড়া তরুণসমাজের আহ্বায়ক ফয়সাল আহমেদ। সম্প্রতি পঞ্চগড়-মাড়েয়া-দেবীগঞ্জ সড়কে অটোবাইকের ধাক্কায় জিসান রহমান ও তানজিল রহমান নামের দুই স্কুলশিক্ষার্থী নিহত হয়। 
