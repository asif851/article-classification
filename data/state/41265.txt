
জেলে, পাইকার আর ফড়িয়ারা বেকার বসে আছেন। পাশে পন্টুনে বাঁধা সারি সারি ট্রলার। এই সময়ে এসব ট্রলারের পেটের খোল ভর্তি থাকার কথা ইলিশ মাছে। কারণ, এই শ্রাবণ মাস ইলিশের ভরা মৌসুম। কিন্তু এ মৌসুমেও দক্ষিণের জেলেদের জালে অধরা ইলিশ।
এটা দেশের অন্যতম বৃহৎ মৎস্য অবতরণকেন্দ্রের গত শনিবার সকালের চিত্র। বাংলাদেশ মৎস্য উন্নয়ন করপোরেশনের (বিএফডিসি) দ্বিতীয় বৃহত্তম ইলিশের মোকাম অবস্থিত বরগুনার পাথরঘাটা উপজেলার এই মৎস্য অবতরণকেন্দ্রে।
সরেজমিনে দেখা গেল, সার বাঁধা কয়েক শ ট্রলারের মধ্যে ১০ থেকে ১২টি সবে গভীর সাগর থেকে এসে নোঙর করেছে। জেলেদের চোখে-মুখে ক্লান্তির ছাপ। সাত-আট দিন সাগরে ভাসা, জাল ফেলা, জাল টানার মতো কঠোর পরিশ্রমে তাঁদের ক্লান্ত হওয়ারই কথা। সাগরের নোনাজলের ঝাপটায় গায়ের রংও কালচে হয়ে গেছে তাঁদের।
নোঙর করা ট্রলারগুলো থেকে বড় বড় ঝাঁপিতে করে সামান্য কিছু মাছ তুলে আনছেন শ্রমিকেরা। স্তূপ করে রাখছেন অবতরণকেন্দ্রের মেঝেতে। সেখানে পাইকার, আড়তদার, ফড়িয়াদের হাঁকডাক, শোরগোল। মাছের পরিমাণ কম হলেও মানুষের ভিড় কম নয়।
অবতরণকেন্দ্রের বিক্রয় শেডের পূর্ব পাশে গোল করে মাছের দাম হাঁকছিলেন পাইকারেরা। ভিড়ের মধ্যেই ষাটোর্ধ্ব এক বৃদ্ধ মাথা ঝুঁকিয়ে চোখ বড় করে তাকিয়ে তা দেখছিলেন। এ যে রুপালি ইলিশ! কী দেখছেন—প্রশ্ন করতেই হামেজ উদ্দীন দীর্ঘশ্বাস ছেড়ে বললেন, ‘ইলিশ দেহি বাজান। মোগো দেহনেই শান্তি।’ একে একে বললেন রুপালি ইলিশ নিয়ে অতীতের সুখস্মৃতি আর বর্তমানের হতাশার কথা, ‘বাবা, আগে আষাঢ় মাস অইতে ভাদ্র মাস পর্যন্ত মোগো গা (শরীর) দিয়া ইলশা মাছের গন্ধ অইত। ইলশা মাছ খাইতে খাইতে অভক্তি ধইর‌্যা যাইত। আর এহন মোগো দ্যাশের মানুষ চাইলেও একটা ইলিশ খাইতে পারে না। খালি ইলিশের সুরতটা দেহি।’
ঘাটে মাছ খালাসের সময় এফবি মায়ের আশীর্বাদ নামের ট্রলারের জেলে নূরুল ইসলাম বললেন, ‘এইবারের ক্ষ্যাপে এক মণের মতো ইলিশ পাইছি। ওই মাছ বিক্রি করে ট্রলারমালিক ২৬ থেকে ২৮ হাজার টাকা হাতে পাবে। কিন্তু জ্বালানি, বাজার-সওদা বাবদ আষ্ট দিনে খরচ অইছে প্রায় সোয়া লাখ টাকা।’ একই রকম কথা জানালেন আরও কয়েকজন।
চট্টগ্রামের কালুরঘাট এলাকার এফবি সালমা ট্রলারের দেলোয়ার মাঝি জানান, এই ক্ষ্যাপে সাগরে যেতে ১ লাখ ৭৫ হাজার টাকা খরচ হয়েছে। অথচ মাত্র পাঁচ মণ ইলিশ পেয়েছেন, যার বাজারদর ১ লাখ ৩৫ হাজার টাকা। প্রায় ৪০ হাজার টাকাই লোকসান তাঁর। দীর্ঘ ২৫ বছর ধরে বড় ট্রলারের মাঝির দায়িত্বে আছেন। কিন্তু ভরা মৌসুমে ইলিশের এমন আকাল আর দেখেননি তিনি।
ইলিশের এমন ভরা মৌসুমে প্রতিদিন এক থেকে দেড় হাজার মণ ইলিশ আসত এখানে। অথচ এখন ৪০-৫০ মণও আসে না বলে জানান পাথরঘাটা বিএফডিসি মৎস্য অবতরণকেন্দ্রের পাইকার সমিতির সভাপতি শাফায়েত হোসেন মুন্সি। তিনি বলেন, এ জন্য পাইকারি বাজারে ইলিশের মূল্যও খুব চড়া। ৯০০ গ্রাম থেকে এক কেজির প্রতি মণ ইলিশ বিক্রি হচ্ছে ৭০-৭৫ হাজার টাকায়, এক কেজির ওপরে ৮৫-৯০ হাজার টাকায়, ৭০০ থেকে ৮০০ গ্রামের ৪০-৪৫ হাজার টাকায় এবং এর চেয়ে ছোট ৫০০ থেকে ৬০০ গ্রামের ৩২-৩৫ হাজার টাকায়।
পাথরঘাটার জেলে, আড়তদারসহ অন্তত ২৫ জনের সঙ্গে কথা বলে জানা গেছে, ইলিশের এই ভরা মৌসুমেও বঙ্গোপসাগরসংলগ্ন বলেশ্বর, বিষখালী, পায়রা নদী, সাগর মোহনা ও তৎসংলগ্ন সাগরে ইলিশের দেখা মিলছে না। তবে গভীর সাগরে কিছু মিলছে।
ভরা মৌসুমে সাগরে ইলিশ না পাওয়ার কারণ সম্পর্কে জানতে চাইলে পটুয়াখালী বিজ্ঞান ও প্রযুক্তি বিশ্ববিদ্যালয়ের মৎস্যবিজ্ঞান বিভাগের ডিন সুলতান মাহমুদ বলেন, নদীর নাব্যতা হ্রাস, পোনা ধরার কাজে নেট ও কারেন্ট জালের ব্যবহার এবং অনাবৃষ্টি, পানিদূষণসহ নানা কারণে এটা হতে পারে। তবে ভাদ্র মাসে বৃষ্টিপাত বেশি হলে ইলিশের আমদানি বাড়তে পারে।
এ বিষয়ে বাংলাদেশ মৎস্য উন্নয়ন করপোরেশন, পাথরঘাটা অবতরণকেন্দ্রের ব্যবস্থাপক লেফটেন্যান্ট এম সেলায়মান শেখ বলেন, দিনে দিনে ইলিশ নদী থেকে সাগরে আর সাগর থেকে গভীর সাগরে চলে যাচ্ছে। এতে প্রান্তিক ও ক্ষুদ্র জেলেদের লোকসান গুনতে হচ্ছে। তবে গভীর সাগরে বড় ট্রলারে লম্বা জালে কিছু ইলিশ ধরা পড়ছে।
