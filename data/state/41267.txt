
বাংলাদেশে জঙ্গি সংগঠন আইএসের অস্তিত্ব আছে কি না—এমন এক প্রশ্নের জবাবে সাবেক রাষ্ট্রপতি ও জাতীয় পার্টির চেয়ারম্যান হুসেইন মুহম্মদ এরশাদ পাল্টা প্রশ্ন ছুঁড়ে বলেন, আইএস এখানে আসবে কেন?আজ সোমবার বেলা ১১টায় রাজধানীর বনানীতে নিজ কার্যালয়ে এক সংবাদ সম্মেলনে এইচ এম এরশাদ এসব কথা বলেন।বিদেশি নাগরিক হত্যার ঘটনায় জঙ্গি সংগঠন আইএস দায় স্বীকার করেছে। তবে বাংলাদেশ সরকার দেশে আইএসের তৎপরতা নেই বলেই বারবার মন্তব্য করে এসেছে।আইনশৃঙ্খলা পরিস্থিতির উন্নয়নের দাবি জানিয়ে জাতীয় পার্টির চেয়ারম্যান বলেন, মানুষের জানমালের নিরাপত্তা বিধান করা সরকারের সাংবিধানিক দায়িত্ব। সরকার এই সাংবিধানিক দায়িত্ব পালনে ব্যর্থ হয়েছে। দেশে কোনো সুশাসন নেই। সুশাসন ছাড়া গণতন্ত্র অর্থহীন। প্রধানমন্ত্রীর বিশেষ দূত হিসেবে এই ব্যর্থতার এই দায় নেবেন কি না, সাংবাদিকদের এমন প্রশ্নের জবাবে এরশাদ বলেন, তিনি এখন এর সঠিক উত্তর দিতে পারবেন না। এটি তাঁর জন্য সংবেদনশীল প্রশ্ন।তবে সংবাদ সম্মেলনে জাতীয় পার্টির মহাসচিব জিয়াউদ্দিন আহমেদ বাবলু বলেন, প্রধানমন্ত্রীর বিশেষ দূত একটি আলঙ্কারিক পদ। এটি বিশ্বের বিভিন্ন দেশেই আছে। তাঁর (এরশাদ) মূল পদ জাতীয় পার্টির চেয়ারম্যান। বর্তমান পরিস্থিতির দায় জাতীয় পার্টি নেবে না। আরেক প্রশ্নের জবাবে এরশাদ বলেন, সঠিকভাবে বিরোধী দলের দায়িত্ব পালন করতে হলে তাঁদেরকে সরকার থেকে বেরিয়ে আসতে হবে। এ জন্য সঠিক সময় দরকার। 
মধ্যবর্তী নির্বাচনসংক্রান্ত এক প্রশ্নের জবাবে এরশাদ বলেন, মধ্যবর্তী নির্বাচন সরকার দেয়। এ নিয়ে মন্তব্য করা তাঁর উচিত হবে না। তিনি সরকারের সিদ্ধান্তের অপেক্ষা করবেন। বিদেশি নাগরিক হত্যায় বিএনপি-জামায়াতের মদদ আছে প্রধানমন্ত্রীর এ বক্তব্যেরে সঙ্গে একমত কি না, এ প্রশ্নের জবাবে এরশাদ বলেন, প্রধানমন্ত্রীর কাছে তথ্য থাকতে পারে। তবে তাঁদের কাছে তথ্য নেই। এ বিষয়ে তদন্ত চলছে। জাতিসংঘের দুটি পুরস্কার পাওয়ায় প্রধানমন্ত্রী শেখ হাসিনাকে জাতীয় পার্টির পক্ষ থেকে অভিনন্দন জানান এরশাদ।
