
রাজবাড়ীর পাংশা উপজেলায় পুলিশের সঙ্গে ‘বন্দুকযুদ্ধে’ দুজন নিহত হয়েছেন। পুলিশ বলছে, তাঁরা হত্যা মামলার আসামি। ঘটনাস্থল থেকে অস্ত্র ও গুলি উদ্ধারের কথা জানিয়েছে পুলিশ।
গতকাল বৃহস্পতিবার দিবাগত রাত সোয়া তিনটার দিকে এ ঘটনা ঘটে। নিহত ব্যক্তিরা হলেন, কামাল হোসেন মণ্ডল (৪৭) ও ওমর খাঁ (৩৫)। তাঁদের বাড়ি উপজেলার কসবামাজাইল গ্রামের শান্তিখোলা ও মৌরাট ইউনিয়নের বড়চৌবাড়িয়া গ্রামের চরপাড়ায়। ঘটনাস্থল থেকে দুটি ওয়ান শ্যুটার গান, একটি একনলা বন্দুক, পাঁচ রাউন্ড গুলি ও ছয়টি গুলির খোসা উদ্ধারের কথা জানিয়েছে পুলিশ।  পাংশা থানার উপপরিদর্শক (এসআই) হাসিনা বেগমের ভাষ্য, গতকাল বেলা আড়াইটার দিকে ওমর খাকে গোয়ালন্দ ঘাট এলাকা ও কামালকে লাঙনবাধ এলাকা থেকে গ্রেপ্তার করা হয়। তাঁদের দেওয়া তথ্য অনুসারে রাতে অস্ত্র উদ্ধারের জন্য পূর্ব পাট্টার এশটি মেহগনি বাগানে অভিযান চালানো হয়। এ সময় সেখানে থাকা সন্ত্রাসীরা পুলিশের ওপর হামলা চালায়। পুলিশও পাল্টা গুলি চালায়। ঘটনাস্থল থেকে গুরুতর আহত অবস্থায় তাঁদের উদ্ধার করে রাজবাড়ী সদর হাসপাতালে নেওয়া হয়। সেখানে কর্তব্যরত চিকিৎসক তাঁদের মৃত ঘোষণা করে।
এসআই হাসিনা বেগম আরও বলেন, কামাল ২০০৪ সালে নিহত পাংশা থানার পুলিশের ভারপ্রাপ্ত কর্মকর্তা (ওসি) মিজানুর রহমান হত্যা মামলার এক নম্বর আসামি। তাঁর বিরুদ্ধে পাঁচটি মামলা রয়েছে। ওমরের বিরুদ্ধে হত্যাসহ চারটি মামলা রয়েছে।
বন্দুকযুদ্ধে পাংশা থানার ওসিসহ পাঁচ পুলিশ আহত হয়েছেন। তাঁরা প্রাথমিক চিকিৎসা নিয়েছেন।
