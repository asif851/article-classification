
মাদারীপুরের কালকিনি উপজেলায় প্রতিপক্ষের হামলায় দুজন আহত হয়েছেন। এর জের ধরে দুই পক্ষ প্রায় অধর্শত ককটেলের বিস্ফোরণ ঘটিয়েছে।গতকাল শুক্রবার উপজেলার দক্ষিণ ঠেঙ্গামারা গ্রামে এ ঘটনা ঘটে। এ ঘটনায় পুলিশ একজনকে আটক এবং ঘটনাস্থল থেকে দুটি ককটেল উদ্ধার করেছে।আহত ব্যক্তিরা হলেন কালকিনি পৌরসভার ২ নম্বর ওয়ার্ডের সাবেক কাউন্সিলর খলিল হাওলাদারের স্ত্রী মিনারা বেগম ও খলিলের ছোট ভাই আলাউদ্দিন হাওলাদার।পুলিশ জানায়, খলিলের সঙ্গে কালকিনি পৌরসভার ২ নম্বর ওয়ার্ডের কাউন্সিলর অলিল হাওলাদারের মধ্যে বিরোধ রয়েছে। গতকাল ফজরের আজান দিলে খলিল ও তাঁর পরিবারের সদস্যরা নামাজ পড়ার জন্য ঘরের বাইরে এলে অলিলের সমর্থকেরা তাঁদের ওপর হামলা চালায়। এতে মিনারা ও আলাউদ্দিন আহত হন। এরপর খলিল ও অলিলের সমর্থকদের মধ্যে পাল্টাপাল্টি ধাওয়ার ঘটনা ঘটে। এই সময় দুই পক্ষ অর্ধশতাধিক ককটেলের বিস্ফোরণ ঘটায়। সকালে পুলিশ গিয়ে ঘটনাস্থল থেকে দুটি ককটেল উদ্ধার ও অলিলের পক্ষের মাসুদ হাওলাদারকে আটক করে। অলিল ও খলিলের সঙ্গে যোগাযোগের চেষ্টা করেও কথা বলা সম্ভব হয়নি।
