
বাংলাদেশ কৃষি বিশ্ববিদ্যালয়ে ছাত্রীদের একটি হলে পানি সরবরাহ না থাকায় বিক্ষোভ করেছেন ওই হলের আবাসিক শিক্ষার্থীরা। গতকাল শুক্রবার দুপুরে হলের সামনের রাস্তা অবরোধ করে বিক্ষোভ করেন তাঁরা।ছাত্রীদের অভিযোগ, গত বৃহস্পতিবার ভোর থেকে হলে পানি সরবরাহ নেই। হলের প্রায় ৯০০ শিক্ষার্থী পানির অভাবে দিনের কাজকর্ম ও খাওয়াদাওয়া কিছুই করতে পারছেন না। বারবার হল প্রশাসনকে জানানো হলেও কার্যত কোনো ব্যবস্থা নেওয়া হচ্ছে না।প্রশাসন ব্যবস্থা না নেওয়ায় গতকাল দুপুর ১২টার দিকে ছাত্রীরা হল থেকে বেরিয়ে এসে বিক্ষোভ শুরু করেন। এতে ক্যাম্পাসে কামাল-রঞ্জিত মার্কেটসংলগ্ন রাস্তায় যান চলাচল ব্যাহত হয়। বেলা আড়াইটার দিকে ছাত্রবিষয়ক উপদেষ্টা সচ্চিদানন্দ দাস চৌধুরী, হল প্রাধ্যক্ষ এ কে এম আজাদ-উদ-দৌলা প্রধান এবং প্রক্টর এ কে এম জাকির হোসেন ঘটনাস্থলে গিয়ে ছাত্রীদের সঙ্গে কথা বলেন এবং হল পরিদর্শন করেন। পরে তাঁরা দ্রুত পানি সরবরাহের আশ্বাস দিলে ছাত্রীরা হলে ফিরে যান। হল প্রাধ্যক্ষ আজাদ-উদ-দৌলা প্রধান বলেন, বিকল্প পদ্ধতিতে পানি সরবরাহ করা হবে।
 
