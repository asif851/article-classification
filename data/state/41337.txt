
নারায়ণগঞ্জে হরতাল চলাকালে বাসে আগুন দেওয়ার সময় ইসলামী ছাত্রশিবিরের নেতাসহ দুজনকে আটক করেছে পুলিশ। আজ সকালে শহরের চাঁদমারী এলাকা থেকে তাঁদের গ্রেপ্তার করা হয়।
আটক হওয়া দুজন হলেন সদর উপজেলার ফতুল্লার কুতুবপুর ইউনিয়ন ইসলামী ছাত্রশিবিরের সভাপতি আবু রাশেদ ও কর্মী বাপ্পী। তাঁদের কাছ থেকে চার বোতল পেট্রল ও দেশলাইয়ের তিনটি বাক্স উদ্ধার করা হয়েছে।
জেলার পুলিশ সুপার সৈয়দ নুরুল ইসলাম জানান, সকাল সাড়ে ১০টার দিকে আবু রাশেদের নেতৃত্বে শিবিরের কয়েকজন কর্মী ঢাকা-নারায়ণগঞ্জ লিংক রোডের চাঁদমারী এলাকায় একটি বাসে আগুন দেওয়ার চেষ্টা চালান। এ সময় টহল পুলিশ তাঁদের ধাওয়া করে এবং রাশেদ ও বাপ্পী হোসেনকে আটক করে।
পুলিশ সুপার জানান, জিজ্ঞাসাবাদে আটক হওয়া দুজন নাশকতার বিষয়ে চাঞ্চল্যকর তথ্য দিয়েছেন। সে অনুযায়ী পুলিশ অভিযান চালাচ্ছে।
আজ হরতালে শহরের দোকানপাট খোলা রয়েছে। ট্রেন ও লঞ্চ চলাচল স্বাভাবিক। সড়কে দূরপাল্লার যানবাহন চলাচল করতে দেখা যায়নি। পোশাক কারখানাসহ শিল্পনগরী নারায়ণগঞ্জের বিভিন্ন শিল্প ও ব্যবসাপ্রতিষ্ঠানে কাজকর্ম স্বাভাবিক রয়েছে।
 
চাষাঢ়ায় বাসে আগুন, মামলা
হরতালের আগের রাতে নগরের চাষাঢ়া এলাকায় দুটি বাসে আগুন দেওয়ার ঘটনা ঘটেছে।
নারায়ণগঞ্জ সদর থানার ভারপ্রাপ্ত কর্মকর্তা (ওসি) মঞ্জুর কাদের জানান, এ ঘটনায় নারায়ণগঞ্জ সদর থানায় অজ্ঞাতনামা ২০-২৫ জনের বিরুদ্ধে একটি মামলা হয়েছে। আগুন দেওয়ার ঘটনায় সন্দেহভাজন হিসেবে দেলোয়ার, তাহের, কামাল শেখ ও তোফাজ্জল নামের চারজনকে আটক করে জিজ্ঞাসাবাদ করা হচ্ছে।
