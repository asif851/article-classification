
গাজীপুরের শ্রীপুর উপজেলায় এক তরুণীকে (২১) ধর্ষণে ব্যর্থ হয়ে মোশারফ হোসেন নামের এক ব্যক্তি তাঁকে হত্যার চেষ্টা করেছেন বলে অভিযোগ পাওয়া গেছে। গত শুক্রবার রাতে উপজেলার নয়াপাড়া গ্রামে এ ঘটনা ঘটে।
এলাকার অনেকে জানান, তরুণী ময়মনসিংহের ভালুকার একটি পোশাক কারখানায় কাজ করেন। শুক্রবার তিনি শ্রীপুরের শৈলাট গ্রামে তাঁর নানার বাড়িতে যান। রাতে তিনি গাজীপুরের উদ্দেশে রওনা দেন। রাত সাড়ে আটটার দিকে শ্রীপুরের নয়াপাড়া গ্রামের মোশাররফ এগিয়ে দেওয়ার কথা বলে তরুণীকে তাঁর মোটরসাইকেলে তোলেন। পথে নয়াপাড়া গ্রামের মেজর ভিটা নামে পরিচিত একটি জঙ্গলে নিয়ে মোশারফ তাঁকে ধর্ষণের চেষ্টা করে ব্যর্থ হয়ে তাঁঁর পেটে উপর্যুপরি লাথি মারেন। একপর্যায়ে ‘তুই বাইচ্চা গেলে সব বইলা দিবি’ বলেই তরুণীর গলা চেপে ধরেন মোশারফ। এ সময় গ্রামবাসী ছুটে এলে তিনি পালিয়ে যান।
