

নারায়ণগঞ্জের আড়াইহাজার উপজেলায় জনতার পিটুনিতে সন্দেহভাজন আট ডাকাত নিহত হয়েছে। আহত হয়েছে অন্তত চারজন। আজ বৃহস্পতিবার ভোরে উপজেলার সাতগ্রাম ইউনিয়নের পুরিন্দা বাজার এলাকায় এ ঘটনা ঘটে।নারায়ণগঞ্জের সহকারী পুলিশ সুপার (বি সার্কেল) মো. জহিরুল ইসলাম বলেন, গণপিটুনিতে ঘটনাস্থলে সাতজন এবং হাসপাতালে আরেকজন মারা যায়। তাদের নাম-পরিচয় প্রাথমিকভাবে জানা যায়নি। আহত চারজনের মধ্যে তিনজনের অবস্থা গুরুতর। পুলিশের প্রহরায় তাদের হাসপাতালে চিকিৎসা দেওয়া হচ্ছে। আরেকজনকে থানায় রাখা হয়েছে।ঘটনাস্থল পরিদর্শন করে জেলা পুলিশ সুপার ড. খ. মহিদ উদ্দিন বলেন, আহত অবস্থায় আটক ব্যক্তিরা পুলিশকে জানিয়েছে, তারা সংঘবদ্ধ ডাকাতদলের সদস্য। তাদের দলে অন্তত ২৫ জন ছিল। তাদের দলনেতার বাড়ি ময়মনসিংহ অঞ্চলে।এলাকাবাসী ও পুলিশের ভাষ্য, আজ ভোর সাড়ে চারটার দিকে একদল লোক একটি মালবাহী ট্রাক নিয়ে পুরিন্দা বাজারে আসে। তারা ধারালো অস্ত্রের মুখে বাজারের নিরাপত্তা-প্রহরী জামান ও মোতালেবের হাত-পা-মুখ বেঁধে ফেলে। পরে তারা গফুর ভূঁইয়ার চালের আড়তের তালা ভাঙে। আড়ত থেকে তারা ট্রাকে চাল তুলতে থাকে। একপর্যায়ে জামান তাঁর বাঁধন খুলতে সক্ষম হন। তিনি পালিয়ে গিয়ে স্থানীয় লোকজনকে ডাকাতির খবর দেন। পুরিন্দা বাজার জামে মসজিদের মাইকে এই তথ্য ঘোষণা করা হয়। ঘোষণা শুনে এলাকার লোকজন জড়ো হয়। তারা ডাকাতদের ঘেরাও ও ধাওয়া করে পিটুনি দেয়।
নিরাপত্তা প্রহরী জামানের ভাষ্য, তিনি ও আরেক প্রহরী মোতালেব দায়িত্ব পালন করছিলেন। ট্রাকে করে আসা ব্যক্তিরা তাঁদের বলেন, গফুরের দোকানের চাল নিয়ে আসা হয়েছে। প্রহরীদের সহযোগিতা দরকার। একপর্যায়ে ওই ব্যক্তিরা দুই প্রহরীকে বেঁধে ফেলে। এরপর তারা আড়তের তালা ভেঙে চালভর্তি বস্তা ট্রাকে তুলতে থাকে। তিনি (জামান) কৌশলে মুক্ত হয়ে এলাকাবাসীকে ডাকাতির তথ্য জানান।
ঘটনাস্থলে গিয়ে দেখা যায়, পুরিন্দা বাজারটি ঢাকা-সিলেট মহাসড়কের পাশে অবস্থিত। বাজারে কয়েক শ দোকান আছে। ডাকাত ও গণপিটুনির খবর শুনে শত শত লোক পুরিন্দা বাজার ও আশপাশের এলাকায় ভিড় জমিয়েছে।
সাতগ্রাম ইউনিয়ন পরিষদের (ইউপি) চেয়ারম্যান অদুদ মাহমুদ বলেন, গণপিটুনির শিকার হয়েছে—এমন নয়জনকে উদ্ধার হতে দেখেছেন তিনি। তারা মৃত না জীবিত, তা বুঝতে পারেননি তিনি।
অদুদ মাহমুদের বিবরণ অনুযায়ী, আনোয়ারের বাড়ির পুকুর থেকে তিনজন, মোল্লার মাঠ থেকে দুজন, ঢাকা প্রি-ক্যাডেট স্কুলের সামনে থেকে একজন, পাঁঠাওয়ালার বাড়ির সামনে থেকে একজন, পুরিন্দা বাজার এলাকা থেকে একজন ও বাগবাড়ি বাজার থেকে একজন উদ্ধার হওয়ার তথ্য জানেন তিনি।
পুলিশ জানায়, সকালে ঘটনাস্থল থেকে সাতটি লাশ উদ্ধার করে আড়াইহাজার থানায় নেওয়া হয়েছে। আরেকজন হাসপাতালে মারা গেছে। সুরতহাল প্রতিবেদন তৈরির পর ময়নাতদন্তের জন্য লাশগুলো নারায়ণগঞ্জ জেনারেল হাসপাতালের মর্গে পাঠানো হবে। সন্দেহভাজন ডাকাতদের ব্যবহার করা ট্রাকটি (ঢাকা মেট্রো-ট-১৮-৪৩১১) জব্দ করা হয়েছে।
