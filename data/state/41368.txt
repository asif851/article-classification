
কেন্দ্রীয় নেতাদের আগমন উপলক্ষে বরগুনা জেলা বিএনপির কর্মিসভাকে কেন্দ্র করে দলীয় কার্যালয়মুখী হয়েছেন বিএনপি ও অঙ্গসংগঠনের নেতা-কর্মীরা। সভা সফল করার লক্ষ্যে দফায় দফায় প্রস্তুতি সভা করছেন দলীয় নেতারা। এতে শহরের কাঠপট্টি এলাকায় জেলা বিএনপির কার্যালয়টি এক সপ্তাহ আগে নেতা-কর্মী শূন্য থাকলেও এখন অনেকটা সরগরম হয়ে উঠেছে।৬ মে বরগুনা শহরের বঙ্গবন্ধু স্মৃতি কমপ্লেক্সে সকাল ১০টায় এই কর্মিসভার আয়োজন করা হয়েছে। এতে বিএনপির কেন্দ্রীয় ভাইস চেয়ারম্যান নিতাই রায় চৌধুরী প্রধান অতিথি হিসেবে উপস্থিত থাকবেন।দলীয় সূত্র জানায়, দুই মেয়াদে আওয়ামী লীগের ক্ষমতার আট বছরে সরকারের মামলা-হামলার ভয়ে দলীয় কার্যক্রম থেকে বেশির ভাগ নেতা-কর্মী নিজেদের গুটিয়ে রাখলেও কেন্দ্রীয় নেতাদের সফরসূচি ঘিরে তাঁরা এখন দলীয় কার্যালয়মুখী। নিজেদের পদ-পদবি টিকিয়ে রাখতে তাঁরা দলীয় কাজে কমবেশি সময়ও দিচ্ছেন।নাম প্রকাশে অনিচ্ছুক জেলা বিএনপির এক নেতা বলেন, দেশে এখন জাতীয় নির্বাচনের আভাস পাওয়া যাচ্ছে। আর এ জন্য সরকারের উচ্চ মহলে প্রস্তুতির কথাও শোনা যাচ্ছে। অপরদিকে বিএনপিও নির্বাচনে যাওয়ার ব্যাপারে নমনীয়। সে অবস্থায় বোঝা যাচ্ছে দেশে রাজনীতি করার একটা ন্যূনতম পরিবেশ সৃষ্টি হচ্ছে। এ লক্ষ্যে বিএনপির পদ-পদবিতে থাকা অনেক নেতা এখন দলীয় কার্যক্রমে অংশ নেওয়ার সাহস দেখাচ্ছে।বরগুনা জেলা ছাত্রদলের আহ্বায়ক সফিকুজ্জামান বলেন, ‘নির্বাচনকালীন সরকারের জন্য আন্দোলনের প্রস্তুতি নেওয়ার এবং জেলা ও উপজেলা পর্যায়ের নেতা-কর্মীদের সংগঠিত করা ও তাঁদের মনোবল ফিরিয়ে আনতে আমরা চেষ্টা করছি। কেন্দ্রীয় নেতাদের সফরের মধ্য দিয়ে দলে গতিশীলতা ফিরবে বলে আমাদের বিশ্বাস।’জেলা বিএনপির প্রশিক্ষণ-বিষয়ক সম্পাদক মো. নূরুল হক প্রথম আলোকে বলেন, ‘আওয়ামী লীগ সরকারের দমন-পীড়ন ও একের পর এক মামলার শিকার হয়েছি আমরা। তবু বৈরী পরিবেশে আমরা সাধ্যমতো দলীয় কর্মসূচি পালনের চেষ্টা করেছি। তখন অনেক নেতা গুরুত্বপূর্ণ পদ-পদবি নিয়ে ঢাকায় আত্মগোপন করে ছিলেন। এখন তাঁরাও তৎপর হচ্ছেন। অব্যাহত হামলা-মামলার কারণে বিএনপির মাঠপর্যায়ের নেতা-কর্মীরা মানসিকভাবে ভেঙে পড়েছেন। আমাদের প্রত্যাশা কেন্দ্রীয় নেতাদের সফরের মধ্য দিয়ে নেতা-কর্মীরা হারানো মনোবল ফিরে পাবে।’এ ব্যাপারে জেলা বিএনপির সাধারণ সম্পাদক এস এম নজরুল ইসলাম গতকাল বুধবার দুপুরে প্রথম আলোকে বলেন, ইতিমধ্যে এই কর্মিসভাকে কেন্দ্র করে জেলা সদর ও সবগুলো উপজেলায় নেতা-কর্মীদের মধ্যে চাঙাভাব ফিরে এসেছে। সভা সফল করতে কয়েক দফা প্রস্তুতি সভা করা হয়েছে। দলীয় কার্যক্রমে নেতা-কর্মীদের অংশগ্রহণ আগের চেয়ে বেড়েছে।
