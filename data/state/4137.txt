
মেয়রের ওপর হামলার প্রতিবাদে কর্মকর্তা-কর্মচারীদের কর্মবিরতিতে রংপুর সিটি করপোরেশন অচল হয়ে পড়েছে। আজ সোমবার সকাল ১০টা থেকে এই কর্মবিরতি শুরু হয়। বিকেল পাঁচটা পর্যন্ত কর্মবিরতি চালানোর ঘোষণা দেওয়া হয়েছে।
রংপুর সিটি করপোরেশনের মেয়র সরফুদ্দীন আহমেদের ওপর গতকাল রোববার হামলা হয়। এতে তিনি সামান্য আহত হন। মেয়রের ওপর এই হামলার প্রতিবাদে সিটি করপোরেশনের কর্মকর্তা-কর্মচারীরা আজ দিনভর কর্মবিরতি পালনের ঘোষণা দিয়েছেন।
কর্মবিরতি চলাকালে কর্মকর্তা-কর্মচারীরা বুকে কালো ব্যাজ ধারণ করেছেন। সিটি করপোরেশনের কিছু কক্ষ খোলা আছে। তবে সব ধরনের সেবা কার্যক্রম বন্ধ রয়েছে।
সেবা নিতে আসা এক ব্যক্তি বলেন, তিনি একটি কাজে সকালে সিটি করপোরেশনে এসেছেন। কিন্তু এসে দেখেন, সেবা কার্যক্রম বন্ধ। তাই ফিরে যাচ্ছেন।
কর্মবিরতি পালনকারী কর্মকর্তা-কর্মচারীরা জানান, তাঁরা আজ দিনভর কর্মবিরতি পালন করবেন। দুপুরে মৌন মিছিল হবে। বিকেল পাঁচটায় হবে প্রতিবাদ সমাবেশ।
প্রত্যক্ষদর্শী ও পুলিশ সূত্রে জানা গেছে, গতকাল সন্ধ্যা ছয়টার দিকে শহরের গুপ্তাপাড়ায় অবস্থিত নিজ বাসভবনের সামনে আসবাবের দোকানে বসে ছিলেন মেয়র সরফুদ্দীন। এ সময় সাদ্দাম আলী নামের এক যুবক এসে মেয়রের ফতুয়া টেনে ছিঁড়ে ফেলেন। তাঁকে কিল-ঘুষি মারেন। এ ঘটনায় অপ্রস্তুত হয়ে যান মেয়র। তাঁর দেহরক্ষীরা কিছুটা দূরে ছিলেন। ঘটনা দেখার পর তাঁরা ছুটে আসেন। উপস্থিত লোকজন সাদ্দামকে ধরে ফেলেন। পরে পুলিশে খবর দেওয়া হয়। পুলিশ এসে সাদ্দামকে থানায় নিয়ে যায়।
এ ঘটনায় মেয়রের একান্ত সচিব রাশেদুল ইসলাম বাদী হয়ে গতকাল রাতেই কোতোয়ালি থানায় সাদ্দামকে আসামি করে একটি মামলা করেছেন। সাদ্দামকে গ্রেপ্তার করা হয়েছে।
