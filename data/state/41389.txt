
দেশের অধিকাংশ এলাকায় আজ বুধবারও বৃষ্টির সম্ভাবনা রয়েছে। এর মধ্যে চট্টগ্রাম ও সিলেট বিভাগের কোথাও কোথাও মাঝারি ধরনের ভারী থেকে ভারী বর্ষণ হতে পারে। এসব এলাকায় আশঙ্কা রয়েছে পাহাড়ধসেরও।আবহাওয়া অফিস জানিয়েছে, উত্তর-পশ্চিম বঙ্গোপসাগর ও তার সংলগ্ন এলাকায় গত সোমবার পর্যন্ত অবস্থানরত নিম্নচাপটি ক্রমশ উত্তর-পূর্ব দিকে অগ্রসর হয়ে গতকাল সন্ধ্যায় সিলেট ও তৎসংলগ্ন এলাকায় সুস্পষ্ট লঘুচাপ রূপে অবস্থান করছিল। এটি আরও উত্তর-পূর্ব দিকে অগ্রসর হয়ে ক্রমান্বয়ে দুর্বল হয়ে যেতে পারে। অন্যদিকে দেশের ওপর এখন মৌসুমি বায়ু সক্রিয় রয়েছে।এ দুইয়ের প্রভাবে আজও খুলনা, বরিশাল ও চট্টগ্রাম বিভাগের অধিকাংশ জায়গায়; ঢাকা, ময়মনসিংহ ও সিলেট বিভাগের অনেক জায়গায় এবং রংপুর ও রাজশাহী বিভাগের কিছু কিছু জায়গায় অস্থায়ী দমকা ও ঝোড়ো হাওয়াসহ হালকা থেকে মাঝারি ধরনের বৃষ্টি অথবা বজ্রসহ বৃষ্টি হতে পারে।সেই সঙ্গে চট্টগ্রাম ও সিলেট বিভাগের কোথাও কোথাও মাঝারি ধরনের ভারী থেকে ভারী বর্ষণ হতে পারে। কয়েক দিন ধরে এসব এলাকায় ভারী বর্ষণ হওয়ায় সেখানে আরও পাহাড়ধসের আশঙ্কা রয়েছে।আবহাওয়া অফিসের পূর্বাভাস অনুযায়ী, আজ সারা দেশে দিন ও রাতের তাপমাত্রা দুই থেকে তিন ডিগ্রি সেলসিয়াস পর্যন্ত বাড়তে পারে।
