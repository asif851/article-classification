
যশোর শহরের খড়কী এলাকার নির্মাণাধীন একটি বাড়ি থেকে ৫০টির মতো হাতবোমা উদ্ধার করেছে পুলিশ। বৃহস্পতিবার রাত নয়টার দিকে বোমাগুলো উদ্ধার করে নিস্ক্রিয় প্রক্রিয়া শুরু করা হয়।যশোরের অতিরিক্ত পুলিশ সুপার সালাহউদ্দিন শিকদার বলেন, ‘খড়কি এলাকার মাহবুবুর রহমান নামের এক ব্যক্তির বাড়ির ভিতর থেকে ব্যাগে রাখা ওই হাতবোমাগুলো উদ্ধার করা হয়েছে। কতগুলো বোমা রয়েছে তা এখনই নিশ্চিত করে বলা যাচ্ছে না। তবে অর্ধশতের মতো হবে। বোমাগুলো নিস্ক্রিয় করার কাজ চলছে।’
স্থানীয় বাসিন্দাদের সঙ্গে কথা বলে জানা গেছে, নির্মাণাধীন তিনতলা বাড়িটি খড়কীর শাহ আব্দুল করিম সড়কের বাইলেনে অবস্থিত। বাড়ির মালিক মাহবুবুর রহমান। তিনি সাংবাদিকদের বলেন, ‘আমার বাড়ির নিচতলায় ছাত্রীনিবাস রয়েছে। সেখানে অবস্থানরত ছাত্রীরা বৃহস্পতিবার রাত আটটার দিকে দেখতে পায়, কয়েকজন যুবক বাড়ির মধ্যে ব্যাগ হাতে ঢুকে পড়ে। যুবকেরা তাদের বলেছে যে, ‘আপনাদের কোনো ভয় নেই। আপনারা ঘরে থাকেন।’ তখন ছাত্রীরা ভয় পেয়ে আমাকে ফোনে বিষয়টি জানিয়ে দেয়। আমি পুলিশকে অবহিত করি।’
প্রত্যক্ষদর্শীরা জানায়, খবর পেয়ে পুলিশের কয়েকটি দল ঘটনাস্থলে যায়। অতিরিক্ত পুলিশ সুপার সালাহউদ্দিন শিকদারের নেতৃত্বে বিপুলসংখ্যক পুলিশ ঘটনাস্থলে অবস্থান নেয়। পুলিশ বোমা উদ্ধার করে বালতির পানিতে ভিজিয়ে রাখে। তবে পুলিশ পৌঁছার আগেই ওই যুবকেরা সটকে পড়ে।
