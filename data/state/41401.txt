
দেশে চলমান রাজনৈতিক সহিংসতা বন্ধের দাবিতে আজ বুধবার জাতীয় প্রেসক্লাবের সামনে মিছিল ও সমাবেশ করেছেন কয়েকটি সামাজিক, রাজনৈতিক ও সাংস্কৃতিক সংগঠনের নেতারা। এ সময় তাঁরা বিরোধী দলকে সহিংসতা বন্ধের দাবি জানানোর পাশাপাশি সরকারকেও কঠোর হওয়ার দাবি জানান।
বঙ্গবন্ধু সাংস্কৃতিক জোটচলমান সহিংসতা বন্ধের দাবিতে গত কয়েক দিনের মতো আজও মানববন্ধন করেছে বঙ্গবন্ধু সাংস্কৃতিক জোট। অনুষ্ঠানে উপস্থিত মুক্তিযুদ্ধবিষয়ক মন্ত্রী আ ক ম মোজাম্মেল হক বলেন, ‘বেগম জিয়া সন্তান হারিয়েছেন। এরপর সবাই আশা করেছিল, তিনি সন্তানহারার বেদনা বুঝে সহিংসতা বন্ধ করবেন। কিন্তু তাঁর সেই বোধোদয় হয়নি।’
সমাজতান্ত্রিক ছাত্রফ্রন্ট‘আওয়ামী লীগ-বিএনপির নেতৃত্বে দুই জোটের ক্ষমতা দখলের পাল্টাপাল্টি সংঘর্ষ বন্ধ করো, জনগণের গণতান্ত্রিক অধিকার নিশ্চিত করো, জানমালের নিরাপত্তা দাও, শিক্ষাজীবন রক্ষা করো’ ব্যানারে সকালে সমাবেশ করে সমাজতান্ত্রিক ছাত্রফ্রন্ট। সমাবেশে অংশগ্রহণকারীরা ‘জীবনের নিরাপত্তা সরকারকেই দিতে হবে, জোট-মহাজোটের ক্ষমতার লোভে পুড়ছে বাংলাদেশ, চাইবাম বিকল্প’ ইত্যাদি ফেস্টুন নিয়ে আসেন। সমাবেশে সভাপতিত্ব করেন সংগঠনের কেন্দ্রীয় কমিটির সহসভাপতি রাহাত আহমেদ।
ন্যাশনাল লেবার পার্টি‘আগুনে মানুষ পোড়ানোর অপরাজনীতি থেকে দেশবাসীকে মুক্তি দিতে অবিলম্বে সব দলের অংশগ্রহণের ভিত্তিতে অর্থবহ সংলাপ’-এর দাবিতে প্রতীকী অনশন করে ন্যাশনাল লেবার পার্টি। এতে সভাপতিত্ব করেন লেবার পার্টির চেয়ারম্যান আবদুল্লাহ জিয়া।সমাবেশের প্রধান অতিথি নাগরিক ঐক্যের আহ্বায়ক মাহমুদুর রহমান প্রধানমন্ত্রীকে উদ্দেশ করে বলেন, ৫ জানুয়ারি নির্বাচন গ্রহণযোগ্য হয়নি। বর্তমান পরিস্থিতিতে সব দলকে নিয়ে সংলাপের আহ্বানও জানান তিনি। গাড়ি পোড়ানোর মামলায় খালেদা জিয়াকে হুকুমের আসামি করার সমালোচনাও করেন মাহমুদুর রহমান।বেগম জিয়াকে উদ্দেশ করে মাহমুদুর রহমান বলেন, ‘আপনি ছেলে হারিয়েছেন। আপনি এখন শোকাহত। বার্ন ইউনিটে যাঁরা কাতরাচ্ছে, তাঁদের শোকও বোঝার চেষ্টা করুন।’
ইসলামী সমাজচলমান রাজনৈতিক সহিংসতা ও অস্থিরতার পরিপ্রেক্ষিতে শান্তিপূর্ণ মিছিল করেছে ইসলামী সমাজ। সংগঠনের আমির সৈয়দ হুমায়ুন কবির বলেন, বিভিন্ন জোট ও দলের সহিংস রাজনীতি ও উগ্র কর্মসূচির কারণে জাতীয় জীবনে চরম হতাশা নেমে এসেছে। তিনি ইসলামী বিধি অনুযায়ী সমস্যা সমাধানের দাবি জানান। জাতীয় প্রেসক্লাবের সামনে মোনাজাতের মাধ্যমে তাঁরা কর্মসূচি শেষ করেন।
