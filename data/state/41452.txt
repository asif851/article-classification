
বিএনপির স্থায়ী কমিটি ও নির্বাহী কমিটির বাকি পদগুলো নির্বাচনে একক ক্ষমতা ও সর্বময় কর্তৃত্ব দেওয়া হয়েছে বিএনপি চেয়ারপারসন খালেদা জিয়াকে। আজ শনিবার বিএনপির জাতীয় কাউন্সিল অধিবেশনে দলের স্থায়ী কমিটির সদস্য খন্দকার মোশাররফ এই প্রস্তাব উত্থাপন করেন। পরে কাউন্সিলররা এই প্রস্তাব অনুমোদন করেন।
এর আগে বিএনপি চেয়ারপারসন পদে খালেদা জিয়া ও সিনিয়র ভাইস চেয়ারম্যান পদে তারেক রহমানের বিনা প্রতিদ্বন্দ্বিতায় নির্বাচিত হওয়াকে অনুমোদন দেওয়া হয় দলটির কাউন্সিল অধিবেশনে। আজ বিকেলে দলের কাউন্সিল অধিবেশনের এই অনুমোদন দেওয়া হয়।নির্বাচন কমিশনের চেয়ারম্যান বিএনপির স্থায়ী কমিটির সদস্য জমিরউদ্দিন সরকার বিনা প্রতিদ্বন্দ্বিতায় নির্বাচিত খালেদা জিয়া ও তারেকের নাম উল্লেখ করলে কাউন্সিলররা হাত তুলে একে সমর্থন জানান।অধিবেশনের শুরুতে শোক প্রস্তাব উত্থাপন করেন বিএনপির যুগ্ম মহাসচিব রুহুল কবির রিজভী। এতে সাবেক রাষ্ট্রপতি ও আওয়ামী লীগের নেতা জিল্লুর রহমান, আওয়ামী লীগের প্রথম মেয়াদের অর্থমন্ত্রী শাহ এ এম এস কিবরিয়ার স্ত্রী আসমা কিবরিয়া, আওয়ামী লীগের সাবেক সাধারণ সম্পাদক আবদুল জলিল, মানবতাবিরোধী অপরাধী সালাউদ্দিন কাদের (সাকা) চৌধুরীসহ জাতীয় ও আন্তর্জাতিক অঙ্গনের মৃত বিশিষ্ট ব্যক্তিদের জন্য শোক জানানো হয়।আজ সকালে বিএনপি ষষ্ঠ জাতীয় কাউন্সিলের উদ্বোধন করেন খালেদা জিয়া। দ্বিতীয় পর্বে দলটির কাউন্সিল অধিবেশন শুরু হয় বিকেল সাড়ে চারটার দিকে।
আরও পড়ুন: 
খালেদা জিয়ার ‘ভিশন ২০৩০’
