
বিএনপি নেতৃত্বাধীন ১৮-দলীয় জোটের টানা অবরোধের চতুর্থ দিনে আজ মঙ্গলবার বিকেলে সাতক্ষীরায় মো. গিয়াসউদ্দিন নামে যুবলীগের এক কর্মীকে পিটিয়ে হত্যা করেছে অবরোধকারীরা। এ সময় অবরোধকারীদের হামলায় নাজমুল হক নামের একজন আহত হয়েছেন।
বিকেল সাড়ে চারটার দিকে সাতক্ষীরা সদর উপজেলার তালবাড়িয়া এলাকায় এ ঘটনায় ঘটে।
আহত নাজমুল হক প্রথম আলো ডটকমকে জানান, তাঁরা দুজন পাওনা টাকা আদায়ের জন্য মোটরসাইকেলে সাতক্ষীরা সদর উপজেলার মাহমুদপুর যাচ্ছিলেন। পথিমধ্যে তালবাড়িয়া এলাকায় গেলে পিকেটাররা তাঁদের থামতে বলে। তাঁরা থামার সঙ্গে সঙ্গে লাঠি ও রড দিয়ে তাঁদের পেটাতে থাকে পিকেটাররা। একপর্যায়ে মো. গিয়াসউদ্দিন ঘটনাস্থলে মারা যান। তিনিও গুরুতর আহত হন। এ সময় পিকেটাররা মোটরসাইকেলটি পুড়িয়ে দেয়।
সাতক্ষীরা সদর থানার ভারপ্রাপ্ত কর্মকর্তা (ওসি) মো. ইনামুল হক বলেন, জামায়াত-শিবিরের কর্মীরা এ ঘটনা ঘটিয়েছে।
এ ব্যাপারে জামায়াতে ইসলামীর নেতাদের সঙ্গে মুঠোফোনে যোগাযোগের চেষ্টা করেও পাওয়া যায়নি।
