
বাংলাদেশ এখন ‘সিকিউরিটি স্টেটে’ পরিণত হয়েছে বলে মন্তব্য করেছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর।আজ শনিবার রাজধানীর পুরানা পল্টনে ফটো জার্নালিস্ট অ্যাসোসিয়েশন মিলনায়তনে জাতীয় গণতান্ত্রিক পার্টির যুব সংগঠন যুব জাগপার ২৬তম প্রতিষ্ঠাবার্ষিকী উপলক্ষে আয়োজিত আলোচনা সভায় প্রধান অতিথির বক্তব্যে মির্জা ফখরুল এ কথা বলেন।বাংলাদেশ ব্যাংকের কর্মকর্তা গোলাম রাব্বী ও ঢাকা দক্ষিণ সিটি করপোরেশনের (ডিএসসিসি) পরিচ্ছন্নতা বিভাগের পরিদর্শক বিকাশ চন্দ্র দাসের (৪০) ওপর পুলিশি নির্যাতনের ঘটনার উল্লেখ করে ফখরুল বলেন, পুলিশ দম্ভোক্তি করেছে, ‘মাছের রাজা ইলিশ, দেশের রাজা পুলিশ।’ এখানে আর কারও অধিকার নেই। অধিকার আছে—কেবল যাঁরা ক্ষমতায় আছেন, তাঁদের। আর তাঁদের যন্ত্রের।বিএনপি নেতা ফখরুল বলেন, দেশের অবস্থা এমন যে অনুমতি নিয়ে সভা করতে হয়। এমনকি অনুমতি ছাড়া ‘ক্লোজড ডোর মিটিং’ করা যায় না। তিনি অহংকার ও দম্ভ পরিহার করে আলাপ-আলোচনার মাধ্যমে একটি নিরপেক্ষ নির্বাচন দিতে সরকারের প্রতি আহ্বান জানান। তিনি বলেন, অহংকার ও দাম্ভিকতা দেখাবেন না। ইতিহাস প্রমাণ করেছে, কোনো দাম্ভিকতা চিরস্থায়ী হয় না।সরকারকে হুঁশিয়ারি দিয়ে ফখরুল বলেন, এখনো সময় আছে। আলোচনার মাধ্যমে নির্বাচন দিন। জনগণ জেগে উঠলে ঠেকানোর উপায় থাকবে না।জাগপার সভাপতি শফিউল আলম প্রধানসহ বিভিন্ন দল ও সংগঠনের নেতারা এতে বক্তব্য দেন।
