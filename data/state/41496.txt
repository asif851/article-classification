
খেতাবপ্রাপ্ত মুক্তিযোদ্ধাদের মাসিক ভাতা বাড়ানোর সিদ্ধান্ত নিয়েছে সরকার। আজ সোমবার সচিবালয়ে মন্ত্রিসভার বৈঠকে খেতাবপ্রাপ্ত বীর মুক্তিযোদ্ধাদের ভাতা প্রদান নীতিমালা-২০১৩-এর খসড়া অনুমোদন করা হয়েছে। এই নীতিমালায় খেতাবপ্রাপ্ত মুক্তিযোদ্ধাদের মাসিক ভাতা বাড়ানোর কথা বলা হয়েছে। মুক্তিযুদ্ধবিষয়ক মন্ত্রণালয় প্রস্তাবটি উত্থাপন করে। বৈঠক শেষে মন্ত্রিপরিষদ সচিব মোশাররাফ হোসাইন ভূইঞা সাংবাদিকদের জানান, নতুন সিদ্ধান্ত অনুযায়ী বীরশ্রেষ্ঠদের পরিবার মাসিক সম্মানী ভাতা হিসেবে ১২ হাজার, বীর উত্তম ১০ হাজার, বীর বিক্রম আট হাজার ও বীর প্রতীক ছয় হাজার টাকা করে পাবে। ১৯৭১ সালের মহান মুক্তিযুদ্ধে ৬৭৬ জনকে খেতাব দেওয়া হয়। বীরশ্রেষ্ঠদের পরিবার মাসিক ২০০ টাকা, বীর উত্তম ১৫০ টাকা, বীর বিক্রম ১২৫ টাকা এবং বীর প্রতীক ১০০ টাকা হারে সম্মানী ভাতা পাচ্ছিলেন। ২০১১ সালে প্রতিরক্ষা মন্ত্রণালয়ের অনুরোধে বিভিন্ন বাহিনীর খেতাবপ্রাপ্ত মুক্তিযোদ্ধাদের ভাতা বাড়ানো হয়। কিন্তু বেসামরিক খেতাবপ্রাপ্ত ২১৭ জন মুক্তিযোদ্ধা আগের হারেই সম্মানী পাচ্ছিলেন। এর বাইরে আজ মন্ত্রিসভায় অর্পিত সম্পত্তি প্রত্যর্পণ সংশোধন অধ্যাদেশ ২০১৩-এর খসড়া অনুমোদন করা হয়েছে। এতে বলা হয়েছে, সম্পত্তির ব্যাপারে আবেদনের ক্ষেত্রে চলতি বছরের ৩০ জুন থেকে ৩১ ডিসেম্বর পর্যন্ত সময় বাড়ানো হয়েছে।
এ ছাড়া অর্পিত সম্পতি প্রত্যর্পণে গতি আনার জন্য ট্রাইব্যুনালের সংখ্যা বাড়ানো হয়েছে। সংসদ না থাকায় একে অধ্যাদেশ হিসেবে ঘোষণা করা হয়েছে।
 
