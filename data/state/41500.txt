
অবৈধ ভিওআইপি ব্যবসার বিরুদ্ধে অভিযান চলার মধ্যে ডাক, তার ও টেলিযোগাযোগ প্রতিমন্ত্রী তারানা হালিমকে হুমকি দেওয়া ফোনটি এসেছিল একটি আইজিডব্লিউ (ইন্টারন্যাশনাল গেটওয়ে) কোম্পানির অফিস থেকে। আইজিডব্লিউ কোম্পানিগুলো আন্তর্জাতিক কল আনা নেওয়ার কাজ করে থাকে। মন্ত্রণালয় সূত্র আজ মঙ্গলবার রাতে প্রথম আলোকে এ তথ্য নিশ্চিত করেছে। সূত্রটি জানায়, বাংলাদেশ টেলিকমিউনিকেশনস কোম্পানি লিমিটেডের (বিটিসিএল) কল রেকর্ড পর্যালোচনা করে এ তথ্য নিশ্চিত হওয়া গেছে। গত বুধবার সচিবালয়ে নিজ দপ্তরে কাজ করার সময় তারানা হালিমকে টেলিফোন করে অবৈধ ভিওআইপি ও অবৈধ সিমের বিষয়ে ঘাঁটাঘাঁটি না করতে হুমকি দেওয়া হয়। ‘পরিণাম ভালো হবে না’ বলে শাসিয়ে চুপ থাকার ‘পরামর্শ’ দেওয়া হয়।প্রতিমন্ত্রীর দায়িত্ব নেওয়ার পর থেকেই অবৈধ ভিওআইপি এবং অবৈধ সিমকার্ড চিহ্নিত করে এসবের বিরুদ্ধে দ্রুত ব্যবস্থা নেওয়া শুরু করেন তারানা হালিম। সে কারণে তাঁকে হুমকি দেওয়া হতে পারে বলে মন্ত্রণালয় সূত্রগুলো মনে করছে। আন্তর্জাতিক কল আনা নেওয়ার কাজে নিয়োজিত ওই প্রতিষ্ঠানের ফোন নম্বর থেকে হুমকি দেওয়ার বিষয়ে জানতে চাইলে আজ সোমবার রাতে তারানা হালিম প্রথম আলোকে বলেন, ‘প্রতিষ্ঠানটির পরিচয় পেয়েছি। তবে আপাতত নাম বলতে চাইছি না।’ 
ওই ঘটনার পর প্রতিমন্ত্রী বিষয়টি আইন-শৃঙ্খলা রক্ষাকারী বাহিনীকে জানিয়েছিলেন। র‍্যাপিড অ্যাকশন ব্যাটালিয়ন (র‍্যাব) এ বিষয়ে তদন্ত করছে বলে জানান প্রতিমন্ত্রী। তারানা হালিম বলেন, ‘সব সময়ই নানা ধরনের হুমকির মধ্যে থাকি। হুমকি দিয়ে আমাকে কেউ আটকাতে পারবে না। আমি অবৈধ ভিওআইপি বন্ধ করব। সিমকার্ড কতগুলো সঠিকভাবে নিবন্ধিত তা বের করব, অবৈধ সিমকার্ড চিহ্নিত করব।’ এ বিষয়ে জানতে চাইলে র‍্যাবের আইন ও গণমাধ্যম শাখার পরিচালক মুফতি মাহমুদ খান প্রথম আলোকে বলেন, ‘ঘটনার পরপরই আমরা কাজ শুরু করেছি। কাজ চলছে।’
