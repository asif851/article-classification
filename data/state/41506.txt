
বেসামরিক বিমান পরিবহন ও পর্যটনমন্ত্রী এবং ওয়ার্কার্স পার্টির সভাপতি রাশেদ খান মেনন বলেছেন, যাঁদের টাকা আছে পার্লামেন্ট (সংসদ) এখন তাঁদের। এই পার্লামেন্টে আজ শ্রমিক-কৃষকের জায়গা নেই। আমাদের অবশ্যই এই পার্লামেন্ট সম্পর্কে ভাবতে হবে। পার্লামেন্টে যাতে শ্রমিক-কৃষকদের জায়গা হয়, সে ব্যবস্থা করতে হবে।
আজ শুক্রবার বিকেলে চট্টগ্রাম নগরের জে এম সেন হলে আয়োজিত চট্টগ্রাম জেলা ওয়ার্কার্স পার্টির কর্মী সম্মেলনে প্রধান অতিথি হিসেবে দেওয়া বক্তৃতায় রাশেদ খান মেনন এসব কথা বলেন।
রাশেদ খান মেনন উপস্থিত নেতা-কর্মীদের উদ্দেশে বলেন, ‘আপনারা বলবেন আমরা তো শ্রমিক, পার্লামেন্টে তো আমাদের লোক নেই। কেন লোক নেই? কেন আমাকে একা দাঁড়িয়ে কথা বলতে হয়? মন্ত্রী হয়েও আমি পার্লামেন্টে শ্রমিকের জন্য কথা বলতে পারি, অন্যরা পারেন না। যদি আমার পাশে আর পাঁচজন পাওয়া যেত, তাহলে উচ্চকণ্ঠে শ্রমিকদের দাবি আদায়ের পক্ষে সংসদে কথা বলতে পারতাম। শ্রমিকদের দাবি মেনে নেওয়ার ব্যাপারে সেই আওয়াজ তুলতে পারছি না।’ শ্রমিকেরা অবহেলিত উল্লেখ করে রাশেদ খান মেনন বলেন, সরকারি পে-কমিশন বাস্তবায়িত হয়ে আরেকটি পে-কমিশনের সময় চলে আসছে। অথচ শ্রমিকের জন্য এখনো মজুরি কমিশন হয়নি। সরকার পাট খাতকে আবার সচল করতে নানা পদক্ষেপ নিলেও শ্রমিকদের দিকে মনযোগ দিচ্ছে না। পাটের অভাবে চলতে পারে না পাটকলগুলো। কিন্তু গত বছরের পাটও গুদামে রয়ে গেছে। কৃষক বড় আশা করেছিল তারা পাটের দাম পাবে। কিন্তু এবারের মৌসুমের শুরুতেও পাটের দাম নিম্নমুখী।
শ্রমিকদের সংগঠিত হওয়ার আহ্বান জানিয়ে রাশেদ খান মেনন বলেন, আজ মানুষকে চিনে নিতে হবে, মানুষের কাছে যেতে হবে। নিজেদের দাবি আদায়ে সংগঠিত না হয়ে, ঐক্যবদ্ধ না হয়ে ধনীদের সংগঠনে যোগ দিলে শ্রমিকের ভাগ্য ফিরবে না।
প্রবাসী শ্রমিকদের হয়রানির কথা উল্লেখ করে রাশেদ খান মেনন বলেন, হাড়ভাঙা পরিশ্রমের পর তাদের রেমিট্যান্সে বৈদেশিক মুদ্রার রিজার্ভ শক্তিশালী হয়। দেশে এখন ৩৩ বিলিয়ন ডলারের রিজার্ভ রয়েছে। অথচ আমাদের শ্রমিকেরা যখন বিমানবন্দরে নামেন তখন তাঁদের ভাগ্যে কী ঘটে সেটা বিমানমন্ত্রী হিসেবে আমি ছাড়া আর কেউ ভালো জানেন না। আমাদের প্রবাসী কল্যাণ মন্ত্রণালয় হয়েছে। অথচ তাঁরা যখন দেশে ফিরে আসেন তখন তাঁদের যে সম্মান দেওয়ার কথা সেটা তাঁরা পান না। আমাদের পার্লামেন্টে প্রতিদিন নানা আইন পাশ হলেও প্রবাসী শ্রমিকদের জন্য যে আইনের খসড়া সেটি তিন বছর ধরে পড়ে আছে। রাশেদ খান মেনন বলেন, নির্বাচন এলে ষড়যন্ত্র শুরু হয়। সেটা পাকিস্তান আমলের যুক্তফ্রন্ট নির্বাচন থেকেই হয়ে আসছে। খালেদার লন্ডন যাত্রা নির্বাচন বানচালের ষড়যন্ত্রের অংশ। বিএনপি নির্বাচনে নিজেদের পরিণতি সম্পর্কে জানে বলে নির্বাচন বানচাল করতে নানা গান গাইতে শুরু করেছে। তারা বলছে, নির্বাচনী সহায়ক সরকার করো, লেবেল প্লেয়িং ফিল্ড দাও। এসব ষড়যন্ত্রেরই অংশ। কোনো শক্তি বাংলার মাটিতে নির্বাচন বানচাল করতে পারবে না। ওয়ার্কার্স পার্টির জেলা কমিটির সভাপতি আবু হানিফের সভাপতিত্বে ও ভারপ্রাপ্ত সাধারণ সম্পাদক শরীফ চৌহানের সঞ্চালনায় সম্মেলনে বিশেষ অতিথি ছিলেন জাতীয় শ্রমিক ফেডারেশনের কেন্দ্রীয় সাধারণ সম্পাদক আমিরুল হক। অনুষ্ঠানে আরও বক্তৃতা করেন শ্রমিক নেতা ফয়েজ আহমদ, দিদারুল আলম চৌধুরী প্রমুখ।
