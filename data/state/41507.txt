
স্বাস্থ্যমন্ত্রী মোহাম্মদ নাসিম বলেছেন, বিএনপি আসুক বা না আসুক, যথাসময়ে আগামী জাতীয় নির্বাচন হবে। নির্বাচনে কে আসল আর কে আসল না, তা নিয়ে আওয়ামী লীগ বা ১৪ দল চিন্তা করে না।
আজ বুধবার দুপুরে রাজধানীর জাতীয় প্রেসক্লাবে ক্ষমতাসীন আওয়ামী লীগ নেতৃত্বাধীন ১৪-দলীয় জোটের শরিক জাতীয় সমাজতান্ত্রিক দল (জাসদ-ইনু) আয়োজিত এক সেমিনারে এসব কথা বলেন নাসিম।
স্বাস্থ্যমন্ত্রী বলেন, সংবিধান অনুসারে শেখ হাসিনাই হবেন নির্বাচনকালীন সরকারের প্রধান। এ নিয়ে আপসের বিন্দুমাত্র সুযোগ নেই।
নাসিম বলেন, নির্বাচনের বিকল্প নির্বাচন। অন্য কোনো পথে ক্ষমতা পরিবর্তন হতে পারে না। জনগণের ভোটের মাধ্যমেই ক্ষমতায় যেতে হয়। জনগণের মন জয় করতে হলে সবদিক মাথায় রাখতে হয়। এটা নিয়ে দল বা জোটে মতভেদ হতে পারে।
সেমিনারে জাসদ সভাপতি ও তথ্যমন্ত্রী হাসানুল হক ইনু দাবি করেন, বিএনপি-জামায়াত চক্র জঙ্গিদের সমর্থন না দিলে আরও আগেই জঙ্গি দমন সম্ভব হতো। জঙ্গি দমন যুদ্ধ ও উন্নয়ন যুদ্ধ—একই সঙ্গে চলছে। আর এই দুই যুদ্ধে নেতৃত্ব দিচ্ছেন প্রধানমন্ত্রী শেখ হাসিনা।
