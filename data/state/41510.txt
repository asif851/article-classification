
ছেলের সঙ্গে দেখা করে বাড়ি ফেরার পথে সড়ক দুর্ঘটনায় নিহত হলেন বাবা। তিনি একজন স্কুলশিক্ষক। নাম সুজিত কুমার।
আজ শনিবার ভোরে রাজশাহীর বাগমারা উপজেলার দেউলা বাসস্ট্যান্ডের কাছে এ দুর্ঘটনা ঘটে। সুজিত কুমারের (৪৫) বাড়ি বড়বিহানালী গ্রামে। তিনি কনোপাড়া উচ্চবিদ্যালয়ের সহকারী শিক্ষক ছিলেন।
দুর্ঘটনায় আরও পাঁচজন আহত হয়েছে। তাদের পরিচয় জানা যায়নি।
বাগমারা থানার পরিদর্শক আসাদুজ্জামানের ভাষ্য, রাজশাহী থেকে সিএনজিচালিত যাত্রীবাহী অটোরিকশাটি বাগমারার ভবানীগঞ্জে আসছিল। সেখানে সুজিত কুমার ছিলেন। ভোর সাড়ে পাঁচটার দিকে অটোরিকশাটি দেউলা বাসস্ট্যান্ডের কাছাকাছি নাটোর কোল্ড স্টোরেজের সামনে থেমে থাকা বাঁশবোঝাই ট্রাকের সঙ্গে ধাক্কা খায়।
অটোরিকশার আহত যাত্রীদের বাগমারা উপজেলা স্বাস্থ্য কমপ্লেক্সে নেওয়া হয়। সেখানে কর্তব্যরত চিকিৎসক সুজিত কুমারকে মৃত ঘোষণা করেন। আহত ব্যক্তিদের পরে রাজশাহী মেডিকেল কলেজ হাসপাতালে পাঠানো হয়। তাদের পরিচয় জানা যায়নি।
নিহত শিক্ষকের দুই স্বজন জানান, সুজিত কুমারের এক ছেলে ঢাকার নটর ডেম কলেজে পড়াশোনা করেন। তাঁর সঙ্গে দেখা করে তিনি বাড়ি ফিরছিলেন।
সুজিত কুমারের লাশ রাজশাহী মেডিকেল কলেজের মর্গে পাঠানো হবে।
