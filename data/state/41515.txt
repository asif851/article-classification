
দিনাজপুরে যমুনা অটো রাইস মিলে বয়লার বিস্ফোরণে হতাহতের পরিবারকে ক্ষতিপূরণ প্রদান ও মালিকের বিরুদ্ধে আইনগত ব্যবস্থা নেওয়ার দাবিতে রংপুরে গত বৃহস্পতিবার মানববন্ধন করা হয়। সমাজতান্ত্রিক শ্রমিক ফ্রন্টের উদ্যোগে এ কর্মসূচি পালিত হয়।
বেলা ১১টায় রংপুর প্রেসক্লাবের সামনে মানববন্ধন ও সমাবেশ করা হয়। এতে সমাজতান্ত্রিক শ্রমিক ফ্রন্টের জেলা আহ্বায়ক মাজেদুল ইসলামের সভাপতিত্বে অন্যান্যের মধ্যে বক্তব্য দেন সংগঠনের কেন্দ্রীয় কমিটির সহসম্পাদক নবকুমার কর্মকার। এ ছাড়া সংহতি জানিয়ে বক্তব্য দেন বাসদের জেলা সমন্বয়ক আব্দুল কুদ্দুস, ক্ষেতমজুর ও কৃষক ফ্রন্টের জেলা আহ্বায়ক মমিনুল ইসলাম, বাংলাদেশ শ্রমিক ফেডারেশনের জেলা সম্পাদক অশোক সরকার প্রমুখ।
মাজেদুল ইসলাম বলেন, ত্রুটিপূর্ণ বয়লার দিয়ে মিল পরিচালনার কারণে ভয়াবহ এ দুর্ঘটনা ঘটনা ঘটেছে। ইতিমধ্যে ১৫ জন শ্রমিকের মৃত্যু হয়েছে। চারজন শ্রমিক রংপুর মেডিকেলে চিকিৎসাধীন আছেন।
মাজেদুল ইসলাম আরও বলেন, মালিক ও কারখানার কর্মকর্তাদের অবহেলায় আজকের এই মৃত্যুর মিছিল। এটা স্বাভাবিক মৃত্যু নয়, হত্যাকাণ্ড। এ ঘটনায় জড়িত ব্যক্তিদের গ্রেপ্তার করে বিচারের আওতায় আনতে হবে। 
