
সাবেক স্পিকার শেখ রাজ্জাক আলী ইন্তেকাল করেছেন। (ইন্নালিল্লাহি...রাজিউন)। মৃত্যুকালে তাঁর বয়স হয়েছিল ৮৭ বছর।
আজ রোববার বেলা ২টা ৪০ মিনিটে খুলনা শহরের ফারাজীপাড়া রোডের নিজ বাসভবনে তিনি মারা যান। অনেক দিন ধরেই তিনি কোলন ক্যানসারে ভুগছিলেন।
১৯২৮ সালের ২৮ আগস্ট তাঁর জন্ম। মৃত্যুকালে তিনি স্ত্রী ও পাঁচ মেয়ে রেখে গেছেন।
শেখ রাজ্জাক আলী ১৯৭৯ সালে খুলনা-৫ আসন থেকে এবং ১৯৯১ ও ১৯৯৬ সালে খুলনা-২ আসন থেকে বিএনপি দলীয় সাংসদ নির্বাচিত হন। ১৯৯১ সালের ২০ মার্চ তিনি আইন ও বিচার বিষয়ক প্রতিমন্ত্রীর দায়িত্ব নেন। এরপর ৫ এপ্রিল তিনি ডেপুটি স্পিকার নির্বাচিত হন। ওই বছরের ১২ অক্টোবর তিনি স্পিকারের দায়িত্ব পান।১৯৯৬ সালেও তিনি ষষ্ঠ জাতীয় সংসদের (১৯.৩.১৯৯৬-১৪.০৭.১৯৯৬) স্পিকার হন।
শেখ রাজ্জাক আলী খুলনা জেলা বিএনপির প্রেসিডেন্ট ছিলেন ১৯৭৯ থেকে ১৯৯১ পর্যন্ত। বিএনপির স্থায়ী কমিটির সদস্য ছিলেন ১৯৮২ সাল পর্যন্ত। ১৯৯২ সালে তিনি দল থেকে প্রথম ভাইস চেয়ারম্যান নির্বাচিত হন।
২০০১ সালে তিনি বিএনপি ছেড়ে এলডিপিতে সিনিয়র প্রেসিডিয়াম সদস্য হিসেবে যোগ দেন। ২০০৬ সাল থেকে তিনি নিজেকে রাজনীতি থেকে গুটিয়ে নেন।
শেখ রাজ্জাক ​ছিলেন খুলনা আইন কলেজের প্রতিষ্ঠাতা অধ্যক্ষ। ছিলেন শিরোমণি চক্ষু হাসপাতালের প্রতিষ্ঠাতা প্রেসিডেন্ট।
আগামীকাল সোমবার বেলা ১১টায় খুলনা সার্কিট হাউস ময়দানে তাঁর জানাজা অনুষ্ঠিত হবে। এরপর গ্রামের বাড়ি খুলনার পাইকগাছায় তাঁর মরদেহ দাফন করা হবে।
