
ঢাকা উত্তর সিটি করপোরেশন নির্বাচনে বিএনপির সম্ভাব্য মেয়র পদপ্রার্থী তাবিথ আউয়াল এখনো মাঠে নামেননি। তবে জামায়াতের মেয়র পদপ্রার্থী মুহাম্মদ সেলিম উদ্দিন কার্যক্রম শুরু করেছেন। এর অংশ হিসেবে দলের নেতা-কর্মীদের সঙ্গে গোপনে ঘরোয়া বৈঠক করছেন। গতকাল তিনি মিরপুরের পল্লবী ও উত্তরায় কর্মিসংযোগ করেন।
গতকাল নির্বাচন কমিশন থেকে জামায়াতে ইসলামীর প্রার্থী সেলিম উদ্দিনের পক্ষে ভোটার তালিকার সিডি সংগ্রহ করা হয়েছে। গোলাম কিবরিয়া নামের একজন আইনজীবী কমিশন থেকে এই তালিকা সংগ্রহ করেন।
জানা গেছে, আগামীকাল শনিবার দলের স্থায়ী কমিটির বৈঠকের পর বিএনপি আনুষ্ঠানিকভাবে প্রার্থী ঘোষণা করবে। এর আগে ২০-দলীয় জোটের বৈঠকে সিদ্ধান্ত হয়, বিএনপির চেয়ারপারসন খালেদা জিয়া যাঁকে প্রার্থী করবেন, শরিক দলগুলো তাঁর সমর্থনে কাজ করবে। ওই বৈঠকের আগেই জামায়াত মেয়র পদে দলের ঢাকা মহানগর উত্তরের আমির সেলিম উদ্দিনকে প্রার্থী মনোনীত করে।
সেলিম উদ্দিন গত রাতে প্রথম আলোকে বলেন, ‘দল বলেছে নির্বাচন করতে হবে। আমি প্রস্তুতি শুরু করেছি। আমরা জোটে আছি। শরিক দল হিসেবে আমরাও প্রার্থিতা দাবি করব।’ বিএনপি প্রার্থী ঘোষণার পরও নির্বাচন করবেন কি না, জানতে চাইলে তিনি বলেন, সেটা দল সিদ্ধান্ত নেবে।
জামায়াতের দায়িত্বশীল একটি সূত্র জানায়, নির্বাচনের লক্ষ্যেই তারা প্রার্থী দিয়েছে। তবে জোটের শীর্ষ নেতৃত্বের সঙ্গে আলোচনা সাপেক্ষে নির্বাচন থেকে সরে দাঁড়ানোর চিন্তা আছে তাদের। সে ক্ষেত্রে কয়েকটি ওয়ার্ডে জামায়াতকে কাউন্সিলর পদে ছাড় দেওয়ার প্রস্তাব দেওয়া হতে পারে।
