
যুবলীগের নেতা রিয়াজুল হক খান ওরফে মিল্কি হত্যা মামলার ছয় আসামিকে সাত দিন করে রিমান্ডে নেওয়ার আদেশ দিয়েছেন আদালত। আজ বুধবার ঢাকা মহানগর হাকিম রেজাউল করিম এ আদেশ দেন।
আজ ছয় আসামিকে আদালতে হাজির করে ১০ দিন করে রিমান্ডে নেওয়ার আবেদন করেন গুলশান থানার উপপরিদর্শক সাব্বির রহমান। এর পরিপ্রেক্ষিতে আদালত ছয়জনকে সাত দিন করে রিমান্ডে নেওয়ার আদেশ দেন।
গত সোমবার রাতে গুলশানে শপার্স ওয়ার্ল্ড নামের একটি বিপণিকেন্দ্রের বাইরে ঢাকা মহানগর যুবলীগের (দক্ষিণ) সাংগঠনিক সম্পাদক রিয়াজুল হক খান ওরফে মিল্কিকে গুলি করে হত্যা করা হয়। ওই বিপণিকেন্দ্রের সিসিটিভিতে ধারণকৃত দৃশ্য দেখে মহানগর যুবলীগের (দক্ষিণ) যুগ্ম সাধারণ সম্পাদক জাহিদ সিদ্দিকী তারেকসহ সাতজনকে আটক করে র্যাপিড অ্যাকশন ব্যাটালিয়ন (র্যাব)। এ ঘটনায় রিয়াজুলের ভাই মেজর রাশিদুল হক খান গুলশান থানায় একটি মামলা করেন।

