
ময়মনসিংহের ত্রিশালে অবস্থিত জাতীয় কবি কাজী নজরুল ইসলাম বিশ্ববিদ্যালয়ের শিক্ষার্থীদের উদ্যোগে গতকাল বৃহস্পতিবার ‘ক্লিন ক্যাম্পাস অ্যান্ড সেফ ক্যাম্পাস’ নামে এক পরিচ্ছন্নতা অভিযান হয়েছে। এ উপলক্ষে সকালে প্রশাসনিক ভবনের সামনে থেকে একটি শোভাযাত্রা বের হয়। শোভাযাত্রা শেষে প্রধান অতিথি উপাচার্য মোহীত উল আলমসহ বিশ্ববিদ্যালয়ের শিক্ষক, কর্মকর্তা ও শিক্ষার্থীরা ঝাড়ু নিয়ে ক্যাম্পাসের বিভিন্ন স্থান পরিষ্কার করেন। এ সময় উপাচার্য শিক্ষার্থীদের উদ্দেশে বলেন, শুধু বাহ্যিক ময়লা নয়, মনের ভেতরের ময়লাকে পরিষ্কার করাই এ অভিযানের আসল উদ্দেশ্য। শিক্ষার্থীদের পক্ষে বক্তব্য দেন ছাব্বির আহমেদ ও আপেল মাহমুদ। ময়মনসিংহ প্রতিনিধি
