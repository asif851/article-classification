
লক্ষ্মীপুরের রায়পুর উপজেলার স্থানীয় এক যুবলীগ নেতার বিরুদ্ধে এক কিশোরী গৃহকর্মীকে ধর্ষণের অভিযোগ উঠেছে। এ অভিযোগে আজ সোমবার রাতে লক্ষ্মীপুরের পুলিশ সুপারের কাছে একটি লিখিত অভিযোগ দিয়েছে গৃহকর্মীর পরিবার।
গৃহকর্মী ও তাঁর স্বজনের অভিযোগ, ওই নেতা রাজধানী ঢাকার আগারগাঁওয়ে নিজ বাসায় গৃহকর্মীকে ধর্ষণ করেছেন। পরে অসুস্থ হলে গৃহকর্মীকে রায়পুরে রেখে পালিয়ে যান ওই নেতা।গৃহকর্মীর বাবা ও কয়েকজন স্বজন প্রথম আলোকে বলেন, ওই নেতা রায়পুর উপজেলার একটি ইউনিয়নের যুবলীগের আহ্বায়ক। তিনি স্ত্রীসহ রাজধানীর আগারগাঁওয়ের তালতলা এলাকায় থাকেন। ওই কিশোরীর বাড়িও একই ইউনিয়নে। ১১ দিন আগে ওই নেতা তার বাসায় কিশোরীকে গৃহকর্মী হিসেবে নিয়ে যান। ওই নেতার স্ত্রী চাকরি করেন বলে দিনের বেশির ভাগ সময় বাসার বাইরে থাকতেন। এ সময় ওই নেতা গৃহকর্মীকে বিভিন্ন ভয়ভীতি দেখিয়ে একাধিকবার ধর্ষণ করেন। একপর্যায়ে অসুস্থ হয়ে পড়ে গৃহকর্মী। পরে গত শনিবার রাতে গৃহকর্মীকে লক্ষ্মীপুরের রায়পুর এলাকায় রেখে পালিয়ে যান ওই নেতা। পরে ওই কিশোরী তার বাড়ি ফিরে এ ঘটনা তার কয়েকজন স্বজনকে জানায়।গৃহকর্মীর পরিবারের অভিযোগ, এ ঘটনায় মামলা করতে গেলে রায়পুর থানার পুলিশ কর্মকর্তারা ঢাকার সংশ্লিষ্ট থানায় মামলা করতে বলেন। গৃহকর্মীর চিকিৎসার জন্য লক্ষ্মীপুর সদর হাসপাতালে নেওয়া হলে চিকিৎসকেরা জানিয়ে দেন, পুলিশের অনুমতি ছাড়া ভর্তি করা যাবে না। শেষমেশ সুরাহা চেয়ে লক্ষ্মীপুরের পুলিশ সুপারের কাছে ঘটনার ব্যাপারে লিখিত অভিযোগ দেওয়া হয়।লক্ষ্মীপুরের পুলিশ সুপার শাহ মিজান সাফিউর রহমান প্রথম আলোকে বলেন, লিখিত অভিযোগ পেয়েছি। এ ব্যাপারে আইনগত ব্যবস্থা নেওয়ার জন্য রায়পুর থানার ভারপ্রাপ্ত কর্মকর্তাকে (ওসি) বলা হয়েছে। ঘটনা যেহেতু ঢাকায়, তাই রায়পুর থানার ওসি ঢাকার সংশ্লিষ্ট থানায় এ ব্যাপারে অভিযোগ দেবেন।হাসপাতালে ভর্তি না করা প্রসঙ্গে লক্ষ্মীপুর সদর হাসপাতালের আবাসিক স্বাস্থ্য কর্মকর্তা আনোয়ার হোসেন জানান, ধর্ষণের ঘটনায় পুলিশের অনুমতি ছাড়া হাসপাতালে চিকিৎসা ও ভর্তি করা যায় না। এ কারণে ওই কিশোরীকে হাসপাতালে ভর্তি করা হয়নি। থানায় পাঠানো হয়েছে।যোগাযোগ করা হলে ওই যুবলীগ নেতা ধর্ষণের অভিযোগ অস্বীকার করে প্রথম আলোকে বলেন, ওই কিশোরীকে কাজের জন্য বাসায় আনা হয়েছিল। রাজনীতি করার কারণে একটি চক্র আমার বিরুদ্ধে ষড়যন্ত্র করছে।
