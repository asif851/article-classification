
খুলনা নগরের বিভিন্ন কোচিং সেন্টারে অভিযান চালিয়ে তিনটি কোচিং সেন্টারে তালা লাগিয়ে দিয়েছে জেলা প্রশাসন। আজ রোববার জেলা প্রশাসনের নির্বাহী হাকিম মো. জাকির হোসেন এ অভিযান পরিচালনা করেন। 
অভিযানে দৌলতপুরের ইংলিশ টিউটোরিয়াল হোম, বানরগাতি বাজারের সামিট কোচিং ও করোনেশন স্কুলের সামনের ইন্টারএইড কোচিং সেন্টারে তালা লাগিয়ে দেওয়া হয়।
জেলা প্রশাসন সূত্র জানায়, গত জুলাই মাসে অনুষ্ঠিত বিভাগীয় আইনশৃঙ্খলা কমিটির সভায় স্কুল চলাকালীন সময়ে কোনো কোচিং চলতে পারবে না সংক্রান্ত একটি সিদ্ধান্ত হয়। এরই ধারাবাহিকতায় গতকাল শনিবার এ ব্যাপারে খুলনা নগরের বিভিন্ন এলাকায় মাইকিং করে সবাইকে বিষয়টি জানিয়ে দেয় জেলা প্রশাসন। রোববার থেকে অভিযানে নামে।
এ ব্যাপারে নির্বাহী হাকিম মো. জাকির হোসেন প্রথম আলোকে বলেন, অভিযানকালে দৌলতপুরে অবস্থিত ইংলিশ টিউটোরিয়াল হোম সেন্টারে প্রায় ৪০ জন শিক্ষার্থী পাওয়া যায়। অভিযানের খবর শুনে পালিয়ে যান সেখানকার শিক্ষক। প্রায় ৪৫ মিনিট অপেক্ষা করেও শিক্ষককে হাজির করা যায়নি। পরে শিক্ষার্থীদের বের করে তালা ঝুলিয়ে জেলা প্রশাসনের অনুমোদন ছাড়া চালু না করার নোটিশ টানিয়ে দেওয়া হয়। এ ছাড়া প্রশাসনের নির্দেশ অমান্য করায় বানরগাতি বাজারের সামিট কোচিং ও করোনেশন স্কুলের সামনে ইন্টারএইড কোচিং সেন্টার তালাবদ্ধ করা হয়।
নির্বাহী হাকিম মো. জাকির হোসেন, শিক্ষার সুস্থ পরিবেশ নিশ্চিতকরণে এবং স্কুল চলাকালীন কোচিং-বাণিজ্য বন্ধে জেলা প্রশাসনের এ অভিযান চলবে।
