
রংপুরে বেগম রোকেয়া বিশ্ববিদ্যালয়ের একমাত্র ছাত্রী হলে জোর করে ঢুকে পড়লেন ছাত্রলীগের নেতা-কর্মীরা। গতকাল মঙ্গলবারের ওই ঘটনায় বিক্ষুব্ধ ছাত্রীরা উপাচার্যের বাসভবন ঘেরাও করে বিক্ষোভ দেখান। এ ছাড়া আজ বুধবার হলের ছাত্রীরা তাঁদের নিরাপত্তার দাবিতে ঘোষণা করেছেন মানববন্ধন কর্মসূচি।সিলেটের শাহজালাল বিশ্ববিদ্যালয়ে নিজেদের সংগঠনের কর্মীকে গুলি করে ও কুপিয়ে হত্যার ঘটনার রেশ কাটতে না কাটতেই রোকেয়া বিশ্ববিদ্যালয়ে এ কাণ্ড ঘটালেন ছাত্রলীগের নেতা-কর্মীরা।রোকেয়া বিশ্ববিদ্যালয় সূত্রে জানা গেছে, শিক্ষক সমিতির আন্দোলনের জের ধরে শেখ ফজিলাতুন্নেছা মুজিব হলের প্রভোস্ট সাইদুল হক ও তিন সহকারী প্রভোস্ট এ মাসের শুরুতে পদত্যাগ করেন। এতে একমাত্র এই ছাত্রী হলের স্বাভাবিক কার্যক্রমে দেখা দেয় একধরনের অচলাবস্থা। এই সুযোগে গতকাল দুপুর সাড়ে ১২টার দিকে ছাত্রলীগের ১৫ জনের মতো নেতা-কর্মী হলের ভেতর ঢুকে হইহুল্লোড় শুরু করেন। তাঁরা স্লোগান দিয়ে হলের আবাসিক ছাত্রী হিসেবে নিবন্ধিত নন এমন কয়েকজন নারী কর্মীকে হলের কয়েকটি কক্ষে জোর করে তুলে দেন। এ সময় হলের আবাসিক ছাত্রীদের সঙ্গে তাঁদের বাগ্বিতণ্ডা শুরু হয়। বেলা দুইটা পর্যন্ত চলে এ অবস্থা। প্রতিবাদের মুখে ছাত্রলীগের নেতা-কর্মীরা হল থেকে বেরিয়ে গেলে আড়াইটার দিকে বিক্ষুব্ধ ছাত্রীরা উপাচার্যের বাসভবন ঘেরাও করেন। তাঁরা হলে ছাত্রলীগের কর্মীদের প্রবেশ করা ও জোরপূর্বক কর্মীদের তুলে দেওয়ার প্রতিবাদ জানান।এ ব্যাপারে জানতে চাইলে রোকেয়া বিশ্ববিদ্যালয় শাখা ছাত্রলীগের সভাপতি মেহেদী হাসান বলেন, ‘আমি ওই সময় ক্যাম্পাসে ছিলাম না। তবে ছাত্রলীগের কয়েকজন মেয়ে সেখানে গিয়েছিলেন বলে শুনেছি। এর বেশি কিছু জানি না।’উপাচার্য এ কে এম নূর-উন-নবী বলেন, ‘হলের শিক্ষার্থীরা আমার বাসায় এসে উদ্ভূত পরিস্থিতির বিষয়ে জানিয়েছে। তাঁদের শান্ত থাকতে বলেছি।’
