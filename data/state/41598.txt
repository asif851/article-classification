
জঙ্গিরা প্রকাশ্যে দুর্বল হলেও তলে তলে তারা এখনো সক্রিয় বলে মন্তব্য করেছেন আওয়ামী লীগের সাধারণ সম্পাদক ওবায়দুল কাদের। তিনি বলেন, সাম্প্রদায়িকতা ও উগ্রবাদমুক্ত দেশ গড়ে তুলতে হবে। মেধাবীরা রাজনীতিতে না এলে রাজনীতি মেধাশূন্য হয়ে পড়বে।
আজ শনিবার সকালে রাজধানীর ধানমন্ডির সুলতানা কামাল মহিলা ক্রীড়া কমপ্লেক্সে স্বর্ণ-কিশোরী নেটওয়ার্ক ফাউন্ডেশনের জাতীয় কনভেনশনের উদ্বোধনী অনুষ্ঠানে ওবায়দুল কাদের এসব কথা বলেন।
আওয়ামী লীগের এই নেতা বলেন, ‘গুলশানের হলি আর্টিজানের ঘটনার পর অনেকে হয়তো এই ভেবে আশ্বস্ত যে আর বোধ হয় এ ধরনের ঘটনা ঘটবে না। সব অবদমিত হয়ে গেছে, আমরা প্রতিরোধ করে ফেলেছি। আমাদের আত্মসন্তুষ্টির কারণ থাকতে পারে। প্রকাশ্যে তারা দুর্বল। কিন্তু আরও বড় ধরনের হামলা করার জন্য তারা তলে তলে সক্রিয়।’
ওবায়দুল কাদের বলেন, ‘দুর্নীতি আমাদের জাতীয় জীবনের প্রধান শত্রু। এটি আমাদের জীবন, রাজনীতি ও সমাজকে আঘাত করে। তাই এগুলো বন্ধে আমাদের সবাইকে এগিয়ে আসতে হবে।’
মাদক, সন্ত্রাস, সাম্প্রদায়িকতা ও দুর্নীতিমুক্ত দেশ গড়তে শিক্ষার্থীদের এগিয়ে আসার আহ্বান জানিয়ে ওবায়দুল কাদের বলেন, জীবন হচ্ছে একটা চ্যালেঞ্জ। চ্যালেঞ্জ যে নিতে জানে না, যার সাহস ও মনোবল নেই, সে কখনো এগিয়ে যেতে পারবে না। তিনি আর​ও বলেন, ‘ঝিনাইদহের শৈলকুপা ও হরিণাকুণ্ডুতে প্রায়ই শুনি কিশোর-কিশোরীরা আত্মহত্যা করে। কেন তারা এমনটা করে? জীবনটা হচ্ছে অফুরন্ত ও অবারিত। কোনো কারণে হতাশ হলে, তা কাটিয়ে এটাকে উপভোগ করতে হবে।’
স্বর্ণ-কিশোরী ফাউন্ডেশনের চেয়ারম্যান ও প্রধান নির্বাহী ফারজানা ব্রাউনিয়ার সভাপতিত্বে উদ্বোধনী অনুষ্ঠানে আরও বক্তব্য দেন শিক্ষামন্ত্রী নুরুল ইসলাম নাহিদ, যুব ও ক্রীড়া প্রতিমন্ত্রী বীরেন শিকদার প্রমুখ।
