
সাবেক তত্ত্বাবধায়ক সরকারের উপদেষ্টা আকবর আলি খান বলেছেন, অবাধ ও সুষ্ঠু নির্বাচন হওয়া একটি মানবাধিকার। তাই যেকোনো মূল্যে দেশে অবাধ ও সুষ্ঠু নির্বাচন করতে হবে।গতকাল শনিবার জাতীয় প্রেসক্লাবে ফোরাম ৭১ নামের একটি সংগঠন আয়োজিত অনুষ্ঠানে আকবর আলি খান এ কথা বলেন। সাবেক তথ্য প্রতিমন্ত্রী আবু সাইয়িদের পিএইচডির অভিসন্দর্ভ ‘বাংলাদেশের স্বাধীনতা: কূটনৈতিক যুদ্ধ’ নিয়ে এই আলোচনার আয়োজন করা হয়।আকবর আলি খান বলেন, ‘আমাদের পররাষ্ট্রনীতির এমন অবস্থা—যা চাই তা ভুল করে চাই, যা পাই তা চাই না।’ এ ক্ষেত্রে তিনি ভারতের সঙ্গে বাংলাদেশের স্বার্থের কথা উল্লেখ করে বলেন, ‘ভারতের কাছে আমরা কী চাই, সেটা আমরা ভালো করে জানি না। বাংলাদেশের ভালো কী, কোনো দল তা স্পষ্ট করে জানে না।’পররাষ্ট্রনীতিতে সফল হতে চাইলে কয়েকটি মৌলিক বিষয়ে সব দলের একমত হতে হবে বলে আকবর আলি খান মন্তব্য করেন। নির্বাচনসহ বিভিন্ন বিষয়ে অন্য রাষ্ট্র ও সংস্থার পরামর্শের বিষয়ে তিনি বলেন, ‘এ কারণেই এটা হয়। কারণ, আমরা ঠিকমতো চালাতে পারছি না।’চিকিৎসক আবু সাঈদের সভাপতিত্বে অনুষ্ঠানে আরও বক্তব্য দেন সাবেক তথ্য প্রতিমন্ত্রী আবু সাইয়িদ, কলাম লেখক মহিউদ্দিন আহমদ, ডাকসুর সাবেক ভিপি ও আওয়ামী লীগের সাবেক সাংগঠনিক সম্পাদক সুলতান মোহাম্মদ মনসুর আহমেদ প্রমুখ।
