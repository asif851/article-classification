
ঢাকায় যুক্তরাষ্ট্রের পরবর্তী রাষ্ট্রদূত হতে যাচ্ছেন মার্সিয়া ষ্টিফেনস ব্লুম বার্নিকাট৷ তিনি ড্যান মজীনার স্থলাভিষিক্ত হবেন৷ মার্কিন প্রেসিডেন্ট বারাক ওবামা বাংলাদেশে যুক্তরাষ্ট্রের রাষ্ট্রদূত পদে গত ২২ মে মার্সিয়া বার্নিকাটকে মনোনীত করেন৷মার্কিন পররাষ্ট্র দপ্তরের বরাত দিয়ে ঢাকায় মার্কিন দূতাবাস গতকাল শনিবার এ তথ্য জানায়৷সাধারণত মার্কিন প্রেসিডেন্ট কোনো দেশে একজন রাষ্ট্রদূত হিসেবে কাউকে মনোনীত করেন৷ এরপর মনোনীত ব্যক্তি মার্কিন সিনেটের পররাষ্ট্রবিষয়ক কমিটির শুনানিতে অংশ নেন৷ শুনানি শেষে ওই কূটনীতিকের নিয়োগ চূড়ান্ত হয়৷বাংলাদেশের পরবর্তী রাষ্ট্রদূত হিসেবে মার্সিয়া বার্নিকাটের মনোনয়নের বিষয়টি ইতিমধ্যেই মার্কিন সিনেটের পররাষ্ট্রবিষয়ক কমিটিকে জানানো হয়েছে৷ সিনেটের পররাষ্ট্রবিষয়ক কমিটিতে শুনানির পর তাঁর মনোনয়ন অনুমোদন করা হবে৷ এরপর বাংলাদেশে পঞ্চদশ মার্কিন রাষ্ট্রদূত হিসেবে মার্সিয়া বার্নিকাটের নিয়োগ-প্রক্রিয়া চূড়ান্ত হবে৷হোয়াইট হাউসের গত ২২মে দেওয়া এক বিজ্ঞপ্তিতে বলা হয়েছে, মার্সিয়া বার্নিকাট বর্তমানে মার্কিন পররাষ্ট্র দপ্তরের উপ-সহকারী মন্ত্রী হিসেবে দায়িত্ব পালন করছেন৷ তিনি ২০০৮ থেকে ২০১১ সাল পর্যন্ত সেনেগাল ও গিনি বিসাউতে মার্কিন রাষ্ট্রদূত ছিলেন৷ এর আগে ২০০৬ সাল থেকে ২০০৮ সাল পর্যন্ত তিনি মার্কিন পররাষ্ট্র দপ্তরের দক্ষিণ এশিয়াবিষয়ক অধিদপ্তরে ভারত, নেপাল, শ্রীলঙ্কা, মালদ্বীপ এবং ভুটানবিষয়ক পরিচালক হিসেবে কাজ করেছেন৷ ২০০৪ থেকে ২০০৬ সাল পর্যন্ত তিনি মার্কিন পররাষ্ট্র দপ্তরের মানবসম্পদ বিভাগে জ্যেষ্ঠ পরিচালক হিসেবে দায়িত্ব পালন করেন৷
