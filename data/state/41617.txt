
কেন্দ্রের চিঠি ও জেলা কমিটির তাগিদ সত্ত্বেও পাবনার ঈশ্বরদী পৌর বিএনপি ৩০ সেপ্টেম্বরের মধ্যে সম্মেলনের মাধ্যমে নতুন কমিটি গঠন করতে পারেনি।
দলীয় সূত্রে জানা গেছে, ছয় বছর আগে ঈশ্বরদী পৌর বিএনপির বর্তমান কমিটি গঠন করা হয়। সেই কমিটির মেয়াদ তিন বছর পার হয়েছে। ৯ আগস্ট বিএনপির ভারপ্রাপ্ত মহাসচিবের পক্ষে যুগ্ম মহাসচিব মো. শাহজাহান স্বাক্ষরিত একটি চিঠি পাবনা জেলা কমিটির সাধারণ সম্পাদককে পাঠানো হয়। চিঠিতে উল্লেখ করা হয়, কমিটি গঠনের মাধ্যমে দলীয় কর্মকাণ্ডে শৃঙ্খলা, সমন্বয় ও গতি বাড়াতে হবে। এ লক্ষ্যে উপজেলা ও পৌর এলাকায় দলীয় গঠনতন্ত্র অনুযায়ী ২০১৫ সালের ৩০ সেপ্টেম্বরের মধ্যে পূর্ণাঙ্গ কমিটি গঠনের জন্য নির্দেশ দেওয়া হলো।’
বিএনপির স্থানীয় নেতা-কর্মী সূত্রে জানা গেছে, ২০০৯ সালে ঈশ্বরদী পৌর বিএনপির নতুন কমিটি গঠনের জন্য সম্মেলন অনুষ্ঠিত হয়। সে সময় আকবর আলী বিশ্বাসকে সভাপতি ও জাকারিয়া পিন্টুকে সাধারণ সম্পাদক নির্বাচিত করে ১০১ সদস্যের পৌর বিএনপির কমিটি গঠন করা হয়। কিন্তু বর্তমানে সম্মেলনের প্রস্তুতি নেই পৌর কমিটির। নতুন কমিটি গঠনের আগে পৌর এলাকার ওয়ার্ড কমিটি গঠনের বিধান থাকলেও সেই কমিটিগুলোও গঠন করা হয়নি। ঈশ্বরদী শহরের রেলওয়ে গেটে অবস্থিত দলীয় কার্যালয়টিও দীর্ঘদিন ধরে কার্যত বন্ধ রয়েছে। শুধু বিশেষ দিবসে জাতীয় ও দলীয় পতাকা উত্তোলন করা হয় কার্যালয়ের সামনে। দলীয় সভা করা হয় না। বিশেষ কোনো সভার প্রয়োজন হলে সেটি অনুষ্ঠিত হয় কোনো নেতার বাড়িতে।
এ ব্যাপারে ঈশ্বরদী পৌর বিএনপির সভাপতি আকবর আলী বিশ্বাস বলেন, ‘নির্দিষ্ট সময়ে কমিটি গঠনের প্রস্তুতি ছিল। কিন্তু সরকারবিরোধী আন্দোলন শুরু হওয়ায় সম্মেলনের তারিখ পরিবর্তন করতে হয়। বিগত দুই বছর সরকারবিরোধী আন্দোলন সংগ্রামে অংশ নেওয়ায় পৌর বিএনপির কয়েক শ নেতা-কর্মীর বিরুদ্ধে ২৪টি মামলা হয়েছে। পৌর বিএনপির সাধারণ সম্পাদক জাকারিয়া পিন্টুর নামে রাজনৈতিক ও অন্য ঘটনায় ২১টি মামলা হয়েছে। এক বছর তিনি এলাকায় নেই। একই অবস্থা কমিটির অন্য নেতা-কর্মীদেরও। তারা পুলিশের ভয়ে সাংগঠনিক কর্মকাণ্ডে অংশ নিতে পারছেন না। ফলে দুই বছরে কোনো সম্মেলন হয়নি। এ ছাড়া কমিটি গঠনের জন্য জেলার নেতাদের কাছে সময় চাওয়া হয়েছিল। তারাও সময় দিতে পারেননি।’
এ বিষয়ে পাবনা জেলা বিএনপির সাধারণ সম্পাদক হাবিবুর রহমান বলেন, কেন্দ্রীয় নির্দেশনার পর ২০ আগস্ট পাবনার নয়টি উপজেলার ও পৌর কমিটির সঙ্গে জেলা বিএনপি নেতাদের বৈঠক হয়। বৈঠকে নির্দিষ্ট সময়ের মধ্যে কমিটি গঠনের সিদ্ধান্ত হলেও ঈশ্বরদীর পৌর বিএনপি নতুন কমিটি গঠন করতে ব্যর্থ হয়েছে। এর কারণ হিসেবে তিনি উল্লেখ করেন, ২৮ সেপ্টেম্বর পৌর কমিটি গঠনের জন্য ঈশ্বরদী থেকে মুঠোফোনে তাঁকে জানানো হয়। কিন্তু অনিবার্য কারণবশত সেদিন কমিটি গঠন হয়নি। জেলার নেতারাও অন্য উপজেলার কর্মসূচিতে ব্যস্ত ছিলেন। সম্মেলন নয়, নেতা-কর্মীদের উপস্থিতিতে কমিটি গঠন করা হবে। কিন্তু তারিখ এখনো নির্ধারণ করা হয়নি।
