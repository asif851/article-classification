
ভোলার তজুমদ্দিন উপজেলার চাঁচড়া ইউনিয়ন পরিষদ (ইউপি) নির্বাচনে গতকাল রোববার আওয়ামী লীগের চেয়ারম্যান প্রার্থী আবু তাহের ও বিদ্রোহী প্রার্থী আবদুল হান্নানের সমর্থকদের মধ্যে সংঘর্ষে অর্ধশতাধিক লোক আহত হয়েছে। পুলিশ ও প্রত্যক্ষদর্শী সূত্রে জানা যায়, উপজেলার চাঁচড়া ইউনিয়ন পরিষদ-সংলগ্ন এলাকায় গতকাল বেলা একটায় দুই প্রার্থীর সমর্থকদের গণসংযোগ চলছিল। একপর্যায়ে ইউপি কার্যালয়ের সামনের বাজারে আওয়ামী লীগ মনোনীত প্রার্থী আবু তাহের ও বিদ্রোহী প্রার্থী রিয়াদ হোসেন ওরফে আবদুল হান্নানের সমর্থকেরা পাশাপাশি প্রচারণা চালাতে থাকে। এ সময় উভয় প্রার্থীর সমর্থকদের কথা-কাটাকাটি শুরু হয়। একপর্যায়ে তা সংঘর্ষে রূপ নেয়। রিয়াদ হোসেন বলেন, ‘গতকাল কাটাখালী এলাকায় আনারস প্রতীকের পক্ষে প্রচারণার সময় তাহের পক্ষের লোকেরা হামলা চালায়। দুপুরে আমার সমর্থকদের কয়েকটি দোকান ও নির্বাচনী কার্যালয়ের আসবাবপত্রসহ বঙ্গবন্ধু, প্রধানমন্ত্রী ও স্থানীয় সাংসদের ছবি ভাঙচুর করে।’ আওয়ামী লীগ-মনোনীত প্রার্থী আবু তাহের বলেন, তাঁর সমর্থকদের ওপর অতর্কিত হামলা করেছে রিয়াজের সমর্থকেরা।
