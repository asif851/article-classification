
নৌবাহিনীর বহরে যুক্ত হয়েছে নতুন যুদ্ধজাহাজ ‘সমুদ্র অভিযান’। গতকাল শনিবার দুপুরে যুক্তরাষ্ট্র থেকে জাহাজটি চট্টগ্রাম নৌ জেটিতে পৌঁছায়। নৌবাহিনীর ঐতিহ্যবাহী রীতিতে জাহাজটিকে স্বাগত জানানো হয়। এ সময় চট্টগ্রাম নৌ অঞ্চলের কমান্ডার রিয়ার অ্যাডমিরাল আখতার হাবিবসহ ঊর্ধ্বতন সামরিক-বেসামরিক কর্মকর্তারা উপস্থিত ছিলেন।নৌবাহিনী জানায়, উচ্চক্ষমতাসম্পন্ন এই জাহাজ ১৯৬৮ সালের ১৬ নভেম্বর যুক্তরাষ্ট্র কোস্টগার্ডের অধীনে যাত্রা শুরু করে। গত ৩ ফেব্রুয়ারি সে দেশের কোস্টগার্ড জাহাজটি ডি-কমিশন করে। এরপর গত ৫ মে যুক্তরাষ্ট্র কোস্টগার্ড আনুষ্ঠানিকভাবে জাহাজটি বাংলাদেশ নৌবাহিনীর কাছে হস্তান্তর করে।নৌবাহিনীর সংবাদ বিজ্ঞপ্তিতে জানানো হয়েছে, যুদ্ধজাহাজটি দৈর্ঘ্যে ১১৫ মিটার। প্রস্থ ১৩ মিটার। জাহাজটি ঘণ্টায় ২৯ নটিক্যাল মাইল গতিতে চলতে সক্ষম।জাহাজটি পরিচালনার জন্য প্রয়োজনীয় প্রশিক্ষণ নিতে বিভিন্ন সময়ে নৌবাহিনীর ২১ জন কর্মকর্তা, ১৫৭ জন সাধারণ নাবিকসহ মোট ১৭৮ জন যুক্তরাষ্ট্রে ব্যবহারিক প্রশিক্ষণ নেন। প্রশিক্ষণ শেষে জাহাজটির অধিনায়ক ক্যাপ্টেন এম ওয়াসিম মাকসুদের নেতৃত্বে গত ১১ অক্টোবর যুক্তরাষ্ট্র কোস্টগার্ডের ঘাঁটি আলামেডা থেকে বাংলাদেশের উদ্দেশে যাত্রা শুরু হয়।
