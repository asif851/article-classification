
নিষিদ্ধ ঘোষিত জঙ্গি সংগঠন আনসারুল্লাহ বাংলা টিমের (এবিটি) সঙ্গে যুক্ত থাকার অভিযোগে সিলেট থেকে এক যুবককে গ্রেপ্তার করেছে ঢাকা মহানগর গোয়েন্দা পুলিশ (ডিবি)। তাঁর নাম মেহেদী হাসান অমি ওরফে রাফি ওরফে ওসামা ওরফে হাসান ওরফে আবদুল্লাহ।গতকাল মঙ্গলবার ঢাকা মহানগর পুলিশের (ডিএমপি) এক সংবাদ বিজ্ঞপ্তিতে বলা হয়, সোমবার সিলেটের আম্বরখানা থেকে আনসারুল্লাহর সদস্য মেহেদী হাসানকে গ্রেপ্তার করা হয়। তাঁর বাড়ি সিলেটের কোতোয়ালি থানার পূর্ব দরগা গেট এলাকায়।বিজ্ঞপ্তিতে বলা হয়, গত ১৯ ফেব্রুয়ারি রাজধানীর উত্তর বাড্ডার সাতারকুল এলাকায় আনসারুল্লাহর একটি প্রশিক্ষণকেন্দ্রে অভিযান চালিয়ে সংগঠনটির দুই সদস্যকে গ্রেপ্তার করে ডিবি। ওই ঘটনায় করা মামলায় মেহেদী হাসানের সংশ্লিষ্টতা পাওয়া গেছে। তিনি সিলেটে আনসারুল্লাহর দাওয়াতি শাখার দায়িত্বশীল নেতা হিসেবে সংগঠনের কার্যক্রম পরিচালনা করেছিলেন।এদিকে সিলেটের পূর্ব দরগা গেট এলাকায় গতকাল ঘুরে মেহেদী হাসানের বাড়ির সন্ধান পাওয়া যায়নি। ওই এলাকার অন্তত ১৭ জন বাসিন্দার সঙ্গে প্রতিবেদকের কথা হয়েছে।এ ব্যাপারে জানতে চাইলে সিলেট কোতোয়ালি থানার ওসি সোহেল আহমদ বলেন, তিনি শুধু অভিযান ও একজনকে গ্রেপ্তারের তথ্যটুকু জানেন। এর বাইরে স্থানীয় পুলিশের কাছে আর কোনো তথ্য নেই।
