
রংপুরের মিঠাপুকুরে আজ শুক্রবার ভোরে পুলিশের সঙ্গে ‘বন্দুকযুদ্ধে’ তিনজন নিহত ও চার পুলিশ সদস্য আহত হয়েছেন।
এ ঘটনায় পুলিশ প্রাইভেট কারসহ তিনজনকে আটক করেছে। পুলিশের দাবি, নিহত ব্যক্তিরা আন্তজেলা ডাকাত দলের সদস্য। তাঁরা মিঠাপুকুর উপজেলার শঠিবাড়ি ফিলিং স্টেশনে ডাকাতি করে রংপুরে ফিরছিলেন।
নিহত তিনজন হলেন ময়মনসিংহের রিপন মিয়া (৩৫) ও শরীয়তপুরের আনোয়ার হোসেন (৩৬) আহমেদ আলী (৩৫)। আটক তিনজন হলেন শরীয়তপুরের রনি মিয়া (৩২), গাজীপুরের আজাদ রহমান (৩৫) ও মাদারীপুরের ফরহাদ রহমান (৩৬)।
পুলিশ ও প্রত্যক্ষদর্শী সূত্র জানায়, আজ ভোর পাঁচটার দিকে শঠিবাড়ি ফিলিং স্টেশনে ডাকাতি করে রংপুরে যাওয়ার পথে ঢাকা-রংপুর মহাসড়কের বলদীপুকুর এলাকায় হাইওয়ে পুলিশ একটি প্রাইভেট কারের গতিরোধ করলে গাড়ি থেকে পুলিশকে লক্ষ্য করে গুলি ছোড়া হয়। এরপর ডাকাতেরা গাড়ি থেকে নেমে ধারালো অস্ত্র নিয়ে পুলিশের ওপর হামলা চালায়। পুলিশ পাল্টা গুলি ছোড়ে। এতে আনোয়ার হোসেন, রিপন মিয়া ও আহমেদ আলী গুলিবিদ্ধ হন। তাঁদের রংপুর মেডিকেল কলেজ হাসপাতালে নিয়ে যাওয়ার পথে প্রথম দুজন মারা যান। দুপুর দেড়টার দিকে হাসপাতালে চিকিত্সাধীন অবস্থায় আহমেদ আলী মারা যান বলে হাসপাতালের উপপরিচালক আবদুস সালাম জানান।
পুলিশ জানায়, ধারালো অস্ত্রের আঘাতে আহত চার পুলিশ সদস্য হলেন উপপরিদর্শক (এসআই) সিরাজুল ইসলাম, এসআই সুমন পারভেজ, কনস্টেবল আবদুল হামিদ ও জিয়ারুল ইসলাম।
আটক ডাকাতদের কাছ থেকে একটি পিস্তল, একটি ছোরা, গাড়ির একাধিক নম্বরপ্লেট ও এক লাখ ১৯ হাজার ৩৮৪ টাকা পাওয়া গেছে। 
মিঠাপুকুর থানার ভারপ্রাপ্ত কর্মকর্তা (ওসি) মোয়াজ্জেম হোসেন ঘটনার সত্যতা নিশ্চিত করেছেন।
পেট্রলপাম্পের ব্যবস্থাপক মাহফুজ হোসেন বলেন, ‘আমার ছোট ভাই মাসুদ রানা ও আরেকজন দায়িত্বে ছিলেন। ডাকাতেরা তাঁকে বেঁধে এক লাখ ১৯ হাজার ৩৮৩ টাকা নিয়ে যায়।’
 
