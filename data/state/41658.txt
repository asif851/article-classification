
বাংলা নববর্ষ সামনে রেখে জঙ্গি ও তালিকাভুক্ত সন্ত্রাসী গ্রেপ্তারে গতকাল রোববার থেকে ঢাকায় পুলিশের বিশেষ অভিযান শুরু হয়েছে। এতে ‘ভুভুজেলা’ বাঁশি তৈরি ও বিক্রির সঙ্গে জড়িত ব্যক্তিদেরও গ্রেপ্তার করা হবে।ঢাকা মহানগর পুলিশের (ডিএমপি) গণমাধ্যম ও জনসংযোগ বিভাগের উপকমিশনার মারুফ হোসেন সরদার গতকাল প্রথম আলোকে বলেন, নববর্ষ সামনে রেখে রোববার থেকে ডিএমপির বিশেষ অভিযান শুরু হয়েছে। ১৬ এপ্রিল পর্যন্ত এ অভিযান চলবে।৫ এপ্রিল ডিএমপির কমিশনার আছাদুজ্জামান মিয়ার দাপ্তরিক আদেশে বলা হয়, বাংলা নববর্ষের দিন ঢাকা মহানগরের বিভিন্ন গুরুত্বপূর্ণ স্থানে আয়োজিত অনুষ্ঠানে দুষ্কৃতকারীরা যাতে কোনো বিশৃঙ্খলা সৃষ্টি করতে না পারে, সেই লক্ষ্যে জঙ্গি ও তালিকাভুক্ত সন্ত্রাসী গ্রেপ্তারে অভিযান চালানো হবে।
