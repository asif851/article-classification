
জঙ্গি কর্মকাণ্ডে জড়িত থাকার অভিযোগে রাজধানী ঢাকা ও নারায়ণগঞ্জে পৃথক অভিযানে চারজনকে গ্রেপ্তার করেছে র‍্যাব। গ্রেপ্তারকৃতরা হলেন শায়েখ কামাল হোসেন (৪৫), রেজাউর রহমান (২৭), মোবারক হোসেন (৩৩) ও আবু রহমান চৌধুরী (২৮)।
র‍্যাবের দাবি, শায়েখ কামাল হোসেন নিষিদ্ধঘোষিত জঙ্গি সংগঠন জামাআতুল মুজাহিদীন বাংলাদেশের (জেএমবি) শীর্ষ নেতা। বাকি তিনজনের মধ্যে রেজাউর রহমান, মোবারক হোসেন ও আবু রহমান চৌধুরী আরেকটি নিষিদ্ধ ঘোষিত জঙ্গি সংগঠন আনসারুল্লাহ বাংলা টিমের সদস্য।
আজ শনিবার দুপুরে সিদ্ধিরগঞ্জের আদমজীতে র‍্যাব-১১-এর কার্যালয়ে সংবাদ ব্রিফিংয়ে জানানো হয়, গতকাল শুক্রবার বিকেলে ঢাকার কাকরাইল এলাকা থেকে শায়েখ কামালকে গ্রেপ্তার করা হয়। অন্যদিকে গতকাল রাতে নারায়ণগঞ্জের রূপগঞ্জ উপজেলার জিন্দা গ্রামের জিন্দা পার্কে গোপন বৈঠক করার সময় আনসারুল্লাহ বাংলা টিমের তিন সদস্যকে গ্রেপ্তার করা হয়। তাদের কাছ থেকে তিনটি গুলি, একটি বিদেশি পিস্তল, উগ্রবাদী বই ও জঙ্গিবাদী লিফলেট উদ্ধার করা হয়।
ব্রিফিংয়ে র‍্যাব-১১-এর অধিনায়ক লে. কর্নেল কামরুল হাসান বলেন, জেএমবির দাওয়াতি শাখার শীর্ষ নেতা শায়েখ কামাল। তিনি রাজধানীর রামপুরা, বাড্ডা, খিলগাঁও, সবুজবাগ ও শাহজাহানপুর এলাকায় জেএমবির দাওয়াত ও সদস্য সংগ্রহের কাজ করতেন। তবে দীর্ঘদিন আত্মগোপনে ছিলেন তিনি।
রেজাউর রহমান আনসারুল্লাহ বাংলা টিমের মাসুল (নেতা) হিসেবে দায়িত্ব পান উল্লেখ করে র‍্যাব-১১-এর অধিনায়ক বলেন, ২০১৭ সালে আইনশৃঙ্খলা রক্ষাকারী বাহিনীর অভিযানে ভারতে পালিয়ে যান রেজাউর। ভারতে থাকার সময় কয়েক সঙ্গী গ্রেপ্তার হলে দেশে ফিরে আত্মগোপন করেন তিনি। এ অবস্থায় সংগঠনের জন্য কর্মী সংগ্রহসহ সাংগঠনিক কাজ করছিলেন রেজাউর। মোবারক হোসেন সংগঠনের দাওয়াতি কাজ এবং আবু রহমান চৌধুরী গুলশান এলাকায় সংগঠনের মাসুল।
