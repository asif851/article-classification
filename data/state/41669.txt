
চট্টগ্রামের সাতকানিয়া উপজেলায় সড়ক দুর্ঘটনায় এক স্কুলছাত্রী নিহত হয়েছে। এর জেরে প্রায় তিন ঘণ্টা চট্টগ্রাম-কক্সবাজার মহাসড়ক অবরোধ করে রাখে ছাত্রছাত্রীরা। আজ রোববার সকাল পৌনে নয়টার দিকে উপজেলার মেয়াদি এলাকায় এ দুর্ঘটনা ঘটে।
নিহত ওই ছাত্রীর নাম রূপসী নাথ। সে মিঠাদীঘি কে কে উচ্চবিদ্যালয়ের ষষ্ঠ শ্রেণিতে পড়ত। সে উপজেলার ছদাহা ইউনিয়নের নাথপাড়া গ্রামের সাধন নাথের মেয়ে।
প্রত্যক্ষদর্শী ব্যক্তিরা জানান, আজ সকালে স্কুলে যাওয়ার জন্য রাস্তা পার হওয়ার সময় কক্সবাজার থেকে চট্টগ্রামগামী একটি বাসের নিচে চাপা পড়ে রূপসী নাথ ঘটনাস্থলেই নিহত হয়। এ খবর পেয়ে স্কুলের ছাত্রছাত্রীরা এসে মহাসড়কে গাছের গুঁড়ি ফেলে অবরোধ করে রাখে।
পরে খবর পেয়ে পুলিশ ও স্থানীয় জনপ্রতিনিধি এসে বিক্ষুব্ধ ছাত্রছাত্রীদের শান্ত করেন। জড়িত ব্যক্তিদের বিচারের আশ্বাস দেওয়ার পর ছাত্রছাত্রীরা রাস্তা থেকে অবরোধ তুলে নেয়।
কে কে উচ্চবিদ্যালয়ের প্রধান শিক্ষক মো. নবী চৌধুরী বলেন, তিনি এসএসসি পরীক্ষার কেন্দ্রে দায়িত্বে ছিলেন। খবর পেয়ে এসে ছাত্রছাত্রীদের নিবৃত্ত করার চেষ্টা করেন।
সাতকানিয়া থানার উপপরিদর্শক (এসআই) সিরাজুল ইসলাম বলেন, শিক্ষার্থী, শিক্ষক ও জনপ্রতিনিধিদের সঙ্গে আলোচনা করে অবরোধ তুলে নেওয়া হয়েছে। তবে স্কুলছাত্রীকে চাপা দেওয়া বাসটি আটক করা সম্ভব হয়নি। বাসের চালক ও তাঁর সহকারীকে আটকের চেষ্টা করা হচ্ছে।
এদিকে সড়ক অবরোধের জেরে চট্টগ্রাম-কক্সবাজার মহাসড়কের দুই দিকে প্রায় ছয় কিলোমিটার দীর্ঘ যানজটের সৃষ্টি হয়েছে।
