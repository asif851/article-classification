
রাজধানীর পাইওনিয়ার ডেন্টাল মেডিকেল কলেজ ও হাসপাতালের এক নেপালি শিক্ষার্থীর লাশ উদ্ধার করেছে পুলিশ। আজ মঙ্গলবার দুপুরে কলেজ হোস্টেলের তৃতীয় তলায় ওই শিক্ষার্থীর কক্ষ থেকে তাঁর লাশ উদ্ধার করা হয়। বিনিশা শাহ নামের নেপালি এই শিক্ষার্থী পাইওনিয়ার ডেন্টাল মেডিকেল কলেজ ও হাসপাতালের দ্বিতীয় বর্ষে পড়তেন। বাড্ডা জোনের সহকারী পুলিশ কমিশনার আশরাফুল কবির প্রথম আলোকে বলেন, ভাটারা থানার পুলিশ তাঁর কক্ষ থেকে ফ্যানের সঙ্গে ওড়না দিয়ে ঝুলন্ত অবস্থায় তাঁর লাশ উদ্ধার করে। প্রাথমিকভাবে পুলিশের ধারণা এটি আত্মহত্যা। পুলিশের একটি সূত্র জানায়, কলেজের পরীক্ষাসংক্রান্ত কোনো ঝামেলার কারণে মানসিকভাবে বিপর্যস্ত হয়ে তিনি আত্মহত্যা করে থাকতে পারেন। তাঁর লাশটি ময়নাতদন্ত করা হবে। এ ব্যাপারে কলেজ কর্তৃপক্ষের সঙ্গে যোগাযোগের চেষ্টা করেও তাদের পাওয়া যায়নি।
