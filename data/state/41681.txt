

প্রধানমন্ত্রী শেখ হাসিনা বলেছেন, বর্তমান বিশ্ব নতুন উপদ্রব হিসেবে আবির্ভূত হয়েছে জঙ্গিবাদ। এটা নির্দিষ্ট কোনো দেশের সমস্যা নয়, সারা বিশ্বের সমস্যা। তাই সবাইকে একযোগে এ সমস্যার মোকাবিলা করতে হবে।
আজ শনিবার রাতে জাতীয় সংসদের দক্ষিণ প্লাজায় ইন্টার পার্লামেন্টারি ইউনিয়নের (আইপিইউ) ১৩৬তম সম্মেলন উদ্বোধন করতে গিয়ে প্রধান অতিথির বক্তব্যে শেখ হাসিনা এসব কথা বলেন। বর্তমান বিশ্বব্যাপী অস্থিরতার মধ্যেও বাংলাদেশের প্রতি আস্থা রেখে এই সম্মেলনে যোগ দিতে আসা অতিথিদের অভিনন্দন জানান তিনি।
প্রধানমন্ত্রী বলেন, গণতন্ত্র শুধু একটা ব্যবস্থা নয়, এটা জনগণের উন্নয়নের একটা পথ। তাই জনগণের জীবনমানের উন্নয়নে জনপ্রতিনিধিদের অনেক দায়িত্ব রয়েছে। তাঁদের সেগুলো অত্যন্ত যত্ন সহকারে পালন করার আহ্বান জানান তিনি।
শেখ হাসিনা বলেন, বাংলাদেশে গণতন্ত্র প্রতিষ্ঠা সহজ কাজ ছিল না। জাতির জনক বঙ্গবন্ধু শেখ মুজিবুর রহমানকে তৎকালীন পাকিস্তান সরকারের সঙ্গে যুদ্ধ করতে হয়েছে গণতন্ত্র প্রতিষ্ঠার জন্য। বাংলাদেশ প্রতিষ্ঠার পর তাঁর মৃত্যুর পরও গণতন্ত্র প্রতিষ্ঠায় বিদেশে বসে তাঁদের দুই বোনের অবিরাম সংগ্রামের কথা উল্লেখ করেন তিনি। সব বাধা পেরিয়ে বাংলাদেশ গণতন্ত্রের পথে এগিয়ে গেছে বলে উল্লেখ করেন তিনি।
শেষে সম্মেলনের উদ্বোধন ঘোষণা করে প্রধানমন্ত্রী এর সাফল্য কামনা করেন।
আরও  পড়ুন..আইপিইউ সম্মেলন উদ্বোধন করলেন প্রধানমন্ত্রী
