
বজ্রপাতকে দুর্যোগ হিসেবে ঘোষণা করেছে দুর্যোগ ব্যবস্থাপনা ও ত্রাণ মন্ত্রণালয়। বজ্রপাত থেকে নিরাপদে থাকতে কতগুলো সতর্কতামূলক বার্তা প্রচার করবে মন্ত্রণালয়।গতকাল মঙ্গলবার সকালে মন্ত্রণালয়ের সভাকক্ষে অনুষ্ঠিত এক সংবাদ সম্মেলনে দুর্যোগ ব্যবস্থাপনা ও ত্রাণমন্ত্রী মোফাজ্জল হোসেন চৌধুরী মায়া এসব ঘোষণা দেন।প্রতিবছর বিপুল প্রাণহানি সত্ত্বেও সরকারি নথিতে এত দিন বজ্রপাতকে দুর্যোগ হিসেবে গণ্য করা হতো না। দুর্যোগ ব্যবস্থাপনা-সংক্রান্ত জাতীয় পরিকল্পনায় মোট ১২টি প্রাকৃতিক দুর্যোগের কথা উল্লেখ আছে। এর মধ্যে বজ্রপাত নেই।সংবাদ সম্মেলনে বলা হয়, বজ্রপাতের ঘটনা বাড়তে থাকায় সরকার উদ্বিগ্ন। জলবায়ু পরিবর্তনের কারণে এ ধরনের বজ্রপাত হচ্ছে। সাম্প্রতিক সময়ে মাত্র দুদিনে যত মানুষের মৃত্যু হয়েছে, তা নজিরবিহীন।মন্ত্রণালয় তাৎক্ষণিকভাবে এ ব্যাপারে বিশেষজ্ঞদের সঙ্গে বৈঠক করে সতর্কতামূলক বার্তা প্রচারের পদক্ষেপ নিয়েছে। জেলা প্রশাসনের মাধ্যমে প্রতিটি এলাকার মসজিদ ও মন্দিরে এসব সতর্কবার্তা প্রচার করা হবে।সংবাদ সম্মেলনে বলা হয়, ১২ মে পর্যন্ত ২৬টি জেলায় বিভিন্ন বয়সের নারী ও শিশুসহ ৮১ জন বজ্রপাতে মারা গেছে। হতাহত ব্যক্তিদের সাড়ে ৭ হাজার টাকা থেকে ২৫ হাজার টাকা পর্যন্ত সাহায্য দেওয়ার উদ্যোগ নেওয়া হয়েছে। এ ছাড়া প্রতিটি জেলা প্রশাসনে ১০ থেকে ২০ লাখ টাকা, ১০০ থেকে ২০০ মেট্রিক টন খাদ্য মজুত আছে। সেখান থেকে তাৎক্ষণিক ব্যবস্থা নেওয়া হবে।
