
রাজধানীর বিমানবন্দর সড়কে বাসের ধাক্কায় দুই ব্যক্তি নিহত হয়েছেন। গতকাল বুধবার রাত সাড়ে ১১টার দিকে বিমানবন্দরের ভিআইপি ফটক-সংলগ্ন সড়কে এ দুর্ঘটনা ঘটে বলে জানায় পুলিশ। পুলিশের ভাষ্য, নিহত দুজনের মধ্যে একজন নারী ও একজন পুরুষ। তাঁদের নাম-পরিচয় জানা যায়নি। তাঁরা প্রাপ্তবয়স্ক। বিমানবন্দর থানার ভারপ্রাপ্ত কর্মকর্তা (ওসি) কামাল উদ্দিন বলেন, বিআরটিসির দোতলা একটি বাসের ধাক্কায় ওই দুজন গুরুতর আহত হন। কুর্মিটোলা জেনারেল হাসপাতালে নেওয়া হলে সেখানে তাঁদের মৃত্যু হয়। পরে তাঁদের লাশ ঢাকা মেডিকেল কলেজের মর্গে পাঠানো হয়েছে। এ ঘটনায় বাস ও বাসের চালককে আটক করার কথা জানিয়েছে পুলিশ।
