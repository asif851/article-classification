
সৌদি আরবে গ্যাস সিলিন্ডার বিস্ফোরণে দুই সহোদরসহ ছয় বাংলাদেশি নিহত হয়েছেন। স্থানীয় সময় গতকাল বুধবার ভোরে দেশটির হাইল শহরে এ দুর্ঘটনা ঘটে।
নিহত ব্যক্তিদের মধ্যে তিনজনের পরিচয় পাওয়া গেছে। তাঁরা হলেন ইমরানুল হক সোহেল (৩৪) ও তাঁর ভাই ইমামুল হক মুন্না (২২)। তাঁরা কুমিল্লার চৌদ্দগ্রাম উপজেলার বসন্তপুর গ্রামের আবদুল হকের ছেলে। এ ছাড়া অপরজন হলেন একই উপজেলার শ্রীপুর গ্রামের সিরাজুল ইসলামের ছেলে মো. সোহেল রানা (৩০)। অন্যদের পরিচয় পাওয়া না গেলেও একজন ফেনীর ও দুজন নোয়াখালীর বাসিন্দা। নিহত ব্যক্তিদের পরিবারের সঙ্গে কথা বলে জানা যায়, মঙ্গলবার রাতে অন্যদিনের মতো নিজেদের ঘরে ঘুমাচ্ছিল তাঁরা। ভোরের দিকে ঘরের গ্যাস সিলিন্ডার বিস্ফোরিত হলে ঘটনাস্থলেই তাঁদের মৃত্যু হয়।
 
