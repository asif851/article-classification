
অবরোধ-হরতালের বিরুদ্ধে কর্মসূচির অংশ হিসেবে কাল বৃহস্পতিবার বিএনপির চেয়ারপারসন খালেদা জিয়ার গুলশানের কার্যালয় ঘেরাওয়ের ঘোষণা দিয়েছে পরিবহন সংশ্লিষ্ট দুটি সংগঠন। আজ বুধবার আলাদাভাবে সংগঠন দুটি এ ঘোষণা দেয়। সম্মিলিত গাড়িচালক সমাজের এক বিজ্ঞপ্তিতে বলা হয়, ‘তথাকথিত হরতাল ও অবরোধের নামে সারা দেশে সন্ত্রাস, নৈরাজ্য, চোরাগোপ্তা বোমা হামলা, নাশকতা ও গাড়িচালকদের পেট্রলবোমা দিয়ে অগ্নিদগ্ধ ও মেরে ফেলার বিরুদ্ধে সমাবেশ, বিক্ষোভ মিছিল ও ঘেরাও কর্মসূচির আয়োজন করেছে সংগঠনটি।’বেলা ১১টায় জাতীয় প্রেসক্লাবের সামনে সমাবেশ ও বিক্ষোভ মিছিল শেষে খালেদা জিয়ার গুলশান কার্যালয় অভিমুখে যাত্রা শুরু করবেন সংগঠনের নেতা-কর্মীরা। বাংলাদেশ সড়ক পরিবহন শ্রমিক লীগ সকাল ১০টায় বিএনপির চেয়ারপারসনের গুলশানের রাজনৈতিক কার্যালয় ঘেরাওয়ের ঘোষণা দিয়েছে। সকালে সংগঠনটির পক্ষ থেকে জাতীয় প্রেসক্লাবের সামনে বিতরণ করা প্রচারপত্রে এ ঘোষণা দেওয়া হয়।
