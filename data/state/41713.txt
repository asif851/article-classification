
পররাষ্ট্রমন্ত্রী এ এইচ মাহমুদ আলী বলেছেন, শিগগির বাংলাদেশ-ভারত-নেপাল-ভুটানের মধ্যে বাস ও কার্গো সার্ভিস চালু হবে। এই উদ্যোগ এই অঞ্চলের ‘গেম চেঞ্জার’ হবে বলে আশা করা হচ্ছে।আজ শুক্রবার সকালে বাংলাদেশ ও উত্তর-পূর্ব ভারতের পারস্পরিক স্বার্থ ও সম্ভাবনা নিয়ে আয়োজিত এক সেমিনারের উদ্বোধনী অনুষ্ঠানে পররাষ্ট্রমন্ত্রী এ কথা বলেন। বাংলাদেশ এশিয়াটিক সোসাইটি ‘বাংলাদেশ-ইন্ডিয়ান নর্থইস্ট: এক্সপ্লোরিং অপরচুনিটিজ অ্যান্ড মিউচুয়াল ইনটারেস্ট’ শীর্ষ দুই দিনব্যাপী ওই সেমিনারের আয়োজন করে।উদ্বোধনী বক্তব্যে পররাষ্ট্রমন্ত্রী মাহমুদ আলী বলেন, দক্ষিণ এশিয়া ও দক্ষিণ-পূর্ব এশিয়ার মধ্যে যোগাযোগের ক্ষেত্রে বাংলাদেশ হবে সেতুবন্ধন। এখানে ভারতের উত্তর-পূর্ব অংশও গুরুত্বপূর্ণ। তিনি বলেন, পানি, বিদ্যুৎ ও যোগাযোগ খাতে বাংলাদেশ, ভারত, নেপাল ও ভুটানের মধ্যে যৌথভাবে কাজ করার বিষয়ে আলোচনা চলছে। ভারতের নুমালিগর রিফাইনারি থেকে পাইপলাইনের মাধ্যমে পার্বতীপুর হয়ে বাংলাদেশে ডিজেল আসবে। ভারতের উত্তর–পূর্ব অংশের সঙ্গে হাইড্রো পাওয়ার প্রজেক্টে যৌথ বিনিয়োগ এবং বিদ্যুৎ আমদানি/বিনিময়ের সম্ভাব্যতা দেখা হচ্ছে। ভারতের এই অংশের সঙ্গে যোগাযোগের উন্নয়নে নতুন সড়ক ও রেলপথ সংযোগ স্থাপন করা হচ্ছে। ভারতের এই অঞ্চলে বাংলাদেশ কূটনৈতিক উপস্থিতিও বাড়াচ্ছে। শিগগির আগরতলা ভিসা কার্যালয়ে একজন সহকারী হাইকমিশনার যোগ দেবেন।পররাষ্ট্রমন্ত্রী বলেন, ইতিমধ্যে ঢাকা-শিলং-গুয়াহাটি, কলকাতা-ঢাকা-আগরতলা বাস সার্ভিস চালু হয়েছে। বিবিআইএন মোটর ভেইকেল চুক্তির আওতায় শিগগির বাংলাদেশ-ভারত-নেপাল-ভুটানের মধ্যে বাস ও কার্গো সার্ভিস চালু হবে। এটি এ অঞ্চলের জনগণের মধ্যে জনগণের যোগাযোগ এবং বাণিজ্য প্রসারে গুরুত্বপূর্ণ ভূমিকা রাখবে।উদ্বোধনী অনুষ্ঠানে সভাপতিত্ব করেন এশিয়াটিক সোসাইটির সভাপতি আমিরুল ইসলাম চৌধুরী। এ ছাড়া সেমিনারের আহ্বায়ক আকমল হোসেন, সোসাইটির সাধারণ সম্পাদক আহমেদ এ জামাল বক্তব্য দেন।দুদিনব্যাপী এই সেমিনারের প্রথম দিনে বাণিজ্য, বিনিয়োগ, পর্যটন, পানি, যোগাযোগ, নিরাপত্তা—এসব বিষয় নিয়ে প্রবন্ধ উপস্থাপন ও আলোচনার কথা রয়েছে।
