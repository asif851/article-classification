
রাজধানীর অদূরে আমিনবাজারে একটি ওয়ার্কশপে আগুনের ঘটনায় চারটি বাস পুড়ে গেছে। আজ সোমবার বেলা আড়াইটার দিকে এসএ ইঞ্জিনিয়ারিং ওয়ার্কশপে আগুন লাগার এ ঘটনা ঘটে। ওয়ার্কশপটিতে অগ্নিনির্বাপণের কোনো ব্যবস্থা ছিল না।
ওই ওয়ার্কশপের মালিক ফরিদ হোসেন জানান, ওয়ার্কশপে মোট ১০টি বাস ছিল। কমফোর্ট পরিবহনের একটি বাসের ছাদে ওয়েল্ডিং করার সময় হঠাৎ আগুন লাগে। মুহূর্তের মধ্যে আগুন পুরো বাসে ছড়িয়ে পড়ে। এতে কমফোর্ট পরিবহনের ওই বাসসহ দুটি, একতা পরিবহনের একটি ও হানিফ পরিবহনের একটি বাসের বেশির ভাগ অংশ পুড়ে যায়।
মিরপুর ও কল্যাণপুর ফায়ার সার্ভিসের তিনটি ইউনিট ঘটনাস্থলে এসে আগুন নিয়ন্ত্রণে আনেন।
মিরপুর ফায়ার সার্ভিসের স্টেশন অফিসার আবদুল্লাহ আল আরেফিন বলেন, প্রাথমিক তদন্তে ধারণা করা হচ্ছে, ওয়েল্ডিং করার সময় আগুনের সূত্রপাত হয়।
প্রথম আলোর পক্ষ থেকে ওই ওয়ার্কশপের ট্রেড লাইসেন্স দেখতে চাইলে মালিক তা দেখাতে পারেননি। এ ছাড়া কারখানাটিতে অগ্নিনির্বাপণের কোনো ব্যবস্থা ছিল না বলেও স্বীকার করেছেন ফরিদ হোসেন।
