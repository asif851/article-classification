
খালেদা জিয়াকে যথাযথ মর্যাদায় চিকিৎসা দেওয়া হচ্ছে—স্বাস্থ্যমন্ত্রীর এমন বক্তব্যকে ‘ডাহা মিথ্যাচার’ বলে মন্তব্য করেছেন বিএনপির জ্যেষ্ঠ যুগ্ম মহাসচিব রুহুল কবির রিজভী।
আজ বুধবার এক সংবাদ সম্মেলনে রিজভী এ অভিযোগ করেন। বেলা সাড়ে ১১টার দিকে রাজধানীর নয়াপল্টনে বিএনপির কেন্দ্রীয় কার্যালয়ে এ সংবাদ সম্মেলন হয়।
রুহুল কবির রিজভী অভিযোগ করেন, বিএনপি চেয়ারপারসন খালেদা জিয়ার স্বাস্থ্য ও চিকিৎসা নিয়ে বারবার গভীর উদ্বেগ প্রকাশ করলেও কারা কর্তৃপক্ষ কোনো উদ্যোগই গ্রহণ করছে না।
বিএনপি নেতা রিজভী বলেন, সরকারি মেডিকেল বোর্ড খালেদা জিয়াকে বেড দেওয়াসহ যেসব চিকিৎসার সুপারিশ করেছিল, তা এখন পর্যন্ত বাস্তবায়ন করা হয়নি। কারাগারে খালেদা জিয়ার কোনো চিকিৎসাই হচ্ছে না। তিনি দীর্ঘদিন ধরে ব্যক্তিগত চিকিৎসকদের দ্বারা যেসব চিকিৎসাসেবা পেতেন, সে সুযোগ থেকেও বঞ্চিত হচ্ছেন। রিজভীর কথা, ‘মনে হচ্ছে এর পেছনে সরকারি কোনো গভীর চক্রান্ত রয়েছে।’
রিজভী বলেন, খালেদা জিয়ার চিকিৎসা ও অসুস্থাকে আড়াল করতে সরকার নানা ফন্দিফিকির করছে।
খালেদা জিয়াকে তাঁর নিজস্ব চিকিৎসকদের দিয়ে চিকিৎসাসেবা প্রদান ও রাজধানীর ইউনাইটেড হাসপাতালে চিকিৎসা দেওয়ার জন্য আবারও দাবি জানান সাবেক এই ছাত্রনেতা।
প্রধানমন্ত্রীর পরবর্তী টার্গেট তারেক রহমান: সংবাদ সম্মেলনে সাংবাদিকদের এক প্রশ্নের জবাবে রুহুল কবির রিজভী বলেন, প্রধানমন্ত্রীর পরবর্তী টার্গেট বিএনপির সিনিয়র ভাইস চেয়ারম্যান তারেক রহমান।
রিজভী বলেন, ‘প্রধানমন্ত্রী তো চাইবেন তাঁর রাজনৈতিক প্রতিপক্ষকে ধ্বংস করতে। তিনি যেমন অন্যায়ভাবে খালেদা জিয়াকে কারারুদ্ধ রেখে জুলুম-নির্যাতন করছেন, চিকিৎসা করতে দিচ্ছেন না, শারীরিক ও মানুষিকভাবে হেনস্তা করছেন। এখন তাঁর পরবর্তী টার্গেট হচ্ছে তারেক রহমান।’
বিএনপির এই নেতা বলেন, প্রধানমন্ত্রীর যে মনের ক্ষোভ, তাঁর যে প্রতিহিংসা, তা চরিতার্থ করার জন্য তিনি (প্রধানমন্ত্রী) রোডম্যাপ করছেন। কিন্তু এতে কোনো লাভ হবে না বলেও মন্তব্য করেন রিজভী।
সংবাদ সম্মেলনে উপস্থিত ছিলেন বিএনপি চেয়ারপারসনের উপদেষ্টা পরিষদের সদস্য আবদুস সালাম, যুগ্ম মহাসচিব মজিবর রহমান সরোয়ার, সহসাংগঠনিক সম্পাদক সেলিমুজ্জামান সেলিম, সহদপ্তর সম্পাদক মুহাম্মদ মুনির হোসেন প্রমুখ।
