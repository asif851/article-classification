
ঢাকা-চট্টগ্রাম মহাসড়কের সীতাকুণ্ড অংশে আজ শুক্রবার প্রায় ৫৫ কিলোমিটার এলাকায় তীব্র যানজটের সৃষ্টি হয়েছে।
বিএনপির কেন্দ্রীয় কমিটির সহসাংগঠনিক সম্পাদক ও চট্টগ্রাম উত্তর জেলা বিএনপির সাধারণ সম্পাদক আসলাম চৌধুরীকে জেলহাজতে পাঠানোর প্রতিবাদে গতকাল মহাসড়কের সীতাকুণ্ড অংশের বেশ কয়েকটি স্থানে অবরোধ করেন নেতা-কর্মীরা। দুপুর সাড়ে ১২টা থেকে তৈরি এ অবরোধের কারণে শত শত যানবাহন আটকা পড়ে। হাইওয়ে পুলিশ যান চলাচল স্বাভাবিক করার চেষ্টা করছে।
কুমিরা হাইওয়ে পুলিশ ফাঁড়ির দায়িত্বপ্রাপ্ত কর্মকর্তা সার্জেন্ট মো. শাহীন প্রথম আলো ডটকমকে বলেন, গতকাল বিএনপির নেতা-কর্মীরা সীতাকুণ্ডের কয়েকটি স্থানে বড় গাড়িকে এলোপাতাড়ি করে রেখে চাকার হাওয়া ছেড়ে দেন। পণ্যবোঝাই থাকায় মহাসড়ক থেকে যানবাহনগুলো সরাতে বেশ অসুবিধার সৃষ্টি হয়েছে। এর ফলে মহাসড়কে যানজটের সৃষ্টি হয়।বিএনপির মহাসচিবকে গ্রেপ্তারের প্রতিবাদে গত ৮ এপ্রিল হরতাল চলাকালে সীতাকুণ্ড উপজেলার ফৌজদারহাটে গাড়ি ভাঙচুরের অভিযোগে আসলাম চৌধুরীসহ ৪৪ জনকে আসামি করে মামলা হয়। ওই মামলায় সব আসামি উচ্চ আদালত থেকে ছয় সপ্তাহের আগাম জামিন পান। জামিনের মেয়াদ শেষে চট্টগ্রাম জেলা ও দায়রা জজ আবদুল কুদ্দুছের আদালতে পুনরায় জামিনের আবেদন করেন তিনি। আদালত তা নামঞ্জুর করে তাঁকে কারাগারে পাঠানোর নির্দেশ দেন।
