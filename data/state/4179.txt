
বাংলাদেশ রোড ট্রান্সপোর্ট করপোরেশন (বিআরটিসি) ঈদ উপলক্ষে ঘরমুখো যাত্রীদের জন্য ২০ জুলাই অগ্রিম টিকিট বিক্রি শুরু করবে। গতকাল রোববার বিআরটিসির উপমহাব্যবস্থাপক মো. রফিকুল ইসলাম এ কথা জানান। খবর বাসসের।রফিকুল ইসলাম জানান, অগ্রিম টিকিট বিক্রির সব প্রস্তুতি তাঁরা শেষ করে এনেছেন।বিআরটিসির টিকিট মতিঝিল, গাজীপুর, জোয়ারসাহারা, উথলি, নারায়ণগঞ্জ, কল্যাণপুরে বিআরটিসির বাস ডিপো থেকে পাওয়া যাবে। যাত্রীরা যেন টিকিট নিতে এসে হেনস্তা না হন, এ জন্য একটি সহায়তা ডেস্কও চালু করা হচ্ছে। এই ডেস্কগুলোতে যোগাযোগের নম্বর ০২-৯৫৬৪৩৬১ ও ০১৮১৮২০২১৮৬।বিআরটিসি জানায়, ঈদের বিশেষ বাস সেবা চালু হবে ২৪ জুলাই থেকে। ঈদ উপলক্ষে বিআরটিসির ৯০০টি বাস চলবে। ২৪ জুলাই থেকে শুরু হয়ে এসব বাস ঈদের তিন দিন পর পর্যন্ত চলবে।
