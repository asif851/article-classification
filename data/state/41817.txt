
গাজীপুরের কাশিমপুর হাইসিকিউরিটি কেন্দ্রীয় কারাগারে আজ রোববার সকালে বিডিআর বিদ্রোহের মামলার ফাঁসির দণ্ডপ্রাপ্ত আসামি ডিএডি মির্জা হাবিবুর রহমানের মৃত্যু হয়েছে। হূদরোগে আক্রান্ত হয়ে তাঁর মৃত্যু হয়েছে বলে জানা গেছে। মির্জা হাবিবুর রহমানের বাড়ি বাগেরহাট সদরে।
কারা সূত্রে জানা গেছে, আজ সকাল সাড়ে নয়টার দিকে মির্জা হাবিবুর রহমান বুকে ব্যথা অনুভব করেন। তাঁকে প্রথমে কাশিমপুর কারা হাসপাতালে চিকিত্সা দেওয়া হয়। সেখানে অবস্থার অবনতি হলে তাঁকে গাজীপুর সদর হাসপাতালে পাঠানো হয়। হাসপাতালে নেওয়ার পর কর্তব্যরত চিকিত্সক তাঁকে মৃত ঘোষণা করেন।
কাশিমপুর হাইসিকিউরিটি কেন্দ্রীয় কারাগারের জেলার জান্নাতুল ফারদিন ঘটনার সত্যতা নিশ্চিত করেছেন।
গাজীপুর সদর হাসপাতালের জরুরি বিভাগের চিকিত্সক রফিকুল ইসলাম জানান, বেলা পৌনে ১১টার দিকে মির্জা হাবিবুর রহমানকে মৃত অবস্থায় হাসপাতালে আনা হয়।
