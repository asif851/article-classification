
রমনার বটমূলে বোমা হামলার ঘটনায় করা হত্যা মামলায় হরকাতুল জিহাদ বাংলাদেশের (হুজি-বি) অন্যতম শীর্ষ নেতা মুফতি আবদুল হান্নানসহ আটজনকে ফাঁসির দণ্ড দিয়েছেন আদালত৷ অপর ছয় আসামিকে দেওয়া হয়েছে যাবজ্জীবন কারাদণ্ড৷বাংলা বর্ষবরণ অনুষ্ঠানে জঘন্য ওই হামলার ১৩ বছর পর গতকাল সোমবার মামলার রায় ঘোষণা করেন ঢাকার দ্বিতীয় অতিরিক্ত মহানগর দায়রা জজ মো. রুহুল আমীন৷মৃত্যুদণ্ডপ্রাপ্ত আসামিরা হলেন মুফতি হান্নান, মাওলানা আকবর হোসাইন ওরফে হেলাল উদ্দিন, আরিফ হাসান ওরফে সুমন ওরফে আবদুর রাজ্জাক, মুফতি শফিকুর রহমান, মুফতি আবদুল হাই, মাওলানা তাজউদ্দিন (সাবেক উপমন্ত্রী আবদুস সালাম পিন্টুর ভাই), হাফেজ জাহাঙ্গীর আলম ওরফে ওস্তাদ জাহাঙ্গীর বদর ও মাওলানা আবু বকর ওরফে হাফেজ সেলিম হাওলাদার৷ এঁদের মধ্যে শেষ পাঁচজন পলাতক আছেন৷যাবজ্জীবন কারাদণ্ডপ্রাপ্ত আসামিরা হলেন হাফেজ আবু তাহের, মাওলানা সাব্বির ওরফে আবদুল হান্নান, হাফেজ মাওলানা ইয়াহিয়া, মাওলানা শওকত ওসমান ওরফে শেখ ফরিদ, মাওলানা আবদুর রউফ ও শাহাদাত উল্লা ওরফে জুয়েল৷ এঁরা সবাই কারাগারে আছেন৷দণ্ডাদেশপ্রাপ্ত এই ১৪ আসামির মধ্যে শাহাদাত উল্লা ছাড়া অন্যরা সবাই নিষিদ্ধঘোষিত জঙ্গি সংগঠন হুজি-বির শীর্ষস্থানীয় নেতা৷ শাহাদাত উল্লা হলেন বিগত চারদলীয় জোট সরকারের আমলে র৵াবের ক্রসফায়ারে নিহত নারায়ণগঞ্জের যুবদলের নেতা মোমিন উল্লা ডেভিডের ছোট ভাই৷আলোচিত এ মামলার রায় ঘোষণা উপলক্ষে গতকাল আদালত এলাকায় কড়া নিরাপত্তার ব্যবস্থা নেওয়া হয়৷ মুফতি হান্নানসহ কারাগারে আটক নয়জন আসামিকে আদালতে হাজির করা হয়।আদালতের পর্যবেক্ষণ: রায়ের পর্যবেক্ষণে বলা হয়, এটি কোনো রাজনৈতিক মামলা নয়। বাঙালি জাতির ঐতিহ্য পয়লা বৈশাখ বর্ষবরণ অনুষ্ঠান৷ ২০০১ সালে বর্ষবরণ অনুষ্ঠানে বোমা হামলায় নিহত ব্যক্তিরা সাধারণ মানুষ। এই অনুষ্ঠান কোনো নির্দিষ্ট দল-মত-গোষ্ঠী বা ধর্মের লোকজনের ছিল না। জাতি-ধর্ম-বর্ণ-গোষ্ঠী, নারী-পুরুষ, ছোট-বড়নির্বিশেষে সব শ্রেণি-পেশার হাজার হাজার মানুষ ওই অনুষ্ঠানে সমবেত হয়েছিল। ওই দিন ভোরে ঘটনাস্থলে দুটি বোমা পঁুতে রাখা হয়েছিল এবং পরে রিমোট কন্ট্রোলের সাহায্যে বিস্ফোরণ ঘটানো হয় বলে বিশেষজ্ঞ মতামত পাওয়া গেছে৷পর্যবেক্ষণে বলা হয়, বোমা হামলাকারীদের লক্ষ্য কোনো নির্দিষ্ট ব্যক্তি বা গোষ্ঠী ছিল না। আয়োজক সাংস্কৃতিক সংগঠন ছায়ানট একটি অরাজনৈতিক প্রতিষ্ঠান। সকাল আটটা পাঁচ মিনিটে একটি এবং এর ১০-১৫ মিনিট পরে আরেকটি বোমা বিস্ফোরিত হয়। বিস্ফোরণে ঘটনা-স্থলেই নিরীহ সাত ব্যক্তি প্রাণ হারান এবং ২০-২৫ জন আহত হন। পরে আহত ব্যক্তিদের মধ্যে আরও তিনজন চিকিৎসাধীন অবস্থায় মারা যান।রাজনৈতিক অস্থিতিশীলতা, আতঙ্ক সৃষ্টি করাসহ দেশের সাংস্কৃতিক অঙ্গনকে কলুষিত তথা সংস্কৃতির চর্চা বন্ধ করার জন্য ওই বোমা হামলা
