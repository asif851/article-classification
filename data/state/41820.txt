
সাংবাদিক ডেভিড বার্গম্যানকে নিয়ে উদ্বেগ প্রকাশ করে দেওয়া বিবৃতি থেকে নিজের নাম প্রত্যাহার করে নিয়েছেন নারী ও মানবাধিকারকর্মী খুশী কবির। গতকাল রোববার প্রথম আলোয় পাঠানো এক চিঠিতে তিনি এই নাম প্রত্যাহার করার কথা জানান।‘ডেভিড বার্গম্যানের বিরুদ্ধে ট্রাইব্যুনাল অবমাননার বিচারের রায়ে উদ্বেগ প্রকাশ’ শিরোনামে ৫০ জন নাগরিকের পক্ষে গণমাধ্যমে বিবৃতি পাঠানো হয়। ২০ ডিসেম্বর শনিবার প্রথম আলোয় ‘বার্গম্যানের সাজায় ৫০ নাগরিকের উদ্বেগ’ শিরোনামে সংবাদ প্রকাশিত হয়। তাতে খুশী কবিরের নাম ছিল।চিঠিতে খুশী কবির বলেছেন, বিবৃতি দেওয়ার ব্যাপারে সংশ্লিষ্ট ব্যক্তিদের সঙ্গে তাঁর কথা হয়। মুক্তিযুদ্ধে শহীদদের সংখ্যা নিয়ে লেখা অংশের ব্যাপারে তিনি একমত ছিলেন না। কিন্তু তাঁর নাম ব্যবহার করে উক্ত অংশসহ বিবৃতি প্রকাশ করায় তিনি বিস্মিত হয়েছেন। সে কারণে তিনি নাম প্রত্যাহার করে নিয়েছেন। বিজ্ঞপ্তি।
