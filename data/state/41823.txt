
শাহজালাল আন্তর্জাতিক বিমানবন্দর থেকে বিপুল পরিমাণ বৈদেশিক মুদ্রাসহ আব্দুল কাদির লালন নামে এক যুবককে আটক করেছে আর্মড পুলিশ ব্যাটালিয়ন (এপিবিএন)। আজ মঙ্গলবার রাত দশটার দিকে তাঁকে আটক করা হয়। আটককৃত মুদ্রার দাম বাংলাদেশি টাকায় প্রায় দুই কোটি আট লাখ ৮৪ হাজার টাকা।
শাহজালাল আন্তর্জাতিক বিমানবন্দর এপিবিএনের পুলিশ সুপার (এএসপি) তানজিনা আক্তার প্রথম আলোকে বলেন, আজ রাত দশটার দিকে বিমানবন্দরের তিন নম্বর গেট পার হয়ে ভেতরে ঢোকার পর ওই যুবককে এপিবিএনের একজন সদস্যের সন্দেহ হয়। পরে তাঁকে তল্লাশি করে লাগেজে লুকানো অবস্থায় এবং শরীর থেকে বৈদেশিক মুদ্রাগুলো উদ্ধার করা হয়। আটক মুদ্রার বেশির ভাগই সৌদি রিয়াল। এ ছাড়া কুয়েত, সংযুক্ত আরব আমিরাত, সিঙ্গাপুরের মুদ্রাও উদ্ধার করা হয় তাঁর কাছ থেকে। ওই যুবকের বিরুদ্ধে বিমানবন্দর থানায় মামলা দায়ের প্রস্তুতি চলছে বলেও জানান তিনি।
এএসপি তানজিনা আক্তার আরও জানান, আটক আব্দুল কাদির লালন তাঁর বাড়ি নীলফামারীর সৈয়দপুর বলেছেন। রাত এগারোটার দিকে সিঙ্গাপুর এয়ারলাইনের একটি বিমানে সিঙ্গাপুরে যাওয়ার কথা ছিল তাঁর। প্রাথমিক জিজ্ঞাসাবাদে আব্দুল কাদির দাবি করেন, শিক্ষার্থী ভিসায় সিঙ্গাপুর যাচ্ছিলেন তিনি। উদ্ধার হওয়া মুদ্রাগুলো জমিয়েছেন বলেও দাবি তাঁর।
