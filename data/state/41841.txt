
বিএনপির সিনিয়র যুগ্ম মহাসচিব রুহুল কবির রিজভী অভিযোগ করেছেন, বর্তমান সরকার উন্নয়ন নয়, দেশকে দুর্নীতির মহাসড়কে নিয়ে যাচ্ছে। তিনি প্রশ্ন রাখেন, দেশের ১ কোটি ১০ লাখ শিক্ষিত বেকার চাকরি পাচ্ছে না, তাহলে উন্নয়ন কোথায় হচ্ছে?
আজ শুক্রবার সকালে জাতীয় গণতান্ত্রিক পার্টির (জাগপা) ছাত্রসংগঠন জাগপা ছাত্রলীগের প্রতিষ্ঠা বার্ষিকী উপলক্ষে আয়োজিত এক আলোচনা সভায় রিজভী এসব কথা বলেন। রাজধানীর ফটোজার্নালিস্ট অ্যাসোসিয়েশন মিলনায়তনে ওই আলোচনা সভার আয়োজন করা হয়।গতকাল বৃহস্পতিবার সরকারের তিন বছর পূর্তি উপলক্ষে জাতির উদ্দেশে দেওয়া ভাষণে প্রধানমন্ত্রী শেখ হাসিনা তাঁর সরকারের বিভিন্ন উন্নয়ন কর্মকাণ্ডের বর্ণনা দিয়ে বলেছিলেন, দেশ এখন উন্নয়নের মহাসড়কে।প্রধানমন্ত্রীর বক্তব্যের সমালোচনা করে রিজভী দাবি করেন, প্রধানমন্ত্রী মিথ্যাচার করেছেন। গুম-খুন, দুর্নীতি, সন্ত্রাস, চাঁদাবাজি, চারদিকে অধঃপতন—এসব হচ্ছে উন্নয়ন।রিজভী অভিযোগ করেন, পদ্মা সেতু নির্মাণের নামে সরকারের মন্ত্রী, এমপি ও তাঁদের আত্মীয়স্বজনদের উন্নয়ন হচ্ছে।রিজভী দাবি করেন, একতরফা সংসদে নিজেদের মনমতো নানা আইন করে বর্তমান সরকার একদলীয় শাসন কায়েম করছে। কিন্তু জনগণ কখনোই তা মেনে নেবে না। তিনি নির্বাচন কমিশন গঠনের লক্ষ্যে সব রাজনৈতিক দলের ঐকমত্যের ভিত্তিতে একটি সার্চ কমিটি করার আহ্বান জানান। তিনি বলেন, এমন একটি নির্বাচন কমিশন গঠন করতে হবে, যে কমিশনের ওপর বিএনপি, আওয়ামী লীগসহ সব দল আস্থা রাখতে পারবে।অন্যদের মধ্যে জাগপার সহসভাপতি রেহানা প্রধান, সাধারণ সম্পাদক খন্দকার লুৎফর রহমান প্রমুখ বক্তব্য দেন।
