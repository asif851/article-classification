
টাঙ্গাইলের কালিহাতী উপজেলার রসুলপুরে ট্রাকের ধাক্কায় সিএনজিচালিত অটোরিকশার দুই যাত্রী নিহত ও তিনজন আহত হয়েছে। আজ শুক্রবার সকাল সাতটার দিকে টাঙ্গাইল-ময়মনসিংহ সড়কে এ দুর্ঘটনা ঘটে।
নিহত ব্যক্তিদের মধ্যে একজনের পরিচয় জানা গেছে। তাঁর নাম শহর আলী (২৫)। বাড়ি লালমনিরহাটে। আহত ব্যক্তিরা টাঙ্গাইল মেডিকেল কলেজ হাসপাতালে চিকিৎসাধীন।
হাইওয়ে পুলিশের উপপরিদর্শক (এসআই) মো. শাহ আলমের ভাষ্য, অটোরিকশাটি এলেঙ্গা থেকে টাঙ্গাইলের দিকে যাচ্ছিল। রসুলপুর এলাকায় বিপরীত দিক থেকে আসা একটি ট্রাক অটোরিকশাটিকে ধাক্কা দেয়।
দুজনের লাশ টাঙ্গাইল মেডিকেল কলেজের মর্গে রাখা হয়েছে। এ ঘটনায় মামলা প্রক্রিয়াধীন রয়েছে।
