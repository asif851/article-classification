
জিয়া চ্যারিটেবল ট্রাস্ট দুর্নীতি ও জিয়া অরফানেজ ট্রাস্ট দুর্নীতি মামলায় হাজিরা দিতে বিএনপির চেয়ারপারসন খালেদা জিয়া আজ আদালতে যাবেন না। তবে তিনি উপস্থিত না থাকলেও মামলার কার্যক্রম চলতে সমস্যা হবে না।আজ সোমবার বিএনপির চেয়ারপারসনের প্রেস উইংয়ের কর্মকর্তা শায়রুল কবির খান জানান, খালেদা জিয়া আদালতে যাবেন না। ৩ আগস্ট জিয়া চ্যারিটেবল ট্রাস্ট দুর্নীতি মামলায় খালেদা জিয়ার পক্ষে বাদীকে জেরা করা শেষ হয়েছে। ওই দিন বাদীকে এ মামলার অপর আসামি জিয়াউল হক ওরফে মুন্নার পক্ষে জেরা শুরু হয়। আজ বাকি জেরা করা হবে। এ কারণে খালেদা জিয়া উপস্থিত না থাকলেও খুব বেশি সমস্যা হবে না। আজ জিয়া অরফানেজ ট্রাস্ট দুর্নীতি মামলার সাক্ষ্য নেওয়ার দিন ধার্য রয়েছে।পুরান ঢাকার বকশীবাজারে আলিয়া মাদ্রাসাসংলগ্ন মাঠে স্থাপিত অস্থায়ী এজলাসে এ দুটি মামলার বিচারকাজ চলছে।২০০৮ সালের ৩ জুলাই রমনা থানায় জিয়া চ্যারিটেবল ট্রাস্ট এবং ২০১০ সালের ৮ আগস্ট তেজগাঁও থানায় জিয়া অরফানেজ ট্রাস্ট-সংক্রান্ত দুর্নীতি মামলা করে দুদক। মামলা দুটিতে খালেদা জিয়া ছাড়া অন্য আসামিরা হলেন তাঁর বড় ছেলে তারেক রহমান, হারিছ চৌধুরী, জিয়াউল ইসলাম, মনিরুল ইসলাম খান, সাবেক সাংসদ কাজী সালিমুল হক, ব্যবসায়ী শরফুদ্দিন আহমেদ, সাবেক সচিব কামাল উদ্দিন সিদ্দিকী ও প্রয়াত রাষ্ট্রপতি জিয়াউর রহমানের ভাগনে মমিনুর রহমান।
