
ঢাকা-মুন্সিগঞ্জ সড়কের মুক্তারপুর সেতুর টোল আদায়ের ক্ষেত্রে অব্যবস্থাপনায় তৈরি হচ্ছে যানজট। গত রোববার মুন্সিগঞ্জ জেলা প্রশাসকের সভাকক্ষে আইনশৃঙ্খলা কমিটির সভায় কমিটির উপদেষ্টা স্থানীয় সাংসদ মৃণাল কান্তি দাস এ মন্তব্য করেন।মুন্সিগঞ্জ-৩ আসনের সাংসদ মৃণাল কান্তি দাস বলেন, বেশ কিছুদিন ধরেই টোল প্লাজার নির্মাণকাজ চলছে। এ ছাড়া টোল আদায়কারীরা অপরিপক্ব। এতে গাড়ি থামিয়ে টোল আদায়ের সময় অব্যবস্থাপনায় তৈরি হচ্ছে যানজট। যানবাহন নিয়ে ২০ থেকে ৪০ মিনিট সেখানে অপেক্ষা করতে হচ্ছে।সাংসদ বলেন, টোল প্লাজা থেকে কিছু দূরে ঢাকা-মুন্সিগঞ্জ সড়কটিতে বিভিন্ন সিমেন্ট কারখানার কাভার্ড ভ্যান পার্ক করে রাখা হয়। এমনিতেই সড়কটি অপেক্ষাকৃত সরু। সেখানে রাস্তায় কাভার্ড ভ্যান ও ট্রাক দাঁড় করিয়ে রাখা হচ্ছে। কিছু দূরেই আবার রয়েছে লবণ কারখানা। কারখানার লোকজন লাঠি হাতে দাঁড়িয়ে থেকে রাস্তা বন্ধ করে রাস্তার এক পাশের কারখানা থেকে অন্য পাশের কারখানায় লবণের বস্তা পার করে। ব্যস্ত এ সড়ক চার-পাঁচ মিনিট বন্ধ থাকলেই যানজট লেগে যায়। আর তা স্বাভাবিক হতে অনেক সময় লাগে। এ অবস্থায় মানুষকে দুর্ভোগ পোহাতে হয়।কমিটির সভাপতি জেলা প্রশাসক সায়লা ফারজানা বলেন, এ ব্যাপারে শিগগিরই কার্যকরী ব্যবস্থা নেওয়া হবে। সড়কটির সীমান্তের বাইরে নারায়ণগঞ্জ সীমানায়ও এ ধরনের সমস্যা রয়েছে। এতে বেশি দুর্ভোগ পোহাচ্ছে মুন্সিগঞ্জের মানুষ। সমস্যা নিরসনে নারায়ণগঞ্জ প্রশাসনের সঙ্গে যৌথ সভা করা হবে।
