
কক্সবাজারের টেকনাফের নাফ নদী দিয়ে বাংলাদেশে অনুপ্রবেশের চেষ্টা চালানোর সময় রোহিঙ্গাবোঝাই ১৯টি নৌকা ফেরত পাঠিয়েছেন বর্ডার গার্ড বাংলাদেশের (বিজিবি) সদস্যরা।
বিজিবি সূত্রে জানা গেছে, গতকাল শুক্রবার রাত নয়টা থেকে আজ শনিবার সকাল সাড়ে সাতটা পর্যন্ত ওই রোহিঙ্গাবোঝাই নৌকাগুলো অনুপ্রবেশের চেষ্টা চালায়। টেকনাফ-২ বর্ডার গার্ড বাংলাদেশের উপ-অধিনায়ক মেজর আবু রাসেল ছিদ্দিকী প্রথম আলোকে বলেন, নাফ নদী পেরিয়ে টেকনাফে ঝিমংখালী, হ্নীলা ও টেকনাফ পৌরসভার তিনটি সীমান্ত পয়েন্ট দিয়ে প্রায় ২০০ রোহিঙ্গা বাংলাদেশে অনুপ্রবেশের চেষ্টা চালায়। এদের মধ্যে শিশু ও নারীর সংখ্যা বেশি। বিজিবির সদস্যরা অনুপ্রবেশে বাধা দিলে তারা নৌকায় করে মিয়ানমারের দিকে ফিরে যায়।
মেজর আবু রাসেল ছিদ্দিকী বলেন, হঠাৎ করে রোহিঙ্গা অনুপ্রবেশ চেষ্টা বেড়ে গেছে। মিয়ানমারের রাখাইন রাজ্যে সে দেশের সেনাবাহিনীর সহিংস অভিযানের কারণে কয়েক সপ্তাহ ধরে সীমান্ত দিয়ে রোহিঙ্গা অনুপ্রবেশের চেষ্টা চলছে।
