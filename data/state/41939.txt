
জাতীয় সংসদের বরিশাল-৫ আসনের সাংসদ ও সাবেক মেয়র শওকত হোসেন হিরন আর নেই। গতকাল বুধবার সকাল সাতটায় ঢাকার অ্যাপোলো হাসপাতালে তিনি শেষনিঃশ্বাস ত্যাগ করেন (ইন্না লিল্লাহি ওয়া ইন্না ইলাইহি রাজিউন)।বরিশাল সিটি করপোরেশনের প্রথম মেয়র শওকত হোসেনের বয়স হয়েছিল ৫৮ বছর। তিনি স্ত্রী, এক মেয়ে, এক ছেলেসহ অসংখ্য গুণগ্রাহী রেখে গেছেন। গতকাল বিকেল চারটায় জাতীয় সংসদ ভবনের দক্ষিণ প্লাজায় তাঁর প্রথম জানাজা অনুষ্ঠিত হয়।আওয়ামী লীগের যুগ্ম সাধারণ সম্পাদক জাহাঙ্গীর কবির নানক প্রথম আলোর বরিশাল অফিসকে জানিয়েছেন, আজ বৃহস্পতিবার বেলা দুইটায় হেলিকপ্টারে করে শওকত হোসেনের মরদেহ বরিশালে নেওয়া হবে। শুক্রবার জুমার নামাজ শেষে নগরের বঙ্গবন্ধু উদ্যানে তাঁর সর্বশেষ জানাজা হবে। তাঁকে দাফন করা হবে বরিশাল মুসলিম কবরস্থানে।শওকত হোসেন গত ২২ মার্চ সন্ধ্যার পর বরিশাল ক্লাবের চত্বরে পায়চারি করার সময় পা ফসকে পড়ে গিয়ে মাথায় আঘাত পান। এরপর দ্রুত তাঁকে বরিশাল শেরেবাংলা মেডিকেল কলেজ হাসপাতালে ভর্তি করা হয়। সেখান থেকে রাত একটায় তাঁকে ঢাকার অ্যাপোলো হাসপাতালে নেওয়া হয়। অবস্থার অবনতি হলে পরদিন তাঁকে সিঙ্গাপুরের মাউন্ট এলিজাবেথ হাসপাতালে পাঠানো হয়। সেখানেও কোনো উন্নতি না হওয়ায় তাঁকে সিঙ্গাপুরের গ্লেইন ইগল হাসপাতালে স্থানান্তর করে কৃত্রিমভাবে বাঁচিয়ে রাখা হয় (লাইফ সাপোর্টে)। ওই অবস্থায় ৩ এপ্রিল তাঁকে ঢাকায় এনে অ্যাপোলো হাসপাতালে কৃত্রিমভাবে বাঁচিয়ে রাখা হয়। গতকাল সকাল সাতটায় তাঁর কৃত্রিম শ্বাস-প্রশ্বাস যন্ত্র খুলে নেওয়া হয়।শওকত হোসেন ২০০৮ থেকে ২০১৩ পর্যন্ত বরিশাল সিটি করপোরেশনের মেয়রের দায়িত্ব পালন করেন। বরিশাল মহানগর আওয়ামী লীগের সভাপতি এ রাজনীতিক সর্বশেষ গত ৫ জানুয়ারির নির্বাচনে সাংসদ নির্বাচিত হন। একই সঙ্গে তিনি এফবিসিসিআইয়ের পরিচালকও ছিলেন। তাঁর মৃত্যুতে শোক প্রকাশ করে বিবৃতি দিয়েছেন রাষ্ট্রপতি আবদুল হামিদ, প্রধানমন্ত্রী শেখ হাসিনা, জাতীয় সংসদের স্পিকার শিরীন শারমিন চৌধুরীসহ আরও অনেকে। এ ছাড়া এফবিসিসিআই, জাতীয় পার্টি, মুক্তিযুদ্ধ জাদুঘর, বরিশাল বিভাগ সমিতিসহ বিভিন্ন রাজনৈতিক, সামাজিক ও ব্যবসায়িক সংগঠন শোক প্রকাশ করে বিবৃতি দিয়েছে।সংসদে শোক প্রস্তাব গৃহীত: শওকত হোসেনের মৃত্যুতে গতকাল জাতীয় সংসদে শোক প্রস্তাব গৃহীত হয়। শোক প্রস্তাবের ওপর আলোচনা শেষে রেওয়াজ অনুযায়ী সংসদের অধিবেশন আজ বেলা তিনটা পর্যন্ত মুলতবি করা হয়।শোক প্রস্তাবের ওপর আলোচনায় প্রধানমন্ত্রী শেখ হাসিনা বলেন, ‘সন্ত্রাসের জনপদ থেকে হিরন বরিশালকে শান্তি ও উন্নয়নের জনপদে প্রতিষ্ঠা করেছিল। এ ধরনের নেতৃত্ব হয়তো আর পাব না।’আরও আলোচনা করেন স্বাস্থ্যমন্ত্রী মোহাম্মদ নাসিম, শিল্পমন্ত্রী আমির হোসেন আমু, পরিবেশ ও বনমন্ত্রী আনোয়ার হোসেন, জাহাঙ্গীর কবির নানক, জাতীয় পার্টির সাংসদ রুহুল আমিন হাওলাদার ও আওয়ামী লীগের সাংসদ শেখ ফজলে নূর তাপস।
 
