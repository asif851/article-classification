
চট্টগ্রামের পৌর জহুর হকার্স মার্কেটের প্রবেশপথে নিয়ম লঙ্ঘন করে ভাস্কর্য নির্মাণ করায় তা ভেঙে দিয়েছে প্রশাসন। আজ বুধবার দুপুরে বঙ্গবন্ধু, বঙ্গবন্ধুর মন্ত্রিসভার প্রথম শ্রমমন্ত্রী জহুর আহমেদ চৌধুরী ও চট্টগ্রাম সিটি করপোরেশনের সাবেক মেয়র এ বি এম মহিউদ্দিন চৌধুরীর তিনটি নির্মাণাধীন ভাস্কর্য ভেঙে দেওয়া হয়।
চট্টগ্রাম সিটি করপোরেশনের ম্যাজিস্ট্রেট আছিয়া আক্তার ও জাহানারা ফেরদৌসের তত্ত্বাবধানে এই ভাস্কর্যগুলো ভাঙা হয়। এ বিষয়ে জানতে চাইলে জাহানারা ফেরদৌস জানান, ওই জায়গায় নালা বন্ধ করে স্ল্যাব নির্মাণ করা হয়েছে। এটি করার জন্য সিটি করপোরেশনের কাছ থেকে কোনো অনুমোদন নেওয়া হয়নি। তাই ভেঙে ফেলা হয়েছে। ওখানে কোনো ধরনের ভাস্কর্য ছিল না।
গত ২৬ ডিসেম্বর এই ভাস্কর্য নির্মাণের কাজ শুরু করে পৌর জহুর হকার্স মার্কেটের দোকান মালিক সমিতি। তাঁরা জানান, ভাস্কর্য তিনটির নির্মাণকাজ প্রায় শেষের পথে ছিল। ভাস্কর্য ভেঙে দেওয়ার প্রতিবাদে আজ বিকেল সাড়ে চারটা থেকে সাড়ে পাঁচটা পর্যন্ত এক ঘণ্টা দোকান বন্ধ করে মানববন্ধন কর্মসূচি পালন করবে দোকান মালিক সমিতি। সমিতির সাধারণ সম্পাদক আবুল কাশেম এ কর্মসূচি ঘোষণা করেন।
আবুল কাশেম সাংবাদিকদের জানান, এ তিনটি ভাস্কর্য ভাঙার প্রতিবাদে তাঁরা প্রধানমন্ত্রীর কাছে নালিশ জানাবেন। তাঁর হস্তক্ষেপ কামনা করবেন। শেষ খবর পাওয়া পর্যন্ত পৌর জহুর মার্কেটের সামনের রাস্তা বন্ধ করে ‘জয় বাংলা’ স্লোগান দিয়ে বিক্ষোভ করছে দোকান মালিক সমিতি। 
 
