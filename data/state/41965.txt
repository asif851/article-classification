
নারায়ণগঞ্জের সোনারগাঁ উপজেলার সনমান্দি ইউনিয়ন পরিষদের সাবেক চেয়ারম্যান ও ওই ইউনিয়ন বিএনপির সাধারণ সম্পাদক বিল্লাল হোসেন হত্যা মামলার আসামি আওয়ামী লীগের নেতা আনোয়ার হোসেনের বাড়ি থেকে গতকাল শুক্রবার অস্ত্র উদ্ধার করেছে পুলিশ।সোনারগাঁ থানার উপপরিদর্শক (এসআই) ও বিল্লাল হোসেন হত্যা মামলার তদন্ত কর্মকর্তা আবুল বাশারের ভাষ্যমতে, গতকাল বিকেলে সনমান্দি ইউনিয়ন আওয়ামী লীগের সদস্য ও বিল্লাল হত্যা মামলার ২ নম্বর আসামি আনোয়ার হোসেনের ফতেপুর গ্রামের বাড়িতে অভিযান চালানো হয়। এ সময় পুলিশ হত্যাকাণ্ডে ব্যবহৃত তিনটি রামদা, ১০টি হকিস্টিক ও তিনটি টেঁটা উদ্ধার করে। অস্ত্রগুলোতে রক্তের দাগ লেগে ছিল।বিল্লাল হোসেনের মেয়ে বিউটি আক্তার অভিযোগ করে বলেন, ‘গত শুক্রবার সন্ধ্যায় পূর্বশত্রুতার জের ধরে আওয়ামী লীগের নেতা আনোয়ার হোসেনের নেতৃত্বে আওয়ামী লীগ ও যুবলীগের নেতারা তাঁর বাবাকে কুপিয়ে হত্যা করেন। তাঁরা যে আমার বাবাকে হত্যা করেছেন, তাঁদের বাড়ি থেকে হত্যাকাণ্ডে ব্যবহৃত অস্ত্র ও তাঁদের রক্তমাখা পাঞ্জাবি উদ্ধারের মধ্য দিয়ে তা প্রমাণিত হলো। এর আগে গত বুধবার আওয়ামী লীগ নেতা শহীদুল্লাহর বাড়ি থেকে রক্তমাখা পাঞ্জাবি ও অস্ত্র উদ্ধার করে পুলিশ।’
