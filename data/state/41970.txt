
পৌরসভা নির্বাচনের আচরণবিধিতে পরিবর্তন এনে নির্বাচনী প্রচারে সাংসদদের অংশ নেওয়ার সুযোগ দিতে নির্বাচন কমিশনের (ইসি) কাছে দাবি জানিয়েছে ক্ষমতাসীন আওয়ামী লীগ।
আজ রোববার রাজধানীর আগারগাঁওয়ে ইসি সচিবালয়ে প্রধান নির্বাচন কমিশনার (সিইসি) কাজী রকিবউদ্দিন আহমেদের সঙ্গে সাক্ষাৎ করে দলের পক্ষ থেকে এই দাবি জানায় আওয়ামী লীগের একটি প্রতিনিধিদল।
সাক্ষাৎ শেষে আওয়ামী লীগের যুগ্ম সাধারণ সম্পাদক মাহবুব উল আলম হানিফ সাংবাদিকদের বলেন, সাংসদদের কোনো নির্বাহী ক্ষমতা নেই। সরকারের নির্বাহী বিভাগের কর্মকর্তাদের সঙ্গে সাংসদদের মিলিয়ে তাঁদের (সাংসদ) নির্বাচনী প্রচারের সুযোগ না দেওয়া সংবিধানবিরোধী। এ জন্য তাঁরা নির্বাচন কমিশনকে আচরণবিধি থেকে সাংসদদের নাম বাদ দিতে বলেছেন।
হানিফ বলেন, নির্বাচন কমিশন তাঁদের বলেছে, আইনের মধ্য থেকে তারা বিষয়টি বিবেচনা করবে।
নির্বাচন পেছানোর বিষয়ে কয়েকটি দলের দাবি প্রসঙ্গে জানতে চাইলে হানিফ বলেন, যাতে সব দল নির্বাচনে আসে, আইনে যদি সম্ভব হয়, সব দাবি নির্বাচন কমিশনকে আমলে নিতে হবে।
আওয়ামী লীগের এই যুগ্ম সাধারণ সম্পাদক বলেন, ‘আমরা চাই, নির্বাচনে সব দল অংশগ্রহণ করুক।’
আওয়ামী লীগের প্রতিনিধিদলে আরও ছিলেন দলটির যুগ্ম সাধারণ সম্পাদক দীপু মনি ও জাহাঙ্গীর কবির নানক, তথ্য ও গবেষণাবিষয়ক সম্পাদক আফজাল হোসেন, সাংগঠনিক সম্পাদক খালিদ মাহমুদ চৌধুরী।
