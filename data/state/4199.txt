
মুখে ‘শিকড়’ নিয়ে ঢাকা মেডিকেল কলেজ হাসপাতালের বার্ন ইউনিটে ভর্তি হওয়া শাহানা খাতুনের (১০) অস্ত্রোপচার হবে আগামী মঙ্গলবার। ওই দিন দুপুরের পর শিশুটির অস্ত্রোপচার করা হবে বলে প্রথম আলোকে জানিয়েছেন বার্ন ইউনিটের জাতীয় সমন্বয়কারী চিকিৎসক সামন্ত লাল সেন।শাহানার ব্যাপারে করণীয় ঠিক করতে গতকাল শনিবার চিকিৎ​সকেরা বৈঠক করেন। ওই বৈঠকে তার অস্ত্রোপচার করার ব্যাপারে সিদ্ধান্ত হয়।আজ রোববার সামন্ত লাল সেন প্রথম আলোকে বলেন, শাহানার পুরো মুখে অস্ত্রোপচার করা হবে। বিনা খরচে এই অস্ত্রোপচার করা হবে। তিনি বলেন, বার্ন ইউনিটে ‘ট্রি-ম্যান’ (বৃক্ষমানব) সিনড্রোম নিয়ে আবুল বাজনদার, রিপন দাস ও শাহানা খাতুন ভর্তি আছে। এমন আরও কয়েকজন আছে বলে শোনা যাচ্ছে। তাই কী কারণে এটা হচ্ছে, তা গবেষণা করে দেখার কথা জানান তিনি।শাহানা খাতুনের মুখের থুতনি, নাক, দুই কানের লতিতে গাছের শিকড়ের মতো কিছু একটা গজিয়েছে। তাতে ব্যথা হয়। চুলকায়। নেত্রকোনার শাহানা ঢাকা মেডিকেল কলেজ হাসপাতালের বার্ন ও প্লাস্টিক সার্জারি ইউনিটে ভর্তি হয়েছে কয়েক দিন আগে। প্রাথমিকভাবে ধারণা করা হচ্ছে, শাহানা ‘এপিডার্মোডিসপ্লাসিয়া ভেরাসিফরমিস’ বা এ ধরনের কোনো রোগে আক্রান্ত। রোগটি ‘ট্রি-ম্যান’ (বৃক্ষমানব) সিনড্রোম নামেও পরিচিত।
শাহানার আগে ভর্তি হওয়া ‘বৃক্ষমানব’ আবুল বাজনদার ও শিশু রিপন দাসও বার্ন ইউনিটে চিকিৎসাধীন। রিপনের পাশের বিছানাতেই ভর্তি শাহানা।
শাহানার বাবা শাহজাহান অন্যের খেতখামারে কাজ করেন। সরকারের খাসজমিতে ঘর তুলে থাকেন। তিনি জানান, শাহানার বয়স যখন কয়েক মাস, তখন তার মা লিভারে পানি জমে মারা যান। মেয়ের কথা চিন্তা করে আর বিয়ে করেননি শাহজাহান। তিনি বলেন, মেয়ে, মা ও ছোট বোনের দায়িত্ব তাঁর কাঁধে। কাজ করে যা আয় করেন, তা সবার পেছনে চলে যায়। মেয়েকে এক মাস হোমিওপ্যাথির ওষুধ খাইয়েছেন। এতে কাজ হয়নি। ঢাকা থেকে এক নারী সাংবাদিক তাঁর গ্রাম বালুচরায় গিয়ে শাহানার খোঁজ পেয়ে তাকে ঢাকায় আনার ব্যবস্থা করেছেন।
শাহানা গ্রামের স্কুলে তৃতীয় শ্রেণিতে পড়ছে। তবে শিকড়ের জন্য বন্ধুরা হাসাহাসি করে। অনেক সময় বাজে কথা বলে। শাহানা জানায়, এসব কথা শুনলে তার খারাপ লাগে।
ঠাকুরগাঁওয়ের রিপন হাসপাতালে ভর্তি আছে প্রায় সাত মাস ধরে। আর শিকড় গজানো হাত-পা নিয়ে আবুল বাজনদার গত বছরের ৩০ জানুয়ারি বার্ন ইউনিটে ভর্তি হন। ১৮ দফা অস্ত্রোপচারের পর তাঁর অবস্থা ভালোর দিকে।
আরও পড়ুন: 
মুখে ‘শিকড়’ নিয়ে বার্ন ইউনিটে শাহানা
