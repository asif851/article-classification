
দশম জাতীয় সংসদ নির্বাচনের জন্য ২৯৯টি আসনে প্রার্থী ঘোষণা করেছে জাতীয় পার্টি (জাপা)। দলের চেয়ারম্যান এইচ এম এরশাদ গতকাল শুক্রবার সন্ধ্যায় চূড়ান্ত প্রার্থী তালিকা ঘোষণা করেন।এর মধ্যে জাপা থেকে অব্যাহতিপ্রাপ্ত সভাপতিমণ্ডলীর সদস্য কাজী জাফর আহমদের আসনে (কুমিল্লা-১১) মনোনয়ন দেওয়া হয়েছে বিতর্কিত আইসিএল গ্রুপের কর্ণধার ও জাপার ভাইস চেয়ারম্যান এইচ এন এম শফিকুর রহমানকে। দলের পক্ষ থেকে জানানো হয়েছে, রাষ্ট্রপতির সম্মানে একমাত্র কিশোরগঞ্জ-৪ আসনে প্রার্থী দেওয়া হয়নি।জাপার প্রার্থী তালিকায় দেখা যায়, এরশাদ তিনটি—রংপুর-৩, লালমনিরহাট-১ ও ঢাকা-১৭ আসনে; রওশন এরশাদ দুটি—গাইবান্ধা-৫ ও ময়মনসিংহ-৪ আসনে প্রার্থী হচ্ছেন। এরশাদের ভাই জি এম কাদের লালমনিরহাট-৩ আসনে, সভাপতিমণ্ডলীর সদস্য আনিসুল ইসলাম মাহমুদ চট্টগ্রাম-৫ এবং জিয়াউদ্দিন আহমদ বাবলু দুটি চট্টগ্রাম-৬ ও চট্টগ্রাম-৯ আসনে প্রার্থী হচ্ছেন। দলের মহাসচিব এ বি এম রুহুল আমিন হাওলাদার পটুয়াখালী-১ আসনে এবং তাঁর স্ত্রী নাসরিন জাহান রত্না বরিশাল-৬ আসনে দলীয় মনোনয়ন পেয়েছেন।জাপার মনোনীত উল্লেখযোগ্য অপর প্রার্থীরা হলেন রংপুর-১ আসনে মশিউর রহমান রাঙ্গা, রংপুর-৪ করিম উদ্দিন ভরসা, কুড়িগ্রাম-২ তাজুল ইসলাম চৌধুরী, যশোর-৬ মাওলানা সাখাওয়াত হোসেন, খুলনা-১ সুনীল শুভরায়, বরিশাল-৩ গোলাম কিবরিয়া টিপু, পিরোজপুর-১ মোস্তফা জামাল হায়দার, ময়মনসিংহ-১০ হাবিবুল্লাহ বেলালী, নেত্রকোনা-২ ফকির আশরাফ, কিশোরগঞ্জ-৩ মজিবুল হক, মানিকগঞ্জ-২ এস এম আবদুল মান্নান, মুন্সিগঞ্জ-১ শেখ মোহাম্মদ সিরাজুল ইসলাম, ঢাকা-১ সালমা ইসলাম, ঢাকা-৪ সৈয়দ আবু হোসেন বাবলা, ঢাকা-৬ কাজী ফিরোজ রশীদ, নারায়ণগঞ্জ-৫ নাসিম ওসমান, হবিগঞ্জ-৩ আতিকুর রহমান, ব্রাহ্মণবাড়িয়া-৩ রেজাউল ইসলাম ভূঁইয়া, ব্রাহ্মণবাড়িয়া-৪ জাহাঙ্গীর মো. আদেল, চাঁদপুর-৩ এস এম এম আলম, ফেনী-১ এ টি এম গোলাম মাওলা চৌধুরী, ফেনী-২ হাজি আলাউদ্দিন, ফেনী-৩ রিন্টু আনোয়ার, নোয়াখালী-৬ আনোয়ারুল আজিম ও পার্বত্য খাগড়াছড়ি আসনে সোলায়মান আলম শেঠ।
