
জাতীয় পার্টির চেয়ারম্যান হুসেইন মুহম্মদ এরশাদের মহাজোট ছাড়ার হুমকির বিষয়ে আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেছেন, ‘নেতা-কর্মীদের চাঙা ও দলকে সুসংগঠিত করতে তিনি (এরশাদ) এমন ঘোষণা দিয়েছেন। তবে মহাজোট আছে, মহাজোট ভবিষ্যতেও থাকবে।’ আজ বুধবার বিকেলে ধানমন্ডিতে আওয়ামী লীগ সভানেত্রীর রাজনৈতিক কার্যালয়ে আয়োজিত এক সংবাদ সম্মেলনে হানিফ এ মন্তব্য করেন। এরশাদের কাছে ১৪ দল-সমর্থিত প্রার্থীর দোয়া চাওয়া প্রসঙ্গে মাহবুব উল হানিফ বলেন, ‘এটা (গাজীপুর) স্থানীয় নির্বাচন। প্রার্থীর ব্যক্তিগত সমর্থনের কারণে দোয়া চাইতে পারেন। এটা দোষের কিছু নয়।’ এরশাদ তাঁকে দোয়া ও সমর্থন করেছেন বলে দাবি করেন তিনি। গাজীপুর সিটি করপোরেশন নির্বাচনে প্রধানমন্ত্রীর দপ্তর থেকে চাপ প্রয়োগ করা হচ্ছে—বিএনপির এমন অভিযোগের বিষয়ে প্রধানমন্ত্রীর বিশেষ সহকারী হানিফ বলেন, ‘চার সিটি করপোরেশন নির্বাচনের সময়ও তারা এ ধরনের কাল্পনিক অভিযোগ করেছিল। এটা জাতির জন্য দুর্ভাগ্যজনক। জাতিকে বিভ্রান্ত করতেই তারা এ ধরনের নির্লজ্জ মিথ্যাচার চালিয়েছে। তাদের এ অভিযোগ সম্পূর্ণ বানোয়াট। তিনি বলেন, ‘গাজীপুরে উত্সবমুখর পরিবেশ বিরাজ করছে। অথচ বিএনপি কেন্দ্র থেকে উত্তাপ ছড়িয়ে সেই পরিবেশ নষ্ট করছে।’ এ সময় তিনি ১৪ দল-সমর্থিত প্রার্থী আজমত উল্লা খানকে দোয়াত-কলম মার্কায় ভোট দেওয়ার জন্য গাজীপুরবাসীর প্রতি আহ্বান জানান।
‘ওয়াশিংটন টাইমস’-এ খালেদা জিয়ার নিবন্ধ লেখায় এখন তাঁর কী করা উচিত এমন প্রশ্নের বিষয়ে হানিফ বলেন, ‘যখন খালেদা জিয়ার নিবন্ধটি প্রকাশ করা হয় তখন তাঁদের দলের নেতারা অনেক গর্ব করে এর পক্ষে সাফাই গেয়েছেন। আজকে কোন মুখে তাঁরা অস্বীকার করেন।’ তিনি বলেন, ‘ওই নিবন্ধ খালেদা জিয়ার কি না, সেটা যাচাই করতে আওয়ামী লীগের পক্ষ থেকে “ওয়াশিংটন টাইমস”-এর প্রধান নির্বাহী ডেভিড এস জ্যাকসনের সঙ্গে যোগাযোগ করা হয়। তিনি আমাদের নিশ্চিত করেছেন ওই নিবন্ধ বিরোধীদলীয় নেতা খালেদা জিয়ার।’ এরপর তিনি ‘ওয়াশিংটন টাইমস’-এ খালেদা জিয়ার লেখা প্রদর্শন করেন।
হানিফ বলেন, ‘তিনি (খালেদা জিয়া) যা-ই বলুন, জিএসপি বাতিলের দায়ভার তাঁর। ওনার যদি ন্যূনতম দায়বোধ থাকে, তাহলে তাঁর ওই বক্র লেখার জন্য তাঁকে জাতির কাছে নিঃশর্ত ক্ষমা চাইতে হবে।’ তিনি বলেন, সব প্রতিকূলতা উপেক্ষা করে বাংলাদেশ অচিরেই স্থগিত জিএসপি-সুবিধা লাভে সক্ষম হবে। এ জন্য তিনি সবার আন্তরিক সহযোগিতা কামনা করেন।
সংবাদ সম্মেলনে উপস্থিত ছিলেন আওয়ামী লীগের সাংগঠনিক সম্পাদক বাহাউদ্দিন নাছিম, স্বাস্থ্য ও জনসংখ্যাবিষয়ক সম্পাদক বদিউজ্জামান ভূঁইয়া, উপদপ্তর সম্পাদক মৃণাল কান্তি দাস প্রমুখ।
