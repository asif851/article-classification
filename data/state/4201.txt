
ঢাকার হজরত শাহজালাল আন্তর্জাতিক বিমানবন্দরে ৮৬ লাখ টাকা মূল্যের বিদেশি মুদ্রাসহ পাঁচ যাত্রীকে আটক করেছে আর্মড পুলিশ ব্যাটালিয়ন (এপিবিএন)। আজ রোববার ভোর পাঁচটার দিকে তাঁদের আটক করা হয়।আটক হওয়া ব্যক্তিরা হলেন মাকসুদুর রহমান, রাজন শিকদার, সুমন শিকদার, রফিকুল ইসলাম ও বাদল খান। তাঁরা মালয়েশিয়াগামী একটি বিমানের যাত্রী ছিলেন।এপিবিএনের সহকারী পুলিশ সুপার (এএসপি) আসমা আরা জাহান প্রথম আলোকে বলেন, বিমানবন্দরের বোর্ডিং ব্রিজ এলাকায় ওই পাঁচ যাত্রীর গতিবিধি ছিল সন্দেহজনক। এ সময় তাঁদের ব্যাগ ও দেহ তল্লাশি করে এপিবিএন। দেহের বিভিন্ন জায়গায় লুকিয়ে রাখা বিভিন্ন দেশের মুদ্রা তাঁদের কাছ থেকে উদ্ধার করা হয়।আসমা আরা জাহান বলেন, উদ্ধার হওয়া মুদ্রার মধ্যে মার্কিন ডলার, সৌদি রিয়াল ও সংযুক্ত আরব আমিরাতের দিরহাম রয়েছে। এর মূল্যমান বাংলাদেশি টাকায় ৮৬ লাখ। তাঁদের বিরুদ্ধে আইনগত ব্যবস্থা নেওয়ার প্রক্রিয়া চলছে।
