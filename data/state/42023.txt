
যশোরের কেশবপুর উপজেলায় সেপটিক ট্যাংকে নেমে পাঁচ ব্যক্তির মর্মান্তিক মৃত্যু হয়েছে। আজ সোমবার বিকেল চারটার দিকে এ দুর্ঘটনা ঘটে।
স্থানীয় লোকজন ও প্রত্যক্ষদর্শী সূত্রে জানা যায়, কেশবপুরের সরসকাঠি গ্রামের একটি বাড়িতে শৌচাগারের নতুন সেপটিক ট্যাংক তৈরি করা হচ্ছিল। আজ তিনজন শ্রমিক ওই সেপটিক ট্যাংকের ভেতর থেকে নির্মাণকাজের জন্য ব্যবহৃত কাঠ ও বাঁশ বের করতে যান। প্রথমে একজন শ্রমিক সেপটিক ট্যাংকে নামেন। তিনি বের না হওয়ায় নামেন আরেকজন। ওই দুজনের সাড়া না পেয়ে নামেন তৃতীয় জন। তিনিও বের হচ্ছিলেন না। বিষয়টি জানাজানি হলে প্রতিবেশী দুই ব্যক্তি এসে পরপর ওই সেপটিক ট্যাংকে নামেন। তাঁরা দুজনও বের না হওয়ায় এলাকাবাসী জড়ো হয়ে ওই সেপটিক ট্যাংক ভেঙে ফেলেন। পরে একে একে পাঁচটি লাশ উদ্ধার করা হয়।এরই মধ্যে খবর দেওয়া হয় যশোরের মনিরামপুর ফায়ার সার্ভিস স্টেশনে। কিছুক্ষণের মধ্যে ঘটনাস্থলে আসে ফায়ার সার্ভিসের একটি দল। ওই দলের প্রধান মনিরামপুর ফায়ার সার্ভিসের স্টেশন অফিসার শরিফুল ইসলাম পাঁচ ব্যক্তির মৃত্যুর বিষয়টি নিশ্চিত করেন।
