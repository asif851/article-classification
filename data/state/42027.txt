
বিএনপির নেতৃত্বাধীন ২০-দলীয় জোটের লাগাতার অবরোধের মধ্যে গতকাল বুধবার আরও সাতজনের প্রাণহানি হয়েছে। এ কর্মসূচির গতকাল ছিল নবম দিন। রংপুরে একটি যাত্রীবাহী বাসে পেট্রলবোমা হামলায় বাসটির ভেতরেই পুড়ে মারা গেছে শিশুসহ চারজন। পরে রাতে ঢাকা মেডিকেল কলেজ হাসপাতালে মারা যান আরও একজন। ফেনীতে পিকেটারদের পিটুনিতে যুবলীগের এক নেতা ও চট্টগ্রামে ছাত্রশিবিরের এক কর্মী নিহত হয়েছেন। ফরিদপুরে ভূমি কার্যালয়ের একটি কক্ষে আগুন দিয়েছে দুর্বৃত্তরা। গত মঙ্গলবার সন্ধ্যা থেকে গতকাল রাত ১২টা পর্যন্ত ঢাকাসহ ১৬ জেলায় সহিংসতার ঘটনা ঘটেছে। আগুন দেওয়া হয়েছে ৩০টি যানবাহনে এবং ভাঙচুর করা হয় আরও ৩২টি। এ ছাড়া আটক করা হয়েছে ২৬০ জনকে। অবরোধ কর্মসূচির মধ্যেই আজ বৃহস্পতিবার সকাল-সন্ধ্যা হরতাল আহ্বান করা হয়েছে। বিএনপির চেয়ারপারসন খালেদা জিয়ার উপদেষ্টা ও সাবেক পররাষ্ট্র প্রতিমন্ত্রী রিয়াজ রহমানের ওপর হামলার প্রতিবাদে এই হরতাল ডাকা হয়।৫ জানুয়ারির ‘একতরফা’ নির্বাচনের মাধ্যমে গঠিত ক্ষমতাসীন আওয়ামী লীগ সরকারের পদত্যাগের দাবিতে টানা অবরোধ চলছে ৬ জানুয়ারি থেকে। তবে ৪ জানুয়ারি থেকেই শুরু সংঘাতের। এই দিনটি থেকে গতকাল সন্ধ্যা পর্যন্ত ১১ দিনে সংঘর্ষ-সহিংসতায় নিহত হয়েছেন ২২ জন। আহত অন্তত ৩৫০ জন। এই কদিনে আগুন দেওয়া হয় ১৭৮টি যানবাহনে। ভাঙচুর করা হয় অন্তত ২৫১টি যানবাহন। ঢাকা মহানগরে অগ্নিসংযোগ করা হয় ৩৪টিতে।রাজধানীর চিত্র: নিজস্ব প্রতিবেদক জানান, গতকাল রাজধানীতে সকাল থেকে রাত ১২টা পর্যন্ত নয়টি যানবাহনে আগুন দিয়েছে দুর্বৃত্তরা। এ ছাড়া বঙ্গবাজারের সুরিটোলা এলাকায় ককটেল হামলায় আহত হয়েছেন তিনজন।রাত নয়টায় মোহাম্মদপুর বেড়িবাঁধে যাত্রীবাহী বাসে, প্রায় একই সময়ে কমলাপুরে যাত্রীবাহী বাসে, রাত পৌনে নয়টায় কদমতলীতে যাত্রীবাহী বাসে, রাত সোয়া নয়টায় শ্যামলী বাসস্ট্যান্ডের কাছে যাত্রীবাহী বাসে আগুন দেয় দুর্বৃত্তরা। তবে এতে কেউ হতাহত হয়নি।রাত পৌনে ১১টার দিকে খিলক্ষেত বাজারের কাছে অষ্টমতলা এলাকায় ককটেলের বিস্ফোরণে খিলক্ষেত থানার টহল পুলিশের সহকারী উপপরিদর্শক (এএসআই) কামাল হোসেনসহ চারজন আহত হন। এঁদের মধ্যে দুজন আনসার সদস্য ও একজন পথচারী রয়েছেন। তাঁদের ঢাকা মেডিকেল কলেজ হাসপাতালে ভর্তি করা হয়েছে।রাত পৌনে ১০টায় সুরিটোলা উচ্চবিদ্যালয়ের সামনে ককটেল বিস্ফোরণে জিয়াউল হক (২৭) নামের একজন আহত হন। রাত পৌনে নয়টায় কেন্দ্রীয় শহীদ মিনারের কাছে একটি মোটরসাইকেলে দুই দুর্বৃত্ত পুলিশের ভ্যানকে লক্ষ্য করে ককটেল ছুড়ে পালিয়ে যায়।সন্ধ্যা সাতটার দিকে দুর্বৃত্তদের ককটেল হামলায় বঙ্গবাজারের এনএক্স টাওয়ারের সামনে আহত হন সানজিদ হাসান ওরফে অভি (২৪) নামের সরকারি কবি নজরুল কলেজের প্রথম বর্ষের এক ছাত্র। তাঁর অবস্থা আশঙ্কাজনক। তাঁকে ঢাকা মেডিকেল কলেজ হাসপাতালে ভর্তি করা হয়েছে। তাঁর মুখের আশপাশের অংশ ছিন্নভিন্ন হয়ে গেছে। সানজিদকে হাসপাতালে আনা রনি জানান, সানজিদ তাঁর পূর্বপরিচিত। তিনি বঙ্গবাজার এলাকায় কম্পিউটার প্রশিক্ষণ নিতে এসেছিলেন। সানজিদ কলতাবাজারে থাকেন।এ ঘটনার আগে সন্ধ্যা সাড়ে ছয়টার দিকে সুরিটোলা মোড়ে ককটেল বিস্ফোরণে গিয়াসউদ্দিন নামের এক ব্যক্তি আহত হন। তাঁকেও ঢাকা মেডিকেল কলেজ হাসপাতালে ভর্তি করা হয়। সন্ধ্যায় বাড্ডা ও কমলাপুরেও ককটেলের বিস্ফোরণ ঘটানো হয়েছে।বেলা সোয়া একটার দিকে আসাদগেটের কাছে মিরপুর রোডের সানরাইজ প্লাজার সামনে একটি জিপে আগুন দেয় দুর্বৃত্তরা। তবে এতে কেউ হতাহত হয়নি। প্রায় একই সময়ে ওই এলাকায় আরও পাঁচটি যাত্রীবাহী বাসে ভাঙচুর চালানো হয়।বেলা একটার দিকে গুলিস্তানের সার্জেন্ট আহাদ পুলিশ বক্সের সামনে বন্ধন পরিবহনের একটি বাসে দুর্বৃত্তরা অগ্নিসংযোগ করে। একই সময়ে মানিকনগরে বাহন পরিবহনের যাত্রীবাহী একটি বাসে আগুন দেওয়া হয়। সন্ধ্যা সোয়া ছয়টার দিকে নীলক্ষেত মোড়ে যাত্রীবাহী বাসে আগুন দেওয়া হয়। একই সময়ে ঢাকা-নারায়ণগঞ্জ লিংক রোডের সাইনবোর্ড এলাকায় যাত্রীবাহী আরেকটি বাসে আগুন দেয় দুর্বৃত্তরা। এসব ঘটনায় ফায়ার সার্ভিসের কর্মীরা আগুন নিভিয়ে ফেলেন। কেউ হতাহত হয়নি। দুপুরে পুরান ঢাকার কাপ্তানবাজারে ঢাকা মহানগর যুবদলের (দক্ষিণ) নেতা হামিদুর রহমানের ব্যবসায়িক প্রতিষ্ঠানে ভাঙচুর করার অভিযোগ উঠেছে পুলিশের বিরুদ্ধে। হামিদুরের ঘনিষ্ঠজনেরা অভিযোগ করেন, একদল পুলিশ ঠাটারীবাজরে হামিদুরের প্রতিষ্ঠানে তল্লাশি চালায়। একপর্যায়ে তাঁর কর্মচারী সেলিম ও মোহাম্মদ আলীকে মারধর করে পুলিশ। এ সময় প্রতিষ্ঠানে ভাঙচুরও করে তারা।এ ব্যাপারে পুলিশের ওয়ারী বিভাগের উপকমিশনার মোস্তাক আহমেদ বলেন, খবরটি তিনি জানেন না। ঢাকার বাইরের চিত্র: ফেনীর সোনাগাজীতে মঙ্গলবার রাতে পিকেটারদের পিটুনিতে বেলাল হোসেন নামের যুবলীগের এক নেতা নিহত ও অপর এক কর্মী আহত হয়েছেন। বেলাল সোনাগাজী সদর ইউনিয়নের ৫ নম্বর ওয়ার্ড যুবলীগের সাংগঠনিক সম্পাদক।পুলিশ ও প্রত্যক্ষদর্শীদের ভাষ্য, রাত নয়টার দিকে সোনাগাজী-মুহুরী প্রকল্প সড়কের ভৈরব চৌধুরী বাজার এলাকায় পিকেটাররা তিনটি অটোরিকশা ভাঙচুর করে। এ সময় পুলিশ এসে তাদের ধাওয়া করে। এই ধাওয়ায় পুলিশের সঙ্গে যুবলীগের কয়েকজন নেতা-কর্মীও যোগ দেন। একপর্যায়ে পুলিশ ঘটনাস্থল থেকে চলে যাওয়ার পর পিকেটাররা বেলাল হোসেন (২৪) ও মোবারক হোসেন (২৮) নামের যুবলীগের দুই কর্মীকে ধরে পিটিয়ে গুরুতর আহত করে। চিৎকার শুনে আশপাশের লোকজন এসে এ দুজনকে উদ্ধার করে প্রথমে উপজেলা স্বাস্থ্য কমপ্লেক্সে এবং পরে ফেনী সদর হাসপাতালে ভর্তি করেন। অবস্থার অবনতি হলে রাতেই বেলালকে চট্টগ্রাম মেডিকেল কলেজ হাসপাতালে স্থানান্তর করা হয়। গতকাল ভোরে তিনি মারা যান। হাসপাতালে চিকিৎসাধীন মোবারক হোসেন অভিযোগ করেন, স্থানীয় যুবদলের নেতা-কর্মীরা এ হামলা চালান। এ ঘটনায় গতকাল রাত সাড়ে নয়টার দিকে জুয়েল নামে যুবদলের এক নেতার বাড়িতে আগুন দিয়েছেন ছাত্রলীগ-যুবলীগের নেতা-কর্মীরা। পুলিশ এ হামলায় জড়িত থাকার অভিযোগে মো. ইকবাল (৩০) নামের একজনকে গ্রেপ্তার করেছে। এদিকে র্যাবের সদস্যরা মঙ্গলবার রাতে ফেনী শহরের পিটিআই গেট-সংলগ্ন স্থান থেকে অস্ত্র, গুলি, ককটেলসহ সরওয়ার হোসেন ওরফে ঠোঁটকাটা রতন (২৮) নামের যুবলীগের এক কর্মীকে গ্রেপ্তার করেছেন। পরে তাঁর কাছ থেকে পাওয়া তথ্য অনুযায়ী পেট্রোবাংলা এলাকা থেকে আরও দুটি বন্দুক, ককটেল, ফেনসিডিল ও একটি মোটরসাইকেল উদ্ধার করা হয়।চট্টগ্রামের লোহাগাড়ায় চুনতি মিরিখিল এলাকা থেকে মঙ্গলবার গভীর রাতে মো. জোবায়ের (২০) নামের ছাত্রশিবিরের এক কর্মীর লাশ উদ্ধার করা হয়েছে। লোহাগাড়া থানার ভারপ্রাপ্ত কর্মকর্তা (ওসি) মো. শাহজাহানের ভাষ্য, জোবায়ের চট্টগ্রাম মহসিন কলেজের ছাত্র। রাতে শিবিরের কর্মীরা চট্টগ্রাম-কক্সবাজার মহাসড়কে পিকেটিং করার সময় জোবায়ের ট্রাকের ধাক্কায় মারা যান। এ সময় আহত হন মো. আলী (২২) নামের আরেক কর্মী। এর আগে মহাসড়কে একটি ট্রাকে আগুন দেওয়া হয়। জেলার বিভিন্ন স্থান থেকে আটক করা হয়েছে বিএনপি-জামায়াতের ২৩ কর্মী-সমর্থককে। সীতাকুণ্ডে ঢাকা-চট্টগ্রাম মহাসড়কের নুনছড়া বটতল এলাকায় গতকাল বিকেলে একটি কাভার্ড ভ্যানে আগুন দেওয়া হয়। এতে চালকের সহকারী মো. ইয়াছিন (১৯) আহত হন। মঙ্গলবার রাতে ভাটিয়ারী মিলিটারি একাডেমি স্কুল এলাকায় একটি কাভার্ড ভ্যান ও আরেকটি গাড়িতে আগুন দেওয়া হয়। ভাটিয়ারী ইউনিয়ন পরিষদের (ইউপি) সদস্য ও ৮ নম্বর ওয়ার্ড বিএনপির সভাপতি মো. শফিকে গ্রেপ্তার করেছে পুলিশ। চাঁপাইনবাবগঞ্জে আইনশৃঙ্খলা বাহিনীর পাহারায় সোনামসজিদ স্থলবন্দর থেকে আসা পণ্যবাহী দুটি ট্রাকে ককটেল হামলা চালানো হয়েছে। শিবগঞ্জে এ হামলায় ট্রাকচালকসহ দুজন গুরুতর আহত হন। তাঁদের রাজশাহী মেডিকেল কলেজ হাসপাতালে ভর্তি করা হয়েছে। ট্রাকচালক লিটন মিয়ার (৩৫) দুই চোখ ও শরীরের বিভিন্ন অংশে জখম হয়। তাঁর বাঁ চোখটি নষ্ট হয়ে যাওয়ার আশঙ্কা করেছেন চিকিৎসকেরা। মাগুরায় জেলা ছাত্রদলের সভাপতি তরিকুল ইসলাম কবিরসহ পাঁচজনকে গতকাল আটক করেছে পুলিশ। মানিকগঞ্জে গতকাল বিএনপির নয় কর্মীকে আটক করেছে পুলিশ। সাতক্ষীরায় মঙ্গলবার রাতে ৫১ জনকে গ্রেপ্তার করা হয়। তাঁদের মধ্যে ১৫ জন বিএনপি ও ১৩ জন জামায়াতের কর্মী। গাইবান্ধায় মঙ্গলবার রাতে একটি বাসে আগুন এবং দুটি যাত্রীবাহী বাস ও একটি ধানবোঝাই ট্রাক ভাঙচুর করে অবরোধ-সমর্থকেরা। গোবিন্দগঞ্জ-মহিমাগঞ্জ সড়কের শ্রীমুখ এলাকায় ট্রাক ভাঙচুরের ঘটনায় চালকের সহকারী মাহমুদুল হাসান (২৭) গুরুতর আহত হন। তাঁকে স্থানীয় স্বাস্থ্য কমপ্লেক্সে ভর্তি করা হয়। নাটোরের বড়াইগ্রাম উপজেলার আহম্মদপুর সেতুর কাছে গতকাল ভোরে ট্রাকে আগুন দিয়েছে দুর্বৃত্তরা। লক্ষ্মীপুরে শহরের বিসিক শিল্পনগর এলাকায় গতকাল একটি মাইক্রোবাস এবং লক্ষ্মীপুর-ঢাকা মহাসড়কের চন্দ্রগঞ্জে একটি ট্রাক ও পিকআপে অগ্নিসংযোগ করা হয়। অন্যান্য স্থানে ভাঙচুর করা হয় তিনটি ট্রাক ও দুটি বাস। এদিকে বাগবাড়ী এলাকায় পিকেটারদের ধাওয়ায় মালবাহী পিকআপ খাদে পড়ে চালক দিদার হোসেন ও সহকারী সজীবসহ তিনজন আহত হয়েছেন। জেলায় বিএনপি-জামায়াতের ২৫ জনকে গ্রেপ্তার করেছে পুলিশ। পিরোজপুরের মঠবাড়িয়ায় মঙ্গলবার গভীর রাতে একটি ট্রাকে পেট্রলবোমা ছোড়ে দুর্বৃত্তরা। এ ঘটনায় মো. লিটন নামের (২৫) এক ব্যক্তিকে গ্রেপ্তার করেছে পুলিশ। নাজিরপুরে একটি বাস ভাঙচুর করেছে অবরোধ-সমর্থকেরা। একই রাতে ভান্ডারিয়া থেকে মো. লিমন নামের বিএনপির আরেক কর্মীকে গ্রেপ্তার করেছে পুলিশ। ফরিদপুর সদর উপজেলা ভূমি কার্যালয়ের একটি কক্ষে মঙ্গলবার রাতে পেট্রল ঢেলে আগুন দেয় দুর্বৃত্তরা। ময়মনসিংহের ভালুকায় মঙ্গলবার রাতে একটি বাসে আগুন দিয়েছে অবরোধ-সমর্থকেরা। ব্রাহ্মণবাড়িয়ায় নাশকতার ঘটনায় করা মামলায় বিএনপির ১৫ নেতা-কর্মী ও অন্যান্য অভিযোগে আরও ৭৫ জনকে গ্রেপ্তার করেছে পুলিশ। চুয়াডাঙ্গায় অবরোধের সমর্থনে মিছিল করার সময় গতকাল জেলা স্বেচ্ছাসেবক দলের আহ্বায়ক আবদুল মান্নানসহ ছয়জনকে পুলিশ আটক করে। ব্রাহ্মণবাড়িয়ার আখাউড়া পৌরসভা জামায়াতের আমির মো. বোরহান উদ্দিনকে গতকাল আটক করে পুলিশ। বগুড়ার আদমদীঘি উপজেলা জামায়াতের সেক্রেটারি গোলাম রব্বানী ও সদস্য এমদাদুল হককে মঙ্গলবার রাতে পুলিশ গ্রেপ্তার করেছে। নারায়ণগঞ্জে গাড়ি পোড়ানোর মামলায় গতকাল সাম্যবাদী দলের কেন্দ্রীয় সাধারণ সম্পাদক সাঈদ আহমেদ ও জেলা যুবদলের সাংগঠনিক সম্পাদক সালাউদ্দিনসহ আরও দুজনকে গ্রেপ্তার করে পুলিশ। এ ছাড়া বন্দরে মদনপুরে আওয়ামী লীগ অফিসের বারান্দা থেকে উদ্ধার করা হয় দুটি ককটেল। গাজীপুর সিটি করপোরেশনের ভোগড়া মোগরখাল এলাকায় মঙ্গলবার রাতে একটি ট্রাকে দুর্বৃত্তদের ছোড়া পেট্রলবোমায় চালক মিষ্টি মিয়া (৪৫) দগ্ধ হয়েছেন। একই রাতে বিএনপি-জামায়াতের ১০ নেতা-কর্মীকে আট করেছে পুলিশ।দিনাজপুরের নবাবগঞ্জে নাশকতায় জড়িত থাকার সন্দেহে গতকাল আবদুল কাদের ও আবদুল কাইয়ুম নামের দুই মাদ্রাসাছাত্রকে গ্রেপ্তার করেছে পুলিশ। মুন্সিগঞ্জের গজারিয়ার ভাটেরচরে উপজেলা আওয়ামী লীগের সভাপতি সোলেমান দেওয়ানের কার্যালয় মঙ্গলবার গভীর রাতে পুড়িয়ে দিয়েছে দুর্বৃত্তরা। বরিশাল মহানগরের ২৪ নম্বর ওয়ার্ড জামায়াতের সেক্রেটারি মো. আবদুল বারেক হাওলাদারকে (৫৭) গতকাল গ্রেপ্তার করেছে পুলিশ। এর আগে মঙ্গলবার গভীর রাতে গৌরনদী-পয়সারহাট সড়কের আগৈলঝাড়া সদরে একটি বিআরটিসি বাসে অগ্নিসংযোগ করে দুর্বৃত্তরা। এ ছাড়া ঢাকা-বরিশাল মহাসড়কের গৌরনদীতে গাছ কেটে মহাসড়কে অবরোধ সৃষ্টি করা হয়। বগুড়া শহরের ইয়াকুবিয়া স্কুলের মোড় এলাকায় বেসরকারি টেলিভিশন চ্যানেল এসএ টিভির ব্যুরো কার্যালয় লক্ষ্য করে গতকাল সকালে কয়েকটি ককটেল ছোড়ে দুর্বৃত্তরা। আগের রাতে রংপুর-ঢাকা মহাসড়কের গোকুল নামক স্থানে বস্তাবোঝাই ট্রাকে পেট্রলবোমা ছোড়া হয়। মহাসড়কের ঝোপগাড়ি ও বগুড়া-নওগাঁ সড়কের এরুলিয়া নামক স্থানে পৃথক দুটি আলুবোঝাই ট্রাকেও আগুন দেওয়া হয়।{প্রতিবেদন তৈরিতে সহায়তা করেছেন: নিজস্ব প্রতিবেদক, সাতক্ষীরা ও চাঁপাইনবাবগঞ্জ এবং ফেনী, নোয়াখালী, পাবনা, বরিশাল, ফরিদপুর ও ময়মনসিংহ অফিস; গাইবান্ধা, নারায়ণগঞ্জ, গাজীপুর, লক্ষ্মীপুর, নাটোর, মানিকগঞ্জ, মুন্সিগঞ্জ, মাগুরা, আখাউড়া ও ব্রাহ্মণবাড়িয়া, চুয়াডাঙ্গা, আদমদীঘি ও বগুড়া, লোহাগাড়া ও সীতাকুণ্ড (চট্টগ্রাম), মঠবাড়িয়া (পিরোজপুর), বিরামপুর (দিনাজপুর), গৌরনদী (বরিশাল) প্রতিনিধি}
