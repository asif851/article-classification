
হরতাল ঘোষণার সাত ঘণ্টার মাথায় তা আবার প্রত্যাহার করেছে বিএনপির নেতৃত্বাধীন ১৮-দলীয় জোট। ঘূর্ণিঝড় ‘মহাসেন’-এর কারণে প্রত্যাহার করা হয়েছে জোটের ডাকা রোববারের হরতাল। সেই সঙ্গে উপকূলীয় এলাকায় মানুষের পাশে দাঁড়াতে নেতা-কর্মীদের প্রতি আহ্বান জানানো হয়েছে।আজ বুধবার সন্ধ্যা সাড়ে ছয়টার দিকে বিএনপির চেয়ারপারসনের উপদেষ্টা শামসুজ্জামান দুদু দলের কেন্দ্রীয় কার্যালয়ে সাংবাদিকদের হরতাল প্রত্যাহার করার সিদ্ধান্তের কথা জানান। এর আগে বেলা ১১টার দিকে সংবাদ সম্মেলনে আগামী রোববার সারা দেশে সকাল-সন্ধ্যা হরতালের ঘোষণা দিয়েছিলেন তিনি।শামসুজ্জামান প্রথম আলো ডটকমকে বলেন, উপকূলীয় এলাকার মানুষ ও আবহাওয়া অধিদপ্তরের তথ্যের ভিত্তিতে ১৮ দল জানতে পেরেছে, ঘূর্ণিঝড় মহাসেন ভয়াবহ আকার ধারণ করছে। এ কারণে জোটের নেত্রী খালেদা জিয়া হরতাল প্রত্যাহার করার সিদ্ধান্ত নিয়েছেন। পাশাপাশি দলের নেতা-কর্মীদের ঘূর্ণিঝড়ের সম্ভাব্য দুর্গত এলাকায় সাধারণ মানুষের পাশে দাঁড়ানোর জন্য আহ্বান জানিয়েছেন বিএনপির চেয়ারপারসন খালেদা জিয়া।
