
ইয়াবা ব্যবসায়ী জাহেদুল ইসলাম ওরফে আলাউদ্দিন আলোসহ গ্রেপ্তার ছয়জনকে জিজ্ঞাসাবাদ করতে দুই মামলায় রিমান্ড মঞ্জুর করেছেন আদালত। রোববার চট্টগ্রাম মহানগর হাকিম সৈয়দ মাসফিকুল ইসলাম শুনানি শেষে এ আদেশ দেন। নগর পুলিশের সহকারী কমিশনার (প্রসিকিউশন) নির্মলেন্দু বিকাশ চক্রবর্তী জানান, হালিশহর থানার অস্ত্র ও মাদক আইনের মামলায় আসামিদের জিজ্ঞাসাবাদ করতে পাঁচ দিন করে ১০ দিনের রিমান্ডের আবেদন করে পুলিশ। শুনানি শেষে আদালত অস্ত্র মামলায় আসামি আলাউদ্দিন আলোর দুদিন এবং মাদক মামলায় আলাউদ্দিনসহ ছয়জনের তিন দিন করে রিমান্ড মঞ্জুর করেন। গত বৃহস্পতিবার রাতে নগরের হালিশহর মধ্যরামপুর ও গাজীপুরের টঙ্গী থেকে আসামিদের কাছ থেকে দুই লাখ ১৫ হাজার ৩১৪ ইয়াবা বড়ি, ইয়াবা বিক্রির নগদ ১৮ লাখ ৯৯ হাজার ৬০ টাকা, বিভিন্ন ব্যাংকের আটটি চেকবই, গাড়ি, অস্ত্র ও গুলি উদ্ধার করে র্যা ব-৭।
