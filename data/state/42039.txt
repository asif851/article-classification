
নতুন নির্বাচন কমিশনের অধীনে নির্বাচনে অংশ নেও​য়ার জন্য বিএনপির প্রতি আহ্বান জানিয়েছেন আইনমন্ত্রী আনিসুল হক। তিনি বলেছেন, বিএনপি মানুক আর না মানুক নতুন কমিশনের অধীনেই পরবর্তী নির্বাচন হবে। বিএনপির কথায় নতুন সিইসি পদত্যাগ করবেন না।শুক্রবার দুপুর ১২টার দিকে ব্রাহ্মণবাড়িয়ার আখাউড়া উপজেলার দেবগ্রাম পাইলট উচ্চ বিদ্যালয় মাঠে আয়োজিত এক অনুষ্ঠানে আইনমন্ত্রী এসব কথা বলেন। মোবাইল থেরাপি ভ্যান কার্যক্রমের উদ্বোধন ও প্রতিবন্ধীদের মধ্যে হুইল চেয়ার বিতরণ উপ​লক্ষে আয়োজিত ওই অনুষ্ঠানে প্রধান অতিথি ছিলেন তিনি।আইনমন্ত্রী আনিসুল হক বলেছেন, সংবিধানে বলা আছে, আইন না করা পর্যন্ত রাষ্ট্রপতিই নির্বাচন কমিশন গঠন করবেন। সংবিধান ও আইনের মাধ্যমেই নতুন নির্বাচন কমিশন গঠন করা হয়েছে। নিবন্ধিত সব রাজনৈতিক দলের সঙ্গে আলোচনা করেই রাষ্ট্রপতি দেশের বিজ্ঞ ব্যক্তিদের নিয়ে সার্চ কমিটি গঠন করেছিলেন। এই সার্চ কমিটির দেওয়া ১০ জনের নাম থেকে রাষ্ট্রপতি নতুন নির্বাচন কমিশন গঠন করেছেন। আওয়ামী লীগের তালিকা থেকে প্রধান নির্বাচন কমিশনার (সিইসি) বানানো হয়নি।
আইনমন্ত্রী আরও বলেন, ‘মাগুরা আর মিরপুরের আজিজ মার্কা নির্বাচন করা বিএনপি এখন শেখাতে চায় কীভাবে নির্বাচন করতে হবে।’
প্রতিবন্ধীদের অভিভাবকদের উদ্দেশে আনিসুল হক বলেন, ‘জাতির জনক বঙ্গবন্ধু শেখ মুজিবুর রহমান ১৯৭২ সালের সংবিধানে প্রতিবন্ধীদের জন্য একটা জায়গা রেখে গেছেন। সেই ব্যবস্থার ওপর দাঁড়িয়েই আমরা প্রতিবন্ধীদের সেবার মান উঁচু থেকে উঁচুতে নিয়ে যাব। ২০১৩ সালে প্রতিবন্ধীদের সুরক্ষায় আইন হয়েছে। প্রধানমন্ত্রী শেখ হাসিনার মেয়ে সায়মা ওয়াজেদ প্রতিবন্ধীদের কল্যাণে বিশ্বব্যাপী আন্দোলন করে যাচ্ছেন। প্রতিবন্ধীরা এখন আর অসহায় নন। প্রধানমন্ত্রী শেখ হাসিনাও তাঁদের আছেন। আমিও তাঁদের পাশে থাকতে চাই।’ প্রতিবন্ধীদের প্রতি সবাইকে সদয় হওয়ার আহ্বান জানান মন্ত্রী।
এর আগে প্রতিবন্ধীদের জন্য জাতীয় প্রতিবন্ধী উন্নয়ন ফাউন্ডেশন আয়োজিত এ অনুষ্ঠানে ৫০ জন শারীরিক প্রতিবন্ধীকে হুইল চেয়ার দেওয়া হয়। এ ছাড়া ৬১টি পরিবারের জন্য নতুন বিদ্যুৎ সংযোগ উদ্বোধন ও দেবগ্রাম পাইলট উচ্চ বিদ্যালয়ের নতুন ভবন উদ্বোধন করেন আইনমন্ত্রী। পরে মন্ত্রী মোবাইল থেরাপি ভ্যানের কার্যক্রম উদ্বোধন করেন।
জাতীয় প্রতিবন্ধী উন্নয়ন ফাউন্ডেশনের ব্যবস্থাপনা পরিচালক কামরুন নাহার খানমের সভাপতিত্বে অনুষ্ঠানে বক্তব্য দেন সমাজকল্যাণ মন্ত্রণালয়ের অতিরিক্ত সচিব সুশান্ত কুমার প্রামাণিক, ব্রাহ্মণবাড়িয়ার জেলা প্রশাসক রেজওয়ানুর রহমান ও আখাউড়া পৌরসভার মেয়র তাকজিল খলিফা।
