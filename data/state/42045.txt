
রাজনীতিতে হেরে গিয়ে বিএনপি চেয়ারপারসন খালেদা জিয়া জনগণের বিরুদ্ধে যুদ্ধ ঘোষণা করেছেন বলে মন্তব্য করেছেন বেসামরিক বিমান পরিবহন ও পর্যটনমন্ত্রী রাশেদ খান মেনন।আজ বুধবার রাজধানীর সেগুন বাগিচা হাইস্কুলের সামনে এক মানববন্ধন কর্মসূচিতে মেনন বলেন, ‘খালেদা জিয়ার আসল লক্ষ্য দেশের শিক্ষাব্যবস্থা ধ্বংস করা। তিনি একাত্তরের রাজাকার আলবদরদের মতো দেশের বুদ্ধিবৃত্তিক ও মেধাবিকাশকে ধ্বংস করতে চান।’শিক্ষাব্যবস্থা ধ্বংস ও নৈরাজ্যের বিরুদ্ধে স্থানীয় শিক্ষার্থী, অভিভাবক ও শিক্ষকেরা এ মানববন্ধন কর্মসূচির আয়োজন করে।ওয়ার্কার্স পার্টির সভাপতি রাশেদ খান মেনন বলেন, ১৫ লাখ এসএসসি পরীক্ষার্থীকে জিম্মি করে আন্দোলনের নামে কোনো নৈরাজ্য সহ্য করা হবে না। কোমলমতি শিক্ষার্থীদের ভবিষ্যৎ​ ধ্বংসের চক্রান্ত রুখে দেওয়ার জন্য তিনি ছাত্র, শিক্ষক, অভিভাবকসহ সচেতন দেশবাসীকে সোচ্চার হওয়ার আহ্বান জানান।
