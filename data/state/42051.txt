
ঢাকা উত্তর সিটি করপোরেশনের মেয়র পদে উপনির্বাচন ও সম্প্রসারিত অংশের কাউন্সিলর নির্বাচন স্থগিত করে হাইকোর্টের দেওয়া আদেশ স্থগিত চেয়ে আবেদন করেছে নির্বাচন কমিশন (ইসি)। এর আগে গত ১৭ জানুয়ারি আলাদা রিট মামলার পরিপ্রেক্ষিতে আদালত ডিএনসিসি নির্বাচনের তফসিলের কার্যকারিতা স্থগিত করেন।
আজ বৃহস্পতিবার দুপুরে চেম্বার বিচারপতির আদালতে নির্বাচন কমিশনের করা পৃথক লিভ টু আপিল আবেদন শুনানির জন্য উঠবে বলে জানিয়েছেন সংশ্লিষ্ট আইনজীবীরা।
আনিসুল হকের মৃত্যুতে ডিএনসিসির মেয়র পদটি শূন্য হয়। আইন অনুযায়ী ইসি ৯ জানুয়ারি এই পদে উপনির্বাচন এবং ডিএনসিসিতে নতুন যুক্ত ১৮টি ওয়ার্ডে সাধারণ নির্বাচন এবং দক্ষিণ সিটি করপোরেশনে যুক্ত হওয়া ১৮টি ওয়ার্ডের নির্বাচনের তফসিল দিয়েছিল। ২৬ ফেব্রুয়ারি ভোট হওয়ার কথা ছিল।
