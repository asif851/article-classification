
বিএনপি-জামায়াত ও শিবিরকে জঙ্গি সন্ত্রাসী গোষ্ঠী হিসেবে উল্লেখ করে প্রধানমন্ত্রী শেখ হাসিনা অভিযোগ করেছেন, তারা আন্দোলনের নামে সরকারি-বেসরকারি প্রতিষ্ঠান, ব্যক্তি ও সম্পত্তির ওপর ধ্বংসযজ্ঞ ও নাশকতা চালিয়েছে।
আজ বুধবার সকালে গাজীপুরের কালিয়াকৈর উপজেলার সফিপুর আনসার-ভিডিপি একাডেমিতে বাংলাদেশ আনসার ও গ্রাম প্রতিরক্ষা বাহিনীর ৩৪তম জাতীয় সমাবেশে প্রধানমন্ত্রী এসব কথা বলেন।
শেখ হাসিনা বলেন, তাদের নির্মম লক্ষ্যবস্তুতে পরিণত হয়েছিল ট্রেন ও রেললাইন। আনসার ও গ্রাম প্রতিরক্ষা বাহিনী রেলের নাশকতা রোধে তাত্পর্যপূর্ণ অবদান রেখেছে। নির্বাচনেও আনসার বাহিনী অত্যন্ত দায়িত্বশীল ভূমিকা পালন করেছে।
আনসার বাহিনীর উদ্দেশে শেখ হাসিনা বলেন, ‘আওয়ামী লীগ সরকার সব সময় আনসার বাহিনীর উন্নয়ন  ও কল্যাণের জন্য কাজ করেছে। ৯৬-এর সরকারের সময় এ বাহিনীকে জাতীয় পতাকা প্রদান করা হয়েছে। ব্যাটালিয়ন আনসারদের চাকরি ১৫ বছর থেকে কমিয়ে নয় বছর পূর্ণ হলে চাকরি স্থায়ী করার ব্যবস্থা করা হয়েছে। ইতিমধ্যে ১৩ হাজার ৯৭ জনের চাকরি স্থায়ী করা হয়েছে। তাদেরকে মূল বেতনের ৩০ শতাংশ হারে ঝুঁকি ভাতা ও মহার্ঘ ভাতা প্রদান করা হচ্ছে। উত্সব-ভাতা বৃদ্ধি করা হয়েছে। টাইম স্কেল, বিশেষ বিবেচনায় দুটি বার্ষিক বর্ধিত বেতন ও রেশন ভাড়া ৫০ থেকে ৮০ টাকায় উন্নীত করা হয়েছে। কর্তব্যরত অবস্থায় মৃত্যুবরণ করলে পাঁচ লাখ ও গুরুতর আহত হলে এক লাখ টাকার আর্থিক অনুদান প্রদানের ব্যবস্থা নেওয়া হয়েছে। ব্যাটালিয়ন আনসারদের পারিবারিক রেশনের ব্যবস্থা করা হয়েছে।’
প্রধানমন্ত্রী শেখ হাসিনা হেলিকপ্টারে করে সফিপুর আনসার একাডেমিতে যান। তিনি সকাল সাড়ে ১০টায় আনসার একাডেমির প্যারেড গ্রাউন্ডে পৌঁছান। সেখানে স্বরাষ্ট্র  প্রতিমন্ত্রী আসাদুজ্জামান খাঁন ও মহাপরিচালক নাজিম উদ্দিন তাঁকে স্বাগত জানান। পরে তিনি খোলা জিপে প্যারেড পরিদর্শন এবং আনসার সদস্যদের কুচকাওয়াজে সালাম গ্রহণ করেন।
প্রধানমন্ত্রী বলেন, একটি নতুন ব্যাটালিয়ন গঠনের অনুমোদন দেওয়া হয়েছে। ব্যাটালিয়নের সব সদস্যকে ৭ দশমিক ৬২ সেন্টিমিটার অটোমেটিক রাইফেল প্রদান করা হয়েছে। তিনি আশা প্রকাশ করেন, ব্যাটালিয়ন আনসার সদস্যরা এখন সব বাহিনীর সঙ্গে তাল মিলিয়ে কাঙ্ক্ষিত ভূমিকা রাখতে সক্ষম হবে। এ বাহিনীর কমান্ড কাঠামোকে আরও শক্তিশালী করার লক্ষ্যে প্রয়োজনীয় ব্যবস্থা নেওয়া হবে। এই বাহিনীকে পদোন্নতির পাশাপাশি পিসি, এপিসি সদস্যদের র্যাঙ্ক ও ব্যাজে সমতা আনা হয়েছে। এই বাহিনীতে আরও ৬৭২ জন মহিলা আনসারের পদ সৃষ্টি করা হয়েছে।
আনসার ও ভিডিপি বাহিনীতে বিশেষ অবদানের স্বীকৃতিস্বরূপ বীরত্বপূর্ণ, সেবামূলকসহ চারটি ক্যাটাগরিতে ৮০ জন আনসার ও ভিডিপি সদস্যকে পদক প্রদান করেন প্রধানমন্ত্রী শেখ হাসিনা। পরে প্রধানমন্ত্রী শেখ হাসিনা আনসার একাডেমির লেকের ধারে মনোজ্ঞ সাংস্কৃতিক অনুষ্ঠান উপভোগ করেন।

