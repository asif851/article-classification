
দিনাজপুরের বীরগঞ্জ উপজেলার প্রেমবাজারে কথিত বৈশাখী মেলায় জুয়া, হাউজি ও অশ্লীলতা বন্ধের দাবিতে স্থানীয় জনতা পঞ্চগড়-ঢাকা মহাসড়ক অবরোধ করে থানার সামনে বিক্ষোভ করছে।
সোমবার রাত ৯ টা থেকে শুরু হয়ে সাড়ে দশটায় এ প্রতিবেদন লেখা পর্যন্ত অবরোধ চলছিল। এতে সড়কের দুই পাশে শত যানবাহন আটকা পড়েছে। বীরগঞ্জ-খানসামা সড়কের পাশে প্রেমবাজার এলাকায় বৈশাখী মেলা চলছে। অভিযোগ উঠেছে, মেলার নামে সেখানে জুয়া, হাউজি ও অশ্লীলতা চলছে।  রাতে বিক্ষোভে অংশ নিয়ে উপজেলা বীরগঞ্জ আওয়ামী লীগের সভাপতি জাকারিয়া জাকা প্রথম আলোকে বলেন, দীর্ঘদিন থেকে একটি মহল বীরগঞ্জে জুয়া-হাউজি চালিয়ে আসছিল। অনেক সংগ্রামের পর বীরগঞ্জে এসব জুয়া-হাউজি বন্ধ করা হয়। আবারও ওই মহলটি মেলার নামে জুয়া-হাউজি চালু করেছে।বিক্ষোভে ছাত্রলীগের সহসভাপতি আবু হুসাইন বিপু বলেন, মেলায় জুয়া-হাউজি চালানোর পরিকল্পনার বিষয়টি জানতে পেরে প্রশাসনকে স্থানীয় জনগণের পক্ষ থেকে বারবার সতর্ক করা হয়েছিল। কিন্তু জনমত উপেক্ষা করে কথিত বৈশাখী মেলার নামে জুয়া-হাউজি শুরু করা হয়েছে।  বীরগঞ্জ থানার ভারপ্রাপ্ত কর্মকর্তা (ওসি) শাকিলা পারভীন মহাসড়ক অবরোধের কথা স্বীকার করে জানান, উচ্চ আদালত থেকে অনুমতি নিয়ে মেলা শুরু হয়েছে এবং মেলায় হাউজি চালানোর অনুমতি দেওয়া আছে। কিন্তু এখনো মেলায় জুয়া বা হাউজি কোনোটাই শুরু হয়নি।
