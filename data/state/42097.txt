
নারায়ণগঞ্জে জেলা ও দায়রা জজ আদালত ভবনের গণশৌচাগারে বিকট শব্দে বিস্ফোরণ ঘটেছে। গতকাল বৃহস্পতিবার দুপুরে এ বিস্ফোরণের ঘটনায় আদালত চত্বরে কিছু সময়ের জন্য আতঙ্ক ছড়িয়ে পড়ে। এ ঘটনায় জড়িত সন্দেহে পুলিশ আদালত চত্বর থেকে এক নারীকে আটক করেছে।প্রত্যক্ষদর্শী ও পুলিশ জানায়, জজ আদালতের নিচতলার শৌচাগারে বিস্ফোরণের ঘটনা ঘটে বেলা দেড়টার দিকে। এ ঘটনায় শৌচাগারের ঘুলঘুলির কাচ ভেঙে গেছে এবং দেয়ালের পলেস্তারা কিছুটা খসে পড়েছে। বিস্ফোরণের পরপরই আদালতপাড়ার মূল ফটকে তালা লাগিয়ে অতিরিক্ত পুলিশ মোতায়েন করা হয়। দর্শনার্থীদের শরীর তল্লাশি করে ছোট ফটক দিয়ে ঢোকার ব্যবস্থা করা হয়।নারায়ণগঞ্জ জেলা জজ ও দায়রা জজ আদালত, মুখ্য বিচারিক হাকিম আদালত, জেলা প্রশাসক, পুলিশ সুপার, সার্কিট হাউস ও জেলা সিভিল সার্জনের কার্যালয় এক চত্বরে পাশাপাশি অবস্থিত।
