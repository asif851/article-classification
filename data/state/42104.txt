
সড়ক পরিবহন ও সেতুমন্ত্রী ওবায়দুল কাদের বলেছেন, বিএনপি গণ-আন্দোলনের ডাক দিয়ে বারবার ব্যর্থ হয়ে দেশের গৌরবোজ্জ্বল ইতিহাস ও মুক্তিযুদ্ধ নিয়ে মিথ্যাচার করছে।গতকাল সোমবার মন্ত্রী তাঁর নির্বাচনী এলাকা নোয়াখালীর কবিরহাট পৌর মিলনায়তনে দরিদ্র ও দুস্থদের মাঝে শীতবস্ত্র বিতরণ শেষে এসব কথা বলেন।মন্ত্রী বলেন, ‘আন্তর্জাতিক উগ্রবাদের এ দেশীয় দোসরেরা ঘোলা পানিতে মাছ শিকারের তৎপরতায় ব্যস্ত। তাদের রুখতে হবে। বিজয়ের মাসে শেখ হাসিনার নেতৃত্বে গণতন্ত্র, স্বাধীনতা ও উন্নয়নের শত্রুদের প্রতিহত করার জন্য সবাইকে অঙ্গীকারবদ্ধ হতে হবে।’এ সময় অন্যদের মধ্যে উপস্থিত ছিলেন, জেলা প্রশাসক বদরে মুনির ফেরদৌস, পুলিশ সুপার ইলিয়াছ শরীফ, কবিরহাট উপজেলা পরিষদের চেয়ারম্যান কামরুন নাহার শিউলি, কবিরহাট পৌরসভার মেয়র জহিরুল হক রায়হান।
