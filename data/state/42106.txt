
 
স্বাস্থ্যমন্ত্রী মোহাম্মদ নাসিম জানিয়েছেন, দেশে মোট চাহিদার ৯৮ শতাংশ ওষুধ দেশে উৎপাদিত হয়। বিশ্ব স্বাস্থ্য সংস্থার জিএমপি গাইডলাইন অনুসরণ না করা এবং ভেজাল ও নিম্নমানের ওষুধ উৎপাদনের দায়ে ৮৬টি ওষুধ উৎপাদনকারী প্রতিষ্ঠানের লাইসেন্স সাময়িক এবং ১৯টি প্রতিষ্ঠানের লাইসেন্স স্থায়ীভাবে বাতিল করা হয়েছে।আজ মঙ্গলবার সংসদের প্রশ্নোত্তরে সংরক্ষিত আসনের লুৎফা তাহেরের প্রশ্নের জবাবে মন্ত্রী জাতীয় সংসদকে এ তথ্য জানান। স্পিকার শিরীন শারমিন চৌধুরীর সভাপতিত্বে প্রশ্নোত্তর টেবিল উত্থাপিত হয়।
স্বাস্থ্যমন্ত্রী জানান, সরকারের আন্তরিকতা ও উদারনীতির ফলে ওষুধশিল্প অন্যতম শিল্পে পরিণত হয়েছে। বর্তমানে দেশে উৎপাদিত বিভিন্ন ধরনের ওষুধ ও ওষুধের কাঁচামাল বিশ্বের ১২৭টি দেশে রপ্তানি হচ্ছে। এটি ক্রমে বাড়ছে।
মন্ত্রী জানান, বিশ্ব স্বাস্থ্য সংস্থার জিএমপি (গুড ম্যানুফ্যাকচারিং প্র্যাকটিস) গাইডলাইন যথাযথভাবে অনুসরণ না করায় এবং ভেজাল ও নিম্নমানের ওষুধ উৎপাদনের দায়ে ৮৬টি ওষুধ উৎপাদনকারী প্রতিষ্ঠানের লাইসেন্স সাময়িকভাবে বাতিল করা হয়েছে। ১৯টি প্রতিষ্ঠানের লাইসেন্স স্থায়ীভাবে বাতিল করা হয়েছে। এ ছাড়া ভেজাল ও নিম্নমানের ওষুধ উৎপাদন করায় গত বছরের জানুয়ারি থেকে ডিসেম্বরের মধ্যে ৬১টি পদের ওষুধের নিবন্ধন বাতিল ও ১৪টি পদের ওষুধের নিবন্ধন সাময়িক বাতিলসহ প্রতিষ্ঠানগুলোর সংশ্লিষ্ট ব্যক্তিদের বিরুদ্ধে আইনানুগ ব্যবস্থা নেওয়া হয়েছে।
সরকারদলীয় চট্টগ্রাম-১১ আসনের সাংসদ এম আবদুল লতিফের প্রশ্নের জবাবে মন্ত্রী জানান, বর্তমানে অনুমোদিত ২৬ হাজার ৯১০টি ব্র্যান্ডের অ্যালোপ্যাথিক ওষুধ বাজারে রয়েছে।
সরকারদলীয় অপর সাংসদ ইসরাফিল আলমের প্রশ্নের জবাবে স্বাস্থ্যমন্ত্রী জানান, বাংলাদেশে অ্যালোপ্যাথিক, ইউনানি, আয়ুর্বেদিক, হোমিওপ্যাথিক ও হারবাল ওষুধ প্রস্তুতকারী কারখানার সংখ্যা ৮৫১টি।
এবার হজে যাবেন ১ লাখ ২৭ হাজার ১৯৮ জনতরিকত ফেডারেশনের এম এ আউয়ালের প্রশ্নের জবাবে ধর্মমন্ত্রী মতিউর রহমান জানান, চুক্তি অনুযায়ী এ বছর ১ লাখ ২৭ হাজার ১৯৮ জন হজ পালনে যেতে পারবেন। এর মধ্যে ব্যালটি ১০ হাজার এবং নন-ব্যালটি ১ লাখ ১৭ হাজার ১৯৮ জন।
সংরক্ষিত পুরাকীর্তি ৪৫৯সংরক্ষিত আসনের দিলারা বেগমের প্রশ্নের জবাবে সংস্কৃতিমন্ত্রী আসাদুজ্জামান নূর জানান, প্রত্নতত্ত্ব অধিদপ্তরের সংরক্ষিত পুরাকীর্তির সংখ্যা ৪৫৯টি। এর মধ্যে রয়েছে রংপুর বিভাগে ৫১টি, রাজশাহী বিভাগে ১৩৫টি, খুলনা বিভাগে ৮৩টি, বরিশাল বিভাগে ২০টি, ঢাকা বিভাগে ৮৯টি, ময়মনসিংহ বিভাগে ১৭টি, সিলেট বিভাগে ১৩টি এবং চট্টগ্রাম বিভাগে ৫১টি।
