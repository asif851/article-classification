
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, বিএনপিকে নিয়ে সরকার খুব বেকায়দায় আছে। তিনি বলেন, ‘বিএনপিকে সমাবেশ করার অনুমতি দিলে বলে, সরকার বাধ্য হয়ে অনুমতি দিয়েছে। আবার অনুমতি না দিলে বলে, দেশে গণতন্ত্র নেই। এখন আপনারাই বলেন, বিএনপিকে নিয়ে আমরা কী করি?’
আজ বুধবার দুপুরে সচিবালয়ে এক ব্রিফিংয়ে সাংবাদিকদের প্রশ্নের জবাবে ওবায়দুল কাদের এ কথা বলেন।
বিএনপিকে সমাবেশ করার অনুমতি দেওয়ার বিষয়ে সাংবাদিকের এক প্রশ্নের জবাবে মন্ত্রী বলেন, ‘বিএনপিকে সমাবেশের অনুমতি দেওয়া হবে কি না, মহানগর পুলিশের (ডিএমপি) কমিশনারের ব্যাপার। তারা বিএনপির সমাবেশকে নিরাপদ মনে করলে অনুমতি দেবে। নিরাপদ মনে না করলে অনুমতি দেবে না। এই সমাবেশের অনুমতি দেওয়া না-দেওয়া নিয়ে আমরা বেকায়দায় আছি।’
এ সময় বিএনপির আন্দোলনের বিষয়ে ওবায়দুল কাদের বলেন, সরকারকে বাধ্য করতে গত নয় বছরে নয় মিনিটের জন্যও বিএনপি কিছু করে দেখাতে পারেনি। তাদের শাসনামলে আওয়ামী লীগের এমনও দিন গেছে যে দলের কার্যালয়ের সামনে পর্যন্ত দাঁড়ানো যায়নি।
সেতুমন্ত্রী বলেন, ‘মানুষ এখন ইলেকশনের মুডে আছে, আন্দোলনের মুডে নয়।’ তিনি বলেন, ভোট পেতে হলে উন্নয়ন দেখাতে হয়, কাজ দেখাতে হয়। বিএনপির এমন কোনো কাজ নেই, যা নিয়ে মানুষের কাছে ভোট চাইতে যাবে।
এ সময় সাংবাদিকেরা রাস্তাঘাটের বেহাল দশার বিষয়ে সেতুমন্ত্রীর কাছে জানতে চান। তিনি বলেন, ‘রাস্তাঘাটের অবস্থা বেহাল নয়। তিন-চার মাসের মধ্যেই সংস্কারকাজ শেষ হবে। কাজ শেষ হওয়ার পর মানুষ সুখে-শান্তিতে ও আরামে চলাফেরা করতে পারবে।’
 
