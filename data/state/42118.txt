
বাংলা ভাষার একজন গুরুত্বপূর্ণ কথাশিল্পী আখতারুজ্জামান ইলিয়াস। তাঁর জীবন ও রচনাকর্ম সম্পর্কে কোনো বইয়ের প্রকাশ নিঃসন্দেহে আনন্দজনক ঘটনা। এবারের একুশে বইমেলায় ইত্যাদি গ্রন্থ প্রকাশ থেকে প্রকাশিত হয়েছে কথাসাহিত্যিক হাসান আজিজুল হকের আমার ইলিয়াস। আলাপচারিতা ও সম্পাদনা চন্দন আনোয়ার। এতে আছে ইলিয়াস সম্পর্কে হাসান আজিজুল হকের পাঁটি প্রবন্ধ, ইলিয়াস সম্পর্কে হাসানের দেওয়া দুটি সাক্ষাৎকার, হাসানকে লেখা ইলিয়াসের চারটি চিঠি এবং সম্পাদক চন্দন আনোয়ারের প্রবন্ধ ‘হাসানের ইলিয়াস’।হাসান আজিজুল হক আখতারুজ্জামান ইলিয়াসের সাহিত্যকর্ম ও তাঁর জীবনের নানা দিক সম্পর্কে মন্তব্য করেছেন। ‘আখতারুজ্জামান ইলিয়াসের বিষবৃক্ষ’ প্রবন্ধে তিনি লিখেছেন, ‘আখতারুজ্জামান ইলিয়াস গত পনের বছরে গদ্য লেখার জন্য নিজের রক্তপাত ঘটিয়েছেন। এমন অসাধারণ শ্রম ও সততা আমি আর দেখিনি, এমন আন্তরিকতাও নয়। এর ফলেই পাওয়া গেল “অন্য ঘরে অন্যস্বর”-এর মতো বই, বাংলাদেশের গল্পসাহিত্যে উল্লেখযোগ্য একটি বই, বাংলা ভাষার গল্পের ক্ষেত্রেও বটে।’এ বইয়ে হাসান আজিজুল হকের দৃষ্টিতে ইলিয়াস ধরা পড়েন তাঁর সামগ্রিকতা নিয়ে। হাসান বলেন, ‘শ্মশানে মড়া পুড়িয়ে চণ্ডালের যে অবস্থা, ইলিয়াসেরও তা-ই। সব কটি চশমা খুলে বসে আছেন। অথচ আমাদের সাহিত্যে চশমার তো অন্ত নেই। ছেঁদো আবেগের চশমা; ধর্মের, সম্প্রদায়ের রঙিন চশমা, কত আছে। ইলিয়াসের খোলা চোখের দৃষ্টি সমকালের মূলটুকু দেখে নেয়, তাঁর দাঁত নখ সবই বাজপাখির মতো তড়িঘড়ি ও সোজাসুজি, আর ঠিক সেইটুকুই তিনি লিখতে বসে যান। বইটি পাওয়া যাচ্ছে বইমেলায় ইত্যাদি গ্রন্থ প্রকাশের প্যাভিলিয়নে। 
