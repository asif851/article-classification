
আগামী ৪ ফেব্রুয়ারি ‘দেশটাকে পরিষ্কার করি দিবস’ পালন করবে ‘পরিবর্তন চাই’ নামের একটি সংগঠন। আজ শনিবার জাতীয় প্রেসক্লাবে তৃতীয় এ উপলক্ষে এক সংবাদ সম্মেলনে এ ঘোষণা দেওয়া হয়।
এবার তৃতীয়বারের মতো এ দিবস পালিত হবে। এ বছর এ দিবসের স্লোগান ‘সারা দেশে ডাস্টবিন চাই, পরিবর্তন করি, পরিবর্তন চাই’।সংবাদ সম্মেলনে স্থপতি মোবাশ্বের হোসেন বলেন, ঢাকা শহরে ডাস্টবিন দেওয়ার আগে এর সঙ্গে জনমানুষকেও সচেতন করা দরকার ছিল। ওয়ার্ড কাউন্সিলর বা এলাকার মানুষ জানত না কোথায় ডাস্টবিনগুলো বসানো হবে। এ কারণে তারা এর ব্যবহারে সচেতন ছিল না। যথাযথ ও সমন্বিত পরিকল্পনার অভাবে ভালো প্রকল্পও ব্যর্থ হয়।স্থপতি মোবাশ্বের হোসেন বলেন, ‘ডাস্টবিন চাইলে কেবল হবে না। এগুলো নিয়মিত পরিষ্কার না করা হলে মানুষের কোনো কাজে আসবে না। মিরপুর ১০ নম্বরের ডাস্টবিন দীর্ঘদিন ধরে পরিষ্কার করা হয়নি। তাই এটা তেমন কোনো কাজে আসেনি।’ তিনি আরও বলেন, সিটি করপোরেশনের পক্ষ থেকে প্রতিটি ডাস্টবিনে নির্দিষ্টভাবে লেখা থাকতে হবে, এগুলো কখন পরিষ্কার করা হবে। সে সময়ের মধ্যে সবাই নিজ ঘরের বা প্রতিষ্ঠানের আবর্জনা নিয়ে এতে ফেলবে।সংবাদ সম্মেলনে বন ও পরিবেশ মন্ত্রণালয়ের যুগ্ম সচিব অধ্যাপক মঞ্জুরুল হান্নান খান বলেন, ‘পরিবেশ অপরিচ্ছন্ন করা আমাদের সামাজিক ব্যাধি। আমাদের ব্যবহারের কারণে পরিবেশ অপরিষ্কার হয়। প্রকৃতি নিজেকে কখনো অপরিষ্কার করে না। আমরা ব্যক্তিগতভাবে নাগরিক দায়িত্ব পালন করছি না। সরকার সব করে দেবে, এটা ভাবা ঠিক না।’অনুষ্ঠানের সভাপতি ও ‘পরিবর্তন চাই’-এর চেয়ারম্যান ফিদা হক বলেন, ‘২০১৪ সাল থেকে প্রতিবছর ফেব্রুয়ারি মাসের প্রথম শনিবার “দেশটাকে পরিষ্কার করি দিবস” পালন করছি। “দেশটাকে পরিষ্কার করি দিবস ২০১৪” অভিযানের অংশ হিসেবে আমরা ঢাকাসহ কয়েকটি বিভাগীয় শহরে প্রায় ১৫০টি ডাস্টবিন স্থাপন করেছি। গত বছর সারা দেশের ৬৪টি জেলার ১০০টি স্থানে স্কুল, কলেজ, বিশ্ববিদ্যালয়গুলোর ৭০ হাজারের বেশি স্বেচ্ছাসেবক নিয়ে দিবসটি পালন করেছি।’ফিদা হক বলেন, ৪ ফেব্রুয়ারি শনিবার বেলা ১১টা থেকে ১টা পর্যন্ত রাজধানীর মিরপুরের বিভিন্ন এলাকা থেকে প্রতিটি দল পরিচ্ছন্নতার অভিযান চালিয়ে মিরপুর ১০ নম্বরে এসে সমাপনী অনুষ্ঠান পালন করবে।সংবাদ সম্মেলনে ‘দেশটাকে পরিষ্কার করি দিবস ২০১৭’ নিয়ে নির্মিত পাঁচটি তথ্যচিত্র প্রদর্শন করা হয়। সংবাদ সম্মেলনে আরও উপস্থিত ছিলেন ওয়ার্ল্ড ইউনিভার্সিটির অধ্যাপক মো. আবদুল জলিল, ফিন্যান্সিয়াল ইনস্টিটিউট আইপিডিসির মাহজাবিন ফেরদৌস প্রমুখ।‘দেশটাকে পরিষ্কার করি দিবস ২০১৭’ আয়োজনে পৃষ্ঠপোষকতা করছে অ্যাকশন এইড বাংলাদেশ, আইপিডিসি, কিউবি, বিজিএমইএ এবং সূর্যমুখী লিমিটেড।
