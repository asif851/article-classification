
সারা দেশে গরিব প্রসূতিদের বিনা মূল্যে অ্যাম্বুলেন্স-সেবা দেওয়ার সিদ্ধান্ত নিয়েছে স্বাস্থ্য ও পরিবারকল্যাণ মন্ত্রণালয়।
আজ বুধবার সচিবালয়ে এক সংবাদ সম্মেলনে স্বাস্থ্যমন্ত্রী মোহাম্মদ নাসিম বলেন, ‘আমরা সিদ্ধান্ত নিয়েছি গর্ভবতী মায়েদের প্রসবকালীন সময়ে বিনা মূল্যে অ্যাম্বুলেন্স-সেবা দেব। গর্ভবতী মহিলাদের প্রসববেদনা উঠলে তাঁদের পরিবারের কেউ আশপাশের হাসপাতালগুলোর সঙ্গে ফোনে যোগাযোগ করে এই ফ্রি অ্যাম্বুলেন্স-সেবা নিতে পারবেন।’
অ্যাম্বুলেন্স ভাড়া জোগাড় করতে না পেরে অনেক নারী ঘরে অদক্ষ দাইয়ের সহযোগিতায় সন্তান প্রসব করে থাকেন। মূলত এই প্রেক্ষাপটেই স্বাস্থ্য মন্ত্রণালয় এই সিদ্ধান্ত নিল। ইতিমধ্যে সারা দেশের সব হাসপাতালে বিনা মূল্যে অ্যাম্বুলেন্স-সেবা দেওয়ার জন্য নির্দেশনা পাঠানো হয়েছে। 
এই সেবা দেওয়ার ক্ষেত্রে কেউ ইচ্ছে করে কোনো ধরনের অবহেলা করলে কঠোর ব্যবস্থা নেওয়া হবে বলেও জানান স্বাস্থ্যমন্ত্রী। 
এ ছাড়া চলতি (২০১৪-১৫) অর্থবছরের মধ্যে সারা দেশের ২০টি জেলা সদর হাসপাতালে আইসিইউ এবং সিসিইউ স্থাপন করা হবে বলে আজ সংবাদ সম্মেলনে জানান মোহাম্মদ নাসিম। সরকার পুরোনো জেলা ও জনসংখ্যাকে গুরুত্ব দিয়ে এই অর্থবছরে ২০টি জেলা সদর হাসপাতালে এই সেবা চালু করবে।
