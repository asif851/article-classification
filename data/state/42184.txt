
ঘন কুয়াশার কারণে এখন বেশির ভাগ সড়ক দুর্ঘটনা ঘটছে বলে জানিয়েছেন সড়ক পরিবহন ও সেতুমন্ত্রী ওবায়দুল কাদের। আজ শুক্রবার বিকেলে গাজীপুরের কালিয়াকৈর উপজেলার চন্দ্রা এলাকায় ঢাকা-টাঙ্গাইল মহাসড়কের চার লেন প্রকল্পের কাজ পরিদর্শনে এসে তিনি এ কথা বলেন।
এ সময় ওবায়দুল কাদের গাড়িচালকদের ঘন কুয়াশার মধ্যে গতি সীমিত রেখে গাড়ি চালানোর জন্য অনুরোধ করেন। তা ছাড়া চালকদের এ ব্যাপারে সতর্ক করতে মালিকদের প্রতি আহ্বান জানান তিনি।
মন্ত্রী আরও বলেন, ঢাকা-টাঙ্গাইল মহাসড়কের গাজীপুর থেকে টাঙ্গাইলের এলেঙ্গা পর্যন্ত চার লেনের কাজ দ্রুতগতিতে এগিয়ে চলছে। মহাসড়কের কাজের মধ্যে ৯টি ফ্লাইওভার, ২৬টি ব্রিজ, ৭টি কালভার্ট, ৫টি আন্ডারপাস তৈরি করা হবে। এ ছাড়া ঢাকা-টাঙ্গাইল মহাসড়কে সার্ভিস লাইন তৈরি করা হবে। ওই সার্ভিস লাইন বা বাইলেন দিয়ে ছোট ছোট যানবাহন বা বাস চলাচল করতে পারবে। ২০১৮ সালের ৩১ ডিসেম্বরের মধ্যে এ কাজ শেষ হবে বলে জানান তিনি।  প্রকৌশলীদের উদ্দেশে ওবায়দুল কাদের বলেন, এপ্রিল মাস থেকে বর্ষা শুরু হয়। বর্ষায় সংস্কার ও উন্নয়নকাজ করা যায় না। তাই এখনই যেসব রাস্তায় উন্নয়ন ও সংস্কারকাজ করা প্রয়োজন, সেগুলো বর্ষার আগেই দ্রুত শেষ করার নির্দেশ দেন তিনি।
এ সময় মন্ত্রীর সঙ্গে ঢাকা বিভাগীয় তত্ত্বাবধায়ক প্রকৌশলী সবুজ উদ্দিন খান, গাজীপুর সড়ক ও জনপথ বিভাগের নির্বাহী প্রকৌশলী ডি এ কে এন নাহিন রেজা, অতিরিক্ত পুলিশ সুপার আবদুস সবুরসহ সড়ক ও জনপথ বিভাগের সংশ্লিষ্ট কর্মকর্তারা উপস্থিত ছিলেন।
