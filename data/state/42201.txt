
রাজধানীর মোহাম্মদপুর এলাকায় আজ সোমবার ভোররাত চারটার দিকে ৪ হাজার ৯০০ পিস ইয়াবা বড়িসহ দুজনকে গ্রেপ্তার করেছে পুলিশ। গ্রেপ্তারকৃতরা হলেন মো. জাহাঙ্গীর ও মিন্টু হোসেন।
মোহাম্মদপুর থানার ভারপ্রাপ্ত কর্মকর্তা আজিজুল হক প্রথম আলোকে বলেন, আজ ভোরে সিএনজিচালিত অটোরিকশায় করে ফার্মগেট থেকে নূরজাহান রোডের দিকে যাচ্ছিলেন জাহাঙ্গীর ও মিন্টু। অটোরিকশাটি মোহাম্মদপুরের আসাদ অ্যাভিনিউতে চেকপোস্টের সামনে পৌঁছালে পুলিশের সন্দেহ হয়। পুলিশ অটোরিকশাটিকে থামায়। কিন্তু এ সময় ওই দুজন অটোরিকশা থেকে নেমে পালানোর চেষ্টা করেন। পরে পুলিশ ধাওয়া করে তাঁদের ধরে ফেলে। এরপর তাঁদের শরীর তল্লাশি করে ইয়াবাগুলো পাওয়া যায়।
প্রাথমিক জিজ্ঞাসাবাদে গ্রেপ্তারকৃতরা পুলিশকে জানান, চট্টগ্রাম থেকে ইয়াবার চালানটি ঢাকায় আনা হয়। পরে ইয়াবাগুলো সিরাজগঞ্জে পাঠানো হতো।এ ঘটনায় মামলা হয়েছে।
