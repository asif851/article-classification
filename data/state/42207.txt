
বরগুনার পাথরঘাটায় বঙ্গবন্ধুর জন্মদিনে উপজেলা আওয়ামী লীগের ভারপ্রাপ্ত সভাপতি মো. বেলায়েত হোসেন ও ভাইস চেয়ারম্যান ফাতিমা পারভিনের মধ্যে বাগ্‌বিতণ্ডা হয়েছে। বঙ্গবন্ধুর প্রতিকৃতিতে পুষ্পস্তবক অর্পণের কর্মসূচির সময় নিয়ে ওই বাগ্‌বিতণ্ডা হয়। এতে একে অপরকে আক্রমণাত্মক কথা বলে তাঁরা মারধর করতে উদ্যত হন।
গতকাল শুক্রবার সকাল আটটার দিকে ইউএনওর কার্যালয়ের সামনে এ ঘটনা ঘটেছে।
বাগ্‌বিতণ্ডার সময় উপস্থিত পাথরঘাটা পৌরসভার মেয়র মো. আনোয়ার হোসেন আকন ও পাথরঘাটা উপজেলা নির্বাহী কর্মকর্তা (ইউএনও) শাহ মো. কামরুল হুদা ঘটনার সত্যতা নিশ্চিত করেছেন।
উপজেলা আওয়ামী লীগের ভারপ্রাপ্ত সভাপতি মো. বেলায়েত হোসেন বলেন, ‘নির্ধারিত কর্মসূচিতে র‍্যালির পরে বঙ্গবন্ধুর প্রতিকৃতিতে পুষ্পস্তবক অর্পণ কর্মসূচি রাখা হয়েছে। কিন্তু ফাতিমা পারভিন র‍্যালির আগেই বঙ্গবন্ধুর প্রতিকৃতিতে পুষ্পস্তবক অর্পণের উদ্যোগ নেন। র‍্যালি বিলম্ব হওয়ার কারণ ও র‍্যালির আগে পুষ্পস্তবক অর্পণ কর্মসূচি জানতে গেলে তিনি (ফাতিমা পারভিন) আমাকে গালমন্দ করেন।’
 
