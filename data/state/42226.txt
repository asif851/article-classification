
চট্টগ্রামের লোহাগাড়া উপজেলায় চুনতি নলবনিয়া এলাকায় বখাটেরা উত্ত্যক্ত করায় তিন বোন শিক্ষাপ্রতিষ্ঠানে যেতে পারছে না বলে অভিযোগ পাওয়া গেছে। আজ রোববার লোহাগাড়া উপজেলা নির্বাহী (ইউএনও) কর্মকর্তার কাছে এ ব্যাপারে লিখিত অভিযোগ করেন ওই মেয়েদের মা।
অভিযোগ থেকে জানা যায়, ওই তিন বোনকে শিক্ষাপ্রতিষ্ঠানে না যেতে হুমকি দেন একই এলাকার মো. বেলাল, মো. আরাফাত ও মো. সোহেল। শিক্ষাপ্রতিষ্ঠানে গেলে তাঁদের অপহরণ করা হবে বলে ভয় দেখানো হয়।এ ব্যাপারে ওই তিন বোনের মা বলেন, তাঁর তিন মেয়ের মধ্যে একজন আলিম, একজন নবম শ্রেণি ও আরেকজন ষষ্ঠ শ্রেণিতে পড়ে। শিক্ষাপ্রতিষ্ঠান থেকে বাড়ি দূরে হওয়ায় প্রতিদিন একটি সিএনজি চালিত অটোরিকশায় তারা বিদ্যালয়ে ও মাদ্রাসায় আসা যাওয়া করে। ওই তিন ছেলে গত ৫ সেপ্টেম্বর সিএনজি ড্রাইভারকে হুমকি দেয় এবং তাঁর মেয়েদের হাত ধরে টানাটানি করে। এ ব্যাপারে তাঁর ছেলে অভিযুক্তদের জিজ্ঞাসা করলে তাঁকে তারা হাতুড়ি দিয়ে মারধর করে। তখন থেকে তাঁর মেয়েরা নিরাপত্তাহীনতায় ভুগছে এবং স্কুল-মাদ্রাসায় যেতে ভয় পাচ্ছে।চুনতি নলবনিয়ার সাবেক ইউনিয়ন পরিষদ সদস্য মো. জামিল বলেন, অভিযুক্তরা বখাটে। তাঁদের কাজ হচ্ছে স্কুলগামী ছাত্রীদের উত্ত্যক্ত করা। লোহাগাড়া উপজেলানির্বাহী কর্মকর্তা (ইউএনও) মো. ফিজনূর রহমান বলেন, অভিযুক্তদের বিরুদ্ধে আইনানুগ ব্যবস্থা নেওয়া হবে।লোহাগাড়া চুনতি পুলিশ ফাঁড়ির উপপরিদর্শক (এসআই) নুরুল ইসলাম বলেন, আসামিদের বাড়িতে তল্লাশি চালানো হয়েছে এবং অভিযুক্তদের গ্রেপ্তারের চেষ্টা চলছে।
