
জগন্নাথ বিশ্ববিদ্যালয়ের তিব্বত হলের দখল করার অভিযোগ অস্বীকার করেছেন স্বতন্ত্র সাংসদ ও আওয়ামী লীগের নেতা হাজি মোহাম্মদ সেলিম। তিনি বলেছেন, বিশ্ববিদ্যালয় কর্তৃপক্ষ যদি এ সম্পত্তির মালিকানার পক্ষে দালিলিক প্রমাণ দেখাতে পারে, তাহলে তিনি ওই সম্পত্তি ছেড়ে দেবেন।ওই জমির ওপর নির্মিত বিপণিবিতান গুলশান আরা সিটিতে গতকাল শুক্রবার বিকেলে সংবাদ সম্মেলন করে হাজি সেলিম এসব কথা বলেন। তাঁর দাবি, জাতীয় সংসদে ছাত্রলীগের বিরুদ্ধে বক্তব্য দেওয়ার কারণেই তাঁর বিরুদ্ধে সংগঠনটি এই অভিযোগ এনেছে। জানতে চাইলে জগন্নাথ বিশ্ববিদ্যালয়ের ছাত্রলীগের সভাপতি শরিফুল ইসলাম গতকাল প্রথম আলোকে বলেছেন, ছাত্রলীগ আগামী রোববার শিক্ষার্থীদের সঙ্গে নিয়ে হাজি সেলিমের দখল থেকে ওই হলের জায়গা পুনরুদ্ধার করবে। তিনি দাবি করেন, তিব্বত হল জগন্নাথ বিশ্ববিদ্যালয়ের বৈধ সম্পত্তি। ১৯৮৫ সালে তৎকালীন তিব্বত ছাত্রাবাসের শিক্ষার্থীদের সঙ্গে স্থানীয় বাসিন্দাদের সংঘর্ষ হয়। তখন কিছুদিন এই ছাত্রাবাস ফাঁকা ছিল। এ সুযোগে তৎকালীন বিএনপি-সমর্থিত ওয়ার্ড কমিশনার হাজি সেলিম সন্ত্রাসীদের নিয়ে ছাত্রাবাসটি দখল করে নেন।
