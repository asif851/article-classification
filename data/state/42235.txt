

প্রধানমন্ত্রী শেখ হাসিনা বলেছেন, জাতির পিতা বলেছিলেন, ‘কেউ দাবায় রাখতে পারবা না’। তিনি বলেন, বাঙালি জাতি কারও কাছে মাথা নত করবে না, কোনো দিন করেনি। আজ শনিবার বেলা সাড়ে ১১টার দিকে শরীয়তপুরের জাজিরায় পদ্মা সেতুর নদীশাসনকাজের উদ্বোধন করার পর এক অনুষ্ঠানে প্রধানমন্ত্রী এ কথা বলেন। বেলা একটার দিকে তিনি মাওয়ায় সেতুর মূল কাজের উদ্বোধন করেন।

মাওয়ায় সেতুর মূল কাজ উদ্বোধন, পাইলিং শুরু মাওয়ায় সেতুর মূল কাজের উদ্বোধনের পর সংক্ষিপ্ত বক্তব্য দেন প্রধানমন্ত্রী। তিনি আবার বাঙালি জাতিকে নিয়ে দৃঢ় প্রত্যয় ব্যক্ত করেন। তিনি বলেন, জাতির পিতা আমাদের মাথা উঁচু করে চলতে শিখিয়েছেন। শত বাধার মুখেও দেখাতে পেরেছি, আমরা পদ্মা সেতুর মতো একটি সেতু নিজস্ব অর্থায়নে করতে পারি। সেতুর কাজ যেন সময়মতো শেষ হয়, সে জন্য সবার দোয়া চান তিনি। স্বপ্নের পদ্মা সেতু নির্মাণে মানুষের আন্তরিকতা ও সহযোগিতা অতুলনীয় বলে মন্তব্য করেন শেখ হাসিনা। প্রধানমন্ত্রীর বক্তব্য শেষ হওয়ার সঙ্গে সঙ্গে সেতুর পাইলিংয়ের কাজ শুরু হয়ে যায়। মাইকে ঘোষণা করা হয়, ব্যবস্থাটি এমনভাবে করা ছিল, যাতে প্রধানমন্ত্রীর উদ্বোধনের পরই পাইলিং শুরু করা যায়।
পদ্মা সেতু প্রকল্পকে দুর্নীতিগ্রস্ত করার অপচেষ্টা চলেছে এর আগে জাজিরায় দেওয়া ভাষণে প্রধানমন্ত্রী বলেন, পদ্মা সেতু নির্মাণ তাঁর কাছে চ্যালেঞ্জ ছিল। পদ্মা সেতু নিয়ে ওঠা বিশ্বব্যাংকের দুর্নীতির অভিযোগের কথা স্মরণ করে তিনি বলেন, এ প্রকল্পকে দুর্নীতিগ্রস্ত করার অপচেষ্টা চলেছে। বিশ্বব্যাংকের সঙ্গে চুক্তি হওয়ার পর কোনো কারণ ছাড়া দুর্নীতির অভিযোগ আনা হয়। এ নিয়ে অনেক আলোচনা ও তর্কবিতর্ক চলেছে। কিন্তু বিশ্বব্যাংক দুর্নীতির অভিযোগের প্রমাণ দিতে পারেনি। এ প্রসঙ্গে তিনি একজন স্বনামধন্য ব্যক্তিত্ব, যিনি একটি ব্যাংকের এমডির পদ দখল করেছিলেন, তাঁকে সরিয়ে দেওয়ার ঘটনার কথা উল্লেখ করেন।
সহযোগিতার জন্য ধন্যবাদ ও কৃতজ্ঞতা পদ্মা সেতুতে বাংলাদেশের জনগণ স্বতঃস্ফূর্তভাবে সহায়তার হাত বাড়িয়ে দেওয়ায় ধন্যবাদ ও কৃতজ্ঞতা জানান প্রধানমন্ত্রী। তিনি বলেন, বাংলাদেশের মানুষের কাছে পাওয়া সাহস তাঁকে শক্তি জুগিয়েছে। শেখ হাসিনা বলেন, পদ্মা সেতু নির্মাণে সবার সহযোগিতা কাম্য। এপার-ওপার দুই পারের মানুষ সহযোগিতা করে যাচ্ছে। সে জন্য ধন্যবাদ। তিনি বলেন, পদ্মা সেতু হলে বাংলাদেশ উন্নতি ও সমৃদ্ধির পথে আরও একধাপ এগিয়ে যাবে।
অনুষ্ঠানে পরিবহন ও সেতুমন্ত্রী ওবায়দুল কাদেরসহ মন্ত্রিপরিষদের সদস্য, সেনাবাহিনীর প্রধান, সাংসদ ও এলাকাবাসী উপস্থিত ছিলেন। শরীয়তপুরের জাজিরায় প্রধানমন্ত্রীর বক্তব্যের আগে পরিবহন ও সেতুমন্ত্রী ওবায়দুল কাদের বলেন, প্রধানমন্ত্রী শেখ হাসিনার দৃঢ়তায় কারও কাছে মাথা নত না করে পদ্মা সেতুর কাজ চালিয়ে যাওয়া সম্ভব হয়েছে। তাঁর নেতৃত্বে অসাধ্যসাধন করা সম্ভব হয়েছে।
সকাল নয়টা ২০ মিনিটে প্রধানমন্ত্রীর হেলিকপ্টারে করে জাজিরার উদ্দেশে রওনা হওয়ার কথা ছিল। বেসরকারি টেলিভিশন চ্যানেল সূত্রে জানা গেছে, কুয়াশার কারণে তাঁর রওনা হতে কিছুটা দেরি হয়।
প্রধানমন্ত্রীর কর্মসূচিমাওয়ায় সেতুর মূল কাজ উদ্বোধনের পর প্রধানমন্ত্রী শ্রীনগরের দোগাছিতে পদ্মা সেতু এলাকায় তাঁর জন্য নির্মিত পদ্মা-১০ কটেজে অবস্থান করবেন। কটেজের তিনটি কক্ষে অত্যাধুনিক সব সুবিধা রয়েছে। ভেতরে থাকা একটি বিশাল স্ক্রিনে দেখা যাবে পদ্মা সেতুর সর্বশেষ তথ্য, সেতু এলাকার কোন প্রকল্পের কাজ কতটুকু এগোচ্ছে। এই কক্ষে বসে তিনি পদ্মা সেতু নিয়ে নির্মিত একটি তথ্যচিত্র দেখবেন। মধ্যাহ্ন বিরতি শেষে শেখ হাসিনা লৌহজংয়ে মাওয়াঘাট-সংলগ্ন খানবাড়ি ও উত্তর মেদিনীমণ্ডলে স্থানীয় আওয়ামী লীগ আয়োজিত জনসভায় প্রধান অতিথি হিসেবে বক্তব্য দেবেন। জনসভা শেষে তিনি হেলিকপ্টারে করে ঢাকায় ফিরবেন।
স্বপ্নের পদ্মা সেতু ২০১৮ সালের মধ্যে ৬ দশমিক ১৫ কিলোমিটার দীর্ঘ এই সেতুর নির্মাণকাজ শেষ হওয়ার কথা। নিজস্ব অর্থায়নে এটি এ পর্যন্ত দেশের সবচেয়ে বড় প্রকল্প। এর জন্য খরচ হবে প্রায় ২৮ হাজার কোটি টাকা। এই সেতু হলে ঢাকার সঙ্গে সরাসরি সড়কপথে যুক্ত হবে দক্ষিণাঞ্চল। এই সেতুতে ট্রেনও চলবে। এশিয়ান হাইওয়ের পথ হিসেবেও সেতুটি ব্যবহৃত হবে। অর্থনীতিবিদেরা মনে করছেন, পদ্মা সেতু চালু হলে দেশের অর্থনৈতিক প্রবৃদ্ধি বাড়বে।
সরকারের পক্ষ থেকে পদ্মা সেতু ঘিরে হংকংয়ের আদলে নগর গড়ার পরিকল্পনার কথাও বলা হয়েছে। মাওয়া থেকে পোস্তগোলা পর্যন্ত চার লেনের সড়ক হবে। রাজধানীর বিজয়নগর থেকে ঢাকা-মাওয়া মহাসড়কের সঙ্গে সংযোগ স্থাপনে হবে ১৩ কিলোমিটার দীর্ঘ উড়ালসড়ক।
সরেজমিনে গত কয়েক দিন পদ্মা সেতু প্রকল্পের মাওয়া ও জাজিরার বিভিন্ন এলাকা ঘুরে দেখা গেছে ব্যাপক কর্মযজ্ঞ। দেশি-বিদেশি হাজারো শ্রমিক ও প্রকৌশলীদের ব্যস্ততা। প্রকৌশলীরা বললেন, এত দিন পরীক্ষামূলক পাইলিং হলেও এবার শুরু হবে মূল পাইলিং।পদ্মা সেতুর মূল কাজের নির্বাহী প্রকৌশলী দেওয়ান মো. আবদুল কাদের প্রথম আলোকে বলেন, ইতিমধ্যে প্রকল্পের ২৭ শতাংশ কাজ হয়েছে। এর মধ্যে সেতুর কাজের ১৭ দশমিক ২৭ শতাংশ, নদীশাসন কাজের ১৩ শতাংশ এবং উভয় প্রান্তে সংযোগ সড়কের প্রায় ৬০ শতাংশ সম্পন্ন হয়েছে। পদ্মা সেতুতে মোট পিলার থাকবে ৪২টি। এর মধ্যে ৪০টি পিলার থাকবে নদীর ভেতরের অংশে। দুটি থাকবে দুই প্রান্তে সংযোগ সেতুতে। নদীর ভেতরের ৪০টি পিলারের প্রতিটিতে ৬টি করে পাইল করা হবে। এ জন্য মোট ২৪০টি পাইল করতে হবে। সংযোগ সেতুর দুটি পাইলে ১২টি করে ২৪টি পাইল করতে হবে।দক্ষিণাঞ্চলের মানুষের দীর্ঘদিনের দাবি ছিল পদ্মা সেতু। ১৯৯৮-৯৯ সালে তৎকালীন আওয়ামী লীগ সরকার সেতু নির্মাণের সম্ভাব্যতা যাচাই করে। ২০০৯ সালে আওয়ামী লীগ আবার ক্ষমতায় আসার পর ফেব্রুয়ারি মাসে পদ্মা সেতুর নকশার জন্য পরামর্শক নিয়োগ করা হয়। তবে দুর্নীতির ষড়যন্ত্রের অভিযোগে ২০১১ সালে বিশ্বব্যাংক পদ্মা সেতু প্রকল্প থেকে সরে গেলে সরকার নিজস্ব অর্থায়নে এই সেতু তৈরির উদ্যোগ নেয়। ২০১৪ সালের জুন মাসে ঠিকাদারি প্রতিষ্ঠান চায়না মেজর ব্রিজের সঙ্গে এই সেতু নির্মাণের চুক্তি স্বাক্ষরিত হয় এবং ২৬ নভেম্বর কার্যাদেশ দেওয়া হয়। এরপর ঠিকাদারি প্রতিষ্ঠান চায়না মেজর ব্রিজ কর্তৃপক্ষ এ বছরের মার্চে চীনের প্রথামতো মাওয়ায় পদ্মার পাড়ে দুটি গরু, দুটি ছাগল ও দুটি মোরগ জবাই করে সেগুলোর রক্ত নদীতে ভাসিয়ে দিয়ে নির্মাণকাজ শুরু করে।
 
আরও পড়ুন..প্রধানমন্ত্রী পদ্মায় নদীশাসন কাজের উদ্বোধন করেছেনপদ্মার দুই তীরের মানুষের স্বপ্ন মিলবে এক বিন্দুতে
