
রাঙামাটিতে সেনাসদস্য পরিচয়ে প্রতারণার অভিযোগে পুলিশ ছয়জনকে আটক করেছে। তাঁদের মধ্যে একজন কর্নেল ও একজন ক্যাপ্টেনের পরিচয় দিয়েছিলেন।
আটক ব্যক্তিরা হলেন কুমিল্লার ছোটরা ডিসি রোডের বাসিন্দা কর্নেল পরিচয়দানকারী মো. সাগর বোগদাদী ও ক্যাপ্টেন পরিচয়দানকারী কুমিল্লার কাপ্তান বাজারের তৌহিদুল ইসলাম এবং আনু প্রু মারমা, তুই মং মার্মা, মনির হোসেন ও মো. সাহাদাত্ হোসেন।
রাঙামাটি শহরের মাঝের বস্তি এলাকার নাছির উদ্দিন তালুকদারের ভাড়া বাসা থেকে তাঁদের আটক করা হয়।
রাঙামাটির সহকারী পুলিশ সুপার এএসপি (সার্কেল) মনিরুজ্জামান জানান, পুলিশ বেশ কয়েক দিন ধরে তাঁদের গতিবিধি অনুসরণ করে সেনাবাহিনী ও একটি গোয়েন্দা সংস্থার সহযোগিতায় তাঁদেরকে আটক করে। তাঁদের কাছ থেকে একটি ডিজিটাল ব্যানার ও সামরিক বাহিনীর ব্যবহূত বিভিন্ন ধরনের সরঞ্জাম ও যৌন উত্তেজক ট্যাবলেট উদ্ধার করা হয়।
