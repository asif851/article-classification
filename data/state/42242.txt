
খাদ্যে স্বয়ংসম্পূর্ণ হতে চলার পাশাপাশি দুধ উৎপাদনেও বাংলাদেশ অচিরেই নিজের পায়ে দাঁড়িয়ে যাবে। সম্ভাব্য সেই ‘শ্বেত বিপ্লবের’ ক্ষেত্রে বাংলাদেশের মডেল হচ্ছে ভারতের ‘আমুল’। ভারত সফররত বাংলাদেশের স্থানীয় সরকারমন্ত্রী খন্দকার মোশাররফ হোসেন গতকাল বৃহস্পতিবার এ কথা বলেন।
পশ্চিম ভারতের গুজরাট রাজ্যের আনন্দ জেলায় ৬৯ বছর আগে ‘আমুল’ নামে যে সমবায় গড়ে উঠেছিল, আজ তা সারা পৃথিবীর বিস্ময়। ৩৬ লাখ মানুষ, যাঁদের অধিকাংশই একটি বা দুটি গরুর মালিক, তাঁরা এই সমবায়ের অংশীদার, যার বার্ষিক বাণিজ্যের পরিমাণ সাড়ে তিন বিলিয়ন ডলারেরও বেশি। এই ‘আমুল’কেই মডেল করে প্রায় তিন বছর ধরে বাংলাদেশ সরকার সে দেশের দুগ্ধ সমবায় আন্দোলনকে জোরদার করে তুলতে চাইছে। মোশাররফ হোসেনের কথায়, ‘যা গ্রামীণ বাংলাদেশের ছবিটা অচিরেই বদলে দেবে।’লাইভলিহুড এশিয়া শীর্ষ সম্মেলনের বিশেষ অতিথি হয়ে খন্দকার মোশাররফ হোসেন দিল্লি এসেছেন। এই সম্মেলনের পৃষ্ঠপোষক বাংলাদেশের বেসরকারি সংস্থা ব্র্যাক। এ বছরের ফোকাস কান্ট্রি বাংলাদেশ। গ্রামীণ বাংলাদেশে জীবিকার সুযোগ বৃদ্ধি এবং তার মাধ্যমে নারীর ক্ষমতায়নের একটা ছবি তিনি এই সম্মেলনে তুলে ধরেন। তিনি বলেন, প্রাথমিক, মাধ্যমিক ও উচ্চশিক্ষা ক্ষেত্রে লিঙ্গবৈষম্য দূর করা এবং বিশুদ্ধ পানীয় জলের জোগান নিশ্চিত করার মাধ্যমে বাংলাদেশ ইতিমধ্যেই সহস্রাব্দ উন্নয়ন লক্ষ্যমাত্রার তিনটি লক্ষ্য পূর্ণ করেছে।সম্মেলন শেষে বাংলাদেশ হাইকমিশনে এক নৈশভোজের আসরে বৃহস্পতিবার সংবাদমাধ্যমকে মোশাররফ হোসেন বলেন, প্রধানমন্ত্রী শেখ হাসিনার নেতৃত্বে বাংলাদেশ গ্রামীণ অর্থনীতির উন্নয়নে যেসব কর্মসূচি গ্রহণ করা হয়েছে, দুধ উৎপাদন তার অন্যতম। তিনি বলেন, ‘‘আমুলের’ মডেলে আমরা সবে কাজ শুরু করেছি। দেশে দুধের উৎপাদন এখন প্রয়োজনের তুলনায় মাত্র ২০ শতাংশ। কিন্তু “একটি বাড়ি একটি খামার” “পল্লিগ্রাম” প্রভৃতি প্রকল্পের মাধ্যমে আমরা শ্বেত বিপ্লবের পথেও এগোতে চাইছি। এ জন্য বাংলাদেশের বিশেষজ্ঞরা নিয়মিত গুজরাট যাওয়া-আসা করছেন। আমুল কর্তৃপক্ষের সঙ্গে আমাদের নিত্য যোগাযোগ রয়েছে।’মন্ত্রী বলেন, ভারত থেকে গরুর আমদানি কমে যাওয়ায় গো-মাংসের যে সংকট দেখা দিয়েছে, শ্বেত বিপ্লব সফল হলে ভবিষ্যতে তা কমবে। তাঁর কথায়, ‘সংকট থেকেই সম্ভাবনার জন্ম হয়। শেখ হাসিনার নেতৃত্বে বাংলাদেশ এখন অপার সম্ভাবনার দেশ।’
