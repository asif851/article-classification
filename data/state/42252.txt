
উত্তরা আধুনিক মেডিকেল কলেজে চলতি শিক্ষাবর্ষে ভর্তিবঞ্চিত শিক্ষার্থী তারিকুল ইসলামকে এক সপ্তাহের মধ্যে কলেজটিতে ভর্তিতে কার্যকর পদক্ষেপ নিতে স্বাস্থ্য অধিদপ্তরের মহাপরিচালক ও কলেজ কর্তৃপক্ষকে নির্দেশ দিয়েছেন আদালত। আজ বুধবার দায়িত্বরত প্রধান বিচারপতি মো. আবদুল ওয়াহ্হাব মিঞার নেতৃত্বাধীন পাঁচ সদস্যের আপিল বিভাগ এ আদেশ দেন। একই সঙ্গে ‘আগে এলে আগে পাবেন’ ভিত্তিতে সাধারণ কোটায় ওই শিক্ষার্থীর বাবার করা রিট আবেদনটি নিষ্পত্তি করে দেওয়া হয়েছে। এর ফলে চলতি শিক্ষাবর্ষে সাধারণ কোটায় ভর্তি হওয়া ৫৭ শিক্ষার্থীর শিক্ষা কার্যক্রম চলতে আইনগত কোনো বাধা নেই বলে জানিয়েছেন উত্তরা আধুনিক মেডিকেল কলেজের আইনজীবী।
এর আগে মেধাতালিকায় থাকা ভর্তিবঞ্চিত এক শিক্ষার্থী তারিকুল ইসলামের বাবা নজরুল ইসলামের করা রিট আবেদনের পরিপ্রেক্ষিতে ৯ জানুয়ারি হাইকোর্ট রুলসহ অন্তর্বর্তীকালীন আদেশ দেন। ‘আগে এলে আগে পাবেন’ ভিত্তিতে চলতি শিক্ষাবর্ষে সাধারণ কোটায় ভর্তি হওয়া ৫৭ শিক্ষার্থীকে শিক্ষা কার্যক্রমসহ ভর্তি পরবর্তী কার্যক্রম থেকে এক মাসের জন্য বিরত রাখতে নির্দেশ দেওয়া হয়। এই আদেশ স্থগিত চেয়ে কলেজ কর্তৃপক্ষ আবেদনটি করে, যা চেম্বার বিচারপতির আদালত হয়ে আপিল বিভাগের নিয়মিত বেঞ্চে শুনানির জন্য ওঠে। দুদিন শুনানির পর গতকাল মঙ্গলবার আদালত আজ আদেশের দিন রাখেন। এর ধারাবাহিকতায় আজ আদেশ হয়।
আদালতে রিট আবেদনকারীর পক্ষে শুনানি করেন আইনজীবী এ এম আমিনউদ্দিন। উত্তরা আধুনিক মেডিকেল কলেজের পক্ষে শুনানিতে ছিলেন আইনজীবী শেখ ফজলে নূর তাপস। সঙ্গে ছিলেন আইনজীবী মোহাম্মদ মেহেদী হাসান চৌধুরী।
আদেশের পর আইনজীবী মোহাম্মদ মেহেদী হাসান চৌধুরী প্রথম আলোকে বলেন, শিক্ষার্থী তারিকুল ইসলামকে এক সপ্তাহের মধ্যে কলেজে ভর্তি করতে স্বাস্থ্য অধিদপ্তরের মহাপরিচালক ও কলেজ কর্তৃপক্ষকে নির্দেশ দিয়েছেন আপিল বিভাগ। পাশাপাশি হাইকোর্টের দেওয়া রুল নিষ্পত্তি করে দেওয়া হয়েছে। ফলে সাধারণ কোটায় ভর্তি হওয়া ৫৭ শিক্ষার্থীর শিক্ষা কার্যক্রম থেকে বিরত রাখতে হাইকোর্টের দেওয়া আদেশ আর থাকছে না। ফলে সাধারণ শিক্ষার্থীর শিক্ষার কার্যক্রম চলবে এবং আজ থেকে এই শিক্ষা কার্যক্রম চলবে বলে জানান এই আইনজীবী।
গত ১৭ ডিসেম্বর ‘উত্তরা মেডিকেলে ভর্তিতে মেধাতালিকাকে উপেক্ষা’ শিরোনামে প্রথম আলোতে একটি প্রতিবেদন ছাপা হয়। এটি যুক্ত করে চলতি শিক্ষাবর্ষে এমবিবিএস প্রথম বর্ষে কলেজে ভর্তিতে অনিয়ম ও সরকারি নীতিমালা অনুসরণ না করার বৈধতা চ্যালেঞ্জ করে ওই কলেজে ভর্তিবঞ্চিত এক প্রার্থীর অভিভাবক ২ জানুয়ারি রিটটি করেন।
উত্তরা আধুনিক মেডিকেল কলেজে মেধাতালিকাকে উপেক্ষা করে ‘আগে এলে আগে পাবেন’ ভিত্তিতে ভর্তি প্রক্রিয়া চলে। এ কারণে মেধাতালিকার সামনের সারিতে থাকা অনেকে ভর্তির সুযোগ পান না বলে ক্ষোভ জানায়। এই কলেজে মোট আসন ৯০টি। এর মধ্যে বিভিন্ন কোটায় ১৮টি। আর সাধারণ কোটায় ৭২টি আসন। এর মধ্যে গত ১১ ডিসেম্বর প্রথম দিনে ১৫টি আসনে ভর্তি হয়ে যান শিক্ষার্থীরা। ১৭ ডিসেম্বর বাকি ৫৭ আসনে ভর্তি চলে।
 
