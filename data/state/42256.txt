
জনগণকে হয়রানি না করে আন্তরিকভাবে ও দ্রুত সেবা দেওয়ার জন্য নিবন্ধন পরিদপ্তরের কর্মকর্তাদের প্রতি আহ্বান জানিয়েছেন আইনমন্ত্রী আনিসুল হক। একই সঙ্গে ভূমি নিবন্ধনে জাল-জালিয়াতি রোধে সচেষ্ট থাকারও আহ্বান জানিয়েছেন তিনি।
আজ শনিবার রাতে রাজধানীর বিয়াম মিলনায়তনে বাংলাদেশ রেজিস্ট্রেশন সার্ভিস অ্যাসোসিয়েশনের (বিআরএসএ) নতুন কার্যনির্বাহী কমিটির অভিষেক অনুষ্ঠানে প্রধান অতিথির বক্তৃতায় আইনমন্ত্রী এসব কথা বলেন।
নিবন্ধন কর্মকর্তাদের উদ্দেশ্যে আইনমন্ত্রী বলেন, ‘রেজিস্ট্রেশন বিভাগ নিয়ে জনমনে যেসব নেতিবাচক ধারণা রয়েছে, তা দূর করে এই প্রতিষ্ঠানকে স্বচ্ছ, দক্ষ ও গতিশীল হিসেবে গড়ে তুলতে হবে। এ জন্য নিবন্ধন প্রক্রিয়া আধুনিকায়ন করা হবে। কর্মকর্তাদের যথাযথ প্রশিক্ষণ দেওয়া হবে। খুব অল্প সময়ের মধ্যে নিবন্ধন পরিদপ্তরকে অধিদপ্তরের রূপান্তর করা হবে।’ নিবন্ধন পরিদপ্তরের মহাপরিদর্শক খান মোহাম্মদ আবদুল মান্নান অনুষ্ঠানে সভাপতিত্ব করেন। বিশেষ অতিথি ছিলেন আইন মন্ত্রণালয়ের অতিরিক্ত সচিব মোস্তাফিজুর রহমান। অনুষ্ঠানে নবনির্বাচিত সভাপতি দীপক কুমার সরকার ও মহাসচিব শেখ কাওসার আহমেদসহ ৪২ সদস্যের কমিটি শপথ গ্রহণের মধ্যে দিয়ে নতুন দায়িত্ব নেন। শপথ বাক্য পাঠ করান নিবন্ধন পরিদপ্তরের মহাপরিদর্শক খান মো. আবদুল মান্নান। অনুষ্ঠানে নব নির্বাচিতরা নিবন্ধন পরিদপ্তরের বিভিন্ন সমস্যা তুলে ধরেন। দীপক কুমার সরকার বলেন, তৃণমূল মানুষের সঙ্গে সরাসরি সম্পৃক্ত এই বিভাগে জনবল, অবকাঠামোসহ নানা ধরনের সমস্যা রয়েছে। এগুলো চিহ্নিত করে নিবন্ধন বিভাগকে ঢেলে সাজানো দরকার। বিশেষ করে দীর্ঘদিন ধরে নকলনবিশরা বকেয়া পাওনার দাবিতে কলম বিরতি পালন করায় নিবন্ধন কার্যক্রমে স্থবিরতা দেখা দিয়েছে। দ্রুত তাদের বকেয়া পরিশোধ করা না হলে জনগণের ভোগান্তি চরম আকার ধারণ করবে। শেখ কাওসার আহমেদ বলেন, বিভিন্ন কারণে নিবন্ধন বিভাগে ডিজিটালাইজেশন কার্যক্রম শুরু করা সম্ভব হয়নি। এতে জনগণের বিভিন্ন ধরনের হয়রানি হচ্ছে।
