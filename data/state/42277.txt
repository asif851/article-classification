
সিরাজগঞ্জের নগরবাড়ী-বগুড়া মহাসড়কের শাহজাদপুরের তালগাছী কবরস্থানের কাছে ট্রাক ও বাসের সংঘর্ষে বাসের যাত্রী এক নাট্যকর্মী নিহত ও আরও ১০ জন আহত হয়েছেন। গতকাল শুক্রবার ভোরে এ দুর্ঘটনা ঘটে। নিহত নাট্যকর্মীর নাম মোজাম্মেল হোসেন (৩৫)। এদিকে হাটিকুমরুল-বনপাড়া মহাসড়কের সিরাজগঞ্জের তাড়াশ উপজেলার খালকুলা নামক স্থানে ট্রাকের ধাক্কায় মাহবুব হোসেন (৩৮) নামের এক পথচারী নিহত হয়েছেন। তিনি তাড়াশ উপজেলার বাঁশবাড়িয়া গ্রামের বাসিন্দা ছিলেন। গতকাল বিকেলে এ দুর্ঘটনা ঘটে।হাটিকুমরুল হাইওয়ে থানার পুলিশ ও আহত বাসযাত্রীদের সূত্রে জানা গেছে, পাবনা থেকে ঢাকাগামী সি-লাইন পরিবহনের একটি দ্রুতগামী বাস ওই মহাসড়কের ওপর বিকল অবস্থায় দাঁড়িয়ে থাকা একটি ট্রাককে পেছন থেকে ধাক্কা দেয়। এতে বাসের ১১ যাত্রী আহত হন। তাদের উদ্ধার করে শাহজাদপুর, পাবনা ও বগুড়ার শহীদ জিয়াউর রহমান মেডিকেল কলেজ হাসপাতালে পাঠানো হয়। বগুড়ার হাসপাতালে মোজাম্মেল সকাল সাড়ে আটটার দিকে মারা যান। পাবনা জেলা সদরের বাসিন্দা এই যুবক পাবনার অনুশীলন-৮০ থিয়েটারের সদস্য এবং মঞ্চ অভিনেতা ছিলেন। হাইওয়ে থানার সার্জেন্ট আরাফাত হোসেন বলেন, মহাসড়কের খালকুলা নামক স্থানে রাস্তা পার হওয়ার সময় ট্রাকের ধাক্কায় প্রাণ হারান মাহবুব।
