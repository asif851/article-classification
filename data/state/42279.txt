
চট্টগ্রাম শাহ আমানত আন্তর্জাতিক বিমানবন্দরে এক যাত্রীর ব্যাগ তল্লাশি করে ৪৮টি সোনার বার জব্দ করেছে কাস্টমস কর্মকর্তারা। আজ সোমবার সন্ধ্যা সাড়ে ছয়টায় এসব বার জব্দ করা হয়।
এ ঘটনায় মিফতা উদ্দিন নামে এক যাত্রীকে আটক করা হয়েছে। তাঁর বাড়ি চট্টগ্রামের হাটহাজারী উপজেলায়।কাস্টমস কর্মকর্তারা জানান, জব্দ হওয়া বারের ওজন সাড়ে পাঁচ কেজি। মূল্য দুই কোটি ৪০ লাখ টাকা।বিমানবন্দরে দায়িত্বরত কাস্টমস এর উপকমিশনার মিনহাজ উদ্দিন পাহলোয়ান প্রথম আলোকে জানান, দুবাই থেকে ফ্লাই দুবাই উড়োজাহাজে করে মিফতা উদ্দিন চট্টগ্রামে পৌঁছান। উড়োজাহাজ থেকে নামার পর তাঁর গতিবিধি সন্দেহজনক মনে হয়। স্ক্যানিং যন্ত্রে তাঁর ব্যাগ যাতে তল্লাশি না হয় তিনি সে চেষ্টা করেন। এটি দেখার পর ব্যাগ তল্লাশি করে ব্যাগের মধ্যে তিনটি চার্জার লাইটের ভেতর থেকে ৪৮টি স্বর্ণবার জব্দ করা হয়।মিনহাজ উদ্দিন জানান, আটক যাত্রীর বিরুদ্ধে নগরের পতেঙ্গা থানায় মামলা দায়ের করা হবে।
