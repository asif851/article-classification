
বুদ্ধিজীবী ও কলামিস্ট ফরহাদ মজহারকে অপহরণের অভিযোগ করে দ্রুত তাঁকে পরিবারের কাছে ফিরিয়ে দেওয়ার আহ্বান জানিয়েছে বিএনপি। দলটির দাবি, এ অপহরণ সরকারের অজান্তে হয়নি। অপহরণের ঘটনায় সরকারের এজেন্সি ও টিম জড়িত।
আজ সোমবার বিকেলে রাজধানীর নয়াপল্টনে বিএনপির কেন্দ্রীয় কার্যালয়ে এক জরুরি সংবাদ সম্মেলনে দলের পক্ষে জ্যেষ্ঠ যুগ্ম মহাসচিব রুহুল কবির রিজভী এ দাবি করেন। তিনি বলেন, তাঁর (ফরহাদ মজহার) লেখনী-চিন্তাকে ভয় পেয়ে সরকার তাঁকে টার্গেট করেছিল। এখন তা সম্পন্ন করার চেষ্টা করেছে। প্রথিতযশা এই বুদ্ধিজীবীকে ফিরিয়ে না দিলে ক্ষোভে-প্রতিবাদে মানুষ ফেটে পড়বে।রিজভী বলেন, সংবিধানের ষোড়শ সংশোধনী বাতিলে জনগণের মধ্যে যে আশাবাদ অনুভূত হয়েছিল, মানুষের সেন্টিমেন্ট ভিন্ন খাতে প্রবাহিত করার জন্য তাঁকে অপহরণ করা হয়েছে। এমনও হতে পারে, গতকাল (রোববার) দৈনিক আমার দেশ পত্রিকার ভারপ্রাপ্ত সম্পাদক মাহমুদুর রহমানের সংবাদ সম্মেলনে তিনি যে বক্তব্য দিয়েছেন, এর জন্য তাঁকে টার্গেট করেছে সরকার। টার্গেট বাস্তবায়ন করার জন্য তারা জঘন্য কাজটি করেছে।অপহরণের পর ফরহাদ মজহারের পরিবারের কাছে ৩৫ লাখ টাকা দাবি করা হয়—এমন কথা শুনেছেন বলে উল্লেখ করে বিএনপির এই নেতা বলেন, মূল বিষয়টি এখনো জানা যায়নি। অপহরণের ২৪ মিনিট পর যে নম্বরে ফরহাদ মজহারের পরিবারকে কল করা হয়েছিল, সেই নম্বর ট্র্যাকিং করার পর আইনশৃঙ্খলা বাহিনী প্রথমে বলেছিল মানিকগঞ্জ অবস্থান করছেন, কিছুক্ষণ পর বলছে মাগুরা, যশোরে অবস্থান করছেন।এজেন্সির লোকেরা ফরহাদ মজহারকে তুলে নিয়েছে, এমন অভিযোগের ভিত্তি কি? এমন প্রশ্নের জবাবে রিজভী বলেন, ‘আমরা এ ধরনের ঘটনা আগেও দেখেছি। ইলিয়াস আলী, চৌধুরী আলমসহ অনেককেই এভাবে তুলে নেওয়া হয়েছে। সরকারের এজেন্সি মাইক্রোবাসে তুলে নিচ্ছে। আবার তারা নাটক করে বলছে আমরা দেখছি, খোঁজ নিচ্ছি।’সংবাদ সম্মেলনে আরও উপস্থিত ছিলেন দলের যুগ্ম মহাসচিব মাহবুব উদ্দিন খোকন ও হাবিব-উন-নবী খান, কেন্দ্রীয় নেতা সানাউল্লাহ মিয়া প্রমুখ।
