
লক্ষ্মীপুর সদর উপজেলার চন্দ্রগঞ্জ বাজারে গত শুক্রবার রাতে আওয়ামী লীগ ও ছাত্রলীগের কর্মী-সমর্থকদের মধ্যে দফায় দফায় সংঘর্ষ হয়েছে। এতে অন্তত নয়জন আহত হয়েছেন। পরে গভীর রাতে দুর্বৃত্তের শটগানের গুলিতে উপজেলার চন্দ্রগঞ্জ ইউনিয়ন ছাত্রলীগের সভাপতি কাজী মামুনুর রশিদ আহত হয়েছেন।এ ঘটনার প্রতিবাদে গতকাল শনিবার সকাল সাতটা থেকে ১০টা পর্যন্ত ছাত্রলীগের নেতা-কর্মীরা লক্ষ্মীপুর-ঢাকা সড়ক অবরোধ করে রাখেন। পরে পুলিশ গিয়ে অবরোধ উঠিয়ে দিলে আবার যান চলাচল শুরু হয়।পুলিশ ও স্থানীয় সূত্রে জানা গেছে, শুক্রবার দুপুরে আওয়ামী লীগের কর্মী নাজিম উদ্দিনের কনফেকশনারি দোকানে এক ছাত্রলীগ কর্মীর পানি খাওয়াকে কেন্দ্র করে দুজনের মধ্যে বাগিবতণ্ডা হয়। একপর্যায়ে নাজিমকে ওই কর্মী চড় মারেন। এ ঘটনায় রাতেই বাজারের একটি দোকানে সালিস বসে। এ সময় উভয় পক্ষের মধ্যে সংঘর্ষ হয়। এতে নাজিম ছাড়াও আওয়ামী লীগের কর্মী মনির হোসেন, সিরাজ উদ্দিন, মাইকেল, নাছির উদ্দিন ও ছাত্রলীগের কর্মী শিমুল, আরজু, রাহান, রিয়াজ আহত হন। পরে পুলিশ গিয়ে পরিস্থিতি নিয়ন্ত্রণে নেয়।শুক্রবার দিবাগত রাত দুইটার দিকে ছাত্রলীগ নেতা মামুনুরের দেওপাড়া গ্রামের বাড়িতে দুর্বৃত্তরা হামলা চালায়। এ সময় মামুনুর পিঠে গুলিবিদ্ধ হন। পরে তাঁকে লক্ষ্মীপুর সদর হাসপাতালে ভর্তি করা হয়।মামুনুর প্রথম আলোকে বলেন, রাত দুইটার দিকে দুর্বৃত্তরা তাঁকে হত্যার উদ্দেশ্যে গুলি করে।
