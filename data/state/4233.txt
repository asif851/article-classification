
দায়মুক্তি পাওয়া আরও সাত মামলায় রেলওয়ে পূর্বাঞ্চলের বরখাস্ত হওয়া মহাব্যবস্থাপক (জিএম) ইউসুফ আলী মৃধাকে আসামি করে সম্পূরক অভিযোগপত্র দেওয়া হয়েছে। আজ বৃহস্পতিবার সকালে চট্টগ্রাম আদালতে অভিযোগপত্রগুলো জমা দেওয়া হয়।
সাতটি মামলা হলো গুডস সহকারী, সিনিয়র ডেটা এন্ট্রি কন্ট্রোল অপারেটর, কার্পেন্টার, রেকর্ড কিপার, ট্রেড অ্যাপ্রেনটিস, শরীরচর্চা শিক্ষক ও রেলওয়ের আদালত পরিদর্শক পদে নিয়োগের মামলা।
বিষয়টি নিশ্চিত করে মামলার তদন্ত কর্মকর্তা আবদুল আজিজ ভূঁইয়া (বর্তমানে দুর্নীতি দমন কমিশন রাজশাহীর পরিচালক) প্রথম আলোকে বলেন, গুডস সহকারী, সিনিয়র ডেটা এন্ট্রি কন্ট্রোল অপারেটর ও কার্পেন্টার পদে রেলে নিয়োগে দুর্নীতির তিন মামলায় অধিকতর তদন্তে ইউসুফ আলী মৃধার বিরুদ্ধে অভিযোগ প্রমাণিত হওয়ায় সম্পূরক অভিযোগপত্র আদালতে জমা দেওয়া হয়েছে। এর আগে আবদুল আজিজ দুদক চট্টগ্রামের পরিচালক ছিলেন।
বাকি চারটি মামলা রেকর্ড কিপার, ট্রেড অ্যাপ্রেনটিস, শরীরচর্চা শিক্ষক ও রেলওয়ের আদালত পরিদর্শক পদে নিয়োগের মামলায় সম্পূরক অভিযোগপত্র জমা দেন দুদক চট্টগ্রামের উপপরিচালক সৈয়দ আহমেদ।
চট্টগ্রাম মহানগর দায়রা জজ মো. শাহেনূর গত বছরের ৩ জানুয়ারি ইউসুফ আলী মৃধার বিরুদ্ধে করা সাত মামলার নথি অধিকতর তদন্তের জন্য দুদকে ফেরত পাঠান। এসব মামলায় মৃধাকে অব্যাহতির সুপারিশ করে তদন্ত প্রতিবেদন জমা দেওয়া হয়েছিল।
২০১২ সালের ৯ এপ্রিল টাকার বস্তাসহ আটক হন রেলওয়ে পূর্বাঞ্চলের তৎকালীন মহাব্যবস্থাপক ইউসুফ আলী মৃধা। এ ঘটনায় দেশজুড়ে আলোড়ন সৃষ্টি হয়। পরে তাঁর বিরুদ্ধে তদন্ত শুরু করে দুদক। মৃধা পূর্বাঞ্চলের মহাব্যবস্থাপক থাকার সময় রেলের ১৩টি ক্যাটাগরিতে ১ হাজার ৬৯ জন কর্মী নিয়োগের প্রক্রিয়া শুরু হয়। এ নিয়ে অনিয়মের অভিযোগ ওঠে। তদন্ত শেষে মামলা হয় ১৩টি। ২০১২ সাল থেকে দুই বছর পলাতক ছিলেন মৃধা। ২০১৪ সালের ৩ মার্চ চট্টগ্রাম আদালতে আত্মসমর্পণ করেন তিনি। জামিন আবেদন নামঞ্জুর হলে সেদিন থেকে তিনি কারাগারে রয়েছেন।
