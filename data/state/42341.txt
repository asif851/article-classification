
১৫ বছরের রক্তক্ষয়ী গৃহযুদ্ধের অবসানে ২০ বছর আগে যে চুক্তি হয়েছিল, তার সুফল পাওয়া গেছে সামান্যই। ভূমিবিরোধের মতো বড় সমস্যার সমাধান এখনো হয়নি। ভূমিবিরোধ নিষ্পত্তির জন্য গঠিত কমিশন কোনো সুফল দেখাতে পারেনি। সরকারের উচিত সব পক্ষের সঙ্গে বসে খোলামেলা আলোচনা করা এবং পুরো বিষয়টি পর্যালোচনা করে দেখা। সমস্যাগুলো ধামাচাপা দিলে সন্দেহ-অবিশ্বাস আরও বাড়বে।পাশাপাশি পার্বত্য অঞ্চলে অনেকগুলো প্রশাসনিক সত্তা কাজ করায় একটা বিশৃঙ্খল অবস্থা বিরাজ করছে। সেখানে সেনাবাহিনী, বিজিবি, পুলিশ প্রশাসনের পাশাপাশি রয়েছে রাজা-হেডম্যান কার্বারি প্রথা। আরও আছে অনির্বাচিত জেলা পরিষদ ও আঞ্চলিক পরিষদ। আবার নির্বাচিত উপজেলা, ইউনিয়ন পরিষদ ও পৌরসভা থাকলেও এদের তেমন ক্ষমতা নেই। এই প্রশাসনিক অসামঞ্জস্যতা দূর করা জরুরি। আর এটা করতে হলে সবচেয়ে আগে প্রয়োজন নির্বাচনের মাধ্যমে বৈধ জেলা পরিষদ ও বৈধ আঞ্চলিক পরিষদ গঠন।এ ক্ষেত্রে পার্বত্য চট্টগ্রামবিষয়ক মন্ত্রণালয় এবং সংশ্লিষ্ট সংসদীয় কমিটিরও সক্রিয় ভূমিকার প্রয়োজন। কিন্তু বাস্তবে তাদের তেমন তৎপরতা ও উৎসাহ দেখা যাচ্ছে না।
স্থানীয় সরকার বিশেষজ্ঞ
