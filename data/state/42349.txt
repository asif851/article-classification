
মৌলভীবাজারের জুড়ী উপজেলা সদরে গতকাল রোববার স্কুল-কলেজ শিক্ষার্থীদের দুই পক্ষের মধ্যে কয়েক দফা পাল্টাপাল্টি ধাওয়া হয়েছে। এ সময় স্থানীয় ব্যবসায়ী ও পথচারীদের মধ্যে আতঙ্ক ছড়িয়ে পড়ে।
স্থানীয়, পুলিশ ও প্রত্যক্ষদর্শী ব্যক্তিদের সূত্রে জানা গেছে, গত বৃহস্পতিবার উপজেলা সদরে অবস্থিত জুড়ী মডেল উচ্চবিদ্যালয়ের নবম শ্রেণির শিক্ষার্থী রাজুর সঙ্গে সহপাঠী শাকিল ও ইমনের তুচ্ছ বিষয় নিয়ে কথা-কাটাকাটি হয়। এর জের ধরে শনিবার দুই পক্ষের মধ্যে মারামারি লেগে যায়। পরে শিক্ষাপ্রতিষ্ঠান কর্তৃপক্ষ দুই পক্ষের বিরোধ মিটমাটের উদ্যোগ নেয়। একই ঘটনার জেরে গতকাল দুপুর সাড়ে ১২টা থেকে বিকেল ৫টা পর্যন্ত উপজেলা সদরের ভবানীগঞ্জ বাজার, হাইস্কুল সড়ক এবং ডাকঘর সড়ক এলাকায় দুই পক্ষের মধ্যে তিন দফা পাল্টাপাল্টি ধাওয়া হয়। দুই পক্ষের সঙ্গে উপজেলা সদরে অবস্থিত তৈয়বুন্নেছা খানম একাডেমি ডিগ্রি কলেজেরও কিছু শিক্ষার্থী জড়িয়ে পড়েন। এ সময় শিক্ষার্থীদের হাতে লাঠিসোঁটা ও বিভিন্ন ধরনের দেশীয় অস্ত্র দেখা যায়। পাল্টাপাল্টি ধাওয়ার সময় ব্যবসায়ীরা দোকানপাট বন্ধ করে ফেলেন। পথচারীরা আত্মরক্ষার্থে ছোটাছুটি শুরু করেন। বিকেল পাঁচটার দিকে রেলওয়ে গুদাম সড়ক এলাকায় ব্যবসায়ীরা ধাওয়া করে এক পক্ষের শিক্ষার্থীদের কাছ থেকে পাঁচটি ধারালো দা কেড়ে নিয়ে যান। খবর পেয়ে পুলিশ ঘটনাস্থলে গেলে শিক্ষার্থীরা সরে পড়ে। বিকেলে জুড়ী মডেল উচ্চবিদ্যালয়ে বিভিন্ন শ্রেণির অর্ধবার্ষিক পরীক্ষা সম্পন্নের পর পুলিশ পাহারায় সাধারণ শিক্ষার্থীরা ওই এলাকা অতিক্রম করে।
জুড়ী থানার ওসি মো. জালাল উদ্দিন বলেন, বিষয়টি স্থানীয়ভাবে মিটমাটের চেষ্টা চলছে। শহরের গুরুত্বপূর্ণ স্থানে পুলিশ মোতায়েন রয়েছে।
 
