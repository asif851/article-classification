
‘বাবা, ও বাবা! আমার ছেলেকে পাওয়া গেছে! শীতলক্ষ্যা নদীতে লাশ ভাসছে, টেলিভিশনে দেখেন। নাহ্, জীবিত না, মৃত। বাবা, পারলেন না আমার ছেলেকে বাঁচাতে।’ নারায়ণগঞ্জ সিটি করপোরেশনের কাউন্সিলর নজরুল ইসলামের মা টেলিফোনে স্বরাষ্ট্র প্রতিমন্ত্রী আসাদুজ্জামান খানকে এভাবেই কথাগুলো বলেছিলেন। সময় তখন বেলা তিনটার কিছুক্ষণ পর। হঠাৎ টেলিফোন পেয়ে নির্বাক স্বরাষ্ট্র প্রতিমন্ত্রী। তিনি নিজেও তখন টেলিভিশনে লাশ উদ্ধার দেখছিলেন।অথচ গতকাল ভোরেই নজরুল ইসলামের পুরো পরিবার নারায়ণগঞ্জ থেকে এসে হাজির হয়েছিলেন ঢাকার মণিপুরিপাড়ায় স্বরাষ্ট্র প্রতিমন্ত্রীর বাসায়। নজরুলের পরিবারের সদস্যরা অনেক উৎকণ্ঠা ও আতঙ্কে আছেন জানিয়ে স্বরাষ্ট্র প্রতিমন্ত্রীর কাছে তাঁকে উদ্ধারের আকুতি জানান। নজরুলের মা এ সময় স্বরাষ্ট্র প্রতিমন্ত্রীকে বলেছিলেন, ‘বাবা, যেকোনো উপায়ে ছেলেকে ফিরিয়ে দেন।’তবে সরকার নয়, ছেলের লাশ ফিরিয়ে দিয়েছে শীতলক্ষ্যা নদী।স্বরাষ্ট্র মন্ত্রণালয় সূত্র জানায়, নারায়ণগঞ্জ সিটি করপোরেশনের কাউন্সিলর নজরুল ইসলাম দুই সপ্তাহ আগেও স্বরাষ্ট্র প্রতিমন্ত্রীর সঙ্গে তাঁর বাসায় দেখা করে তার জীবন বিপন্ন বলে জানিয়েছিলেন। স্বরাষ্ট্র প্রতিমন্ত্রীর কাছে কয়েকজনের নামও উল্লেখ করেছিলেন তিনি, যারা তাঁকে হুমকি দিচ্ছে।স্বরাষ্ট্র প্রতিমন্ত্রী প্রথম আলোর কাছে স্বীকার করেন, ‘আমার কাছে নজরুল আসছিল, নামও বলে গিয়েছিল। আবার সকালে তার ছেলেমেয়েগুলো কান্নাকাটি করে গেল। সবাই ভালো ছাত্রছাত্রী, জিপিএ-৫ পাওয়া, আমি তাদের কাছে গিয়ে কী বলব?’প্রতিমন্ত্রী গতকাল সারা দিনই পুলিশের মহাপরিদর্শক, র‌্যাবের মহাপরিচালকসহ সংশ্লিষ্ট কর্মকর্তাদের ফোন করে এর সমাধান করতে বলেছেন। কিন্তু কোনো কাজই হয়নি।তবে মন্ত্রণালয়েরই সূত্রগুলো বলছে, স্বরাষ্ট্র প্রতিমন্ত্রী নিজেও বোধ হয় কোনো সিদ্ধান্তে আসতে পারছিলেন না বা সিদ্ধান্ত নিতে পারছিলেন না। অপেক্ষায় ছিলেন ওপরের নির্দেশনার।স্বরাষ্ট্র মন্ত্রণালয় সূত্র আরও জানায়, বিকেলে প্রতিমন্ত্রীর সঙ্গে আরও কথা হয় নারায়ণগঞ্জের মেয়র সেলিনা হায়াৎ আইভীর। তিনি প্রতিমন্ত্রীকে বলেন, ‘কেমনে থাকব এই শহরে, কিছু বলতেও পারছি না, বলবে সরকারের বিরুদ্ধে বলছি। ত্বকী হত্যার বিচার হলে শহরে একটার পর একটা ঘটনা ঘটত না।’ আইভী উদাহরণ টেনে বলেন, ‘এখানকার পুলিশ সুপার বলেন, কারও বেডরুমের নিরাপত্তা আমরা দিতে পারব না, এটা একটা কথা হলো?’ মেয়র আইভী এ সময় আরও বলেন, ‘নারায়ণগঞ্জের সাধারণ মানুষ তো সরকারকেই গালাগাল করছে, কিন্তু আপনি-আমি জানি, যারা এসব করছে, তাদের থামান।’সামগ্রিক বিষয়ে স্বরাষ্ট্র প্রতিমন্ত্রী প্রথম আলোকে বলেন, এ ব্যাপারে ব্যবস্থা নিতে চেষ্টার কোনো ত্রুটি তিনি করছেন না। তিনি যাবেন প্রধানমন্ত্রীর কাছে, দিকনির্দেশনা চাইবেন। এভাবে চলতে পারে না।গতকাল রাত ১০টার কিছু পরে স্বরাষ্ট্র প্রতিমন্ত্রীর সঙ্গে আবারও কথা হয়। সে সময় তিনি গণভবন থেকে বের হয়েছেন। আসাদুজ্জামান খান বলেন, প্রধানমন্ত্রী আসামিদের গ্রেপ্তারের নির্দেশ দিয়েছিলেন। দু-এক দিনের মধ্যেই বড় একটা কিছু হবে।
