
চট্টগ্রামের আনোয়ারার জুঁইদণ্ডী আনোয়ারুল মাদ্রাসার আলমারি ভেঙে প্রশ্নপত্র নিয়ে পুড়িয়ে দিয়েছে দুর্বৃত্তরা। গতকাল সোমবারের এ ঘটনার ফলে ওই মাদ্রাসার তিনটি শ্রেণির বার্ষিক পরীক্ষা নেওয়া সম্ভব হয়নি। গত রোববার রাতের কোনো একসময় এ ঘটনা ঘটে বলে জানিয়েছেন মাদ্রাসার তত্ত্বাবধায়ক।সূত্র জানায়, সকালে পরীক্ষা নেওয়ার জন্য শিক্ষকেরা মাদ্রাসায় গিয়ে দেখেন আলমারিটি ভাঙা। পুড়িয়ে দেওয়া অনেক প্রশ্নপত্রের কিছু অংশ সেখানে পড়ে আছে। এসব প্রশ্নপত্র ষষ্ঠ, সপ্তম ও নবম শ্রেণির। তাই এই তিনটি শ্রেণির শিক্ষার্থীরা পরীক্ষা না দিয়েই ফিরে যায়। মাদ্রাসার তত্ত্বাবধায়ক মফিজ উদ্দিন সিকদার এ খবরের সত্যতা নিশ্চিত করেছেন।
