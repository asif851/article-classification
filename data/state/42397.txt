
নারায়ণগঞ্জের সিদ্ধিরগঞ্জে ব্যবসায়ী রফিকুল ইসলাম ভূঁইয়া হত্যা মামলার রায়ে ছয়জনের ফাঁসি ও একজনের যাবজ্জীবন কারাদণ্ড দিয়েছেন আদালত। গতকাল সোমবার বেলা সাড়ে ১১টার দিকে নারায়ণগঞ্জের প্রথম অতিরিক্ত জেলা ও দায়রা জজ আদালতের বিচারক মামুনুর রশিদের আদালত এই রায় দেন। ফাঁসির দণ্ডপ্রাপ্ত আসামিদের প্রত্যেককে এক লাখ টাকা করে জরিমানা এবং যাবজ্জীবন সাজাপ্রাপ্ত আসামিকে ৫০ হাজার টাকা জরিমানা করেছেন আদালত। জরিমানার টাকা আদায় করে নিহতের পরিবারকে দেওয়ার জন্য জেলা ম্যাজিস্ট্রেটকে নির্দেশ দিয়েছেন আদালত। ফাঁসির দণ্ডপ্রাপ্ত আসামিরা হলেন নাজমুল ও তাঁর বন্ধু স্বপন, মামুন, সাজ্জাদ আলম, আমিনুল ইসলাম, জাকির হোসেন। যাবজ্জীবন কারাদণ্ডপ্রাপ্ত আসামি হলেন নাজমুলের প্রেমিকা সাদিয়া আক্তার। রায় প্রদানকালে নাজমুল, মামুন ও সাজ্জাদ আদালতে উপস্থিত থাকলেও অন্য আসামিরা পলাতক ছিলেন। অতিরিক্ত পাবলিক প্রসিকিউটর আবদুর রহিম জানান, ২০০৯ সালের ৩ মে সন্ধ্যায় নারায়ণগঞ্জের সিদ্ধিরগঞ্জের মিজমিজি এলাকায় ব্যবসায়ী রফিকুল ইসলাম ভূঁইয়াকে মুঠোফোনে বাড়ি থেকে ডেকে নিয়ে হাত-পা বেঁধে জবাই করে হত্যা করা হয়। এই ঘটনায় নিহত রফিকুলের ভাই রতন ভূঁইয়া বাদী হয়ে নাজমুল, সাদিয়া, স্বপন, মামুন, সাজ্জাদ আলম, আমিনুল ইসলাম, জাকির হোসেনকে আসামি করে সিদ্ধিরগঞ্জ থানায় হত্যা মামলা করেন। অতিরিক্ত পাবলিক প্রসিকিউটর জানান, আসামি নাজমুলের সঙ্গে সাদিয়া আক্তারের প্রেমের সম্পর্ক ছিল। রফিকুল ইসলাম ভূঁইয়াও সাদিয়াকে ভালোবাসতেন। কিন্তু সাদিয়া রফিকুলকে ভালোবাসতেন না। এ ঘটনায় নাজমুল ও সাদিয়ার পরিকল্পনামতে রফিকুল ইসলাম ভূঁইয়াকে মুঠোফোনে বাসা থেকে ডেকে এনে হত্যা করা হয়। পরে লাশ ফেলে দেওয়া হয় ওই এলাকারই একটি ডোবায়।
