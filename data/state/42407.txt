
যশোর সদর উপজেলার ইছালী ইউনিয়ন পরিষদের চেয়ারম্যান ও ইউনিয়ন আওয়ামী লীগের সাধারণ সম্পাদক মোশারফ হোসেনকে (৫৫) গুলি করে হত্যা করেছে দুর্বৃত্তরা। আজ মঙ্গলবার বেলা ১১টার দিকে যশোর শহর থেকে ইউনিয়ন পরিষদে মোটরসাইকেলে করে যাওয়ার পথে এ ঘটনা ঘটে।প্রত্যক্ষদর্শীদের ভাষ্য, মোশারফ যশোর-মাগুরা সড়কের পাশে পাঁচবাড়িয়া এলাকায় পৌঁছালে দুর্বৃত্তরা তাঁকে লক্ষ্য করে গুলি ছুড়ে পালিয়ে যায়। এ সময় পথচারীরা তাঁকে উদ্ধার করে হাসপাতালে আনার পথে তিনি মারা যান।মোশারফ হোসেনের বাড়ি ইছালী ইউনিয়নের রাজাপুর গ্রামে। তিনি থাকতেন তাঁর যশোর পৌরসভার কাজীপুর এলাকার বাড়িতে। আজ সেখান থেকেই তিনি ইউনিয়ন পরিষদ কার্যালয়ে যাচ্ছিলেন।হাসপাতালে মোশারফের স্ত্রীর ভাগনে সাদ্দাম হোসেন বলেন, ‘কারও সঙ্গে শত্রুতা ছিল কি না, জানা নেই। কে মেরেছেন, আমরা জানি না।’যশোর কোতোয়ালি থানার উপপরিদর্শক (এসআই) বুলবুল আহমেদ বলেন, তাঁর কোমরে একটি গুলি করা হয়েছে। কারা গুলি করেছে, এ ব্যাপারে নিশ্চিত হওয়া যায়নি। তদন্ত চলছে।হাসপাতাল চত্বর থেকে জেলা আওয়ামী লীগের উদ্যোগে একটি বিক্ষোভ মিছিল বের হয়েছে। মিছিল থেকে খুনিদের গ্রেপ্তারের দাবি জানানো হয়।
