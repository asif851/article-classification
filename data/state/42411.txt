
দলীয় নেতাদের অনুরোধে আর বন্ধুর প্রতি সমর্থন দিয়ে ভোটের মাঠ থেকে সরে যাওয়ার ঘোষণা দিয়েছিলেন মাগুরা জেলা পরিষদ নির্বাচনের সদস্য পদপ্রার্থী মো. আরজান বিশ্বাস ওরফে আরজান বাদশা। তারপরও সমর্থকদের ভালোবাসায় আর ভোটে জয়লাভ করেছেন তিনি। পরিষদের ২ নম্বর ওয়ার্ডে প্রার্থী হয়ে ২৩ ভোট পেয়ে জয়লাভ করেছেন। একমাত্র প্রতিদ্বন্দ্বী তাঁরই বন্ধু শিকদার শফিকুল ইসলাম ওরফে বাদশা পেয়েছেন ১৫ ভোট।গত ২৮ ডিসেম্বর মাগুরা জেলা পরিষদ নির্বাচন অনুষ্ঠিত হয়েছে। এই নির্বাচনে চেয়ারম্যান পদে জয়ী হন আওয়ামী লীগের নেতা পঙ্কজ কুমার কুণ্ডু।জেলা নির্বাচন অফিস সূত্রে জানা গেছে, এই জেলার শ্রীপুর, শ্রীখোল আর দাড়িয়াপুর ইউনিয়ন নিয়ে ২ নম্বর ওয়ার্ড গঠিত। এই ওয়ার্ডে মোট ভোটার ৩৮ জন। প্রার্থী ছিলেন দুজন। তাঁরা হলেন টিউবওয়েল প্রতীক নিয়ে মো. আরজান বিশ্বাস ও তালা প্রতীক নিয়ে শিকদার শফিকুল ইসলাম।দাড়িয়াপুর ইউনিয়ন ছাত্রলীগের সাবেক সভাপতি বর্তমানে মাগুরা জেলা যুবলীগের আহ্বায়ক কমিটির সদস্য আরজান বিশ্বাস বলেন, নির্বাচনের তফসিল ঘোষণার পর তিনি প্রার্থী হবেন এমন ঘোষণা দেন। এরপর তাঁদের দলের শিকদার শফিকুল ইসলাম প্রার্থী হওয়ার ঘোষণা দেন। তিনি টিউবওয়েল আর প্রতিদ্বন্দ্বী প্রার্থী তালা প্রতীক নিয়ে মাঠে নামেন। এরপর আওয়ামী লীগের অনেক নেতা তাঁকে ভোটের মাঠ থেকে সরে যাওয়ার জন্য অনুরোধ করেন।শিকদার শফিকুল ইসলাম বলেন, ভোটের দুই দিন আগে শ্রীপুর প্রেসক্লাবে সংবাদ সম্মেলন করে প্রার্থী থেকে সরে দাঁড়ান আরজান। এমনকি ভোটের মাঠে তিনি ছিলেন না, ভোটের দিনও আসেননি। তারপরও একটি মহল চক্রান্ত করে তাঁকে ভোট দিয়েছে। আরজান আসলেই তাঁর প্রতি সমর্থন দিলেও কয়েকজন চেয়ারম্যান চক্রান্ত করেছেন।
