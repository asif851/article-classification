
আমার দেশ পত্রিকা, দিগন্ত ও ইসলামিক টেলিভিশনসহ বন্ধ গণমাধ্যম খুলে দেওয়াসহ কয়েকটি দাবিতে বাংলাদেশ ফেডারেল সাংবাদিক ইউনিয়ন (বিএফইউজে) ও ঢাকা সাংবাদিক ইউনিয়নের (ডিইউজে) একাংশের প্রতিবাদ কর্মসূচি অব্যাহত রয়েছে। সংগঠন দুটির উদ্যোগে গতকাল রোববারও জাতীয় প্রেসক্লাব প্রাঙ্গণে এই কর্মসূচি পালিত হয়েছে। বন্ধ গণমাধ্যম খুলে দেওয়া ছাড়াও আমার দেশ পত্রিকার ভারপ্রাপ্ত সম্পাদক মাহমুদুর রহমানের মুক্তি, সাংবাদিক দম্পত্তি সাগর-রুনির প্রকৃত খুনিদের গ্রেপ্তারের দাবি জানানো হয়  কর্মসূচি থেকে। সাংবাদিক নেতারা বলেন, বেআইনি ও অগণতান্ত্রিকভাবে গণমাধ্যম বন্ধ ও সাংবাদিক নির্যাতনের সমুচিত জবাব জনগণ চার সিটি করপোরেশন নির্বাচনেই দিয়েছে। বিএফইউজের একাংশের সভাপতি রুহুল আমিন গাজীর সভাপতিত্বে অনুষ্ঠিত কর্মসূচিতে বক্তব্য দেন ডিইউজের একাংশের সভাপতি আবদুস শহীদ, সাধারণ সম্পাদক মুহম্মদ বাকের হোসাইন, জাতীয় প্রেসক্লাবের সাধারণ সম্পাদক সৈয়দ আবদাল আহমদ, বাংলাদেশ পরিবেশ সাংবাদিক ফোরামের সাধারণ সম্পাদক হাসান হাফিজ, ঢাকা রিপোর্টার্স ইউনিটির সাধারণ সম্পাদক ইলিয়াস খান, জাতীয় প্রেসক্লাবের যুগ্ম সাধারণ সস্পাদক কাদের গণি চৌধুরী প্রমুখ।
