

আগামী ১০ দিনের মধ্যে ঢাকা দক্ষিণ সিটি করপোরেশন (ডিএসসিসি) এলাকা চিকুনগুনিয়ামুক্ত করার ঘোষণা দিয়েছেন সংস্থাটির মেয়র মোহাম্মদ সাঈদ খোকন। আজ শনিবার বেলা ১১টায় নগর ভবনে চিকুনগুনিয়া ও ডেঙ্গু জ্বর নিয়ে জনসচেতনতামূলক এক সমাবেশে তিনি এই ঘোষণা দেন।সাঈদ খোকন বলেন, ‘চিকুনগুনিয়া প্রতিরোধে শুরু থেকেই তৎপর ছিল ডিএসসিসি। এখন মানুষ সচেতন হওয়ায় আমাদের তৎপরতা বেড়েছে। তাই আগামী ১০ দিনের মধ্যে ডিএসসিসি এলাকা চিকুনগুনিয়ামুক্ত হবে। এরপরও সবাইকে সচেতন হতে হবে। আমরা আমাদের কার্যক্রম চালিয়ে যাব।’ডিএসসিসির মেয়র বলেন, ‘চিকুনগুনিয়া জ্বরে আমার মা আক্রান্ত হয়েছেন। এই জ্বরের কী কষ্ট, তা আমার মাকে দেখে বুঝেছি। ঢাকা শহরের এমন লাখো মায়ের কষ্ট আমি বুঝি। তাই বাসা থেকে যখন বের হই, তখন মা আমাকে দোয়া করেন। এটি আমার মনে সাহস জোগায়। মানুষের জন্য কাজ করতে উৎসাহ পাই।’ তিনি আরও বলেন, ‘ডিএসসিসি এলাকার মানুষের ভোটে আমি মেয়র নির্বাচিত হয়েছি। তাদের এই বিপদে আমি ঘরে বসে থাকতে পারি না। কারণ, তাদের কষ্ট আমাকে কাঁদায়। সেই কষ্ট বুকে ধারণ করেই চিকুনগুনিয়া প্রতিরোধে কাজ করে যাচ্ছি।’সাঈদ খোকন বলেন, ‘মেয়র নির্বাচিত হওয়ার আগে নগরের মশক নিধনে প্রতিশ্রুতি দিয়েছিলাম। এই প্রতিশ্রুতি অক্ষরে অক্ষরে পালন করছি। চিকুনগুনিয়া শুরু হওয়ার পর থেকে টানা মশার ওষুধ ছেটাচ্ছি। চিকুনগুনিয়া রোগীদের চিকিৎসাসেবায় কল সেন্টার চালু করেছি। কেউ ফোন দিলে তাদের বাড়ি বাড়ি গিয়ে বিনা মূল্যে চিকিৎসাসেবা ও ওষুধ দিচ্ছেন ডিএসসিসির সংশ্লিষ্ট হাসপাতালের চিকিৎসকেরা। আজ সকাল ১০টা পর্যন্ত সিটি করপোরেশনের কল সেন্টারে সারা দেশ থেকে ফোন আসেছে ৩১ হাজার ৮৫৬টি। এর মধ্যে ঢাকা দক্ষিণ সিটি করপোরেশন এলাকার নাগরিক ১ হাজার ৪৩০ জন। তাদের মধ্যে ৩৩১ জন সিটি করপোরেশনের কাছ থেকে চিকিৎসাসেবা চেয়েছে। ১৬৬ জনকে বাসায় গিয়ে চিকিৎসা দেওয়া হয়েছে। এই সেবা অব্যাহত থাকবে।’সমাবেশ শেষে দুপুর সাড়ে ১২টায় নগর ভবনের সামনে থেকে মোহাম্মদ সাঈদ খোকনের নেতৃত্বে শোভাযাত্রা বের হয়। এতে ডিএসসিসির কর্মকর্তা-কর্মচারীসহ ৫৭টি ওয়ার্ডের কাউন্সিলর ও নগরের বিভিন্ন শিক্ষাপ্রতিষ্ঠানের শিক্ষার্থীরা পৃথক ব্যানারে অংশ নেয়। শোভাযাত্রাটি গুলিস্তান, জিপিও, পুরানা পল্টন, জাতীয় প্রেসক্লাব, শিক্ষাভবন ও বঙ্গবাজার হয়ে নগর ভবনে গিয়ে শেষ হয়। এই শোভাযাত্রায় ওয়ার্ড কাউন্সিলররা ভ্যান ও পিকআপে মশা নিধনে প্রতীকী কর্মসূচি পালন করেন। তাঁদের মধ্যে সেরা তিনজনকে পুরস্কার দেওয়া হবে বলে জানিয়েছে ডিএসসিসি।
