
চাঁদাবাজির অভিযোগে ঝালকাঠি থানার পুলিশ গত রোববার রাতে যুবলীগের তিন নেতা-কর্মীকে গ্রেপ্তার করেছে। গতকাল সোমবার আদালতের মাধ্যমে তাঁদের জেলা কারাগারে পাঠানো হয়েছে।গ্রেপ্তার হওয়া ব্যক্তিরা হলেন যুবলীগের ঝালকাঠি শহর শাখার সাংগঠনিক সম্পাদক মাহবুব রিয়াজ, যুবলীগের জেলা শাখার আহ্বায়ক কমিটির সদস্য হাসান মাহমুদ ও যুবলীগের কর্মী সুমন হোসেন।ঝালকাঠি থানার ভারপ্রাপ্ত কর্মকর্তা (ওসি) আ. মান্নান বলেন, পুলিশ রাতেই অভিযান চালিয়ে শহরের বিভিন্ন স্থান থেকে ওই তিনজনকে গ্রেপ্তার করে। তাঁদের কাছ থেকে ২০ হাজার টাকা উদ্ধারও করা হয়। মাহবুব রিয়াজ ও হাসান মাহমুদের বিরুদ্ধে একাধিক চাঁদাবাজির অভিযোগ রয়েছে। মাহবুব রিয়াজ ডাকাতি মামলারও অভিযোগপত্রভুক্ত আসামি।যুবলীগের জেলা শাখার আহ্বায়ক লিয়াকত আলী খান বলেন, মাহবুব রিয়াজকে বছর খানেক আগে যুবলীগের শহর কমিটি থেকে বহিষ্কার করা হয়েছে। তবে হাসান মাহমুদ দলের সদস্য ও সুমন হোসেন কর্মী।
 
