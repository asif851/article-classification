
বর্তমানে দেশে বিদ্যুতের বকেয়া বিলের পরিমাণ ৫ হাজার ৩৮১ কোটি টাকা বলে জানিয়েছেন বিদ্যুৎ, জ্বালানি ও খনিজ সম্পদ প্রতিমন্ত্রী নসরুল হামিদ। জাতীয় সংসদে গতকাল বুধবার প্রশ্নোত্তরে তিনি এ তথ্য জানান।জাতীয় পার্টির সালমা ইসলামের এ-সম্পর্কিত প্রশ্নের জবাবে নসরুল হামিদ বলেন, বিদ্যুতের বকেয়া বিল আদায়ে খেলাপি গ্রাহকদের তালিকা তৈরি করা হয়েছে। বকেয়া আদায়ের জন্য বিশেষ অভিযান পরিচালনা করে আইনি ব্যবস্থা নেওয়া হচ্ছে।স্পিকার শিরীন শারমিন চৌধুরীর সভাপতিত্বে বিকেল সাড়ে চারটার দিকে সংসদের অধিবেশন শুরু হয়। প্রশ্নোত্তর টেবিলে উত্থাপিত হয়।তরীকত ফেডারেশনের এম এ আউয়ালের প্রশ্নের জবাবে প্রতিমন্ত্রী জানান, বর্তমানে গ্যাসের দৈনিক চাহিদা ২ হাজার ৭৪০ মিলিয়ন ঘনফুট। গত সাত বছরে গ্যাসের উৎপাদন উল্লেখযোগ্য হারে বাড়লেও এখনো দৈনিক ঘাটতি প্রায় ৫০০ মিলিয়ন ঘনফুট।সরকারি দলের মামুনুর রশীদের প্রশ্নের জবাবে বিদ্যুৎ প্রতিমন্ত্রী বলেন, বাংলাদেশ পল্লী বিদ্যুতায়ন বোর্ডের আওতাধীন ১৮ লাখ গ্রাহক সংযোগ প্রকল্পের আওতায় এখন পর্যন্ত ১১.৬১ লাখ গ্রাহককে সংযোগ দেওয়া হয়েছে। ২০১৭ সালের ডিসেম্বরের মধ্যে বাকিদের সংযোগ দেওয়া হবে। এনামুল হকের প্রশ্নের জবাবে তিনি জানান, ২০০৯ সাল থেকে বর্তমান পর্যন্ত ৭৩টি নতুন বিদ্যুৎকেন্দ্র স্থাপিত হয়েছে। বর্তমানে সরকারি খাতে ১৪ এবং বেসরকারি খাতে ১৩টি বিদ্যুৎকেন্দ্র নির্মাণাধীন আছে। এসব কেন্দ্রে মোট ৬ হাজার ৯৫ মেগাওয়াট বিদ্যুৎ উৎপাদন হবে।মুহিবুর রহমানের প্রশ্নের জবাবে শিল্পমন্ত্রী আমির হোসেন আমু বলেন, ছাতক সিমেন্ট কারখানাকে ওয়েট প্রসেস থেকে ড্রাই প্রসেসে রূপান্তর করার প্রকল্প নেওয়া হয়েছে। এ বছরের জুলাই মাসে এর কাজ শুরু হবে। শেষ হতে সময় লাগবে চার বছর।পিনু খানের প্রশ্নের জবাবে শিল্পমন্ত্রী বলেন, ২০১৪-১৫ অর্থবছরে বাংলাদেশ টেলিভিশন, ট্রান্সফরমার, বৈদ্যুতিক তার, জেনারেটর, গাড়ির যন্ত্রাংশ, সার্কিট, রেফ্রিজারেটর, ইলেকট্রিক সুইচ ইত্যাদি রপ্তানি করে ৯০.১১ মিলিয়ন ডলার আয় করেছে। অস্ট্রিয়া, অস্ট্রেলিয়া, জার্মানি, কানাডা, নেদারল্যান্ডস, আয়ারল্যান্ড, সুইজারল্যান্ড, চীন, যুক্তরাষ্ট্র, ইতালি, নরওয়ে, হাঙ্গেরি, গ্রিস, কুয়েত, প্যারাগুয়ে, উরুগুয়ে, নিউজিল্যান্ডসহ আরও কিছু দেশে এসব পণ্য রপ্তানি করা হয়েছে।
