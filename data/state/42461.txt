
পুলিশের উপমহাপরিদর্শক (ডিআইজি) মিজানুর রহমানের বিরুদ্ধে তদন্ত প্রতিবেদন স্বরাষ্ট্র মন্ত্রণালয়ে পৌঁছানোর পর প্রতিবেদন দেখে আইনগত ব্যবস্থা নেওয়া হবে বলে জানিয়েছেন স্বরাষ্ট্রমন্ত্রী।আজ বৃহস্পতিবার সকালে রাজধানীর মিরপুরে পুলিশ স্টাফ কলেজে পুলিশ মেমোরিয়াল ডে-২০১৮–এর উপলক্ষে স্বরাষ্ট্রমন্ত্রী আসাদুজ্জামান খান কামাল এ কথা বলেন।স্বরাষ্ট্রমন্ত্রী বলেন, ডিআইজি মিজানের বিষয়ে তদন্ত প্রতিবেদন পুলিশ সদর দপ্তরে জমা হয়েছে। এখন তাঁর শাস্তির বিষয়ে সুপারিশ করে প্রতিবেদন স্বরাষ্ট্র মন্ত্রণালয়ে পাঠানোর পর ব্যবস্থা নেওয়া হবে।
গত ৮ জানুয়ারি পুলিশ সদর দপ্তর মিজানুর রহমানের বিরুদ্ধে ওঠা অভিযোগ খতিয়ে দেখতে তিন সদস্যের একটি তদন্ত কমিটি গঠন করে। মিজানুরের বিরুদ্ধে অভিযোগ, তিনি ব্যাংক কর্মকর্তা মরিয়ম আক্তারকে গত বছরের জুলাই মাসে ৫০ লাখ টাকা দেনমোহরে বিয়ে করেন। ২০১৯ সাল পর্যন্ত তিনি বিষয়টি গোপন রাখার শর্ত দিয়েছিলেন। মরিয়ম স্ত্রীর স্বীকৃতি চাওয়ায় ক্ষিপ্ত হয়ে তিনি গত ১২ ডিসেম্বর পুলিশ পাঠিয়ে মরিয়মকে গ্রেপ্তার করান। তা ছাড়া মগবাজার কাজি অফিসের কাজিকে দিয়েও মামলা করান। প্রায় তিন সপ্তাহ পর জেল থেকে ছাড়া পান মরিয়ম।
