
বিএনপির যুগ্ম মহাসচিব ও রাজশাহী মহানগর বিএনপির সভাপতি মিজানুর রহমান মিনুকে আজ বৃহস্পতিবার দুপুরে রাজশাহী মেডিকেল কলেজ হাসপাতালের নিবিড় পরিচর্যা কেন্দ্র (আইসিইউ) থেকে করোনারি কেয়ার ইউনিটে (সিসিইউ) ভর্তি করা হয়েছে। গতকাল বুধবার দুপুরে তাঁকে হাসপাতালে ভর্তি করা হয়। গত ১৩ জুলাই থেকে তিনি রাজশাহী কেন্দ্রীয় কারাগারে আটক রয়েছেন।  আইসিইউর প্রধান চিকিৎসক গোলাম মোস্তফা বলেন, আগে থেকেই তাঁর হৃৎপিণ্ডে সমস্যা ছিল। দাঁতের চিকিৎসার সময় যেকোনো কারণে তাঁর ছোট্ট একটা হার্ট অ্যাটাক হয়েছে। এখন তিনি মোটামুটি ভালো আছেন। তবে যেহেতু তাঁর হার্টের সমস্যা, তাই মেডিকেল বোর্ডের সিদ্ধান্ত অনুযায়ী তাঁকে বেলা সোয়া দুইটার দিকে আইসিইউ থেকে সিসিইউতে স্থানান্তর করা হয়েছে।  হাসপাতাল সূত্রে জানা গেছে, গতকাল বুধবার সকালে দাঁতের চিকিৎসার জন্য তাঁকে রাজশাহী সদর হাসপাতালে নিয়ে আসা হয়। সেখানে চিকিৎসার সময় তিনি অসুস্থ হয়ে পড়লে তাঁকে রাজশাহী মেডিকেল কলেজ হাসপাতালে ভর্তি করা হয়।
মিজানুর রহমান মিনুর নামে মোট সাতটি মামলা রয়েছে। এর মধ্যে একটি মামলায় তিনি উচ্চ আদালত থেকে জামিনে আছেন। গত ১৩ জুলাই তিনি রাজশাহীর আদালতে আত্মসমর্পণ করে তিনি জামিনের আবেদন করেন। আদালত তা নামঞ্জুর করে তাঁকে কারাগারে পাঠানোর নির্দেশ দেন।
