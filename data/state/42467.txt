
নওগাঁয় দুর্বৃত্তের ছুরিকাঘাতে শ্যামল চন্দ্র (১৯) নামে এক কলেজছাত্র খুন হয়েছেন। শহরের আরজি নওগাঁ ফিশারি গেটের সামনে গত শুক্রবার রাতে তাঁকে ছুরিকাঘাত করা হয়। শ্যামল চন্দ্র পত্মীতলা উপজেলার বাঁশখোলা গ্রামের গোপাল চন্দ্রের ছেলে। তিনি নওগাঁ পলিটেকনিক ইনস্টিটিউটের কম্পিউটার বিভাগের ষষ্ঠ সেমিস্টারের ছাত্র ছিলেন। শ্যামলের পরিবার ও পুলিশ সূত্রে জানা যায়, পলিটেকনিক ইনস্টিটিউটের পাশে অবস্থিত আরজি নওগাঁ ফিশারি গেটের সামনে শুক্রবার রাত আটটার দিকে শ্যামলের পেট ও পিঠে ছুরি মেরে পালিয়ে যায় দুর্বৃত্তরা। শ্যামলের চিৎকারে আশপাশের লোকজন ছুটে এসে গুরুতর আহত অবস্থায় তাঁকে উদ্ধার করে নওগাঁ সদর হাসপাতালে ভর্তি করান। রাতেই উন্নত চিকিৎসার জন্য তাঁকে রাজশাহী মেডিকেল কলেজ হাসপাতালে নেওয়া হয়। সেখানে তাঁর অবস্থার অবনতি হলে আরও উন্নত চিকিৎসার জন্য ঢাকায় নেওয়ার পথে গতকাল তিনি মারা যান। নিহতের জ্যাঠাতো ভাই রমেশ চন্দ্র বলেন, ‘কারা কী জন্য শ্যামলকে ছুরিকাঘাত করেছে, এখনো আমরা সে বিষয়ে কিছুই জানতে পারিনি। তাঁর বন্ধু ও কলেজের শিক্ষকদের সঙ্গে এ ব্যাপারে এখনো আমরা কথা বলতে পারিনি। তবে এ ব্যাপারে মামলা করা হবে।’ এ ব্যাপারে কলেজের অধ্যক্ষ ফজলুল হক বলেন, ‘শ্যামল খুব মেধাবী ছাত্র ছিলেন। তবে তাঁকে কারা কী জন্য ছুরিকাঘাত করেছে, সে ব্যাপারে কিছুই জানতে পারিনি।’ নওগাঁ সদর থানার পরিদর্শক (তদন্ত) শামসুল আলম শাহ গতকাল সন্ধ্যা ছয়টার মুঠোফোনে প্রথম আলোকে বলেন, এ ঘটনায় মামলা দায়েরের প্রস্তুতি চলছে। দুর্বৃত্তদের এখনো শনাক্ত করা যায়নি। তবে প্রকৃত ঘটনা কী বা খুনি কারা, তা বের করার চেষ্টা চলছে।
