
ডাক ও টেলিযোগাযোগ প্রতিমন্ত্রী তারানা হালিম বলেছেন, ‘সাবমেরিন কেব্‌ল কোম্পানির দ্বিতীয় প্রকল্প চালু হয়ে গেলে বাংলাদেশের মানুষ কম মূল্যে ইন্টারনেট সুবিধা পাবে। এখান থেকে উৎপাদিত ব্যান্ডউইডথ রপ্তানি করেও দেশ অর্থনৈতিকভাবে লাভবান হবে।’
আজ বুধবার সকালে পর্যটনকেন্দ্র কুয়াকাটা-সংলগ্ন গোড়া আমখোলা পাড়া গ্রামে নির্মিত দেশের দ্বিতীয় সাবমেরিন কেব্‌ল কোম্পানির নির্মাণকাজ পরিদর্শনের সময় সাংবাদিকদের এ কথা বলেন প্রতিমন্ত্রী। তারানা হালিম বলেন, টেলিফোন শিল্প সংস্থা-টেশিস আজ প্রথমবারের মতো একটি লাভজনক প্রতিষ্ঠানে পরিণত হয়েছে। সরকারি প্রতিষ্ঠান লাভজনক হলে সরকার লাভবান হয়, জনগণ সেবা পায়। ইন্টারন্যাশনাল টেলিস্টিরিয়াল কেব্‌লের (আইটিসি) চেয়ে সাবমেরিন কেব্‌ল কোম্পানির উৎপাদিত ব্যান্ডউইডথের গুণগত মান ভালো হবে বলে প্রতিমন্ত্রী আশাবাদ ব্যক্ত করেন। প্রতিমন্ত্রী আরও বলেন, ইতিমধ্যে সাবমেরিন কেব্‌ল স্টেশন থেকে সঞ্চালন লাইনের কাজ ঢাকা পর্যন্ত শতভাগ নিশ্চিত করা হয়েছে। এ সঞ্চালন লাইন দুবার পরীক্ষা করা হয়েছে। তা সঠিকভাবে কাজ করছে। ট্রান্সমিশন খরচ কম হওয়ায় বরিশাল, পটুয়াখালী, খুলনা ও ফরিদপুর এলাকায় স্বল্পমূল্যে ইন্টারনেট সেবা দেওয়া যাবে। তারানা হালিম সাবমেরিন কেব্‌ল স্টেশনের নির্মাণকাজসহ অন্যান্য কর্মকাণ্ড পরিদর্শন করেন। প্রায় ৬৬০ কোটি টাকা ব্যয়ে এটি নির্মিত হচ্ছে। প্রকল্পটিতে বাংলাদেশ সরকার ১৬৬ কোটি টাকা ও বিএসসিসিএল ১৪২ কোটি টাকা ব্যয় করবে। ইসলামি উন্নয়ন ব্যাংক (আইডিবি) প্রকল্পের বাকি প্রায় ৩৫২ কোটি টাকার ঋণসহায়তা দেবে। কুয়াকাটা-সংলগ্ন গোড়া আমখোলা পাড়া গ্রামে ১০ একর জমির ওপর ল্যান্ডিং স্টেশনের মূল ভবনসহ ফাংশনাল বিল্ডিংয়ের কাজ সম্পন্ন হয়েছে। এ সময় অন্যান্যের মধ্যে উপস্থিত ছিলেন সাংসদ হোসনেয়ারা বেগম লুৎফা, বাংলাদেশ সাবমেরিন কেব্‌ল কোম্পানির (বিএসসিসিএল) ব্যবস্থাপনা পরিচালক মো. মনোয়ার হোসেন, বিটিসিএলের ব্যবস্থাপনা পরিচালক মাহফুজ উদ্দিন আহমেদ, টেশিসের ব্যবস্থাপনা পরিচালক মো. কবির হাসান প্রমুখ।
