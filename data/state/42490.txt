
সন্ধ্যার পর থেকে রাজধানীর সোহরাওয়ার্দী উদ্যানে ঢাকা বিশ্ববিদ্যালয়ের কোনো শিক্ষার্থী প্রবেশ করলে তাঁদের কোনো দায়দায়িত্ব বিশ্ববিদ্যালয় প্রশাসন নেবে না বলে নোটিশ জারি করা হয়েছে।বিশ্ববিদ্যালয়ের ভারপ্রাপ্ত প্রক্টর স্বাক্ষরিত একটি বিজ্ঞপ্তি গত সোমবার থেকে বিভিন্ন হলের দেয়াল ও বোর্ডে দেখা যাচ্ছে। বিজ্ঞপ্তিতে বলা আছে, ‘ঢাকা বিশ্ববিদ্যালয়ের সকল শিক্ষার্থীর অবগতির জন্য জানানো যাচ্ছে যে, সন্ধ্যা ছয়টার পর সোহরাওয়ার্দী উদ্যানের ভেতরে কেউ অবস্থান করলে ও কোনো ধরনের সমস্যায় পড়লে বিশ্ববিদ্যালয় কর্তৃপক্ষ কোনো ধরনের দায়দায়িত্ব গ্রহণ করবে না।’জানতে চাইলে ঢাকা বিশ্ববিদ্যালয়ের ভারপ্রাপ্ত প্রক্টর অধ্যাপক এম আমজাদ আলী প্রথম আলোকে বলেন, বেশ কিছুদিন ধরে লক্ষ করা যাচ্ছে, সোহরাওয়ার্দী উদ্যানে রাত যত গভীর হয়, অপরাধ তত বাড়তে থাকে। ছিনতাই, চাঁদাবাজির মতো অপরাধের সঙ্গে শিক্ষার্থীরাও জড়িয়ে পড়ছেন, এমন অভিযোগ পাওয়া গেছে।প্রক্টর বলেন, ‘দেখা গেছে, সন্ধ্যার পর ওখানে ভালো উদ্দেশ্য নিয়ে খুব কম শিক্ষার্থীই যান। তবে যাঁরা ভালো উদ্দেশ্য নিয়ে যান, তাঁরাও যাতে অন্যদের দ্বারা প্রভাবিত হতে না পারেন, সে জন্য সূর্যাস্তের পর শিক্ষার্থীদের উদ্যানে প্রবেশ নিষেধ করা হয়েছে।’প্রক্টর জানান, বিষয়টি নিয়ে পুলিশও উদ্বিগ্ন। তারা সন্ধ্যা সাতটার পর থেকে উদ্যানে কেউ থাকতে পারবে না বলে নোটিশ দিয়েছে। আর বিশ্ববিদ্যালয় প্রশাসনের সব পর্যায়ের সঙ্গে আলোচনা করে শিক্ষার্থীদের জন্য সন্ধ্যা ছয়টা পর্যন্ত সময় নির্ধারণ করা হয়েছে।
