
কিশোরগঞ্জের কুলিয়ারচর উপজেলার ফরিদপুর ইউনিয়ন আওয়ামী লীগের কার্যালয় ও একটি সিএনজি অটোরিকশার গ্যারেজ আগুনে পুড়ে গেছে। গতকাল শনিবার রাতে এ ঘটনা ঘটে। কার্যালয়ে আগুন দেওয়ার জন্য নাশকতাকারীরা দায়ী—এমনটা দাবি করে ফরিদপুর ইউনিয়ন আওয়ামী লীগের যুগ্ম সাধারণ সম্পাদক শহীদুল ইসলামের দেওয়া তথ্যমতে, টিনশেডের কার্যালয়টিতে গতকাল শুক্রবার রাত নয়টা পর্যন্ত নেতা-কর্মীরা ছিলেন। এরপর কার্যালয়টি বন্ধ করে দেওয়া হয়। রাত সাড়ে ১১টার দিকে স্থানীয় লোকজন কার্যালয়ে ও পাশের অটোরিকশা গ্যারেজে আগুন জ্বলতে দেখতে পায়। খবর পেয়ে কুলিয়ারচর থেকে দমকল কর্মীরা এসে আগুন নেভান। কিন্তু আগুন নেভানোর আগেই কার্যালয়ের ভেতরে থাকা অন্তত পাঁচ লাখ টাকা মূল্যের আসবাব, ইলেকট্রনিক সামগ্রী পুড়ে গেছে। এ ব্যাপারে একটি মামলা করা হবে। গ্যারেজ মালিক আবুল মিয়ার দাবি, আগুনে গ্যারেজের ভেতরে রাখা সাতটি অটোরিকশা পুড়ে গেছে। এতে তাঁর অন্তত ৩০ লাখ টাকার ক্ষতি হয়েছে। এ ব্যাপারে তিনি একটি মামলা করবেন।
কুলিয়ারচর থানার ভারপ্রাপ্ত কর্মকর্তা (ওসি) চৌধুরী মিজানুজ্জামান বলেন, সহকারী পুলিশ সুপার (বাজিতপুর) সার্কেল মৃত্যুঞ্জয় দে এবং তিনি ঘটনাস্থল পরিদর্শন করেছেন। আগুনের কারণ সম্পর্কে নিশ্চিত হওয়া যায়নি।
