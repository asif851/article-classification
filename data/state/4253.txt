
যশোরের বাঘারপাড়া ও সদর উপজেলায় দুটি লাশ উদ্ধারের ঘটনা ঘটেছে। আজ রোববার সকালে বাঘারপাড়া উপজেলার ভাঙ্গুরা এলাকায় একটি লাশ উদ্ধার করে পুলিশ। অপর ঘটনায় গতকাল শনিবার রাত তিনটার দিকে সদর উপজেলার রঘুরামপুর গ্রাম থেকে আরেকটি লাশ উদ্ধার করে পুলিশ।
নিহত ব্যক্তিদের পরিচয় জানা যায়নি।
বাঘারপাড়া থানার ভারপ্রাপ্ত কর্মকর্তা (ওসি) মো. মনজুরুল আলম বলেন, ‘আজ সকাল আটটার দিকে যশোর-নড়াইল মহাসড়কের পাশে একটি লাশ পড়ে থাকতে দেখে থানায় খবর দেন স্থানীয় লোকজন। এরপর সকাল নয়টার দিকে ঘটনাস্থলে গিয়ে লাশটি উদ্ধার করে পুলিশ। ময়নাতদন্তের জন্য লাশটি যশোর ২৫০ শয্যার হাসপাতালের মর্গে পাঠানো হয়েছে। নিহত যুবকের বয়স আনুমানিক ২৪ বছর। তাঁর ডান কানে ও বুকের বাঁ পাশে গুলির চিহ্ন রয়েছে। তাঁর পরিচয় জানা যায়নি।’
অন্য ঘটনায় যশোর কোতোয়ালি থানার পরিদর্শক (তদন্ত) মো. আবুল বাশার মিয়া বলেন, গতকাল রাত ৩টা ৫ মিনিটে খবর আসে যশোর-ছুটিপুর সড়কের ওপর দুই দল সন্ত্রাসী গোলাগুলিতে লিপ্ত। পুলিশ ঘটনাস্থলে গেলে সন্ত্রাসীরা পালিয়ে যায়। এ সময় ঘটনাস্থলে এক ব্যক্তির গুলিবিদ্ধ মরদেহ পড়ে থাকতে দেখা যায়। পরে লাশ উদ্ধার করে ময়নাতদন্তের জন্য যশোর ২৫০ শয্যা হাসপাতালের মর্গে পাঠানো হয়েছে। ঘটনাস্থল থেকে একটি দেশি ওয়ান শুটারগান, একটি গুলি, পাঁচটি গুলির খোসা এবং পাঁচটি ধারালো অস্ত্র উদ্ধার করা হয়। তবে ওই ব্যক্তির কোনো পরিচয় জানা যায়নি। তাঁর বয়স আনুমানিক ৩৫ বছর।
