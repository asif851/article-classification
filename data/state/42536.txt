
নাটোরের সিংড়া উপজেলার চৌগ্রাম লালঘর এলাকায় নাটোর-বগুড়া মহাসড়কে একটি ভটভটি রাস্তার পাশে খাদে পড়ে যায়। এতে আমীর হামজা (৫২) নামের এক গরু ব্যবসায়ী নিহত হয়েছেন। আহত হয়েছেন আরও ছয়জন। আজ শুক্রবার সন্ধ্যা সাতটার দিকে এ দুর্ঘটনা ঘটে।
সিংড়া থানার পুলিশ জানায়, সিংড়ার কালীগঞ্জ গোহাটা থেকে গরু নিয়ে সাত ব্যবসায়ী একটি ভটভটিতে আজ সন্ধ্যায় সিংড়া শহরে যাচ্ছিলেন। ভটভটিটি চৌগ্রামের লালঘর এলাকায় পৌঁছালে চালক নিয়ন্ত্রণ হারান। ভটভটিটি রাস্তার পাশে খাদে পড়ে যায়। এতে ঘটনাস্থলেই আমীরের মৃত্যু হয়। তাঁর বাড়ি সিংড়ার কয়রাবাড়ি গ্রামে। এ সময় আরও ছয় যাত্রী আহত হন। স্থানীয় লোকজন তাঁদের উদ্ধার করে সিংড়া উপজেলা স্বাস্থ্য কমপ্লেক্সে ভর্তি করেন। এঁদের মধ্যে গুরুতর আহত নুর ইসলাম (৪৫), মোশাররফ হোসেন (৩৫) ও আবদুল হাকিমকে (৫০) রাজশাহী মেডিকেল কলেজ হাসপাতালে স্থানান্তর করা হয়েছে। সিংড়া থানার ভারপ্রাপ্ত কর্মকর্তা (ওসি) নাসির আলী মণ্ডল বলেন, লাশ থানায় আছে। এ ব্যাপারে অপমৃত্যু মামলা হবে।
