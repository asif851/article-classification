
‘তুমি নিঃশ্বাস তুমিই হৃৎস্পন্দন’ শিরোনামে হয়ে গেল কবি শামসুর রাহমান স্মরণে কবিতা পাঠের আসর। ১৭ আগস্ট কবির অষ্টম মৃত্যুবার্ষিকী উপলক্ষে এই আসরের আয়োজন করে প্রমা আবৃত্তি সংগঠন।শিল্পকলা একাডেমী মিলনায়তনে সন্ধ্যা সাতটায় শুরু হয় এই স্মরণানুষ্ঠান। সঞ্চালনা করেন প্রমার সভাপতি রাশেদ হাসান। অনুষ্ঠানে শামসুর রাহমানকে নিবেদিত স্বরচিত কবিতা পাঠ করেন কবি বিশ্বজিৎ চৌধুরী, এজাজ ইউসুফী, খালিদ আহসান, ইউসুফ মোহাম্মদ, জিন্নাহ চৌধুরী ও আসমা বীথি। কবিতা পাঠের পাশাপাশি শামসুর রাহমানকে নিয়ে অনুভূতিও প্রকাশ করেন কবিরা।আসরে ‘পান্থজন’, ‘প্রণতি জানাই’, ‘বাইবেলের কালো অক্ষরগুলো’, ‘বুক তার বাংলাদেশের হৃদয়’, ‘কালো মেয়ের জন্য পঙ্ক্তিমালা’, ‘অভিশাপ দিচ্ছি’সহ শামসুর রাহমানের বেশ কিছু পাঠকপ্রিয় কবিতা শোনান আবৃত্তিশিল্পীরা।আমন্ত্রিত শিল্পী হিসেবে আবৃত্তি করেন মিশফাক রাসেল ও মাহবুবুর রহমান। একক আবৃত্তি করেন রাশেদ হাসান, কংকন দাশ, শর্মিষ্ঠা বড়ুয়া, বিশ্বজিৎ পাল, মোহিত বিশ্বাস, সাইফুর রাহমান, রুনা চৌধুরী, আচরারুল হক, ফাতেমাতুজ জোহরা, মাহফুজ আহমেদ, তাসলিমা আক্তার, তাসনিম জামাল ও লিনা বড়ুয়া।
