
বাংলাদেশে হিন্দু সম্প্রদায়ের ওপর হামলার ঘটনায় বাংলাদেশের প্রধানমন্ত্রী শেখ হাসিনার সঙ্গে হাইকমিশনার হর্ষবর্ধন শ্রিংলাকে সাক্ষাৎ​ করার জন্য বলেছেন ভারতের পররাষ্ট্রমন্ত্রী সুষমা স্বরাজ। হিন্দু সম্প্রদায়ের নিরাপত্তা নিয়ে নিজেদের উদ্বেগের কথাও জানিয়েছেন তিনি।
আজ রোববার ভারতের পররাষ্ট্রমন্ত্রী সুষমা স্বরাজ এক টুইটার বার্তায় এসব কথা জানিয়েছেন।ফেসবুকে ধর্মীয় অনুভূতিতে আঘাত দেওয়ার অভিযোগকে কেন্দ্র করে ব্রাহ্মণবাড়িয়ার নাসিরনগরের প্রায় ১৫টি মন্দির ও শতাধিক হিন্দুবাড়িতে হামলা করা হয় ৩০ অক্টোবর। এর পাঁচ দিন পর বৃহস্পতিবার উপজেলা সদরে হিন্দু সম্প্রদায়ের পাঁচটি ঘর ও একটি মন্দিরে অগ্নিসংযোগ করে দুর্বৃত্তরা। প্রথম হামলার ঘটনায় নাসিরনগর থানায় অজ্ঞাতনামা ২ হাজার ৪০০ জনকে আসামি করে দুটি মামলা হয়। এরপর পুলিশি নিরাপত্তা জোরদার করা হলেও একই এলাকায় আবারও অগ্নিসংযোগের ঘটনা ঘটে। এ কারণে সেখানে হিন্দু সম্প্রদায়ের লোকজনের মধ্যে উৎকণ্ঠা বেড়েছে। এরপরই সুষমা স্বরাজ এ উদ্বেগের কথা জানালেন।
