
‘বিজ্ঞানের সীমা কোথায়’, ‘মস্তিষ্কের কত অংশ ব্যবহার করি’, ‘পৃথিবী ঘোরার কারণে আমাদের কোনো সমস্যা হচ্ছে না কেন’—এ রকম বহু প্রশ্ন তরুণদের মনে। তাঁদের এসব প্রশ্নের জবাব দেন ঢাকা বিশ্ববিদ্যালয়ের পদার্থবিজ্ঞান বিভাগের অধ্যাপক মুহাম্মদ ইব্রাহিম।গতকাল বৃহস্পতিবার রাজধানীর কারওয়ান বাজারে প্রথম আলো কার্যালয়ে মাসিক ম্যাগাজিন বিজ্ঞানচিন্তা তরুণদের সঙ্গে আলোচনা অনুষ্ঠানের আয়োজন করে। এ সময় মুহাম্মদ ইব্রাহিম বলেন, বিজ্ঞানের কোনো সীমা নাই। আজ যে জিজ্ঞাসার জবাব পাওয়া যাচ্ছে না, তা আগামী দিনে উদ্ঘাটিত হবে।তরুণদের এক প্রশ্নের জবাবে মুহাম্মদ ইব্রাহিম বলেন, মানুষের মস্তিষ্কের সঙ্গে কম্পিউটারের মেমোরির তুলনা চলে না। কারণ, কম্পিউটারের মেমোরির জায়গার সীমাবদ্ধতা আছে, যা মানুষের মস্তিষ্কের ক্ষেত্রে প্রযোজ্য নয়। মানুষের মস্তিষ্ক বিভিন্নভাবে ব্যবহার করা যায়। প্রত্নতাত্ত্বিক অনুসন্ধানের মাধ্যমে মানুষের বিবর্তনের ইতিহাস নিয়েও কথা বলেন অধ্যাপক ইব্রাহিম। অনুষ্ঠানটি সঞ্চালনা করেন এর সম্পাদক আব্দুল কাইয়ুম।
 
