
চট্টগ্রাম বিশ্ববিদ্যালয় কেন্দ্রীয় ছাত্র সংসদের (চাকসু) ডেপুটি রেজিস্ট্রার জাকের আহমেদকে গত বুধবার সাময়িক বরখাস্ত করা হয়েছে। শৃঙ্খলাবিরোধী কাজে জড়িত থাকার কারণে এ সিদ্ধান্ত নেওয়া হয় বলে বিশ্ববিদ্যালয় কর্তৃপক্ষ জানায়।
বিশ্ববিদ্যালয়ের ভারপ্রাপ্ত রেজিস্ট্রার অধ্যাপক কামরুল হুদা প্রথম আলোকে বলেন, প্রায় এক মাস ধরে বিশ্ববিদ্যালয়ের সীমানাপ্রাচীরের নির্মাণকাজ চলছে। কিন্তু ৩ মে বিশ্ববিদ্যালয়ের ২ নম্বর গেট এলাকায় সীমানাপ্রাচীরের নির্মাণকাজে বাধা দেন জাকের আহমেদ। এ সময় তিনি নির্মাণকাজের সঙ্গে যুক্ত কর্মচারীদের সঙ্গেও অশোভন আচরণ করেন।
অধ্যাপক কামরুল হুদা বলেন, নির্মাণকাজে বাধা ও অশোভন আচরণের কারণে জাকের আহমেদের বিরুদ্ধে হাটহাজারী থানায় মামলা করা হয়। ৩ মে তাঁকে গ্রেপ্তার করে পুলিশ। 
