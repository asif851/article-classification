
আপিল বিভাগের বিচারপতি এ এইচ এম শামসুদ্দীন চৌধুরী মানিককে ‘এক্সট্রিমলি রং হেডেড’ বলে অভিহিত করেছে বিএনপি। দলটির মুখপাত্র আসাদুজ্জামান রিপন বলেছেন, প্রধান বিচারপতির অভিশংসন চেয়ে রাষ্ট্রপতির কাছে বিচারপতি মানিকের চিঠি দেওয়ার ঘটনা দেশের বিচার ব্যবস্থায় বিরল ও বাজে নজির। আজ বুধবার দুপুরে নয়াপল্টনে দলের কেন্দ্রীয় কার্যালয়ে সংবাদ সম্মেলনে বিএনপির মুখপাত্র আসাদুজ্জামান রিপন এসব কথা বলেন। আসাদুজ্জামান রিপন বলেন, চিঠিতে বিচারপতি মানিক প্রধান বিচারপতির বিরুদ্ধে যেসব অভিযোগ এনেছেন তার চেয়ে অনেক গুরুতর অভিযোগ তাঁর নিজের ক্ষেত্রে প্রযোজ্য। তাঁর দুর্বিনীত মনোভাব ও ঔদ্ধত্য এমন পর্যায়ে পৌছে গিয়েছিল যে, তিনি ধরাকে সরা জ্ঞান করতেন। তাঁর এই চিঠি দেওয়ার উদ্দেশ্য প্রধান বিচারপতির ভাবমূর্তি ক্ষুণ্ন করা। এ চিঠি বিচারপ্রার্থীদের প্রধান বিচারপতি সম্পর্কে একটি নেতিবাচক ধারণা দিতে পারে বলে তিনি আশঙ্কা প্রকাশ করেন। রিপন বলেন, প্রধান বিচারপতি শুধু একজন ব্যক্তি নয়, একটি ইনস্টিটিউশন। তিনি কোন ধর্মের লোক তা বিবেচ্য নয়। তাকে অপদস্থ করা, তাঁর ভাবমূর্তি ক্ষুণ্ন করা দেশের বিচার বিভাগের ইতিহাসে একটি বিরল ঘটনা। এটা কারও কাম্য নয়। আসাদুজ্জামান দাবি করেন, বিএনপি ক্ষমতায় থাকাকালে বিচারপতি মানিকের বিষয়ে খোঁজখবর করেছিল। বিএনপি বুঝতে পেরেছিল তিনি ‘এক্সট্রিমলি রং হেডেড’। যে কারণে সে সময় মানিককে চাকরিতে স্থায়ী করা হয়নি। এক প্রশ্নের জবাবে রিপন বলেন, চেয়ারপারসন দেশে না থাকলেও দলের সিনিয়র নেতারা যাঁর যাঁর অবস্থান থেকে দায়িত্ব পালন করবেন। দলের পুনর্গঠনে যাঁরা দায়িত্বপ্রাপ্ত, তাঁরা পুনর্গঠনে কাজ করবেন। এতে কোনো অসুবিধা নেই। নেতারা চেয়ারপারসনের সঙ্গে নিয়মিত যোগাযোগ রাখছেন।
