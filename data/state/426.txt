
সারা দেশে নানা কর্মসূচিতে গতকাল বৃহস্পতিবার আন্তর্জাতিক জনসেবা দিবস পালিত হয়েছে। এ উপলক্ষে বিভিন্ন সরকারি কার্যালয়ে বিশেষ সেবা প্রদান করা হয়।আমাদের নিজস্ব প্রতিবেদক ও প্রতিনিধিদের পাঠানো খবর:রংপুর: দিবসটি উপলক্ষে বেলা ১১টার দিকে বাংলাদেশ সড়ক পরিবহন কর্তৃপক্ষের (বিআরটিএ) রংপুর কার্যালয়ে মোটরসাইকেলের নিবন্ধন কার্যক্রমের উদ্বোধন করা হয়। জেলা প্রশাসক রাহাত আনোয়ার এর উদ্বোধন করেন। দুপুরে জেলা প্রশাসকের আয়োজনে তাঁর সম্মেলনকক্ষে আলোচনা সভা হয়। আলোচনা শেষে হতদরিদ্র ৪১ জনকে মোট চার লাখ টাকা দেওয়া হয়। সেই সঙ্গে অবসর নেওয়া সরকারি চারজন কর্মচারীকে পাঁচ লাখ করে টাকার চেক দেওয়া হয়।নীলফামারী: সকাল ১০টার দিকে জেলা প্রশাসকের কার্যালয় চত্বর থেকে শোভাযাত্রা বের করা হয়। শোভাযাত্রা শেষে জেলা প্রশাসকের সম্মেলনকক্ষে আলোচনা সভা হয়। এতে সভাপতিত্ব করেন জেলা প্রশাসক জাকীর হোসেন। পরে জেলা প্রশাসনের সঙ্গে সব সরকারি দপ্তর যৌথভাবে শোভাযাত্রা, আলোচনা সভা করে। এ ছাড়া জেলা প্রশাসনের কার্যালয় চত্বরসহ বিভিন্ন সরকারি দপ্তরে কাউন্সেলিং সেবা প্রদান করা হয়।গাইবান্ধা: দুপুরে চলতি সংগ্রহ অভিযানে গাইবান্ধা সদর উপজেলার সাহাপাড়া ও খোলাহাটি ইউনিয়নের পাঁচজন কৃষকের বাড়িতে গিয়ে পাঁচ মেট্রিক টন ধান কেনে জেলা খাদ্য বিভাগ। জেলা প্রশাসন ও খাদ্য বিভাগের যৌথ উদ্যোগে এ কর্মসূচি পালিত হয়। এ সময় জেলা প্রশাসক আবদুস সামাদ উপস্থিত ছিলেন। ধান বিক্রির পর প্রতিবন্ধী কৃষক মেছবাউল হক বলেন, ‘বাজারে ধানের ন্যায্যমূল্য পাইনি। আজ বাড়িতে বসে ধান বিক্রি করে উপযুক্ত মূল্য পেলাম।’পাটগ্রাম (লালমনিরহাট): সকালে স্থানীয় উপজেলা পরিষদ চত্বর থেকে শোভাযাত্রা বের হয়। এটি উপজেলা শহরের প্রধান সড়কগুলো ঘুরে আবারও উপজেলা পরিষদ চত্বরে এসে শেষ হয়। পরে উপজেলা পরিষদের মিলনায়তন কক্ষে আলোচনা সভা হয়। এতে সভাপতিত্ব করেন সহকারী কমিশনার (ভূমি) আজিজুর রহমান। দিবসটি উপলক্ষে উপজেলা পরিষদ এলাকায় প্রতিটি কার্যালয়ে বিশেষ সেবা প্রদান করা হয়।পীরগঞ্জ (ঠাকুরগাঁও): বেলা ১১টার দিকে উপজেলা পরিষদ চত্বর থেকে শোভাযাত্রা বের হয়। শহর ঘুরে তা উপজেলা পরিষদে এসে শেষ হয়। সাড়ে ১১টার দিকে উপজেলা পরিষদ সভাকক্ষে আলোচনা সভা হয়। এতে সভাপতিত্ব করেন উপজেলা নির্বাহী কর্মকর্তা (ইউএনও) ইফতেখারুল ইসলাম খন্দকার। সভায় প্রধান অতিথি ছিলেন উপজেলা চেয়ারম্যান জিয়াউল ইসলাম।
