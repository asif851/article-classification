
কলকাতা-ঢাকা ও কলকাতা-ঢাকা-আগরতলার পর এবার কলকাতা-খুলনা-ঢাকা রুটে যাত্রীবাহী বাস পরিষেবা চালুর উদ্যোগ নিয়েছে দুই দেশ। আজ রোববার দুপুরে এ কথা জানিয়েছেন শ্যামলী পরিবহনের কর্ণধার অবনী ঘোষ।
প্রথম আলোকে অবনী ঘোষ বলেন, বাংলাদেশের প্রধানমন্ত্রী শেখ হাসিনার আসন্ন ভারত সফরের সময় এই নতুন বাস পরিষেবার সবুজ সংকেত মিলতে পারে। তিনি জানান, এই বাস কলকাতা থেকে ছেড়ে বেনাপোল, যশোর হয়ে খুলনা যাবে। সেখান থেকে মাওয়া হয়ে ঢাকা পৌঁছাবে।
গত বছরের ৩০ আগস্ট কলকাতা-খুলনার মধ্যে পরীক্ষামূলক বাসযাত্রার সূচনা করেছিলেন পশ্চিমবঙ্গের পরিবহনমন্ত্রী শুভেন্দু অধিকারী। তবে এই বাস পরিষেবার গন্তব্য খুলনা না হয়ে শেষ পর্যন্ত ঢাকা করার জন্য নতুন করে উদ্যোগ নেওয়া হয়েছে। এতে সম্মতি জানিয়েছেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়।
১৯৯৮ সালে প্রথম কলকাতা-ঢাকার মধ্যে যাত্রীবাহী বাস চলাচল শুরু হয়েছিল। এখনো এই বাস রোববার ছাড়া সপ্তাহের বাকি ছয় দিন চলছে ঢাকা ও কলকাতার মধ্যে। এরপর ২০১৫ সালে কলকাতা-ঢাকা-আগরতলার মধ্যেও চালু করা হয় যাত্রীবাহী বাস চলাচল। সেই বাসও রোববার ছাড়া প্রতিদিন চলছে। এবার শুরু হতে যাচ্ছে কলকাতা-খুলনা-ঢাকার মধ্যে যাত্রীবাহী বাস চলাচল।
কলকাতা ও খুলনার মধ্যে এই বাস চালাবে কলকাতা অংশে শ্যামলী যাত্রী পরিবহন ও পশ্চিমবঙ্গ ভূতল পরিবহন নিগম লিমিটেড যৌথভাবে। বাংলাদেশ থেকে এই বাস চালাবে বাংলাদেশের শ্যামলী পরিবহন এবং বিআরটিসি যৌথভাবে। এই বাসও রোববার ছাড়া প্রতিদিন চলবে।
আরও পড়ুন: খুলনা-কলকাতা যাত্রীবাহী ট্রেন ৮ এপ্রিল
