
বৃষ্টি ও জলাবদ্ধতায় কক্সবাজারে মহেশখালী উপজেলার আট ইউনিয়নের ৪৫টি গ্রামীণ সড়ক ভেঙে গেছে। এসব সড়কের বেশির ভাগই যানবাহন চলাচলের অনুপযোগী হয়ে পড়েছে। ফলে ভোগান্তি পোহাচ্ছে অন্তত ৫০ হাজার মানুষ।
উপজেলা প্রকল্প বাস্তবায়ন কার্যালয় সূত্রে জানায়, গত ১৮ জুলাই থেকে বঙ্গোপসাগরে নিম্নচাপের প্রভাবে টানা আট দিন ধরে মহেশখালীতে ভারী বৃষ্টি হয়। ফলে উপজেলার বিশাল এলাকায় জলাবদ্ধতা সৃষ্টি হয়। এর ফলে আটটি ইউনিয়নের প্রায় সব গ্রামীণ সড়ক ভেঙে যায়।
সম্প্রতি সরেজমিনে গিয়ে দেখা গেছে, উপজেলার শাপলাপুর ইউনিয়নের ষাইটমারা, জেমঘাটের দক্ষিণ এলাকা, হোয়ানক ইউনিয়নের পানিরছড়া, কালালিয়াকাটা, কালারমারছড়া ইউনিয়নের আধাঁরঘোনা ও মাতারবাড়ী ইউনিয়নের ফুলজানমোরা এলাকার সড়ক ভেঙে গিয়ে সৃষ্টি হয়েছে বড় বড় গর্ত। খানাখন্দে ভরা এসব সড়কের ওপর দিয়ে হেলেদুলে চলছে যানবাহন। অনেক সড়কে হেঁটে চলাচল করাও দায় হয়ে পড়েছে।
মাতারবাড়ী ইউনিয়ন পরিষদের চেয়ারম্যান মোহাম্মদ উল্লাহ বলেন, সম্প্রতি ভারী বর্ষণে চারটি গ্রামীণ সড়ক ভেঙে গিয়ে যান চলাচল বন্ধ রয়েছে। এ কারণে গ্রামবাসী যাতায়াতে দুর্ভোগ পোহাচ্ছে।
জানতে চাইলে মহেশখালী উপজেলা প্রকল্প বাস্তবায়ন কর্মকর্তা (পিআইও) মোহাম্মদ শফিউল আলম বলেন, সম্প্রতি ভারী বর্ষণ ও পাহাড়ি ঢলে আট ইউনিয়নের ৪৫টি গ্রামীণ সড়কের ব্যাপক ক্ষতি হয়েছে। এ কারণে এলাকার লোকজন যাতায়াত করতে গিয়ে এখন ভোগান্তির শিকার হচ্ছে। বর্ষার পর ওই সব সড়ক মেরামতের উদ্যোগ নেওয়া হবে। 
