
অচেনা এক আরোহীর মানিব্যাগ ফেরত দিয়ে সততার দৃষ্টান্ত স্থাপন করল এক ইজিবাইকচালক। তার নাম শাহীন আলম (১৭)। সে ময়মনসিংহের নান্দাইল উপজেলার ধুরুয়া গ্রামের মো. ইব্রাহিম মিয়ার ছেলে। বাবা-ছেলে দুজনই নান্দাইল-আঠারবাড়ী সড়কে ইজিবাইক চালান।শাহীন আলম গতকাল বৃহস্পতিবার জানায়, বুধবার দুপুরে যাত্রীর জন্য নান্দাইল সেতুর কাছে স্ট্যান্ডে ইজিবাইক নিয়ে অপেক্ষা করছিল সে। একপর্যায়ে পেছনের আসনে সে একটি মানিব্যাগ দেখতে পায়। দ্রুত ব্যাগটি হাতে নিয়ে এর মধ্যে প্রচুর টাকা দেখতে পেয়ে সে কিছুটা ঘাবড়ে যায়। এরপর ইজিবাইক থেকে শেষ যাত্রী যেখানে নেমেছিলেন, সেখানে খোঁজ নিয়েও এর মালিকের সন্ধান পায়নি সে। একপর্যায়ে যাত্রীদের তাড়ায় সে মানিব্যাগটি পরিচিত এক দোকানির কাছে রেখে গন্তব্যের দিকে চলে যায়। এরপর দিনের বাকি সময় সড়কে কয়েকবার আসা-যাওয়া করলেও সে মানিব্যাগের মালিকের খোঁজ পায়নি।এদিকে মানিব্যাগ হারিয়ে একটি বেসরকারি মুঠোফোন কোম্পানির খুচরা বিক্রয় কর্মকর্তা (আরএসও) মো. রোকুনোজ্জামান বিপদে পড়ে যান। মানিব্যাগে ২০ হাজার টাকা ছাড়াও গুরুত্বপূর্ণ কাগজপত্র ছিল। গতকাল বৃহস্পতিবার সকালে তিনি সেটির (ব্যাগটি) খোঁজ করছিলেন। এ দৃশ্য দূর থেকে লক্ষ করে শাহীন। কিছুক্ষণ পর রোকুনোজ্জামানকে জিজ্ঞেস করে শাহীন নিশ্চিত হয়, মানিব্যাগটির মালিক ওই ব্যক্তিই। পরে মানিব্যাগটি ফিরিয়ে দিলে তিনি শাহীনের দিকে তাকিয়ে বিস্মিত হন।
