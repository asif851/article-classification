
চট্টগ্রামের পোর্ট সিটি ইউনিভার্সিটির ছাত্রী মুন্নি আক্তার হত্যাকাণ্ডের সঙ্গে জড়িত থাকার অভিযোগে গত শনিবার তাঁর এক বান্ধবীকে গ্রেপ্তার করেছে পুলিশ।
গ্রেপ্তার ফাহমিদা আক্তার যুঁথির বাড়ি সীতাকুণ্ডের কুমিরা ইউনিয়নের কাজীপাড়ায়।
পুলিশ সূত্র জানায়, গত বুধবার মুন্নির সাবেক সহপাঠী রমজান আলী ওরফে রাহাত (২৮) হত্যাকাণ্ডের সঙ্গে জড়িত থাকার কথা স্বীকার করে আদালতে জবানবন্দি দেন। এতে তিনি বলেন, ফাহমিদা আক্তারও হত্যাকাণ্ডে জড়িত ছিলেন।
মামলার তদন্ত কর্মকর্তা সীতাকুণ্ড থানার উপপরিদর্শক (এসআই) কামাল উদ্দিনপ্রথম আলোকে বলেন, গত শনিবার ফাহমিদাকে থানায় ডেকে এনে গ্রেপ্তার করা হয়। তিনি বলেন, সীতাকুণ্ডের ইকোপার্কে বেড়াতে নেওয়ার কথা বলে গত ১৩ মে মুন্নিকে খুন করা হয়। লাশ উদ্ধারের সময় তাঁর নাম জানা যায়নি। লাশ উদ্ধারের কয়েক দিন পর পরিবারের সদস্যরা মুন্নির লাশ শনাক্ত করেন।
পুলিশ জানায়, মুন্নির বাড়ি চট্টগ্রামের পটিয়ায়। তিনি নগরের বাকলিয়া এলাকায় খালার বাসায় থেকে পড়ালেখা করতেন।
 
