
বিএনপি নেতৃত্বাধীন ১৮-দলীয় জোটের তৃতীয় দফায় সড়ক, নৌ ও রেলপথ অবরোধের ষষ্ঠ দিনে আজ বৃহস্পতিবার লক্ষ্মীপুরে চারজন নিহত হয়েছেন বলে জানিয়েছে স্বরাষ্ট্র মন্ত্রণালয়। মন্ত্রণালয়ের এক প্রেসনোটে এ তথ্য জানানো হয়েছে। এতে বলা হয়, লক্ষ্মীপুর জেলায় অবরোধ-সমর্থনকারী বিএনপি ও জামায়াত-শিবিরের কর্মীরা র্যাবকে লক্ষ্য করে ইট-পাটকেল নিক্ষেপ ও দেশীয় অস্ত্রসহ আক্রমণ চালালে র্যাব সরকারি সম্পদ ও জনগণের জানমাল রক্ষার্থে পাল্টা ব্যবস্থা গ্রহণ করলে সংঘর্ষ বাধে। সংঘর্ষে চারজন মৃত্যুবরণ করেন।
প্রেসনোটে আরও বলা হয়, অবরোধ চলাকালে ফেনী জেলার লেমুয়া ব্রিজের কাছে জামায়াত-শিবিরের কর্মীরা একটি কাভার্ড ভ্যানে আগুন দিলে অগ্নিদগ্ধ চালক মাহবুবুল আলম চট্টগ্রাম মেডিকেল কলেজ হাসপাতালে চিকিত্সাধীন অবস্থায় মৃত্যুবরণ করেন। সাতক্ষীরা জেলার কালীগঞ্জ উপজেলার নলতা বাজারে বিএনপি ও জামায়াত-শিবিরের কর্মীরা অবরোধবিরোধী জনতার ওপর অতর্কিতে লাঠি ও রড দিয়ে হামলা চালালে দুজন গুরুতর জখম হন। সিলেট মহানগরের কোতোয়ালি মডেল থানার ওসমানী মেডিকেল কলেজের সামনে অবরোধ সমর্থনকারী ছাত্রশিবিরের নেতা-কর্মীদের ইট-পাটকেলের আঘাতে এএসআই কামাল গুরুতর আহত হন। এ কয়েকটি ঘটনা ছাড়া আইনশৃঙ্খলা বাহিনী সতর্ক ও তত্পর থাকায় শেষ খবর পাওয়া পর্যন্ত আর কোনো হতাহতের ঘটনা ঘটেনি।
অবরোধের নামে নাশকতার হাত থেকে সরকারি সম্পদ ও জনসাধারণের জানমাল রক্ষার জন্য সরকার রাজধানীসহ দেশের গুরুত্বপূর্ণ পয়েন্টে প্রয়োজনীয় নিরাপত্তা ব্যবস্থা গ্রহণ করে বলেও প্রেসনোটে বলা হয়।
এ ছাড়াও কয়েকটি জায়গায় অবরোধকারী বিএনপি ও জামায়াত-শিবিরের কর্মীরা মিছিল, ভাঙচুর, অবরোধ, অগ্নিসংযোগসহ নাশকতামূলক সন্ত্রাসী কর্মকাণ্ড চালাতে চেষ্টা করলে আইনশৃঙ্খলা বাহিনীর তাত্ক্ষণিক প্রতিরোধ ও ধাওয়ার মুখে তারা ছত্রভঙ্গ হয়ে পালিয়ে যায়। অবরোধের সময় দূরপাল্লার বাস চলাচলে অসুবিধা হলেও রাজধানীসহ বিভাগীয় ও জেলা শহরে বিমান, ট্রেন, লঞ্চ এবং ব্যাংক-বিমা, অফিস-আদালতসহ জীবনযাত্রা অনেকটা স্বাভাবিক ছিল বলে প্রেসনোটে দাবি করা হয়।
সন্ত্রাসী কর্মকাণ্ডের মাধ্যমে দেশের আইনশৃঙ্খলা পরিস্থিতি অস্থিতিশীল, সরকারি সম্পদ ও জনসাধারণের জানমালের ক্ষতি, অর্থনীতি ধ্বংস ও দেশের উন্নয়ন কর্মকাণ্ড বাধাগ্রস্ত করতে যারা বিক্ষিপ্তভাবে সহিংস ও ধ্বংসাত্মক ঘটনা ঘটানোর চেষ্টা করেছে, তদন্ত করে দ্রুত সেসব দুষ্কৃতকারীকে আইনের আওতায় আনার জন্য স্বরাষ্ট্র মন্ত্রণালয় থেকে প্রয়োজনীয় নির্দেশনা দেওয়া হয়েছে বলে প্রেসনোটে জানানো হয়।
