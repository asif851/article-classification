
রাতের মেঘমুক্ত পরিষ্কার আকাশ মানেই অগণিত তারার মিলনমেলা। মিটমিট করে জ্বলতে থাকা আকাশভরা এসব তারা সুদূর অতীত থেকে মানুষের মনে কৌতূহল ও বিস্ময়ের সৃষ্টি করে আসছে। জানতে আগ্রহ জাগায় কী রহস্য আছে ওই অসীম মহাকাশে!সেই কৌতূহল থেকেই প্রতি শুক্র ও শনিবার সন্ধ্যায় অনেকে চলে যান আগারগাঁওয়ে। সপ্তাহের এই দুই দিন সন্ধ্যায় এক ঘণ্টার জন্য সুযোগ মেলে কৌতূহল নিবারণের। এখানে জাতীয় বিজ্ঞান ও প্রযুক্তি জাদুঘর ভবনের ছাদে শক্তিশালী টেলিস্কোপের সাহায্যে দেখানো হয় সন্ধ্যার আকাশের গ্রহ-নক্ষত্র।মহাকাশ পর্যবেক্ষণে আসা দর্শনার্থীরা টেলিস্কোপে চোখ রেখে চাঁদ, শুক্র গ্রহ, মঙ্গল গ্রহ, শনি গ্রহ, মিল্কিওয়ে গ্যালাক্সি, অ্যান্ড্রোমিডা গ্যালাক্সি, রিং নেবুলা, সেভেন সিস্টার্স, জোড়া তারাসহ আরও অনেক কিছু দেখতে পান। পর্যবেক্ষণমূল্য ১০ টাকা মাত্র।মিরপুর থেকে স্ত্রী ও ছেলেকে নিয়ে গত শনিবার জাদুঘরে আকাশ দেখতে আসেন সাইফুল বারি। জানালেন, ছেলের বিজ্ঞান নিয়ে আগ্রহ অনেক। তাই ছুটির দিনে সময় করে চলে এসেছেন। সাইফুলের ছেলে বাপ্পীর কাছে আকাশ কেমন দেখলে জানতে চাইলে বলে, ‘খুব সুন্দর। চাঁদটা কত্ত বড় দেখা গেল!’জাদুঘর সূত্রে জানা যায়, এখন রাতের আকাশ অনেক পরিষ্কার। তাই সন্ধ্যার আকাশে দেখা যাচ্ছে শুক্র, শনি ও মঙ্গল গ্রহ। শনির বলয়ও দেখা যাচ্ছে। তা ছাড়া অসংখ্য ছোট–বড় তারা তো আছেই। বছরের অন্যান্য সময় আবার টেলিস্কোপে বৃহস্পতি গ্রহেরও দেখা মেলে।জনসাধারণের মধ্যে বিজ্ঞান সম্পর্কে সচেতনতা বৃদ্ধি এবং আধুনিক সব প্রযুক্তিকে জনপ্রিয় করে তুলতে ১৯৯০ সালে এই জাদুঘর প্রতিষ্ঠা করা হয়। তবে এর আগে ১৯৬৬ সালের ১৫ অক্টোবর ঢাকার গণগ্রন্থাগারে এ দেশের প্রথম বিজ্ঞানভিত্তিক জাদুঘরের যাত্রা শুরু। জাদুঘরের সাতটি গ্যালারিতে রয়েছে বিজ্ঞানের আবিষ্কার নিদর্শন আর ভৌতবিজ্ঞানের বিভিন্ন সূত্রের প্রমাণাদি। বাংলাদেশে ব্যবহৃত প্রথম কম্পিউটার, প্রাচীনতম মুদ্রণযন্ত্র, বিগত শতাব্দীর প্রথমার্ধের বিমান ইঞ্জিন, বঙ্গোপসাগরে প্রাপ্ত বিশালকায় নীল তিমির কঙ্কাল, প্রাগৈতিহাসিক যুগের আবিষ্কৃত ফসিল, জীববিজ্ঞানের অসংখ্য নমুনা, বিজ্ঞানের মজার মজার খেলা, বিখ্যাত পার্ক, দেশের গুরুত্বপূর্ণ স্থাপনার নকশা, ফুকোর দোলক প্রভৃতি। তবে দর্শনার্থীদের সংখ্যা খুব কম। জাদুঘরের মহাপরিচালক স্বপন কুমার রায় জানালেন দর্শনার্থীদের আকর্ষণ বাড়াতে বেশ কিছু পরিকল্পনা গ্রহণ করা হয়েছে।
