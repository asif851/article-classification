
বুড়িগঙ্গা প্রথম সেতুর ওপর থেকে গতকাল শনিবার বিকেলে সাদ্দাম হোসেন (৩০) নামে পুলিশের এক কনস্টেবলের মৃতদেহ উদ্ধার করা হয়েছে।
দক্ষিণ কেরানীগঞ্জ থানার সহকারী উপপরিদর্শক (এএসআই) হান্নান মিয়া জানান, সেতুর মাঝামাঝি স্থানে সাদ্দাম হোসেনের মৃতদেহ পড়ে ছিল। স্থানীয় লোকজনের কাছ থেকে সংবাদ পেয়ে বিকেল সাড়ে চারটার দিকে মৃতদেহ উদ্ধার করা হয়। এরপর ময়নাতদন্তের জন্য স্যার সলিমুল্লাহ মেডিকেল কলেজ ও মিটফোর্ড হাসপাতাল মর্গে পাঠানো হয়। তবে মৃত ব্যক্তির শরীরে কোনো আঘাতের চিহ্ন পাওয়া যায়নি। তাঁর পরনে ছিল সাদা রঙের সোয়েটার ও রঙিন ট্রাউজার। পকেটে থাকা কাগজপত্র যাচাই-বাছাই করে জানা যায়, তিনি পুলিশের একজন কনস্টেবল। রাজারবাগে কর্মরত ছিলেন। বাবার নাম সেরাজল খান ও মায়ের নাম সাবেরা বেগম। মুন্সিগঞ্জ সদরের ব্রজযোগিনী এলাকায় তাঁর বাড়ি।
দক্ষিণ কেরানীগঞ্জ থানার ভারপ্রাপ্ত কর্মকর্তা মনিরুল ইসলাম বলেন, এটি হত্যা না অপমৃত্যু, তা বলা যাচ্ছে না। এ বিষয়ে তদন্ত করা হচ্ছে।
 
