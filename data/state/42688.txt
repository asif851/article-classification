
বাদ জোহর ঢাকার গুলশানের আজাদ মসজিদে জানাজা শেষে সংগীতশিল্পী সাবা তানির মরদেহ এখন নানাবাড়ির পথে। টাঙ্গাইলের গোড়াই গ্রামে নানাবাড়ির পারিবারিক কবরস্থানে বাদ মাগরিব তাঁর মরদেহ দাফন করা হবে।
আজ বুধবার সাবা তানির পরিবারের পক্ষ থেকে তাঁর খালাতো ভাইয়ের স্ত্রী চিত্রনায়িকা শাবনাজ প্রথম আলোকে এ তথ্য জানান ।
গত শতকের আশি ও নব্বই দশকের অন্যতম জনপ্রিয় সংগীতশিল্পী সাবা তানিকে গত সোমবার সকালে উত্তরায় বাসায় বাথরুমে মৃত অবস্থায় পাওয়া যায়। মৃত্যুকালে তাঁর বয়স হয়েছিল ৪৯ বছর।
শাবনাজ জানান, সাবা তানির একমাত্র ছেলে আনিদ আজ বুধবার সকাল নয়টায় লন্ডন থেকে ঢাকায় ফিরেছেন। দুপুর ১২টায় সাবা তানির মরদেহ বারডেম হাসপাতালের হিমাগার থেকে নিয়ে যাওয়া হয় আজাদ মসজিদে।
এদিকে সাবা তানির মৃত্যুতে আগামী শুক্রবার বাদ আছর গুলশান সোসাইটি মসজিদে দোয়া মাহফিলের আয়োজন করা হয়েছে বলে জানান শাবনাজ।
এর আগে সাবা তানির খালাতো ভাই নাঈম প্রথম আলোকে জানিয়েছিলেন, সাবা তানি দীর্ঘদিন যাবৎ নিম্ন রক্তচাপে ভুগছিলেন। উত্তরার বাসায় মায়ের সঙ্গে থাকতেন। গত রোববার নিউ ইস্কাটনে বড় বোনের বাসায় যান মা। রাতে তিনি সেখানেই ছিলেন। রাত থেকে অনেকেই সাবা তানিকে ফোন করে পাননি। শেষে সোমবার সকালে বাসার কেয়ারটেকারকে সঙ্গে নিয়ে দরজা ভেঙে আত্মীয়রা বাসায় ঢোকেন। এ সময় সবাই তাঁকে বাথরুমের মেঝেতে পড়ে থাকতে দেখেন।
সাবা তানির মৃত্যুর সংবাদ শুনে অনেকেই উত্তরায় তাঁর বাসায় ছুটে যান। মৃত্যুকালে তিনি মা, দুই ভাই, দুই বোন ও এক ছেলে রেখে গেছেন।
সাবা তানির জনপ্রিয় হওয়া গানগুলোর মধ্যে রয়েছে ‘কিছুক্ষণ’, ‘কোনো বৈশাখী রাতে যদি’, ‘ভালোবাসা বহুরূপী’। বাংলাদেশ টেলিভিশন ও মঞ্চে গান গেয়ে জনপ্রিয় হন তিনি। তাঁর গাওয়া কিছু গজল ওই সময় খুব প্রশংসিত হয়েছিল।
