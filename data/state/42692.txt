
থানার সামনে ছাত্রদলের এক কর্মীকে পিটিয়ে জখম করেছেন ছাত্রলীগের কর্মীরা। গুরুতর আহত অবস্থায় ছাত্রদলের ওই কর্মীকে রাজশাহী মেডিকেল কলেজ হাসপাতালে ভর্তি করা হয়েছে। আজ বৃহস্পতিবার রাজশাহীর চারঘাট থানার সামনে এ ঘটনা ঘটে।
ছাত্রদলের ওই কর্মীর নাম সেন্টু রহমান (২৪)। তাঁর বাড়ি উপজেলার পরানপুর গ্রামে।
প্রত্যক্ষদর্শীরা জানান, আজ বৃহস্পতিবার দুপুরে সেন্টু রহমান চারঘাট থানায় একটি সালিসে যোগ দিতে আসেন। সালিসের একপর্যায়ে চা-পানের জন্য সেন্টু থানার সামনের চায়ের দোকানে যান। ছাত্রলীগের কর্মীরা সেখান থেকে সেন্টুকে একটি গলির ভেতরে ধরে নিয়ে লোহার রড, হাতুড়ি ও চেলাকাঠ দিয়ে পিটিয়ে গুরুতর জখম করেন। চিত্কার শুনে থানার ভেতর থেকে ভারপ্রাপ্ত কর্মকর্তা (ওসি) গোলাম মর্ত্তুজা ছুটে গিয়ে সেন্টুকে উদ্ধার করেন।
নাম প্রকাশে অনিচ্ছুক ছাত্রলীগের এক কর্মী প্রথম আলোকে জানান, গত ১৫ মার্চের উপজেলা নির্বাচনে বিএনপি-সমর্থিত প্রার্থী আবু সাঈদ চাঁদের পক্ষ নিয়ে সেন্টু চারঘাট উপজেলা ছাত্রলীগের সাবেক সভাপতি একরামুল হকের ওপরে হামলা চালিয়েছিলেন। এতে একরামুল আহত হয়েছিলেন। এর জের ধরে ছাত্রলীগের কর্মীরা সেন্টুর ওপর হামলা করেছেন।
তবে চারঘাট থানা ছাত্রলীগের সাবেক সভাপতি একরামুল হক দাবি করেছেন, ‘ছাত্রলীগের কেউ সেন্টুকে মারেনি। সেন্টুদের নিজেদের দুপক্ষের মধ্যে গন্ডগোল ছিল। নিজেদের হামলায় সেন্টু আহত হয়েছে।’
চারঘাট থানার ওসি খোন্দকার গোলাম মর্ত্তুজা জানান, তিনি ছুটে গিয়ে না বাঁচালে ঘটনাস্থলেই ছেলেটা মারা যেত। তার মাথায় বড় আঘাত হয়েছে। তবে ছেলেটা বিপদমুক্ত বলে তাঁর মনে হয়েছে।ওসি বলেন, এ ঘটনায় এখনো থানায় কেউ অভিযোগ করেনি। অভিযোগ করলে তদন্ত করে ব্যবস্থা নেওয়া হবে।
