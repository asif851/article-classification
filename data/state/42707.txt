
আগামী ২৮ নভেম্বর থেকে ৭ ডিসেম্বর পর্যন্ত ঢাকার শহীদ সোহরাওয়ার্দী উদ্যানে ‘বাংলাদেশ আন্তর্জাতিক বইমেলা ২০১৩’ অনুষ্ঠিত হবে। মেলা সুষ্ঠুভাবে সম্পন্ন করতে তথ্যপ্রযুক্তি বিশেষজ্ঞ মোস্তাফা জব্বারকে চেয়ারম্যান এবং পাঞ্জেরী পাবলিকেশনস লিমিটেডের ব্যবস্থাপনা সম্পাদক কামরুল হাসান শায়ককে সদস্যসচিব করে ৩৩ সদস্যের কমিটি গঠন করা হয়েছে।গতকাল শনিবার বিকেল পাঁচটায় রাজধানীর শান্তিনগরের হোয়াইট হাউসে বাংলাদেশ জ্ঞান ও সৃজনশীল প্রকাশক সমিতির সভায় এ কমিটি গঠন করা হয়। সভায় সমিতির সভাপতি ওসমান গনি, নির্বাহী পরিচালক মিলন কান্তি নাথসহ অন্যান্য সদস্য উপস্থিত ছিলেন। মেলার কার্যক্রম সফল করার জন্য আরও আটটি উপকমিটি গঠন করা হয়।আয়োজকেরা বলছেন, বাংলাদেশে এ ধরনের বইমেলা এই প্রথম অনুষ্ঠিত হবে। এর আগে গত বৃহস্পতিবার বাংলাদেশ জ্ঞান ও সৃজনশীল প্রকাশক সমিতি প্রায় ৩০ হাজার বইয়ের তালিকা প্রকাশ করে। ‘বাংলাদেশের সৃজনশীল বই ২০১৩’ শীর্ষক এই প্রকাশনায় ১১৮টি সৃজনশীল প্রকাশনা প্রতিষ্ঠানের প্রকাশিত বইয়ের নাম, লেখকের নাম, মূল্য, পৃষ্ঠা ও প্রকাশকাল উল্লেখ করা হয়েছে।
