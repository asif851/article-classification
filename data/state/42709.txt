
জাতীয় পরিবেশ পদক হিসেবে সোনার মেডেল না দেওয়ার সিদ্ধান্ত নিয়েছে পরিবেশ পদকবিষয়ক জাতীয় কমিটি। এই পদক জয়ীকে দুই ভরি সোনার তৈরি একটি মেডেল ও ৫০ হাজার টাকা নগদ দেওয়া হয়। এ বছর সোনার মেডেলের পরিবর্তে একটি ক্রেস্ট ও দুই ভরি সোনার সমপরিমাণ অর্থ নগদ দেওয়া হবে। গতকাল সোমবার জাতীয় কমিটির সভায় সর্বসম্মতিক্রমে এই সিদ্ধান্ত নেওয়া হয়েছে।পরিবেশ গবেষণা ও প্রযুক্তি, পরিবেশ শিক্ষা ও সচেতনতা, পরিবেশ সুরক্ষা ও দূষণ নিয়ন্ত্রণে গুরুত্বপূর্ণ অবদান রাখায় এই পদক দেওয়া হয়।পরিবেশ ও বনমন্ত্রী আনোয়ার হোসেন মঞ্জুর সভাপতিত্বে সভায় উপস্থিত ছিলেন উপমন্ত্রী আবদুল্লাহ আল ইসলাম, পরিবেশ ও বনসচিব শফিকুর রহমান পাটোয়ারীসহ কমিটির সদস্যরা।জানতে চাইলে পরিবেশ ও বনমন্ত্রী আনোয়ার হোসেন মঞ্জু প্রথম আলোকে বলেন, উদ্ভূত পরিস্থিতির কারণে কমিটির সব সদস্য সোনার মেডেল না দেওয়ার পক্ষে মত দেন। ফলে দুই ভরি সোনার দাম নগদে ও একটি ক্রেস্ট দেওয়া হবে।প্রসঙ্গত, স্বাধীনতার ৪০ বছর পূর্তি উপলক্ষে মুক্তিযুদ্ধে অবিস্মরণীয় অবদানের জন্য বিদেশি ব্যক্তি ও প্রতিষ্ঠানকে সম্মাননা দিয়েছিল সরকার৷ কিন্তু সম্মাননার স্মারক হিসেবে দেওয়া ক্রেস্টে এক ভরি সোনা ও ৩০ ভরি রুপা দেওয়ার সিদ্ধান্ত থাকলেও ক্রেস্টে এর কিছুই দেওয়া হয়নি৷
