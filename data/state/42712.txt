
বজ্রপাতে লক্ষ্মীপুরের রামগতিতে এক জেলে ও নোয়াখালীর হাতিয়ায় গৃহবধূ রৌশনারা বেগম মারা গেছেন। আজ রোববার ভোরে এ ঘটনা ঘটে।
রামগতি মাছঘাটের অদূরে অশ্বিনী খালের মোহনায় মেঘনা নদীতে আজ রোববার ভোরে বজ্রপাতে মারা যান মো. মেহরাজ উদ্দিন (৩৫) নামের এক জেলে। ওই ঘটনায় মো. বেচু মিয়া (২২) ও সাহরাজ উদ্দিন (২৮) নামের আরও দুই জেলে আহত হয়েছেন।
চরগাজী ইউনিয়নের চেয়ারম্যান তাওহীদুল ইসলাম জানান, মেহরাজ, বেচু, সাহরাজসহ ১৪-১৫ জন জেলে স্থানীয় মুকিত মাঝির মাছ ধরার ট্রলারে কাজ করেন। রোববার ভোররাতে মেঘনা নদীতে মাছ ধরে তাঁরা রামগতি মাছঘাটে ফিরছিলেন। অশ্বিনী খালের মোহনায় পৌঁছালে তাঁদের ট্রলারে বজ্রপাতের ঘটনা ঘটে। এতে মেহরাজ ঘটনাস্থলেই নিহত হন এবং বেচু মিয়া ও সাহরাজ গুরুতর আহত হন।
এদিকে নোয়াখালীর হাতিয়ায় কোরালিয়া গ্রামে আজ ভোরে বজ্রপাতে মো. জামাল মাঝির ঘরে আগুন ধরে যায়। এতে জামাল মাঝির স্ত্রী রৌশনারা মারা যান। আহত হন সালমা খাতুন (২৮)। জামাল মাঝি ও ছেলে আনোয়ার হোসেন মাছ ধরতে গিয়েছিলেন। নির্বাহী কর্মকর্তা (ইউএনও) মোহাম্মদ রেজাউল করিম প্রথম আলোকে বলেন, ক্ষতিগ্রস্ত পরিবারটিকে সরকারিভাবে আর্থিক সহায়তা দেওয়া হবে।
হাতিয়া থানার ভারপ্রাপ্ত কর্মকর্তা (ওসি) আবদুল মাজিদ বলেন, ভোর সাড়ে চারটার দিকে এ ঘটনাটি ঘটে। খবর পেয়ে সকালে থানা-পুলিশ ঘটনাস্থল পরিদর্শন করেছে।
