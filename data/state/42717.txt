
ফরিদপুরে দুর্বৃত্তদের হামলায় আহত হিন্দু বৌদ্ধ খ্রিষ্টান ঐক্য পরিষদের নেতা অলোক সেনকে ঢাকায় আনা হয়েছে। গতকাল মঙ্গলবার দিবাগত রাত তিনটার দিকে তাঁকে ঢাকা মেডিকেল কলেজ হাসপাতালে আনা হয়।হাসপাতালের পুলিশ ফাঁড়ির পরিদর্শক মোজাম্মেল হক আজ বুধবার সকালে প্রথম আলোকে বলেন, ১০২ নম্বর ওয়ার্ডে চিকিৎসাধীন আছেন অলোক সেন।গতকাল বিকেলে তাঁকে কুপিয়ে জখম করে দুর্বৃত্তরা। ফরিদপুর শহরের চর কমলাপুর এলাকায় নিজ বাড়ির সামনেই তাঁর ওপর এই হামলা হয়।হিন্দু বৌদ্ধ খ্রিষ্টান ঐক্য পরিষদের ফরিদপুর জেলা শাখার সাধারণ সম্পাদক অলোক সেনের স্ত্রী শিখা ঘোষ বলেন, বিকেল চারটার দিকে কে বা কারা তাঁর স্বামীকে বাড়ি থেকে ডেকে নেয়। অলোক বাড়ি থেকে বেরিয়ে রাস্তায় যাওয়া মাত্রই দুই তরুণ তাঁকে ধারালো অস্ত্র দিয়ে কোপাতে থাকে। তিনি হাত দিয়ে তা প্রতিহত করার চেষ্টা করেন। এ সময় তাঁর চিৎকারে শিখা বাইরে ছুটে গিয়ে স্বামীকে জড়িয়ে ধরেন। তখন ওই দুই তরুণ তাঁকে ধাক্কা দিয়ে সরিয়ে দিয়ে তাঁর স্বামীকে আরও কয়েকটি কোপ দিয়ে দ্রুত চলে যায়।পরে এলাকাবাসী অলোককে উদ্ধার করে ফরিদপুর জেনারেল হাসপাতালে নিয়ে যান। পরে প্রথমে তাঁকে ফরিদপুর মেডিকেল কলেজ হাসপাতালে এবং সবশেষ ঢাকা মেডিকেল কলেজ হাসপাতালে স্থানান্তর করা হলো।ফরিদপুরের সিভিল সার্জন অসিত রঞ্জন দাস প্রথম আলোকে বলেছেন, অলোক সেনের ডান হাতে দুটি ও বাঁ হাতে একটি মারাত্মক জখম হয়েছে। দুই হাতের বাহুর আঘাত বেশি গভীর।ফরিদপুর কোতোয়ালি থানার ভারপ্রাপ্ত কর্মকর্তা (ওসি) নাজিমউদ্দিন আহমেদ গতকাল সন্ধ্যায় বলেন, এ হামলার সঙ্গে জড়িত ব্যক্তিদের গ্রেপ্তারের চেষ্টা চলছে। কেন এ ঘটনা ঘটল, তা তদন্ত করে দেখা হচ্ছে। এ ব্যাপারে এখনো (গতকাল সন্ধ্যা) থানায় কোনো অভিযোগ দেওয়া হয়নি।
আরও পড়ুন..বাড়ি থেকে ডেকে নিয়ে কুপিয়ে জখম
