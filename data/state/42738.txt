
দুর্ঘটনায় আহত হাতি ‘রাজলক্ষ্মী’ মারা গেছে। চিকিৎসাধীন অবস্থায় আজ শুক্রবার সকাল ১০টা ৪০ মিনিটে হাতিটি মারা যায়। গত এক সপ্তাহ ধরে প্রাণিসম্পদ বিভাগ এবং বন্য প্রাণী ব্যবস্থাপনা ও প্রকৃতি সংরক্ষণ বিভাগ হাতিটির চিকিৎসা চালিয়ে আসছিল।
হাতির মালিক ও প্রাণিসম্পদ বিভাগ সূত্রে জানা গেছে, হাতিটি মৌলভীবাজার জেলার কমলগঞ্জ উপজেলার ইসলামপুর ইউনিয়নের দক্ষিণ কানাইদাসি গ্রামের সিরাজুল ইসলামের। সার্কাস ও বিয়েতে ব্যবহারের জন্য নরসিংদির কাজল খান নামে এক ব্যক্তি হাতিটি ভাড়া নিয়েছিলেন। মালিকের কাছে হাতি ফেরত দিতে গত ১৪ জুলাই রাতে নরসিংদী থেকে হাতিটি ট্রাকে করে আনা হয়। শ্রীমঙ্গলে ট্রাক থেকে নামাতে গেলে ছিটকে পড়ে হাতি দুর্ঘটনার শিকার হয় বলে মালিকের অনুমান।চিকিৎসকেরা ধারণা করেন, হাতিটির কোমর বা মেরুদণ্ডের হাড় স্থানচ্যুত হয়ে হাতিটি আহত হয়েছিল। হাতিটির বয়স প্রায় ৩৪ বছর। ওজন প্রায় তিন হাজার কেজি। মালিকের দেওয়া এই মাদি হাতিটির নাম ‘রাজলক্ষ্মী’। ২০১১ সালে বন বিভাগ থেকে হাতিটির নিবন্ধন করা হয়েছিল।হাতির মালিক সিরাজুল ইসলাম আজ শুক্রবার প্রথম আলোকে জানান, হাতিটিকে হাঁটিয়ে তার কমলগঞ্জের বাড়িতে নিয়ে আসার কথা ছিল। কিন্তু সার্কাস দলের লোকজন হাতিটিকে ট্রাকে করে শ্রীমঙ্গল নিয়ে আসে। শ্রীমঙ্গলে গরুর বাজার এলাকায় ট্রাক থেকে নামানোর কথা ছিল। হাতিটি অসুস্থ হওয়ার পর সার্কাস দলের লোকজন হাতিটিকে ফেলে রেখে চলে গেছে। দক্ষিণ ভাড়াউড়া এলাকাতেই হাতিটির চিকিৎসা চলছিল।হাতিটি পোষা হলেও আহত হওয়ার খবর জানার পর থেকেই প্রাণিসম্পদ বিভাগ এবং বন্য প্রাণী ব্যবস্থাপনা ও প্রকৃতি সংরক্ষণ বিভাগ হাতিটির সার্বক্ষণিক খোঁজখবর ও চিকিৎসার ব্যবস্থা করে। গত ১৫ জুলাই থেকেই আহত হাতিটির চিকিৎসা চলছিল।শ্রীমঙ্গল উপজেলা প্রাণিসম্পদ দপ্তরের ভেটেরিনারি সার্জন মো. আরিফুল ইসলাম আজ শুক্রবার প্রথম আলোকে বলেন, ‘শুরু থেকেই আমি চিকিৎসা করছি। ধারণা করা হচ্ছে, দুর্ঘটনায় কোমর বা মেরুদণ্ডের হাড় হয়তো স্থানচ্যুত হয়ে যেতে পারে। সাফারি পার্ক ও চিড়িয়াখানার প্রাণী বিশেষজ্ঞদের পরামর্শ মতোই চিকিৎসা দেওয়া হয়েছে। আজ শুক্রবার হৃদ্‌যন্ত্রের ক্রিয়া বন্ধ হয়ে হাতিটি মারা যেতে পারে। বিকেলে হাতির পোস্ট ময়নাতদন্ত করা হবে। ভিসেরা প্রাণিসম্পদ বিভাগের কেন্দ্রীয় রোগতত্ত্ব গবেষণাগারে পাঠানো হবে। রিপোর্ট পেলে বোঝা যাবে কি কারণে হাতিটি মারা গেছে।’বন্য প্রাণী ব্যবস্থাপনা ও প্রকৃতি সংরক্ষণ বিভাগ শ্রীমঙ্গলের সহকারী বন সংরক্ষক (এসিএফ) মো. তবিবুর রহমান আজ শুক্রবার প্রথম আলোকে বলেন, ‘হাতিটির চিকিৎসা ও আহত হওয়ার কারণ জানার জন্য তিন সদস্যবিশিষ্ট একটি বিভাগীয় তদন্ত দল গঠন করা হয়েছিল। তদন্ত দল আসার আগেই হাতিটি মারা গেছে।’আরও পড়ুন...‘রাজলক্ষ্মী’ ভালো নেই
 
