
রেলমন্ত্রী মো. মুজিবুল হকের দাবি, বেগম খালেদা জিয়া দুটি ভুল করেছেন। এর একটি বোমা মেরে মানুষ মারা, অন্যটি ৫ জানুয়ারির নির্বাচনে অংশ না নেওয়া। তাঁর দাবি, খালেদা জিয়া এখন আর রাজনীতিতে নেই। চোরাগোপ্তা হামলা করে মানুষ হত্যা করছে বিএনপি।গতকাল শুক্রবার দুপুরে চট্টগ্রামের মিরসরাইয়ের জোরারগঞ্জ থানার অধীন চিনকি আস্তানা স্টেশন চত্বরে ট্রেনে নাশকতা রোধে আয়োজিত এক মতবিনিময় সভায় এসব কথা বলেন রেলমন্ত্রী।মতবিনিময় সভায় সভাপতিত্ব করেন রেল মন্ত্রণালয়ের অতিরিক্ত সচিব কমল কৃষ্ণ ভট্টাচার্য। বক্তব্য দেন রেলওয়ের পূর্বাঞ্চলের মহাব্যবস্থাপক মোজাম্মেল হক, মিরসরাই উপজেলা আওয়ামী লীগের সভাপতি শেখ আতাউর রহমান, সাধারণ সম্পাদক জাহাঙ্গীর আলম চৌধুরী, মিরসরাই উপজেলার সাবেক চেয়ারম্যান গিয়াস উদ্দিন, বারইয়ার হাট পৌরসভার মেয়র এম এ তাহের ভূঞা, ইউপি চেয়ারম্যান মকসুদ আহম্মদ, শ্রমিক লীগের নেতা আবুল বশর নিয়াজী প্রমুখ।রেলমন্ত্রী বলেন, আগামী দুই মাসের মধ্যে প্রধানমন্ত্রী শেখ হাসিনা চিনকি আস্তানা-লাকসাম ডাবল লাইন রেলপথ উদ্বোধন করবেন। তিনি রেলপথে নাশকতাকারীদের বিরুদ্ধে সতর্ক থাকার জন্য সবার প্রতি আহ্বান জানান। সভাপতির বক্তব্যে অতিরিক্ত সচিব কমল কৃষ্ণ ভট্টাচার্য বলেন, রেলে নাশকতার বিরুদ্ধে এলাকাবাসীকে এগিয়ে আসতে হবে। নাশকতাকারীদের পুলিশে ধরিয়ে দিতে আহ্বান জানান তিনি।
