
হবিগঞ্জ শহরের সুলতান মাহমুদপুর এলাকায় জমি নিয়ে বিরোধকে কেন্দ্র করে গতকাল মঙ্গলবার বিকেলে হারুনুর রশিদ নামে এক ব্যক্তি খুন হয়েছেন। ভাইদের হাতে তিনি খুন হয়েছেন বলে অভিযোগ পাওয়া গেছে। এ ঘটনায় পুলিশ অভিযুক্ত দুই ভাইসহ তিনজনকে গ্রেপ্তার করেছে।পুলিশ ও এলাকাবাসীর কাছ থেকে জানা গেছে, সুলতান মাহমুদপুর এলাকার আঞ্জব আলীর ছেলে হারুনুর রশিদের (৩২) সঙ্গে জমি নিয়ে তাঁর ভাইদের বিরোধ চলছিল। গতকাল বিকেল চারটায় এ নিয়ে হারুনের সঙ্গে তাঁর ভাইদের কথা-কাটাকাটি হয়। একপর্যায়ে প্রতিপক্ষ ধারালো অস্ত্র দিয়ে হারুনের বুকে ও পেটে আঘাত করলে তিনি গুরুতর আহত হন। তাঁকে হবিগঞ্জ জেলা হাসপাতালে নিয়ে গেলে চিকিৎসক তাঁকে মৃত ঘোষণা করেন। এদিকে পুলিশ ঘটনার পর পরই হাসপাতাল ও বাসায় অভিযান চালিয়ে নিহতের ভাই ইলিয়াস (২৮) ও তোফাজ্জলসহ (৩০) তিনজনকে গ্রেপ্তার করে।
