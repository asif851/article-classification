
গুলিস্তান, ফুলবাড়িয়া, পল্টন, বায়তুল মোকাররম ও মতিঝিল এলাকার ফুটপাত এবং সড়ক থেকে হকারদের উচ্ছেদে টানা চার দিন ধরে অভিযান চালাচ্ছে ঢাকা দক্ষিণ সিটি করপোরেশন (ডিএসসিসি)। তা সত্ত্বেও গতকাল অভিযানের পরপরই এসব এলাকার ফুটপাত দখল করে আবার পণ্যের পসরা নিয়ে হকাররা বসে পড়েন। ফলে পথচারীদের চলাচলে সেই ভোগান্তি রয়েই গেছে। সৃষ্টি হচ্ছে যানজট। গতকাল বুধবার চতুর্থ দিনের মতো ওই এলাকাগুলোতে উচ্ছেদ অভিযান চালিয়েছে ডিএসসিসি। একই এলাকায় আজ বৃহস্পতিবারও অভিযান চলবে বলে জানিয়েছে সংস্থাটি। তবে ফুটপাতের এক-চতুর্থাংশ হকারদের বরাদ্দ দেওয়ার দাবি জানিয়েছে বাংলাদেশ হকার্স ইউনিয়ন। গতকাল বেলা ১১টার পর গুলিস্তানের জাতীয় গ্রন্থকেন্দ্র, গুলিস্তান শপিং কমপ্লেক্স, বঙ্গবন্ধু অ্যাভিনিউ এলাকার ফুটপাত ও সড়কে উচ্ছেদ অভিযান শুরু হয়। বেলা একটা পর্যন্ত চলে অভিযান। এতে ফুটপাতে রাখা হকারদের ব্যবহৃত সাত থেকে আটটি আসবাব পে-লোডার দিয়ে ভেঙে দেওয়া হয়। অভিযান শেষ হওয়ার আধা ঘণ্টা পরই বেলা দেড়টার দিকে ওই এলাকাসহ ফুলবাড়িয়া, ঢাকা ট্রেড সেন্টার দক্ষিণ, সার্জেন্ট আহাদ পুলিশ বক্স, সুন্দরবন মার্কেট এলাকায় আবার মালামাল নিয়ে বসে পড়েন হকাররা৷ ফলে সেই আগের মতোই সৃষ্টি হয় যানজট আর পথচারীদের ভোগান্তি। দুপুর ১২টার দিকে বায়তুল মোকাররমের উত্তর ও দক্ষিণ ফটক এবং পশ্চিম পাশের সড়ক, পুরানা পল্টন মোড়, জিপিও মোড় এলাকায় অভিযান চালানো হয়। এর মধ্যে পল্টন মোড় ও বায়তুল মোকাররমের দক্ষিণ ফটকের ফুটপাত থেকে ২০ থেকে ২৫ জন ভ্রাম্যমাণ হকারকে উচ্ছেদ করা হয়। দুপুর সাড়ে ১২টার দিকে দৈনিক বাংলা, মতিঝিল, ইত্তেফাক মোড়, রাজধানী মার্কেট এলাকায় অভিযান চালায় ডিএসসিসি। এর মধ্যে দৈনিক বাংলা ও মতিঝিলে তেমন কোনো হকার ছিলেন না। ডিএসসিসির পে-লোডার দেখে এসব এলাকার অনেক হকার আগেই মালামাল নিয়ে দ্রুত চলে যান।গতকাল উচ্ছেদ অভিযান পরিচালনা করেছেন ডিএসসিসির নির্বাহী ম্যাজিস্টেট খান মোহাম্মদ নাজমুস শোয়েব ও মামুন সরদার৷ নাজমুস শোয়েব বলেন, বৃহস্পতিবারও ওই এলাকাগুলোয় উচ্ছেদ অভিযান চালানোর প্রস্তুতি রয়েছে৷ অভিযানের পরপরই হকাররা আবার ফুটপাতে বসছেন। এ প্রসঙ্গে তিনি বলেন, কাউকে ফুটপাত দখল করে বসতে দেওয়া হবে না৷হকার্স ইউনিয়নের সংবাদ সম্মেলন: গতকাল বেলা ১১টায় পুরানা পল্টনের মুক্তিভবনে সংবাদ সম্মেলন করেছে বাংলাদেশ হকার্স ইউনিয়ন। বক্তারা বলেন, কয়েক দিন ধরে ফুটপাত থেকে হকার উচ্ছেদের নামে তাঁদের ব্যবহৃত আসবাব ও মালামাল ভাঙচুর করেছে ডিএসসিসি। তাঁরা দাবি করেন, অবিলম্বে হকারদের ফুটপাতের এক-চতুর্থাংশ বরাদ্দ দিতে হবে। এ ছাড়া হকারদের পুনর্বাসনের দাবিতে গতকাল সাড়ে ১০টায় জাতীয় প্রেসক্লাবের সামনে মানববন্ধন ও সমাবেশ করেছে বাংলাদেশ আওয়ামী হকার্স লীগ।
