
মুন্সিগঞ্জ সদর উপজেলার উত্তর ইসলামপুর ফরাজীবাড়িরঘাট এলাকায় ধলেশ্বরীর শাখানদীর (কালিদাস) একটি অংশে বাঁশ পুঁতে বালু ভরাট করা হচ্ছে।স্থানীয় বাসিন্দা সূত্রে জানা যায়, মুন্সিগঞ্জ পৌরসভার উত্তর ইসলামপুরের ফরাজীবাড়িরঘাট ঘেঁষে ধলেশ্বরীর শাখা নদী। স্থানীয়ভাবে এটি কালিদাস নদী হিসেবে পরিচিত। ধলেশ্বরীর মূল নদী থেকে শাখা নদীটি (কালিদাস) দক্ষিণ দিকে ফরাজীবাড়িরঘাট অতিক্রম করে রজতরেখা খালের সঙ্গে যুক্ত হয়েছে। ফরাজীবাড়িরঘাটের পশ্চিম পাশে নদীর তীর ঘেঁষে ৯-১০ শতাংশ জায়গাজুড়ে চারদিকে বাঁশ পুঁতে বালু ভরাট করা হচ্ছে। ২০-২৫ দিন ধরে দু-তিনটি ট্রলারে করে বালু এনে এ জায়গা ভরাট করছেন এলাকার সেন্টু মিয়া।সেন্টু মিয়া বলেন, ‘একসময় নদীতে ভেঙে গিয়েছিল আমাদের এ পৈতৃক সম্পত্তি। আমরা নিজেদেরই সম্পত্তি ভরাট করছি। এটা নদীর জায়গা না।’নাম প্রকাশে অনিচ্ছুক স্থানীয় কয়েকজন বলেন, ফরাজীবাড়িরঘাটে পরিবেশ সংরক্ষণ আইন লঙ্ঘন করে নদীর জায়গা ভরাট করা হচ্ছে। আর এ জায়গাটুকু ভরাট করা হলে আস্তে আস্তে ভূমিদস্যুরা আশপাশের বিস্তীর্ণ নদী ও নদীর তীর দখল করে নেবে। তাঁরা আরও বলেন, ভূমি কার্যালয়কে ম্যানেজ (হাত) করে ভূমিখেকোরা এসব দখল করছে।সদর উপজেলার সহকারী কমিশনার (ভূমি) মো. সাইদুজ্জামান খান বলেন, ‘ধলেশ্বরী নদী ভরাটের খবর পেয়ে সদর ইউনিয়নের ভূমি সহকারী কর্মকর্তাকে পাঠিয়ে কাজ বন্ধ রাখার জন্য বলেছি। বিষয়টি তদন্তাধীন রয়েছে।’পরিবেশ অধিদপ্তরের সহকারী পরিচালক (কেমিস্ট) মিয়া মাহমুদুল হক বলেন, ‘আমরা নদীর ভরাট করা স্থান পরিদর্শন করে ভরাটকারীকে কারণ দর্শানোর নোটিশ দিয়েছি। নোটিশের জবাবে বলা হয়েছে এ সম্পত্তি ব্যক্তিমালিকানার। আমরা এখন সম্পত্তিটি কার—সেটা জানতে উপজেলা নির্বাহী কর্মকর্তা (ইউএনও) বরাবর চিঠি দিয়েছি। চিঠির জবাব এখনো পাইনি।’ইউএনও সারাবান তহুরা গতকাল সোমবার প্রথম আলোকে বলেন, ‘এ বিষয়ে নোটিশ পেয়েছি।’
