
বিএনপির স্থায়ী কমিটির সদস্য ও সাবেক মন্ত্রী আ স ম হান্নান শাহ সিঙ্গাপুরের একটি হাসপাতালে চিকিৎসাধীন অবস্থায় ইন্তেকাল করেছেন (ইন্না লিল্লাহি ওয়া ইন্না ইলাইহি রাজিউন)। বিএনপির চেয়ারপারসনের প্রেস উইংয়ের কর্মকর্তা শামসুদ্দিন দিদার প্রথম আলোকে এ কথা জানিয়েছেন। তাঁর বয়স হয়েছিল ৭৭ বছর।হান্নান শাহের ছেলে শাহ রিয়াদুল হান্নানের বরাত দিয়ে শামসুদ্দিন বলেন, আজ মঙ্গলবার ভোরে র‍্যাফেলস হার্ট সেন্টার হাসপাতালের মারা যান বিএনপির এই নেতা। তিনি হৃদ্‌রোগে আক্রান্ত হয়ে সেখানে চিকিৎসা নিচ্ছিলেন।৬ সেপ্টেম্বর অসুস্থ হয়ে পড়লে সাবেক এই সেনা কর্মকর্তাকে সম্মিলিত সামরিক হাসপাতালে (সিএমএইচ) ভর্তি করা হয়। সেখান থেকে উন্নত চিকিৎসার জন্য ১১ সেপ্টেম্বর তাঁকে সিঙ্গাপুরে নেওয়া হয়। ওই হাসপাতালে তাঁর হৃদ্‌যন্ত্রের অস্ত্রোপচারও করা হয়।শামসুদ্দিন দিদার জানান, বিএনপির নেতা হান্নান শাহের মরদেহ আজ আসছে না। কাল বুধবার তাঁর মরদেহ নিয়ে আসার চেষ্টা চলছে। বাদ এশা সিঙ্গাপুরের অ্যাঙ্গোলিয়া মসজিদে হান্নান শাহের প্রথম জানাজা হবে।হান্নান শাহ বাংলাদেশ সেনাবাহিনীর কর্মকর্তা ছিলেন। ব্রিগেডিয়ার জেনারেল হিসেবে তিনি সেনাবাহিনী থেকে অবসর নেন। অবসরের পর বিএনপির রাজনীতিতে সক্রিয় হন তিনি। তিনি সাংসদ ছিলেন। ২০০১ সালে বিএনপি ক্ষমতাসীন থাকার সময় পাট মন্ত্রণালয়ের মন্ত্রী হিসেবে দায়িত্ব পান তিনি।
