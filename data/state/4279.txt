
রাজধানীতে যাত্রীবাহী একটি বাসে দুর্বৃত্তদের ছোড়া পেট্রলবোমার আগুনে ইডেন মহিলা কলেজের দুই শিক্ষার্থী দগ্ধ হয়েছেন। এ ছাড়া আহত হয়েছেন দুজন। আজ রোববার বেলা দুইটার দিকে মানিক মিয়া অ্যাভিনিউয়ের সংসদ ভবনের খেজুরবাগান এলাকায় এ ঘটনা ঘটে।
নৃশংস এই ঘটনার শিকার চার ছাত্রী ঢাকা মেডিকেল কলেজ হাসপাতালে চিকিৎসা নিচ্ছেন। ঘটনার পরপরই তাঁদের দেখতে যান শিক্ষামন্ত্রী নুরুল ইসলাম নাহিদ ও মানবাধিকার কমিশনের চেয়ারম্যান মিজানুর রহমান।
হাসপাতাল সূত্র জানায়, এ ঘটনায় দগ্ধ হয়েছেন সাথী ইসলাম (১৯) ও শারমিন আকতার যূথী (১৯)। আর বাস থেকে লাফিয়ে নামতে গিয়ে মাইমুনা (১৯) ও মুক্তি (১৯) নামের আরও দুই ছাত্রী আহত হন। তাঁরা সবাই ইডেন মহিলা কলেজের প্রথম বর্ষের শিক্ষার্থী। ক্লাস শেষে পাবলিক বাসে করে বাসায় ফেরার পথে এ ঘটনা ঘটে।
নাম প্রকাশ না করে হাসপাতালের এক চিকিৎসক জানান, সাথী ও যূথীর দুই পায়ের কিছু অংশ পুড়ে গেছে। তবে তাঁরা আশঙ্কামুক্ত। মাইমুনা ও মুক্তির অবস্থা তেমন গুরুতর নয়। হাসপাতালে তাঁদের চিকিৎসা দেওয়া হচ্ছে।
ঢাকা মেডিকেল কলেজ হাসপাতাল-১-এর পুলিশ ক্যাম্পের দায়িত্বপ্রাপ্ত কর্মকর্তা উপপরিদর্শক (এসআই) মোজাম্মেল হক ওই ছাত্রীদের হাসপাতালে চিকিৎসা নেওয়ার বিষয়টি নিশ্চিত করেছেন।
শিক্ষা মন্ত্রণালয় থেকে পাঠানো এক বিবৃতিতে বলা হয়, শিক্ষামন্ত্রী আহত ছাত্রীদের ও তাঁদের অভিভাবকদের সঙ্গে কথা বলেন ও সান্ত্বনা দেন।
এরপর মন্ত্রী হাসপাতালে উপস্থিত থাকা সাংবাদিকদের বলেন, এ ধরনের জ্বালাও-পোড়াওয়ের রাজনীতি দিয়ে জাতির কোনো মঙ্গল আসতে পারে না। এসব গুপ্ত হামলা, নাশকতা চালিয়ে ভয়ভীতি সৃষ্টি করা গেলেও বিরোধী দল কোনো সুফল পাবে না। তিনি অবিলম্বে এসব সন্ত্রাসী কর্মকাণ্ড বন্ধ করার আহ্বান জানান।
