
নোয়াখালীর বেগমগঞ্জ ও সেনবাগে এসএসসি পরীক্ষার প্রশ্নের উত্তর তৈরির অভিযোগে আজ শনিবার চার শিক্ষকসহ সাতজনকে আটক করে দণ্ড দিয়েছেন ভ্রাম্যমাণ আদালত। সাজা পাওয়া ব্যক্তিদের মধ্যে বেগমগঞ্জে চার শিক্ষককে দুই বছর করে এবং সেনবাগে তিনজনকে তিন মাস করে দণ্ড দেওয়া হয়।
দণ্ড পাওয়া শিক্ষকেরা হলেন উপজেলার আলাইয়াপুর ইউনিয়নের সুলতানপুর হানিফ ভূঁইয়া স্কুল অ্যান্ড কলেজের সহকারী শিক্ষক মো. রাশেদ, এ কে জি ছায়েদুল হক উচ্চবিদ্যালয়ের সহকারী শিক্ষক আবদুল করিম ও জনকল্যাণ উচ্চবিদ্যালয়ের দুই সহকারী শিক্ষক সুমন সাহা ও মো. দুলাল। বেগমগঞ্জ উপজেলার চন্দ্রগঞ্জ কারামতিয়া মাদ্রাসা কেন্দ্রের পাশে বসে উত্তরপত্র তৈরির সময় আজ বেলা ১১ টার দিকে চার শিক্ষককে হাতেনাতে ধরেন ভ্রাম্যমাণ আদালত। নির্বাহী ম্যাজিস্ট্রেট ও উপজেলা নির্বাহী কর্মকর্তা (ইউএনও) সৈয়দা নাহিদা হাবিবা তাঁদের এ দণ্ড দেন। তাঁদের পুলিশে সোপর্দ করা হয়।ইউএনও সৈয়দা নাহিদা হাবিবা ঘটনার সত্যতা নিশ্চিত করেছেন।বেগমগঞ্জ থানার ভারপ্রাপ্ত কর্মকর্তা (ওসি) মো. আইনুল হক আজ সন্ধ্যায় জানান, দণ্ডপ্রাপ্ত শিক্ষকদের জেলা কারাগারে পাঠানো হয়েছে।এ দিকে প্রায় একই সময়ে সেনবাগের ছাতারপাইয়া এসএসসি পরীক্ষা কেন্দ্রের পাশের একটি দোকানে প্রশ্নের উত্তর ফটোকপি করার সময় তিনজনকে আটক করা হয়েছে। তাঁদের প্রত্যেককে তিন মাস করে কারাদণ্ড দিয়েছেন ভ্রাম্যমাণ আদালত।দণ্ডপ্রাপ্ত ব্যক্তিরা হলেন মো. শাহিন (২০), রেজাউর রহমান (২১) ও দোকানের মালিক আলী হোসেন (২৪)। তাঁদের পুলিশে সোপর্দ করা হয়েছে।একই ঘটনায় দায়িত্ব পালনে অবহেলার অভিযোগে ছাতারপাইয়া উচ্চবিদ্যালয় কেন্দ্রের সচিব জাফর আলম চৌধুরীকে দায়িত্ব থেকে অব্যাহতি দেওয়া হয়েছে।উপজেলা মাধ্যমিক শিক্ষা কর্মকর্তা নাজিম উদ্দিনের ভাষ্য, আজ সকালে ছাতারপাইয়া উচ্চবিদ্যালয় কেন্দ্রে এসএসসি পরীক্ষা শুরু হয়। এরপর গোপনে কেন্দ্র থেকে রসায়ন বিষয়ের প্রশ্নপত্র নিয়ে উত্তরপত্র তৈরি করেন দুই যুবক। পরে তাঁরা কেন্দ্রের পাশের বাজারের একটি দোকানে ফটোকপি করাতে যান। বেলা ১১ টার দিকে গোপন সংবাদের ভিত্তিতে ওই দোকানে পুলিশ নিয়ে হাজির হন সোনাইমুড়ী উপজেলা নির্বাহী কর্মকর্তা (ইউএনও) রহিমা খাতুন। একই সময় সেখানে যান সেনবাগের ইউএনও উদয়ন দেওয়ানও। তাঁরা কয়েকটি প্রশ্নের উত্তরের ফটোকপিসহ মো. শাহিন, রেজাউর রহমান ও দোকানের মালিক আলী হোসেনকে আটক করেন।সেনবাগের ইউএনও তাৎক্ষণিক সেখানে ভ্রাম্যমাণ আদালত বসিয়ে আটক তিনজনের প্রত্যেককে তিন মাস করে বিনাশ্রম কারাদণ্ড, ১৫ হাজার টাকা করে জরিমানা, অনাদায়ে আরও এক মাস করে কারাদণ্ডের আদেশ দেন। আদালতের আদেশের পর দণ্ডপ্রাপ্তদের থানায় সোপর্দ করা হয়।সেনবাগের ইউএনও উদয়ন দেওয়ান ঘটনার সত্যতা নিশ্চিত করেছেন। তিনি প্রথম আলোকে বলেন, একই ঘটনায় দায়িত্ব পালনে অবহেলার জন্য কেন্দ্র সচিবকে অব্যাহতি দিয়ে অন্য একজনকে দায়িত্ব দেওয়া হয়েছে।
