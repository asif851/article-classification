
রাজধানীর লালবাগে ঢাকেশ্বরী মন্দিরের সামনে গতকাল বৃহস্পতিবার সন্ধ্যায় র‌্যাবের সঙ্গে ‘বন্দুকযুদ্ধে’ একজন নিহত ও আরেকজন আহত হয়েছেন। নিহত ব্যক্তির নাম আলমগীর হোসেন (৩৫)। আহত আবদুল বারেককে (৪৫) র‌্যাব ও পুলিশের পাহারায় ঢাকা মেডিকেল কলেজ হাসপাতালে ভর্তি করা হয়েছে।র‌্যাব বলেছে, হতাহত দুই ব্যক্তিই ছিনতাইকারী। তাঁদের কাছ থেকে দুটি বিদেশি পিস্তল ও ছিনতাইয়ে ব্যবহৃত একটি গাড়ি উদ্ধার করা হয়েছে।র‌্যাবের ভাষ্য অনুযায়ী, গতকাল সন্ধ্যা ছয়টার দিকে পাঁচ-ছয়জন ছিনতাইকারী ঢাকেশ্বরী মন্দিরের সামনে ছিনতাইয়ের জন্য জড়ো হয়। খবর পেয়ে র‌্যাবের একটি দল সেখানে অভিযান চালায়। এ সময় ছিনতাইকারীরা র‌্যাব সদস্যদের লক্ষ্য করে গুলি ছোড়ে। র‌্যাব পাল্টা গুলি চালায়। একপর্যায়ে দুই ছিনতাইকারী আহত হন। র‌্যাব আহত অবস্থায় দুই ছিনতাইকারীকে গ্রেপ্তার করে। অন্য ছিনতাইকারীরা পালিয়ে যায়। আহত দুজনের নাম আলমগীর ও বারেক বলে পরে র‌্যাব জানতে পারে। তবে বিস্তারিত তথ্য পাওয়া যায়নি। র‌্যাব আহত দুজনকে ঢাকা মেডিকেল কলেজ হাসপাতালে নিয়ে যায়। রাত সাড়ে আটটার দিকে কর্তব্যরত চিকিৎসক আলমগীরকে মৃত ঘোষণা করেন। তাঁর বাঁ চোখের পাশে গুলি ঢুকেছে এবং বাঁ ঊরুতে গুলি লেগেছে। আহত বারেক ঢাকা মেডিকেল কলেজ হাসপাতালে চিকিৎসাধীন আছেন। তাঁর বাঁ ঊরুতে গুলি লাগে।স্থানীয় কয়েকজন বাসিন্দা বলেন, গুলির শব্দে সবার মধ্যে আতঙ্ক ছড়িয়ে পড়ে। সবাই নিরাপদ আশ্রয়ে ছুটে যান। আশপাশের দোকানপাট বন্ধ হয়ে যায়। ঘটনার সময় র‌্যাব-পুলিশ পুরো এলাকা ঘিরে ফেলে। র‌্যাব যাদের ছিনতাইকারী বলছে, তাঁরা তাদের চেনেন না।হাসপাতালে চিকিৎসাধীন বারেকের সঙ্গে প্রথম আলোর প্রতিনিধিকে কথা বলতে দেওয়া হয়নি। হতাহত ব্যক্তিদের খোঁজ নিতে তাঁদের কোনো স্বজন গত রাতে হাসপাতালে যাননি।র‌্যাব-১০-এর পরিচালক পুলিশের অতিরিক্ত উপমহাপরিদর্শক শাহাবুদ্দীন খান প্রথম আলোকে বলেন, অভিযানের সময় এক ছিনতাইকারী তাদের ব্যবহৃত গাড়ি থেকে নেমে এবং আরেকজন গাড়ির ভেতরে বসে র‌্যাবকে লক্ষ্য করে গুলি চালায়। এরা সংঘবদ্ধ ছিনতাইকারী দলের সদস্য। ঢাকা, গাজীপুর ও নারায়ণগঞ্জে বিভিন্ন সময় ১০ থেকে ৩০ লাখ টাকার যেসব ছিনতাইয়ের ঘটনা ঘটেছে, এই চক্রটি তার সঙ্গে জড়িত ছিল। র‌্যাবের গোয়েন্দারা দীর্ঘদিন অনুসরণের পর তাদের শনাক্ত করে। গতকাল অবস্থান নিশ্চিত হয়ে র‌্যাব অভিযান চালায়। পুরো চক্রকে গ্রেপ্তার করতে র‌্যাব কাজ করছে।
 
