
রাজধানীর আজিমপুর পুরোনো কবরস্থানের সীমানাপ্রাচীর নির্মাণে সহায়তার বিষয়ে ব্যাখ্যা দিলেন ঢাকা মহানগর পুলিশ (ডিএমপি) কমিশনার বেনজীর আহমেদ। আজ বুধবার সকালে আদালতে হাজির হয়ে তিনি তাঁর অবস্থান ব্যাখ্যা করেন।বিচারপতি ফারাহ মাহবুব ও বিচারপতি কাজী মো. ইজারুল হক আকন্দের সমন্বয়ে গঠিত হাইকোর্ট বেঞ্চ শুনানি গ্রহণ করেন। শুনানি শেষে আদালত ওই কাজ শেষ না হওয়া পর্যন্ত বিষয়টি তদারক করতে তাঁদের নির্দেশ দেন। আদালত তাঁকে বলেন, খেয়াল রাখবেন কেউ যেন কবরস্থানের পবিত্রতা নষ্ট করতে না পারে।এর আগে ১ সেপ্টেম্বর হাইকোর্টের একই বেঞ্চ ১০ সেপ্টেম্বর ডিএমপি কমিশনার, লালবাগ বিভাগের উপকমিশনার ও লালবাগ থানার ভারপ্রাপ্ত কর্মকর্তাকে আদালতে হাজির হতে নির্দেশ দিয়েছিলেন।আজ সকাল সাড়ে ১০টার দিকে ওই তিন কর্মকর্তা আদালতে হাজির হন। আদালতে পুলিশ কর্মকর্তাদের পক্ষে ছিলেন আইনজীবী তানজীব উল আলম। মূল রিটের পক্ষে ছিলেন আইনজীবী মোহাম্মদ আসাদ উল্লা ও রাষ্ট্রপক্ষে ছিলেন ডেপুটি অ্যাটর্নি জেনারেল আমাতুল করীম।
আদালত বলেন, ‘কী সমস্যা ছিল, তা জানতে আমরা আদেশ দিয়েছিলাম।’ জবাবে ডিএমপির কমিশনার বলেন, ‘আদালতের আদেশ সবাইকে মানতে হবে। সিটি করপোরেশন আমাদের ১৬টি চিঠি দিয়েছে। এর কয়েকটিতে বলেছে, সহায়তা করেন। আবার কয়েকটিতে বলেছে, ফোর্স লাগবে। তবে কোনো দিনক্ষণ উল্লেখ করেনি।’
বেনজীর বলেন, ‘গত বছরের ২৯ নভেম্বরের আগ পর্যন্ত ৯০ শতাংশ দেয়াল ভেঙে ফেলা হয়েছে। তবে এ বছরের ১ সেপ্টেম্বর পর্যন্ত আমাদের কোনো চিঠি দেওয়া হয়নি। গত ২ সেপ্টেম্বর আদালতের আদেশের বিষয়টি জানিয়ে ডিসিসি একটি চিঠি দিয়েছে। সেখানে এখন সার্বক্ষণিক ফোর্স মোতায়েন রয়েছে। কার্যক্রমের অগ্রগতির কিছু স্থিরচিত্র আদালতে দাখিল করে কমিশনার বলেন, দ্রুতই কাজ শেষ হবে।’
কবরস্থানের পশ্চিমাংশের ওপর দিয়ে রাস্তা নির্মাণের বৈধতা চ্যালেঞ্জ করে ওই স্থানে সমাহিত ব্যক্তিদের একজনের সন্তান এ কে এম কাজী জাকির হোসেনসহ দুই ব্যক্তি ২০১২ সালের ১০ নভেম্বর একটি রিট করেন। প্রাথমিক শুনানি নিয়ে ওই বছরের নভেম্বরে আদালত রুলসহ অন্তর্বর্তীকালীন আদেশ দেন। শুনানির পর আগের জায়গায় সীমানাপ্রাচীর পুনর্নির্মাণ করতে নির্দেশ দেওয়া হয়। তবে নির্দেশনা বাস্তবায়ন না হওয়ায় আদালত অবমাননার অভিযোগ এনে একটি আবেদন করে রিটকারী পক্ষ। এর পরিপ্রেক্ষিতে ডিসিসির প্রতি আদালত অবমাননার রুল জারি হয়। ২০১৩ সালের ১ আগস্ট এক আদেশে সীমানাপ্রাচীর পুনর্নির্মাণে পুলিশের পর্যাপ্ত সংখ্যক সদস্য মোতায়েন করতে মহানগর পুলিশ কমিশনারকে নির্দেশ দেওয়া হয়।
