
বগুড়ার শিবগঞ্জ উপজেলায় পুলিশের সঙ্গে ‘বন্দুকযুদ্ধে’ এক ব্যক্তি নিহত হয়েছে।
পুলিশের দাবি, নিহত ব্যক্তি জামাআতুল মুজাহিদীন বাংলাদেশের (জেএমবি) সদস্য ছিলেন। তিনি গত বছর উপজেলার শিয়া মসজিদে হামলার ঘটনায় জড়িত ছিলেন।
পুলিশের তথ্য অনুযায়ী, গতকাল মঙ্গলবার দিবাগত রাতে উপজেলার বুড়িগঞ্জ ইউনিয়নের জামতলী লোহার ব্রিজ এলাকায় ওই ‘বন্দুকযুদ্ধ’ হয়।  পুলিশের ভাষ্যমতে, নিহত ব্যক্তির নাম কাউসার (২৫)। তাঁর বাবার নাম আমির আলী। বাড়ি জয়পুরহাট সদর উপজেলায়।
বগুড়ার সহকারী পুলিশ সুপার গাজীউর রহমান বলেন, এই ঘটনায় পুলিশের দুই সদস্য আহত হয়েছেন। ঘটনাস্থল থেকে অস্ত্র, গুলি ও বোমা উদ্ধার করা হয়েছে।  পুলিশ জানায়, নিহত ব্যক্তির লাশ উদ্ধার করে বগুড়ার শহীদ জিয়াউর রহমান মেডিকেল কলেজের মর্গে রাখা হয়েছে।
