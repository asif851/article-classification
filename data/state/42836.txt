
রাজবাড়ীর গোয়ালন্দ উপজেলায় গতকাল শুক্রবার ট্রেনে কাটা পড়ে আবদুল জলিল শেখ (৪৫) নামের এক মাছ ব্যবসায়ীর মৃত্যু হয়েছে। তিনি সদর উপজেলার পাঁচুরিয়া ইউনিয়নের গুপ্তমানিক গ্রামের বাসিন্দা। পুলিশ সূত্রে জানা গেছে, সকাল ১০টার দিকে জলিল রাজবাড়ী-ফরিদপুর রেললাইন ধরে গোয়ালন্দ বাজারে যাচ্ছিলেন। গোয়ালন্দের আন্ধারমানিক এলাকায় তিনি একটি ট্রেনের নিচে কাটা পড়েন। স্থানীয় লোকজন তাঁকে উদ্ধার করে গোয়ালন্দ উপজেলা স্বাস্থ্য কমপ্লেক্সে নিয়ে যান। সেখানে কর্তব্যরত চিকিৎসা কর্মকর্তা রুবাইয়া তাঁকে মৃত ঘোষণা করেন। থানার ভারপ্রাপ্ত কর্মকর্তা (ওসি) এ কে এম নাসির উল্যাহ জানান, বিষয়টি রেলওয়ে পুলিশকে জানানো হয়েছে। তারাই পরবর্তী পদক্ষেপ নেবে। 
