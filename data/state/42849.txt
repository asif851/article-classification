
বগুড়ার কাহালু উপজেলার কালাই নাটাপাড়া গ্রামে আজ রোববার ভোরে শাহীন হোসেন (৩৮) নামের এক ব্যক্তির গলাকাটা লাশ উদ্ধার করেছে পুলিশ। গ্রামের এক ব্যক্তির বাড়ির বারান্দা থেকে লাশটি উদ্ধার করা হয়।
কাহালুর কালাই নাটাপাড়া গ্রামের আখতার হোসেন নামের এক ব্যক্তির বাড়ির বারান্দা থেকে লাশটি উদ্ধার করা হয়।
নিহত শাহীনের বাড়ি শিবগঞ্জ উপজেলার মাঝিহট্ট ইউনিয়নের খেউনি গ্রামে। তিনি দুপচাঁচিয়া সদরের একটি রেস্তোরাঁর কর্মচারী।
পুলিশ ও স্থানীয় সূত্রে জানা গেছে, ভোরে গ্রামের আখতার হোসেনের বাড়ির বারান্দায় একটি লাশ দেখে পুলিশকে খবর দেয় স্থানীয় ব্যক্তিরা। পরে পুলিশ ঘটনাস্থলে গিয়ে শাহীনের গলাকাটা লাশ দেখতে পায়। নিহত শাহীনের পরিবার বলছে, শাহীন দুপচাঁচিয়ার সুখানগাড়ী গ্রামে শ্বশুরবাড়িতে থাকতেন।
কাহালু থানার ভারপ্রাপ্ত কর্মকর্তা (ওসি) নূরে আলম সিদ্দিকী বলেন, শাহীনের লাশ যে বাড়ির বারান্দায় পাওয়া গেছে, তার মালিক আখতার হোসেন শারীরিকভাবে অসুস্থ। শাহীনকে হত্যার কারণ এখনো জানা যায়নি। লাশ ময়নাতদন্তের জন্য পাঠানো হবে।
