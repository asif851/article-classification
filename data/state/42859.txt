
ঢাকা বিশ্ববিদ্যালয় এলাকায় গত তিন মাসে অন্তত পাঁচটি অপহরণের ঘটনা ঘটেছে। সর্বশেষ শুক্রবারের ঘটনায় মামলা হয়েছে। এর আগে একটি ঘটনায় বিশ্ববিদ্যালয় তদন্ত কমিটি করেছে। অন্যগুলোর ক্ষেত্রে পুলিশ-প্রশাসন ও ছাত্রলীগের উচ্চপর্যায়ের চাপের মুখে সমঝোতা করতে বাধ্য হয়েছেন ভুক্তভোগীরা।গত শুক্রবার অপহরণের মুক্তিপণ আদায় করতে গিয়ে ছাত্রলীগের পাঁচ নেতাসহ সাতজনকে আটক করা হয়। এঁদের গ্রেপ্তার দেখানো হবে কি না, তা নিয়ে পুলিশও বিভ্রান্ত ছিল। ছাত্রলীগের পক্ষ থেকে এঁদের ছেড়ে দিতে চাপ দেওয়া হলেও শেষ পর্যন্ত ছয়জনকে গ্রেপ্তার দেখিয়ে আদালতে পাঠানো হয়। তবে তাঁদের একজনকে তিন দিনের রিমান্ডে নেওয়া হয়। এ ছাড়া চারজনকে বিশ্ববিদ্যালয় ও ছাত্রলীগ থেকে বহিষ্কারের সিদ্ধান্ত নেওয়া হয়েছে।এ নিয়ে চলতি মাসে বিশ্ববিদ্যালয় এলাকায় দুটি অপহরণের ঘটনা ঘটল। আর ফেব্রুয়ারিতে ঘটেছে তিনটি। অনুসন্ধানে জানা যায়, সব ঘটনাতেই ‘পাওনা টাকা উদ্ধারে’র বিষয়টি জড়িত। এ ক্ষেত্রে চুক্তিভিত্তিক ভাড়ায় কাজ করেছে ছাত্রলীগের নেতা-কর্মীদের একটি অংশ। এরা অবশ্য এটাকে অপরাধ হিসেবে বিবেচনা করে না।জানতে চাইলে ছাত্রলীগের কেন্দ্রীয় সভাপতি এইচ এম বদিউজ্জামান প্রথম আলোকে বলেন, ‘অনেক সময় ব্যক্তিগতভাবে কেউ কেউ তাঁদের আত্মীয়স্বজনকে টাকাপয়সা উদ্ধার করে দিয়ে থাকতে পারেন। কিন্তু অপহরণের সঙ্গে ছাত্রলীগের কোনো নেতার জড়িত থাকার কথা আগে কখনো শুনিনি। শুক্রবারের ঘটনা জানতে পারার সঙ্গে সঙ্গে ব্যবস্থা নেওয়া হয়েছে।’ এর আগেও এক কর্মীর বিরুদ্ধে একই অভিযোগে ব্যবস্থা নিয়েছিলেন বলে জানান তিনি। তবে কোন ঘটনা, সেটা বলতে পারেননি।বিশ্ববিদ্যালয়ের ভারপ্রাপ্ত প্রক্টর অধ্যাপক এম আমজাদ আলী প্রথম আলোকে বলেন, ‘এ ধরনের ঘটনা থেমে নেই। আমাদের নজরে পড়লে আমরা তাৎক্ষণিকভাবে ব্যবস্থা নিই। কিন্তু আমার মনে হয়, অসৎ সঙ্গে পড়ে অনেকে এসব কাজে জড়িয়ে যায়। এদের এক বছর-ছয় মাস বহিষ্কার কোনো সাজাই নয়। তাদের বিরুদ্ধে আরও কঠোর হতে হবে।’আগের ঘটনা: গত ১৩ ফেব্রুয়ারি ঢাকা বিশ্ববিদ্যালয়ের সূর্য সেন হলের একতলা থেকে (২১৯ নম্বর কক্ষের জানালা দিয়ে) লাফিয়ে পড়ে আহত হন ঢাকা বিশ্ববিদ্যালয়ের মাৎস্যবিজ্ঞান বিভাগে সদ্য ভর্তি হওয়া তরিকুল ইসলাম (অর্ক)। তাঁর পেছন পেছন লাফিয়ে পড়েন হলের ছাত্রলীগ কর্মী আরিফুর রহমান (লিয়ন)।ঘটনার পরপরই হল কর্তৃপক্ষ কক্ষটি সিলগালা করে তিন সদস্যের একটি তদন্ত কমিটি গঠন করে। গত ১৭ ফেব্রুয়ারি তদন্ত প্রতিবেদন দেওয়ার কথা থাকলেও ঘটনাটি ধামাচাপা পড়ে যায়।তদন্ত-সংশ্লিষ্ট একটি সূত্র ও প্রক্টর অফিসের একটি সূত্র জানায়, তরিকুলের কাছ থেকে পাওনা টাকা আদায়ের জন্য তাঁকে নিজ কক্ষে আটকে নির্যাতন করছিলেন ফিন্যান্স বিভাগের দ্বিতীয় বর্ষের ছাত্র আরিফুর। দুজনের বাড়িই বগুড়ায়। তাঁরা পূর্বপরিচিত।এ ছাড়া নিচতলার দুটি কক্ষের বাসিন্দারা জানান, লাফিয়ে পড়ে ‘আমাকে কিডন্যাপ করা হয়েছে’ এবং ‘বাঁচাও, বাঁচাও’ বলে চিৎকার করেন তরিকুল। হলের একাধিক কর্মচারী জানান, চিৎকার শুনে তাঁরা গিয়ে দেখেন, আরিফুর ওই ছেলেকে জড়িয়ে ধরে ঝোপের আড়ালে লুকিয়ে আছেন।অপহরণের এ ঘটনা নানাভাবে ধামাচাপা দেওয়ার চেষ্টা চলছে বলে অভিযোগ করেছেন কয়েকজন। তাঁরা জানান, শুধু আরিফুরই নন, ছাত্রলীগের হল শাখার একটি অংশ এতে জড়িত।জানতে চাইলে গতকাল শনিবার তদন্ত কমিটির প্রধান পপুলেশন সায়েন্সেস বিভাগের সহযোগী অধ্যাপক মো. আমিনুল হক বলেন, ওরা পারিবারিকভাবে বিষয়টি মীমাংসা করে ফেলেছে।গত ১২ ফেব্রুয়ারি রাতে ছাত্রলীগের স্যার এফ রহমান হলের সাংগঠনিক সম্পাদক মো. হাফিজ ও যুগ্ম সাধারণ সম্পাদক ফেরদৌস রিফাতকে আটক করে গোয়েন্দা পুলিশ (ডিবি)। রাত দেড়টার দিকে তাঁরা দুজন নীলক্ষেতের একটি বিকাশ এজেন্টের দোকান থেকে দুই লাখ টাকা তুলতে যান। এঁদের ধরার পর হলের ৩১৭ নম্বর কক্ষ থেকে উদ্ধার করা হয় এক ব্যক্তিকে। তাঁদের তিনজনকে ডিবি কার্যালয়ে নিয়ে যাওয়া হয়।ডিবি পুলিশের একজন কর্মকর্তা জানান, হল থেকে উদ্ধার হওয়া ওই ব্যক্তিকে আটকে রেখে টাকা চাওয়া হয়েছিল। পরে টাকা দেওয়ার ফাঁদ পেতে নীলক্ষেত থেকে হাতেনাতে আটক করা হয় তাঁদের।হল শাখা ছাত্রলীগ সূত্রে জানা যায়, সহসভাপতি নয়নের এক পরিচিত ব্যক্তি অপহূত ওই ব্যক্তির কাছে দুই লাখ টাকা পেতেন। সেই টাকা উদ্ধারে নয়ন দুই সহযোগীকে নিয়ে ওই ব্যক্তিকে তুলে নিয়ে আসেন। পরে তাঁর পরিবারের কাছে টাকা দাবি করা হয়। চুক্তি ছিল, টাকা উদ্ধার করে দিতে পারলে কমিশন পাবেন তাঁরা।এ বিষয়ে জানতে চাইলে নয়ন বলেন, ‘ঘটনা আপনি যতটুকু শুনেছেন, সেটাই। তবে আমরা কোনো অন্যায় করিনি। একজন টাকা পেতেন, তা উদ্ধার করে দিয়েছি। ডিবি পুলিশ দুজনকে ধরে নিয়ে যাওয়ার পরও ঘটনার সত্যতা জেনে ছেড়ে দিতে বাধ্য হয়েছে।’কমিশনের আশায় চুরির টাকা উদ্ধার করতে কয়েকজনকে সঙ্গে নিয়ে গত ২৮ ফেব্রুয়ারি রাতে এক যুবককে তুলে নিয়ে আসেন হাজী মুহম্মদ মুহসীন হল ছাত্রলীগের সাংগঠনিক সম্পাদক মাহাবুবুল আলম। প্রক্টর অফিস ও হল সূত্রে জানা যায়, প্রিয়াঙ্গন শপিং সেন্টারের এক দোকানদারের ৮০ হাজার টাকা চুরি হয়। চুরির টাকা উদ্ধার করার দায়িত্ব নেন মাহাবুবুল ও তাঁর সঙ্গীরা। রাতভর নির্যাতনের পর সকালে আহত অবস্থায় ওই যুবককে নিউমার্কেট থানার পুলিশের কাছে দিয়ে দেওয়া হয়।পুলিশের উপস্থিতিতে মীমাংসা করে তাঁদের ছেড়ে দেওয়া হয়। থানার পরিদর্শক (তদন্ত) মনিরুজ্জামান প্রথম আলোকে বলেন, ‘কেউ কোনো অভিযোগ না করলে আমরা ব্যবস্থা নিতে পারি না। তাঁরা নিজেরা সমঝোতা করে নিয়েছেন।’অভিযোগ আছে, ৬ মে রাত ১২টার দিকে ঢাকা বিশ্ববিদ্যালয়ের ফার্সি বিভাগের প্রথম বর্ষের ছাত্র এ বি মাইনুল ইসলামকে চানখাঁরপুল থেকে অপহরণ করেন ঢাকা কলেজ ছাত্রলীগের বিলুপ্ত কমিটির প্রচার সম্পাদক সোহেল রানা। ইন্টারন্যাশনাল হলের ৩১৬ নম্বর কক্ষে তাঁকে আটকে রাখা হয়। পরদিন টাকা দেওয়ার কথা বলে বের হয়ে
