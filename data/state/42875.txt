
সরকারি হাসপাতালগুলোতে সিনিয়র স্টাফ নার্স নিয়োগের চূড়ান্ত ফল প্রকাশ করেছে সরকারি কর্ম কমিশন (পিএসসি)। এতে মোট ৯ হাজার ৪৮৪ জনকে নিয়োগের সুপারিশ করা হয়েছে।
আজ রোববার দুপুরে পিএসসির কমিশনের বৈঠকে এ ফল অনুমোদন করা হয়। কিছুক্ষণের মধ্যে ফলাফল ওয়েবসা​ইটে প্রকাশ করা হবে।
পিএসসির চেয়ারম্যান মোহাম্মদ সাদিক প্রথম আলোকে বলেন, ‘এ বছরের ২৮ মার্চ নার্স নিয়োগের বিজ্ঞপ্তি প্রকাশ হয়েছে। আজ ফলাফল প্রকাশ করা হলো। ৫ মাস ৬ দিনের মধ্যে চূড়ান্ত নিয়োগের সুপা​রিশ করা হলো। আমরা ২৯ কার্যদিবসে ১১ হাজার ৯৫ জন প্রার্থীর মৌখিক পরীক্ষা নিয়েছি। প্রতিদিন প্রায় ৪০০ জনের মৌখিক পরীক্ষা নেওয়া হয়েছে। এটা বিশাল কর্মযজ্ঞ ছিল। এর পাশাপাশি বিসিএসসহ পিএসসির অন্যান্য কার্যক্রমও চলেছে।’
পিএসসি সূত্র জানায়, বিজ্ঞপ্তি হওয়ার পর আবেদন করেছিলেন ১৮ হাজার ৬৩ জন। গত ৩ জুন ছিল প্রাথমিক বাছাই পর্ব পরীক্ষা। এতে ১১ হাজার ৪৩০ জন অংশ নেন। উত্তীর্ণ হন ১১ হাজার ৯৫ জন। তাঁদের মধ্যে থেকে ৯ হাজার ৪৮৪ জনকে নিয়োগের সুপারিশ করা হয়েছে। এ ছাড়া ১২৫ জনের ফল স্থগিত আছে।নিয়োগের সুপারিশ করা নার্সদের মধ্যে ​৯৬১ জন বিএসসি নার্স আর বাকিরা ডিপ্লোমা।
সম্প্রতি নার্স পদটিকে বর্তমান সরকার দ্বিতীয় শ্রেণিতে উন্নীত করায় পিএসসির মাধ্যমে এই নিয়োগ হচ্ছে।
আরও পড়ুন: 
সাড়ে নয় হাজার নার্স নিয়োগ হচ্ছে
