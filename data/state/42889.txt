
ময়মনসিংহের ফুলবাড়িয়া উপজেলার পুশমাইল গ্রামে পারিবারিক কবরস্থানে দৈনিক বণিক বার্তা পত্রিকার ব্যবস্থাপনা সম্পাদক গোলাম ফারুকের দাফন সম্পন্ন হয়েছে। দ্বিতীয় জানাজা শেষে আজ মঙ্গলবার সন্ধ্যায় তাঁকে দাফন করা হয়।এর আগে বেলা ১১টার দিকে রাজধানীর জাতীয় প্রেসক্লাবে ফারুকের প্রথম জানাজা অনুষ্ঠিত হয়।গতকাল সোমবার রাতে হৃদ্‌রোগে আক্রান্ত হয়ে ময়মনসিংহ মেডিকেল কলেজ হাসপাতালে মারা যান গোলাম ফারুক। তিনি ময়মনসিংহ-৬ (ফুলবাড়িয়া) আসনের সাংসদ মোসলেম উদ্দিনের দ্বিতীয় ছেলে। পারিবারিক সূত্রে জানা যায়, গতকাল রাত আনুমানিক সাড়ে আটটার দিকে ফারুককে ময়মনসিংহ মেডিকেল কলেজ হাসপাতালে ভর্তি করা হয়। সেখানকার নিবিড় পরিচর্যা কেন্দ্রে (আইসিইউ) রাত আনুমানিক ১০টার দিকে তিনি শেষনিঃশ্বাস ত্যাগ করেন। পরে রাতেই তাঁর মরদেহ ঢাকায় নেওয়া হয়। আজ বেলা ১১টায় জাতীয় প্রেসক্লাবে প্রথম জানাজা শেষে মরদেহ আবার নিজ গ্রাম ফুলবাড়িয়ার পুশমাইলে ফিরিয়ে আনা হয়। সেখানে সন্ধ্যায় দ্বিতীয় জানাজা শেষে সাতটার দিকে তাঁর দাফন সম্পন্ন হয়। গোলাম ফারুক পেশাগত জীবনে বণিক বার্তার আগে দৈনিক সমকাল ও এবিসি রেডিওতে কাজ করেছেন। তিনি স্ত্রী ও এক মেয়ে রেখে গেছেন।
