
শেখ হাসিনার অধীনে বিএনপি নির্বাচনে যাবে না, নির্বাচন করতেও দেবে না বলে জানিয়েছেন বিএনপির জ্যেষ্ঠ যুগ্ম মহাসচিব রুহুল কবির রিজভী। আজ মঙ্গলবার সকালে কুড়িগ্রাম শহরের সরদারপাড়ায় নিজস্ব বাসভবনে সংবাদ সম্মেলনে এক প্রশ্নের উত্তরে তিনি এ কথা বলেন।আগামী নির্বাচনে বিএনপি অংশ নেবে কি না—এমন প্রশ্নের জবাবে বিএনপির এই নেতা বলেন, ‘আমরা নির্বাচনে যাব। তবে নির্দলীয় সরকারের অধীনে। শেখ হাসিনার অধীনে নির্বাচন করতে চাইলে দেশের জনগণকে নিয়ে প্রতিহত করা হবে। কেননা বর্তমান সরকার ভোটারবিহীন সরকার। তারা সুষ্ঠু নির্বাচন করতে পারবে না। রাত ৩টার সময় ব্যালট বাক্স ভর্তি হয়ে যাবে। আর বিরোধী রাজনৈতিক দলের প্রার্থীরা মনোনয়ন জমা দিতে পারবে না।’রিজভী অভিযোগ করেন, উত্তরাঞ্চলের কয়েকটি জেলা ধ্বংসের প্রান্তে চলে এসেছে। এবার প্রলয়ংকরী বন্যায় ব্যাপক ক্ষতি হয়েছে। সেখান থেকে এই অঞ্চলের মানুষদের পরিত্রাণের ব্যবস্থা দেখছি না। সরকারের নির্লিপ্ততায় এখানকার সংকট আরও বাড়ছে।
সংবিধানের ষোড়শ সংশোধনী নিয়ে রিজভী বলেন, ‘ষোড়শ সংশোধনী বাতিলের রায়ে স্বয়ং নির্বাহী বিভাগ ও তার প্রধান ক্ষুব্ধ হয়েছেন। প্রধান বিচারপতি সুরেন্দ্র কুমার সিনহাকে প্রথমে জোর করে ছুটি নিতে বাধ্য করেছে। সরকার প্রধান বিচারপতিকে অবসরে যেতে বাধ্য করেছেন। এই সরকার ফ্যাসিবাদী।’
সংবাদ সম্মেলনে এ সময় উপস্থিত ছিলেন জেলা বিএনপির সাধারণ সম্পাদক সাইফুর রহমান, সহসভাপতি মোস্তাফিজার রহমান, শফিকুল ইসলাম, যুগ্ম সম্পাদক সোহেল হোসনাইন কায়কোবাদ, সাংগঠনিক সম্পাদক নুর ইসলাম, জেলা মহিলা দলের আহ্বায়ক রেহেনা খানম, জেলা যুবদলের সাধারণ সম্পাদক নাদিম আহমেদ, পৌর বিএনপির সাধারণ সম্পাদক মহিউদ্দিন জাহাঙ্গীর প্রমুখ।
