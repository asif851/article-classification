
কুমিল্লার আদর্শ সদর উপজেলায় পুলিশের গোয়েন্দা শাখার (ডিবি) সঙ্গে ‘বন্দুকযুদ্ধে’ এক ব্যক্তি নিহত হয়েছে। নিহত ব্যক্তির বিরুদ্ধে ডাকাতি, সন্ত্রাসসহ বিভিন্ন অভিযোগে একাধিক মামলা রয়েছে বলে ডিবির ভাষ্য। ডিবির দাবি, গতকাল মঙ্গলবার দিবাগত রাত পৌনে দুইটার দিকে উপজেলার পালপাড়া সেতু এলাকায় একদল ডাকাতের সঙ্গে এ বন্দুকযুদ্ধ হয়। এ ঘটনায় গুলিবিদ্ধ একজনসহ চার ডাকাতকে আটক করা হয়েছে। আহত হয়েছেন ডিবির চার সদস্য। ঘটনাস্থল থেকে বেশ কিছু অস্ত্রশস্ত্র উদ্ধার করা হয়েছে। ডিবির ভাষ্যমতে, নিহত ব্যক্তির নাম মো. সুমন ওরফে জিরা সুমন (২৭)। তাঁর বাড়ি কুমিল্লা নগরের অশোকতলা এলাকায়। ঘটনার বিষয়ে নিহত ব্যক্তির পরিবারের বক্তব্য প্রাথমিকভাবে পাওয়া যায়নি। জেলা ডিবির উপপরিদর্শক (এসআই) ফিরোজ হোসেনের ভাষ্য, গোপন সংবাদের ভিত্তিতে ডিবির একটি বিশেষ দল গত রাতে ওই এলাকায় যায়। এ সময় জিরা সুমনের নেতৃত্বে একদল ডাকাত ডাকাতির প্রস্তুতি নিচ্ছিল। পুলিশের উপস্থিতি টের পেয়ে তারা গুলি ছোড়ে। পুলিশও পাল্টা গুলি চালায়। এতে জিরা সুমন নিহত হন। ডিবি জানায়, নিহত সুমনের লাশ কুমিল্লা মেডিকেল কলেজের মর্গে রাখা হয়েছে। তাঁর বিরুদ্ধে কোতোয়ালি মডেল থানায় ডাকাতি, সন্ত্রাসসহ বিভিন্ন অভিযোগে একাধিক মামলা আছে।
