
ঢাকা-টাঙ্গাইল মহাসড়কে তীব্র যানজটের সৃষ্টি হয়েছে। গতকাল বৃহস্পতিবার সন্ধ্যা থেকে যানবাহনের চাপ বৃদ্ধি পাওয়ার পাশাপাশি কয়েকটি স্থানে দুর্ঘটনা ও যানবাহন বিকল হওয়ায় এ যানজটের সৃষ্টি হয়। যানজটের কারণে সীমাহীন দুর্ভোগে পড়েছেন এই সড়কপথে চলাচলকারী যাত্রীরা।
পুলিশ জানায়, গতকাল সন্ধ্যার পর থেকে মহাসড়কে যানবাহনের চাপ বেড়ে যায়। রাত সাড়ে ১১টার দিকে মহাসড়কের ধেরুয়া রেলক্রসিং এলাকায় একটি ট্রাক সড়ক বিভাজকের ওপর উঠে পড়ে। এতে যানবাহনের স্বাভাবিক গতি কমে যায়। রাত দেড়টার দিকে মির্জাপুরের জামুর্কী এলাকায় প্রাইভেট কার ও ট্রাকের মুখোমুখি সংঘর্ষ হয়। এতে হতাহতের ঘটনা না ঘটলেও মহাসড়কের যানবাহন চলাচল বন্ধ হয়ে যায়। একপর্যায়ে যানজট মহাসড়কের চন্দ্রা থেকে টাঙ্গাইলের এলেঙ্গা পর্যন্ত প্রায় ৫৫ কিলোমিটার এলাকাজুড়ে বিস্তৃত হয়। রাত তিনটার দিকে পুলিশ দুর্ঘটনাকবলিত যানবাহন রাস্তা থেকে সরিয়ে নিলে যানবাহন চলতে শুরু করে। আজ শুক্রবার সকাল ছয়টার দিকে পোষ্টকামুরী চড়পাড়া এলাকায় একটি ট্রাক বিকল হলে পুনরায় যানজটের সৃষ্টি হয়। প্রায় এক ঘণ্টা পর পুলিশ ওই ট্রাকটি রাস্তা থেকে সরিয়ে নিলে যানবাহন চলতে শুরু করে। বেলা ১১টার দিকে মহাসড়কের মির্জাপুর উপজেলার জামুর্কী থেকে গোড়াই পর্যন্ত প্রায় ১৮ কিলোমিটার এলাকায় যানজটের কবলে পড়েন যাত্রীরা।
ঢাকাগামী কাভার্ড ভ্যানের চালক বাবুল হোসেন বলেন, আজ সকাল ছয়টার দিকে তিনি টাঙ্গাইলে যানজটে পড়েন। মাত্র ৩০ মিনিটের রাস্তা সাড়ে চার ঘণ্টায়ও যেতে পারেননি।
মির্জাপুর গোড়াই হাইওয়ে থানার ভারপ্রাপ্ত কর্মকর্তা (ওসি) খলিলুর রহমান পাটোয়ারি জানান, মহাসড়কের বিভিন্ন স্থানে দুর্ঘটনা ও রাস্তায় যানবাহনের চাপ বৃদ্ধি পাওয়াতে যানজটের সৃষ্টি হয়েছে। তবে পুলিশ যানজট নিরসনের চেষ্টা চালাচ্ছে।
