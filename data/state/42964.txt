
ইতালির নাগরিক সিজার তাবেলা হত্যাকাণ্ডের নেপথ্যে বিএনপির ঢাকা মহানগরের যুগ্ম আহ্বায়ক এম এ কাইয়ুম ওরফে কাইয়ুম কমিশনার জড়িত বলে স্বরাষ্ট্রমন্ত্রী যে দাবি করেছেন তাকে ‘আজগুবি’ বলে মন্তব্য করেছে বিএনপি।
দলের মুখপাত্র আসাদুজ্জামান রিপন আজ বুধবার নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে বক্তব্য রাখেন।
আসাদুজ্জামান রিপন অভিযোগ করেন, সরকার বিএনপিকে সন্ত্রাসী সংগঠন হিসেবে চিহ্নিত করার অপচেষ্টা চালাচ্ছে। নিরপেক্ষ তদন্ত হলে এ দলের কোনো নেতা-কর্মীর এসব ঘটনার সঙ্গে সংশ্লিষ্টতার প্রমাণ পাওয়া যাবে না বলেও দাবি করেন তিনি।
বিএনপির মুখপাত্র আরও বলেন, এ দল শুধু গণতান্ত্রিক পন্থায় প্রতিবাদ করে থাকে। কোনো চোরাগলি বা ষড়যন্ত্রের পথ দিয়ে ক্ষমতার যাওয়ার নীতিকে বিএনপি ঘৃণা করে। এ ছাড়া রাজনৈতিক প্রতিপক্ষকে দলটি রাজনৈতিকভাবেই মোকাবিলা করতে চায়।
বিদেশি নাগরিক হত্যার সুষ্ঠু তদন্ত দাবি করে আসাদুজ্জামান রিপন সরকারকে এ নিয়ে ‘দোষারোপের রাজনীতি’ না করার আহ্বান জানান।
সাংবাদিকদের এক প্রশ্নের জবাবে তিনি বলেন, তাবেলা হত্যাকাণ্ডে জড়িত থাকার অভিযোগে যে চারজনকে আটক করা হয়েছে, তাঁরা কেউই বিএনপির রাজনীতির সঙ্গে জড়িত নয়।
