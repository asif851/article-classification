
হজরত শাহজালাল আন্তর্জাতিক বিমানবন্দরের নিরাপত্তায় আন্তর্জাতিক মান নিশ্চিত করতে যুক্তরাষ্ট্রের সঙ্গে সহযোগিতা বাড়ানোর সিদ্ধান্ত নিয়েছে সরকার। এরই অংশ হিসেবে বিমানবন্দরের নিরাপত্তা জোরদারের জন্য যুক্তরাষ্ট্রের প্রস্তাব অনুযায়ী দুটি আলাদা ওয়ার্কিং গ্রুপ গঠন করা হচ্ছে।
এ ছাড়া যুক্তরাষ্ট্রের সঙ্গে বিমানবন্দরের নিরাপত্তাবিষয়ক একটি সমঝোতা স্মারক সইয়ের কথাও বিবেচনা করছে সরকার। আজ বুধবার পররাষ্ট্র মন্ত্রণালয়ে অনুষ্ঠিত তিনটি আলাদা বৈঠকে এ বিষয়গুলো নিয়ে আলোচনা হয়েছে।এর মধ্যে সকালে পররাষ্ট্রসচিব মো. শহীদুল হকের সভাপতিত্বে যুক্তরাষ্ট্রের সঙ্গে সহযোগিতা বাড়ানোর বিষয়ে একটি আন্তমন্ত্রণালয় বৈঠক হয়েছে। বিকেলে ঢাকায় মার্কিন রাষ্ট্রদূত মার্শা বার্নিকাট পররাষ্ট্রসচিবের সঙ্গে তাঁর দপ্তরে বৈঠক করেন। বিকেলে বিমানবন্দরের নিরাপত্তা পরিস্থিতি নিয়ে রাষ্ট্রীয় অতিথি ভবন পদ্মায় বেসামরিক বিমান পরিবহনমন্ত্রী রাশেদ খান মেনন ও পররাষ্ট্রমন্ত্রী আবুল হাসান মাহমুদ আলী একটি বৈঠক করেন। বৈঠকে দুই মন্ত্রণালয়ের সচিব ছাড়াও কয়েকজন জ্যেষ্ঠ কর্মকর্তা উপস্থিত ছিলেন।বেসামরিক বিমান পরিবহনমন্ত্রী রাশেদ খান মেনন সন্ধ্যায় মোবাইলে প্রথম আলোকে বলেন, বিমানবন্দরের সামগ্রিক নিরাপত্তায় সরকারের নেওয়া বিভিন্ন পদক্ষেপ নিয়ে পররাষ্ট্রমন্ত্রীর সঙ্গে আলোচনা হয়েছে। এ সময় প্রস্তাব এসেছে, যুক্তরাষ্ট্রের দেওয়া ওয়ার্কিং গ্রুপ গঠনের আগে বিমানবন্দরের নিরাপত্তায় বাংলাদেশের সঙ্গে সহযোগী অন্য দেশগুলোর সঙ্গেও আলোচনা করা বিষয়টি চূড়ান্ত করা যেতে পারে।বিমান নিরাপত্তার জন্য বাংলাদেশ ও যুক্তরাষ্ট্রের মধ্যে সমঝোতা স্মারক সই নিয়ে জানতে চাইলে পররাষ্ট্রসচিবের সঙ্গে বৈঠকের পর মার্শা বার্নিকাট সাংবাদিকদের বলেন, এ বিষয়টি নিয়ে তাঁদের আলোচনা হয়েছে। বিশেষ করে বেসামরিক বিমান পরিবহনের ক্ষেত্রে যুক্তরাজ্য, জাপানসহ বিভিন্ন দেশকে নিয়ে বাংলাদেশের সঙ্গে তাঁরা কাজ করছে। এ ক্ষেত্রে তাঁরা কী অর্জন করতে চায়, তা নিয়ে আলোচনা করে ঠিক করতে হবে, যাতে করে উদ্যোগগুলো সাংঘর্ষিক না হয়। এখন কমিটি দুটি গঠন করা হবে পরবর্তী কাজ।বার্নিকাট পররাষ্ট্র মন্ত্রণালয়ে সাংবাদিকদের বলেন, বাংলাদেশের বিভিন্ন মন্ত্রণালয়, সংস্থা ও বিভিন্ন দেশের দূতাবাসের প্রতিনিধিদের নিয়ে নিরাপত্তা-সংক্রান্ত প্রস্তাবিত দুটি ওয়ার্কিং কমিটি গঠন করা হবে।এদিকে যুক্তরাষ্ট্রের সঙ্গে সম্পর্ক এগিয়ে নেওয়ার লক্ষ্যে প্রস্তাবিত ১৩টি চুক্তি ও সমঝোতা স্মারকের বিষয়ে সকালে পররাষ্ট্রসচিবের সভাপতিত্বে তাঁর দপ্তরে একটি আন্তমন্ত্রণালয় বৈঠক হয়েছে। ওই আলোচনায় ওয়াশিংটনে বাংলাদেশ দূতাবাসের পাঠানো চুক্তি ও সমঝোতা স্মারকগুলো সইয়ের ব্যাপারে বিভিন্ন মন্ত্রণালয় ও বিভাগের মতামত পর্যালোচনা করা হয়েছে। সম্প্রতি ওয়াশিংটনে বাংলাদেশ দূতাবাস থেকে পররাষ্ট্র মন্ত্রণালয়ে পাঠানো চুক্তি ও সমঝোতা স্মারকের মধ্যে বিমান পরিবহনের নিরাপত্তা ও তথ্যপ্রযুক্তি নিরাপত্তার বিষয়গুলো রয়েছে।
