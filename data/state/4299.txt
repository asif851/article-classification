
কথিত বন্দুকযুদ্ধের নামে মানুষ হত্যার ‘রাষ্ট্রীয় সন্ত্রাস’ বন্ধের আহ্বান জানিয়েছে বাংলাদেশের বিপ্লবী ওয়ার্কার্স পার্টি। গতকাল সোমবার বিবৃতিতে দলটির সাধারণ সম্পাদক সাইফুল হক এ আহ্বান জানান। ঢাকার মুগদা ও যশোরের মনিরামপুরে পুলিশের সঙ্গে কথিত ‘বন্দুকযুদ্ধে’ দুই যুবক নিহত হওয়ার ঘটনায় নিন্দাও জানিয়ে এসব হত্যার নিরপেক্ষ তদন্ত এবং দায়ী ব্যক্তিদের শাস্তি দাবি করেন তিনি।
বিবৃতিতে বলা হয়, দেশে একটি সংবিধান ও বিচারব্যবস্থা থাকার পর আইনশৃঙ্খলা রক্ষাকারী বাহিনীর হাতে ধারাবাহিকভাবে মানুষ খুন কোনো সভ্য ও গণতান্ত্রিক দেশে চলতে পারে না। ‘বন্দুকযুদ্ধ’ বা ‘ক্রসফায়ারের’ গল্প ফেঁদে মানুষ মেরে ফেলার লাইসেন্স আইনশৃঙ্খলা বাহিনীর নেই। যত বড় অপরাধীই হোক প্রচলিত, আইনেই তার বিচার রয়েছে। বিজ্ঞপ্তি।
