
চট্টগ্রাম নগরের প্রবেশদ্বার সিটি গেইট এলাকায় ট্রাকচাপায় দুই কলেজছাত্র নিহত হয়েছেন। আজ শনিবার সকাল ১০টার দিকে এ দুর্ঘটনা ঘটে। প্রতিবাদে শিক্ষার্থী ও স্থানীয় লোকজন ঢাকা-চট্টগ্রাম মহাসড়ক অবরোধ করেছে।
নিহত দুই ছাত্র হলেন—শামীম ও মো. ওয়াহিদ। তাঁরা উত্তর কাট্টলী মোস্তফা হাকিম ডিগ্রি কলেজের বিবিএ প্রথম বর্ষের ছাত্র ছিলেন।
পুলিশ ও প্রত্যক্ষদর্শীদের ভাষ্য, মহাসড়ক পার হওয়ার সময় দ্রুতগতির একটি ট্রাক ওই দুই ছাত্রকে চাপা দিলে তাঁরা নিহত হন।
চট্টগ্রাম মেডিকেল কলেজ হাসপাতাল পুলিশ ফাঁড়ির নায়েক জাহাঙ্গীর আলম প্রথম আলোকে বলেন, বেলা পৌনে ১১টার দিকে দুই ছাত্রকে হাসপাতালে নিয়ে আসে স্থানীয় লোকজন। পরীক্ষা শেষে কর্তব্যরত চিকিৎসক তাঁদের মৃত ঘোষণা করেন।
দুর্ঘটনার পর মোস্তফা হাকিম ডিগ্রি কলেজের শিক্ষার্থী ও স্থানীয় লোকজন মহাসড়ক অবরোধ করে। এতে মহাসড়কের দু পাশে শত শত যানবাহন আটকা পড়ে। বেলা সাড়ে ১২টা পর্যন্ত অবরোধ তুলে নেয়নি বিক্ষুব্ধ শিক্ষার্থী ও জনতা।
নগর পুলিশের অতিরিক্ত উপকমিশনার (পশ্চিম) আরেফিন জুয়েল বলেন, অবরোধকারীদের সঙ্গে আলোচনা চলছে। আশা করছি, কিছুক্ষণের মধ্যে তারা অবরোধ তুলে নেবে।
পুলিশ জানিয়েছে, ট্রাকটি আটক করা হয়েছে। তবে চালক পলাতক।
