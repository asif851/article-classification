
গাজীপুরের কাপাসিয়া উপজেলার পলাশপুরে আজ বুধবার ভোররাতে ডাকাতির চেষ্টাকালে গণপিটুনিতে তিনজন নিহত হয়েছে।নিহত ব্যক্তিদের পরিচয় জানা যায়নি। তাদের বয়স ২৫ বছরের মধ্যে। তাদের সবার পরনে হাফ প্যান্ট ও গেঞ্জি ছিল।স্থানীয় লোকজন ও পুলিশ সূত্রে জানা গেছে, ভোররাত চারটার দিকে পলাশপুর গ্রামের মিকি মিস্ত্রির বাড়িতে ১৪-১৫ জনের একটি ডাকাত দল হানা দেয়। বাড়ির লোকজন চিত্কার শুরু করলে গ্রামের শতাধিক মানুষ ছুটে আসে। ডাকাতরা পালিয়ে যাওয়ার চেষ্টা করলে কুমারটেক এলাকায় দলটির তিন সদস্যকে আটক করে গ্রামবাসী। তাদের পিটুনিতে ঘটনাস্থলে ওই তিনজনের মৃত্যু হয়।খবর পেয়ে আজ বেলা সাড়ে ১১টার দিকে পুলিশ ঘটনাস্থল থেকে তিন যুবকের লাশ উদ্ধার করে গাজীপুর সদর হাসপাতাল মর্গে পাঠিয়েছে।ঘটনার সত্যতা নিশ্চিত করে কাপাসিয়া থানার ভারপ্রাপ্ত কর্মকর্তা (ওসি) মো. দেলওয়ার হোসেন বলেন, ডাকাত দলের অন্য সদস্যদের গ্রেপ্তারে অভিযান চলছে।
