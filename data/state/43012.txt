
বগুড়ায় ছাত্রী ধর্ষণ এবং ওই ছাত্রী ও তার মাকে নির্যাতনের পর মাথা ন্যাড়া করে দেওয়ার মামলার প্রধান আসামি তুফান সরকারকে গাজীপুরের কাশিমপুর কারাগারের হাইসিকিউরিটি সেলে স্থানান্তর করা হয়েছে। বগুড়া কারাগারে বসে মাদক সেবনসহ নানা অভিযোগ ওঠার পর আজ শনিবার কড়া নিরাপত্তায় তুফানকে কাশিমপুর কারাগারে নেওয়া হয়।
কারাগারের একটি সূত্র জানায়, শ্রমিক লীগের বহিষ্কৃত নেতা তুফান সরকারকে চলতি মাসের প্রথম সপ্তাহে রিমান্ড শেষে বগুড়া কারাগারে পাঠানো হয়। কিন্তু সেখানে আয়েশি জীবনযাপন, অবৈধ সুযোগ-সুবিধা গ্রহণ ও মাদক সেবনের অভিযোগ ওঠে তাঁর বিরুদ্ধে। ১২ আগস্ট মাদক সেবন করতে গিয়ে ধরা পড়েন তুফান। এ ঘটনা জানাজানি হলে কারা কর্তৃপক্ষের মধ্যে তোলপাড় পড়ে।শনিবার রাজশাহী রেঞ্জের ডিআইজি প্রিজন আলতাফ হোসেন এসব অভিযোগ তদন্ত করতে বগুড়ায় এসে কারা কর্মকর্তাদের জিজ্ঞাসাবাদ করেন। বিকেলে তিনি তুফান সরকারকে বগুড়া থেকে কাশিমপুর কারাগারে পাঠানোর নির্দেশ দেন।
বগুড়ার কারা তত্ত্বাবধায়ক মোকাম্মেল হোসেন ঘটনার সত্যতা নিশ্চিত করে বলেন, তুফান সরকারের বিরুদ্ধে কিছু অভিযোগ ওঠায় ডিআইজি প্রিজন তদন্ত করছেন। তুফানকে বগুড়া থেকে কাশিমপুরে স্থানান্তর করা হয়েছে।
গত ১৭ জুলাই কলেজে ভর্তির কথা বলে ওই ছাত্রীকে বাড়ি থেকে তুলে নিয়ে গিয়ে ধর্ষণ করেন তুফান। পরে তুফানের স্ত্রী আশা সরকার ও তাঁর বড় বোন নারী কাউন্সিলর এবং তুফানের ক্যাডাররা ধর্ষণের শিকার ছাত্রী ও তার মায়ের ওপর নির্যাতন চালান। এরপর দুজনেরই মাথা ন্যাড়া করে দেন। এ ঘটনায় ছাত্রীর মা বাদী হয়ে ২৮ জুলাই রাতে মামলা করেন।
