
ঈদুল ফিতরকে সামনে রেখে চলমান দুর্যোগ মৌসুমে অবৈধ নৌযান চলাচল বন্ধের দাবি জানিয়েছে নৌ সড়ক ও রেলপথ রক্ষা জাতীয় কমিটি। এ জন্য অবিলম্বে গুরুত্বপূর্ণ নৌপথে ত্রুটিপূর্ণ, সার্ভেবিহীন ও অনিবন্ধিত লঞ্চসহ সব ধরনের নৌযানের বিরুদ্ধে ভ্রাম্যমাণ আদালতের কার্যক্রম পরিচালনার দাবি জানায় কমিটি। 
আজ শুক্রবার সকালে রাজধানীর কমরেড মণি সিংহ সড়কের মুক্তিভবনে আয়োজিত এক আলোচনা সভায় এই দাবি জানানো হয়। ‘চলমান দুর্যোগ মৌসুম ও বিদ্যমান নৌ পরিবহন ব্যবস্থা’ শীর্ষক এই সভায় অন্যতম আলোচক ছিলেন জাতীয় কমিটির প্রধান উপদেষ্টা মঞ্জুরুল আহসান খান। তিনি নৌ-সড়কসহ বিভিন্নসেক্টরে মাফিয়াদের বিরুদ্ধে ঐক্যবদ্ধ আন্দোলন গড়ে তোলার আহ্বান জানিয়ে বলেন, জঙ্গিদেরও নীতি আছে, কিন্তু এসব মাফিয়ারা কোনো নীতি মেনে চলে না। বাংলাদেশ প্রকৌশল বিশ্ববিদ্যালয়ের (বুয়েট) নৌযান ও নৌযন্ত্র কৌশল বিভাগের অধ্যাপক মীর তারেক আলী বলেন, একটি নৌযান জরিপে (সার্ভে) ২১টি পরীক্ষা করতে হয়। কিন্তু আমাদের নৌযানগুলোর সনদ দেওয়া হয় ২০ মিনিটেই। উন্নয়ন ধারা ট্রাস্টের সদস্যসচিব আমিনুর রসুল হাওর এলাকায়ও প্রচুর দুর্ঘটনার তথ্য তুলে ধরে বলেন, এখানে নৌ নিরাপত্তা ব্যবস্থাপনা বাড়ানো খুবই জরুরি। সভায় নৌপথের যাত্রীদের সমস্যাগুলো সমাধানের দাবি জানানো হয়। এর মধ্যে রয়েছে, পন্টুন থেকে লঞ্চে ওঠা-নামার সিঁড়িগুলো যথাযথভাবে স্থাপন, যাত্রী চলাচলে প্রয়োজনীয় গ্যাংওয়ে স্থাপন, দালালদের দৌরাত্ম্য কমানো, সদরঘাটসহ বিভিন্ন টার্মিনাল ও ঘাটে অব্যবস্থাপনা দূর করা, অতিরিক্ত যাত্রী বহন না করা ইত্যাদি। সভায় দশ দফা সুপারিশ উপস্থাপন করা হয়। এর মধ্যে রয়েছে আইন লঙ্ঘনকারী নৌযান, মালিক, মাস্টার ও চালকের বিরুদ্ধে কঠোর ব্যবস্থা নেওয়া, দুর্যোগ মৌসুমে টেলিভিশন ও বেতারে এবং লাউড স্পিকারে সকল টার্মিনালে প্রতি ঘণ্টায় আবহাওয়া বার্তা প্রচার, সকল নৌযানকে আবহাওয়া বার্তা মেনে চলাচল করতে বাধ্য করা, বিভিন্ন জেলা প্রশাসনের নির্বাহী ম্যাজিস্ট্রেটদের ভ্রাম্যমাণ আদালত পরিচালনার দায়িত্ব দেওয়া, যাত্রী সুবিধায় সকল টার্মিনালের শৌচাগারগুলোতে পানি সরবরাহসহ পরিচ্ছন্ন রাখা ইত্যাদি।জাতীয় কমিটির সাধারণ সম্পাদক আশীষ কুমার দে সভায় মূল প্রবন্ধ উপস্থাপন করেন। কমিটির উপদেষ্টা মো. শহীদ মিয়ার সভাপতিত্বে সভায় অন্যদের মধ্যে বক্তব্য দেন সিটিজেন রাইটস মুভমেন্টের সভাপতি তুসার রেহমান, যাত্রী অধিকার পরিষদের সভাপতি সেকেন্দার আলী, ঢাকা সাংবাদিক ইউনিয়নের (ডিউজে) সাধারণ সম্পাদক সোহেল হায়দার চৌধুরী।
