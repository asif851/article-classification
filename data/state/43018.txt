
ভারতের প্রধানমন্ত্রী নরেন্দ্র মোদি পরবর্তীতে বাংলাদেশ সফরে আসলে নোয়াখালীতে যাবেন বলে ইচ্ছা প্রকাশ করেছেন। সংসদের বিরোধী দলীয় নেতা রওশন এরশাদের সঙ্গে বৈঠক করার সময় তিনি এই ইচ্ছা ব্যক্ত করেন বলে ওই বৈঠকে উপস্থিত থাকা জাপা নেতা কাজী ফিরোজ রশীদ সাংবাদিকদের জানিয়েছেন।আজ রোববার বিকেলে রাজধানীর সোনারগাঁও হোটেলে বৈঠকটি হয়।এ সময় রওশনের সঙ্গে জাতীয় পার্টির পাঁচ নেতা উপস্থিত ছিলেন। তাঁরা হলেন, এবিএম রুহুল আমিন হাওলাদার, তাজুল ইসলাম চৌধুরী, কাজী ফিরোজ রশীদ, ফখরুল ইমাম ও সেলিম উদ্দিন।বৈঠক শেষে কাজী ফিরোজ রশীদ বলেন, ‘বৈঠকে মোদি বলেন, “বাংলাদেশ সফর আমার খুব ভালো লেগেছে। পরবর্তীতে আসলে নোয়াখালী যাব। ” রওশন তখন বলেন, “নোয়াখালী? ” জবাবে মোদি বলেন, “নোয়াখালী গান্ধী আশ্রমে যাব। ”বৈঠক শেষে রওশন এরশাদ সাংবাদিকদের বলেন, ‘আমাদের সীমান্ত সমস্যা অনেক দিন ধরে ছিল, সেটা হয়েছে। এখন তিস্তা নিয়ে কথা হয়েছে। এ ছাড়াও ভিসা প্রক্রিয়া সহজ করা নিয়ে আমাদের কথা হয়েছে।’
রওশন আরও জানান, তিস্তা চুক্তির ব্যাপারে তাঁদের আশ্বস্ত করে মোদি বলেছেন, শিগগিরই এ সমস্যার সমাধান হবে। দুই দেশ এক সঙ্গে বসে আলোচনা করলে সব সমস্যার সমাধান সম্ভব বলেও মন্তব্য করেন মোদি।গত নির্বাচন নিয়ে মোদির সঙ্গে কোনো কথা হয়েছে কি না সাংবাদিকেরা এমন প্রশ্ন করলে রওশনের জবাবের আগেই তাজুল ইসলাম বলেন, এ ব্যাপারে কোনো কথা হয়নি।জাতীয় পার্টির পক্ষ থেকে মোদিকে পায়জামা, পাঞ্জাবি, কটি ও একটি কোট পিন উপহার দেওয়া হয়েছে। এ ছাড়া ভারতের পররাষ্ট্রমন্ত্রী সুষমা স্বরাজের জন্য একটি শাড়িও উপহার দেওয়া হয়েছে বলে জাপা সূত্র জানিয়েছে।
