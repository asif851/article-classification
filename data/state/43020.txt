
মৌলভীবাজারের কুলাউড়া উপজেলার পৃথিমপাশা ইউনিয়ন পরিষদের (ইউপি) নির্বাচনে চেয়ারম্যান পদে দুই ভাই ভোটযুদ্ধে নেমেছেন। তাঁরা হলেন নওয়াব আলী তকী খান ও নওয়াব আলী বাকর খান হাসনাইন। পৃথিমপাশা ইউনিয়নের পৃথিমপাশা গ্রামে তাঁদের বাড়ি। ৭ মে পৃথিমপাশাসহ উপজেলার ছয়টি ইউপির নির্বাচন হবে।আলী তকী খান বিএনপির ও আলী বাকর খান স্বতন্ত্র প্রার্থী। আলী তকী বিএনপির পৃথিমপাশা ইউনিয়ন কমিটির সাংগঠনিক সম্পাদক। দুই ভাই ছাড়াও ওই ইউনিয়নে চেয়ারম্যান পদে অন্যদের মধ্যে বর্তমান চেয়ারম্যান আবদুল লতিফ, আওয়ামী লীগের প্রার্থী আবদুল মান্নান, আওয়ামী লীগের ‘বিদ্রোহী’ জুবের আহমদ, জাতীয় পার্টির (জাপা) ছয়ফুল হোসেন চৌধুরী, স্বতন্ত্র এম জিমিউর রহমান চৌধুরী ও আশরাফ আলী প্রতিদ্বন্দ্বিতা করছেন।এলাকাবাসী জানান, বাকর এর আগে ২০১১ সালের ইউপি নির্বাচনে স্বতন্ত্র প্রার্থী হিসেবে প্রতিদ্বন্দ্বিতা করে পরাজিত হন। অন্যান্য প্রার্থীর মতো তকী ও বাকর ভোটের জন্য প্রতিদিন ভোটারদের দ্বারে দ্বারে ছুটছেন।ধামূলি গ্রামের ভোটার রিফাত আলী ও ছইদল গ্রামের তারেক আহমদ বলেন, তকী ও বাকর সমানতালে প্রচারণা চালাচ্ছেন। আলী তকী খান বলেন, ‘দল আমাকে মনোনয়ন দিয়েছে। তাই নির্বাচনে প্রতিদ্বন্দ্বিতা করছি।’বাকর খান বলেন, ‘গত নির্বাচনে সামান্য ভোটে পরাজিত হয়েছি। তবে এবার ভোটাররা আমাকে বিজয়ী করবেন বলে আশা করি।’
