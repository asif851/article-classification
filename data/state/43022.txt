
সারা দেশে আজ রোববার শুরু হয়েছে প্রাথমিক ও ইবতেদায়ি শিক্ষা সমাপনী পরীক্ষা। এই দুই পরীক্ষায় প্রথম দিনে অনুপস্থিত ছিল ১ লাখ ৪৩ হাজার ৩১৬ জন শিক্ষার্থী।
দুই পরীক্ষার মধ্যে প্রাথমিক শিক্ষা সমাপনীতে পরীক্ষার্থী ছিল ২৯ লাখ ৩৪ হাজার ১১৮ জন। এর মধ্যে অনুপস্থিত ছিল ১ লাখ ১ হাজার ১৭ জন। এই পরীক্ষায় বহিষ্কার হয়েছে তিনজন। অন্যদিকে ইবতেদায়ি শিক্ষা সমাপনীতে পরীক্ষার্থী ছিল ৩ লাখ ৬৭৩ জন। এর মধ্যে অনুপস্থিত ছিল ৪২ হাজার ২৯৯ জন। এই পরীক্ষায় কেউ বহিষ্কার হয়নি।
৭ হাজার ১৯৪টি কেন্দ্রে এই পরীক্ষা অনুষ্ঠিত হচ্ছে। এর মধ্যে ১১টি কেন্দ্র বিদেশে। পরীক্ষা দেখতে প্রাথমিক ও গণশিক্ষামন্ত্রী মোস্তাফিজুর রহমান রাজধানীর নীলক্ষেত হাইস্কুল, অগ্রণী স্কুল অ্যান্ড কলেজ পরিদর্শন করেন।
২০০৯ সাল থেকে দেশে পঞ্চম শ্রেণির শিক্ষার্থীদের জন্য প্রাথমিক শিক্ষা সমাপনী পরীক্ষা চালু করে সরকার। এই পরীক্ষা নিয়ে অভিভাবক ও শিক্ষাসংশ্লিষ্ট ব্যক্তিদের মধ্যে সমালোচনা রয়েছে।
