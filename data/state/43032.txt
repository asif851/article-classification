
বঙ্গবন্ধু শেখ মুজিবুর রহমানকে ‘রাজাকার’ ও ‘পাকবন্ধু’ বলার অভিযোগে নাটোরে করা মামলায় আজ রোববার বিএনপির সিনিয়র ভাইস চেয়ারম্যান তারেক রহমানের বিরুদ্ধে গ্রেপ্তারি পরোয়ানা জারির নির্দেশ দেওয়া হয়েছে। নাটোরের জ্যেষ্ঠ বিচারিক হাকিম ইসরাত জাহান মুন্নি এ নির্দেশ দেন।আদালত সূত্রে জানা যায়, গত বছরের ১৮ ডিসেম্বর নাটোরের জ্যেষ্ঠ বিচারিক হাকিম ইসরাত জাহান মুন্নির আদালতে মামলা করেন আওয়ামী লীগের কেন্দ্রীয় উপকমিটির সহসম্পাদক ও রাজশাহী বিশ্ববিদ্যালয় ছাত্রলীগের সাবেক সভাপতি আহম্মদ আলী মোল্লা।মামলার বাদীর আইনজীবী আবদুস সালাম জানান, মামলায় অভিযোগ করা হয়েছে, গত ১৫ ডিসেম্বর লন্ডনে বিএনপি আয়োজিত আলোচনা সভায় তারেক রহমান বঙ্গবন্ধু শেখ মুজিবুর রহমানকে ‘রাজাকার’, ‘খুনি’, ‘পাকবন্ধু’ এবং বর্তমানে আওয়ামী লীগের জন্য লালসালু বলে মন্তব্য করেন। তারেকের এই বক্তব্য মিথ্যা, উদ্দেশ্যপ্রণোদিত ও মানহানিকর বলে মামলায় উল্লেখ করা হয়েছে। বাদীর বক্তব্য শুনে বিচারক অভিযোগ আমলে নিয়ে তারেক রহমানকে আজ সশরীরে আদালতে হাজির হতে নির্দেশ দিয়েছিলেন। কিন্তু তিনি আজ আদালতে হাজির না হওয়ায় আদালত তাঁর বিরুদ্ধে গ্রেপ্তারি পরোয়ানা জারির নির্দেশ দেন।
মামলার পরবর্তী তারিখ ২৫ মে নির্ধারণ করা হয়।
