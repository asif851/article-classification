
৫৩টি দেশের জোট কমনওয়েলথ শীর্ষ বৈঠকে যোগ দিতে প্রধানমন্ত্রী শেখ হাসিনা আজ বৃহস্পতিবার বেলা দুইটা ১০ মিনিটে শ্রীলঙ্কার উদ্দেশে ঢাকা ছেড়েছেন। তাঁকে বহনকারী বাংলাদেশ বিমানের একটি বিশেষ ফ্লাইট হজরত শাহজালাল (রা.) আন্তর্জাতিক বিমানবন্দর ছেড়ে যায়।আগামীকাল শুক্রবার সকালে কলম্বোর নিলম পকুনা, মাহিন্দা রাজাপক্ষে থিয়েটার হলে কমনওয়েলথ সরকারপ্রধানদের তিন দিনের বৈঠক শুরু হবে। কমনওয়েলথের সরকারপ্রধানদের এবারের বৈঠকের প্রতিপাদ্য হচ্ছে, ‘সমতার মাধ্যমে প্রবৃদ্ধি ও সামগ্রিক উন্নয়ন’।পররাষ্ট্র মন্ত্রণালয়ের কর্মকর্তারা জানান, কমনওয়েলথ শীর্ষ বৈঠকে যোগ দিতে প্রধানমন্ত্রী শেখ হাসিনা ৪৮ সদস্যের প্রতিনিধিদলের নেতৃত্ব দেবেন। তাঁর সফরসঙ্গীদের মধ্যে থাকছেন পররাষ্ট্রমন্ত্রী দীপু মনি ও প্রধানমন্ত্রীর বিশেষ দূত এম জিয়াউদ্দিন।আজ স্থানীয় সময় সন্ধ্যা সাড়ে সাতটায় ভারতের পররাষ্ট্রমন্ত্রী সালমান খুরশীদ বাংলাদেশের প্রধানমন্ত্রীর সঙ্গে সৌজন্য সাক্ষাত্ করবেন।
