
আওয়ামী লীগের সভাপতিমণ্ডলীর সদস্য ও সড়ক পরিবহনমন্ত্রী বলেছেন, ইউনিয়ন পরিষদ (ইউপি) নির্বাচনে দলীয় প্রার্থী মনোনয়নের ক্ষেত্রে বিভিন্ন অভিযোগের সত্যতা কতটুকু, তা যাচাই করা হচ্ছে। সত্যতা পাওয়া গেলে প্রয়োজনীয় ব্যবস্থা নেওয়া হবে। আজ শুক্রবার সকালে ফেনী সার্কিট হাউসে স্থানীয় সাংবাদিকদের এক প্রশ্নের জবাবে ওবায়দুল কাদের এসব কথা বলেন। ইউপি নির্বাচনে ক্ষমতাসীন দল আওয়ামী লীগ ও নির্বাচন কমিশনের ভূমিকা প্রসঙ্গে জানতে চাইলে ওবায়দুল কাদের বলেন, নির্বাচন কমিশন স্বাধীন ও কর্তৃত্বপরায়ণ ভূমিকা পালন করছে। তাদের দায়িত্ব পালনে কোনো ব্যত্যয় ঘটেনি। ফেনীতে একজন উপজেলা চেয়ারম্যানকে ও শেরপুরে একজন পৌর মেয়রকে বরখাস্ত করা হয়েছে। দুজন সংসদ সদস্যকে নির্বাচনী এলাকা থেকে বহিষ্কার করা হয়েছে। একজন পুলিশ সুপারসহ কয়েক ডজন পুলিশ কর্মকর্তাকে নির্বাচন কমিশনে তলব করা হয়েছে। সরকার ও সরকারি দল এ ক্ষেত্রে কোনো ধরনের হস্তক্ষেপ করেনি। ওবায়দুল কাদের বলেন, স্থানীয় সরকার নির্বাচনে দলীয় প্রতীকে এই প্রথম নির্বাচন অনুষ্ঠিত হচ্ছে। এতে নির্বাচন কমিশনের কিছু সীমাবদ্ধতা থাকতে পারে। কিন্তু বিএনপি যেসব অভিযোগ করছে, তা আদৌ সত্য নয়। কোথায় তাদের লোক নিহত হয়েছে বা আহত হয়েছে অথবা ঘরবাড়ি ভাঙচুর করা হয়েছে; সে বিষয়ে সুনির্দিষ্ট কোনো অভিযোগ নেই। তারা আন্দোলনেও নিষ্ক্রিয় এবং দীর্ঘদিন দলের কর্মকাণ্ড না থাকায় বিএনপি এতই দুর্বল হয়ে পড়েছে, অনেক জায়গায় তারা প্রার্থী খুঁজে পাচ্ছে না। আবার বিএনপির লোকজন স্বতন্ত্র প্রার্থী হচ্ছে। দীর্ঘদিন পর তারা দলীয় প্রতীক নিয়ে মাঠে নামার সুযোগ পেয়েও তা কাজে লাগতে ব্যর্থ হচ্ছে। ওবায়দুল কাদের বলেন, আওয়ামী লীগের জাতীয় কাউন্সিলে সময়ের চাহিদা অনুযায়ী দলের নেতৃত্বে নতুন রক্ত সঞ্চালন হবে। একটি ঐতিহ্যবাহী দলের ঐতিহ্য ও প্রযুক্তির সমন্বয়ে গঠনতন্ত্র ও ঘোষণাপত্রে ইতিবাচক পরিবর্তন আসবে। সভাপতি ও সাধারণ সম্পাদক পদে একক প্রার্থী থাকলে ভোটাভুটির দরকার হয় না। এ সময় ফেনীর জেলা প্রশাসক আমিন উল আহসান, পুলিশ সুপার মো. রেজাউল হক, জেলা আওয়ামী লীগ সভাপতি ও ফেনী সদর উপজেলা পরিষদের চেয়ারম্যান আবদুর রহমান, সড়ক বিভাগের কুমিল্লার অতিরিক্ত প্রধান প্রকৌশলী জুনায়েদ আহসান প্রমুখ উপস্থিত ছিলেন।
