
গাজীপুর সিটি করপোরেশনের মেয়র এম এ মান্নানকে আবার গ্রেপ্তার করা হয়েছে। তাঁকে গতকাল শুক্রবার বিকেলে কালিয়াকৈর উপজেলার ভান্নারা এলাকা থেকে গোয়েন্দা পুলিশ (ডিবি) গ্রেপ্তার করে।জয়দেবপুর থানার ভারপ্রাপ্ত কর্মকর্তা খন্দকার রেজাউল হাসান প্রথম আলোকে বলেন, চান্দনা চৌরাস্তা এলাকায় ঘটা সহিংসতার একটি মামলায় মেয়র মান্নানকে বিকেল সাড়ে পাঁচটার দিকে গ্রেপ্তার করা হয়েছে। এর আগে গাজীপুরে নাশকতার একটি মামলায় তাঁকে গত ১১ ফেব্রুয়ারি ঢাকা থেকে গ্রেপ্তার করা হয়েছিল।মেয়র এম এ মান্নানের স্ত্রী সাজেদা মান্নান প্রথম আলোকে বলেন, মেয়র গতকাল দুপুরে গাজীপুরের সালনা এলাকায় একটি অনুষ্ঠানে যোগ দিতে ঢাকা থেকে বাড়িতে আসেন। জুমার নামাজ শেষে তিনি বিকেলে সালনার বাড়ি থেকে কালিয়াকৈর হয়ে ঢাকায় যাচ্ছিলেন। পথে ভান্নারা এলাকা থেকে তাঁকে গ্রেপ্তার করা হয়।গত বছরের ৪ ফেব্রুয়ারি রাতে গাজীপুরে যাত্রীবাহী বাসে পেট্রলবোমা হামলার মামলায় অভিযোগপত্র আদালতে গ্রহণের কথা উল্লেখ করে ১৯ আগস্ট মেয়র মান্নানকে সাময়িক বরখাস্ত করে মন্ত্রণালয়। বরখাস্তের প্রজ্ঞাপনে বলা হয়, এম এ মান্নানের বিরুদ্ধে জয়দেবপুর থানায় করা ফৌজদারি মামলার অভিযোগপত্র গাজীপুরের জ্যেষ্ঠ বিচারিক হাকিমের আদালতে গত বছরের ১২ মে গৃহীত হয়েছে। স্থানীয় সরকার (সিটি করপোরেশন) আইন, ২০০৯-এর ধারা ১২-এর উপধারা (১) অনুযায়ী, সিটি করপোরেশনের মেয়র বা কাউন্সিলরের বিরুদ্ধে ফৌজদারি মামলায় আদালতে অভিযোগপত্র গৃহীত হলে তাঁকে সাময়িক বরখাস্ত করার বিধান রয়েছে।বিএনপির চেয়ারপারসনের উপদেষ্টা পরিষদের সদস্য এম এ মান্নানকে গত ১১ ফেব্রুয়ারি সন্ধ্যায় ঢাকার বারিধারার বাসভবন থেকে গ্রেপ্তার করা হয়। মোট ২২টি মামলায় জামিন পাওয়ার পর ২ মার্চ তিনি কারামুক্ত হন।মন্ত্রণালয়ের বরখাস্তের আদেশের বৈধতা চ্যালেঞ্জ করে ৩১ মার্চ এম এ মান্নান হাইকোর্টে রিট আবেদন করেন। রিট আবেদনের শুনানি শেষে গত সোমবার হাইকোের্টর একটি বেঞ্চ মেয়র মান্নানকে সাময়িক বরখাস্তের আদেশ ছয় মাসের জন্য স্থগিত করেন। গত বুধবার হাইকোর্টের ওই আদেশ বহাল রাখেন আপিল বিভাগ।
