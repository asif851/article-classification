
নওগাঁর ধামইরহাট সীমান্ত থেকে দুলাল হোসেন মৃধা (৪৪) নামের এক বাংলাদেশিকে ধরে নিয়ে গেছে ভারতীয় সীমান্তরক্ষী বাহিনী (বিএসএফ)। আজ বুধবার বেলা একটার দিকে উপজেলার আলতাদিঘী সীমান্ত থেকে বিএসএফ তাঁকে ধরে নিয়ে যায়।
দুলাল হোসেন জয়পুরহাটের ক্ষেতলাল উপজেলার বতপুর গ্রামের মৃত তয়েজ উদ্দিন মৃধার ছেলে। তিনি গতকাল মঙ্গলবার তাঁর শ্বশুরবাড়ি ধামইরহাট উপজেলার উমার ইউনিয়নের বতপুর গ্রামে বেড়াতে গিয়েছিলেন।বাংলাদেশ বর্ডার গার্ড (বিজিবি) ও স্থানীয় বাসিন্দা সূত্রে জানা যায়, আজ বেলা একটার দিকে দুলাল হোসেনসহ স্থানীয় তিন-চারজন লোক আলতাদিঘী সীমান্তে ঘুরতে যায়। একপর্যায়ে তাঁরা সীমান্তের ২৬৮/৫ এস পিলারের মধ্যবর্তী এলাকার শূন্যরেখা পার হয়ে গেলে ভারতের দক্ষিণ দিনাজপুর জেলার ডাংগিবাড়ি সীমান্তের বিএসএফ সদস্যরা তাঁদের তাড়া করেন। দুলালের সঙ্গে থাকা অন্যরা পালিয়ে আসতে সক্ষম হলেও দুলালকে আটক করে বিসএসএফ। আটক ব্যক্তিকে ভারতের ডাংগিবাড়ি থানা-পুলিশের হাতে হস্তান্তর করা হয়েছে।ধামইরহাট চকচণ্ডী সীমান্ত ফাঁড়ির (বিওপি) কমান্ডার সুবেদার জাকির হোসেন ঘটনার সত্যতা নিশ্চিত করে জানান, আজ দুপুরে স্থানীয় দুলাল হোসেনসহ কয়েকজন বেসামরিক ব্যক্তি ধামইরহাটের চকচণ্ডী সীমান্ত ফাঁড়ির (বিওপি) নিকটবর্তী আলতাদিঘী সীমান্ত এলাকার দিকে ঘুরতে যান। একপর্যায়ে তাঁরা সীমান্তের শূন্যরেখা পার হয়ে গেলে বিএসএফ সদস্যরা তাঁদেরকে চার্জ করে। বাকিরা পালিয়ে আসতে সক্ষম হলেও দুলাল হোসেন নামের এক বাংলাদেশিকে আটক করে বিএসএফ।বিজিবি-১৪ ব্যাটালিয়নের অধিনায়ক লে. কর্নেল মোহাম্মদ আলী রেজা বলেন, এ ঘটনায় বিজিবির পক্ষ থেকে প্রতিবাদ জানানো হয়েছে। পতাকা বৈঠকের আহ্বান জানানো হয়েছে।
