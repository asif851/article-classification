
রাজধানীর ধানমন্ডি ও হাজারীবাগ এলাকায় ব্লক রেইড দিয়েছে পুলিশ। হাজারীবাগের একটি মেস থেকে ১৪ ব্যক্তিকে গ্রেপ্তার করা হয়েছে। তাঁরা শিবিরের নেতা-কর্মী বলে পুলিশের ভাষ্য। পুলিশ জানায়, গতকাল মঙ্গলবার রাত নয়টা থেকে গভীর রাত পর্যন্ত সন্ত্রাস ও জঙ্গিবিরোধী ওই অভিযান চালানো হয়।
হাজারীবাগ থানার ভারপ্রাপ্ত কর্মকর্তা (ওসি) মো. আলিমুজ্জামান বলেন, শিবিরের আটক হওয়া নেতা-কর্মীদের কাছ থেকে বিপুলসংখ্যক জিহাদি বই ও সরকারবিরোধী প্রচারপত্র উদ্ধার করা হয়েছে।
হাজারীবাগ থানার পরিদর্শক (অপারেশন) মনিরুজ্জামান বলেন, ধানমন্ডি ও হাজারীবাগ থানার সীমান্তে অবস্থিত তিনতলা একটি বাসার নিচতলার মেসে অভিযান চালিয়ে শিবিরের ১৪ নেতা-কর্মী গ্রেপ্তার করা হয়। তাঁরা নাশকতার পরিকল্পনা করছিলেন। তাঁদের বিরুদ্ধে মামলা হয়েছে।
