
জলবায়ু পরিবর্তনের কারণে বাংলাদেশ বর্তমানে প্রতিনিয়ত প্রাকৃতিক দুর্যোগের সম্মুখীন হচ্ছে। এর কারণে বিপুলসংখ্যক মানুষ স্থানচ্যুত হতে বাধ্য হচ্ছে। সাংবাদিকেরা তাঁদের লেখনী এবং ছবির মাধ্যমে অসহায় মানুষের দুরবস্থার চিত্র তুলে ধরলে দেশের নীতিনির্ধারক মহল স্থানচ্যুত মানুষের জন্য অধিকারভিত্তিক কর্মপরিকল্পনা প্রণয়ন করতে সচেষ্ট হতে পারে।সমাজ উন্নয়ন সংস্থা ইয়ং পাওয়ার ইন সোশ্যাল অ্যাকশনের (ইপসা) উদ্যোগে গতকাল নগরের স্থানীয় একটি রেস্তোরাঁয় বাংলাদেশের জলবায়ু স্থানচ্যুত মানুষের বর্তমান ও ভবিষ্যৎ চিত্র তুলে ধরার জন্য সাংবাদিকদের সঙ্গে মতবিনিময় সভায় বক্তারা এসব কথা বলেন।মতবিনিময় সভার শুরুতে স্বাগত বক্তব্য দেন ইপসার প্রোগ্রাম ম্যানেজার মো. আলী শাহীন। সাংবাদিক নাসিরুল হকের সঞ্চালনায় সভায় উপস্থিত ছিলেন সাংবাদিক ওমর কায়সার, শামসুল হক হায়দরী, নাজিমুদ্দিন শ্যামল, হামিদ উল্লাহ, আলমগীর সবুজ, সাইদুল ইসলাম, মো. সাইফুল আলম, মো. নুরউদ্দিন আলমগীর, মিঠুন চৌধুরী, তাজুল ইসলাম, সবুর শুভ প্রমুখ। মতবিনিময় সভায় প্রকল্পের কর্মকাণ্ড সম্পর্কে আলোকপাত করেন প্রকল্পের দলনেতা মোহাম্মদ শাহজাহান।
 
