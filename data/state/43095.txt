
রাজবাড়ীর গোয়ালন্দের দৌলতদিয়ার চারটি ফেরিঘাটই সম্প্রতি ঝড়ে ক্ষতিগ্রস্ত হয়। সব কটি ঘাটই আছে ঝুঁকিতে। এর মধ্যে গত শুক্রবার থেকে ৪ নম্বর ঘাটের সংস্কারকাজ চলছে। যানবাহন পারাপার কিছুটা ব্যাহত হচ্ছে।বাংলাদেশ অভ্যন্তরীণ নৌপরিবহন সংস্থা (বিআইডব্লিউটিসি) দৌলতদিয়া কার্যালয় সূত্রে জানা গেছে, ৬ মার্চ ঝড়ে দৌলতদিয়ার সব কটি ঘাটই কম-বেশি ক্ষতিগ্রস্ত হয়। এতে সাময়িকভাবে সব কটি ঘাটই বন্ধ রাখা হয়। এর প্রায় চার ঘণ্টা চেষ্টার পর তিনটি ঘাট কোনো রকমে চালু করা হয়। কিন্তু বেশি ক্ষতিগ্রস্ত ২ নম্বর ঘাটটি বন্ধ থাকে। ১২ দিন পর ১৮ মার্চ বিকেলে ঘাটটি চালু করা হয়। কিন্তু ওই দিনই ৪ নম্বর ঘাটের র্যাম বেইজের মাটি কিছুটা ধসে পড়ে। ধস ঠেকাতে ও বর্ষার আগে ঘাট রক্ষার প্রস্তুতি হিসেবে ওই দিন থেকেই ঘাটটিতে বল্লি পাইলিং ও জিও ব্যাগ ফেলার কাজ শুরু করা হয়।গতকাল সোমবার সরেজমিনে দেখা গেছে, ৪ নম্বর ঘাট রক্ষায় বিআইডব্লিউটিএর শ্রমিকেরা কাজ করছেন। এক পাশে বাঁশ ও কাঠের বল্লি পাইলিং চলছে। অপর পাশে জিও ব্যাগে বালু ভরে ফেলার প্রস্তুতি চলছে।
