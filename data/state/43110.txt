
যুক্তরাজ্যের ইভনিং স্ট্যান্ডার্ড-পত্রিকার সহস্র প্রভাবশালী ব্যক্তির তালিকায় স্থান পেয়েছেন বাংলাদেশি বংশোদ্ভূত লেবার-দলীয় এমপি টিউলিপ রেজওয়ানা সিদ্দিক ও রুশনারা আলী। গত বৃহস্পতিবার প্রকাশিত এ তালিকায় লন্ডনের মেয়র সাদিক খানের নামও রয়েছে। এ ছাড়া ‘দশকের সেরা লন্ডনবাসী’ খেতাব দেওয়া হয়েছে প্রিন্স চার্লসকে।বেশ কয়েকটি শ্রেণিতে বিভক্ত এ তালিকায় ইভনিং স্ট্যান্ডার্ড যুক্তরাজ্যের উন্নয়ন ও অগ্রযাত্রায় ভূমিকা রাখা লন্ডনের এক হাজার প্রভাবশালী ব্যক্তির নাম অন্তর্ভুক্ত করেছে। হ্যাম্পস্টিড ও কিলবার্নের এমপি টিউলিপ এবং বেথনাল গ্রিন ও বো’র এমপি রুশনারা ঠাঁই পেয়েছেন ওয়েস্টমিনস্টার শ্রেণিতে। আর সিটি হল শ্রেণির শীর্ষে রয়েছেন মেয়র সাদিক খান।ওয়েস্টমিনস্টার শ্রেণিতে শীর্ষে রয়েছেন যুক্তরাজ্যের প্রধানমন্ত্রী থেরেসা মে। দ্বিতীয় পররাষ্ট্রমন্ত্রী বরিস জনসন। এরপর সেরা দশে রয়েছেন যথাক্রমে স্বরাষ্ট্রমন্ত্রী অ্যাম্বার রুড, শিক্ষামন্ত্রী জাস্টিন গ্রিনিং, বিচারমন্ত্রী লিজ ট্রুস, লেবার দলের নেতা জেরেমি করবিন, ট্যাটনের কনজারভেটিভ এমপি জর্জ অসবোর্ন, যোগাযোগমন্ত্রী ক্রিস গ্রাইলিং, বিজ্ঞান ও বিশ্ববিদ্যালয় বিষয়ক মন্ত্রী জো জনসন এবং প্রধানমন্ত্রীর দাপ্তরিক মুখপাত্র হেলেন বোয়ার-ইস্টন।টিউলিপ সম্পর্কে ইভনিং স্ট্যান্ডার্ড লিখেছে, ‘সিরীয় শরণার্থীদের জন্য আরও কিছু করতে যুক্তরাজ্যের প্রতি আহ্বান জানানোয় অগ্রণী ভূমিকা পালন করেছেন টিউলিপ।’ আর রুশনারা সম্পর্কে পত্রিকাটি বলেছে, ‘ইরাকে বিমান হামলার ব্যাপারে ব্রিটিশ পার্লামেন্টে উত্থাপিত প্রস্তাবে ভোট দেওয়া থেকে বিরত থাকার পর তিনি শিক্ষা ও যুববিষয়ক ছায়ামন্ত্রীর পদ থেকে পদত্যাগ করেন।’টিউলিপ ও রুশনারার প্রতিক্রিয়া: প্রথম আলোর লন্ডন প্রতিনিধি জানান, লন্ডনের সহস্র প্রভাবশালীর তালিকায় নাম উঠে আসায় টিউলিপ সিদ্দিক প্রথম আলোকে দেওয়া প্রতিক্রিয়ায় বলেছেন, ‘লন্ডন ইভনিং স্ট্যান্ডার্ড-এর সহস্র প্রভাবশালী ব্যক্তির তালিকায় নাম যোগ হওয়ায় আমি রোমাঞ্চিত। অভিনেতা, শেফ, ক্রীড়া তারকা ও রাজনীতিকসহ বিভিন্ন ক্ষেত্রের শীর্ষস্থানীয় ব্যক্তিদের তালিকায় ঠাঁই পেয়ে আমি সম্মানিত বোধ করছি। আমি আমার সর্বোচ্চ দিয়ে কাজ করে যাব, যাতে আগামী বছরও উদ্যাপন করার মতো আরও ভালো খবর পাই।’প্রথম আলোকে দেওয়া প্রতিক্রিয়ায় রুশনারা আলী বলেন, ‘ইভনিং স্ট্যান্ডার্ড-এর সহস্র প্রভাবশালীর তালিকায় নাম ওঠা বড় সম্মানের ব্যাপার। বেথনাল গ্রিন ও বো’র এমপি নির্বাচিত হওয়ায় এবং নিজের এলাকার হয়ে প্রতিদিন লড়াই করতে পারায় আমি গর্বিত। সহস্র প্রভাবশালীর এ তালিকায় প্রেরণাদায়ক আরও অনেকেই আছেন। এ জন্য এবং লন্ডনকে বিশ্বের সেরা শহরগুলোর একটিতে পরিণত করায় আমি তাঁদের সবাইকে অভিনন্দন জানাচ্ছি।’
