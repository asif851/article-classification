
ঢাকা মহানগর পুলিশের (ডিএমপি) কমিশনার মো. আছাদুজ্জামান মিয়া বলেছেন, বাংলাদেশের মাটিতে জঙ্গিবাদী কার্যক্রম বরদাশত করা হবে না। জঙ্গিবাদের শিকড় উপড়ে ফেলা হবে।আজ বুধবার রাজধানীতে এক মতবিনিময় সভায় এসব কথা বলেন ডিএমপি কমিশনার। জঙ্গিবাদ ও সন্ত্রাস দমনে বাংলাদেশ বেতার আয়োজিত ওই মতবিনিময় সভার প্রধান অতিথি তথ্যমন্ত্রী হাসানুল হক ইনু।বিশেষ অতিথির বক্তব্যে আছাদুজ্জামান মিয়া বলেন, জঙ্গিবাদ আইনশৃঙ্খলার সমস্যা নয়। এটি নাগরিক, সামাজিক ও বৈশ্বিক সমস্যা। কাজেই এই সমস্যাকে সামাজিকভাবে মোকাবিলা করতে হবে।ডিএমপি কমিশনার বলেন, যারা মসজিদে হামলা করে, যারা ঈদের জামাতে হামলা করে, তারা কেমন মুসলিম!
জঙ্গিবাদ দমনে পুলিশ জীবন বাজি রেখে কাজ করছে বলে উল্লেখ করে ডিএমপি কমিশনার বলেন, জঙ্গিবাদ দমনে উন্নত বিশ্ব বহু অর্থ ব্যয় করেও যা করতে পারছে না, বাংলাদেশের পুলিশ সীমিত সম্পদ নিয়ে তার চেয়ে বেশি সাফল্য দেখাচ্ছে।
জঙ্গিবাদ দমনের ক্ষেত্রে যারা পুলিশের সমালোচনা করেন, তাঁদের কঠোর সমালোচনা করেন আছাদুজ্জামান মিয়া।
