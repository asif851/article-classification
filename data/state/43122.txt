
বিএনপির স্থায়ী কমিটির সদস্য খন্দকার মোশাররফ হোসেন বলেছেন, প্রধানমন্ত্রী আগেও সংসদে গিয়ে প্রস্তাব দেওয়ার কথা বলেছেন। সংসদে গিয়ে নির্দলীয় সরকারের কোনো প্রস্তাব দেওয়া হলে আওয়ামী লীগ কণ্ঠভোটে তা প্রত্যাখ্যান করে বলবে, সংসদ প্রস্তাব প্রত্যাখ্যান করেছে। আওয়ামী লীগের এই ফাঁদে বিএনপি পা দিতে পারে না।আজ শনিবার জাতীয় প্রেসক্লাবে এক সমাবেশে খন্দকার মোশাররফ তাঁর এ আশঙ্কার কথা জানান। বিএনপিকে সংসদে গিয়ে নির্বাচনকালীন সরকারের প্রস্তাব দেওয়ার যে আহ্বান প্রধানমন্ত্রী জানিয়েছেন, এর জবাবে তিনি এ কথা বলেন। আওয়ামী লীগকে তিনি পাল্টা সংসদে তত্ত্বাবধায়ক সরকারের বিল এনে তা পাস করার আহ্বান জানান।জিয়া পরিষদ নামের একটি সংগঠন তত্ত্বাবধায়ক সরকার পুনর্বহাল, আমার দেশ পাত্রিকার ভারপ্রাপ্ত সম্পাদক মাহমুদুর রহমান ও মানবাধিকার সংগঠন অধিকারের সম্পাদক আদিলুর রহমানের মুক্তির দাবিতে এ সমাবেশের আয়োজন করে।গতকাল শুক্রবার প্রধানমন্ত্রী শেখ হাসিনা ও বিরোধীদলীয় নেতা খালেদা জিয়ার সঙ্গে টেলিফোনে কথা বলেন জাতিসংঘের মহাসচিব বান কি মুন। এ সময় প্রধানমন্ত্রী জাতিসংঘের মহাসচিবকে বলেন, ‘বিরোধী দলের যেকোনো প্রস্তাবকে আমরা স্বাগত জানাব, যদি তা জাতীয় সংসদের আসন্ন অধিবেশনে দেওয়া হয়।’প্রধানমন্ত্রীর উদ্দেশে খন্দকার মোশাররফ বলেন, ‘বিল নিয়ে আসলে আপনারা তা বাতিল করে দেবেন। আপনার ষড়যন্ত্র আমরা জানি। আপনারা বিল নিয়ে আসুন, তা পাস করুন।’
সরকারের উদ্দেশে বিএনপির এই নেতা বলেন, একদলীয় নির্বাচন করতে গেলে জনগণ তা প্রতিহত করবে। তিনি বলেন, দেশের রাজনৈতিক সংকট এত ঘনীভূত হয়েছে যে বিদেশিরাও উত্কণ্ঠা প্রকাশ করছেন। জাতিসংঘের মহাসচিব টেলিফোনে দুই নেত্রীর সঙ্গে কথা বলায় তাঁকে স্বাগত জানান মোশাররফ।
খন্দকার মোশাররফ বলেন, সরকারের অন্যায়ের বিরুদ্ধে কথা বলায় মাহমুদুর রহমান ও আদিলুর রহমানকে গ্রেপ্তার করা হয়েছে। তিনি তাঁদের মুক্তির দাবি জানান।
সমাবেশে জিয়া পরিষদের সভাপতি কবির মুরাদ, বিএনপির ছাত্রবিষয়ক সম্পাদক শহীদ উদ্দীন চৌধুরী, ইসলামী বিশ্ববিদ্যালয়ের সাবেক উপাচার্য রফিকুল ইসলাম, ঢাকা বিশ্ববিদ্যালয় শিক্ষক সমিতির সাবেক সাধারণ সম্পাদক ওবায়দুর রহমান প্রমুখ বক্তব্য দেন।

