
বিএনপির নেতৃত্বাধীন ২০-দলীয় জোটের চলমান হরতাল-অবরোধ ও আন্দোলন প্রসঙ্গে অর্থমন্ত্রী আবুল মাল আবদুল মুহিত বলেছেন, ‘ইট ইজ ডায়িং (এটা মরে যাচ্ছে)।’ সচিবালয়ে আজ মঙ্গলবার বিশ্বব্যাংকের দক্ষিণ এশীয় অঞ্চলের সফররত ভাইস প্রেসিডেন্ট অ্যানেট ডিক্সনের সঙ্গে অনুষ্ঠিত বৈঠকের পর সাংবাদিকদের প্রশ্নের জবাবে অর্থমন্ত্রী এমন মন্তব্য করেন।ডিক্সন গত শনিবার পাঁচ দিনের সফরে বাংলাদেশে এসেছেন।বৈঠকের পর অর্থমন্ত্রী বলেন, বিশ্বব্যাংক বাংলাদেশের উন্নয়নের অংশীদার এবং অ্যানেট ডিক্সনের সঙ্গে সুখকর আলোচনা হয়েছে। তিনি বলেন, ২০১৮ সালের মধ্যে দেশে দারিদ্র্যের হার ১১-১২ শতাংশে নামিয়ে আনার কথা বিশ্বব্যাংক কর্মকর্তাকে তিনি জানিয়েছেন।বিদ্যমান পরিস্থিতি অব্যাহত থাকলে কীভাবে তা সম্ভব হবে? জানতে চাইলে অর্থমন্ত্রী বলেন, ‘এই পরিস্থিতি টিকবে না, আমি নিশ্চিত।’ এই পরিস্থিতির ৫০ দিন তো পার হচ্ছে—অর্থমন্ত্রীকে তা স্মরণ করিয়ে দিলে তিনি বলেন, ‘ইটস ডায়িং। যেমন, মফস্বলে হত্যাকাণ্ড কমছে। যদিও ঢাকায় বাড়ছে।’
বিএনপির ডাকা হরতাল-অবরোধ প্রসঙ্গে অর্থমন্ত্রী আরও বলেন, ‘এটা একটা মূল্যহীন বিষয়। এখানে রাজনীতির কিছু নেই। এগুলো সন্ত্রাসী কর্মকাণ্ড।’বাংলাদেশের চলমান পরিস্থিতি নিয়ে অর্থমন্ত্রীর সঙ্গে কোনো আলোচনা হয়েছে কি না, জানতে চাইলে অ্যানেট ডিক্সন সাংবাদিকদের বলেন, ‘আমাদের আলোচনার বিষয় ছিল বাংলাদেশের অর্থনৈতিক উন্নয়ন, দারিদ্র্য হার কমানো এবং কয়েক বছরের মধ্যে বাংলাদেশ কীভাবে মধ্যম আয়ের দেশে পরিণত হতে পারে, সেগুলো।’ নিরাপত্তা বিষয়ে কিছু বলবেন কি না, জানতে চাইলে এড়িয়ে যান অ্যানেট ডিক্সন।
