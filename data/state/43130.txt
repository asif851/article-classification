
ইফতারিতে ভেজাল মেশালে ও বাসি খাদ্যপণ্য বিক্রি করলে আইনানুযায়ী ব্যবস্থা নেওয়া হবে।
গতকাল রোববার বিকেলে পুরান ঢাকার চকবাজারের ঐতিহ্যবাহী ইফতারি বাজার পরিদর্শন শেষে এ কথা বলেছেন ঢাকা দক্ষিণ সিটি করপোরেশনের (ডিএসসিসি) মেয়র মোহাম্মদ সাঈদ খোকন।
বাজার পরিদর্শন শেষে মেয়র সাঈদ খোকন সাংবাদিকদের বলেন, চকবাজার পুরান ঢাকার ঐতিহ্যবাহী ইফতারির বাজার। যুগের পর যুগ এই বাজার ইফতারির জন্য বিখ্যাত। ঢাকাসহ দেশের বিভিন্ন এলাকার মানুষ এই বাজারে ইফতারি কিনতে আসেন। রোজাদার ব্যক্তিদের মানসম্মত ইফতারি পরিবেশন করা ব্যবসায়ীদের নৈতিক দায়িত্ব।
এ সময় অন্যান্যের মধ্যে উপস্থিত ছিলেন ডিএসসিসির প্রধান নির্বাহী কর্মকর্তা খান মোহাম্মদ বিলাল, ২৩ নম্বর ওয়ার্ডের কাউন্সিলর হ‌ুমায়ূন কবির, ২৫ নম্বর ওয়ার্ডের কাউন্সিলর দেলোয়ার হোসেন, ২৬ নম্বর ওয়ার্ডের কাউন্সিলর হাসিবুর রহমান।
