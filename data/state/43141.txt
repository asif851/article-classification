
বিএনপির নেতৃত্বাধীন ১৮ দলীয় জোটের ডাকা হরতালের প্রথম দিন আজ রোববার সারা দেশে বিচ্ছিন্নভাবে সহিংসতার ঘটনা ঘটেছে। এ সব সহিংসতায় পাঁচ জেলায় পাঁচজনের মৃত্যুর খবর পাওয়া গেছে। তাদের মধ্যে যশোরের অভয়নগর উপজেলায় যুবলীগের নেতা, পিরোজপুরে যুবলীগের কর্মী, ফরিদপুরে স্বেচ্ছাসেবক দলের নেতা, ঈশ্বরদীতে জামায়াতের নেতা এবং বগুড়ায় বিএনপির দুই পক্ষের সংঘর্ষে একজন নিহত হয়েছেন।এ ছাড়া রাজধানীসহ সারা দেশে বিচ্ছিন্নভাবে চলেছে সংঘর্ষ, পাল্টাপাল্টি হামলা, ককটেল বিস্ফোরণ, গাড়িতে অগ্নিসংযোগ। এসব ঘটনায় দেশের ১৫ জেলায় এ পর্যন্ত ১৫৪ জনের মতো আহত হওয়ার খবর পাওয়া গেছে। তাদের মধ্যে কয়েকজন গুলিবিদ্ধ হয়েছেন। আহতদের মধ্যে বেশ কয়েকজন পুলিশও আছেন। এসব ঘটনায় দেশের সাত জেলা থেকে পুলিশ এ পর্যন্ত কমপক্ষে ৩৮ জনকে আটক করেছে বলে খবর পাওয়া গেছে।এদিকে আজ রাতে স্বরাষ্ট্র মন্ত্রণালয় থেকে পাঠানো সংবাদ বিজ্ঞপ্তিতে জানানো হয়েছে, দেশের বিভিন্ন জায়গায় কয়েকটি স্থানে বিএনপি নেতৃত্বাধীন ১৮ দলীয় জোটের কর্মীরা ২৮ টি গাড়ি ভাংচুর ও অগ্নিসংযোগ করার চেষ্টা করে এবং ৩৭ টি ককটেল বিস্ফোরণ করেছে। এছাড়া হরতালের আগে পিকেটাররা রাজধানীসহ দেশের বিভিন্ন স্থানে ২১ টি গাড়ি ভাংচুর ও অগ্নিসংযোগ করে এবং ১৩ টি ককটেল বিস্ফোরণ করেছে।
আমাদের নিজস্ব প্রতিবেদক, আঞ্চলিক কার্যালয় ও প্রতিনিধিদের পাঠানো খবর।
যশোর: প্রাণ ভয়ে অভয়নগর উপজেলার নওয়াপাড়ায় হাইওয়ে পুলিশ ফাঁড়ির ভেতরে আশ্রয় নেওয়া যুবলীগের নেতা আলমগীর হোসেন ওরফে শিমুলকে (৩৮) সকাল সাড়ে আটটার দিকে কুপিয়ে হত্যা করে হরতালকারীরা। তিনি উপজেলার নওয়াপাড়া পৌর যুবলীগের সাধারণ সম্পাদক ছিলেন। এ সময় আহত হয়েছেন অন্তত চারজন। তাঁদের মধ্যে তিনজনকে খুলনা মেডিকেল কলেজ হাসপাতাল ও একজনকে অভয়নগর উপজেলা স্বাস্থ্য কমপ্লেক্সে ভর্তি করা হয়েছে।অভয়নগর থানার ভারপ্রাপ্ত কর্মকর্তা (ওসি) কাজী আবদুস সালেক ঘটনার সত্যতা নিশ্চিত করেছেন।
পিরোজপুর: জিয়ানগর উপজেলার সন্ন্যাসী রাস্তায় সকালে হরতালের সমর্থনে জামায়াত-শিবিরের কর্মীরা রাস্তায় গাছ ফেলে যান চলাচল বন্ধ করে দেন। এ সময় তাঁরা বালিপাড়া ইউনিয়নের বালিপাড়া বাজারে কয়েকটি দোকান ভাঙচুর করেন। পরে আওয়ামী লীগের নেতা-কর্মীদের সঙ্গে তাঁদের সংঘর্ষ শুরু হয়। সংঘর্ষের একপর্যায়ে যুবলীগের কর্মী স্বপন শীলকে ধারালো অস্ত্র দিয়ে কুপিয়ে আহত করা হয়। খুলনা মেডিকেল কলেজ হাসপাতালে নেওয়ার পর তিনি মারা যান।জিয়ানগর উপজেলা আওয়ামী লীগের সভাপতি মতিউর রহমান জানান, জামায়াত-শিবিরের হামলায় যুবলীগের সদস্য স্বপন শীল নিহত হয়েছেন।
ফরিদপুর: জেলার নগরকান্দায় হরতাল সমর্থকদের সঙ্গে পুলিশের সংঘর্ষ চলাকালে আজ সকাল পৌনে আটটার দিকে স্থানীয় স্বেচ্ছাসেবক দলের সহসভাপতি মারুফ মাতুব্বর (১৯) গুলিবিদ্ধ হয়ে নিহত হন। এ মৃত্যুর খবর ছড়িয়ে পড়ার পরপরই আশপাশের গ্রাম থেকে শত শত মানুষ ঢাল, সড়কিসহ বিভিন্ন দেশীয় অস্ত্র নিয়ে জুঙ্গুরদিতে পুলিশের সঙ্গে সংঘর্ষে জড়িয়ে পড়ে। সংঘর্ষে র‌্যাবের দুই এবং পুলিশের ১০ জন সদস্যসহ কমপক্ষে ৩০ জন আহত হয়েছেন।নগরকান্দা বিএনপির সভাপতি লিয়াকত হোসেন অভিযোগ করেন, পুলিশ বিনা প্ররোচনায় বিএনপির শান্তিপূর্ণ পিকেটিংয়ে গুলি করে স্বেচ্ছাসেবক দলের নেতা মারুফকে হত্যা করেছে।নগরকান্দা থানার ভারপ্রাপ্ত কর্মকর্তা (ওসি) এম এ করিম বলেন, পিকেটাররা পুলিশকে ঘিরে তাঁদের ওপর হামলা চালায়। পরে পুলিশ আত্মরক্ষার্থে প্রথমে কাঁদানে গ্যাসের শেল এরপর রাবার বুলেট এবং সবশেষে শটগানের ফাঁকা গুলি ছুড়তে বাধ্য হয়।
ঈশ্বরদী (পাবনা): ঈশ্বরদীর মুলাডুলিতে আওয়ামী লীগ ও জামায়াতের মধ্যে সংঘর্ষ, বোমাবাজি ও গোলাগুলির ঘটনায় জুলহাস হোসেন মুন্নাফ (৩০) নামের জামায়াতের একজন কর্মী নিহত হয়েছেন। সংঘর্ষে উভয় পক্ষের অন্তত ৩০ জন আহত হয়েছেন।জামায়াতের সেক্রেটারি আবু তালেব মণ্ডল অভিযোগ করেন, সকালে দলীয় নেতা-কর্মীরা দাশুড়িয়া থেকে মুলাডুলি যাওয়ার পথে মুলাডুলি ইক্ষু খামারের কাছে স্থানীয় আওয়ামী লীগ, যুবলীগ ও ছাত্রলীগের নেতা-কর্মীরা তাঁদের ওপর বোমা ও গুলি ছোড়ে। এ সময় ঘটনাস্থলে তাঁদের দলীয় কর্মী জুলহাস হোসেন নিহত হন।তবে স্থানীয় আওয়ামী লীগের সাধারণ সম্পাদক কামাল হোসেন অভিযোগ করেন, জামায়াত-শিবিরের তৈরি বোমার আঘাতেই তাঁদের কর্মী নিহত হয়েছেন।এদিকে দলীয় কর্মী নিহত হওয়ার খবর ছড়িয়ে পড়লে মুলাডুলি বাজার, শেখপাড়া, সড়াইকান্দিসহ বিভিন্ন এলাকায় বিচ্ছিন্নভাবে আওয়ামী লীগের সঙ্গে জামায়াত-শিবিরের সমর্থকদের মধ্যে সংঘর্ষ হয়। উভয় পক্ষ গুলি ও বোমা হামলা চালায়। ঈশ্বরদী সার্কেলের সহকারী পুলিশ সুপার শাহ নূর আলম পাটোয়ারী ঘটনার সত্যতা নিশ্চিত করেছেন।
বগুড়া: জেলার গাবতলীতে হরতালের সমর্থনে মিছিল করাকে কেন্দ্র করে দুপুর একটার দিকে বিএনপি-সমর্থিত পৌর মেয়র মোরশেদ মিলটন এবং উপজেলা চেয়ারম্যান জাহিদুল ইসলামের সমর্থকদের সংঘর্ষ হয়েছে। এ সময় মেয়র পক্ষের ছুরির আঘাতে প্রতিপক্ষের শাহজাহান আলী (৪২) নামের এক ব্যক্তি নিহত হন।গাবতলী থানার পরিদর্শক (তদন্ত) লুৎফর রহমান জানান, দুই পক্ষের সংঘর্ষে আহত একজনকে হাসপাতালে নেওয়ার পথে মারা গেছে।
রাজধানীতে অগ্নিসংযোগ, ভাঙচুর, ককটেল বিস্ফোরণ : হরতাল শুরুর আগে ও পরে রাজধানীর গাবতলী, মিরপুর, তেজগাঁও, সবুজবাগ ও কেরানীগঞ্জ এলাকায় হরতালের সমর্থকেরা বাসে আগুন, ককটেল বিস্ফোরণ ও মিছিল করেছে। পুলিশ এসব ঘটনায় ১৫ জনকে আটক করেছে।
সাভারে ১০টি যানে আগুন, ককটেল বিস্ফোরণ: হরতালকে কেন্দ্র করে আজ রোববার ঢাকার অদূরে সাভারের আশুলিয়া, ধামরাই, আমিনবাজার ও জাহাঙ্গীরনগর বিশ্ববিদ্যালয়ের সামনে অন্তত ১০টি গাড়িতে আগুন দেওয়ার ঘটনা ঘটেছে। এ ছাড়া ককটেল বিস্ফোরণের ঘটনাও ঘটে। আশুলিয়া থানার ভারপ্রাপ্ত কর্মকর্তা (ওসি) বদরুল আলম, ধামরাই থানার ওসি আবদুর রশীদ, সাভার থানার ওসি মোস্তফা কামাল এসব ঘটনার সত্যতা নিশ্চিত করেছেন।
চকরিয়ায় সংঘর্ষ, গুলি, আহত ৩০: কক্সবাজারের চকরিয়ায় আজ রোববার বিএনপি-জামায়াতের কর্মীদের সঙ্গে র‌্যাব-পুলিশ ও আওয়ামী লীগের সমর্থকদের দুই দফা সংঘর্ষ ও গুলিবর্ষণের ঘটনা ঘটেছে। এতে চারজন গুলিবিদ্ধসহ অন্তত ৩০ জন আহত হয়েছে। সকাল ১০টার দিকে ১৪৪ ধারা লঙ্ঘন করে স্থানীয় বিএনপি-জামায়াতের নেতা-কর্মীরা বিক্ষোভ মিছিল বের করলে আওয়ামী লীগের নেতা-কর্মীরা তাঁদের ওপর হামলা চালান। পরে পুলিশ ও র‌্যাব ঘটনাস্থলে যায়। এ সময় সংঘর্ষ শুরু হয়। চকরিয়া থানার ভারপ্রাপ্ত কর্মকর্তা (ওসি) রণজিৎ বড়ুয়া সংঘর্ষের সত্যতা নিশ্চিত করেছেন।
গজারিয়ায় সংঘর্ষে আহত ৮: মুন্সিগঞ্জের গজারিয়ায় ঢাকা-চট্টগ্রাম মহাসড়কে হরতালকারীদের সঙ্গে পুলিশের সংঘর্ষ হয়েছে। এ সময় পুলিশের ছোড়া রাবার বুলেটের আঘাতে আটজন গুলিবিদ্ধ হয়। তবে পুলিশ দাবি করেছে, তারা ফাঁকা গুলি ছুড়েছে। ইউনিয়ন বিএনপির সাধারণ সম্পাদক আজমল হোসেন দাবি করেন, পুলিশ তাঁদের শান্তিপূর্ণ মিছিলে রাবার বুলেট ছুড়েছে। এতে হোসেনদী ইউনিয়ন ছাত্রদলের সাধারণ সম্পাদক নাদিম মাহমুদ, স্বেচ্ছাসেবক দলের সদস্য নূরে আলমসহ আটজন গুলিবিদ্ধ হন। গজারিয়া থানার ভারপ্রাপ্ত কর্মকর্তা (ওসি) মামুনুর রশীদ জানান, পুলিশ বাধ্য হয়ে ফাঁকা গুলি ছুড়েছে।
জয়পুরহাটে রূপসা ট্রেনে ভাঙচুর, আগুন: সৈয়দপুর থেকে ছেড়ে আসা খুলনাগামী আন্তনগর রূপসা এক্সপ্রেস ট্রেনে হরতাল সমর্থকেরা ব্যাপক ভাঙচুর চালিয়ে তাতে আগুন ধরিয়ে দেয়। এরপর স্টেশন মাস্টারের কক্ষ ও কাউন্টারের কাচ ভেঙে ফেলে তারা। আজ রোববার সকাল পৌনে নয়টার দিকে এ ঘটনা ঘটে।আতঙ্কে তাড়াহুড়া করে নামতে গিয়ে ২০-২৫ জন যাত্রী আহত হন। কাচের আঘাতে আহত আবদুল মজিদ নামের একজনকে হাসপাতালে ভর্তি করা হয়। তিনি পাঁচবিবি থেকে নিজ জেলা পাবনা যাচ্ছিলেন। কর্তব্যরত স্টেশনমাস্টার ইব্রাহিম হোসেন জানান, ট্রেনের ব্যাপক ক্ষতি হয়েছে। এ বিষয়ে সান্তাহার জিআরপি থানায় মামলা দায়েরের প্রস্তুতি নিচ্ছেন তাঁরা।
মেহেরপুরে শ্যামলী পরিবহনের বাসে আগুন: ভোর ছয়টার দিকে মেহেরপুরে ঢাকাগামী শ্যামলী পরিবহনের একটি বাস ভাঙচুর করে তাতে আগুন দিয়েছেন ছাত্রশিবিরের কর্মীরা। এ সময় আইনশৃঙ্খলা রক্ষাকারী বাহিনীর কোনো সদস্যকে ঘটনাস্থলে দেখা যায়নি। মেহেরপুরের সহকারী পুলিশ সুপার (সার্কেল) জালাল উদ্দিন প্রথম আলোকে ঘটনার সত্যতা নিশ্চিত করেছেন।চাঁদপুরের হাজীগঞ্জে ১৪৪ ধারা, হামলায় আহত ১০: চাঁদপুরের হাজীগঞ্জ বাজার ও আশপাশ এলাকায় ২৯ অক্টোবর সন্ধ্যা পর্যন্ত ১৪৪ ধারা জারি করেছে স্থানীয় প্রশাসন। হরতালকারীরা চাঁদপুর শহরের নতুন বাজারে দুটি হাসপাতাল, তিনটি বাড়ি ও ১৫টি দোকান ভাঙচুর করেছে। বিভিন্ন স্থানে অন্তত ২০টি ককটেলের বিস্ফোরণ ঘটায়। এ ছাড়া ভাঙচুর করে সিএনজিচালিত ছয়টি অটোরিকশা ও সংবাদপত্রের গাড়ি। হাজীগঞ্জে বিএনপি-আওয়ামী লীগ সংঘর্ষে কমপক্ষে ১০ জন আহত হয়। হরতালে পিকেটিং করার সময় বিভিন্ন জায়গা থেকে ছয়জনকে আটক করে পুলিশ।বাউফলে যুবলীগের তিন নেতাকে কুপিয়ে জখম: বাউফল থানার ওসি নরেশ চন্দ্র কর্মকার জানান, আজ বেলা ১১টার দিকে কালাইয়া লঞ্চঘাট এলাকায় উপজেলার কালাইয়া ইউনিয়ন যুবলীগের সাধারণ সম্পাদক মো. সবুজ, সাংগঠনিক সম্পাদক মিজান মোল্লা ও যুবলীগের কর্মী জুয়েলকে কুপিয়ে জখম করেছে দুর্বৃত্তরা। হরতালের কারণে নয়, পূর্ব বিরোধের জেরে এ ঘটনা ঘটেছে বলে তিনি দাবি করেন।
গাইবান্ধায় আ.লীগ-বিএনপি সংঘর্ষে আহত ৩০: গোবিন্দগঞ্জ থানার ওসি ময়নুল ইসলাম জানান, গোবিন্দগঞ্জ উপজেলার মহিমাগঞ্জ বন্দরে সকাল ১০টার দিকে আওয়ামী লীগ ও বিএনপির নেতা-কর্মীদের মধ্যে সংঘর্ষ হয়। এতে অন্তত ৩০ জন আহত হন। এ সময় ১১টি ককটেল বিস্ফোরণের ঘটনা ঘটে।
কুষ্টিয়ায় পাঁচ পিকেটারের কারাদণ্ড: কুষ্টিয়া সদর উপজেলার খাজানগর এলাকায় আজ সকাল সাড়ে নয়টার দিকে সড়কে আগুন জ্বালিয়ে অবরোধ সৃষ্টির সময় পাঁচ পিকেটারকে আটক করে পুলিশ। পরে এই পাঁচজনকে চৌড়হাস মোড়ে ভ্রাম্যমাণ আদালতে হাজির করা হয়। ভ্রাম্যমাণ আদালতের বিচারক নির্বাহী ম্যাজিস্ট্রেট এস এম জামাল আহমেদ তিনজনকে এক বছর করে এবং দুজনকে ছয় মাস করে সশ্রম কারাদণ্ড দেন। তিনি জানান, সড়কে আগুন জ্বালিয়ে প্রতিবন্ধকতা সৃষ্টি ও দাঙ্গার দায়ে ১৪৭ ধারায় তাঁদের কারাদণ্ড দেওয়া হয়েছে। পরে তাঁদের কুষ্টিয়া কারাগারে পাঠানো হয়।
নেত্রকোনায় দ্রুত বিচার আইনে মামলা, আটক ৭: নেত্রকোনা মডেল থানার ভারপ্রাপ্ত কর্মকর্তা (ওসি) এস এম মফিজুল ইসলাম জানান, পুলিশের গাড়ি ভাঙচুর, পিকেটিং ও নাশকতা সৃষ্টির অভিযোগে সাতজনের নাম উল্লেখ করে এবং অজ্ঞাত আরও ৫০ থেকে ৬০ জনকে আসামি করে দ্রুত বিচার আইনে মামলা হয়েছে। সদর থানার পুলিশ শহরের বিভিন্ন এলাকা থেকে জেলা বিএনপির সাংগঠনিক সম্পাদক ও লক্ষ্মীপুর ইউনিয়ন পরিষদের চেয়ারম্যান শফিকুল কাদের সুজাসহ বিএনপির সাতজন নেতা-কর্মীকে আটক করেছে।
নোয়াখালীতে দুজন আহত, তিনটি যান ভাঙচুর: জেলা পুলিশ সুপার মো. আনিসুর রহমান বলেন, সকাল ১০টার দিকে চাটখিলের শিবপুর এলাকায় সোনাইমুড়ী-রামগঞ্জ সড়ক অবরোধ করে পিকেটিংকালে পুলিশ ধাওয়া দেয় এবং শর্টগান থেকে ১০টি রাবার বুলেট ছোড়ে। এতে দুজন পিকেটার আহত হয়।এ ছাড়া মাইজদীবাজার এলাকায় সিএনজিচালিত একটি অটোরিকশা, একটি মোটরসাইকেল এবং সেনবাগের সাহাপুর এলাকায় একটি ওষুধ কোম্পানির গাড়ি ভাঙচুর করে পিকেটারেরা।
রাজশাহীতে আটক ৬, ভাঙচুর: রাজশাহী মহানগর গোয়েন্দা পুলিশের ওসি আলমগীর বলেন, পুলিশ নগরের বিভিন্ন এলাকা থেকে ছয়জনকে আটক করেছে। সকাল সাড়ে আটটার দিকে হরতাল সমর্থকেরা নগরের শালবাগান এলাকায় পুলিশের সামনে দুইটি অটোরিকশা ভাঙচুর করে পালিয়ে যায়। পরে পুলিশ কমিশনার মাহবুবুর রহমানের নির্দেশে দুই চালককে পাঁচ হাজার টাকা ক্ষতিপূরণ দেওয়া হয়। সকাল সাড়ে ছয়টার দিকে হেতেমখা এলাকায় ১৮ দলের নেতা-কর্মীদের সঙ্গে পুলিশের ধাওয়া-পাল্টাধাওয়ার ঘটনা ঘটে। সাতটার দিকে খড়খড়ি বাইপাস সড়কে হরতাল সমর্থকেরা কাঠ, বাঁশ ও আগুন জ্বালিয়ে অবরোধ করলে পুলিশ রাবার বুলেট ও কাঁদানে গ্যাসের শেল ছুড়ে ছত্রভঙ্গ করে দেয়। সকাল আটটার দিকে নগরের বর্ণালীর মোড়ে মোটরসাইকেলে আগুন দেয় দুর্বৃত্তরা। বেলা সাড়ে ১১টার দিকে হরতাল সমর্থকেরা নগরের সাহেব বাজার এলাকায় একটি মিষ্টির দোকানে ভাঙচুর করে।
হরতালে দেশজুড়ে ব্যাপক সহিংসতা, নিহত ৫ - পরবর্তী অংশ 
