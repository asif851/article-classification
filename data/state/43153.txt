

নাগরিক ঐক্যের আহ্বায়ক মাহমুদুর রহমান মান্না বলেছেন, আওয়ামী লীগ সরকার আন্দোলন ভাঙার রেকর্ড করেছে। শেখ হাসিনা ও তাঁর প্রশাসন এ ব্যাপারে খুব দক্ষ। তাই কোটা সংস্কার আন্দোলনকারীদের সতর্ক হতে হবে।
আজ শনিবার সকালে জনপরিসর আয়োজিত ‘কোটা সংস্কার ছাত্রকম্পের ন্যায্যতা’ শীর্ষক আলোচনায় এসব কথা বলেন মান্না। রাজধানীর বাংলামোটরে বিশ্বসাহিত্য কেন্দ্রে এ অনুষ্ঠানের আয়োজন করা হয়।
আন্দোলনকারীদের উদ্দেশে মাহমুদুর রহমান মান্না বলেন, ‘বঙ্গবন্ধুর ছবি ঝুলিয়ে, তাঁর নামে স্লোগান দিয়ে তো বাঁচতে পারলেন না। তাই বলি, চামচামি করে আন্দোলন হবে না। সরকারি শেল্টারে থেকেও আন্দোলন হবে না। নির্বাচনের বছরে সরকার এমন আন্দোলন অব্যাহত থাকার ঝুঁকি নেবে না। কারণ, তাদের তো নির্বাচন ছিনতাই করতে হবে।’
অনুষ্ঠানে সিপিবির সভাপতি মুজাহিদুল ইসলাম সেলিম বলেন, এই আন্দোলনের বিজয় কেউ ঠেকাতে পারবে না। এটা আন্দোলনকারীদের উপলব্ধি করতে হবে। এ আন্দোলনকে আরও বৃহত্তর দাবিতে ব্যবহার করতে হবে। আলোচনায় আরও বক্তব্য দেন বিএনপি চেয়ারপারসনের উপদেষ্টা আমানউল্লাহ আমান, ডাকসুর সাবেক ভিপি সুলতান মোহাম্মদ মনসুর প্রমুখ।
