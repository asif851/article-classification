
বগুড়ায় পেট্রলবোমা ও ককটেলসহ ইসলামী ছাত্রশিবিরের তিনজন নেতা-কর্মীকে আটকের দাবি করেছে পুলিশ। আজ শনিবার রংপুর-ঢাকা মহাসড়কের ঝোপগাড়ি এলাকা থেকে তাঁদের আটক করা হয়।
বগুড়ার সহকারী পুলিশ সুপার (এএসপি) গাজিউর রহমান প্রথম আলোকে বলেন, ‘শনিবার সন্ধ্যায় বগুড়া সদর উপজেলা শিবিরের সভাপতি মশিউর রহমান (২৪) এবং শিবিরের কর্মী ইউসুফ হোসেন ও রাজু আহমেদ মোটরসাইকেলে করে পেট্রলবোমা ও ককটেল নিয়ে তিনমাথা রেলগেটের দিকে যাচ্ছিলেন। তাঁদের গতিবিধি সন্দেহ হলে টহল পুলিশের একটি দল ঝোপগাড়ি এলাকায় মোটরসাইকেল থামিয়ে তাঁদেরকে তল্লাশি করে। এ সময় তাঁদের কাছ থেকে দুটি পেট্রলবোমা ও ১২ টি ককটেল উদ্ধার হয়। ’
রংপুর-ঢাকা মহাসড়কের ঝোপগাড়ি এলাকায় অবরোধ শুরুর পর থেকে প্রায় ১০ টি যানবাহন পোড়ানোর ঘটনা ঘটেছে।এ ছাড়া পুলিশের পৃথক অভিযানে নাশকতায় জড়িত থাকার অভিযোগে আজ বিএনপি-জামায়াতের ১২ নেতা-কর্মীকে গ্রেপ্তার করা হয়েছে।
