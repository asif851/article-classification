
অপরিচ্ছন্ন পরিবেশ, খাবার তৈরিতে মেয়াদোত্তীর্ণ রং ও উপকরণ ব্যবহার, ফাঙাশ পড়া মিষ্টি ও কেক সংরক্ষণ, বিক্রিসহ বিভিন্ন অনিয়মের কারণে চট্টগ্রাম নগরের মিষ্টি ও বেকারি পণ্য তৈরির দুটি প্রতিষ্ঠানকে মোট ১৮ লাখ টাকা জরিমানা করেছেন ভ্রাম্যমাণ আদালত। এ ছাড়া ওজনে কম দেওয়ায় রেয়াজউদ্দিন বাজারের পাঁচ মাংস বিক্রেতাকে ৮০ হাজার টাকা জরিমানা করা হয়েছে। সেখানে পাঁচ কেজি ওজনের বাটখারা পরিমাপ করে তাতে দেড় কেজি কম পাওয়া গেছে। র‌্যাপিড অ্যাকশন ব্যাটালিয়নের (র‌্যাব) নির্বাহী ম্যাজিস্ট্রেট সারওয়ার আলম গতকাল শনিবার দিনভর এসব অভিযান চালান। অভিযানে র‌্যাব-৭–এর উপ–অধিনায়ক মেজর মো. জাহাঙ্গীর আলম, সহকারী পরিচালক জালাল উদ্দিন, চন্দন দেবনাথ ও বিএসটিআইয়ের কর্মকর্তারা উপস্থিত ছিলেন। র‌্যাব সূত্র জানায়, নগরের সাগরিকা রোডে ফ্লেভারসের কারখানায় বেলা সাড়ে তিনটার দিকে অভিযান চালান ভ্রাম্যমাণ আদালত। এ সময় নোংরা পরিবেশ ও মেয়াদোত্তীর্ণ পণ্য ব্যবহারের কারণে আট লাখ টাকা জরিমানা করা হয় প্রতিষ্ঠানটিকে। বিকেল সাড়ে পাঁচটার দিকে বাকলিয়ায় ফুলকলির কারখানায় অভিযান চালান একই ভ্রাম্যমাণ আদালত। অভিযানে খাবার উৎপাদনে মেয়াদোত্তীর্ণ রং ব্যবহার ও ফাঙাশ পড়া কেক-মিষ্টি বিক্রির জন্য সংরক্ষণ করার অপরাধে প্রতিষ্ঠানটিকে ১০ লাখ টাকা জরিমানা করা হয়। র‌্যাবের নির্বাহী ম্যাজিস্ট্রেট সারওয়ার আলম প্রথম আলোকে বলেন, ফ্লেভারসের কারখানায় খুবই অপরিচ্ছন্ন ও অস্বাস্থ্যকর পরিবেশে খাবার উৎপাদন হচ্ছিল। আর ফুলকলি তাদের খাবারে ক্ষতিকর রং ব্যবহার করছিল। বিভিন্ন অপরাধে এ দুটি প্রতিষ্ঠানকে মোট ১৮ লাখ টাকা জরিমানা করে তাদের সতর্ক করা হয়েছে। এর আগে বেলা সাড়ে ১১টায় রেয়াজউদ্দিন বাজারে অভিযান চালায় র্যাব। অভিযানে দেখা যায়, রেয়াজউদ্দিন বাজারের মাংস বিক্রেতা আলী আকবর পাঁচ কেজির বাটখারায় দেড় কেজি চুরি করছিলেন। তাঁর পাঁচ কেজি ওজনের বাটখারাটি মেপে সাড়ে তিন কেজি পাওয়া গেছে। ওজনে কম দেওয়া ছাড়াও আলী আকবর গরুর মাংসের সঙ্গে মহিষের মাংস মিশিয়ে বিক্রি করছিলেন। এসব অপরাধের কারণে তাঁকে ৫০ হাজার টাকা জরিমানা করা হয়েছে। বাটখারায় কম ওজন পাওয়া যাওয়ায় একই বাজারের আরও চার মাংস বিক্রেতাকে মোট ৩০ হাজার টাকা জরিমানা করা হয়েছে। তাঁরা হলেন শফিকুল ইসলাম, তুহিন মিয়া, আবুল হোসেন ও আবদুল রশিদ।
