
ঢাকা-টাঙ্গাইল মহাসড়কে আবারও তীব্র যানজট। ঘণ্টার পর ঘণ্টা আটকে থেকে দুর্ভোগ পোহাচ্ছে যাত্রীরা। সড়কে খানাখন্দ ও চার লেনের কাজের কারণে যানবাহন ঠিকমতো চলতে পারছে না। এ কারণেই এমন যানজট বলছেন ট্রাফিক পুলিশ।
গতকাল শুক্রবার দিবাগত রাত আড়াইটার দিকে গাজীপুরের কালিয়াকৈর উপজেলার আজমত আলী ফিলিং স্টেশনের কাছে রাস্তায় একটি ট্রাক বিকল হয়ে যায়। যানজট শুরু হয় তখন থেকেই। আজ শনিবার সকাল সাড়ে আটটা পর্যন্ত মির্জাপুর উপজেলার কদিম ধল্যা থেকে কালিয়াকৈরে প্রায় ২০ কিলোমিটার এলাকায় যানজট রয়েছে বলে জানা গেছে।
মির্জাপুরের গোড়াই হাইওয়ে থানার উপপরিদর্শক (এসআই) গোলাম কিবরিয়া জানান, ট্রাকটি আজ সকালে রেকার দিয়ে সরিয়ে নেওয়া হয়েছে। পুলিশ যানবাহনের গতি স্বাভাবিক রাখতে কাজ করছে।
চার লেনে কাজ শুরু হওয়ার পর থেকেই ঢাকা-টাঙ্গাইল মহাসড়কে প্রায়ই যানজট হয়। বিশেষ করে সাপ্তাহিক ছুটির সময় যানজট বাড়ে।
