
পারিবারিক কলহের জেরে স্ত্রীকে কুপিয়ে হত্যা করে স্বামী পালিয়েছেন। কুষ্টিয়ার খোকসা পৌরসভার চরপাড়া এলাকায় এ ঘটনা ঘটেছে। নিহত শারমিন আক্তারের (৩০) বাড়ি একই এলাকায়। স্বামী দেলোয়ার হোসেনের পৈতৃক বাড়ি দক্ষিণ সুনামগঞ্জের কান্দিগাও গ্রামে। তাঁর বাবার নাম মাসুক মিয়া। পুলিশ লাশ উদ্ধার করে ময়নাতদন্তের জন্য কুষ্টিয়া জেনারেল হাসপাতালের মর্গে পাঠিয়েছে।পুলিশ ও স্থানীয় সূত্র জানায়, প্রায় ছয় বছর আগে ঢাকায় একটি তৈরি পোশাক কারখানায় কাজ করতে গিয়ে শারমিন আক্তারের সঙ্গে দেলোয়ার হোসেনের পরিচয় হয়। একপর্যায়ে বিয়ে করেন তাঁরা। এরপর শারমিন স্বামীকে নিয়ে কুষ্টিয়ায় বাবার বাড়িতে ফিরে আসেন। চরপাড়া এলাকায় বাবার সম্পত্তিতে সংসার শুরু করেন। সম্প্রতি দেলোয়ার ঋণ করে একটি ভ্যান কেনেন। এ টাকা পরিশোধ নিয়ে স্বামী-স্ত্রীর মধ্যে প্রায়ই ঝগড়া লাগত। এরই জের ধরে গতকাল বুধবার রাতে শারমিনকে কুপিয়ে হত্যা করেন দেলোয়ার। লাশ বাড়ির রান্নাঘরের পেছনে ফেলে রাখেন। সকালে লাশ দেখে পুলিশে খবর দেন স্থানীয় লোকজন।
খোকসা থানার ভারপ্রাপ্ত কর্মকর্তা (ওসি) বজলুর রহমান বলেন, শরীরের বিভিন্ন জায়গায় ধারালো অস্ত্রের আঘাতের চিহ্ন দেখা গেছে। ওড়না দিয়ে মুখ বাঁধা ছিল। ঘটনার পর থেকে দেলোয়ার পলাতক। লাশ মর্গে পাঠানো হয়েছে। এ ব্যাপারে থানায় হত্যা মামলা হচ্ছে।
