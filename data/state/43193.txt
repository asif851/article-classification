
চট্টগ্রামের রাউজানে কাপ্তাই সড়কের পাহাড়তলী এলাকায় আজ বুধবার গণপিটুনিতে সুমন ও মোজাম্মেল নামে দুজন নিহত হয়েছেন।
ঘটনা সম্পর্কে প্রত্যক্ষদর্শী ও পুলিশের ভাষ্যমতে, আজ সকাল সাড়ে ১০টার দিকে রাউজানের বাগুয়ান ইউনিয়নের লাম্বুরহাট এলাকায় আওয়ামী লীগ-সমর্থিত ইউনিয়ন পরিষদের (ইউপি) সদস্য আবদুল খালেককে লক্ষ্য করে ছড়রা গুলি চালায় দুই সন্ত্রাসী। এতে তিনি গুলিবিদ্ধ হন। পরে তাঁকে চট্টগ্রাম মেডিকেল কলেজ হাসপাতালে পাঠানো হয়।
ইউপি সদস্যকে গুলি চালানোর খবর পেয়ে স্থানীয়রা জড়ো হয়ে অবরোধ সৃষ্টি করে। তাঁরা ওই দুজনকে ধাওয়া দেন। একপর্যায়ে স্থানীয় জনতা ওই দুজনকে কাপ্তাই সড়কের পাহাড়তলী এলাকায় ধরে পিটুনি দেয়। এতে ঘটনাস্থলেই ওই দুজনের মৃত্যু হয়।
চট্টগ্রাম জেলা পুলিশ সুপার এ কে এম হাফিজ আকতার প্রথম আলো ডটকমকে বলেন, সন্ত্রাসীরা একজন ইউপি সদস্যকে গুলি করে পালিয়ে যাওয়ার সময় উত্তেজিত জনতার কবলে পড়েন। গণপিটুনিতে দুজনের মৃত্যু হয়। পুলিশ ওই ঘটনার কারণ জানার চেষ্টা করছে বলে তিনি জানান।
