
লালমনিরহাটে সংবাদপত্রের পরিবেশক সাজিদ আলমকে হুমকি দেওয়া হয়েছে বলে অভিযোগ পাওয়া গেছে। এ ঘটনায় তিনি ঠিকাদার ও একটি দৈনিকের কুড়িগ্রামের নিজস্ব প্রতিবেদক মোল্লা হারুন উর রশিদের বিরুদ্ধে সদর থানায় গত বুধবার জিডি করেছেন।জিডিতে উল্লেখ করা হয়, বুধবার পত্রিকাটিতে গণপূর্ত কুড়িগ্রামের রাজীবপুর থানার তিনটি প্যাকেজের ঠিকাদারি কাজের দরপত্র বিজ্ঞপ্তি প্রকাশিত হয়। ব্যবসায়িক প্রয়োজনে কুড়িগ্রাম ও রংপুর জেলায় পত্রিকাটির সব কপি তিনি (মোল্লা হারুন উর রশিদ) আগাম কিনে নিতে চান। এ জন্য পরিবেশক সাজিদ আলমকে তিন গুণ দাম দেওয়ার প্রস্তাব দেন। এতেও রাজি না হওয়ায় তিনি পরিবেশককে দেখে নেওয়ার হুমকি দেন।মোল্লা হারুন উর রশিদ বলেন, ‘আমি সাংবাদিকতার পাশাপাশি ঠিকাদারি ব্যবসা করি। এ কারণে তাঁর (সাজিদ আলম) কাছে সহায়তা চেয়েছিলাম। তবে তাঁকে হুমকি-ধমকি দিইনি।’বুধবার আমাদের সময় পত্রিকায় কুড়িগ্রাম গণপূর্ত বিভাগের বিজ্ঞপ্তি প্রকাশিত হয়। রাজীবপুর থানা চত্বরে মাটি ভরাটের কাজ, রাজীবপুর থানার মোটর গ্যারেজ নির্মাণকাজ ও থানার অভ্যন্তরে গ্যারেজের জন্য আরসিসি রাস্তা নির্মাণকাজ। এসব কাজ ২০১৫-১৬ অর্থবছরের বলে উল্লেখ করা হয়।
