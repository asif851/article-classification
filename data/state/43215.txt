
মারামারি ও অগ্নিসংযোগের মামলায় লক্ষ্মীপুরের রামগতি পৌরসভার জাতীয় পার্টির (জাপা) মেয়র প্রার্থী আজাদ উদ্দিন চৌধুরীকে কারাগারে পাঠানোর আদেশ দিয়েছেন আদালত। আজ রোববার দুপুরে লক্ষ্মীপুরের জ্যেষ্ঠ বিচারিক হাকিমের আমলি আদালতের বিচারক মো. মনির হোসেন এ আদেশ দেন।
ওই মামলার অভিযোগে জানা যায়, রামগতি আসলপাড়া গ্রামে চাঁদার দাবিতে বসতবাড়িতে অগ্নিসংযোগ, লুটপাট ও পিটিয়ে কয়েকজনকে আহত করা হয়। এ ঘটনায় আসলপাড়া গ্রামের বাসিন্দা ফরিদ উদ্দিন বাদী হয়ে ২০১৩ সালের ১৮ মার্চ রামগতি থানায় একটি মামলা করেন। মামলায় আজাদ উদ্দিন চৌধুরী ও আওয়ামী লীগের সাবেক সাংগঠনিক সম্পাদক আবু নাছেরসহ ৮৩ জনের নাম উল্লেখ করে আরও কয়েকজনকে অজ্ঞাত আসামি করা হয়।আসামি পক্ষের আইনজীবী রহমত উল্যাহ বিপ্লব বলেন, ওই মামলায় রোববার আদালতে জামিনের জন্য আবেদন করেন আজাদ উদ্দিন চৌধুরী ও আওয়ামী লীগের সাবেক সাংগঠনিক সম্পাদক আবু নাছের। পরে আদালত তাঁদের জামিন না মঞ্জুর করে কারাগারে পাঠানোর নির্দেশ দিয়েছেন। এ মামলায় দীর্ঘদিন তাঁরা জামিনে ছিলেন।রামগতি উপজেলা নির্বাচন কর্মকর্তা জাকির মাহমুদ বলেন, ওই মামলায় দোষী প্রমাণিত না হওয়া পর্যন্ত আজাদ উদ্দিন চৌধুরীর নির্বাচন করতে কোনো বাধা নেই।
