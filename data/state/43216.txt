
বিএনপি চেয়ারপারসন খালেদা জিয়াকে রাস্তায় না নেমে ২০১৯ সালের নির্বাচনের জন্য প্রস্তুত হতে বলেছেন স্বাস্থ্যমন্ত্রী মোহাম্মদ নাসিম। গুপ্তহত্যার জন্যও খালেদা জিয়াকে দায়ী করেছেন আওয়ামী লীগের সভাপতিমণ্ডলীর এই সদস্য।
আজ শুক্রবার সন্ধ্যায় চট্টগ্রামে স্বাধীনতা চিকিৎসক পরিষদ (স্বাচিপ) আয়োজিত চিকিৎসক সমাবেশ ও ইফতার মাহফিলে প্রধান অতিথির বক্তব্যে মোহাম্মদ নাসিম এসব কথা বলেছেন।গতকাল বৃহস্পতিবার রাজধানীতে মুক্তিযোদ্ধাদের সম্মানে আয়োজিত এক ইফতার অনুষ্ঠানে দেশ রক্ষায় জনগণকে বাঘ ও সিংহের ভূমিকা নেওয়ার আহ্বান জানিয়েছেন বিএনপির চেয়ারপারসন খালেদা জিয়া। তিনি বলেন, ‘আমি আপনাদের সঙ্গে সব সময় আছি, থাকব। রাস্তায় যেতে বললে এখনো রাস্তায় নামার মতো সাহস ও ক্ষমতা রাখি।’
স্বাস্থ্যমন্ত্রী বলেন, খালেদা জিয়া গতকালকে (বৃহস্পতিবার) বলেছেন তিনি আবার মাঠে নামবেন। ম্যাডাম খালেদা জিয়া, আপনার রাস্তায় নামার কোনো দরকার নেই। রাস্তায় নেমে আপনি আওয়ামী লীগকে হঠাতে পারবেন না। জ্বালাও-পোড়াও বন্ধ করেছেন। এখন গুপ্ত হত্যা শুরু করেছেন। লাভ কিছু হয়নি। বরং আপনি ২০১৯ সালে নির্বাচনের জন্য প্রস্তুত হন। নির্বাচনের মাঠে আপনার সঙ্গে দেখা হবে। ইনশা আল্লাহ সে নির্বাচনে আমরা আবার বিজয় লাভ করব। নগরের পাঁচলাইশের একটি কমিউনিটি সেন্টারে অনুষ্ঠিত ইফতার মাহফিলে বিশেষ অতিথি ছিলেন গণপূর্তমন্ত্রী মোশাররফ হোসেন, সিটি মেয়র আ জ ম নাছির উদ্দীন, সাংসদ জিয়াউদ্দিন আহমেদ ও আওয়ামী লীগের স্বাস্থ্য ও জনসংখ্যাবিষয়ক সম্পাদক বদিউজ্জামান ভূঁইয়া।
ইফতার মাহফিলে আসার আগে স্বাস্থ্যমন্ত্রী গণপূর্তমন্ত্রী ও সাংসদ জিয়াউদ্দিন আহমেদকে নিয়ে মেডিকেল বিশ্ববিদ্যালয়ের জন্য জায়গা দেখতে চট্টগ্রাম মেডিকেল কলেজ ক্যাম্পাস পরিদর্শন করেন। পরে তিনি ইফতার মাহফিলে চট্টগ্রাম মেডিকেল বিশ্ববিদ্যালয় ক্যাম্পাসের পাশেই বিশ্ববিদ্যালয় হওয়ার ঘোষণা দেন।
স্বাস্থ্যমন্ত্রী বলেন, প্রায় এক বছর আগে আমি চট্টগ্রামে ঘোষণা করেছিলাম এখানে মেডিকেল বিশ্ববিদ্যালয় হবে। আজ তা বাস্তবায়ন হতে যাচ্ছে। আমরা জায়গা দেখেছি। চট্টগ্রাম মেডিকেল কলেজের পাশে যে জায়গা আছে সে জায়গায় ইনশা আল্লাহ চট্টগ্রাম মেডিকেল বিশ্ববিদ্যালয়ের কাজ শুরু হতে যাচ্ছে খুব তাড়াতাড়ি।
মোহাম্মদ নাসিম আরও বলেন, চট্টগ্রাম মেডিকেল বিশ্ববিদ্যালয়ের জন্য একজন নতুন উপাচার্যের নাম ঘোষণা করা হবে। যিনি এই বিশ্ববিদ্যালয়ের প্রকল্প পরিচালক হিসেবেও কাজ করবেন। গণপূর্তমন্ত্রী মোশাররফ হোসেনের তত্ত্বাবধানে ভবনের কাজ শুরু হবে। একাডেমিক ভবন, হোস্টেলসহ কয়েক হাজার কোটি টাকার কাজ হবে।
চট্রগ্রাম মেডিকেল কলেজ হাসপাতালে এমআরআই এবং সিটি স্ক্যান মেশিন দেওয়ার আশ্বাস দিয়ে স্বাস্থ্যমন্ত্রী বলেন, শিগগির মেশিন আসবে। সেগুলো বসানো হবে। কিন্তু সেবা দিতে হবে। আমি চাই সেবা দেবেন। মোশাররফ ভাই (গণপূর্তমন্ত্রী) বলেছেন ক্লিনিকে সেবা দিলে হবে না। চট্টগ্রাম মেডিকেল কলেজ হাসপাতালে সেবা দিতে হবে। এর আগে বিশেষ অতিথির বক্তব্যে গণপূর্তমন্ত্রী মোশাররফ হোসেন বলেন, এমআরআই ও সিটি স্ক্যান মেশিন দিতে স্বাস্থ্যমন্ত্রী দ্বিধা করবেন বলে মনে হয় না। কিন্তু এগুলোর যত্ন নিতে হবে। হাসপাতাল পরিচ্ছন্ন রাখতে হবে। সেবাও দিতে হবে। কয়েক দিন সরকারি হাসপাতালে ভর্তি থাকার পর আপনাদের প্রাইভেট ক্লিনিকে রোগীকে চলে যেতে বলবেন না। এটা আপনারা করবেন না। সিটি মেয়র আ জ ম নাছির উদ্দীন বলেন, চট্টগ্রাম মেডিকেল কলেজ হাসপাতালে রোগীর চাপ অনেক বেশি। সে অনুযায়ী অনেক সমস্যা রয়েছে। সমস্যাগুলো সমাধানের জন্য চেষ্টাও করা হচ্ছে।
স্বাচিপ চট্টগ্রাম জেলা ও চট্টগ্রাম মেডিকেল কলেজ শাখা আয়োজিত ওই সমাবেশে সভাপতিত্ব করেন জেলা কমিটির আহ্বায়ক শেখ শফিউল আজম। বিএমএ চট্টগ্রামের সাধারণ সম্পাদক মোহাম্মদ শরীফের সঞ্চালনায় এতে অতিথি হিসেবে আরও বক্তব্য দেন দক্ষিণ জেলা আওয়ামী লীগের সভাপতি মোছলেম উদ্দিন আহমেদ, স্বাচিপ কেন্দ্রীয় কমিটির সভাপতি এম ইকবাল আর্সলান, মহাসচিব এম এ আজিজ, বিএমএ চট্টগ্রাম শাখার সভাপতি মুজিবুল হক খান, স্বাচিপ চট্টগ্রাম মেডিকেল কলেজ শাখার সদস্যসচিব নাসির উদ্দিন মাহমুদ, বিএমএর যুগ্ম সম্পাদক ফয়সাল ইকবাল চৌধুরী, বিএমএর সাবেক সহসভাপতি নুরুল ইসলাম, আরিফুল আমিন প্রমুখ বক্তব্য দেন।
আরও পড়ুন: 
এখনো রাস্তায় নামার ক্ষমতা রাখি: খালেদা
