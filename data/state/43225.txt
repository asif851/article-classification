
রাজধানীর আয়েশা মেমোরিয়াল হাসপাতাল এখন থেকে ইউনিভার্সেল মেডিকেল কলেজ হাসপাতাল। চিকিৎসা সেবার পাশাপাশি শিক্ষা কার্যক্রম যুক্ত করেছে প্রতিষ্ঠানটি। রাজধানীর রাওয়া কনভেনশন হলে আজ মঙ্গলবার দুপুরে এক সংবাদ সম্মেলনে নাম পরিবর্তনের এই ঘোষণা দেওয়া হয়।
সংবাদ সম্মেলনে হাসপাতালটির নতুন নাম ঘোষণা করেন এর চেয়ারম্যান প্রীতি চক্রবর্তী। পরে লিখিত বক্তব্য উপস্থাপন করেন প্রতিষ্ঠানটির ব্যবস্থাপনা পরিচালক আশীষ কুমার চক্রবর্তী।
এতে বলা হয়, দীর্ঘ ১২ বছর ধরে নিবিড় স্বাস্থ্যসেবা দিয়ে চিকিৎ​সা ক্ষেত্রে এই হাসপাতালটি নিজের সুস্পষ্ট একটা অবস্থান তৈরি করেছে। নতুন করে শিক্ষা কার্যক্রম শুরুর মধ্য দিয়ে চিকিৎ​সক তৈরি করা ছাড়াও স্বাস্থ্যসেবিকা তৈরির লক্ষ্যে গড়ে তোলা হবে ইউনিভার্সেল নার্সিং ইনস্টিটিউট।
ইতিমধ্যে আয়েশা মেমোরিয়াল কার্ডিয়াক হাসপাতালের কার্যক্রম শুরু হলেও হৃদ্‌রোগের আরও উন্নত ​চিকিৎ​সা সেবার অঙ্গীকার নিয়ে শিগগিরই এর নাম পরিবর্তন করে ইউনিভার্সেল কার্ডিয়াক হাসপাতাল চালু করা হ​বে।
সংবাদ সম্মেলনে আরও বলা হয়, বিশ্বমানের স্বাস্থ্য পরি সেবার লক্ষ্যে ২৫০ শয্যাবিশিষ্ট এই হাসপাতালে অত্যাধুনিক প্রযুক্তি, চিকিৎসা বিজ্ঞানের সর্বাধুনিক যন্ত্রপাতি এবং বিশেষজ্ঞ চিকিৎসক নিশ্চিত করা হয়েছে। সেই সঙ্গে রয়েছে হেমোডায়ালাইসিস এবং রোগী পরিবহনের জন্য অত্যাধুনিক আইসিইউ অ্যাম্বুলেন্স ও আইসিইউ হেলিকপ্টার।
সংবাদ সম্মেলনে অন্যান্যের মধ্যে হাসপাতালের পরামর্শক চিকিৎসক এবিএম সাঈদ হোসেন এবং ইউনিভার্সেল মেডিকেল কলেজের অধ্যক্ষ সাজ্জাদুর রহমান উপস্থিত ছিলেন।
আয়েশা মেমোরিয়াল হাসপাতাল ১৯৯৭ সালে প্রতিষ্ঠিত হলেও ২০০৪ সালে এর মালিকানা পরিবর্তন হয়।
