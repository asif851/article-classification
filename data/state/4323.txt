
রাজধানীর পলাশী মোড়ের পাশে আজ বৃহস্পতিবার ভোরে মো. রানা নামের এক ভ্যানচালককে গুলি করে তাঁর কাছ থেকে ফলবোঝাই ভ্যান ছিনিয়ে নিয়ে গেছে দুর্বৃত্তরা।
গুরুতর অবস্থায় তাঁকে ঢাকা মেডিকেল কলেজ হাসপাতালে ভর্তি করা হয়েছে। হাসপাতালে চিকিত্সাধীন রানা বলেন, তিনি ভোরে বাদামতলী ফলের আড়ত থেকে আম, কাঁঠাল, আঙুরসহ বিভিন্ন ফল নিয়ে মোহাম্মদপুর টাউনহল বাজারে যাচ্ছিলেন। ভোর পাঁচটার দিকে পলাশী বাজারের কাছে পৌঁছালে চার-পাঁচজন যুবক ভ্যানের গতিরোধ করে। তারা ফলবোঝাই ভ্যান ছিনিয়ে নেওয়ার চেষ্টা করলে রানা বাধা দেন। একপর্যায়ে যুবকেরা গুলি করে ভ্যান ছিনিয়ে নিয়ে যায়।
ঢাকা মেডিকেল কলেজ হাসপাতাল পুলিশ ক্যাম্পের দায়িত্বে থাকা পরিদর্শক মোজাম্মেল হক ঘটনার সত্যতা নিশ্চিত করে বলেন, বিষয়টি শাহবাগ থানায় জানানো হয়েছে।
