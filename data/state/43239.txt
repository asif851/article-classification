
কুমিল্লার দাউদকান্দি উপজেলার জিংলাতলি এলাকায় যাত্রীবাহী বাস রাস্তার পাশের খাদে পড়ে ছয়জন নিহত হয়েছে। আহত হয়েছে কমপক্ষে ২৭ জন।
আজ শনিবার ভোর সাড়ে চারটার দিকে ঢাকা-চট্টগ্রাম মহাসড়কে এ দুর্ঘটনা ঘটে। নিহত ব্যক্তিদের নামপরিচয় জানা যায়নি।
কুমিল্লা অঞ্চলের মহাসড়ক পুলিশ সুপার (এসপি) মো. রেজাউল করিমের ভাষ্য, ঝুমুর পরিবহনের বাসটি নীলফামারীর ডিমলা থেকে কুমিল্লার দিকে আসছিল। জিংলাতলিতে এসে বাসটি উল্টে রাস্তার পাশে খাদে পড়ে যায়। ঘন কুয়াশার কারণে এ দুর্ঘটনা ঘটতে পারে বলে প্রাথমিকভাবে ধারণা করা হচ্ছে।
এসপি রেজাউল জানান, ঘটনাস্থলে পাঁচজন নিহত হয়েছেন। হাসপাতালে নেওয়ার পথে আরও একজন মারা যান। আহত ব্যক্তিরা গৌরীপুর উপজেলা স্বাস্থ্য কমপ্লেক্স ও ঢাকা মেডিকেল কলেজ হাসপাতালে চিকিৎসাধীন।
লাশ ইলিয়টগঞ্জ মহাসড়ক হাইওয়ে ফাঁড়িতে রাখা হয়েছে।
