
আন্তর্জাতিক পণ্য পরিবহন ও সরবরাহকারী প্রতিষ্ঠান নরডিক এক্সপ্রেস লিমিটেডের ঢাকার কার্যালয়ের ১৩০ জন কর্মকর্তা-কর্মচারীকে ছাঁটাই করা হয়েছে। আজ বুধবার বেলা তিনটার দিকে এ-সংক্রান্ত নোটিশ দিয়েছে কর্তৃপক্ষ।
কর্মীদের অভিযোগ, তাঁদের প্রাপ্য আর্থিক সুবিধা দেওয়া হচ্ছে না। এর প্রতিবাদে বনানীতে অবস্থিত নরডিক এক্সপ্রেসের কার্যালয়ে মালিকপক্ষকে ঘেরাও করে বিক্ষোভ করছেন তাঁরা।
নরডিক এক্সপ্রেসের গ্রাহক শাখার নির্বাহী আবদুল বাসেত প্রথম আলোকে বলেন, টিএনটি এক্সপ্রেসের বাংলাদেশের কার্যালয়ে কর্মীসংখ্যা ছিল ৩৫০ জন। পরে এর মালিকানা কিনে নেয় নরডিক এক্সপ্রেস। বাংলাদেশে প্রতিষ্ঠানটির ফ্র্যাঞ্চাইজি ইস্টকোস্ট গ্রুপ। কোনো কর্মীকে ছাঁটাই না করার আশ্বাস পেয়ে ২০১৬ সালের ১ নভেম্বর থেকে তাঁরা নরডিকের হয়ে কাজ করতে থাকেন। কিন্তু পরবর্তী সময়ে প্রায় অর্ধেক কর্মী চাকরি ছেড়ে দেন অথবা চাকরি ছেড়ে দিতে বাধ্য হন। বর্তমানে নরডিকের ঢাকার কার্যালয়ে ১৭০ জন কর্মকর্তা-কর্মচারী রয়েছেন।
আবদুল বাসেত জানান, আজ বিকেলে ১৩০ জনকে ছাঁটাইয়ের নোটিশ দেওয়া হয়। জানানো হয়, দুই বছরের বেশি সময় ধরে যাঁরা চাকরি করছেন, তাঁদের প্রতি দুই বছরের জন্য একটি মূল বেতনের সমান অর্থ দেওয়া হবে। এর চেয়ে কম সময় যাঁরা চাকরি করছেন, তাঁদের কোনো আর্থিক সুবিধা দেওয়া হবে না। এর পরপরই বিক্ষোভ শুরু করেন নরডিকের ছাঁটাই হওয়া কর্মকর্তা-কর্মচারীরা। তাঁরা নরডিকের মানবসম্পদ বিভাগের ব্যবস্থাপক ইফতেখারুল আলমকে অবরুদ্ধ করে রেখেছেন।
ঘটনাস্থলে রয়েছে বনানী থানার উপপরিদর্শক (এসআই) আশরাফুল আলমের নেতৃত্বে একটি দল। আশরাফুল প্রথম আলোকে বলেন, পুরো বিষয় নিয়ে মালিকপক্ষের সঙ্গে আলোচনা চলছে।
