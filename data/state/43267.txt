
জিয়া চ্যারিটেবল ট্রাস্ট দুর্নীতি মামলার তদন্ত কর্মকর্তাকে পুনরায় জেরা করার অনুমতি দিয়েছেন আদালত। আজ খালেদা জিয়ার আবেদনের পরিপ্রেক্ষিতে ঢাকার বিশেষ জজ আদালত-৫ এর বিচারক আক্তারুজ্জামান এ আদেশ দেন।
খালেদা জিয়ার আইনজীবী সানাউল্লাহ মিয়া প্রথম আলোকে বলেন, দুর্নীতির অভিযোগে জিয়া অরফানেজ ট্রাস্ট ও জিয়া চ্যারিটেবল ট্রাস্ট মামলায় আজ খালেদা জিয়ার আদালতে হাজির হওয়ার দিন ছিল। এরই ধারাবাহিকতায় বেলা ১১টার দিকে তিনি হাজির হন। দুপুরের দিকে তিনি আদালত ত্যাগ করেন। আদালত মামলা দুটির পরবর্তী শুনানির জন্য ১৫ জুন তারিখ ধার্য করেছেন।
আদালত সূত্র জানায়, জিয়া চ্যারিটেবল ট্রাস্ট মামলায় আজ খালেদা জিয়ার অসমাপ্ত বক্তব্য উপস্থাপনের কথা ছিল। আর জিয়া অরফানেজ ট্রাস্ট দুর্নীতি মামলায় খালেদা জিয়ার আত্মপক্ষ সমর্থনের শুনানি পর্যায়ে রয়েছে।
পুরান ঢাকার বকশীবাজারে আলিয়া মাদ্রাসাসংলগ্ন মাঠে স্থাপিত অস্থায়ী ঢাকার বিশেষ জজ আদালত-৫ এর বিচারক আক্তারুজ্জামানের আদালতে মামলা দুটির বিচারকাজ চলছে। মামলা দুটি করেছে দুর্নীতি দমন কমিশন (দুদক)। এর মধ্যে ২ কোটি ১০ লাখ ৭১ হাজার ৬৭১ টাকা আত্মসাতের অভিযোগে করা জিয়া অরফানেজ ট্রাস্ট মামলায় আসামি হলেন খালেদা জিয়া, তাঁর বড় ছেলে বিএনপির সিনিয়র ভাইস চেয়ারম্যান তারেক রহমানসহ ছয়জন। তারেক রহমানের বিরুদ্ধে ইতিমধ্যে গ্রেপ্তারি পরোয়ানা জারি করেছেন আদালত।আর ৩ কোটি ১৫ লাখ ৪৩ হাজার টাকা আত্মসাতের অভিযোগে করা জিয়া চ্যারিটেবল ট্রাস্ট মামলায় আসামি হলেন খালেদা জিয়াসহ চারজন।
