
জিয়া অরফানেজ ট্রাস্ট দুর্নীতি মামলায় বিএনপির চেয়ারপারসন খালেদা জিয়ার কারাদণ্ড আরও বাড়াতে আপিল আবেদন করেছে দুর্নীতি দমন কমিশন (দুদক)। আজ রোববার দুদকের আইনজীবী খুরশীদ আলম খান হাইকোর্টের সংশ্লিষ্ট শাখায় এ আবেদন দায়ের করেন।
পরে খুরশীদ আলম খান প্রথম আলোকে বলেন, ‘বয়স ও সামাজিক অবস্থার কথা বিবেচনা করে খালেদা জিয়ার পাঁচ বছর কারাদণ্ডের যে রায় দেওয়া হয়েছে, তাতে আমরা সংক্ষুব্ধ। কারণ, খালেদা জিয়া এ মামলার প্রধান আসামি। একই মামলার অন্য আসামিদের যেখানে ১০ বছর কারাদণ্ড দেওয়া হয়েছে, সেখানে তাঁর পাঁচ বছরের এই কারাদণ্ডের রায় আইনের সঙ্গে সাংঘর্ষিক। তাঁর সাজার মেয়াদ বাড়ানোর জন্যই আমরা উচ্চ আদালতে এই আবেদন করেছি। আগামী বুধবার এ বিষয়টি আদালতের নজরে আনা হবে।’
গত ৮ ফেব্রুয়ারি জিয়া অরফানেজ ট্রাস্ট দুর্নীতি মামলায় আদালত বিএনপির চেয়ারপারসন খালেদা জিয়াকে পাঁচ বছরের কারাদণ্ড দেন। ১২ মার্চ হাইকোর্ট চারটি দিক বিবেচনায় নিয়ে খালেদা জিয়াকে চার মাসের জামিন দেন। এই জামিন স্থগিত চেয়ে দুদক ও রাষ্ট্রপক্ষ পৃথক আবেদন করে। ১৯ মার্চ বিএনপির চেয়ারপারসনের জামিন আদেশ ৮ মে পর্যন্ত স্থগিত করেন সুপ্রিম কোর্টের আপিল বিভাগ। পক্ষগুলোকে আপিলের সংক্ষিপ্ত সার জমা দিতে সময় বেঁধে দিয়ে ওই দিন শুনানির জন্য দিন রেখেছেন আপিল বিভাগ।
