
বগুড়া শহরের তিনমাথার নিরালা ফিলিং স্টেশন এলাকায় আজ বৃহস্পতিবার একটি ট্রাকে দুর্বৃত্তদের ছোড়া পেট্রলবোমায় দুজন নিহত হয়েছেন। ঢাকা-রংপুর মহাসড়কে এ ঘটনায় আহত হয়েছেন একজন। আশঙ্কাজনক অবস্থায় তিনি বগুড়ার শহীদ জিয়াউর রহমান মেডিকেল কলেজ হাসপাতালে চিকিৎসাধীন।নিহত দুজন হলেন বগুড়ার শিবগঞ্জ উপজেলার বন্তেঘড়ি গ্রামের আফজাল হোসেনের ছেলে পান ব্যবসায়ী শহীদুল ইসলাম (৩৮) এবং ট্রাকের চালক ঝিনাইদহের শৈলকুপা উপজেলার শ্রীরামপুর গ্রামের  ইমরান হোসেন (২০)। আহত পান ব্যবসায়ী মামুনুর রশীদের বাড়ি দিনাজপুরের নবাবগঞ্জে।ট্রাকে আগুন লাগার পর হাসপাতালে নেওয়ার পথে শহীদুল মারা যান এবং দুপুর সাড়ে ১২টার দিকে শহীদ জিয়াউর রহমান মেডিকেল কলেজ হাসাপাতালে চিকিৎসাধীন অবস্থায় পলাশ মারা যান।শহীদ জিয়াউর রহমান মেডিকেল কলেজ পুলিশ ফাঁড়ির উপপরিদর্শক (এসআই) শাহ আলম ঘটনার সত্যতা নিশ্চিত করেছেন।
বগুড়া সদর থানার ভারপ্রাপ্ত কর্মকর্তা (তদন্ত) নূরে আলম সিদ্দিকীর ভাষ্য, আজ ভোর পৌনে পাঁচটার দিকে বগুড়ার নিরালা ফিলিং স্টেশন এলাকায় দুর্বৃত্তরা একটি ট্রাকে পেট্রলবোমা ছোড়ে। এতে পানবোঝাই ট্রাকটির চালক নিয়ন্ত্রণ হারালে ট্রাকটি রাস্তায় দাঁড়িয়ে থাকা অন্য চারটি বাসের সঙ্গে ধাক্কা লাগালে বাসগুলোতেও আগুন ধরে যায়। ট্রাকটি পান নিয়ে ঝিনাইদহের শেখেরহাট থেকে দিনাজপুরের নবাবগঞ্জে যাচ্ছিল। আগুনে ট্রাকের চালক ও পান ব্যবসায়ীর গায়ে আগুন ধরে যায়।
