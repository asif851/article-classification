
২৬ বছর পর হরতালে চট্টগ্রাম আদালতে মামলার শুনানিতে অংশ নেওয়ার সিদ্ধান্ত নিয়েছেন আইনজীবীরা। আজ মঙ্গলবার বেলা একটায় চট্টগ্রাম জেলা আইনজীবী সমিতির সম্মেলন কক্ষে সমিতির সাবেক সভাপতি, সাধারণ সম্পাদক এবং বিভিন্ন রাজনৈতিক মতাদর্শে বিশ্বাসী জ্যেষ্ঠ আইনজীবীরা এ সিদ্ধান্ত নেন।
আইনজীবী সমিতির সাধারণ সম্পাদক এনামুল হক বিষয়টি নিশ্চিত করে বলেন, হরতালে প্রতিদিন বেলা দুইটা থেকে আদালতের কার্যক্রম চলবে।
এর আগে বেলা সোয়া ১১টার দিকে হরতালে আদালতের কার্যক্রমে অংশ নেওয়া না-নেওয়া নিয়ে আওয়ামীপন্থী ও বিএনপিপন্থী আইনজীবীদের মধ্যে হাতাহাতি হয়। সকাল ১০টা থেকে দুই পক্ষ আদালত প্রাঙ্গণে পাল্টাপাল্টি স্লোগান দিয়ে বিক্ষোভ মিছিল শুরু করে। একপর্যায়ে বেলা সোয়া ১১টার দিকে দুই পক্ষ নতুন আদালত ভবনের সামনে অবস্থান নেয়। এ সময় দুই পক্ষের মধ্যে প্রায় ১০ মিনিট হাতাহাতি হয়।
চট্টগ্রাম আদালতে আইনজীবীদের হাতাহাতি
ঘটনার সত্যতা নিশ্চিত করে নগর পুলিশের অতিরিক্ত উপকমিশনার (প্রসিকিউশন) কাজী মুস্তাকী ইবনে মিনান প্রথম আলোকে জানান, সকালে হরতালে মামলার কার্যক্রমে অংশগ্রহণ নিয়ে আওয়ামী ও বিএনপিপন্থি আইনজীবীরা বিক্ষোভ মিছিল করে। পরে দুই পক্ষের মধ্যে হাতাহাতি হয়। পুলিশ গিয়ে পরিস্থিতি শান্ত করে। আদালত প্রাঙ্গণে অতিরিক্ত পুলিশ আছে।
কাজী মুস্তাকি ইবনে মিনান জানান, সকাল ১০টা থেকে চট্টগ্রাম মহানগর দায়রা জজ, জেলা ও দায়রা জজ, মুখ্য মহানগর হাকিমসহ বেশ কয়েকজন বিচারক এজলাসে ওঠেন। এ সময় সরকারপক্ষের কৌঁসুলিরা উপস্থিত থাকলেও সাধারণ কোনো আইনজীবী শুনানিতে অংশ নেননি। পরে বিচারকেরা কয়েকটি মামলার পরবর্তী ধার্যদিনের আদেশ দিয়ে এজলাস থেকে নেমে যান। এর আগে বিচারকেরা এজলাসে উঠেছেন খবর পেয়ে বিএনপিপন্থী আইনজীবীরা গিয়ে এজলাসের সামনে বিক্ষোভ শুরু করেন।
দুপুর ১২টা পর্যন্ত নতুন আদালত ভবনের সামনে দুই পক্ষ অবস্থান নিয়ে পাল্টাপাল্টি স্লোগান দেয়। কিছুক্ষণ পর পর দুই গ্রপের মধ্যে উত্তেজনা দেখা দেয়। পরে পরিস্থিতি শান্ত হয়।
চট্টগ্রাম জেলা আইনজীবী সমিতির সিদ্ধান্ত অনুযায়ী যে দলই হরতাল ডাকুক না কেন, কোনো আইনজীবী শুনানিতে অংশ নেন না। ১৯৮৯ সালে সর্বসম্মতিক্রমে বার এ সিদ্ধান্ত নেয়। ২৬ বছর পর গতকাল সোমবার বেশ কয়েকজন বিচারক প্রথমবারের মতো হরতালে এজলাসে বসেন। তাঁদের বিএনপিপন্থী আইনজীবীদের বিক্ষোভের মুখে পড়তে হয়। একপর্যায়ে শুনানি না করেই বিচারকেরা এজলাসকক্ষ ত্যাগ করেন। এ নিয়ে দুদিন ধরে উত্তেজনার পরে আজ সিদ্ধান্তের বদল হলো। হরতালে মামলার শুনানিতে অংশ নেওয়ার সিদ্ধান্ত নিলেন আইনজীবীরা।
আদালতের কার্যক্রমে অংশ নেওয়ার বিষয়ে সিদ্ধান্ত নিতে আজ বেলা দুইটা পর্যন্ত জেলা আইনজীবী সমিতিকে সময় বেঁধে দিয়েছেন আওয়ামীপন্থী আইনজীবীরা। আজ আদালতে এ নিয়ে হাতাহাতির ঘটনা ঘটে।
