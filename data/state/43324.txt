
পুলিশের অভিযান, চারদিকে কড়া নিরাপত্তা আয়োজন, তল্লাশিচৌকি, টহল—তা সত্ত্বেও রাজধানীতে হঠাৎ বেড়েছে ছিনতাইকারীদের দৌরাত্ম্য। রাজপথে রিকশাযাত্রীর ব্যাগ টান দিয়ে নিয়ে যাওয়া থেকে গাড়ি থামিয়ে গুলি করে টাকা ছিনতাইয়ের ঘটনা যেমন ঘটছে, অলিগলিতে দিনের বেলায়ও অস্ত্রধারীদের সামনে পড়ে অর্থকড়ি খুইয়ে বাড়ি ফিরতে হচ্ছে মানুষকে। যানজটে আটকে থাকা অবস্থায় সিএনজিচালিত অটোরিকশার ছাদ কেটে মুঠোফোন, জিনিসপত্র কেড়ে নিয়ে যাওয়ার ঘটনাও ঘটছে অহরহ।তবে এসব ঘটনার বেশির ভাগ ক্ষেত্রেই কোনো মামলা হচ্ছে না। খোয়া যাওয়া মুঠোফোন, পরিচয়পত্র, ব্যাংকের কার্ড ইত্যাদি ফেরত পেতে আনুষ্ঠানিকতা পূরণের জন্য থানায় গিয়ে হারিয়েছে মর্মে সাধারণ ডায়েরি (জিডি) করেন বেশির ভাগ ভুক্তভোগী।গতকাল বৃহস্পতিবার দুপুরে রাজধানীর হাজারীবাগে একটি আন্তর্জাতিক বেসরকারি সংস্থার (এনজিও) গাড়ি থামিয়ে কর্মকর্তাকে গুলি করে পাঁচ লাখ টাকা ছিনিয়ে নিয়েছে দুর্বৃত্তরা। আগের দিন সন্ধ্যায় ধানমন্ডিতে ছিনতাইয়ের কবলে পড়েন বিবিসি বাংলার একজন উপস্থাপক। তিনি রিকশায় করে যাচ্ছিলেন। মোটরসাইকেলে আসা ছিনতাইকারীরা তাঁর ব্যাগ ধরে টান দিলে তিনি পড়ে গিয়ে গুরুতর আহত হন।মাত্র এক সপ্তাহ আগেই ঢাকাসহ সারা দেশে গ্রেপ্তারি পরোয়ানা তামিল, মাদক, অস্ত্র ও জঙ্গিবিরোধী দুটি বিশেষ অভিযান শেষ করেছে পুলিশ। অভিযানে সারা দেশে প্রায় সাড়ে ১১ হাজার মানুষকে গ্রেপ্তার করা হয়েছে। রাজধানী থেকে গ্রেপ্তার হয়েছেন ১ হাজার ৭৮ জন। পুলিশের দাবি, এ অভিযানে চিহ্নিত সন্ত্রাসীদের গ্রেপ্তার করা হয়েছে। কিন্তু ঈদ সামনে রেখে আবারও বেপরোয়া হয়ে উঠেছে ছিনতাইকারীরা।ঢাকা মহানগরের পুলিশ কমিশনার আছাদুজ্জামান মিয়া গতকাল গাবতলীতে এক অনুষ্ঠানে বলেছেন, চুরি, ছিনতাই, চাঁদাবাজি প্রতিরোধে প্রয়োজনে পুলিশকে গুলি করতে বলা হয়েছে।এরই মধ্যে গতকাল হাজারীবাগে মেডিসিনস স্যানস ফন্টিয়ার্সের (এমএসএফ) কর্মকর্তা সাইফুল ইসলামকে (৩০) গুলি করে পাঁচ লাখ টাকা ছিনিয়ে নিয়েছে দুর্বৃত্তরা। ঢাকা মেডিকেল কলেজ হাসপাতালে চিকিৎসাধীন সাইফুল প্রথম আলোকে বলেন, ডাচ্-বাংলা ব্যাংকের ধানমন্ডি শাখা থেকে পাঁচ লাখ টাকা তুলে কামরাঙ্গীরচরের নবীনগরে এমএসএফের কার্যালয়ে যাচ্ছিলেন তিনি। বেলা দুইটার দিকে হাজারীবাগে পি ট্যানারি মোড়ে দুটি মোটরসাইকেলে করে আসা চার-পাঁচ ছিনতাইকারী তাঁর গাড়িটির পথ রোধ করে এবং অস্ত্রের মুখে চালককে জিম্মি করে ফেলে। এরপর ছিনতাইকারীরা গাড়ির পেছনের দরজা খুলে সাইফুলের ডান পায়ে গুলি করে এবং টাকা নিয়ে অস্ত্র উঁচিয়ে মোটরসাইকেলে করে পালিয়ে যায়।পুলিশের রমনা বিভাগের উপকমিশনার শাহ মিজান শাফিউর রহমান প্রথম আলোকে বলেন, প্রতিবার টাকা তোলার সময় এনজিওটি পুলিশি পাহারা নেয়। কিন্তু গতকাল তারা থানাকে জানায়নি। থানার ওসিকে জানালে হয়তো ছিনতাইয়ের ঘটনাটি ঘটত না। তবে ছিনতাই করা টাকা ও ছিনতাইকারী গ্রেপ্তারে অভিযান চলছে।বিবিসি বাংলার অনলাইনে দেওয়া খবরে বলা হয়, বুধবার সন্ধ্যায় বিবিসি বাংলার প্রবাহ অনুষ্ঠানের উপস্থাপক শারমীন রমা মেয়েকে নিয়ে রিকশায় লালমাটিয়া থেকে ধানমন্ডি ফিরছিলেন। সুলতানা কামাল মহিলা ক্রীড়া কমপ্লেক্সের কাছে মোটরসাইকেল আরোহী দুই ছিনতাইকারী হঠাৎ করে তাঁর হাতব্যাগ ধরে টান দেয়। হাতব্যাগের বেল্ট তাঁর হাতে প্যাঁচানো থাকায় তিনি রিকশা থেকে পড়ে যান। ছিনতাইকারীরা তাঁকে টেনে-হিঁচড়ে ধানমন্ডি আট নম্বর ব্রিজ পর্যন্ত নিয়ে যাওয়ার পর বেল্ট ছিঁড়ে তিনি রাস্তার এক পাশে ছিটকে পড়েন। এ সময় তাঁর মেয়ে রিকশা থেকে লাফিয়ে নেমে মোটরসাইকেলের পিছু ধাওয়া করে মাকে ছাড়ানোর জন্য। শারমীনের শরীরের ডান দিকটা থেঁতলে গেছে। তাঁর মেয়েও প্রচণ্ড মানসিক আঘাত পেয়েছে।ধানমন্ডি থানার ভারপ্রাপ্ত কর্মকর্তা (ওসি) নুরে আযম মিয়া বলেন, এ বিষয়ে তাঁর থানায় একটি জিডি হয়েছে। পুলিশ অপরাধীদের ধরতে কাজ করছে।১৯ জুন বারিধারা ডিওএইচএসের প্রাচীরের বাইরে রেললাইন এলাকায় রিকশাভ্যান আরোহী দুই ক্ষুদ্র ব্যবসায়ীকে চাপাতির মুখে জিম্মি করে টাকাপয়সা নিয়ে গেছে। আগের দিন ১৮ জুন মধ্যরাতে আগারগাঁও নতুন রাস্তায় এক সাইকেল আরোহীকে লেগুনা নিয়ে পথ রোধ করে ছিনতাইকারীরা। তারা ওই ব্যক্তির সাইকেল, টাকা ও মুঠোফোন নিয়ে যায়।শারমীন রমার মতোই ২১ মে সকালে কাঁটাবনে রিকশাযাত্রী প্রিয়াঙ্কা দত্তের হাতের ব্যাগ ধরে ছিনতাইকারীরা টান দেয়। এতে প্রিয়ঙ্কা পড়ে গিয়ে মারা যান। তিনি রাজধানীর একটি হাসপাতালে কাজ করতেন। প্রিয়ঙ্কাসহ গত সাড়ে তিন মাসে ছিনতাইকারীদের গুলি, ছুরিকাঘাত ও হামলায় রাজধানীতে পাঁচজন নিহত হয়েছেন। গত ১০ মে সন্ধ্যায় উত্তরায় মো. ফয়সালকে গুলি করে হত্যা করে ৭৫ লাখ টাকা ছিনিয়ে নেয় দুর্বৃত্তরা। গত ১৫ এপ্রিল ভোরে বংশালে সাবিত নামের এক যুবক ছিনতাইকারীদের ছুরিকাঘাতে নিহত হন। তার আগে ২০ মার্চ বিকাশের কর্মী মাহবুব মৃধাকে গুলি করে হত্যা করে সোয়া এক লাখ টাকা নিয়ে যায় ছিনতাইকারীরা। গত ১৩ মার্চ একটি নির্মাণসামগ্রীর দোকানের ইসমাইল হোসেন নামের ব্যবস্থাপককে রমনা এলাকায় গুলি করে হত্যা করে প্রায় তিন লাখ টাকা নিয়ে যায় ছিনতাইকারীরা।ভুক্তভোগী ব্যক্তিদের তথ্য অনুযায়ী, যাত্রাবাড়ীর বিভিন্ন এলাকা, সাতমসজিদ রোডসহ ধানমন্ডির বিভিন্ন নিরিবিলি এলাকা, প্রধানমন্ত্রীর কার্যালয় থেকে আগারগাঁও ক্রসিং পর্যন্ত সড়ক, রাতে হাতিরঝিল সড়ক, বাড়িধারা ডিওএইচএস-সংলগ্ন রেললাইন এলাকায়, উত্তরার বিভিন্ন সড়কে ছিনতাই হচ্ছে বলে অভিযোগ পাওয়া যাচ্ছে।ঢাকা মহানগর পুলিশের (ডিএমপি) জনসংযোগ ও গণমাধ্যম বিভাগের উপকমিশনার মাসুদুর রহমান দাবি করেন, ছিনতাই বেড়েছে, এ রকম অভিযোগ ঠিক নয়। তিনি প্রথম আলোকে বলেন, ছিনতাই-চাঁদাবাজি রোধে পুলিশ তৎপর রয়েছে। পোশাকধারী পুলিশের পাশাপাশি সাদাপোশাকে গোয়েন্দা পুলিশও কাজ করছে।
