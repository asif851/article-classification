
গাজীপুর সদর উপজেলার কাশিমপুরের জরুন এলাকায় খাদ্যে বিষক্রিয়ায় টি ডিজাইন সোয়েটার কারখানার শতাধিক শ্রমিক অসুস্থ হয়ে পড়েছেন। তাঁদের গাজীপুর সদর হাসপাতালসহ স্থানীয় বিভিন্ন ক্লিনিকে ভর্তি করা হয়েছে।কারখানার শ্রমিক ও পুলিশ সূত্রে জানা যায়, আজ শনিবার রাত আটটার দিকে ওই কারখানার শ্রমিকদের রাতের টিফিন খেতে দেওয়া হয়। টিফিনে ছিল একটি করে ডিম, কলা ও পাউরুটি। ওই খাবার খেয়ে শ্রমিকেরা আবার কাজে যোগ দেওয়ার কিছু সময়ের মধ্যে কয়েকজন বমি করতে থাকেন। এ সময় কয়েকজন শ্রমিক মাথা ঘুরে মেঝেতে পড়ে যান। এর কিছুক্ষণের মধ্যে পুরো কারখানায় শ্রমিকেরা অসুস্থ বোধ করতে থাকেন। পরে কারখানা কর্তৃপক্ষ দ্রুত ২০ জন শ্রমিককে উদ্ধার করে স্থানীয় বিভিন্ন ক্লিনিকে ভর্তি করে কারখানা ছুটি ঘোষণা করে।অসুস্থদের মধ্যে অনেকেই প্রাথমিক চিকিত্সা নিয়ে বাসায় ফিরে গেলেও কয়েকজন শ্রমিক এখনো বিভিন্ন ক্লিনিকে চিকিত্সাধীন। তবে তাঁদের অবস্থা আশঙ্কামুক্ত বলে জানিয়েছেন চিকিত্সকেরা।গাজীপুর শিল্পাঞ্চল পুলিশের পরিদর্শক নজরুল ইসলাম জানান, রাতের খাবার নষ্ট হয়ে যাওয়ায় কারখানায় শতাধিক শ্রমিক অসুস্থ হয়ে পড়েন। তাঁদের গাজীপুর সদর হাসপাতালসহ স্থানীয় বিভিন্ন ক্লিনিকে ভর্তি করা হয়েছে।এ ব্যাপারে জানতে ওই কারখানার ব্যবস্থাপক সাইফুল ইসলামের সঙ্গে মুঠোফোনে যোগাযোগের চেষ্টা করা হলেও তিনি ফোন ধরেননি।গাজীপুরের কোনাবাড়ীর শরিফ ক্লিনিকের জরুরি বিভাগের চিকিত্সক আমিনুল ইসলাম বলেন, খাদ্যে বিষক্রিয়ায় শ্রমিকেরা অসুস্থ হয়ে পড়েছেন। তাঁরা আশঙ্কামুক্ত। তিনি বলেন, এ পর্যন্ত ৭০ জন শ্রমিক তাঁদের ক্লিনিকে চিকিত্সা নিয়েছেন।
