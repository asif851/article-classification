
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর মন্ত্রীদের উদ্দেশে বলেছেন, ‘মন্ত্রী-এমপিরা বলে বেড়াচ্ছেন, একতরফা নির্বাচনের বিরুদ্ধে অবস্থানকারীদের শক্ত হাতে দমন করা হবে। আপনারা জনগণের হাত দেখেননি। তাদের হাত যে কতটা শক্ত, তা একতরফা নির্বাচন করতে গেলেই টের পাবেন।’আজ শনিবার বিকেলে ঠাকুরগাঁওয়ের সদর উপজেলার রুহিয়া উচ্চবিদ্যালয় মাঠে এক জনসভায় প্রধান অতিথির বক্তব্যে মির্জা ফখরুল এসব কথা বলেন।সরকারের দুর্নীতি, অপশাসন ও নির্দলীয়-নিরপেক্ষ তত্ত্বাবধায়ক সরকারব্যবস্থা পুনর্বহালের দাবিতে ঠাকুরগাঁও সদর উপজেলা বিএনপি ওই জনসভার আয়োজন করে।জনসভায় সভাপতিত্ব করেন উপজেলা বিএনপির সভাপতি মো. আনোয়ার হোসেন। বক্তব্য দেন বিএনপির কেন্দ্রীয় সদস্য আখতারুজ্জামান মিয়া, সাবেক সাংসদ রেজওয়ানুল হক, পঞ্চগড় বিএনপির সভাপতি মোজাহার হোসেন, কেন্দ্রীয় সদস্য জেড এম মর্তুজা চৌধুরী, যুবদলের কেন্দ্রীয় সহসভাপতি ফরহাদ হোসেন, সৈয়দপুর পৌরসভার মেয়র আমজাদ হোসেন, জেলা বিএনপির সাধারণ সম্পাদক তৈমুর রহমান প্রমুখ।
জনসভায় ফখরুল জোর দিয়ে বলেন, নির্দলীয় নিরপেক্ষ তত্ত্বাবধায়ক সরকারের অধীনে নির্বাচন হলে আওয়ামী লীগের জামানত বাজেয়াপ্ত হবে। এটা বুঝতে পেরে তারা সংবিধান সংশোধন করে দলীয় সরকারের অধীনে নির্বাচন করতে মরিয়া হয়ে উঠেছে। তিনি বলেন, সরকারের কোনো কিছুর প্রতিবাদ করতে গেলে বিরোধী দলের ওপর নেমে আসে চরম নির্যাতন। কোনো ধর্মের মানুষ তাদের কাছে নিরাপদ নয়। এ সরকারের আমলে হিন্দুদের যত মন্দির ভেঙেছে, তা অন্যদের সময় ঘটেনি।
মির্জা ফখরুল একতরফা নির্বাচন প্রতিহত করতে জনসভায় উপস্থিত বিএনপির নেতা-কর্মীদের অঙ্গীকার নিয়ে বক্তব্য শেষ করেন।
