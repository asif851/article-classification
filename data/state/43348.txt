
বিএনপির সিনিয়র ভাইস চেয়ারম্যান তারেক রহমানের বিরুদ্ধে গ্রেপ্তারি পরোয়ানা জারির প্রতিবাদে কাল রোববার ঢাকায় এবং পরদিন সোমবার সারা দেশে বিক্ষোভ সমাবেশের কর্মসূচি দিয়েছে দলটি। আজ শনিবার পৃথকভাবে দলীয় এই কর্মসূচি ঘোষণা করা হয়।
রাজধানীর নয়াপল্টনে বিএনপির কেন্দ্রীয় কার্যালয়ে দলের ভাইস চেয়ারম্যান শামসুজ্জামান সোমবারের কর্মসূচি ঘোষণা করেন।
এর আগে সকালে মহানগর বিএনপির যৌথসভা শেষে ঢাকার কর্মসূচি ঘোষণা করা হয়। কর্মসূচি ঘোষণা করেন দলের স্থায়ী কমিটির সদস্য ও মহানগর বিএনপির আহ্বায়ক মির্জা আব্বাস।
বিএনপির পক্ষ থেকে বলা হয়, ‘ষড়যন্ত্রমূলকভাবে মিথ্যা মামলায়’ তারেক রহমানের বিরুদ্ধে গ্রেপ্তারি পরোয়ানা জারির প্রতিবাদে তারা ওই কর্মসূচি পালন করবে।
