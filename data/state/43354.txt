
রাজধানীর মোহাম্মদপুরের নবোদয় হাউজিং এলাকায় খালে পড়ে যাওয়া শিশুটিকে প্রায় চার ঘণ্টা পর উদ্ধার করেছে ফায়ার সার্ভিস। রাত সোয়া দশটার দিকে তাকে উদ্ধার করে স্থানীয় একটি হাসপাতালে নেওয়া হয়। সেখানে চিকিৎসকেরা তাকে মৃত ঘোষণা করে।
শিশুটির নাম জিসান (৫)। তার বাবার নাম আবুল হাসেম মিয়া। নবোদয় হাউজিংয়ের ৮ নম্বর সড়কের ১০ নম্বর বাড়িতে তাঁরা ভাড়া থাকেন। তাঁদের বাড়ি কিশোরগঞ্জে।
ঘটনাস্থলে ফায়ার সার্ভিসের উপসহকারী পরিচালক আনোয়ার হোসেন বলেন, রাত সোয়া দশটার দিকে কালভার্টের নিচে একটি পিলারের সঙ্গে আটকে থাকা অবস্থায় ডুবন্ত শিশুটিকে উদ্ধার করা হয়। তার মুখ থেকে ফেনা বের হচ্ছিল। স্বজনেরা শিশুটিকে স্থানীয় হাসপাতালে নিয়ে গেছে। হাসপাতাল কর্তৃপক্ষ তাকে মৃত ঘোষণা করে।
এর আগে শুক্রবার বিকেলে নবোদয় বাজার-সংলগ্ন খালের পাশে খেলার সময় খালে পড়ে নিখোঁজ হয়। এরপর স্থানীয় লোকজন ফায়ার সার্ভিসকে খবর দিলে ডুবুরি দল ঘটনাস্থলে গিয়ে উদ্ধার অভিযান চালায়।
ফায়ার সার্ভিস ও প্রত্যক্ষদর্শী সূত্রে জানা যায়, নবোদয় বাজার-সংলগ্ন খালের পাশে শিশুটি বল নিয়ে খেলছিল। একপর্যায়ে বলটি খালের মধ্যে আবর্জনার স্তূপের ওপর পড়ে যায়। শিশুটি সেই বল আনতে ওই স্তূপের ওপর গেলে সে ডুবে যায়। এরপর স্থানীয় লোকজন ফায়ার সার্ভিসকে খবর দিলে ডুবুরি দল ঘটনাস্থলে গিয়ে উদ্ধার কাজ শুরু করে।
ফায়ার সার্ভিসের ডিউটি অফিসার আতাউর রহমান প্রথম আলোকে বলেন, ‘আমরা সন্ধ্যা ছয়টার দিকে খবর পাই। এরপর আমাদের ডুবুরি দল শিশুটিকে উদ্ধারে কাজ শুরু করে। খালে আবর্জনার স্তূপ থাকলেও তার এর নিচে পানির স্রোত রয়েছে। এ কারণেই শিশুটি ডুবে যায়।’
