
চাঁদপুরের কচুয়া উপজেলার কচুয়া সরকারি প্রাথমিক বিদ্যালয়ের ইসরাত জাহান ওরফে জিমি (১১) নামের পঞ্চম শ্রেণির এক শিক্ষার্থী সিঁড়িতে পা পিছলে পড়ে ঘটনাস্থলেই মারা গেছে। গতকাল বুধবার সকাল সাড়ে নয়টার দিকে এ ঘটনা ঘটে। প্রধান শিক্ষক মিজানুর রহমান বলেন, ঘটনার সময় অন্য শিক্ষার্থীরা শারীরিক কসরত (অ্যাসেম্বলি) করার জন্য মাঠে ছিল। এ সময় জিমি বিদ্যালয় ভবনের দোতলা থেকে নামতে গিয়ে পা পিছলে পড়ে যায়। তাকে উদ্ধার করে কচুয়া স্বাস্থ্য কমপ্লেক্সে নেওয়া হলে কর্তব্যরত চিকিৎসক তাকে মৃত ঘোষণা করেন। ইসরাত উপজেলার কড়ইশ গ্রামের প্রবাসী শুক্কুর আলীর মেয়ে। 
