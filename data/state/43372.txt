
কিশোরগঞ্জের নিকলীতে পুকুরে ডুবে মারিয়া আক্তার ও জোনাকী আক্তার নামের দুই শিশু মারা গেছে। গতকাল বুধবার বিকেল পৌনে চারটার দিকে নিকলী সদর ইউনিয়নের কুমারছারা গ্রামে এ ঘটনা ঘটে। এদিকে মৌলভীবাজারের জুড়ীতে মাছ ধরার সময় নদীতে ডুবে হাজেরা বেগম (১১) নামের আরেক শিশু প্রাণ হারিয়েছে।
নিকলীতে নিহত দুই শিশুর মধ্যে মারিয়ার বয়স দুই ও জোনাকীর আড়াই বছর। মারিয়া কুমারছারা গ্রামের আলম মিয়ার মেয়ে এবং জোনাকী প্রতিবেশী রুকম উদ্দিনের মেয়ে।
প্রতিবেশী বিল্লাল মিয়া দুই পরিবারের বরাত দিয়ে বলেন, রুকম উদ্দিনের বাড়ির পাশে পুকুরপাড়ে মারিয়া ও জোনাকী খেলছিল। একপর্যায়ে সবার অলক্ষ্যে তারা পুকুরে পড়ে যায়। অনেক খোঁজাখুঁজির পরও না পেয়ে জোনাকীর মা পুকুরপাড়ে গিয়ে জোনাকির লাশ ভাসতে দেখেন। পরে এলাকাবাসী জোনাকিকে উদ্ধার করতে গিয়ে মারিয়ার লাশ ভাসতে দেখেন। শিশু দুটিকে উদ্ধার করে নিকলী উপজেলা স্বাস্থ্য কমপ্লেক্সে নিলে কর্তব্যরত চিকিৎসক তাদের মৃত ঘোষণা করেন। দুই শিশুর এমন মৃত্যুতে এলাকায় শোকের ছায়া নেমে আসে।
এদিকে মৌলভীবাজারের জুড়ীতে গতকাল বুধবার কুইয়াছড়ি নদীতে ডুবে হাজেরা বেগম নামের এক শিশু মারা গেছে। সে উপজেলার পশ্চিম জুড়ী ইউনিয়নের বাছিরপুর গ্রামের বাসিন্দা সফিক মিয়ার মেয়ে এবং স্থানীয় এম এ মুমিত আসুক সরকারি প্রাথমিক বিদ্যালয়ে তৃতীয় শ্রেণির ছাত্রী ছিল। এ ঘটনায় জুড়ী থানায় একটি অপমৃত্যুর মামলা হয়েছে।
পুলিশ, ফায়ার সার্ভিস ও স্থানীয় সূত্রে জানা গেছে, হাজেরা বেলা ১১টার দিকে আরও দুই শিশুর সঙ্গে বাড়ির পেছনে কুইয়াছড়ি নদীতে নৌকা থেকে বড়শি দিয়ে মাছ ধরছিল। একপর্যায়ে বড়শিতে মাছ ধরা পড়লে সেটি টেনে তোলার সময় নিজেই নৌকা থেকে পড়ে যায়। খবর পেয়ে বেলা একটার দিকে কুলাউড়া ফায়ার সার্ভিসের কর্মীরা ঘটনাস্থলে গিয়ে প্রায় এক ঘণ্টা চেষ্টা চালিয়ে হাজেরার লাশ উদ্ধার করেন।
জুড়ী থানার ভারপ্রাপ্ত কর্মকর্তা (ওসি) জালাল উদ্দিন বলেন, লাশ পরিবারের কাছে হস্তান্তর করা হয়েছে।
