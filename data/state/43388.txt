
পুরান ঢাকার নারিন্দা সরকারি উচ্চবিদ্যালয়ের ষষ্ঠ শ্রেণির ছাত্র হৃদওয়ান ইসলামের (১১) হত্যাকারীদের ফাঁসির দাবি জানিয়েছেন ধলপুর ও গোলাপবাগের বিভিন্ন স্কুলের শিক্ষক-শিক্ষার্থী, অভিভাবক ও স্থানীয় বাসিন্দারা।
গতকাল শনিবার সকালে ধলপুর কমিউনিটি সেন্টারের সামনে হৃদওয়ান হত্যাকাণ্ডের বিচার চেয়ে আয়োজিত এক মানববন্ধনে এই দাবি জানানো হয়। এ সময় বিভিন্ন প্ল্যাকার্ড ও ব্যানার হাতে নিয়ে মানববন্ধনে দাঁড়ায় বিভিন্ন স্কুলের শিক্ষার্থীরা। তারা হত্যাকারীদের শাস্তি দাবি করে স্লোগান দেয়। একই দাবিতে আগামী ৪ মার্চ জাতীয় প্রেসক্লাবের সামনে নিজ স্কুল নারিন্দা সরকারি উচ্চবিদ্যালয়ের শিক্ষক-শিক্ষার্থীরা মানববন্ধন করবে।
গত ৩০ জানুয়ারি গোলাপবাগের ব্রাহ্মণচিরনের বাসার সামনে ছুরিকাঘাতে হৃদওয়ান ইসলাম নিহত হয়। এ ঘটনায় ওই দিনই যাত্রাবাড়ী থানায় বাদী হয়ে মামলা করেন তার বাবা নজরুল ইসলাম৷ এজাহারে বলা হয়, ব্রাহ্মণ রিচন এলাকায় একটি বাড়ি পুনর্নির্মাণ করা নিয়ে এলাকার বাসিন্দা আবদুল মান্নান মুন্সী (৫৮) এবং তাঁর দুই ছেলে মো. আল আমিন (২৭) ও আরমিনের (২৪) সঙ্গে আগে বিরোধ হয়। এই বিরোধের জের ধরে খুনের ঘটনা ঘটে।
নজরুল ইসলাম বলেন, ২০১৫ সালের অক্টোবরে তাঁর মালিকানাধীন ওই জায়গায় বহুতল ভবন নির্মাণে বাধা দেন আসামিরা। তখন তাঁদের কথামতো প্রায় সাড়ে পাঁচ লাখ টাকা চাঁদা দেন তিনি। কিন্তু আল আমিন ওই টাকার ভাগ কম পেয়েছেন বলে দাবি করে আরও চাঁদা চান৷ তা দিতে অপারগতা প্রকাশ করলে তার পরিবারের সঙ্গে বিরোধ সৃষ্টি হয়। পরে আবদুল মান্নান মুন্সী ও আরমিনের ইন্ধনে তাঁর ছেলেকে হত্যা করেন আল আমিন। হৃদওয়ানের মা রিনা ইসলাম বলেন, তিন ভাইবোনের মধ্যে হৃদওয়ান সবার ছোট ছিল। পরিবারে একমাত্র ছেলে। বন্ধুদের সঙ্গে খেলতে গিয়ে আর ঘরে ফেরেনি তাঁর সন্তান।
মানববন্ধনে হৃদওয়ান হত্যাকাণ্ডের বর্ণনা দেয় তার বন্ধু ও সিটি করপোরেশন আদর্শ উচ্চবিদ্যালয়ের সপ্তম শ্রেণির ছাত্র মো. আবদুল্লাহ এবং রোজ গার্ডেন উচ্চবিদ্যালয়ের পঞ্চম শ্রেণির ছাত্র শাহরিয়ার হোসেন। তারা বলে, ওই দিন বিকেলে হৃদওয়ানের সঙ্গে তারা খেলাধুলা করছিল। এ সময় তার পেছন দিক থেকে এসে ছুরি দিয়ে আঘাত করা হয়। মানববন্ধনে রোজ গার্ডেন উচ্চবিদ্যালয় ও সিটি করপোরেশন আদর্শ উচ্চবিদ্যালয়ের শিক্ষক-শিক্ষার্থীরা অংশ নেয়।
 
