
খুলনার ফুলতলা উপজেলায় যাত্রীবাহী বাসে ককটেল নিক্ষেপের ঘটনায় বিএনপির চেয়ারপারসন বেগম খালেদা জিয়াকে হুকুমের আসামি করে মামলা হয়েছে।ফুলতলা থানার ভারপ্রাপ্ত কর্মকর্তা (ওসি) ইলিয়াস ফকির জানান, গতকাল শুক্রবার রাতে মামলাটি করেছেন ফুলতলা থানার উপপরিদর্শক (এসআই) খায়রুল বাশার। মামলায় জেলা বিএনপির সাধারণ সম্পাদক শফিকুল আলমসহ ৫৯ জনের নাম উল্লেখ করে অজ্ঞাত আরও ৮০-৯০ জনকে আসামি করা হয়েছে। খালেদা জিয়াকে করা হয়েছে হুকুমের আসামি। আসামিদের মধ্যে স্থানীয় ইউনিয়ন পরিষদের সদস্য আখতার হোসেনসহ সাত-আটজনকে আটক করে মামলায় গ্রেপ্তার দেখানো হয়েছে।গত বৃহস্পতিবার রাতে ফুলতলা উপজেলার দামোদর প্রাথমিক বিদ্যালয়ের কাছে নগর পরিবহনের একটি বাসে ককটেল নিক্ষেপ করে দুর্বৃত্তরা। এতে করে যাত্রীবাহী বাসটিতে আগুন ধরে গেলে ভেতরের বেশ কয়েকটি আসন পুড়ে যায়। জানালা দিয়ে নামতে গিয়ে আহত হন বাসটির চালক তপু শিকদার।
