
 
মুক্তিযুদ্ধকালে মানবতাবিরোধী অপরাধের দায়ে জামায়াতে ইসলামীর সাবেক আমির গোলাম আযমের অপর্যাপ্ত দণ্ডাদেশের রায়ের বিরুদ্ধে আপিল করেছে রাষ্ট্রপক্ষ। এতে তাঁর সর্বোচ্চ শাস্তি মৃত্যুদণ্ডের আবেদন জানানো হয়েছে।একই সঙ্গে আন্তর্জাতিক অপরাধ ট্রাইব্যুনালের পর্যবেক্ষণের ভিত্তিতে রাজনৈতিক দল হিসেবে জামায়াতে ইসলামী নিষিদ্ধ করার আরজিও রয়েছে আপিলে।আজ সোমবার বেলা সাড়ে তিনটার দিকে আপিল বিভাগের সংশ্লিষ্ট শাখায় আপিল করার পর ট্রাইব্যুনালের রাষ্ট্রপক্ষের কৌঁসুলিদের প্রধান সমন্বয়কারী ও অতিরিক্ত অ্যাটর্নি জেনারেল এম কে রহমান এক প্রেস ব্রিফিংয়ে সাংবাদিকদের এসব তথ্য জানান।মুক্তিযুদ্ধকালে মানবতাবিরোধী অপরাধের দায়ে ৯০ বছরের কারাদণ্ডাদেশের রায়ের বিরুদ্ধে গত ৫ আগস্ট আপিল করেছেন গোলাম আযম। ওই দিন তাঁর আইনজীবী আপিল বিভাগের সংশ্লিষ্ট শাখায় খালাস চেয়ে আপিল করেন।আপিল করার পর গোলাম আযমের আইনজীবী তাজুল ইসলাম সাংবাদিকদের বলেন, ৯০ বছরের কারাদণ্ডাদেশের বিরুদ্ধে খালাস চেয়ে আপিল করা হয়েছে। আপিলে মোট ১০৯টি যুক্তি দেওয়া হয়েছে। মূল আপিল ৯৫ পৃষ্ঠার। সঙ্গে সাড়ে নয় হাজার পৃষ্ঠার নথি দাখিল করা হয়েছে। সাজা ঘোষণার পক্ষে কোনো তথ্যপ্রমাণ ও আইনি যুক্তি নেই। তিনি বলেন, ‘রায়ে বলা হয়েছে টিক্কা খানের সঙ্গে গোলাম আযম দেখা করেছেন ও বক্তব্য দিয়েছেন। দেখা করে কী করেছেন, সে বিষয়ে রাষ্ট্রপক্ষ কোনো বিবরণ দেয়নি। তাই সাজা হতে পারে না। বক্তব্য দেওয়ার কারণে অপরাধের সঙ্গে তাঁর সংশ্লিষ্টতা প্রমাণ হয় না। আমরা মনে করি, যেসব কারণে তাঁকে সাজা দেওয়া হয়েছে তার কোনো যৌক্তিকতা নেই।’
গত ১৫ জুলাই আন্তর্জাতিক অপরাধ ট্রাইব্যুনাল-১ ওই মামলায় রায় ঘোষণা করেন। গোলাম আযমের অপরাধ মৃত্যুদণ্ডযোগ্য হলেও বয়স ও শারীরিক অবস্থা বিবেচনায় তাঁকে মৃত্যুদণ্ড না দিয়ে ৯০ বছরের কারাদণ্ড দেওয়া হয় বলে ট্রাইব্যুনাল রায়ে উল্লেখ করেন। আদেশে ট্রাইব্যুনাল বলেন, আসামি গোলাম আযমকে প্রথম (ষড়যন্ত্র) ও দ্বিতীয় (পরিকল্পনা) অভিযোগে ১০ বছর করে ২০ বছর কারাদণ্ড, তৃতীয় (উসকানি) অভিযোগে ২০ বছর কারাদণ্ড, চতুর্থ (সহযোগিতা) অভিযোগে ২০ বছর কারাদণ্ড এবং পঞ্চম (সিরু মিয়া হত্যাকাণ্ড) অভিযোগে ৩০ বছর কারাদণ্ড দেওয়া হলো। কারাদণ্ডের প্রতিটি শাস্তি ধারাবাহিকভাবে একটির পর একটি বা মৃত্যু পর্যন্ত চলবে।

