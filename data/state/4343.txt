
নরসিংদীতে দুলাল মিয়া (৪০) নামে কথিত এক ডাকাত সর্দারকে গ্রেপ্তার করেছে জেলা গোয়েন্দা পুলিশ। গতকাল বৃহস্পতিবার রাত আনুমানিক আড়াইটার দিকে সদর উপজেলার পাঁচদোনা এলাকা থেকে তাকে গ্রেপ্তার করা হয়।
দুলাল মিয়া সদর উপজেলার চৌয়া গ্রামের হোসেন আলীর ছেলে।
জেলা গোয়েন্দা পুলিশের উপপরিদর্শক (এসআই) আবদুল গাফফারের ভাষ্য, দুলাল মিয়া দুই যুগের বেশি সময় ধরে ডাকাতির পেশায় যুক্ত। বর্তমানে এক আন্তজেলা ডাকাত দলের সর্দার। সর্বশেষ ১৯৯৯ সালে গ্রেপ্তার হওয়ার পর জামিনে মুক্ত হয়ে সে আবারও ডাকাতি শুরু করে। তার অবস্থান সম্পর্কে গোপন সংবাদের ভিত্তিতে জেলা গোয়েন্দা পুলিশ গতরাতে এ অভিযান চালায়।
আবদুল গাফফার আরও জানান, দুলাল মিয়ার বিরুদ্ধে নরসিংদী সদর মডেল থানায় ডাকাতির ৯টি মামলা মামলাতেই গ্রেপ্তারি পরোয়ানা রয়েছে। এ ছাড়া আড়াইহাজার, রূপগঞ্জ এবং নরসিংদীর বিভিন্ন থানাতেও তার বিরুদ্ধে ডাকাতির মামলা রয়েছে।
