
পটুয়াখালীর বাউফল উপজেলার নাজিরপুর-ছোট ডালিমা সেতু এলাকায় আজ শুক্রবার মনির হোসেন (২৭) ও মোশারফ (২২) নামের দুই তরুণকে কুপিয়ে জখম করা হয়েছে। আহতদের বরিশাল শেরে-ই-বাংলা মেডিকেল কলেজ হাসপাতালে পাঠানো হয়েছে।  মনিরের বাবা আবদুল বারেক মৃধার অভিযোগ, মাদক সেবনে বাধা দেওয়ায় স্থানীয় ফিরোজ মৃধার (৩৮) নেতৃত্বে পাঁচ-ছয়জন যুবক এ ঘটনা ঘটিয়েছে। স্থানীয় লোকজনের সঙ্গে কথা বলে জানা যায়, আজ বিকেলে নাজিরপুর-ছোট ডালিমা সেতু এলাকায় ফিরোজের সঙ্গে মনির ও মোশারফের কথা-কাটাকাটি হয়। একপর্যায়ে ফিরোজ ও তাঁর সঙ্গে থাকা লোকজন মনির ও মোশারফকে এলোপাতাড়ি কুপিয়ে জখম করে। তাঁদের চিৎকার শুনে স্থানীয় লোকজন ছুটে গেলে ফিরোজ ও তাঁর সঙ্গীরা পালিয়ে যান। পরে তাঁদের বাউফল উপজেলা স্বাস্থ্য কমপ্লেক্সে নিয়ে যাওয়া হয়।  উপজেলা স্বাস্থ্য কমপ্লেক্সের চিকিৎসা কর্মকর্তা আখতার-উজ-জামান বলেন, ‘মনিরের বাম হাতের কবজির ও কনুইয়ের হাড় কেটে গেছে এবং মোশারফের বাম হাতের বৃদ্ধাঙ্গুলির গোড়ার অংশের হাড় কেটে গেছে। তাঁদের অবস্থা আশঙ্কাজনক হওয়ায় উন্নত চিকিৎসার জন্য বরিশাল শেরে-ই-বাংলা মেডিকেল কলেজ হাসপাতালে পাঠানো হয়েছে।’  বাউফল থানার ভারপ্রাপ্ত কর্মকর্তা (ওসি) আযম খান ফারুকী বলেন, ‘লিখিত অভিযোগ পেলে প্রয়োজনীয় ব্যবস্থা নেওয়া হবে।’ এদিকে অভিযোগ ওঠা ফিরোজ মৃধাসহ তাঁর সহযোগীরা পলাতক। তাই কোনো বক্তব্য নেওয়া সম্ভব হয়নি।
