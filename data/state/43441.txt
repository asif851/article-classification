
ভারতের প্রধানমন্ত্রী নরেন্দ্র মোদির বাংলাদেশ সফরকে স্বাগত জানিয়ে বিএনপি বলেছে, বিএনপি কখনো ভারতবিরোধী রাজনীতি করেনি, করছে না, করবেও না। বিএনপি দেশের স্বার্থে কাজ করে। এটাকে ভারত বিরোধিতা বলা যাবে না।
আজ বুধবার দুপুরে রাজধানীর নয়াপল্টনে দলের কেন্দ্রীয় কার্যালয়ে এক সংবাদ সম্মেলনে বিএনপির আন্তর্জাতিক বিষয়ক সম্পাদক আসাদুজ্জামান রিপন এসব কথা বলেন।
আগামী ৬ জুন ঢাকায় আসছেন নরেন্দ্র মোদি। তাঁর সঙ্গে বিএনপির চেয়ারপারসন খালেদা জিয়ার কোনো বৈঠক হবে কি না—এমন প্রশ্নের জবাবে আসাদুজ্জামান বলেন, গুরুত্বপূর্ণ ব্যক্তিদের সফরসূচির বিস্তারিত আগ থেকে ঘোষণা করা হয় না। গোপন রাখা হয়। তাই তারা এখন এ বিষয়ে কিছু বলতে পারছেন না।
দেশের রাজনৈতিক সংকট নিয়ে মোদির সফর কোনো প্রভাব ফেলবে কি না বা ভারতের প্রধানমন্ত্রী কিছু বলবেন বলে বিএনপি আশা করে কি না—এমন প্রশ্নের জবাবে আসাদুজ্জামান বলেন, বাংলাদেশে গণতন্ত্র নেই। এটি দেশের অভ্যন্তরীণ ব্যাপার। সারা বিশ্ব তা জানে। অভ্যন্তরীণ এ বিষয়টি নিয়ে ভারতের প্রধানমন্ত্রী কথা বলবেন, তা বিএনপি প্রত্যাশা করে না। কিন্তু তিনি এ-ও বলেন, প্রতিবেশী দেশে গণতন্ত্র বিন্যস্ত হোক, তা হয়তো সবাই চায়। সে ধরনের পরিবেশ থাকলে ‘কম্ফোর্ট ফিল’ করে।
আসাদুজ্জামান বলেন, তাঁরা আশা করছেন, ভারতের প্রধানমন্ত্রীর এই সফর সফল হবে এবং এর মধ্য দিয়ে তিস্তার পানি বণ্টনসহ অন্যান্য অমীমাংসিত বিষয়গুলোর সুরাহা হবে। ভারত বলেছে, তারা কোনো দলের সঙ্গে নয়, দেশের সঙ্গে সম্পর্ককে গুরুত্ব দেয়। বিএনপি বিশ্বাস করে, সেই বক্তব্যের প্রতিফলন হচ্ছে এবং হবে।
