
স্থানীয় সরকারমন্ত্রী ও আওয়ামী লীগের সাধারণ সম্পাদক সৈয়দ আশরাফুল ইসলাম বলেছেন, জামায়াত নিষিদ্ধের পরিকল্পনা সরকারের নেই। নিবন্ধনের শর্ত পূরণ না করার জন্য হাইকোর্ট জামায়াতের নিবন্ধন অবৈধ ঘোষণা করেছেন। নিবন্ধনের সেই শর্তগুলো পূরণ করে জামায়াত যদি আদালত ও নির্বাচন কমিশনকে বোঝাতে সক্ষম হয়, তাহলে তারা আবার নিবন্ধন ফেরত পেতে পারে।আজ শনিবার রাজধানীর মিরপুর ১০ নম্বরে ওয়াসার বোতলজাত পানি ‘শান্তি’র বিক্রয়কেন্দ্র উদ্বোধন ও শোধনাগার পরিদর্শন শেষে সাংবাদিকদের এসব কথা বলেন সৈয়দ আশরাফ। সজীব ওয়াজেদ জয়ের রাজনীতিতে আসার ব্যাপারে আশরাফ বলেন, ‘রাজনীতিতে নতুন রক্তপ্রবাহ দরকার, সে দেশ থেকে আসুক বা বিদেশ থেকে আসুক।’ তিনি বলেন, ‘আমাদের দেশের অনেক ছেলে-মেয়ে বিদেশে পড়তে যাচ্ছে যারা অনেক মেধাবী। তারা যদি রাজনীতিতে আসে, তাহলে তা রাজনীতির জন্য ভালো।’ উদাহরণ হিসেবে তিনি শেখ রেহানার মেয়ে টিউলিপ সিদ্দিকের কথা বলেন। তিনি বলেন, ‘ব্রিটেনের পার্লামেন্ট নির্বাচনে প্রার্থী হওয়া অনেক কঠিন। তিনি মেধার যোগ্যতা দিয়েই সেখানে পৌঁছেছেন।’পানি প্রসঙ্গে আশরাফ বলেন, ঢাকার চারপাশের সবগুলো নদী এমনভাবে দূষিত হয়ে গেছে যে তা পরিশোধনের অযোগ্য হয়ে গেছে। আশরাফ বলেন, পানি  সব মানুষের। তাই মানুষের জন্যই পানি রক্ষা করতে হবে।
অনুষ্ঠানে সাংসদ সানজিদা খানম, ওয়াসার চেয়ারম্যান রহমতউল্লাহ প্রমুখ উপস্থিত ছিলেন।
