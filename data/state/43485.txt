
ঢাকার কূটনৈতিক এলাকায় বাংলাদেশ সরকারের নেওয়া বাড়তি নিরাপত্তা ব্যবস্থায় আগের চেয়ে বেশি নিরাপদ বোধ করছেন ইউরোপীয় ইউনিয়ন (ইইউ) ও জার্মান রাষ্ট্রদূত।
আজ মঙ্গলবার সন্ধ্যায় পররাষ্ট্র মন্ত্রণালয়ে পৃথকভাবে পররাষ্ট্রসচিব মো. শহীদুল হকের সঙ্গে সাক্ষাৎ শেষে সাংবাদিকদের সঙ্গে কথা বলেন ঢাকায় নিযুক্ত ইইউ রাষ্ট্রদূত পিয়েরে মায়াদু ও জার্মান রাষ্ট্রদূত টমাস প্রিনজ।পররাষ্ট্রসচিবের সঙ্গে প্রথমে সাক্ষাৎ করেন পিয়েরে মায়াদু। দুই বিদেশি নাগরিক হত্যাসহ বাংলাদেশের সাম্প্রতিক নিরাপত্তা পরিস্থিতি নিয়ে আলোচনা হয়েছে কি না, জানতে চাইলে পিয়েরে মায়াদু বলেন, ‘আজকের আলোচনায় এ প্রসঙ্গ আসেনি। মূলত আগামী মাসে অনুষ্ঠেয় বাংলাদেশ-ইইউ যৌথ কমিশনের বৈঠক নিয়ে আলোচনা হয়েছে।’সরকারের নেওয়া পদক্ষেপের পর নিরাপত্তা পরিস্থিতি কীভাবে দেখছেন-জানতে চাইলে ইইউ রাষ্ট্রদূত বলেন, ‘ঢাকার গুলশান-বনানীসহ কূটনৈতিক এলাকায় বাড়তি পুলিশ মোতায়েন করা হয়েছে। আমরা বিভিন্ন সময়ে তাদের উপস্থিতি দেখতে পাচ্ছি। এতে আগের চেয়ে আমরা বেশি নিরাপদ বোধ করছি। ওই এলাকার বাসিন্দারা নির্বিঘ্নে চলাচল ও বসবাস করতে পারছেন।’ইইউ রাষ্ট্রদূত বেরিয়ে আসার পরই মো. শহীদুল হকের সঙ্গে সাক্ষাৎ​ করেন টমাস প্রিনজ।
সাংবাদিকেরা সরকারের নিরাপত্তা ব্যবস্থা নিয়ে জানতে চাইলে জার্মান রাষ্ট্রদূত বলেন, বর্তমান পরিস্থিতির কারণে তাঁকে আগের চেয়ে বেশি সতর্কতা অবলম্বন করতে হচ্ছে।
