
স্বরাষ্ট্রমন্ত্রী আসাদুজ্জামান খান বলেছেন, পয়লা বৈশাখে বর্ষবরণের অনুষ্ঠানকে কেন্দ্র করে কোনো নিরাপত্তা ঝুঁকি নেই। এ ছাড়া পুরো মঙ্গল শোভাযাত্রাটি সিসি টিভি ক্যামেরার আওতায় মনিটরিং করা হবে।
শুক্রবার বিকেলে রমনা বটমূলে পয়লা বৈশাখের নিরাপত্তা পর্যবেক্ষণ শেষে সাংবাদিকদের এসব কথা বলেন তিনি।
আসাদুজ্জামান খান বলেন, ‘আমরা পয়লা বৈশাখ নির্বিঘ্নে উদ্‌যাপন করতে চাই। তাই সারা দেশে উৎসবটি সুন্দরভাবে উদ্‌যাপনের জন্য আইনশৃঙ্খলা রক্ষাকারী বাহিনী সব ধরনের চেষ্টা চালিয়ে যাবে। আমরা সব সময় প্রস্তুত রয়েছি। যেকোনো পরিস্থিতির জন্য আমরা সব সময় সতর্ক অবস্থায় রয়েছি।’
পয়লা বৈশাখের পাশাপাশি শবে মিরাজ উপলক্ষেও নিরাপত্তা জোরদার রাখা হবে বলে জানান তিনি।
স্বরাষ্ট্রমন্ত্রী বলেন, যেহেতু পয়লা বৈশাখের পরদিন শবে মিরাজ, তাই ধর্মীয় অনুভূতির প্রতি সবাই শ্রদ্ধা জানাব। পয়লা বৈশাখের পাশাপাশি শবে মিরাজ উপলক্ষেও নিরাপত্তা জোরদার রাখা হবে। এ ছাড়া পয়লা বৈশাখের দিন সন্ধ্যার পর যে যার বাড়িতে উৎসব উদ্‌যাপন করব আপনজনের সঙ্গে। প্রতিবারের মতো বিকেল পাঁচটার পর উন্মুক্ত স্থানে কেউ কোনো অনুষ্ঠান করতে পারবে না।
