
প্রস্তাবিত ‘দেবোত্তর সম্পত্তি ব্যবস্থাপনা আইন ২০১৩’ বাতিলের দাবিতে শাহবাগ মোড় অবরোধ করে বিক্ষোভ সমাবেশে করেছে ‘মঠ-মন্দির ও দেবোত্তর সম্পত্তি রক্ষা ও পুনরুদ্ধার জাতীয় কমিটি’। গতকাল মঙ্গলবার সমাবেশ শেষে খসড়া আইনটি সংসদে না তোলার অনুরোধ জানিয়ে প্রধানমন্ত্রী বরাবর স্মারকলিপি দিয়েছে কমিটি।একই দাবিতে আগামীকাল বৃহস্পতিবার শাহবাগে মহাসমাবেশের ডাক দিয়েছে সংগঠনটি। এর মধ্যে দাবি মানা না হলে ২৭ অক্টোবর শহীদ মিনারে গণ-অনশনের ঘোষণা দিয়েছে তারা।সমাবেশে হিন্দু বৌদ্ধ খ্রিষ্টান ঐক্য পরিষদের জ্যেষ্ঠ প্রেসিডিয়াম সদস্য নিম চন্দ্র ভৌমিক বলেন, ‘আমরা দেবোত্তর সম্পত্তি পুনরুদ্ধার ও সংরক্ষণ আইন চাই। আমরা নিজেরাই নিজেদের মঠ-মন্দির পরিচালনা করতে পারি, এখানে সরকারের হস্তক্ষেপ কাম্য নয়।’মঠ-মন্দির ও দেবোত্তর সম্পত্তি রক্ষা ও পুনরুদ্ধার জাতীয় কমিটি আহ্বায়ক ও ইসকনের সভাপতি সত্য রঞ্জন বাড়ৈ সভাপতিত্বে সমাবেশে বক্তব্য রাখেন ইন্টারন্যাশনাল সোসাইটি ফর কৃষ্ণ কনসাসনেস (ইসকন)-এর সাধারণ সম্পাদক চারু চন্দ্র দাস ব্রহ্মচারী প্রমুখ।বিকেলে সমাবেশ শেষে মিছিল করে প্রধানমন্ত্রীর কার্যালয়ে যেতে চাইলে তাদের পুলিশি বাধার মুখে পড়তে হয়। তখন চার সদস্যের একটি প্রতিনিধিদল প্রধানমন্ত্রীর কার্যালয়ে স্মারকলিপি পেশ করেন।
