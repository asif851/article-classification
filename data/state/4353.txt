
দফায় দফায় বিদ্যুৎ-বিভ্রাটের কারণে রাজশাহী নগরের পূজার আয়োজনে বিঘ্ন সৃষ্টি হচ্ছে। গত সোমবার মহাষষ্ঠীর দিন থেকে বারবার লোডশেডিং হওয়ায় আয়োজক ও দর্শনার্থীরা দুর্ভোগের শিকার হচ্ছেন। রাজশাহী মহানগর গোয়েন্দা পুলিশ সূত্রে জানা গেছে, নগরে ৭৩টি মণ্ডপে দুর্গাপূজার আয়োজন করা হয়েছে। এসব মণ্ডপে সারা দিন ধরে সাউন্ডবক্সে গান বাজছে। আর সন্ধ্যা থেকে মণ্ডপগুলোতে আলো ঝলমল করছে। গত সোমবার সকাল থেকে দফায় দফায় লোডশেডিং চলে। বিদ্যুৎ বিভাগ থেকে জানা যায়, বিদ্যুৎ লাইনের লুপ খুলে যাওয়ায় বিদ্যুৎ ছিল না। গতকালও সারা দিনই দফায় দফায় বিদ্যুৎ চলে যায়। সরেজমিন দেখা যায়, সন্ধ্যার দিকে মণ্ডপগুলোতে সবচেয়ে বেশি মানুষের ভিড় হচ্ছে। নগরের ঘোড়ামারা ও কুমারপাড়া এলাকায় সবচেয়ে বেশি মণ্ডপ করা হয়েছে। গতকাল সন্ধ্যা সাতটায় বিদ্যুৎ চলে গেলে এ দুটি পাড়ার সব আয়োজন হঠাৎ থেমে যায়। বিদ্যুৎ উন্নয়ন বোর্ডের প্রধান প্রকৌশলী মোস্তাফিজুর রহমান লুপ খুলে যাওয়ার কথা স্বীকার করেন। আর সন্ধ্যার ঘটনাটি ওভারলোডের কারণে হয়েছে বলে তিনি নিশ্চিত করেছেন।
