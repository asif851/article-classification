
১৪-দলীয় জোটের মুখপাত্র এবং স্বাস্থ্য ও পরিবারকল্যাণমন্ত্রী মোহাম্মদ নাসিম বলেছেন, নির্বাচন সামনে রেখে বিএনপির চক্রান্ত শুরু হয়ে গেছে। প্রতিদিন প্রতি মুহূর্তে তাদের কথায় খেয়াল রাখতে হবে। এখন থেকে তারা আরও বেশি ষড়যন্ত্রে মেতে উঠবে।আজ সোমবার রাজধানীর বঙ্গবন্ধু অ্যাভিনিউয়ে মহানগর দক্ষিণ আওয়ামী লীগের বর্ধিত সভায় আওয়ামী লীগের সভাপতিমণ্ডলীর সদস্য মোহাম্মদ নাসিম এ মন্তব্য করেন। অধ্যাপক জাফর ইকবালের ওপর হামলার প্রতিবাদে ২০ মার্চ শহীদ মিনারে ১৪ দলের সমাবেশ সফল করতে সভার আয়োজন করা হয়।মোহাম্মদ নাসিম বলেন, নির্বাচনের নয় মাস বাকি। জনগণের রায় আওয়ামী লীগ ও ১৪ দলের পক্ষে নিতে হবে। বিএনপি নির্বাচন ভন্ডুল করতে চক্রান্ত করছে। বিএনপির চক্রান্ত প্রতিহত করতে আওয়ামী লীগের জন্য জনগণের শক্তির বিকল্প নেই। তিনি বলেন, জনগণের শক্তি প্রদর্শনের জন্য ১৪ দলের ২০ মার্চের সমাবেশ, গণজমায়েত। বড় সমাবেশ করে দেখাতে হবে।
স্বাস্থ্যমন্ত্রী মোহাম্মদ নাসিম বলেন, বিএনপি-জামায়াতকে কোনোভাবেই ক্ষমতায় আসতে দেওয়া যাবে না। তারা ক্ষমতায় এলে এই বাংলাদেশ অন্ধকার হয়ে যাবে। তিনি বলেন, শ্রীলঙ্কার বিপক্ষে বাংলাদেশ যেমন ছয় হাঁকিয়ে জয়ের বন্দরে নিয়ে গেছে বাংলাদেশকে, শেখ হাসিনাও আগামী নির্বাচনে শেষ (লাস্ট) ছয় মারবেন।
অনুষ্ঠানে আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেন, অধ্যাপক জাফর ইকবালের ওপর যে হামলা হয়েছে, সাম্প্রদায়িক শক্তির এ হামলা নতুন নয়। একাত্তরেও তারা এটি করেছে। পঁচাত্তরেও করেছে। তাদের দোসর বিএনপি-জামায়াত অশুভ শক্তিকে সঙ্গে নিয়ে গুপ্তহামলা ও গুপ্তহত্যা চালিয়ে যাচ্ছে। তিনি বলেন, আইনশৃঙ্খলা বাহিনী তাদের বিরুদ্ধে অভিযান চালিয়েছে, এখনো এ অভিযান অব্যাহত রয়েছে। মাঝে হামলাকারীরা একটু চুপ ছিল, এখন আবার সক্রিয় হয়েছে। বাংলাদেশে এই অশুভ শক্তি কখনো মাথাচাড়া দিয়ে উঠতে পারবে না।
আওয়ামী লীগের সাংগঠনিক সম্পাদক খালিদ মাহমুদ চৌধুরী বলেন, সাম্প্রদায়িক নৈরাজ্যের বিরুদ্ধে প্রতিবাদ ও প্রতিরোধের জন্যই এই ১৪ দল গঠিত হয়েছে। বিভিন্ন সময়ে সাম্প্রদায়িক শক্তির আক্রমণ দেখা গেছে, এখনো দেখা যাচ্ছে। এগুলো প্রতিহত করতে এবং দেশকে নিয়ে সব চক্রান্ত-ষড়যন্ত্রের জবাবে ইস্পাতকঠিন ঐক্য গড়ে তুলতে হবে।
ঢাকা মহানগর দক্ষিণ আওয়ামী লীগের সভাপতি আবুল হাসনাতের সভাপতিত্বে আরও বক্তব্য দেন সাধারণ সম্পাদক শাহে আলম ‍মুরাদ, সহসভাপতি আবু আহমেদ মান্নাফি, যুগ্ম সম্পাদক কামাল চৌধুরী প্রমুখ।
