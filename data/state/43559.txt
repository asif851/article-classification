
জনপ্রিয় গীতিকার ও সাংবাদিক কবির বকুলের বাবা মোহাম্মদ আলী খান ইন্তেকাল করেছেন (ইন্না লিল্লাহি ওয়া ইন্না ইলাইহি রাজিউন)। আজ শুক্রবার বেলা ১টা ১০ মিনিটে চাঁদপুরে নিজ বাসায় তিনি মারা যান।
মোহাম্মদ আলী খানের বয়স হয়েছিল ৮৩ বছর। তিনি স্ত্রী, ৭ ছেলে, ২ মেয়েসহ অসংখ্য গুণগ্রাহী রেখে যান। জনপ্রিয় সংগীতশিল্পী দিনাত জাহান মুন্নীর শ্বশুর তিনি।
দিনাত জাহান জানান, তাঁর শ্বশুর পানি উন্নয়ন বোর্ডের সাবেক প্রকৌশলী মোহাম্মদ আলী দীর্ঘদিন হৃদ্‌রোগ, শ্বাসকষ্টসহ বিভিন্ন রোগে ভুগছিলেন। শুক্রবার রাত ১০টায় চাঁদপুর সরকারি কলেজমাঠে জানাজা শেষে পৌর কবরস্থানে তাঁর মরদেহ দাফন করা হবে।
মোহাম্মদ আলী খানের আরেক ছেলে আলম পলাশ প্রথম আলোর চাঁদপুর প্রতিনিধি। মোহাম্মদ আলী খানের মৃত্যুতে গভীর শোক প্রকাশ করেছে চাঁদপুর প্রেসক্লাব, চাঁদপুরের বিভিন্ন সামাজিক ও সাংস্কৃতিক সংগঠন। শোক প্রকাশ করেছেন স্থানীয় রাজনৈতিক নেতারা।
