
সাম্প্রতিক সময়ে রাজধানীর চন্দ্রিমা উদ্যানে এক পথশিশুকে পুলিশ সদস্যদের নির্যাতনের বিষয়ে ঢাকা মহানগর পুলিশ কমিশনার মো. আছাদুজ্জামান মিয়া বলেছেন, ‘এটা আসলে মারপিটের দৃশ্য না। ওরা ফান করেছে।’
আজ শনিবার সিরডাপ মিলনায়তনে ‘বাংলাদেশে আইনের সংস্পর্শে ও সংঘাতে জড়িত হওয়া শিশুদের জন্য করণীয়’ শীর্ষক অনুষ্ঠানে বিশেষ অতিথির বক্তব্যে তিনি এসব কথা বলেন। পথশিশুদের অধিকার নিয়ে কাজ করে এমন একটি সংগঠন ‘অপরাজেয় বাংলাদেশ’ এই অনুষ্ঠানের আয়োজন করে।
আছাদুজ্জামান মিয়া বলেন, ওই শিশুটি লেকে সাঁতার কাটার জন্য গিয়েছিল। পুলিশ সদস্যরা বিষয়টি স্বাভাবিকভাবে না নিয়ে রূঢ়ভাবে নিয়েছেন। তবে পুলিশের ওই পুরো দলকেই ঘটনা জানার সঙ্গে সঙ্গে বরখাস্ত করা হয়েছে বলে জানান তিনি।
ঢাকা মহানগর পুলিশ কমিশনার বলেন, আকাশ সংস্কৃতি ও মাদকের ভয়াবহতার কারণে শিশুরা বড় ধরনের অপরাধে জড়িয়ে পড়ছে। বিভিন্ন ধরনের সংস্কৃতির মিশ্রণ আর সামাজিক ও ধর্মীয় অনুশাসন শিথিল হয়ে যাওয়ার কারণেই মূলত এই পরিস্থিতির সৃষ্টি হয়েছে।
অপরাজেয় বাংলাদেশের উপদেষ্টা ইনামুল হকের সভাপতিত্বে অন্যদের মধ্যে বক্তব্য দেন সুপ্রিম কোর্টের বিচারক ইমান আলী, সাংসদ উম্মে কুলসুম, দুর্যোগ ব্যবস্থাপনা ও ত্রাণ মন্ত্রণালয়ের যুগ্ম সচিব আবু তাহের প্রমুখ। মূল প্রবন্ধ উপস্থাপন করেন অপরাজেয় বাংলাদেশের নির্বাহী পরিচালক ওয়াহিদা বানু।
