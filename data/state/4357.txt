
শিক্ষামন্ত্রী নুরুল ইসলাম নাহিদ বলেছেন, ‘বিএনপি সরকারের আমলে শিক্ষা মন্ত্রণালয়ে ৩৯ ভাগ দুর্নীতি ছিল। আমরা সেই দুর্নীতি কমিয়ে ১২ ভাগে এনেছি। তবে শূন্য ভাগে আনতে পারিনি। আমি মন্ত্রী হয়ে বুঝেছি, দুর্নীতি বন্ধ করা কত কঠিন কাজ।’গতকাল বুধবার সকালে সিলেটের বিয়ানীবাজার উপজেলার কসবা আদর্শ বালিকা বিদ্যালয়ের নতুন ভবন উদ্বোধন উপলক্ষে আয়োজিত সুধী সমাবেশে শিক্ষামন্ত্রী এ কথা বলেন। তিনি আরও বলেন, ‘বিএনপি-জামায়াত দেশকে আফগানিস্তান বানাতে চায়। তাই তারা দেশজুড়ে নৈরাজ্য সৃষ্টি করছে। হরতালের নামে গাড়ি পোড়াচ্ছে, মানুষ মারছে। বিএনপি ক্ষমতায় গেলে যুদ্ধাপরাধীদের ছেড়ে দেবে। তাই দেশের স্বার্থে, মানুষের স্বার্থে আবারও আওয়ামী লীগকে নির্বাচিত করতে হবে।’মন্ত্রী একই দিন বিয়ানীবাজারে আরও কয়েকটি উন্নয়নকাজের উদ্বোধন ও কয়েকটি বিদ্যালয়ের নতুন ভবনের ভিত্তিপ্রস্তর স্থাপন করেন।
