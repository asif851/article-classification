
সরকারের গণ কর্মচারীদের কারও মধ্যে ‘দেশপ্রেমে ঘাটতি বা মুক্তিযুদ্ধের প্রতি শ্রদ্ধা না থাকলে’ তাঁদের পদোন্নতির ব্যাপারে সতর্ক থাকতে বলেছে জনপ্রশাসন মন্ত্রণালয় সম্পর্কিত সংসদীয় কমিটি। আজ বুধবার সংসদ ভবনে অনুষ্ঠিত কমিটির বৈঠকে জনপ্রশাসন মন্ত্রণালয়কে এই সুপারিশ করা হয়। 
জাতীয় সংসদের এক সংবাদ বিজ্ঞপ্তিতে এসব তথ্য জানানো হয়েছে। এ বিষয়ে জানতে আজ রাতে কমিটির সভাপতি এইচ এন আশিকুর রহমান, সদস্য এ বি এম ফজলে করিম চৌধুরী ও র আ ম উবায়দুল মোকতাদির চৌধুরীকে ফোন করে পাওয়া যায়নি। বৈঠকে উপস্থিত সংসদ সচিবালয়ের কর্মকর্তারা বলেন, বৈঠকে প্রসঙ্গটি উত্থাপন করেন মোকতাদির চৌধুরী। তিনি বলেন, সরকারের গণ কর্মচারীদের অনেকে ফেসবুকসহ অন্যান্য সামাজিক যোগাযোগ মাধ্যমে সক্রিয়। তাঁরা যেসব কথাবার্তা লেখেন, তা দেশের স্বাধীনতা ও মুক্তিযুদ্ধবিরোধী। এ সব কর্মকর্তাদের পদায়ন ও পদোন্নতির ক্ষেত্রে মন্ত্রণালয়কে সতর্ক থাকতে হবে। বৈঠকে মাঠ পর্যায়ে কর্মকর্তা পদায়ন ও বদলির বিষয়ে প্রয়োজনে স্থানীয় সাংসদকে অবহিত করার সুপারিশ করা হয়। বৈঠকে বলা হয়, অনেক ক্ষেত্রে সরকারি কর্মকর্তারা বিশেষ বিষয়ে বিদেশ থেকে প্রশিক্ষণ নিয়ে আসার পর তাঁদের অন্যত্র বদলি করা হয়। এতে সরকারের আর্থিক ক্ষতি হয়। কমিটি মন্ত্রণালয়কে বদলির ক্ষেত্রে এ বিষয়টি বিবেচনায় রাখার সুপারিশ করেছে। এ ছাড়াও বৈঠকে সংসদীয় কমিটির সদস্যদের চীন ও ভিয়েতনাম সফর সম্পর্কে আলোচনা করা হয়। এইচ এন আশিকুর রহমানের সভাপতিত্বে বৈঠকে কমিটির সদস্য ফজলে করিম চৌধুরী, মোকতাদির চৌধুরী, সুকুমার রঞ্জন ঘোষ, মুস্তফা লুৎফুল্লাহ ও খোরশেদ আরা হক অংশ নেন।
