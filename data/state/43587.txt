
বাংলাদেশ ব্যাংকের রিজার্ভের অর্থ চুরির পেছনে যাঁরা অভিযুক্ত, তাঁদের বিরুদ্ধে মামলা করা হবে বলে জানিয়েছেন অর্থমন্ত্রী আবুল মাল আবদুল মুহিত। আজ বুধবার সচিবালয়ে রাশিয়ার কোম্পানি রোসাটমের উপমহাপরিচালক এন এন স্পাস্কির নেতৃত্বাধীন একটি দলের সঙ্গে অনুষ্ঠিত বৈঠকের পর সাংবাদিকদের প্রশ্নের জবাবে অর্থমন্ত্রী এ কথা বলেন।
রিজার্ভ চুরি বিষয়ে তদন্ত প্রতিবেদনের ভিত্তিতে কী পদক্ষেপ নেওয়া হচ্ছে, জানতে চাইলে অর্থমন্ত্রী বলেন, যাঁদের বিরুদ্ধে অভিযোগ আছে, তাঁদের বিরুদ্ধে মামলা করা হবে। বাংলাদেশ ব্যাংকের সহায়তায় দুর্নীতি দমন কমিশন (দুদক) এ মামলা করবে।
অভিযুক্ত কর্মকর্তা চুক্তিভিত্তিক নিয়োগপ্রাপ্ত হলে চুক্তি বাতিল এবং বাংলাদেশ ব্যাংকের নিজস্ব কর্মকর্তা হলে বরখাস্ত করা হবে বলেও জানান অর্থমন্ত্রী।
এতে বাংলাদেশ ব্যাংকে অস্থিরতা দেখা দিতে পারে কি না, জানতে চাইলে অর্থমন্ত্রী বলেন, ‘অস্থিরতার কোনো সুযোগ নেই। চুক্তিভিত্তিক নিয়োগ পাওয়া দুই শ ব্যক্তির মাধ্যমে বাংলাদেশ ব্যাংক পরিচালিত হচ্ছে। চুক্তির মেয়াদ শেষ হলে সবাইকে চলে যেতে হবে।’
কারও চুক্তির মেয়াদই নবায়ন করা হবে না জানিয়ে অর্থমন্ত্রী বলেন, ‘তারা সবাই বহিরাগত। ব্যাংকের কাজ সুষ্ঠুভাবে পালনের জন্য নিয়মিত কর্মকর্তারাই যথেষ্ট।’
অর্থমন্ত্রী বলেন, বাংলাদেশ ব্যাংকে বড় ধরনের সংস্কার চলছে। বেশি জোর দেওয়া হচ্ছে নিরাপত্তার বিষয়ে। এসব সংস্কার শেষ হলে নিরাপত্তা নিয়ে আর তেমন কোনো শঙ্কা থাকবে না।
তদন্ত প্রতিবেদন প্রকাশে দেরির কারণ হিসেবে অর্থমন্ত্রী বলেন, রিজার্ভ চুরির তদন্ত প্রতিবেদনের ভিত্তিতে বাংলাদেশ ব্যাংক ব্যবস্থা নিচ্ছে। দেরির কারণ এটাই। তবে ঈদের পর এটা প্রকাশ করা হবে।
রিজার্ভ চুরি নিয়ে গঠিত তদন্ত কমিটির প্রধান মোহাম্মদ ফরাসউদ্দিন গত ৩০ মে অর্থমন্ত্রীর কাছে তদন্ত প্রতিবেদন জমা দেওয়ার পর মন্ত্রী বলেছিলেন, ১৫ থেকে ২০ দিন পর তা প্রকাশ করবেন তিনি।
