
পিরোজপুরের কাউখালী উপজেলায় কাজী মো. হাসান ইমাম (৪০) নামের এক ভুয়া চক্ষু চিকিৎসককে তিন মাসের বিনাশ্রম কারাদণ্ড দিয়েছেন ভ্রাম্যমাণ আদালত। আজ মঙ্গলবার বিকেলে উপজেলা নির্বাহী কর্মকর্তা লাবনী চাকমা এ সাজা দেন। হাসান ইমামের বাড়ি পটুয়াখালী জেলার ডিবুয়াপুর গ্রামে।
কাউখালী থানার ভারপ্রাপ্ত কর্মকর্তা (ওসি) মো. জাহাঙ্গীর হোসেন জানান, কাউখালী শহরের শাহীন চশমা ঘরে দীর্ঘদিন ধরে রোগীদের চোখের চিকিৎ​সা করে আসছিলেন হাসান ইমাম। বাংলাদেশ মেডিকেল ও ডেন্টাল কাউন্সিলের তাঁর কোনো চিকিৎসা সনদ নেই। ভুয়া সনদ ব্যবহার করে রোগীদের চিকিৎসা দেওয়ার দায়ে বাংলাদেশ মেডিকেল ও ডেন্টাল কাউন্সিল আইন ২০১০ (২০১০ সনের ৬১ নম্বর আইন) এর ২২ ধারার তাঁকে ভ্রাম্যমাণ আদালত তিন মাসের কারাদণ্ড দেন।
