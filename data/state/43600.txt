
টানা বৃষ্টিতে লক্ষ্মীপুরের রায়পুর উপজেলার পাঁচটি চরের আধা পাকা সয়াবিনখেতে পানি জমে গেছে। এতে ৬০০ হেক্টর জমির সয়াবিন নষ্ট হতে পারে বলে আশঙ্কা করছেন কৃষকেরা।উপজেলা কৃষি কার্যালয় সূত্রে জানা গেছে, রায়পুরে বছরে অন্তত ৩৫০ কোটি টাকার সয়াবিন উৎপাদিত হয়। উপজেলার চারটি ইউনিয়নে সয়াবিন চাষ হয়। বিশেষ করে মেঘনা নদীর জেগে ওঠা চরইন্দুরিয়া, চরজালিয়া, চরঘাসিয়া, চরকাছিয়া ও কানিবগার চরের হাজার হাজার একর জমিতে সয়াবিন চাষ হয়। সারা বছর এই অঞ্চলের মানুষ এই ফসলের ওপরই নির্ভরশীল। দেশের খ্যাতনামা সয়াবিন তেল ও পোলট্রি খাদ্য প্রস্তুতকারী প্রতিষ্ঠানগুলো এখান থেকে সয়াবিন সংগ্রহ করে। চলতি বছর এই উপজেলায় সয়াবিনের আবাদ হয়েছে ৭ হাজার ৭০০ হেক্টর জমিতে। খেতের সয়াবিন আধা পাকা হয়েছে। ১৫-২০ দিন পর পাকা সয়াবিন তুলতে পারবেন।চরঘাসিয়া গ্রামের কৃষক জামাল উদ্দিন ও ইসমাইল হোসেন জানান, গতকাল বৃহস্পতিবার দুই ঘণ্টা ও আগের দিন বুধবার ছয় ঘণ্টার বৃষ্টিতে ডুবে গেছে সয়াবিনগাছ।
 
