
ছবিসহ ভোটার তালিকায় নতুন করে যুক্ত হয়েছেন আরও ৪২ লাখ ৯৪ হাজার ৮৮৯ জন। নতুন ভোটার নিয়ে এখন দেশে মোট ভোটারের সংখ্যা দাঁড়াল ১০ কোটি ৪০ লাখ ৫১ হাজার ৮৮৩।আজ মঙ্গলবার দুপুরে নির্বাচন কমিশন কার্যালয়ে হালনাগাদ ভোটার তালিকার খসড়া প্রকাশ করেন কমিশনের ভারপ্রাপ্ত সচিব হেলালুদ্দীন আহমেদ। তিনি বলেন, কারও কোনো আপত্তি থাকলে ১৭ জানুয়ারির মধ্যে তা জানাতে হবে। অভিযোগ ও আপত্তি নিষ্পত্তি করে ৩১ জানুয়ারি চূড়ান্ত ভোটার তালিকা প্রকাশ করা হবে।নতুন ভোটারদের মধ্যে এবার হালনাগাদের সময় যুক্ত হয়েছেন ৩৩ লাখ ৩২ হাজার ৯৭১ জন। এর মধ্যে নারী ১৬ লাখ ৯৯ হাজার ৬২২ জন। আর পুরুষ ভোটার ১৬ লাখ ৩২ হাজার ৯৭১ জন। বাকি ৯ লাখ ৬২ হাজার ২৯৬ জন ভোটারের তথ্য আগে সংগ্রহ করা হয়েছিল। এবারের খসড়া তালিকায় তাঁদের নামযুক্ত করা হয়েছে।
এ বছর হালনাগাদ কাজের সময় ১৭ লাখ ৪৮ হাজার ৯৩৪ জন মৃত ভোটারের নাম তালিকা থেকে কাটা হয়েছে।
কমিশনের ভারপ্রাপ্ত সচিব বলেন, নতুন ভোটাররা এখনই কোনো জাতীয় পরিচয়পত্র পাবেন না। তাঁদের ২০১৮ সালের মধ্যে স্মার্ট জাতীয় পরিচয়পত্র দেওয়া হবে।
 
