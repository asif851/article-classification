
চাঁপাইনবাবগঞ্জের শিবগঞ্জ উপজেলায় মোবারকপুর ইউনিয়নের ত্রিমোহনী শিবনগর গ্রামের জঙ্গি আস্তানা সন্দেহে ঘিরে রাখা বাড়িতে আজ বুধবারের মতো অভিযান স্থগিত করা হয়েছে। আগামীকাল বৃহস্পতিবার ভোরে আবার অভিযান চালানো হবে বলে সোয়াট জানিয়েছে।
আবু (৩০) নামের এক ব্যক্তি তাঁর স্ত্রী-সন্তানসহ ওই বাড়িতে অবস্থান করছেন। বাড়ির মালিকের ছেলে ও আবুর মা এমনটাই বলেছেন। আবুর পরিবার ছাড়াও বাড়িতে আরও দুজন থাকতে পারেন বলে পুলিশের ধারণা।
এর আগে বিকেলে আবুকে ফিরে আসার জন্য তাঁর মা ও পরিবারের সদস্যরা আহ্বান জানিয়েছেন। তবে ওই বাড়ি থেকে কোনো সাড়া পাওয়া যায়নি। বেশ কয়েকবার আহ্বান জানানোর পরও ভেতর থেকে কোনো সাড়া মেলেনি। তাঁদের সঙ্গে পুলিশ ছিল। এরপরেই সন্ধ্যায় ‘ইগল হান্ট’ নামে অভিযান শুরু করে ঢাকা থেকে যাওয়া সোয়াট। সন্ধ্যায় অভিযান শুরুর পর ওই এলাকায় গুলির মুহুর্মুহু শব্দ শোনা গেছে। ওই গুলির শব্দের মধ্য বিস্ফোরণের শব্দও পাওয়া গেছে। সন্ধ্যায় পুলিশ সুপার টি এম মোজাহিদুল ইসলাম প্রথম আলোকে বলেছিলেন, সন্ধ্যায় অভিযান শুরুর পরে ওই বাড়ির ভেতরে দুটি বিস্ফোরণ ঘটিয়েছে বাড়িতে থাকা ব্যক্তি। পুলিশ সদস্যরা জানান, ওই বাড়ির দেয়াল ভেঙে অভিযান শুরু হয়েছে।
রাত নয়টার দিকে সোয়াটের উপকমিশনার প্রলয় কুমার জোয়ার্দার সাংবাদিকদের বলেন, অপারেশন ‘ইগল হান্ট’ আজকের মতো স্থগিত। কাল ভোরে অভিযান চালানো হবে। এ সময় জেলা পুলিশ সুপার টি এম মোজাহিদুল ইসলামও উপস্থিত ছিলেন।
আরও পড়ুন...শিবগঞ্জে অভিযান চলছে, মুহুর্মুহু গুলি-বিস্ফোরণজঙ্গি আস্তানায় থাকা ব্যক্তিকে নিয়ে যা জানা গেল
