
প্রধানমন্ত্রী শেখ হাসিনার সঙ্গে আজ শনিবার দুপুরে পশ্চিমবঙ্গের মুখ্যমন্ত্রী মমতা বন্দ্যোপাধ্যায় আনুষ্ঠানিকভাবে সাক্ষাৎ করবেন। গণভবনে ওই বৈঠকে প্রধানমন্ত্রীর দেওয়া মধ্যাহ্নভোজে তিনি যোগ দেবেন। এরপর দুই নেতার মধ্যে দ্বিপক্ষীয় বিষয় নিয়ে আলোচনা হবে।প্রধানমন্ত্রীর সঙ্গে বৈঠক শেষে মমতা বন্দ্যোপাধ্যায় বেলা তিনটা থেকে বিকেল সাড়ে চারটা পর্যন্ত বাংলাদেশ ও পশ্চিমবঙ্গের শিল্প উদ্যোগীদের আয়োজনে করা শিল্প সম্মেলনে অংশ নেবেন। এফবিসিসিআই, আইবিসিসিআই ও আইসিসির উদ্যোগে এ সম্মেলন হবে। বৈঠকে বাংলাদেশ ও ভারত, বিশেষ করে পশ্চিমবঙ্গের মধ্যে শিল্প ও বাণিজ্যের প্রসার নিয়ে আলোচনা হবে। এরপর বিকেল পাঁচটা থেকে সন্ধ্যা সাতটা পর্যন্ত পশ্চিমবঙ্গের মুখ্যমন্ত্রী রাষ্ট্রীয় অতিথি ভবন যমুনায় বাংলাদেশের পররাষ্ট্রমন্ত্রী এ এইচ মাহমুদ আলীর সঙ্গে বৈঠক করবেন। এরপর রাতের বিমানে প্রতিনিধিদলসহ মমতা কলকাতা ফিরে যাবেন। একুশের প্রথম প্রহরে কেন্দ্রীয় শহীদ মিনারে প্রধানমন্ত্রী শেখ হাসিনা ও মমতা বন্দ্যোপাধ্যায় প্রটোকল ভেঙে একে অপরকে জড়িয়ে ধরেন।
