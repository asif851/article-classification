
নোয়াখালী-লাকসাম-কুমিল্লা রেলপথে গতকাল রোববার থেকে চালু হয়েছে ডেমু ট্রেন। রেলমন্ত্রী মো. মুজিবুল হক আনুষ্ঠানিকভাবে এই ট্রেনের উদ্বোধন করেন।উদ্বোধনী অনুষ্ঠানে রেলমন্ত্রী মো. মুজিবুল হক বলেন, ‘বর্তমান সরকারের আমলে রেলের যে উন্নয়ন হয়েছে, স্বাধীনতার পর কোনো সরকারের আমলে এত উন্নয়ন হয়নি। আওয়ামী লীগ ক্ষমতায় এলে বিদেশ থেকে রেলের বগি ও ইঞ্জিন আমদানি করে আর খালেদা জিয়ার জোট সেগুলো আগুন দিয়ে পোড়ায়।’ তিনি আরও বলেন, রেলের উন্নয়নে ১৮ হাজার ৩১০ কোটি টাকা ব্যয়ে ৩৮টি প্রকল্প হাতে নেওয়া হয়েছে, যা বাস্তবায়িত হলে বাংলাদেশে রেল একটি আধুনিক যোগাযোগব্যবস্থায় পরিণত হবে। শহরের সোনাপুরে নোয়াখালী স্টেশনে আয়োজিত উদ্বোধনী অনুষ্ঠানে সভাপতিত্ব করেন রেলওয়ের যুগ্ম সচিব সুনীলচন্দ্র পাল। অন্যান্যের মধ্যে বক্তব্য দেন স্থানীয় সাংসদ একরামুল করিম চৌধুরী, রেলওয়ে পূর্বাঞ্চলের মহাব্যবস্থাপক মোহামঞ্চদ তোফাজ্জল হোসেন, পুলিশ সুপার (এসপি) মো. আনিসুর রহমান, নোয়াখালী পৌরসভার মেয়র হারুনুর রশিদ।রেলওয়ে সূত্র জানায়, সকাল সাড়ে আটটায় ডেমু ট্রেন কুমিল্লার লাকসাম থেকে নোয়াখালীর উদ্দেশে ছেড়ে আসবে। এরপর পৌনে ১০টায় নোয়াখালী থেকে কুমিল্লার উদ্দেশে ছেড়ে যাবে। আবার বেলা সাড়ে ১২টায় কুমিল্লা থেকে নোয়াখালীর উদ্দেশে ছেড়ে আসবে। বিকেল সাড়ে পাঁচটায় নোয়াখালী থেকে কুমিল্লার উদ্দেশে ছেড়ে যাবে। রেলওয়ে সূত্র জানায়, নতুন ডেমু ট্রেনটিতে ১৫০টি আসন রয়েছে। এ ছাড়া দাঁড়িয়ে ভ্রমণের জন্য ১৫০টি টিকিটের ব্যবস্থা রয়েছে। নোয়াখালী থেকে কুমিল্লার ভাড়া ৩৫ টাকা। সর্বনিম্ন ভাড়া ধার্য করা হয়েছে ১৫ টাকা। শুক্রবার ট্রেনটি বন্ধ থাকবে।
 
