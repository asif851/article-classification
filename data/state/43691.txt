
নারায়ণগঞ্জের রূপগঞ্জে পুলিশের ওপর হামলার ঘটনায় তারাব পৌর যুবলীগের সভাপতি আবদুল আউয়ালসহ আটজনের বিরুদ্ধে মামলা হয়েছে। আজ বৃহস্পতিবার বিকেলে রূপগঞ্জ থানার উপপরিদর্শক (এসআই) ফরিদ আহমেদ বাদী হয়ে এ মামলাটি করেন। তবে এ মামলায় কাউকে গ্রেপ্তার করা যায়নি। 
গাড়ি রিকুইজিশনকে কেন্দ্র করে গতকাল বুধবার যুবলীগ নেতা আবদুল আউয়ালের সঙ্গে পুলিশের কথা–কাটাকাটি হয়। পুলিশ জানায়, একপর্যায়ে আবদুল আউয়ালের পক্ষে যুবলীগের নেতা-কর্মীরা হামলা চালিয়ে রূপগঞ্জ থানার দুই এসআইসহ চার পুলিশ সদস্যকে আহত করেন। এ সময় নারায়ণগঞ্জ ট্রাফিক পুলিশের সহকারী পুলিশ সুপার (এএসপি) বদরুল আলম মোল্লার পিকআপ ভ্যান ও একটি পুলিশ বক্সও ভাঙচুর করা হয়। রূপগঞ্জ থানার ভারপ্রাপ্ত কর্মকর্তা (ওসি) ইসমাইল হোসেন প্রথম আলোকে বলেন, সরকারি কাজে বাধা দান, পুলিশকে মারধর, পুলিশের গাড়ি ভাঙচুর ও রাস্তায় যান চলাচলে প্রতিবন্ধকতা সৃষ্টির অভিযোগে এ মামলাটি হয়েছে। আসামিদের গ্রেপ্তারের চেষ্টা চলছে।
