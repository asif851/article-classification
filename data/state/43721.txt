
প্রধানমন্ত্রী শেখ হাসিনা আগামী ৮ ফেব্রুয়ারি বরিশাল সফরে আসছেন। ওই দিন প্রধানমন্ত্রী বরিশালের বাকেরগঞ্জ উপজেলার পায়রা নদীর তীরে লেবুখালী এলাকায় ‘শেখ হাসিনা’ সেনানিবাসের ভিত্তিপ্রস্তর স্থাপনসহ বিভিন্ন উন্নয়ন প্রকল্পের উদ্বোধন করবেন।দলীয় সূত্র জানায়, বিকেলে প্রধানমন্ত্রী বরিশাল জেলা ও নগর আওয়ামী লীগ আয়োজিত জনসভায় প্রধান অতিথি হিসেবে ভাষণ দেবেন। নগরীর বঙ্গবন্ধু উদ্যানে এই জনসভা অনুষ্ঠিত হবে। আওয়ামী লীগ সরকারের টানা দ্বিতীয় মেয়াদে ক্ষমতায় আসার পর এটা প্রধানমন্ত্রীর বরিশালে প্রথম সফর। এর আগে ২০১২ সালের ২১ মার্চ বরিশাল সফর করেন প্রধানমন্ত্রী।প্রধানমন্ত্রীর বরিশাল সফরকে কেন্দ্র করে বরিশালে আওয়ামী লীগ নেতা-কর্মীদের মধ্যে এরই মধ্যে ব্যাপক উৎসাহ-উদ্দীপনার সৃষ্টি হয়েছে। চলছে ব্যাপক প্রস্তুতি। গতকাল শনিবার সকালে নগরীর বরিশাল ক্লাবের অমৃত লাল দে মিলনায়তনে এ উপলক্ষে বিশেষ বর্ধিত সভার আয়োজন করে বরিশাল জেলা ও মহানগর আওয়ামী লীগ।
বরিশাল জেলা আওয়ামী লীগের সভাপতি ও স্থানীয় সরকার, পল্লী উন্নয়ন ও সমবায় মন্ত্রণালয় সম্পর্কিত সংসদীয় স্থায়ী কমিটির সভাপতি আবুল হাসানাত আবদুল্লাহর সভাপতিত্বে সভায় প্রধান অতিথি ছিলেন শিল্পমন্ত্রী আমির হোসেন আমু। এ ছাড়া সভায় বিশেষ অতিথি ছিলেন আওয়ামী লীগের কেন্দ্রীয় সাংগঠনিক সম্পাদক ও সাংসদ আ ফ ম বাহাউদ্দিন নাছিম, তথ্য ও গবেষণা সম্পাদক আফজাল হোসেন।
মহানগর আওয়ামী লীগের সাধারণ সম্পাদক এ কে এম জাহাঙ্গীরের সঞ্চালনায় বর্ধিত সভায় আরও উপস্থিত ছিলেন বরগুনা জেলা আওয়ামী লীগের সভাপতি ধীরেন্দ্র দেবনাথ, পিরোজপুর জেলা আওয়ামী লীগের সভাপতি সাংসদ এ কে এম এ আউয়াল, বরিশাল মহানগর আওয়ামী লীগের সভাপতি গোলাম আব্বাস চৌধুরী, জেলা আওয়ামী লীগের সাধারণ সম্পাদক ও সাংসদ তালুকদার মো. ইউনুস এবং স্বেচ্ছাসেবক লীগের কেন্দ্রীয় কমিটির সাধারণ সম্পাদক সাংসদ পঙ্কজ নাথ।
