
রাজধানীর লালবাগে একটি ভবনের দেয়াল ধসে দুই ব্যক্তি আহত হয়েছেন। দোতলা পুরনো ওই ভবনটি ভেঙে ফেলার কাজ চলছিল। শনিবার রাত সাড়ে দশটার দিকে এ ঘটনা ঘটে।
আহতরা হলেন, টেইলার মাস্টার সারোয়ার হোসেন (৩০) ও রিকশাচালক সবুজ মিয়া (৪০)। ফায়ার সার্ভিসের উদ্ধারকর্মীরা তাদের ঢাকা মেডিকেল কলেজ হাসপাতালে নিয়ে যান। এ ঘটনায় একটি হলুদ ট্যাক্সিক্যাব ক্ষতিগ্রস্ত হয়েছে। ক্যাবের চালকও সামন্য আহত হয়েছেন।
চকবাজার থানার ভারপ্রাপ্ত কর্মকর্তা শামীম আর রশিদ তালুকদার প্রথম আলোকে বলেন, হরনাথ ঘোষ রোডের রয়েল হোটেলের সামনে ওই বাড়িটি পরিত্যক্ত। বাড়ির উপরের অংশ মিস্ত্রী দিয়ে ভেঙে ফেলা হয়েছে। সামনের দেয়ালের একাংশ রাতে হঠাৎ ধসে রাস্তার উপর পড়ে যায়। এ সময় সেখানে একজন রিকশাচালক এবং একটি হলুদ ট্যক্সিক্যাব ছিলো। ট্যাক্সিক্যবটি ক্ষতিগ্রস্থ হয়েছে। রাস্তার ওপর দেয়াল পড়ে যাওয়া ওই এলাকায় গাড়ি চলাচল কিছুক্ষণ বন্ধ ছিলো।
