
বিকাশের টাকা ছিনতাইয়ের ঘটনায় পুলিশ গতকাল সোমবার গাজীপুরের কোনাবাড়ী থেকে ছাত্রলীগের কর্মী দেওয়ান মনির হোসেনকে (২৬) আটক করেছে।কোনাবাড়ী পুলিশ ফাঁড়ির দায়িত্বপ্রাপ্ত কর্মকর্তা উপপরিদর্শক (এসআই) সৈয়দ আজহারুল ইসলাম বলেন, কোনাবাড়ী এলাকায় গত রোববার বিকাশের বিক্রয় প্রতিনিধির টাকা ছিনতাইয়ের ঘটনায় গতকাল জিজ্ঞাসাবাদের জন্য মনিরকে আটক করা হয়েছে। তিনি স্থানীয় বাইমাইল এলাকার মিজানুর রহমানের ছেলে এবং ছাত্রলীগের কর্মী। কোনাবাড়ী কলেজগেট এলাকা থেকে বিকেলে তাঁকে আটক করা হয়।গাজীপুর মহানগর ছাত্রলীগের সাধারণ সম্পাদক তৌহিদুল ইসলাম আটক মনির ছাত্রলীগের কর্মী বলে নিশ্চিত করেছেন।জয়দেবপুর থানার এসআই কবির হোসেন বলেন, ছিনতাইয়ের ঘটনায় গতকাল সন্ধ্যায় বিকাশের ব্যবস্থাপক মোতাহার হোসেন জয়দেবপুর থানায় মামলা করেছেন।ঢাকা-টাঙ্গাইল মহাসড়কের কোনাবাড়ী এলাকায় রোববার সকাল সাড়ে ১০টার দিকে বিকাশের বিক্রয় প্রতিনিধি আশিকুর রহমান আদায় করা টাকা জমা দিতে স্থানীয় একটি ব্যাংকে যাচ্ছিলেন।এ সময় চার-পাঁচজন ছিনতাইকারী তাঁর ঊরুতে গুলি করে ১ লাখ ৬৫ হাজার টাকা ছিনতাই করে। এ সময় পথচারী ও পরিবহন শ্রমিক রুমন ছিনতাইকারীদের পথরোধ করলে তাদের ছোড়া গুলিতে ঘটনাস্থলেই তিনি মারা যান।নিহত রুমন ময়মনসিংহ জেলা সদরের গোয়ালকান্দি গ্রামের সফর উদ্দিনের ছেলে।
