
নারায়ণগঞ্জে পুলিশের অভিযানে নিহত জঙ্গি যশোরের ফজলে রাব্বির সঙ্গে সম্পর্ক ছিল এমন নিখোঁজ তিনজন বাড়িতে ফিরেছেন। গতকাল সোমবার সন্ধ্যার পর তাঁরা বাড়ি ফেরেন। তাঁদের একজনের পরিবারের ভাষ্য, পুলিশ আটকে রেখে তাঁদের জিজ্ঞাসাবাদ করেছে। তবে পুলিশ বিষয়টি অস্বীকার করেছে।
ফিরে আসা তিনজন হলেন রাব্বির গ্রাম যশোরের কিসমত নওয়াপাড়া এলাকার যুব উন্নয়ন মসজিদের ইমাম মো. ওবায়দুল্লাহ (২০) ও একই এলাকার তৈয়বুর রহমান ওরফে সুমন (২৫) এবং নোয়াপাড়া এলাকার মসজিদের ইমাম মো. ইয়াহিয়া।
তিনজনেরই পরিবারের দাবি পুলিশ পরিচয়ে তাঁদের তুলে নেওয়া হয়। গত ২৮ আগস্ট দুপুরে মাদ্রাসায় কর্মরত অবস্থায় সাদা পোশাকে দুজন ইয়াহিয়াকে তুলে নিয়ে যায়। এর তিন দিন পর ৩১ আগস্ট রাত সাড়ে ১১টার দিকে বাড়ি থেকে ওবায়দুল্লাহ ও তৈয়বুরকে একইভাবে তুলে নেওয়া হয়।
বাড়ি ফেরা তিনজনের একজনের পরিবার আজ মঙ্গলবার প্রথম আলোকে জানায়, ডিবি পুলিশের হেফাজতে পুলিশ লাইনের ভেতরে আটকে রেখে তাঁদের জিজ্ঞাসাবাদ করা হয়েছে। নারায়ণগঞ্জে পুলিশের অভিযানে নিহত জঙ্গি রাব্বির সঙ্গে তাঁদের কোনো সম্পৃক্ততা রয়েছে কি না, সে বিষয়ে বারবার জানতে চাওয়া হয়েছে। জিজ্ঞাসাবাদের পর তাঁদের যশোর পুলিশ লাইনসের সামনে ছেড়ে দেওয়া হয়। সেখান থেকে তাঁরা বাড়িতে চলে আসেন।
এ ব্যাপারে জানতে চাইলে পুলিশের গোয়েন্দা শাখা যশোরের ভারপ্রাপ্ত কর্মকর্তা (ওসি) ইমাউল হক প্রথম আলোকে বলেন, ‘ডিবি কার্যালয়ে কেউ আটক ছিল না। কোথায় ছিল আমার জানা নেই।’
যশোরের পুলিশ সুপার আনিসুর রহমানের মোবাইলে একাধিকবার যোগাযোগ করেও পুলিশের বক্তব্য পাওয়া যায়নি।
