
টাঙ্গাইলের মির্জাপুরে দুটি বাড়ি থেকে বুধবার গভীর রাতে টাকাসহ প্রায় সাত লাখ টাকার মালামাল লুটে নিয়েছে ডাকাতদল। তাদের ছুরিকাঘাতে প্রদীপ সরকার (৪০) নামের এক ব্যক্তি আহত হয়েছেন।পুলিশ ও এলাকাবাসী সূত্রে জানা যায়, মির্জাপুর থানার অদূরে উপজেলা সদরের বাওয়ার রোডে কলেজশিক্ষক শারমীন আক্তারের ভাড়া বাসায় বুধবার দিবাগত রাত চারটার দিকে পাঁচ-ছয়জনের একটি ডাকাতদল হানা দেয়। তারা কৌশলে ভেতরে ঢুকে অস্ত্রের মুখে শারমীন ও তাঁর বাবা বরকত উল্লাহ সরকারসহ বাড়ির সবাইকে জিম্মি করে। এরপর আলমারিতে রক্ষিত নয় ভরি স্বর্ণালংকার, ৩০ হাজার টাকা ও চারটি মুঠোফোনসহ প্রায় সাড়ে চার লাখ টাকার মালামাল লুট করে।এর আগে রাত আড়াইটার দিকে উপজেলার গোড়াই ইউনিয়নের বাইমাইল গ্রামের হাবিবুর রহমান খানের বাড়িতে পাঁচ-ছয়জন ডাকাত হানা দেয়। তারা অস্ত্রের মুখে বাড়ির সবাইকে জিম্মি করে পাঁচ ভরি স্বর্ণালংকার, তিনটি মুঠোফোন ও টাকাসহ প্রায় আড়াই লাখ টাকার মালামাল লুটে নেয়। ডাকাতদলটি চলে যাওয়ার সময় বিষয়টি টের পেয়ে আশপাশের লোকজন ছুটে আসে। এ সময় ডাকাতদের ছুরিকাঘাতে প্রদীপ সরকার আহত হন। তিনি মির্জাপুর কুমুদিনী হাসপাতালে চিকিৎসা নিয়েছেন।মির্জাপুর থানার ভারপ্রাপ্ত কর্মকর্তা (ওসি) মোহাম্মদ মাইনউদ্দিন বলেন, ডাকাতির ঘটনা পুলিশের জানা নেই। তিনি এ বিষয়ে খোঁজ নেবেন।
