
জিয়া অরফানেজ ট্রাস্ট দুর্নীতির মামলায় হাইকোর্টের আদেশের বিরুদ্ধে বিএনপির চেয়ারপারসন খালেদা জিয়ার করা দুটি লিভ টু আপিলের (আপিলের অনুমতি চেয়ে আবেদন) ওপর কাল সোমবার আদেশ দেবেন আপিল বিভাগ।আজ রোববার প্রধান বিচারপতি মো. মোজাম্মেল হোসেনের নেতৃত্বাধীন আপিল বিভাগের পাঁচ বিচারপতির বেঞ্চ আদেশের এই দিন ধার্য করেন। একই সঙ্গে আদালত খালেদা জিয়ার আইনজীবীর সময়ের আবেদনের পরিপ্রেক্ষিতে জিয়া চ্যারিটেবল ট্রাস্ট দুর্নীতির মামলার ক্ষেত্রে করা অপর লিভ টু আপিলের ওপর শুনানি এক দিনের জন্য মুলতবি করেছেন। এই দুই মামলায় অভিযোগ গঠনের বিরুদ্ধে খালেদা জিয়া হাইকোর্টে রিট করেন। রিট দুটি হাইকোর্টে খারিজ হয়। এর বিরুদ্ধে চলতি বছর পৃথক দুটি লিভ টু আপিল করেন খালেদা জিয়া। এর মধ্যে জিয়া অরফানেজ ট্রাস্ট দুর্নীতির মামলার ক্ষেত্রে লিভ টু আপিলের ওপর শুনানি শেষ কাল আদেশের দিন ধার্য হয়েছে। এর আগে জিয়া অরফানেজ ট্রাস্ট দুর্নীতির মামলায় অভিযোগ আমলে নেওয়া বিরুদ্ধে খালেদা জিয়ার করা বাতিল আবেদন হাইকোর্টে খারিজ হয়। এর বিরুদ্ধেও তিনি ২০১২ সালে একটি লিভ টু আপিল করেন।
