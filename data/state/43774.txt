
পুরান ঢাকার গেন্ডারিয়ার ডিস্টিলারি রোডে ঢাকা দক্ষিণ সিটি করপোরেশনের মেয়র মোহাম্মদ সাঈদ খোকনের নামে একটি আধুনিক কমিউনিটি সেন্টারের উদ্বোধন করা হয়েছে। গতকাল সকালে নতুন সেন্টারটির উদ্বোধন করেন মেয়র নিজে। ডিএসসিসির অর্থায়নে প্রায় ১১ কোটি টাকা ব্যয়ে ৩০ কাঠা জমির ওপর তিন তলা এই সেন্টারটি স্থাপন করা হয়েছে।
এই কমিউনিটি সেন্টারে শীতাতপনিয়ন্ত্রণের ব্যবস্থাসহ ৩০০ আসনের দুটি হলরুম, ব্যক্তিগত গাড়ি পার্কিংয়ের সুবিধা, পুরুষ ও নারীদের পৃথক ইনডোর গেমস, ব্যায়ামাগার, মাতৃসদন, লাইব্রেরি, কম্পিউটার ল্যাব, কাউন্সিলর কার্যালয়, সভাকক্ষ, বৈদ্যুতিক সাবস্টেশন ও জেনারেটরের ব্যবস্থা রয়েছে।
উদ্বোধনী অনুষ্ঠানে সাঈদ খোকন বলেন, নাগরিক স্বাচ্ছন্দ্য বাড়াতে নিরলসভাবে কাজ করে যাচ্ছে ডিএসসিসি। নগরীর প্রতিটি এলাকায় আধুনিক কমিউনিটি সেন্টার নির্মাণে প্রকল্প নেওয়া হয়েছে। এর মধ্যে বিদ্যমান কমিউনিটি সেন্টার মেরামত ও সংস্কার করার কাজ চলছে।
গেন্ডারিয়ার স্থানীয়ব্যক্তিদের দাবির পরিপ্রেক্ষিতে একটি ডায়াবেটিক সেন্টার স্থাপনের ঘোষণা দিয়ে মেয়র বলেন, পুরান ঢাকার ধূপখোলা মাঠে অত্যাধুনিক রাইডসহ একটি শিশুপার্ক নির্মাণ করা হবে। এখানে নতুন ঢাকার শিশু-কিশোরেরাও বিনোদনের জন্য আসবে।
