
নারায়ণগঞ্জের সাত খুনের মামলার প্রধান আসামি নূর হোসেন ও তাঁর দুই সঙ্গীর বিরুদ্ধে কলকাতায় দায়ের করা মামলার বিচার শুরু হচ্ছে আগামী ১৩ মার্চ। বিচার হবে উত্তর চব্বিশ পরগনা জেলার বারাসাতের অতিরিক্ত জেলা দায়রা জজ আদালতে। গতকাল শুক্রবার এই নির্দেশ দিয়েছেন জেলা ও দায়রা জজ। আদালত ও সংশ্লিষ্ট সূত্রে জানা গেছে, গতকাল দুপুরে কলকাতার দমদম কেন্দ্রীয় কারাগার থেকে নূর হোসেনকে আদালতে আনা হয়। এই মামলার অপর দুই আসামি খান সুমন ও ওহিদুর জামান জেলা দায়রা জজ আদালত থেকে জামিনে মুক্ত থাকায় তাঁরাও আদালতে হাজিরা দেন। এরপরই জেলা ও দায়রা জজ মামলাটি বিচারের জন্য অতিরিক্ত জেলা ও দায়রা জজ আদালতে পাঠানোর নির্দেশ দেন।আগামী ১৩ মার্চ অতিরিক্ত জেলা ও দায়রা জজ আদালতে আসামিদের বিরুদ্ধে অভিযোগ গঠনের পর শুরু হবে বিচারপর্ব। প্রায় নয় মাস আগে নূর হোসেন গ্রেপ্তার হলেও এত দিনেও তাঁর পক্ষে জামিনের আবেদন করা হয়নি। তবে তাঁর দুই সঙ্গী বারাসাতের মুখ্য বিচার বিভাগীয় বিচারকের আদালত থেকে জামিন না পেলেও জেলা দায়রা জজ আদালত থেকে জামিনে মুক্তি পান।গত ১৮ আগস্ট নূর হোসেন ও তাঁর দুই সঙ্গীর বিরুদ্ধে পুলিশ অভিযোগপত্র দিলেও বিচারপর্ব শুরু হয়নি। গত ১৪ জুন রাতে নূর হোসেনের সঙ্গে খান সুমন ও ওহিদুরকে গ্রেপ্তার করে বাগুইহাটি থানার পুলিশের সহযোগিতায় বিধাননগর পুলিশ কমিশনারেটের বিশেষ পুলিশ বাহিনী।
