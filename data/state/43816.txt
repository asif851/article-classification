
খুলনা নগরে গত মঙ্গলবার রাতে মোটরসাইকেলের ধাক্কায় বিমল কুণ্ডু দাস নামের পাইওনিয়ার মহিলা কলেজের এক কর্মচারী নিহত হয়েছেন। একই রাতে বরগুনার আমতলী-পটুয়াখালী সড়কের পাডুখালীতে বাসের চাপায় মোটরসাইকেলের চালক পরিমল চন্দ্র ও গত সোমবার রাতে রাজবাড়ীর গোয়ালন্দে রাস্তা পার হওয়ার সময় ট্রাকের চাপায় মন্টু মোল্লা নামের এক ব্যক্তি প্রাণ হারান।
খুলনা: নগরের পাইওনিয়ার মহিলা কলেজের কর্মচারী বিমল কুণ্ডু মঙ্গলবার রাত সাড়ে আটটার দিকে কলেজ থেকে বের হয়ে রাস্তা পার হচ্ছিলেন। এ সময় দ্রুতগতির একটি মোটরসাইকেল তাঁকে ধাক্কা দেয়। এতে তিনি ছিটকে রাস্তায় পড়ে ঘটনাস্থলেই মারা যান।
আমতলী (বরগুনা): কলাপাড়াগামী ঈগল পরিবহনের একটি বাস মঙ্গলবার রাত নয়টার দিকে আমতলী-পটুয়াখালী সড়কের পাডুখালীতে বিপরীত দিক থেকে আসা একটি মোটরসাইকেলকে চাপা দেয়। এতে মোটরসাইকেলের চালক পরিমল চন্দ্র ঘটনাস্থলেই প্রাণ হারান।
গোয়ালন্দ (রাজবাড়ী): গোয়ালন্দঘাট থানার ভারপ্রাপ্ত কর্মকর্তা (ওসি) আবুল বাসার জানান, সোমবার রাতে মহাসড়কসংলগ্ন গোয়ালন্দ ফিডমিলের কাছে মন্টু মোল্লা সড়ক পার হচ্ছিলের। এ সময় ঢাকাগামী একটি ট্রাক তাঁকে চাপা দেয়। এতে তিনি ঘটনাস্থলে মারা যান। তিনি উপজেলার দৌলতদিয়া ইউনিয়নের ব্যাপারীপাড়া গ্রামের বাসিন্দা।
