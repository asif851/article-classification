
বঙ্গবন্ধুর অতি ঘনিষ্ঠজন ও আওয়ামী লীগের সভাপতিমণ্ডলীর সদস্য সৈয়দা সাজেদা চৌধুরীর স্বামী গোলাম আকবর চৌধুরী আর নেই। গতকাল সোমবার সকালে তিনি ইন্তেকাল করেছেন (ইন্না লিল্লাহি ওয়া ইন্না ইলাইহি রাজিউন)। তাঁর বয়স হয়েছিল ৮৬ বছর।গতকাল বাদ আসর রাজধানীর গুলশানের আজাদ মসজিদে জানাজা শেষে মরহুম গোলাম আকবর চৌধুরীকে বনানী কবরস্থানে দাফন করা হয়। তিনি বঙ্গবন্ধু শেখ মুজিব মেডিকেল বিশ্ববিদ্যালয় হাসপাতালে চিকিৎসাধীন ছিলেন। স্ত্রী, তিন ছেলে ও এক মেয়ে রেখে গেছেন তিনি।গোলাম আকবর চৌধুরীর জানাজায় শিল্পমন্ত্রী আমির হোসেন আমু, বাণিজ্যমন্ত্রী তোফায়েল আহমেদ, জনপ্রশাসনমন্ত্রী সৈয়দ আশরাফুল ইসলাম, স্বাস্থ্যমন্ত্রী মোহাম্মদ নাসিম, প্রধানমন্ত্রীর উপদেষ্টা এইচ টি ইমাম, গৃহায়ণ ও গণপূর্তমন্ত্রী মোশাররফ হোসেন প্রমুখ অংশ নেন।গোলাম আকবরের মৃত্যুতে গভীর শোক প্রকাশ করেছেন রাষ্ট্রপতি মো. আবদুল হামিদ, প্রধানমন্ত্রী শেখ হাসিনা, স্পিকার শিরীন শারমিন চৌধুরী, তথ্যমন্ত্রী হাসানুল হক ইনু, ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক প্রমুখ। শোক জানিয়েছে বাংলাদেশ মহিলা পরিষদ ও বাংলাদেশ মেডিকেল অ্যাসোসিয়েশনও।প্রধানমন্ত্রী শেখ হাসিনা গতকাল বিকেলে গুলশানে গোলাম আকবর চৌধুরীর বাসায় গিয়ে সৈয়দা সাজেদা চৌধুরীসহ তাঁর পরিবারের সদস্যদের সঙ্গে কিছু সময় কাটান। তিনি শোকাহত পরিবারের সদস্যদের প্রতি সমবেদনা জানান।রাষ্ট্রপতি এক শোকবার্তায় গোলাম আকবর চৌধুরীর রুহের মাগফিরাত কামনা করেন ও শোকসন্তপ্ত পরিবারের প্রতি গভীর সমবেদনা জানান। রাষ্ট্রপতি বলেন, গোলাম আকবর চৌধুরীর মৃত্যুতে জাতি একজন বিশিষ্ট ব্যক্তিত্বকে হারাল। এটা জাতির জন্য এক অপূরণীয় ক্ষতি।পৃথক শোকবার্তায় প্রধানমন্ত্রী বলেন, গোলাম আকবর চৌধুরী ছিলেন বঙ্গবন্ধুর অতি ঘনিষ্ঠজন। ভাষা আন্দোলনে তাঁর সভাপতিত্বে চট্টগ্রামে সর্বদলীয় ছাত্র সংগ্রাম পরিষদ গঠিত হয়। মুজিবনগর সরকারের পরিকল্পনা সেলের অবৈতনিক সদস্য হিসেবেও দায়িত্ব পালন করেন তিনি। তাঁর মৃত্যুতে একজন দেশপ্রেমিক হারাল বাংলাদেশ। আর ব্যক্তিগতভাবে একজন সুহৃদকে হারালেন তিনি।
