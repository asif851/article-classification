
চট্টগ্রামে ভায়রাকে হত্যার দায়ে এক ব্যক্তিকে মৃত্যুদণ্ড দিয়েছেন আদালত।গতকাল বুধবার চট্টগ্রাম বিভাগীয় দ্রুত বিচার ট্রাইব্যুনালের বিচারক মহিতুল হক এনাম চৌধুরী আসামি ফয়সাল ইসলাম ওরফে রাসেলের উপস্থিতিতে এই রায় দেন।চট্টগ্রাম বিভাগীয় দ্রুত বিচার ট্রাইব্যুনালের সরকারি কৌঁসুলি (পিপি) আইয়ুব খান প্রথম আলোকে বলেন, ২০১৩ সালের ৫ অক্টোবর নগরের ডবলমুরিং থানার একটি বিপণিবিতানে ভায়রা অহিদুন নবী ওরফে শাহীনকে ডেকে এনে ছুরিকাঘাতে হত্যা করেন ফয়সাল। এ ঘটনায় নিহত অহিদুনের বাবা মো. ইব্রাহীম থানায় মামলা করেন। আদালতে দেওয়া স্বীকারোক্তিমূলক জবানবন্দিতে ফয়সাল বলেন, পারিবারিক বিরোধের জের ধরে তিনি ভায়রাকে হত্যা করেছেন। তদন্ত শেষে পুলিশ ২০১৪ সালের ১১ জানুয়ারি আদালতে অভিযোগপত্র দেয়। ১৬ জন সাক্ষীর সাক্ষ্য নেওয়া শেষে আদালত বুধবার আসামি ফয়সাল ইসলামের মৃত্যুদণ্ডের আদেশ দেন। রায় ঘোষণার পর তাঁকে কারাগারে নিয়ে যাওয়া হয়।আসামিপক্ষের আইনজীবী কফিল উদ্দিন বলেন, তাঁরা এই রায়ের বিরুদ্ধে উচ্চ আদালতে আপিল করবেন।
