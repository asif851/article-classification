
হাসিনা বেগম থাকেন রাজধানীর শ্যামপুর বাজারের কাছে। প্রতিদিন সকালে চলে আসেন বুড়িগঙ্গায়। নদীতে পলিথিন ধুয়ে আয় করেন ২০০ টাকা। পাঁচ বছর ধরে তিনি এ কাজ করছেন। যে পলিথিন ধুয়ে তিনি আয় করেন, তাতে থাকে ডাইং কারখানার রাসায়নিক উপাদান।
শ্যামপুর-কদমতলীর ডাইং কারখানায় রাসায়নিক পদার্থ ব্যবহার করার পর পলিথিনে অবশিষ্ট যে রাসায়নিক থাকে, তা ধুতে হয়। এর বিনিময়ে হাসিনা পান টাকা। ৬০ বছর বয়সী হাসিনা বলেন, ডাইং কারখানায় শাড়ি-কাপড় রং করা হয় এই রাসায়নিক উপাদান দিয়ে। পলিথিন থেকে ঢেলে ফেলার পর কিছু রাসায়নিক পদার্থ পলিথিনে থেকে যায়, তা বুড়িগঙ্গায় তিনি ধুয়ে পরিষ্কার করেন। পরে আবার পলিথিন কারখানায় নিয়ে যান। এটাই তাঁর কাজ।
দেখা গেছে, কেবল হাসিনা নন, তাঁর মতো অন্তত ১০০ জন শ্রমিক বুড়িগঙ্গায় ডাইং কারখানার পলিথিন পরিষ্কার করার কাজ করে জীবন চালাচ্ছেন।
সরেজমিনে দেখা গেছে, ডাইং কারখানার পলিথিন ধোয়া হয় শ্যামপুরের পোস্তগোলার কাছেই বুড়িগঙ্গার তীরে। ভ্যানে করে এসব পলিথিন শ্যামপুর-কদমতলীর বিভিন্ন কারখানা থেকে নেওয়া হয় নদীতে। ধোয়ার পর সেই পলিথিন নদীর তীরে রোদে শুকানো হয়। পরে ভ্যানে করে নেওয়া হয় কারখানায়।
নাম প্রকাশ না করার শর্তে শ্যামপুর-কদমতলীর একটি ডাইং কারখানার ব্যবস্থাপক প্রথম আলোকে বলেন, ‘আমাদের কারখানায় কাপড় রং করার জন্য পলিথিনে করে রাসায়নিক পদার্থ আনা হয়। রং করার কাজে তা ঢেলে রাখার পর কিছু রাসায়নিক পলিথিনে থেকে যায়। তা পরিষ্কার করার জন্য বুড়িগঙ্গায় নিয়ে যাওয়া হয়। শ্রমিকেরা ধুয়ে আবার সেই পলিথিনগুলো কারখানায় নেওয়া হয়।’
বুড়িগঙ্গায় পলিথিন ধোয়ার কাজ করেন, এমন অন্তত ১৫ জন শ্রমিকদের আলাপ করে জানা গেল, ১০-১২ বছর আগে থেকে এখানকার ডাইং কারখানাগুলো এভাবে পলিথিনে থাকা রাসায়নিক বর্জ্য ফেলছে বুড়িগঙ্গায়। সরকারের কোনো সংস্থার লোক তা কোনো দিন দেখতে আসেন না।
যেখানে এসব পলিথিন ধোয়া হয়, এর খুব কাছেই বুড়িগঙ্গার তীরে সদরঘাট ফায়ার সার্ভিস স্টেশনের পন্টুন। সেখানে থাকা একজন ফায়ারম্যান বললেন, ডাইংয়ের রাসায়নিক উপাদানগুলো বুড়িগঙ্গার এই অংশে ফেলানোয় সেখানে বসবাস করা দুষ্কর হয়ে পড়েছে।
দেখা গেছে, বুড়িগঙ্গার পোস্তগোলা অংশ থেকে শ্যামপুর ইকোপার্ক পর্যন্ত জায়গায় এসব পলিথিন ধোয়ার কাজ চলে। সকাল থেকে সন্ধ্যা পর্যন্ত এই অংশজুড়ে শ্রমিকেরা ডাইং কারখানার পলিথিন ধোয়ার কাজ করে থাকেন। পোস্তগোলার বাসিন্দা আবদুল কাদের বলছেন, ডাইং কারখানাগুলোর শত শত পলিথিনে থাকা বিষাক্ত বর্জ্য নদীতে ফেলছে। প্রশাসনের লোক কখনই তা দেখতে আসেনি। দেখা গেল, বুড়িগঙ্গার পোস্তগোলা অংশে পানির রং থাকে লালচে। শ্রমিকেরা ভ্যান থেকে পলিথিনগুলো নদীর পানি ডুবিয়ে রাখেন। কিছুক্ষণ রাখার পর পলিথিনে থাকা রাসায়নিক পদার্থগুলো পানিতে ধুয়ে ফেলেন।
ডাইং কারখানার এমন বুড়িগঙ্গা দূষণের ব্যাপারে জানতে চাইলে পরিবেশ অধিদপ্তরের পরিচালক (ঢাকা অঞ্চল) মো. আলমগীর প্রথম আলোকে বলেন, কারখানাগুলোকে আর পলিথিনে থাকা রাসায়নিক পদার্থ নদীতে ফেলতে দেওয়া হবে না। শিগগিরই পদক্ষেপ নেওয়া হবে।
শ্যামপুর-কদমতলী শিল্প মালিক সমিতির সভাপতি সাংসদ সৈয়দ আবু হোসেন প্রথম আলোকে বলেন, বিষয়টি নিয়ে তিনি ডাইং কারখানার মালিকদের সঙ্গে আলোচনা করবেন। ডাইং কারখানার রাসায়নিক বর্জ্য এভাবে ফেলানো বন্ধের ব্যাপারে পদক্ষেপ নেবেন।
