
নোয়াখালীর সুবর্ণচরে ডাকাতির চেষ্টার অভিযোগে দুই ভাইকে গণপিটুনি দিয়েছে এলাকাবাসী। গত শুক্রবার রাত সাড়ে ১০টার দিকে উপজেলার চরক্লার্ক ইউনিয়নের হাজি ইদ্রিস বাজার এলাকায় এ ঘটনা ঘটে।চরজব্বার থানা-পুলিশ জানায়, শুক্রবার রাতে বেলাল বাহিনী হাজি ইদ্রিস বাজার এলাকায় ডাকাতির প্রস্তুতি নিচ্ছে—এমন খবরে স্থানীয় লোকজন তাদের ধাওয়া দেয়। অন্যরা পালিয়ে গেলেও বেলাল ও তার ভাই কামাল জনতার হাতে ধরা পড়ে। ক্ষুব্ধ জনতা দুজনকে ধরে গণপিটুনি দেয়। পরে পুলিশ ঘটনাস্থলে গিয়ে নয়টি ফাঁকা গুলি করে পরিস্থিতি নিয়ন্ত্রণে আনে। এ সময় ঘটনাস্থল থেকে একটি এলজি, একটি একনলা বন্দুক ও পাঁচটি কার্তুজ উদ্ধার করা হয়। আহত দুই ভাইকে নোয়াখালী জেনারেল হাসপাতালে ভর্তি করা হয়েছে।চরজব্বার থানার ভারপ্রাপ্ত কর্মকর্তা (ওসি) এনামুল কবির জানান, বেলালের বিরুদ্ধে চরজব্বার থানায় হত্যা, ডাকাতি ও দস্যুতার অভিযোগে নয়টি ও কামালের বিরুদ্ধে দুটি মামলা রয়েছে। ডাকাতির চেষ্টা ও অস্ত্র উদ্ধারের ঘটনায় নতুন করে আরও দুটি মামলা করা হয়েছে।
