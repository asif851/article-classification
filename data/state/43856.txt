
কিশোরগঞ্জের তাড়াইল উপজেলায় গতকাল সোমবার ট্রলির চাপায় এক স্কুলছাত্রী নিহত হয়েছে। একই দিন টাঙ্গাইলের কালিহাতীতে সড়ক দুর্ঘটনায় পিকআপ ভ্যানের চালক ও ব্রাহ্মণবাড়িয়ার সরাইলে এক গরু ব্যবসায়ী নিহত হন।
নিহত ব্যক্তিরা হলেন পিকআপচালক গাইবান্ধার ফুলছড়ি উপজেলার উড়িয়া এলাকার মুকছেদুল আলম (৩২), তাড়াইল উপজেলার উত্তর ধলা গ্রামের বাচ্চু মিয়ার মেয়ে রিতা আক্তার (১০) ও টাঙ্গাইলের ভূঞাপুর উপজেলার বকশিচর গ্রামের গরু ব্যবসায়ী বশির উদ্দিন (৩৭)।
টাঙ্গাইল: গতকাল সকাল আটটার দিকে বঙ্গবন্ধু সেতুর পূর্ব প্রান্তের সংযোগ সড়কের আনালিয়াবাড়ী এলাকায় একটি পিকআপ ভ্যানের সঙ্গে একটি যাত্রীবাহী বাসের সংঘর্ষ হয়। এতে ঘটনাস্থলেই পিকআপের চালক মুকছেদুল আলম মারা যান।
তাড়াইল (কিশোরগঞ্জ): গতকাল দুপুর ১২টার দিকে তেউরিয়া বাজার-ধানকুনিয়া ফেরিঘাট সড়কে ট্রলির চাপায় রিতা আক্তার নিহত হয়।
সরাইল (ব্রা‏হ্মণবাড়িয়া): গতকাল ভোর ছয়টার দিকে সরাইলের রাজামারিয়াকান্দি এলাকায় বশির উদ্দিন ট্রাক থেকে ছিটকে মহাসড়কের ওপরে পড়েন। এ সময় পেছন থেকে আসা অপর একটি ট্রাক তাঁকে চাপা দেয়। এতে তিনি ঘটনাস্থলেই মারা যান।
