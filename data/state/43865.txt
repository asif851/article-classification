
বিভিন্ন সমালোচনার মুখে পরীক্ষার্থীদের অসুবিধার কথা ভেবে এবার আর কেন্দ্রের ভেতরে ঢোকেননি শিক্ষামন্ত্রী নুরুল ইসলাম নাহিদ। তিনি কেন্দ্রের বারান্দায় দাঁড়িয়ে পরীক্ষার বিষয়ে খোঁজখবর নিয়েছেন। সঙ্গে কোনো কর্মকর্তাকেও নেননি। কেবলমাত্র কলেজের অধ্যক্ষ তাঁর সঙ্গে ছিলেন।আজ রোববার সকাল ১০টার দিকে এইচএসসি ও সমমানের পরীক্ষা শুরু হয়েছে। পরীক্ষা দেখতে শিক্ষামন্ত্রী নুরুল ইসলাম নাহিদ সকালে রাজধানীর সিদ্ধেশ্বরী গার্লস কলেজ কেন্দ্রে যান।নুরুল ইসলাম নাহিদ সাংবাদিকদের বলেন, পরীক্ষার কেন্দ্রে যাওয়ার রেওয়াজটি দীর্ঘদিনের। কিন্তু আগে এত গণমাধ্যম ছিল না। এখন গণমাধ্যমের সংখ্যা বেড়েছে। এখন কেন্দ্রে গেলে পরীক্ষার্থীদের ওপর প্রভাব পড়ে। সবাই একসঙ্গে ঢুকলে স্বাভাবিকভাবেই পরীক্ষার্থীদের অসুবিধা হয়।শিক্ষামন্ত্রী আরও জানান, শিক্ষকদের সঙ্গে কথা বলে জানতে পেরেছেন পরীক্ষার্থীরা খুশি মনেই পরীক্ষা দিচ্ছেন। নির্বাচন ও নির্বাচনী সহিংসতা এই পরীক্ষায় প্রভাব ফেলবে না বলে তিনি জানান।
কেন্দ্রের বাইরে সাংবাদিকদের প্রশ্নের জবাবে মন্ত্রী বলেন, পরীক্ষার সময় আমরা আর দীর্ঘায়িত করতে চাই না। এ জন্য পরীক্ষার সংখ্যা কমিয়ে আনার কাজ চলছে। মন্ত্রী ব্যক্তিগতভাবে মনে করেন, পাঁচ থেকে ছয় দিনের মধ্যেই পরীক্ষা শেষ হওয়া উচিত।
এইচএসসি পরীক্ষা শুরু
শিক্ষামন্ত্রী নুরুল ইসলাম নাহিদ আরও বলেন, কিছু শিক্ষক এমন সব পদ অবলম্বন করেন যা শিক্ষকসুলভ নয়। তাই তাঁদের উদ্দেশে তিনি বলেন, অর্থের বিনিময়ে শিক্ষার্থীদের জীবন নষ্ট করবেন না। ধরতে পারলে কঠোর ব্যবস্থা নেওয়া হবে।
এ বছর দেশের আটটি সাধারণ, মাদ্রাসা, কারিগরিসহ ১০টি শিক্ষা বোর্ডের অধীন মোট পরীক্ষার্থী ১২ লাখ ১৮ হাজার ৬২৮। গত বছরের চেয়ে তা ১ লাখ ৪৪ হাজার ৭৪৪ জন বেশি। মোট পরীক্ষার্থীর মধ্যে ৬ লাখ ৫৪ হাজার ১১৪ জন ছাত্র এবং ৫ লাখ ৬৪ হাজার ৫১৪ জন ছাত্রী। ঘোষিত সময়সূচি অনুযায়ী তত্ত্বীয় পরীক্ষা শেষ হবে আগামী ৯ জুন। এরপর ব্যবহারিক পরীক্ষা ১১ জুন শুরু হয়ে ২০ জুন শেষ হবে।
আরও জানতে পড়ুন:এইচএসসি পরীক্ষা শুরু
