
জঙ্গি, সন্ত্রাসসহ নানা অপরাধমূলক কর্মকাণ্ড রোধে রংপুরের বিভিন্ন বাসাবাড়িতে ভাড়াটে হিসেবে ও আবাসিক মেসে বসবাসকারী ব্যক্তিদের তথ্য সংগ্রহে পুলিশের পক্ষ থেকে ফরম বিতরণ কার্যক্রম শুরু করা হয়েছে। সম্প্রতি এই কার্যক্রম শুরু করা হয়েছে বলে পুলিশের পক্ষ থেকে জানানো হয়েছে।
জেলা পুলিশ সূত্র জানায়, রংপুর সিটি করপোরেশনের ৩৩টি ওয়ার্ড ও সদর উপজেলার ৪টি ইউনিয়নে গত বছর ভাড়াটে নিবন্ধন ফরম বিতরণ কার্যক্রম শুরু করা হলেও তা একসময় ঝিমিয়ে পড়ে। বিশেষ করে শহরের বিভিন্ন পাড়া-মহল্লায় গড়ে ওঠা এক হাজারের বেশি আবাসিক মেসের মালিকের পক্ষ থেকে তেমন একটা সাড়া মেলেনি। এ অবস্থায় শহরের বাসাবাড়ি ও আবাসিক মেসগুলোতে নতুন করে যাঁরা ভাড়াটে হয়ে এসেছেন কিংবা অন্যত্র চলে গেছেন, তাঁদের তথ্য সংগ্রহের উদ্দেশ্যে দ্বিতীয় পর্যায়ে আবারও তথ্য সংগ্রহ কার্যক্রম শুরু করা হয়েছে। বাসাবাড়ি ও আবাসিক মেসে থাকা শিক্ষার্থী ও চাকরিজীবীদের জীবনবৃত্তান্ত এবং কতজন বাড়িতে থাকেন, এ-সংক্রান্ত তথ্য পুলিশের বিতরণ করা ফরমে জানাতে হবে। সূত্রটি আরও জানায়, গত বছর প্রতি হোল্ডিংয়ে একটি করে ৩০ হাজার ফরম বিতরণ করে ১ লাখ মানুষ সম্পর্কে তথ্য পাওয়া সম্ভব হয়েছে। এ বছর আরও ১০ হাজার ফরম বিতরণ করা হবে। তথ্য সংগ্রহের এ কার্যক্রম অব্যাহত থাকবে বলে পুলিশের পক্ষ থেকে জানানো হয়েছে।
শহরের কামালকাছনা এলাকার এক বাড়ির মালিক সিরাজুল ইসলাম বলেন, বাড়িতে যিনি থাকছেন, এ তথ্য জানা অবশ্যই প্রয়োজন। কাজটি সবারই করা দরকার।
অন্যদিকে কারমাইকেল কলেজের পাশে অবস্থিত কলেজপাড়ার একটি মেস। এখানে মূলত শিক্ষার্থীরাই বাসিন্দা। এই মেসের মালিক নাম না প্রকাশের শর্তে বলেন, শিক্ষার্থীরা ফরম পূরণে গড়িমসি করে। সহজে দিতে চায় না। তাই যথাসময়ে ফরম পূরণ সম্ভব হয়ে ওঠে না। এদিকে পুলিশ এসে চাপ দেয় মেসের মালিকদের।
এ কর্মকাণ্ড পরিচালনা প্রসঙ্গে অতিরিক্ত পুলিশ সুপার (সার্কেল-এ) সাইফুর রহমান গত মঙ্গলবার মুঠোফোনে প্রথম আলোকে বলেন, পুলিশের রংপুর রেঞ্জের উপমহাপরিদর্শক (ডিআইজি) খন্দকার গোলাম ফারুক এবং পুলিশ সুপার মিজানুর রহমানের নির্দেশে ভাড়াটে ও মেসে বসবাসকারী ব্যক্তিদের তথ্য সংগ্রহে ফরম বিতরণ করা হচ্ছে। তিনি বলেন, দেশে অব্যাহত জঙ্গি তৎপরতা, সন্ত্রাস, নাশকতা, মাদকসহ নানা অপরাধ বন্ধে এই কার্যক্রমের ওপর জোর দেওয়া হয়েছে। গত বছর থেকে এ কার্যক্রম চালু রয়েছে। এ জন্য তিনি বাড়ি ও মেসের মালিক, ভাড়াটেসহ সংশ্লিষ্ট সবাইকে তথ্য দিয়ে সহযোগিতার জন্য অনুরোধ জানিয়েছেন।
 
