
অবৈধভাবে সীমান্ত পাড়ি দেওয়ার অভিযোগে গত আট মাসে তিন হাজারের বেশি মিয়ানমারের নাগরিক ও ১২০ জন ভারতীয় নাগরিককে আটক করেছে সীমান্তরক্ষী বাহিনী বর্ডার গার্ড বাংলাদেশ (বিজিবি)।বিজিবির সংবাদ বিজ্ঞপ্তিতে বলা হয়, ভারত-বাংলাদেশ সীমান্ত অতিক্রম করার সময় সাত হাজার ৩০ জনকে আটক করা হয়। এদের মধ্যে এক হাজার ৮৮২ জন বাংলাদেশিকে পুলিশের কাছে সোপর্দ করা হয়। আটক করা ১২০ জন ভারতের নাগরিকের মধ্যে ৫৬ জনকে নিজ দেশে ফেরত পাঠানো হয়। বাকি ৬৪ জনকে থানায় সোপর্দ করা হয়।বিজ্ঞপ্তিতে আরও বলা হয়, আট মাসে চোরাচালানের সঙ্গে জড়িত থাকার অভিযোগে এক হাজার ২২ জনকে আটক করা হয়। এ সময় চোরাচালানের ঘটনায় ২১ হাজার ৪৯ মামলা হয়। আট মাসে সীমান্ত থেকে তিন হাজার ২২৯ জন মিয়ানমারের নাগরিককে আটক করা হয়। এদের মধ্যে তিন হাজার ২২৩ জনকে নিজ দেশে ফেরত পাঠানো হয়। ছয়জনকে পুলিশের হাতে তুলে দেওয়া হয়েছে।বিজিবি সূত্র জানায়, সীমান্তপথে অবৈধ পাচারের সময় ৭৬৪ জন নারী-শিশুকে উদ্ধার করা হয়। এদের মধ্যে ৫৬০ জন নারী ও ২০৪ জন শিশু রয়েছে। এ ছাড়া ১৩ জন মানব পাচারকারীকে আটক করা হয়। এ ঘটনায় ২৪০টি মামলা হয়েছে।
