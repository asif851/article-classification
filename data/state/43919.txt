
রাজশাহীতে ৫৭টি তাজা ককটেল ও দুই কেজি গানপাউডার উদ্ধার করেছে র‌্যাপিড অ্যাকশন ব্যাটালিয়ন (র‌্যাব)।গতকাল শনিবার দিবাগত রাত একটার দিকে রাজশাহী প্রকৌশল ও প্রযুক্তি বিশ্ববিদ্যালয় (রুয়েট)-সংলগ্ন রাস্তা থেকে পরিত্যক্ত অবস্থায় ওই ককটেল ও গানপাউডার উদ্ধার করা হয়।আজ রোববারের হরতালে নাশকতা সৃষ্টির জন্য এগুলো মজুত করা হয়েছিল বলে ধারণা করছে র‌্যাব।রাজশাহী র‌্যাব-৫-এর জ্যেষ্ঠ সহকারী পুলিশ সুপার (এএসপি) মির্জা গোলাম সারোয়ারের ভাষ্য, গোপন সূত্রে খবর পেয়ে গতকাল রাত একটার দিকে ঘটনাস্থলে যায় র‌্যাব। এ সময় সেখানে কয়েকজন লোক অবস্থান করছিলেন। র‌্যাবের সদস্যদের দেখে তাঁরা দৌড়ে পালিয়ে যান। পরে সংশ্লিষ্ট রাস্তায় তল্লাশি চালিয়ে একটি পরিত্যক্ত ব্যাগ পাওয়া যায়। ওই ব্যাগের ভেতর থেকে ৫৭টি তাজা ককটেল ও দুই কেজি গানপাউডার উদ্ধার করা হয়েছে।এ বিষয়ে আইনগত ব্যবস্থা প্রক্রিয়াধীন বলে জানিয়েছে র‌্যাব।
