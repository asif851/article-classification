
আওয়ামী লীগের সাধারণ সম্পাদক ওবায়দুল কাদের বলেছেন, আগামী জাতীয় সংসদ নির্বাচন কারও জন্য অপেক্ষা করবে না। বিএনপি না এলেও যথাসময়ে নির্বাচন অনুষ্ঠিত হবে।
আজ শুক্রবার দুপুরে কক্সবাজারের উখিয়ার কুতুপালং শিবিরে রোহিঙ্গাদের মধ্যে ত্রাণ বিতরণ শেষে সড়ক পরিবহন ও সেতুমন্ত্রী ওবায়দুল কাদের সাংবাদিকদের এ কথা বলেন।
মন্ত্রী বলেন, শেখ হাসিনার সরকার যত দ্রুত সম্ভব রোহিঙ্গাদের নিরাপদে এবং সসম্মানে নিজ দেশে ফেরত পাঠাবে। প্রথম ধাপে প্রত্যাবাসনের জন্য আজই এক লাখ রোহিঙ্গার তালিকা মিয়ানমারকে হস্তান্তর করবে বাংলাদেশ। তিনি বলেন, রোহিঙ্গা প্রত্যাবাসন ত্বরান্বিত করতে জাতিসংঘসহ বিশ্ব সম্প্রদায়ের সহযোগিতায় কাজ করে যাচ্ছে যৌথ ওয়ার্কিং গ্রুপ।
এরপর মন্ত্রী উখিয়ার বালুখালী রোহিঙ্গা শিবিরে জেলা ছাত্রলীগের ব্যবস্থাপনায় পরিচালিত একটি স্বাস্থ্যকেন্দ্র পরিদর্শন এবং সেখানে বিনা মূল্যে ওষুধ বিতরণ করেন।
এ সময় উপস্থিত ছিলেন ১৪ দলের নেতা ও বাংলাদেশের সাম্যবাদী দলের সাধারণ সম্পাদক দিলীপ বড়ুয়া, কেন্দ্রীয় আওয়ামী লীগের উপদপ্তর সম্পাদক বিপ্লব বড়ুয়া, কক্সবাজারের দলীয় সাংসদ আবদুর রহমান (বদি) ও আশেক উল্লাহ রফিক, জেলা আওয়ামী লীগের সভাপতি সিরাজুল মোস্তফা ও সাধারণ সম্পাদক মুজিবুর রহমান প্রমুখ।
