
আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেছেন, সম্প্রতি দুজন বিদেশি নাগরিক হত্যা, পুলিশের এএসআই হত্যা এবং তাজিয়া মিছিলে হামলা মূলত খালেদা জিয়ারই জঙ্গিবাদী তৎপরতার অংশ। এই সব হত্যাকাণ্ড ও নাশকতামূলক কর্মকাণ্ডের মাধ্যমে খালেদা জিয়া দেশের মধ্যে একটি অস্থিতিশীল পরিবেশ সৃষ্টি করে গণতন্ত্রের অভিযাত্রা ও উন্নয়নের অগ্রযাত্রা ব্যাহত করতে চায়। আজ সোমবার বঙ্গবন্ধু অ্যাভিনিউয়ে যুবলীগ আয়োজিত এক মতবিনিময় সভায় মাহবুব উল হানিফ এসব কথা বলেন। জেলহত্যা দিবস উপলক্ষে আগামী ২ নভেম্বর সোহরাওয়ার্দী উদ্যানে আওয়ামী লীগের জনসভা সফল করতে আয়োজিত এ সভায় তিনি আরও বলেন, দেশে আইএসের কোনো অস্তিত্ব নেই। আন্তর্জাতিকভাবে বাংলাদেশের ভাবমূর্তি নষ্ট করার জন্য দেশি-বিদেশি একটি মহল পরিকল্পিতভাবে আইএসের ধোঁয়া তুলছে। হানিফ বলেন, রাষ্ট্রনায়ক শেখ হাসিনার নেতৃত্বে বাংলাদেশ যখন নিম্নমধ্যম আয়ের কাতারে প্রবেশ করে আরও সমৃদ্ধির পথে এগিয়ে যাচ্ছে। সারা বিশ্ব যখন রাষ্ট্রনায়ক শেখ হাসিনার নেতৃত্ব, দক্ষতা, যোগ্যতা ও প্রজ্ঞার স্বীকৃতি দিয়ে তাঁকে সম্মাননা জানাচ্ছে। তখন টিআইবিসহ কিছু প্রতিষ্ঠান এই সরকারের কোনো সফলতাই খুঁজে পাচ্ছে না। তারা সরকারের বিরুদ্ধে নানা মিথ্যা তথ্য দিয়ে জনগণকে বিভ্রান্ত করার অপচেষ্টা চালিয়ে যাচ্ছে। এসব প্রতিষ্ঠান মূলত দেশের স্বাধীনতা, সার্বভৌমত্ব, গণতন্ত্র ও উন্নয়ন বিরোধীদের মদদে এগুলো করছে। এসব প্রতিষ্ঠানের আয়-ব্যয় ও কর্মকাণ্ড সম্পর্কে খোঁজ-খবর রাখা রাষ্ট্রের কর্তব্য। 
যুবলীগ চেয়ারম্যান ওমর ফারুক চৌধুরীর সভাপতিত্বে অনুষ্ঠিত মতবিনিময় সভায় আরও বক্তব্য দেন আওয়ামী লীগের তথ্য ও গবেষণা সম্পাদক আফজাল হোসেন, কেন্দ্রীয় সদস্য আমিনুর রহমান, যুবলীগের সাধারণ হারুনুর রশীদ, প্রেসিডিয়াম সদস্য আহমেদ আল কবির, মুজিবুর রহমান চৌধুরী প্রমুখ।
