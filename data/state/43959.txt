

রাজধানীর মগবাজার-তেজগাঁও উড়ালসড়কে বন্দীদের নিয়ে যাওয়ার সময় কাভার্ড ভ্যানের সঙ্গে ধাক্কা লেগেছে একটি প্রিজন ভ্যানের। এতে প্রিজন ভ্যানটি একপাশে কাত হয়ে পড়ে গেছে।
আজ শুক্রবার বেলা ১১টার পরে এ দুর্ঘটনা ঘটে। এতে আহত হয়েছেন প্রিজন ভ্যানের চালক পুলিশ কনস্টেবল। তাঁর নাম জানা যায়নি। তিনি প্রাথমিক চিকিৎসা নিয়েছেন। প্রিজন ভ্যানটিতে ২৪ জন বন্দী ছিলেন।  তেজগাঁও শিল্পাঞ্চল থানার উপপরিদর্শক (এসআই) মো. জাহাঙ্গীর আলমের ভাষ্য, বন্দীদের নিয়ে প্রিজন ভ্যানটি কেরানীগঞ্জ থেকে গাজীপুরের কাশিমপুর কারাগারের দিকে যাচ্ছিল। উড়ালসড়ক থেকে নামার সময় তেজগাঁও এলাকায় প্রিজন ভ্যানটি দুর্ঘটনায় পড়ে। পরে বন্দীদের তেজগাঁও শিল্পাঞ্চল থানায় নেওয়া হয়। এই প্রতিবেদন লেখা পর্যন্ত উড়ালসড়কে মগবাজার থেকে তেজগাঁও যাওয়ার পথ বন্ধ ছিল।
