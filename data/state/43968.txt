
রাজশাহী নগরের শালবাগান এলাকায় ছাত্রশিবিরের সঙ্গে পুলিশের সংঘর্ষ হয়েছে। এতে কমপক্ষে ১০ জন আহত হয়েছেন। আজ রোববার বেলা ১১টার দিকে এই সংঘর্ষের ঘটনা ঘটে।প্রত্যক্ষদর্শীরা জানায়, ইসলামী ছাত্রশিবির দলের কেন্দ্রীয় কমিটির সভাপতিসহ সব আটক নেতা-কর্মীর মুক্তির দাবিতে নগরের শালবাগান পাওয়ার হাউসের মোড় থেকে ঝটিকা মিছিল বের করে। মিছিলটি শালবাগান মোড়ে পৌঁছালে পুলিশ কাঁদানে গ্যাসের শেল ও রাবার বুলেট ছোড়ে। এ সময় শিবিরের নেতা-কর্মীরা পুলিশকে লক্ষ্য করে হাতবোমা ও ইটপাটকেল ছোড়েন। প্রায় ১০ মিনিট ধরে চলা সংঘর্ষে রাবার বুলেট ও ইটের আঘাতে উভয় পক্ষের কমপক্ষে ১০ জন আহত হন। একপর্যায়ে শিবিরের নেতা-কর্মীরা পালিয়ে যান। পালানোর সময় তাঁরা একটি ট্রাক ভাঙচুর করেন।নগরের বোয়ালিয়া মডেল থানার ভারপ্রাপ্ত কর্মকর্তা (ওসি) জিয়াউর রহমান বলেন, পুলিশ দেখেই ইসলামী ছাত্রশিবিরের নেতা-কর্মীরা দুটি হাত বোমা ও ইটপাটকেল ছোড়েন। পুলিশ পাল্টা কাঁদানে গ্যাসের শেল ও রাবার বুলেট ছুড়ে তাঁদের ছাত্রভঙ্গ করে দেয়।
