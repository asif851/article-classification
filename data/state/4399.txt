
হরতাল-অবরোধের নামে সহিংসতা রোধে কার্যকর পদক্ষেপ নিতে নির্দেশ দিয়েছেন হাইকোর্ট। আজ রোববার বিচারপতি কাজী রেজা-উল হক ও বিচারপতি আবু তাহের মো. সাইফুর রহমানের সমন্বয়ে গঠিত হাইকোর্ট বেঞ্চ এক রিটের প্রাথমিক শুনানি নিয়ে রুলসহ এ আদেশ দেন।
শাহিনুর ইসলাম নামে কেরানীগঞ্জের এক ব্যবসায়ী গত বৃহস্পতিবার রিট আবেদনটি করেন। আজ ওই রিটের ওপর প্রাথমিক শুনানি হয়।
আদালতের রুলে প্রাণঘাতী হরতাল-অবরোধ কেন অবৈধ ও অসাংবিধানিক ঘোষণা করা হবে না, তা জানতে চাওয়া হয়েছে। স্বরাষ্ট্র ও পররাষ্ট্রসচিব, পুলিশের মহাপরিদর্শক (আইজিপি), বর্ডার গার্ড বাংলাদেশের (বিজিবি) মহাপরিচালকসহ (ডিজি) সংশ্লিষ্ট বিবাদীদের রুলের জবাব দিতে বলা হয়েছে।
আদালতে রিটের পক্ষে শুনানি করেন আইনজীবী আবদুল মতিন খসরু, সানজিদা খাতুন। এ ছাড়া আইনজীবী এম অামীর-উল ইসলাম, আবদুল বাসেত মজুমদার ও নুরুল ইসলাম সুজন শুনানিতে অংশ নেন।
