
বাংলাদেশের মুক্তিযুদ্ধের সময়ের অনেক অপ্রকাশিত ভিডিওচিত্র এবং সাম্প্রতিক কিছু ভিডিওচিত্র নিয়ে প্রামাণ্যচিত্র ‘একটি পতাকার জন্ম’ প্রামাণ্যচিত্রের প্রদর্শনী হয়ে গেল আজ। প্যারিসপ্রবাসী বাঙালি তরুণ প্রকাশ চন্দ্র রায় এটির নির্মাতা। আজ সোমবার জাতীয় জাদুঘরের প্রধান মিলনায়তনে প্রামাণ্যচিত্রটি দেখানো হয়।
ফরাসি সাংবাদিক ফিলিপ আলফনসঁ ১৯৭১ সালের মার্চ থেকে ঢাকায় ছিলেন সংবাদ সংগ্রহের জন্য। তিনি মার্চের অসহযোগ আন্দোলন যেমন দেখেছিলেন, তেমনি দেখেছিলেন ২৫ মার্চের কালোরাতের ঢাকা। তিনি ধারণ করেছিলেন মুক্তিযুদ্ধের প্রাথমিক পর্যায়ে জনপ্রতিরোধের ছবি। পরে ঢাকা থেকে তিনি কলকাতা চলে যান। সেখান থেকে কুষ্টিয়া, মেহেরপুর, যশোরের মুক্তাঞ্চলে প্রবেশ করেছিলেন ফিলিপ আলফনসঁ। তিনি কুমিল্লার মুক্তাঞ্চলের ছবিও ধারণ করেন। সে সময় বাঙালির জনপ্রতিরোধের ছবি ধারণের পাশাপাশি পাকিস্তানি সেনাদের ক্যাম্পে গিয়ে বাংলাদেশের স্বাধীনতাযুদ্ধের বিষয়ে পাকিস্তানিদের ছবির মাধ্যমে তাদের মনোভাবও তুলে ধরেন।
স্বাধীনতার ৪২ বছর পর ছবিটির নির্মাতা প্রকাশ চন্দ্র রায় আলফনসঁর সঙ্গে যোগাযোগ করে তাঁর সংগৃহীত ঐতিহাসিক ফুটেজগুলো নিয়ে তৈরি করেছেন প্রামাণ্যচিত্রটি। এতে ফুটেজগুলোর পাশাপাশি আলফনসঁ ও নৌ কমান্ডো এনামুল হকের সাক্ষাত্কার রয়েছে। রয়েছে ২০১৩ সালের গণজাগরণ সমাবেশের দৃশ্যও।
প্রামাণ্যচিত্রটি প্রযোজনা করেছে মুক্তিযুদ্ধ জাদুঘর ও ফ্রান্স-বাংলাদেশ ইকনোমিক চেম্বার, প্যারিস।
আজ উদ্বোধনী প্রদর্শনীতে উপস্থিত ছিলেন ফিলিপ আলফনসঁ, মুক্তিযুদ্ধ জাদুঘরের ট্রাস্টি মফিদুল হক, ফ্রান্স-বাংলাদেশ চেম্বারের সভাপতি কাজী এনায়েতউল্লাহ ও প্রধানমন্ত্রীর জ্বালানিবিষয়ক উপদেষ্টা তৌফিক ই ইলাহি চৌধুরী।
 
