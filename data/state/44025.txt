
মানবতাবিরোধী অপরাধের দায়ে জামায়াত নেতা মতিউর রহমান নিজামীর ফাঁসির রায় কার্যকরের সম্ভাবনাকে কেন্দ্র করে প্রধান বিচারপতি সুরেন্দ্র কুমার সিনহার মৌলভীবাজারের কমলগঞ্জের গ্রামের বাড়িতে নিরাপত্তা জোরদার করা হয়েছে। একই সঙ্গে উপজেলার শমশেরনগরে কারা মহাপরিদর্শক ব্রিগেডিয়ার জেনারেল সৈয়দ ইফতেখার উদ্দীনের গ্রামের বাড়িতেও জোরদার করা হয়েছে নিরাপত্তা। 
মৌলভীবাজারের কমলগঞ্জ উপজেলা আলীনগর ইউনিয়নের তিলকপুরে পুলিশ প্রধান বিচারপতির বাড়িতে ক্লোজ সার্কিট ক্যামেরা স্থাপনসহ সার্বক্ষণিক আটজন পুলিশ সদস্যের সঙ্গে অতিরিক্ত আরও পুলিশ সদস্য মোতায়েন করা হয়। আজ মঙ্গলবার সকাল থেকে এ নিরাপত্তা ব্যবস্থা গ্রহণ করা হয়।  কমলগঞ্জ থানা সূত্রে জানা যায়, জামায়াত নেতা যুদ্ধাপরাধী মতিউর রহমান নিজামীর ফাঁসির রায় কার্যকর করার সব প্রস্তুতি সম্পন্ন হচ্ছে। এ কারণে প্রধান বিচারপতির ও কারা মহাপরিদর্শকের গ্রামের বাড়িতে পুলিশি নিরাপত্তা বাড়ানো হয়েছে।  প্রধান বিচারপতির ও কারা মহাপরিদর্শকের গ্রামের বাড়ির নিরাপত্তা জোরদারের সত্যতা নিশ্চিত করেন কমলগঞ্জ থানার ভারপ্রাপ্ত কর্মকর্তা (ওসি) বদরুল হাসান। তিনি বলেন, এমনিতেই ভিভিআইপি হিসাবে প্রধান বিচারপতির গ্রামের বাড়িতে পুলিশি নিরাপত্তা ছিল। সেখানে সার্বক্ষণিক আটজন পুলিশ সদস্য ছিলেন। তার সঙ্গে আর যোগ হবে আরও কয়েকজন পুলিশ সদস্য। তা ছাড়া বাড়ির চারপাশে বসানো হয়েছে ক্লোজ সার্কিট ক্যামেরা।  অন্যদিকে শমশেরনগরে সুজা মেমোরিয়াল কলেজ রোডে কারা মহাপরিদর্শক ব্রিগেডিয়ার জেনারেল সৈয়দ ইফতেখার উদ্দীনের বাড়িতে শমমেরনগর পুলিশ ফাঁড়ি থেকে সার্বক্ষণিক পুলিশ মোতায়েন করা হয়। পুলিশ ছাড়াও অন্যান্য আইন শৃঙ্খলা রক্ষাকারী বাহিনীর সদস্যরা এই নিরাপত্তার দিকটি দেখাশোনা করছেন বলে কমলগঞ্জ থানা সূত্রে জানা যায়।
