
শেরপুর সদর উপজেলার তিলকান্দি মধ্যপাড়া গ্রামে গতকাল শনিবার রাতে মাত্র ১২ টাকা পাওনার ঘটনাকে কেন্দ্র করে হামলায় একজন নিহত হয়েছেন। এ সময় তাঁর তিন ভাই আহত হন।
নিহত ব্যক্তির নাম সোবাহান আলী (৩৪)। তিনি তিলকান্দি মধ্যপাড়া গ্রামের বাসিন্দা।
পুলিশ, হাসপাতাল ও স্থানীয় সূত্রে জানা গেছে, তিলকান্দি মধ্যপাড়া গ্রামের সোবাহান আলীর ছোট ভাই আবদুস সালাম কয়েক দিন আগে প্রতিবেশী মুদি দোকানি গোলাপ হোসেনের কাছ থেকে ১২ টাকা বাকিতে কোমল পানীয় কেনেন। দোকানদার গতকাল রাত ১০টার দিকে সালামের কাছে পাওনা টাকা চাইলে তাঁদের মধ্যে তুমুল বাগবিতণ্ডা হয়।
একপর্যায়ে গোলাপ তাঁর সহযোগীদের নিয়ে সালামের ওপর হামলা চালান। খবর পেয়ে তাঁর তিন ভাই সোবহান (৩৪), হালিম (৪০) ও শাহ জামাল (৩৫) দোকানের সামনে যান। এ সময় তাঁদের ওপরও ধারালো দেশীয় অস্ত্র দিয়ে হামলা চালানো হয়। হামলায় ফলাবিদ্ধ হয়ে সোবাহান আলী ঘটনাস্থলেই মারা যান। আহত তিন ভাইকে গতকাল রাত ১২টার দিকে শেরপুর জেলা সদর হাসপাতালে ভর্তি করা হয়েছে। ওই হাসপাতালে সোবাহানের লাশের ময়নাতদন্ত সম্পন্ন হয়েছে।
এ ঘটনায় সোবাহান আলীর ভাই মুদি দোকানি গোলাপ হোসেনকে প্রধান আসামি করে ২৬ জনের বিরুদ্ধে মামলা দায়ের করেছে।
শেরপুর সদর থানার ভারপ্রাপ্ত কর্মকর্তা (ওসি) মো. মাজহারুল করিম ঘটনার সত্যতা নিশ্চিত করে বলেন, ঘটনার সঙ্গে জড়িত সন্দেহে পুলিশ ওই গ্রামের মোজাফফর আলী, রহিমা বেগম, রুমা বেগম ও স্বপ্না বেগম নামের চারজনকে গ্রেপ্তার করেছে।
