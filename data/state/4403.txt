
চট্টগ্রামে ব্যাংক থেকে ৭৫ লাখ টাকা ঋণ নিয়ে আত্মসাৎ করার মামলায় কাজী ফরহাদ হোসেন নামের এক ব্যবসায়ীকে সাত বছরের কারাদণ্ড দিয়েছেন আদালত। আজ সোমবার বিকেলে চট্টগ্রাম বিভাগীয় বিশেষ জজ আদালতের বিচারক মীর রুহুল আমিন এ রায় দেন।
দণ্ডাদেশপ্রাপ্ত ব্যবসায়ী পলাতক রয়েছেন।
দুর্নীতি দমন কমিশনের (দুদক) আইনজীবী মাহমুদুল হক প্রথম আলোকে বলেন, বিচারক রায়ের আদেশে একটি ধারায় পলাতক আসামি কাজী ফরহাদ হোসেনকে পাঁচ বছরের কারাদণ্ড, ৭৫ লাখ টাকা জরিমানা, অনাদায়ে আরও ছয় মাসের কারাদণ্ড এবং আরেকটি ধারায় দুই বছরের কারাদণ্ড, দুই হাজার টাকা জরিমানা, অনাদায়ে আরও তিন মাসের কারাদণ্ড দেন। সেই হিসেবে সাত বছরের কারাদণ্ড হলো আসামির।
দুদক আইনজীবী বলেন, ১৯৮৯ সাল থেকে ১৯৯৫ সাল পর্যন্ত বাংলাদেশ কৃষি ব্যাংক চট্টগ্রাম নগরের আগ্রাবাদ শাখা থেকে ৭৫ লাখ টাকা ঋণ নেন আগ্রাবাদ এলাকার ব্যবসায়ী কাজী ফরহাদ হোসেন। কিন্তু ব্যাংকের ঋণ পরিশোধ না করে আত্মসাৎ করার অভিযোগে ১৯৯৯ সালের ৩০ ডিসেম্বর তৎকালীন দুর্নীতি দমন ব্যুরোর সহকারী পরিদর্শক রফিক উদ্দিন খান বাদী হয়ে ওই ব্যবসায়ীর বিরুদ্ধে ডবলমুরিং থানায় মামলা করেন। তদন্ত শেষে ২০১৪ সালের ২৮ এপ্রিল ব্যবসায়ীর বিরুদ্ধে অভিযোগপত্র দেয় দুদক। আটজন সাক্ষীর সাক্ষ্য শেষে আদালত আজ এ রায় দেন।
