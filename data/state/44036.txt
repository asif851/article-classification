
বিএনপি নেতা সালাহ উদ্দিনসহ দেশের বিভিন্ন স্থানে নিখোঁজ ব্যক্তির সংখ্যা বেড়ে যাওয়ায় গভীর উদ্বেগ প্রকাশ করেছে মানবাধিকার সংস্থা আইন ও সালিশ কেন্দ্র (আসক)। আজ রোববার আসকের নির্বাহী পরিচালক সুলতানা কামাল স্বাক্ষরিত এক বিবৃতিতে এ উদ্বেগ প্রকাশ করা হয়।
বিবৃতিতে বলা হয়, দেশের বিভিন্ন স্থানে বিভিন্ন পর্যায়ের ব্যক্তিদের নিখোঁজ হওয়ার সংখ্যা বেড়ে গেছে। অধিকাংশ ক্ষেত্রে তাঁদের পরিবার অভিযোগ করেছে, সাদাপোশাকে আসা ব্যক্তিরা আইনশৃঙ্খলা রক্ষাকারী বাহিনীর পরিচয় দিয়ে এসব ব্যক্তিদের আটক করে নিয়ে গেছেন। কিন্তু আইনশৃঙ্খলা রক্ষাকারী বাহিনীগুলো আটকের এসব অভিযোগ অস্বীকার করেছে।
বিবৃতিতে আরও বলা হয়, বিভিন্ন স্থানে এ ধরনের ২০ জন ব্যক্তিকে আটকের অভিযোগ করেছে পরিবার। এঁদের অধিকাংশই বিরোধী দলের রাজনীতির সঙ্গে যুক্ত। এর মধ্যে বিএনপির যুগ্ম মহাসচিব সালাহ উদ্দিন আহমেদও রয়েছেন। তিনি ১৩ দিন ধরে নিখোঁজ রয়েছেন।আইনশৃঙ্খলা রক্ষাকারী বাহিনী বা সরকারের দায়িত্বশীল ব্যক্তিরা এসব ঘটনা অস্বীকার করে দায় এড়াতে চাইছেন বলেও বিবৃতিতে উল্লেখ করা হয়। কিন্তু নিখোঁজ ব্যক্তিদের খুঁজে বের করার দায়িত্বও আইনশৃঙ্খলা রক্ষাকারী বাহিনী ও সরকারের। সুতরাং তারা আটক করেনি, এ কথা বলে তারা দায়িত্ব এড়াতে পারে না বলেও বিবৃতিতে বলা হয়।
বিবৃতিতে বলা হয়, আইনশৃঙ্খলা রক্ষাকারী বাহিনীগুলো যেন সাদাপোশাকে কাউকে আটক করতে না পারে, সে ব্যাপারে নির্দেশনা দেওয়ার জন্য স্বরাষ্ট্র মন্ত্রণালয়কে একটি চিঠি দিয়েছিল জাতীয় মানবাধিকার কমিশন। এই নির্দেশ মানা হচ্ছে কি না, সেটি যাচাই করা উচিত। বিদ্যমান পরিস্থিতিতে এটি স্পষ্ট, সরকার মানবাধিকার কমিশনের এ সুপারিশ কার্যকর করেনি।
