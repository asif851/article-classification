
পাবনা শহরের বড় বাজার এলাকার বিভিন্ন খাদ্যদ্রব্য বিক্রয়কারী প্রতিষ্ঠানে অভিযান চালিয়ে গতকাল বুধবার ১১ হাজার টাকা জরিমানা আদায় করেছে জাতীয় ভোক্তা অধিকার সংরক্ষণ অধিদপ্তর পাবনা জেলা কার্যালয়। মেয়াদোত্তীর্ণ ও পচা-বাসি খাবার পরিবেশনের অভিযোগে এ জরিমানা করা হয়। অভিযানে নেতৃত্ব দেন অধিদপ্তরের পাবনা কার্যালয়ের সহকারী পরিচালক মুহাম্মদ হাসানুজ্জামান। তিনি জানান, অভিযানে মাজেদ স্টোরকে তিন হাজার টাকা, জহির স্টোরকে পাঁচ হাজার টাকা ও দই মিষ্টান্ন ভান্ডারকে তিন হাজার টাকা জরিমানা করা হয়। এ সময় উপস্থিত ছিলেন জেলা বাজার কর্মকর্তা মো. শামসুর রহমান ও পাবনা পৌরসভার স্বাস্থ্য পরিদর্শক ফরিদা ইয়াছমিন। 
