
চাঁপাইনবাবগঞ্জের শিবগঞ্জ উপজেলার জমিনপুর সীমান্তে আজ শুক্রবার ভোরে ভারতীয় সীমান্তরক্ষী বাহিনীর (বিএসএফ) গুলিতে সোলেমান আলী (২৫) নামের এক বাংলাদেশি নিহত হয়েছেন।
সোলেমানের বাড়ি জমিনপুর গ্রামে। চাঁপাইনবাবগঞ্জের ৯ বর্ডার গার্ড ব্যাটালিয়নের অধিনায়ক লেফটেন্যান্ট কর্নেল আবু জাফর শেখ মোহাম্মদ বজলুল হকের ভাষ্য, সোলেমান আলী চোরাচালানের সঙ্গে সম্পৃক্ত ছিলেন। ভোর পাঁচটার দিকে জমিনপুরের ১৭৯ নম্বর সীমানা খুঁটিসংলগ্ন এলাকা দিয়ে ভারতে ঢোকার সময় বিএসএফের সদস্যরা তাঁকে লক্ষ্য করে গুলি ছুড়লে তিনি গুলিবিদ্ধ হয়ে মারা যান।
আবু জাফর শেখ মোহাম্মদ বজলুল হকের ভাষ্য, সকালে স্থানীয় লোকজনের দেওয়া খবর পেয়ে বিজিবি তাঁর লাশ উদ্ধার করে নিয়ে আসে। তাঁর শরীরে গুলির আঘাতের চিহ্ন রয়েছে। তিনি জানান, এ ব্যাপারে বিএসফের কাছে প্রতিবাদ জানানো হয়েছে। পতাকা বৈঠকের আহ্বান জানানো হয়েছে।
