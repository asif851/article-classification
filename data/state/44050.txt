
বাস থেকে নেমে রাস্তা পার হচ্ছিলেন এক যাত্রী। পিকআপ ভ্যানের ধাক্কায় তিনি পড়ে যান। দৌড়ে তাঁকে বাঁচাতে যান কাছেই থাকা আনসার সদস্য। এ সময় আরেকটি বাস এসে তাঁকে চাপা দেয়। প্রাণ হারান দুজনেই।
আজ রোববার ভোর সাড়ে পাঁচটার দিকে ঢাকার অদূরে আশুলিয়ার কবিরপুরে এ দুর্ঘটনা ঘটে। নিহত আনসার সদস্যের নাম জাহাঙ্গীর হোসেন (৪০)। তাঁর বাড়ি বরগুনা সদর উপজেলার হাউসবুনিয়া এলাকায়। নিহত আরেকজনের পরিচয় জানা যায়নি।
গাজীপুরের সালনা হাইওয়ে পুলিশ ফাঁড়ির ভারপ্রাপ্ত কর্মকর্তা (ওসি) মো. হোসেন সরকারের ভাষ্য, কবিরপুর এলাকায় ঢাকাগামী একটি বাস রাস্তার একপাশে যাত্রী নামাচ্ছিল। সেখান থেকে এক যাত্রী নেমে রাস্তা পার হচ্ছিলেন। এ সময় পেছন থেকে একটি পিকআপ ভ্যান এসে ওই যাত্রীকে ধাক্কা দেয়।
ওই এলাকার পাশে বেসরকারি একটি বিদ্যুৎ কোম্পানিতে দায়িত্ব পালন করছিলেন আনসার সদস্য। তিনি ওই যাত্রীকে উদ্ধার করতে যান। একটি বাসকে থামানোর জন্য সংকেত দেন। কিন্তু বাসটি না থেমে তাঁদের চাপা দিয়ে চলে যায়। এতে দুজনেই ঘটনাস্থলে নিহত হন।
জাহাঙ্গীরের লাশ ঢাকা মেডিকেল কলেজের মর্গে পাঠানো হয়েছে। আরেকজনের লাশ গাজীপুরে শহীদ তাজউদ্দীন আহমদ মেডিকেল কলেজের মর্গে রাখা হয়েছে।
