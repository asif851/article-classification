
গাজীপুর সিটি করপোরেশনের টঙ্গীর সুকন্দিবাগ এলাকায় পানির পাম্প স্থাপনের জন্য তৈরি করা পরিত্যক্ত কূপে পড়ে আজ শনিবার এক শিশু নিহত হয়েছে। শিশুটির নাম রোমানুর রহমান (৬)। সে স্থানীয় একটি কিন্ডারগার্টেনের নার্সারির ছাত্র ছিল।
ফায়ার সার্ভিস ও স্থানীয় সূত্রে জানা গেছে, প্রায় দুই বছর আগে সুকন্দিরবাগ এলাকায় পানির পাম্প স্থাপনের জন্য একটি কূপ খনন করা হয়। পরে এটি পরিত্যক্ত অবস্থায় বালু দিয়ে ভরাট ছিল। গত দুই দিনের বৃষ্টিতে বালু নিচের দিকে দেবে যায়। আজ সকালে কয়েক শিশু সেখানে খেলাধুলা করছিল। একপর্যায়ে দুই শিশু ওই কূপে পড়ে যায়। স্থানীয় লোকজন তাদের উদ্ধার করে টঙ্গী সরকারি হাসপাতালে নিয়ে গেলে চিকিৎ​সকেরা রোমানুরকে মৃত ঘোষণা করেন। তবে আহত শিশুটির নাম-পরিচয় জানা যায়নি।
গাজীপুর ফায়ার সার্ভিসের উপসহকারী পরিচালক আক্তারুজ্জামান ঘটনার সত্যতা নিশ্চিত করেছেন।
