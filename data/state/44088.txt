
‘শিল্প সাহিত্য সংগ্রাম, আমাদের যুদ্ধ অবিরাম’—এ স্লোগানে গতকাল শুক্রবার গণশিল্পী সংস্থা পাবনা আঞ্চলিক কার্যালয়ের ৩৩ বর্ষপূর্তি ও ১৬তম সম্মেলন হয়েছে। এ উপলক্ষে শহরের মুক্তিযোদ্ধা রফিকুল ইসলাম বকুল পৌর মুক্তমঞ্চ প্রাঙ্গণে দুদিনব্যাপী এক অনুষ্ঠানের আয়োজন করা হয়।গত বৃহস্পতিবার সন্ধ্যায় মঙ্গল প্রদীপ জ্বালিয়ে অনুষ্ঠানের উদ্বোধন করেন পাবনা বিজ্ঞান ও প্রযুক্তি বিশ্ববিদ্যালয়ের সহ-উপাচার্য আনোয়ারুল ইসলাম। আলোচনা পর্বে গণশিল্পী সংস্থা পাবনা আঞ্চলিক কার্যালয়ের সভাপতি শিবজিত নাগের সভাপতিত্বে বক্তব্য দেন প্রবীণ শিক্ষাবিদ অধ্যাপক মোহাম্মদ কামরুজ্জামান, পাবনা সরকারি এডওয়ার্ড কলেজের অধ্যক্ষ হুমায়ন কবির মজুমদার, এডওয়ার্ড কলেজ শিক্ষক পরিষদের সম্পাদক শওকত আলী খান ও গণশিল্পী সংস্থা পাবনা আঞ্চলিক কার্যালয়ের সম্পাদক মোসফেকা জাহান। পরে জেলার সর্বজন শ্রদ্ধেয় শিক্ষক প্রয়াত অধ্যাপক মুহাম্মদ নূরুন্নবীকে মরণোত্তর সম্মাননা দেওয়া হয়। অনুষ্ঠানে উপস্থিত হয়ে সম্মাননা ক্রেস্ট গ্রহণ করেন তাঁর বড় ছেলে মুহাম্মদ মাহমুদুন্নবী।দ্বিতীয় দিন কাউন্সিল অধিবেশনের মধ্য দিয়ে অনুষ্ঠান শুরু হয়। অধিবেশনে সর্বসম্মতিক্রমে আগামী দুই বছরের জন্য শিবজিত নাগকে সভাপতি ও মোসফেকা জাহানকে সাধারণ সম্পাদক করে ৩৩ সদস্যের পরিচালনা পরিষদ গঠন করা হয়।
