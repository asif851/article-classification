
 
ভোটার তালিকায় এবার প্রায় ৫০ লাখ নতুন ভোটার অন্তর্ভুক্ত হবে বলে নির্বাচন কমিশন (ইসি) আশা করছে। ইসি বলছে, ২৫ জুলাই থেকে ভোটার তালিকার তথ্য হালনাগাদ কার্যক্রম শুরু হবে। চলবে আগামী ৯ আগস্ট পর্যন্ত।
আজ সোমবার দুপুরে নির্বাচন কমিশনে ভোটার হালনাগাদকরণ ২০১৭ কেন্দ্রীয় সমন্বয় কমিটির সভা শেষে ইসির সচিব এম আবদুল্লাহ এ কথা বলেন।
ইসির সচিব এম আবদুল্লাহ জানান, ২০০০ সালের ১ জানুয়ারির আগে যাঁদের জন্ম, কিন্তু এখনো ভোটার হতে পারেননি, তাঁরা এবার তালিকায় অন্তর্ভুক্ত হওয়ার সুযোগ পাবেন।
সাংবাদিকদের প্রশ্নের জবাবে ইসির সচিব এম আবদুল্লাহ বলেন, রোহিঙ্গা জনগোষ্ঠী বা বিদেশিরা যাতে ভোটার হতে না পারেন, সে জন্য ৩০টি উপজেলায় বিশেষ এলাকা চিহ্নিত করা হয়েছে। এসব এলাকায় বিশেষ কমিটি করা হয়েছে। এই কমিটি কোনো বিদেশি নাগরিক যাতে ভোটার তালিকায় অন্তর্ভুক্ত হতে না পারেন, তা নজরদারি করবে। ভোটকেন্দ্রে তাঁরা মা, বাবা, চাচা, ফুপুদের পরিচয়পত্র (আইডি কার্ড) দেখাবেন।
আরেক প্রশ্নের জবাবে ইসির সচিব বলেন, নারী ভোটার বাড়ানোর ক্ষেত্রে এবার বিশেষ কার্যক্রম হাতে নেওয়া হচ্ছে।
