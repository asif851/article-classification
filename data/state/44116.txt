
কক্সবাজারের চকরিয়া উপজেলায় আজ সোমবার ভোর পাঁচটার দিকে মাইক্রোবাস ও মালবাহী একটি কাভার্ড ভ্যানের মুখোমুখি সংঘর্ষে দুজন নিহত ও তিনজন আহত হয়েছেন। হারবাং ইউনিয়নের ভান্ডারির ডেবা এলাকায় চট্টগ্রাম-কক্সবাজার মহাসড়কে এ দুর্ঘটনা ঘটে। হতাহত ব্যক্তিরা চট্টগ্রামের মোস্তাফা গ্রুপের কর্মকর্তা-কর্মচারী। তাঁরা বিয়ের অনুষ্ঠান থেকে ফিরছিলেন।
নিহত ব্যক্তিরা হলেন চট্টগ্রামের চান্দগাঁও এলাকার আলামিয়া সওদাগর বাড়ির ইদ্রিস আলীর ছেলে আরমান হোসেন (৩৮) ও মাইক্রোবাসের চালক চকরিয়া উপজেলা ডুলাহাজারা ইউনিয়নের বৈরাগীরখিল এলাকার সাহেদুল ইসলাম পাপ্পু (৩৫)।
আহত মো. শাহাজাহান (৪০), শওকত আকবর (৪০) ও জুয়েল দাশগুপ্তকে (৪৫) চট্টগ্রাম মেডিকেল কলেজ হাসপাতালে ভর্তি করা হয়েছে বলে জানিয়েছে পুলিশ।
চিরিংগা হাইওয়ে পুলিশের সার্জেন্ট নুরে আলম প্রথম আলোকে বলেন, গতকাল রোববার রাতে মোস্তাফা গ্রুপের কর্মকর্তা-কর্মচারীরা চকরিয়ার হারবাং এলাকার এক সহকর্মীর বিয়েতে যান। বিয়ের অনুষ্ঠান শেষে আজ চট্টগ্রাম ফেরার পথে এ দুর্ঘটনা ঘটে। তিনি আরও বলেন, দুর্ঘটনাকবলিত গাড়ি দুটি জব্দ করা হয়েছে। কাভার্ড ভ্যানের চালক ও সহকারী পালিয়ে যাওয়ায় তাঁদের আটক করা সম্ভব হয়নি। নিহত ব্যক্তিদের মরদেহ পরিবারের কাছে হস্তান্তর করা হয়েছে।
