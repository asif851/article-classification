
বরগুনা সদর উপজেলা নির্বাহী কর্মকর্তা (ইউএনও) গাজী তারিক সালমনের ঘটনাকে ইঙ্গিত করে বিএনপি মহাসচিব মির্জা ফখরুল ইসলাম আলমগীর বলেছেন, আওয়ামী লীগ এখনই ইউএনওকে জেলে দিয়েছে, এরপর তো ডিসি ও নির্বাচন কমিশনারকেও জেলে দেবে। তাই আওয়ামী লীগের অধীন কোনো নির্বাচন হবে না। সহায়ক সরকারের অধীনেই নির্বাচন দিতে বাধ্য করতে হবে।
আজ মঙ্গলবার বরিশালে মহানগর বিএনপির সদস্য সংগ্রহ অভিযানের উদ্বোধন করতে গিয়ে মির্জা ফখরুল ইসলাম আলমগীর এসব কথা বলে। সকাল ১০টা থেকে বেলা ২টা পর্যন্ত বরিশাল নগরের অশ্বিনীকুমার হলে অনুষ্ঠিত সদস্য সংগ্রহ অনুষ্ঠানে প্রধান অতিথি ছিলেন মির্জা ফখরুল।
মির্জা ফখরুল বলেন, আওয়ামী লীগ সরকারি খরচে হেলিকপ্টারে প্রচারণা চালাবে, আর বিএনপি নেতারা কোর্টের বারান্দায় দৌড়াবে, তা হবে না। মানুষ বিএনপির দিকে তাকিয়ে আছে। আওয়ামী লীগের শৃঙ্খল ভাঙতে হবে। আগামী নির্বাচন হবে সহায়ক সরকারের অধীনে সব দলের অংশগ্রহণে। সব দলের জন্য সমান সুযোগ নিশ্চিত করতে হবে। ‘লেভেল প্লেয়িং ফিল্ড’ ছাড়া এ দেশে কোনো নির্বাচন করতে দেওয়া হবে না। জনগণের সরকার প্রতিষ্ঠার জন্য বিএনপি শক্তি বাড়াতে নতুন সদস্য সংগ্রহ এবং পুরোনো সদস্যপদ নবায়ন করছে।
মির্জা ফখরুল বলেন, নিরপেক্ষ সরকার ছাড়া নির্বাচন হলে কী হয়, তা জনগণ দেখেছে। বিগত উপজেলা, পৌরসভা ও ইউনিয়ন পরিষদ (ইউপি) নির্বাচন মানুষ দেখেছে। প্রশাসনের সহায়তায় তাদের ভোট ডাকাতি প্রতিহত করতেই ভবিষ্যতে শেখ হাসিনার সরকারকে নিরপেক্ষ সরকারের অধীনে নির্বাচন দিতে বাধ্য করা হবে। একদিকে আন্দোলন, অন্যদিকে আওয়ামী লীগের ভোট ডাকাতি প্রতিরোধে কেন্দ্র পাহারা দিতে হবে বিএনপির নেতা-কর্মীদের।
মির্জা ফখরুল বলেন, আওয়ামী লীগ অবলীলায় মিথ্যাচার করে দেশের মানুষকে বিভ্রান্ত করছে। তারা দেশের অর্থনৈতিক প্রবৃদ্ধি নিয়েও মিথ্যাচার করছে। অর্থনৈতিক প্রবৃদ্ধি ৪ দশমিক ২ ভাগের বেশি নয়।
মহানগর বিএনপির সভাপতি ও কেন্দ্রীয় কমিটির যুগ্ম মহাসচিব সাবেক সাংসদ মজিবর রহমান সরোয়ারের সভাপতিত্বে অনুষ্ঠানে বক্তব্য দেন দলের সহসভাপতি বেগম সেলিমা রহমান, বিভাগীয় সাংগঠনিক সম্পাদক বিলকিস জাহান শিরিন, সহসাংগঠনিক সম্পাদক আকন কুদ্দুসুর রহমান, মাহবুবুল হক নান্নু, বরিশাল দক্ষিণ জেলা বিএনপির সভাপতি এবায়েদুল হক চান, উত্তর জেলা বিএনপির সভাপতি সাবেক সাংসদ মেজবাউদ্দিন ফরহাদ, মহানগর বিএনপির ভারপ্রাপ্ত সাধারণ সম্পাদক জিয়াউদ্দিন সিকদার, কেন্দ্রীয় নেতা এ বি এম মোশাররফ হোসেন, জেবা খান, সাবেক সাংসদ আবুল হোসেন খান প্রমুখ।
অনুষ্ঠানের শেষ পর্যায়ে মহানগর বিএনপির সভাপতি মজিবর রহমান সরোয়ারের সদস্য পদ নবায়নের মধ্য দিয়ে মহানগর বিএনপির সদস্য সংগ্রহ অভিযানের উদ্বোধন করেন মির্জা ফখরুল। বিকেল পাঁচটায় একই স্থানে জেলা দক্ষিণ বিএনপির সদস্য সংগ্রহ অভিযান উদ্বোধন করেন। কাল বুধবার সকাল ১০টায় তিনি উত্তর বিএনপির সদস্য সংগ্রহ অভিযানে যোগ দেবেন।
