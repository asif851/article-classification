
ছাত্রদলের পাশাপাশি বিএনপি নেতাদেরও মূত্র পরীক্ষা করার আহ্বান জানিয়েছেন আওয়ামী লীগের প্রচার সম্পাদক ও অন্যতম মুখপাত্র হাছান মাহমুদ। তিনি বলেন, কাগজে দেখা গেছে, ফরিদপুরে ছাত্রদলের নেতা মাদকাসক্ত কি না, তা দেখার জন্য বিএনপির নেতা শাহ মোহাম্মদ আবু জাফর মূত্র পরীক্ষার ব্যবস্থা করেছেন। শুধু ছাত্রদলের নেতা নয়, বিএনপির অনেক নেতার মূত্র পরীক্ষার ব্যবস্থা করা প্রয়োজন। এতে অনেকেই অযোগ্য বলে বিবেচিত হবেন।
আজ সোমবার ঢাকা রিপোর্টার্স ইউনিটিতে বঙ্গমাতা শেখ ফজিলাতুন্নেছা মুজিবের জন্মদিন উপলক্ষে আওয়ামী মুক্তিযোদ্ধা প্রজন্ম লীগ আয়োজিত আলোচনা সভায় হাছান মাহমুদ এসব কথা বলেন। আওয়ামী লীগের এই নেতা আরও বলেন, ‘বিএনপি নেতাদের মধ্যে তারেক রহমান ও গয়েশ্বর বাবুর মূত্র আগে পরীক্ষা করা দরকার। তাঁরা যেভাবে তালমাতাল হয়ে কথা বলেন, তাঁদের আগে মূত্র পরীক্ষা করুন।’ সংবিধানের ষোড়শ সংশোধনী বাতিলের পর বিএনপির খুশিভাবের সমালোচনা করে হাছান মাহমুদ বলেন, পঞ্চম সংশোধনী বাতিল করে বিএনপির প্রতিষ্ঠাতা জিয়াউর রহমানের সব কাজ অবৈধ ঘোষণা করেছেন আদালত। ফলে বিএনপির জন্মও অবৈধ। কেউ নির্বাচন কমিশনে গিয়ে বিএনপির নিবন্ধন বাতিল করার জন্য আবেদন করলে কী হবে, তা বিএনপিকে ভাবতে বলেছেন তিনি।
