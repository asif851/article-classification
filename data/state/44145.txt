
সড়ক পরিবহন ও সেতুমন্ত্রী ওবায়দুল কাদের বলেছেন, ৩০ অক্টোবর থেকে পদ্মা সেতুর মাটি পরীক্ষার কাজ শুরু হবে। আগামী ১৫ নভেম্বরের মধ্যে নদীশাসনের চুক্তি সম্পন্ন হবে। মন্ত্রী আজ মঙ্গলবার পদ্মা সেতুস্থল পরিদর্শনে গিয়ে সাংবাদিকদের এ কথা জানান।মন্ত্রী জানান, প্রধানমন্ত্রী শেখ হাসিনার তত্ত্বাবধানে শত ভাগ স্বচ্ছতার সঙ্গে পদ্মা সেতুর কাজ এগিয়ে চলেছে। পদ্মা সেতুর অনেক মালামাল মুন্সিগঞ্জের মাওয়ায় পৌঁছেছে। আরও মালামাল মাওয়ার পথে রয়েছে। তিনি বলেন, পদ্মা সেতু-সংশ্লিষ্ট বিদেশি প্রকৌশলীরাও দেশে এসে তাঁদের কাজকর্ম শুরু করেছেন। শিগগিরই মূল সেতুর কাজ শুরু হবে।ওবায়দুল কাদের বলেন, আগামী ১২ নভেম্বর থেকে মহাসড়ক ও সড়কগুলোতে ব্যাটারিচালিত অটোবাইক নছিমন, করিমন চলাচল নিষিদ্ধ করা হয়েছে। এ সময়ের পর সড়ক ও মহাসড়কের এসব যানবাহনের ব্যাপারে অভিযান আরও জোরদার করা হবে। বাসস
