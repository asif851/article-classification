
রাজনৈতিক দল হিসেবে আনুষ্ঠানিকভাবে আত্মপ্রকাশ করেছে নাগরিক ঐক্য। এত দিন ‘নাগরিক ঐক্য’ একটি নাগরিক সংগঠন হিসেবে সামাজিক বিভিন্ন ইস্যুতে সোচ্চার ছিল।
জাতীয় প্রেসক্লাবের ভিআইপি লাউঞ্জে গতকাল শুক্রবার সংবাদ সম্মেলনে নাগরিক ঐক্যের আহ্বায়ক মাহমুদুর রহমান মান্না সংগঠনটিকে রাজনৈতিক দলে রূপান্তরের ঘোষণা দেন।
মাহমুদুর রহমান বলেন, ‘নাগরিক ঐক্যের শুরু হয় সামাজিক সংগঠন হিসেবে। গত পাঁচ বছরের অভিজ্ঞতায় দেখা গেছে, এ দেশের উল্লেখযোগ্য মানুষ দ্বিদলীয় রাজনৈতিক ব্যবস্থার বাইরে বিকল্প একটি রাজনৈতিক শক্তির জন্য অপেক্ষা করছে। এ থেকে আমরা সংগঠনটিকে রাজনৈতিক দল হিসেবে ঘোষণা করার সিদ্ধান্ত নিয়েছি।’
সংবাদ সম্মেলনে লিখিত বক্তব্য পাঠ করে মাহমুদুর রহমান বলেন, নাগরিক ঐক্যের আশু লক্ষ্য দেশে গণতন্ত্র প্রতিষ্ঠা করা। যত দ্রুত সম্ভব একটা অংশগ্রহণমূলক, স্বচ্ছ ও গ্রহণযোগ্য নির্বাচনের দাবি জানান তিনি।
সাবেক এই ছাত্রনেতা বলেন, ‘দেশে দল অনেক আছে। আমরা কি তাহলে আরেকটি নতুন দোকান খুললাম? সমালোচনা আছে, হবে। তবে আমি বলতে চাই, আমরা কাজের মধ্য দিয়ে তা প্রমাণ করব। আশা আছে, প্রমাণ করতে পারব।’
সংবাদ সম্মেলনে নাগরিক ঐক্যের উপদেষ্টা এস এম আকরাম, সদস্য মমিনুল ইসলাম, হামদে বারীসহ কেন্দ্রীয় কমিটি ও ঢাকা মহানগর কমিটির নেতা-কর্মীরা উপস্থিত ছিলেন।
