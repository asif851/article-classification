
বগুড়ার শেরপুরে যাত্রীবাহী বাস ও দুটি ট্রাকের সংঘর্ষে চারজন নিহত ও ১০ জন আহত হয়েছেন। ঢাকা-বগুড়া মহাসড়কের উপজেলার ধনকুন্ডি এলাকায় গতকাল সোমবার সকালে এ দুর্ঘটনা ঘটে। এতে মহাসড়কে প্রায় দেড় ঘণ্টা যান চলাচল বন্ধ থাকে এবং যানজটের সৃষ্টি হয়।জানা যায়, দুর্ঘটনাস্থলে নিহত হয়েছেন কাঁচামাল ব্যবসায়ী ফরিদুল ইসলাম (৩৮)। তিনি সিরাজগঞ্জের কামারখন্দ উপজেলার ধামকোল গ্রামের বাসিন্দা। এ ছাড়া সিরাজগঞ্জের রায়গঞ্জ উপজেলার চান্দাইকোনা গ্রামের মাছ ব্যবসায়ী নগর হাওলাদার (৪৫) ও ট্রাকচালকের সহকারী বগুড়ার শিবগঞ্জ উপজেলার মহাস্থানগড় গ্রামের রুবেল মিয়া (৩৬) বগুড়ার শহীদ জিয়াউর রহমান মেডিকেল কলেজ হাসপাতালে চিকিৎসাধীন অবস্থায় মারা যান। এদিকে রায়গঞ্জের চান্দাইকোনা গ্রামের আরেক মাছ ব্যবসায়ী সুনীল হাওলাদারকে (৪৪) আহতাবস্থায় তাঁর আত্মীয়রা এসে দুর্ঘটনাস্থল থেকে নিয়ে গেলে তিনি দুপুর ১২টার দিকে মারা যান বলে বগুড়ার কুলদার হাট ফাঁড়ির এসআই কিবরিয়া জানিয়েছেন। আহত ১০ জনের মধ্যে বাস ও অপর একটি ট্রাকের চালক, চালকের সহকারীসহ বাসযাত্রীরা রয়েছেন। তাঁদের পাঁচজন প্রাথমিক চিকিৎসা নেন। অন্য ব্যক্তিরা বগুড়ার শহীদ জিয়াউর রহমান মেডিকেল কলেজ হাসপাতালে চিকিৎসাধীন।দুর্ঘটনার সত্যতা নিশ্চিত করে শেরপুর থানা-পুলিশের এসআই সেরাজুল হক জানান, নিহত তিন ব্যবসায়ী খালি ট্রাক নিয়ে বগুড়া যাচ্ছিলেন। বিপরীতমুখী এসআর পরিবহনের বাসের সঙ্গে ট্রাকটির মুখোমুখি সংঘর্ষ হয়। এতে ট্রাকচালকের সহকারীসহ তিন ব্যবসায়ী মারা যান। এই সংঘর্ষের পরপরই বগুড়াগামী আরেকটি মালবাহী ট্রাকের চালক নিয়ন্ত্রণ হারিয়ে দুর্ঘটনাকবলিত আগের ট্রাকটির পেছনে এসে ধাক্কা খায়। দুর্ঘটনাকবলিত তিনটি যান মহাসড়কের ওপর প্রায় দেড় ঘণ্টা পড়ে থাকায় দুই পাশে দীর্ঘ যানজটের সৃষ্টি হয়।
 
