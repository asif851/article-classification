
কুষ্টিয়ার খোকসা উপজেলায় এক কিশোরীকে অ্যাসিড নিক্ষেপের মামলায় তিনজনকে কারাদণ্ড দিয়েছেন আদালত। এর মধ্যে একজনকে ১৪ বছর ও দুজনকে ৭ বছর করে কারাদণ্ড দেওয়া হয়েছে।
আজ বুধবার কুষ্টিয়ার জেলা ও দায়রা জজ-১-এর আদালতের বিচারক অরূপ কুমার গোস্বামী এ রায় দেন। এ সময় আসামিরা আদালতে উপস্থিত ছিলেন।
দণ্ডপ্রাপ্ত আসামিরা হলেন হাফিজ শেখ (২১), রাজীব বিশ্বাস (২৩) ও জুয়েল রানা (২৪)। হাফিজ শেখের বাড়ি খোকসা উপজেলায় নিশ্চিন্তবাড়িয়া গ্রামে। রাজীব বিশ্বাসের বাড়ি ওই উপজেলার শোমসপুর গ্রামে ও জুয়েল রানার বাড়ি পদ্মবিল গ্রামে।
কুষ্টিয়া আদালতের সরকারি কৌঁসুলি (পিপি) অনুপ কুমার নন্দী বলেন, ২০১৩ সালের ১২ সেপ্টেম্বরে গভীর রাতে উপজেলার বরইচারা গ্রামে শ্বশুরবাড়িতে ঘুমিয়ে ছিলেন আমেনা খাতুন (১৪)। এ সময় জানালার গ্রিল ভেঙে ঘরের ভেতর ঢুকে আমেনার ওপর অ্যাসিড ছুড়ে মারে দুর্বৃত্তরা। এতে তার মুখের একপাশ ঝলসে যায়। গুরুতর আহত অবস্থায় প্রথমে কুষ্টিয়ায় ও পরে ঢাকাতে চিকিৎসা দেওয়া হয় তাকে। ঘটনার পরদিন আমেনার বাবা জামিল শেখ বাদী হয়ে খোকসা থানায় মামলা করেন। মামলায় তিনজনকে আসামি করা হয়।
পুলিশ তদন্ত করে ছয়জনের বিরুদ্ধে আদালতে চার্জশিট দেয়। এজাহারভুক্ত আসামিদের বিরুদ্ধে অভিযোগ সন্দেহাতীতভাবে প্রমাণিত হওয়ায় বিচারক হাফিজকে ১৪ বছর ও ৫০ হাজার টাকা জরিমানা এবং রাজীব ও জুয়েলকে ৭ বছর করে কারাদণ্ড ও ১০ হাজার টাকা করে জরিমানার আদেশ দেন। পরে তাঁদের জেলা কারাগারে পাঠানো হয়।
