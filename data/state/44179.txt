
ঢাকায় মিছিল থেকে পুলিশের ওপর হামলা মামলায় গ্রেপ্তার ছাত্রদলের সাবেক সভাপতি আজিজুল বারী হেলালসহ ৫৮ জনের রিমান্ড মঞ্জুর করেছেন আদালত। আজ বৃহস্পতিবার ঢাকার মহানগর হাকিম আহসান হাবীব এ আদেশ দেন। একই ঘটনায় গতকাল ৫৫ জনকে রিমান্ডে নিয়ে জিজ্ঞাসাবাদের অনুমতি পায় পুলিশ। কারাগারে পাঠানো হয় বিএনপির স্থায়ী কমিটির সদস্য গয়েশ্বর চন্দ্র রায়কে।ঢাকা মহানগর পুলিশের অপরাধ ও তথ্য বিভাগের জ্যেষ্ঠ সহকারী কমিশনার মিরাশ উদ্দিন প্রথম আলোকে বলেন, রমনা ও শাহবাগ থানার মামলায় বিএনপি নেতা আজিজুল বারী হেলালসহ ৫৮ জনের রিমান্ড মঞ্জুর করেছেন আদালত।আসামিপক্ষের আইনজীবী সৈয়দ জয়নুল আবেদিন মেজবাহ প্রথম আলোকে বলেন, রমনা থানার মামলায় গ্রেপ্তার হেলালসহ ৩১ জনের পাঁচ দিন এবং শাহবাগ থানার পৃথক দুই মামলায় ২৭ জনের দুই দিনের রিমান্ড মঞ্জুর করেছেন আদালত। এ ছাড়া রমনার মামলায় আরও একজনের একদিনের রিমান্ড হয়েছে।
আদালত সূত্র বলছে, পুলিশের ওপর হামলা ও ভাঙচুরের মামলায় আজ ৬৭ জনকে আদালতে হাজির করে রিমান্ড চায় পুলিশ। এর মধ্যে সাতজন নারী এবং দুজন অসুস্থ আসামির রিমান্ড আবেদন নাকচ করেছেন।
রিমান্ড আবেদন নাকচ করে আদালতে বিএনপিপন্থী আইনজীবীরা বলেছেন, পুলিশের ওপর বিএনপির নেতা-কর্মীরা হামলা চালাননি। বরং পুলিশ নিজের লোক দিয়ে হামলার ঘটনা ঘটিয়েছে। যাদের রিমান্ডে নেওয়ার আবেদন করা হয়েছে, তাদের কারও বিরুদ্ধেই সুনির্দিষ্ট কোনো অভিযোগ আনতে পারেনি পুলিশ। বিভিন্ন জায়গা থেকে বিএনপির নেতা–কর্মীদের ধরে মিথ্যা মামলায় ফাঁসানো হয়েছে।
মঙ্গলবার রাজধানী ঢাকায় হাইকোর্টের কদম ফোয়ারার মোড়ে বিএনপির মিছিল থেকে পুলিশের ওপর হামলা, ভাঙচুর ও প্রিজন ভ্যানের তালা ভেঙে আটক দুই কর্মীকে ছিনিয়ে নেওয়ার অভিযোগ ওঠে। পুলিশ দাবি করে, মঙ্গলবার বিকেল পৌনে চারটায় বিএনপির নেতা-কর্মীরা মিছিল থেকে অতর্কিতে হামলা চালান। প্রিজন ভ্যান ভাঙচুর করে বিএনপির আটক দুই কর্মীকে ছিনিয়ে নেন। এ সময় পুলিশের রমনা বিভাগের অতিরিক্ত উপকমিশনার (এডিসি) আশরাফুল আজিমসহ কয়েকজন আহত হন।
আরও পড়ুন : গয়েশ্বর কারাগারে, ৫৫ নেতা-কর্মী রিমান্ডে
