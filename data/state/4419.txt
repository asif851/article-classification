
শুল্ক ফাঁকি দিয়ে রেঞ্জ রোভার গাড়িটি ব্যবহার করছিলেন বিতর্কিত ব্যবসায়ী মুসা বিন শমসের। গাড়িটি আটক করেন শুল্ক গোয়েন্দারা। এ ঘটনায় তদন্তের প্রয়োজনে আজ বৃহস্পতিবার রাজধানীর কাকরাইলে শুল্ক গোয়েন্দা দপ্তরে হাজির হতে বলা হয় তাঁকে। কিন্তু তিনি ‘বাক্শক্তি লোপ পাওয়ায়’ এবং বিভিন্ন অসুস্থতার কথা উল্লেখ করে তিন মাসের সময় চেয়েছেন।গতকাল বুধবার শুল্ক গোয়েন্দা ও তদন্ত অধিদপ্তরের মহাপরিচালক মইনুল খানের কাছে মুসা বিন শমসের এই আবেদন করেন। তাতে তিনি বলেন, তিনি বর্তমানে ডায়াবেটিস, উচ্চ রক্তচাপসহ নানা জটিল রোগে আক্রান্ত। তাঁর বাক্শক্তিও লোপ পাওয়ায় সঠিকভাবে কথা বলতে পারছেন না। দীর্ঘমেয়াদি চিকিৎসা নিতে তাঁকে পরামর্শ দিয়েছেন চিকিৎসকেরা। এ কারণে শুল্ক গোয়েন্দা ও তদন্ত অধিদপ্তরে হাজির হয়ে বক্তব্য দেওয়ার জন্য তিন মাস সময় চেয়েছেন মুসা বিন শমসের।
 
