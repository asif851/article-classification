
দুর্যোগ ব্যবস্থাপনা ও ত্রাণমন্ত্রী মোফাজ্জল হোসেন চৌধুরী মায়া বলেছেন, ‘আইন আইনের গতিতে চলে, সময় হলেই বিএনপির চেয়ারপারসন বেগম খালেদা জিয়াকে গ্রেপ্তার করা হবে। অপেক্ষা করেন, ওয়েট অ্যান্ড সি।’
আজ শনিবার বিকেলে চাঁদপুরের মতলব দক্ষিণ উপজেলা পরিষদ মিলনায়তনে গরিব ও দুস্থদের মাঝে ঢেউটিন, নগদ অর্থ প্রদান অনুষ্ঠানে এ কথা বলেন মন্ত্রী। এ সময় জেলেদের মধ্যে পরিচয়পত্রও বিতরণ করা হয়।
আওয়ামী লীগের নেতা–কর্মীদের উদ্দেশে মন্ত্রী বলেন, নেতা–কর্মীদের রাজপথে থাকতে হবে। রাজপথে থেকেই আপশক্তিকে মোকাবিলা করতে হবে। শেখ হাসিনার হাতকে শক্তিশালী করতে হলে আওয়ামী লীগের নেতা–কর্মীদের মাঠে থাকতে হবে।
এ সময় আরও উপস্থিত ছিলেন চাঁদপুরের জেলা প্রশাসক মো. ইসমাইল হোসেন, মতলব দক্ষিণ উপজেলার চেয়ারম্যান সিরাজুল মোস্তফা তালুকদার, ভাইস চেয়ারম্যান এনামুল হক বাদল প্রমুখ।
