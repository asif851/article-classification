
 
মিয়ানমার থেকে পালিয়ে আসা রোহিঙ্গাদের জন্য আন্তর্জাতিক সম্প্রদায়ের খাদ্যসহায়তা অব্যাহত রাখা উচিত বলে মন্তব্য করেছেন জাতিসংঘের বিশ্ব খাদ্য কর্মসূচির (ডব্লিউএফপি) প্রধান ডেভিড বিসলে। ডব্লিউএফপির পক্ষ থেকে রোহিঙ্গাদের জন্য সহায়তা অব্যাহত রাখার নিশ্চয়তা দিয়েছেন তিনি। 
ডব্লিউএফপির নির্বাহী পরিচালক ডেভিড বিসলে আজ রোববার কক্সবাজারে ব্রিফিং করে এ কথা জানান।
বিসলে বলেন, ‘আমি অনেক কষ্টের গল্প শুনেছি—যারা চোখের সামনে প্রিয়জনের মৃত্যু দেখেছে। এই রাখাইনে এই ভয়াবহতা বন্ধ করতে হবে। পালিয়ে আসা রোহিঙ্গারা মিয়ানমারে থাকতেও ডব্লিউএফপির সহায়তা পেয়েছে। তারা বাংলাদেশে ডব্লিউএফপির সহায়তা পাবে, যতক্ষণ না তারা নিরাপদে ফিরে যেতে সক্ষম হয়।’
একটি রোহিঙ্গা শিবির-সংলগ্ন এলাকায় ডব্লিউএফপির খাদ্য বিতরণ দেখেছিলেন বিসলে। গত মাসে হাজার হাজার লোক এই এলাকার অস্থায়ী আশ্রয়ের মধ্যে নতুন করে বসতি স্থাপন করেছে। বিসলে ২০০০ একর এলাকায় ঘুরে দেখেন। এই এলাকা নতুন করে আসা রোহিঙ্গাদের জন্য বাংলাদেশ সরকার বরাদ্দ দিয়েছে। তিনি ডব্লিউএফপির ই-ভাউচার কর্মসূচি দেখেছেন, যেখানে অনিবন্ধিত শরণার্থীরা মাসিক ইলেকট্রনিক ভাউচারের মাধ্যমে খাদ্য সংগ্রহ করে।
বিসলে বলেন, রোহিঙ্গাদের আসা শুরু হওয়ার সঙ্গে সঙ্গে ডব্লিউএফপি খাদ্যসহায়তা শুরু করে এবং গত মাসে প্রায় পাঁচ লাখ রোহিঙ্গাকে জীবন রক্ষাকারী সহায়তা দিতে সক্ষম হয়।’ তিনি বলেন ‘আমরা দাতা সম্প্রদায়ের উদার সমর্থনের জন্য কৃতজ্ঞ।’
