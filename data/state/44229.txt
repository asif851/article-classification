
রক্তনালির টিউমারে আক্রান্ত মুক্তামণির হাতে আজ আবারও গ্রাফটিং করা হয়েছে। ঊরু থেকে চামড়া নিয়ে তার হাতে লাগানো হয়েছে। আজ মঙ্গলবার সকালে ঢাকা মেডিকেল কলেজ হাসপাতালে তার অস্ত্রোপচার করেন চিকিৎসকেরা।
অস্ত্রোপচার শেষে ঢাকা মেডিকেল কলেজের বার্ন ও প্লাস্টিক সার্জারি ইউনিটের প্রধান সমন্বয়ক সামন্ত লাল সেন বলেন, ‘মুক্তামণি ভালো আছে। তার হাতে আজ মঙ্গলবার অস্ত্রোপচার করা হয়েছে। ঊরু থেকে চামড়া নিয়ে হাতের ৫০ শতাংশ জায়গায় লাগানো হয়েছে। দুই সপ্তাহ বিরতি দিয়ে আবার হাতের অন্য জায়গাগুলোয় চামড়া লাগানো হবে।’
গত আগস্ট মাসে মুক্তামণির প্রথম অস্ত্রোপচার হয়। ডান হাত থেকে প্রায় তিন কেজি ওজনের টিউমার অপসারণ করেন চিকিৎসকেরা। ৮ অক্টোবর মুক্তামণির হাতে গ্রাফটিংয়ের প্রাথমিক ধাপ সম্পন্ন হয়।
সাতক্ষীরায় জন্মের দেড় বছর বয়স থেকে মুক্তামণির ডান হাতের সমস্যার শুরু। প্রথমে হাতে টিউমারের মতো হয়। ছয় বছর বয়স পর্যন্ত টিউমারটি তেমন বড় হয়নি। কিন্তু পরে তার ডান হাত ফুলে অনেকটা কোলবালিশের মতো হয়ে যায়। সে বিছানাবন্দী হয়ে পড়ে। মুক্তামণির রোগ নিয়ে গণমাধ্যমে খবর প্রকাশিত হলে সামাজিক যোগাযোগমাধ্যমে তুমুল আলোচনা শুরু হয়। গত ১১ জুলাই মুক্তামণিকে ভর্তি করা হয় ঢাকা মেডিকেল কলেজ হাসপাতালের বার্ন ইউনিটে। প্রধানমন্ত্রী শেখ হাসিনা মুক্তামণির চিকিৎসার দায়িত্ব নেন।
 
 
