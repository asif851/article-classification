
চাঁদপুরের মতলব উত্তর উপজেলায় গত রোববার তিন বখাটে এক স্কুলছাত্রীকে ধর্ষণের চেষ্টা করেছে বলে অভিযোগ পাওয়া গেছে। এ ঘটনায় গত বুধবার রাতে উপজেলা নির্বাহী কর্মকর্তার (ইউএনও) কাছে লিখিত অভিযোগ দেওয়া হয়েছে।অভিযোগ সূত্রে জানা গেছে, ওই ছাত্রী স্থানীয় একটি উচ্চবিদ্যালয় থেকে এসএসসি পরীক্ষা দিচ্ছে। উপজেলার লাইরকান্দি গ্রামের এক বখাটে দীর্ঘদিন ধরে বিদ্যালয়ে আসা-যাওয়ার পথে তাকে উত্ত্যক্ত করে আসছিল। কয়েক দিন আগে ওই বখাটে তাকে প্রেমের প্রস্তাব দেয়। তা প্রত্যাখ্যাত হলে সে ক্ষিপ্ত হয়। গত রোববার বিকেলে প্রাইভেট পড়ে ওই ছাত্রী বাড়ি ফিরছিল। পথে ওই বখাটে তার দুই সহযোগীকে নিয়ে ওই ছাত্রীর পথরোধ করে। একপর্যায়ে তারা তাকে টেনেহিঁচড়ে স্থানীয় একটি বাজারের একটি ছবি তোলার দোকানে নিয়ে ধর্ষণের চেষ্টা চালায়। এ সময় ছাত্রীর চিৎকারে আশপাশের লোকজন এগিয়ে গেলে তারা পালিয়ে যায়।ওই ছাত্রীর বাবা গতকাল বৃহস্পতিবার প্রথম আলোকে বলেন, ওই বখাটেদের বিরুদ্ধে ব্যবস্থা নিতে তিনি ইউএনওর কাছে লিখিত অভিযোগ দিয়েছেন।
