
গাবতলী আন্তজেলা বাস টার্মিনালে ঈদে ঘরমুখী মানুষের ভিড় বাড়ছে। আজ বৃহস্পতিবার সকালের দিকে যাত্রীদের চাপ কিছুটা কম থাকলেও বেলা বাড়ার সঙ্গে সঙ্গে ঘরমুখী মানুষের পদচারণে মুখরিত হয়ে ওঠে বাস টার্মিনাল।
গতকাল বুধবার রাতে ঢাকার বাইরে থেকে বাসগুলো গাবতলীতে দেরি করে আসায় কিছুটা যাত্রীর ভিড় বেড়ে যায়। বাসগুলোও টার্মিনাল থেকে দেরি করে ছাড়ে। ভোর থেকে সকাল সাড়ে ১০টা পর্যন্ত পরিস্থিতি স্বাভাবিকই আছে।
সকাল সাড়ে ৬টায় ঢাকা থেকে সাতক্ষীরা রুটের সাতক্ষীরা এক্সপ্রেস পরিবহনের যাত্রী শেখ নাজমুল রহমান জানান, বাস সময়মতো ছেড়েছে। আমিনবাজারে গাড়ির চাপ বেশি থাকায় যেতে সময় লেগেছিল। এরপর রাস্তা স্বাভাবিক ছিল।
সকাল সাড়ে ১০টায় আমিনবাজারে গিয়ে দেখা যায়, গাড়ির চাপ বেশি থাকলেও রাস্তায় যান চলাচল মোটামুটি স্বাভাবিক।
বেশ কয়েকটি কাউন্টারের কর্মচারীদের সঙ্গে কথা বলে জানা গেছে, দুপুর ১২টার পর থেকে গাবতলী বাস টার্মিনালে চাপটা বাড়বে। আজই শেষ কর্মদিবস। অফিস থেকে বের হয়েই সবাই ঢাকা ছাড়বে বলে মনে করছেন তাঁরা।
গাবতলীতে ট্রাফিক পুলিশ সহকারী কমিশনার রওশানুল হক প্রথম আলোকে বলেন, আমরা পরিস্থিতি মোকাবিলায় প্রস্তুত। এখন পর্যন্ত যাত্রী নিয়ে বাসগুলো নিয়ম মতোই ছাড়ছে। তবে পথে সাভার, নবীনগর এসব মোড়ে যদি যানজটের সৃষ্টি না হয়, তাহলে গাবতলীতে সময়মতো গাড়ি চলে আসবে।
