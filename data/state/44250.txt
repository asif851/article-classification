
কলকাতার ঐতিহ্যবাহী আন্তর্জাতিক বইমেলা ২৫ জানুয়ারি থেকে শুরু হচ্ছে। চলবে ৫ ফেব্রুয়ারি পর্যন্ত। এই মেলায় বাংলাদেশ থেকে যোগ দিচ্ছে ৩৮টি প্রকাশনা সংস্থা। মেলার সবচেয়ে বড় প্যাভিলিয়নটি হবে বাংলাদেশের।
গতকাল বৃহস্পতিবার বিকেলে কলকাতার একটি অভিজাত ক্লাব মিলনায়তনে এক সংবাদ সম্মেলনে বইমেলার দিন-তারিখ ঘোষণা করা হয়।
বইমেলার আয়োজক সংস্থা পাবলিশার্স অ্যান্ড বুক সেলার্স গিল্ডের সাধারণ সম্পাদক ত্রিদিব চট্টোপাধ্যায় বলেন, ২৫ জানুয়ারি বিকেলে মেলার আনুষ্ঠানিক উদ্বোধন হবে। যৌথভাবে মেলার উদ্বোধন করবেন পশ্চিমবঙ্গের মুখ্যমন্ত্রী মমতা বন্দ্যোপাধ্যায় ও কোস্টারিকার লেখিকা রোকসানা পিন্টো লোপেজ।
এবারে এই বইমেলা ৪১ বছরে পা দিচ্ছে। বাংলাদেশসহ বিশ্বের বিভিন্ন দেশ মেলায় অংশ নিচ্ছে।
যুক্তরাষ্ট্র, যুক্তরাজ্য, ফ্রান্স, চীন, জাপান, ভিয়েতনামসহ লাতিন আমেরিকার বিভিন্ন দেশ এই বইমেলায় যোগ দেবে।
এবার বইমেলার ‘থিম কান্ট্রি’ কোস্টারিকা। আর ভারতের সঙ্গে রাশিয়ার সম্পর্কের ৭০ বছরকে স্মরণ করতে বিশেষ অতিথি দেশ হিসেবে থাকছে রাশিয়া।
ভারতের ৬০০টি প্রকাশনা সংস্থা এবং ২০০টি লিটল ম্যাগাজিন প্রকাশনা সংস্থা এই মেলায় অংশ নিচ্ছে।
বাংলাদেশ থেকে ৩৮টি প্রকাশনা সংস্থার বই যোগ দিচ্ছে। এবারের বইমেলার সবচেয়ে বড় প্যাভিলিয়নটি হবে বাংলাদেশের। দিনাজপুরের কান্তজি মন্দিরের আদলে প্যাভিলিয়নটি গড়া হচ্ছে।
বইমেলায় আগামী ৫ ফেব্রুয়ারি উদ্‌যাপিত হবে বাংলাদেশ দিবস। এই দিবসে বাংলাদেশের বিশিষ্ট ব্যক্তিরা যোগ দেবেন।
