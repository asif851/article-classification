
মুন্সিগঞ্জে পুলিশের সঙ্গে ‘বন্দুকযুদ্ধে’ একজন নিহত হয়েছে। নিহত ব্যক্তিকে ‘শীর্ষ সন্ত্রাসী’ বলছে পুলিশ।আজ সোমবার ভোররাতে শহরের বৈখর এলাকায় কথিত এই বন্দুকযুদ্ধ হয়।পুলিশের ভাষ্য, বন্দুকযুদ্ধের স্থান থেকে আগ্নেয়াস্ত্র ও ধারালো অস্ত্র উদ্ধার করা হয়েছে। এ ঘটনায় পুলিশের তিন সদস্য আহত হয়েছেন।নিহত ব্যক্তির নাম শাহজালাল মিজি (২৮)। তাঁর বাড়ি শহরের দক্ষিণ কোর্টগাঁও এলাকায়। বাবার নাম ঝিন্টু মিজি।পুলিশ বলছে, শাহজালাল মুন্সিগঞ্জের শীর্ষ সন্ত্রাসী ছিলেন। তাঁর বিরুদ্ধে ২২টি মামলা আছে।মুন্সিগঞ্জের পুলিশ সুপার মোহাম্মদ জায়েদুল আলমের ভাষ্য, শাহজালাল পলাতক ছিলেন। গতকাল রোববার বিকেলে তাঁকে শহর থেকে গ্রেপ্তার করা হয়। তাঁর দেওয়া তথ্য অনুযায়ী তাঁকে সঙ্গে নিয়ে বৈখর এলাকায় অস্ত্র উদ্ধার করতে যায় পুলিশ। সেখানে ওত পেতে থাকা সন্ত্রাসীরা শাহজালালকে ছিনিয়ে নেয়। এ সময় পুলিশের সঙ্গে সন্ত্রাসীদের বন্দুকযুদ্ধ হয়। পরে ঘটনাস্থল থেকে শাহজালালের লাশ উদ্ধার করে মুন্সিগঞ্জ জেনারেল হাসপাতালের মর্গে পাঠানো হয়।
পুলিশের ভাষ্য, ঘটনাস্থল থেকে দুটি পিস্তল, দুটি চায়নিজ কুড়ালসহ বেশ কিছু অস্ত্রশস্ত্র উদ্ধার করা হয়েছে। এ ঘটনায় আহত পুলিশ সদস্য হেমায়েত মোল্লা, মোহাম্মদ সোহেব মিয়া ও সোহরাব হোসেনকে মুন্সিগঞ্জ জেনারেল হাসপাতালে ভর্তি করা হয়েছে।
