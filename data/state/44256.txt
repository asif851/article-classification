
যশোরের ঝিকরগাছা থানা সংলগ্ন পাঁচ পুকুর এলাকায় বাংলাদেশি বংশোদ্ভূত দুই সুইডিশ নাগরিকের কাছ থেকে তিন হাজার মার্কিন ডলার ছিনিয়ে নেওয়ার অভিযোগ উঠেছে পুলিশের বিরুদ্ধে। আজ বৃহস্পতিবার সন্ধ্যায় ঝিকরগাছা থানার পুলিশের কয়েকজন সদস্য এ কাজ করেছেন বলে অভিযোগ ওঠে। তবে ঝিকরগাছা থানার ভারপ্রাপ্ত কর্মকর্তা (ওসি) মোল্লা খবির আহমেদ অভিযোগ অস্বীকার করেছেন। 
পুলিশ ও দুই বিদেশি নাগরিক সূত্রে জানা গেছে, ২৫ বছর ধরে খুকুমনি পারভীন ও মিজানুর রহমান সুইডেনে বসবাস করছেন। মিজানুর পেশায় প্রকৌশলী। বাংলাদেশে এসে পয়লা জানুয়ারি খুকুমনি ভারতে আত্মীয়ের বাড়ি বেড়াতে যান। আজ তিনি বেনাপোল সীমান্ত দিয়ে বাংলাদেশে ফেরেন। তাঁকে এগিয়ে নিতে স্বামী মিজানুর আগেই বেনাপোলে অবস্থান করছিলেন। সেখান থেকে তাঁরা একটি ব্যক্তিগত গাড়িতে করে কালিয়ার উদ্দেশ্যে রওনা হন। যশোর-বেনাপোল আঞ্চলিক মহাসড়কের পাঁচ পুকুর এলাকায় পৌঁছালে ঝিকরগাছা থানার উপপরিদর্শক (এসআই) এজাজুর রহমানসহ কয়েকজন পুলিশ সদস্য তাদের গাড়ি থামিয়ে তল্লাশি করেন। খুকুমনি ও মিজানুর যশোর প্রেসক্লাবে গিয়ে সাংবাদিকদের বলেন, বিদেশি নাগরিক পরিচয় দেওয়ার পরও পুলিশ তল্লাশির নামে তাঁদের সঙ্গে দুর্ব্যবহার করেছে। এ সময় তাঁদের কাছে থাকা তিন হাজার মার্কিন ডলার পুলিশ নিয়ে নেয়। প্রতিবাদ করলে পুলিশ তাঁদের ধমক দেয়। একপর্যায়ে আতঙ্কে তাঁরা ঘটনাস্থল ত্যাগ করতে বাধ্য হন। অভিযোগের বিষয়ে জানতে চাইলে এসআই এজাজুর রহমান মুঠোফোনে প্রথম আলোকে বলেন, গোপন সংবাদ ছিল ব্যক্তিগত গাড়িতে করে ইয়াবা পাচার করা হচ্ছে। সে জন্য তাঁদের গাড়ি তল্লাশি করা হয়েছে। এ জন্য হয়তো তাঁরা অপবাদ দিচ্ছেন। ডলার ছিনিয়ে নেওয়ার অভিযোগ সত্য নয়।ঝিকরগাছা থানার ওসি মোল্লা খবির আহমেদ প্রথম আলোকে বলেন, ‘ডলার ছিনিয়ে নেওয়ার অভিযোগ সত্য নয়। গাড়ি তল্লাশি করায় তাঁরা মনে কষ্ট পেয়েছেন। তাঁরা থানায় কোনো অভিযোগ দেননি। সাংবাদিকদের কাছ থেকে শুনে আমরা বিষয়টি গুরুত্বের সঙ্গে তদন্ত করে দেখছি।’ খুকুমনি ও মিজানুর রহমান সুইডেনের নাগরিক হলেও তাঁদের আদি বাড়ি নড়াইলের কালিয়া উপজেলা সদরে। গত ১৪ ডিসেম্বর তারা বাংলাদেশে বেড়াতে আসেন।
