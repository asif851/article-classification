
দেশের প্রায় প্রতিটি বাস ডিপোতে চাঁদা দিতে হয়, না হলে গাড়িতে যাত্রী তুলতে দেওয়া হয় না। এ থেকে বাদ যায় না সরকারি মালিকানাধীন বিআরটি​সির বাসও। বাস মালিক সমিতির লোকজনের এসব কর্মকাণ্ড বন্ধে স্থানীয় প্রশাসনের কোনো সহযোগিতাও পাওয়া যায় না। আর এ চাঁদা দেওয়ার কারণেই বিআরটিসি কাঙ্ক্ষিত রাজস্ব আদায় করতে পারছে না।
সড়ক পরিবহন ও সেতু মন্ত্রণালয় সম্পর্কিত সংসদীয় কমিটি গঠিত এক সাব-কমিটির প্রতিবেদনে এসব তথ্য উঠে এসেছে। ওই প্রতিবেদনে আরও বলা হয়েছে, নারী যাত্রীদের বাসে ওঠানো ও নামানোর ক্ষেত্রে বাসের কন্ডাক্টর ও হেলপারদের হাতে অহেতুক হয়রানির শিকার হতে হয়।
আজ রোববার সংসদ ভবনে অনুষ্ঠিত কমিটির বৈঠকে সাব-কমিটির ওই প্রতিবেদন এবং সুপারিশের বাস্তবায়ন নিয়ে আলোচনা হয়। এ বিষয়ে জানতে চাইলে কমিটির সভাপতি একাব্বর হোসেন প্রথম আলোকে বলেন, সাব-কমিটি দেশের বিভিন্ন স্থানের বাস ডিপোগুলো সরেজমিনে পরিদর্শন করে এই প্রতিবেদন তৈরি করেছে। সারা দেশেই বাস মালিক সমিতির পক্ষ থেকে বিআরটিসির (বাংলাদেশ সড়ক পরিবহন করপোরেশন) বাস চলাচলে নানা প্রতিবন্ধকতা সৃষ্টি করে। এ বিষয়ে কমিটির সুপারিশগুলো আমলে নেওয়ার ব্যাপারে মন্ত্রণালয় নীতিগত সিদ্ধান্তের কথা জানিয়েছে।
নাজমুল হক প্রধানের নেতৃত্বে গঠিত এই সাব-কমিটির অন্য সদস্যদের মধ্যে ছিলেন রেজওয়ান আহাম্মদ তৌফিক, নুরুজ্জামান আহমেদ ও মো. মনিরুল ইসলাম। সাব-কমিটির প্রতিবেদনে বলা হয়েছে, প্রতিটি ডিপোর ক্ষেত্রেই অনিয়মের অভিযোগ রয়েছে। কোনো চালু গাড়ির যন্ত্রাংশ নষ্ট হলে বিকল গাড়ি থেকে পার্টস নিয়ে লাগানো হয় এবং ভুয়া ভাউচারের মাধ্যমে অর্থ আত্মসাৎ করা হয়।
কমিটির সুপারিশে প্রতিটি ডিপো ম্যানেজারকে জেলা প্রশাসকের সভাপতিত্বে অনুষ্ঠিত সমন্বয় বৈঠকের সদস্য করতে বলা হয়েছে। এ ছাড়া বিআরটিসির দেওয়া লিজ বাতিল করে প্রতিষ্ঠিত পরিবহন কোম্পানিগুলোকে লিজ দেওয়ার পরামর্শ দেওয়া হয়েছে। এতে মালিক সমিতির বাধা দেওয়ার বিষয়টি এড়ানো সম্ভব হবে।
সাব–কমিটির পক্ষ থেকে গাড়ির কন্ডাক্টর ও হেলপারদের নৈতিক শিক্ষায় আনার পরামর্শ দেওয়ার পাশাপাশি মালিক সমিতির চাঁদাবাজি প্রতিরোধে স্থানীয় রাজনৈতিক নেতা, সুশীল সমাজের প্রতিনিধি, জনপ্রতিনিধি ও সাধারণ যাত্রীদের সমন্বয়ে ‘বিআরটিসি যাত্রী সেবা সংঘ’ নামে সংগঠন গড়ে তোলার সুপারিশ করা হয়েছে।
তা ছাড়া চুঙ্গির প্রচলন এখনো রয়েছে জানিয়ে প্রতিবেদনে বলা হয়, একটি গাড়ি প্রতি ট্রিপে তিন হাজার টাকা আয় করলেও দেখানো হয় দেড় হাজার টাকা। এটাকে চুঙ্গি বলা হয়। এ বিষয়ে বিআরটিসির কর্মকর্তা-কর্মচারীদের কাছে কমিটি জানতে চাইলে বলা হয়, মালিক সমিতিকে চাঁদা দেওয়াসহ অন্য খরচ মেটাতেই চুঙ্গির প্রচলন রয়েছে।
প্রতিবেদনে আরও বলা হয়, প্রতিটি ডিপোতে বিপুল অঙ্কের অজমাকৃত অর্থ রয়েছে। এই অর্থ আদায়ে আরও তৎপর হতে হবে। জমা নেওয়ার দায়িত্বে থাকা ম্যানেজারসহ অন্যদের বেতন/ভাতা/গ্র্যাচুইটি/পেনশন থেকে এই অর্থ কর্তন করে রাখতে হবে। দায়ী ব্যক্তিদের বিরুদ্ধে শাস্তিমূলক ব্যবস্থা নিতে হবে। এ বিপুল অঙ্কের অর্থ আদায় না হওয়ার জন্য বিআরটিসির তদারকির অভাব রয়েছে বলে প্রতিবেদনে উল্লেখ করা হয়েছে।
বৈঠক শেষে সংসদ সচিবালয়ের এক সংবাদ বিজ্ঞপ্তিতে জানানো হয়, দেশব্যাপী জেলা সদরের সঙ্গে সংযুক্ত রাস্তাগুলোকে ২৪ ফুট থেকে ৩০ ফুট এবং থানা সদরের সঙ্গে সংযুক্ত রাস্তাগুলো ১৮ ফুট থেকে ২৪ ফুট করতে সড়ক ও সেতু মন্ত্রণালয়ের মাধ্যমে পরিকল্পনা মন্ত্রণালয়কে প্রয়োজনীয় উদ্যোগ নেওয়ার সুপারিশ করা হয়।
বৈঠকে মন্ত্রণালয়ের পক্ষ থেকে কমিটিকে জানান হয়েছে, দেশের ২৩ জেলায় বিআরটিসির বাস চলাচল করছে। আরও নতুন বাস সংগ্রহের পরে প্রতিটি জেলায় কমপক্ষে একটি করে ঢাকা থেকে বাস চালানো হবে। ঢাকা শহরে দৃষ্টিনন্দন বাস চালানোর বিষয়ে মন্ত্রণালয় থেকে জানানো হয়েছে, গত দু-তিন বছরে রাজনৈতিক অস্থিরতার সময় ৪৪৭টি বাস ক্ষতিগ্রস্ত হয়। এগুলো মেরামতের জন্য বেসরকারি বাস মালিকদের মতো প্রধানমন্ত্রীর তহবিল থেকে অর্থ চাওয়া হয়েছিল। কিন্তু অর্থ বরাদ্দ না হওয়ায় নিজস্ব তহবিলের অর্থে মেরামতের কাজ করা হচ্ছে।
একাব্বর হোসেনের সভাপতিত্বে বৈঠকে আরও অংশ নেন ওবায়দুল কাদের, এ কে এম এ আউয়াল, রেজওয়ান আহাম্মদ তৌফিক, ফয়জুর রহমান, মো. মনিরুল ইসলাম ও লুৎফুন নেছা।
