
ফরিদপুরে গত বৃহস্পতিবার রাতে আওয়ামী লীগের নেতা জিন্না বিশ্বাসকে (৪০) কুপিয়ে জখম করেছে সন্ত্রাসীরা। তাঁকে ফরিদপুর মেডিকেল কলেজ হাসপাতালে ভর্তি করা হয়েছে।জিন্না বিশ্বাস ফরিদপুর শহর আওয়ামী লীগের ৫ নম্বর ওয়ার্ডের সহসভাপতি। তিনি সড়ক বিভাগে ঠিকাদারি করেন। তিনি বলেন, বৃহস্পতিবার রাত সাড়ে ১০টার দিকে শহরের বাজার থেকে বাসায় ফিরছিলেন। এ সময় শহরের গুহলক্ষ্মীর পুর মহল্লায় তাঁর বাড়ির কাছে পাঁচ-ছয়জন সন্ত্রাসী লাঠি দিয়ে তাঁকে আঘাত করে ও ধারালো অস্ত্র দিয়ে কুপিয়ে জখম করে।ফরিদপুর কোতোয়ালি থানার এএসআই অসীম কুমার গতকাল দুপুরে জানান, জিন্না বিশ্বাসের মাথা ও ডান হাতে ধারালো অস্ত্রের কোপ রয়েছে। এ ব্যাপারে থানায় মামলার প্রস্তুতি চলছে।
