
ব্রাহ্মণবাড়িয়ার সরাইলে অপহরণের ১৩ দিন পর এক কলেজছাত্রীকে উদ্ধার করেছে পুলিশ। গতকাল সোমবার দুপুরে ব্রাহ্মণবাড়িয়া পৌর শহরের কাউতলী এলাকা থেকে তাকে উদ্ধার করা হয়।
ওই ছাত্রী স্থানীয় একটি কলেজের একাদশ শ্রেণির শিক্ষার্থী। ৩ জানুয়ারি দুপুরে কলেজ থেকে বাড়ি ফেরার পথে তাকে অপহরণ করে দুর্বৃত্তরা। এ ঘটনায় ওই ছাত্রীর মা বাদী হয়ে ৪ জানুয়ারি উপজেলার কালীকচ্ছ ইউনিয়নের চাকশার গ্রামের সারোয়ার হোসেনকে (২৫) প্রধান আসামি করে চারজনের নাম উল্লেখ করে আরও অজ্ঞাতনামা ছয়-সাতজনের বিরুদ্ধে সরাইল থানায় নারী ও শিশু নির্যাতন দমন আইনে মামলা করেন।
পুলিশ, মামলার এজাহার ও গ্রামবাসী সূত্র জানায়, চাকশার গ্রামের সারোয়ার হোসেন দুই বছর ধরে ওই ছাত্রীকে উত্ত্যক্ত করে আসছিলেন। এ ব্যাপারে ছাত্রীর পরিবার সারোয়ারের বাবা হাজারি মিয়ার কাছে অভিযোগ করেও কোনো প্রতিকার পায়নি। অপহরণের এক সপ্তাহ আগে সারোয়ার হোসেন দৌলতপুর গ্রামে গেলে গ্রামের লোকজন তাঁকে নাজেহাল করেন। এতে ক্ষিপ্ত হয়ে সারোয়ার দেখে নেওয়ার হুমকি দেন।
 পুলিশ ও প্রত্যক্ষদর্শীরা জানান, ৩ জানুয়ারি দুপুরে ওই ছাত্রী তার এক সহপাঠীকে নিয়ে কলেজ থেকে হেঁটে বাড়ি ফিরছিল। দুপুর ১২টার দিকে চাকশার এলাকায় পৌঁছালে সারোয়ার হোসেনসহ কয়েকজন মিলে তাকে একটি মাইক্রোবাসে তুলে অপহরণ করে নিয়ে যায়। ঘটনার পর সারোয়ারের পরিবারের লোকজন সন্ধ্যার মধ্যে ছাত্রীকে তার পরিবারের হাতে তুলে দেওয়ার প্রতিশ্রুতি দেন। কিন্তু সন্ধ্যায় সারোয়ারের পরিবারের লোকজন গা-ঢাকা দেন।
মামলার তদন্ত কর্মকর্তা সরাইল থানার উপপরিদর্শক (এসআই) ময়নাল হোসেন জানান, ওই ছাত্রীকে উদ্ধারের পর জেলা সদর হাসপাতালে তার ডাক্তারি পরীক্ষা করা হয়েছে। এরপর বিকেলে ওই ছাত্রীকে ব্রাহ্মণবাড়িয়া জ্যেষ্ঠ বিচারিক হাকিম শরিফ উদ্দিনের আদালতে হাজির করা হলে আদালত তাকে পরিবারের জিম্মায় দেওয়ার নির্দেশ দেন।
সরাইল থানার ভারপ্রাপ্ত কর্মকর্তার দায়িত্বে থাকা পরিদর্শক (তদন্ত) মো. কামরুজ্জামান বলেন, ওই ছাত্রীকে উদ্ধারের পর আদালতের মাধ্যমে তাকে পরিবারের জিম্মায় দেওয়া হয়েছে। আসামিদের গ্রেপ্তারের চেষ্টা চলছে।
 
