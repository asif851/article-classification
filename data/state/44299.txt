
অবরোধ, হরতালের নামে বিএনপি জামায়াতের সন্ত্রাস, নাশকতামূলক কর্মকাণ্ড, হত্যা, গাড়িতে আগুনসহ বিভিন্ন ঘৃণ্য অপরাধ দমনে পুলিশ দায়িত্বশীল ভূমিকা পালন করেছে বলে মন্তব্য করেছেন প্রধানমন্ত্রী শেখ হাসিনা। এ জন্য পুলিশ বাহিনীর প্রত্যেক সদস্যকে ধন্যবাদ জানান তিনি।আজ মঙ্গলবার সকালে রাজধানীর রাজারবাগে পুলিশ সপ্তাহ-২০১৫ এর উদ্বোধনী অনুষ্ঠানে প্রধানমন্ত্রী একথা বলেন। রাজারবাগ পুলিশ লাইন মাঠে পুলিশের বার্ষিক কুচকাওয়াজ দেখেন ও সালাম নেন প্রধানমন্ত্রী। এ সময় প্রধানমন্ত্রীর সঙ্গে স্বরাষ্ট্র প্রতিমন্ত্রী আসাদুজ্জামান খান, পুলিশের মহাপরিদর্শক এ কে এম শহীদুল হক উপস্থিত ছিলেন।সব স্তরের পুলিশ সদস্যদের পর্যায়ক্রমে ঝুঁকি ভাতা দেওয়ার ব্যবস্থা করা হবে বলে প্রধানমন্ত্রী জানান। এ সময় তিনি ক্ষোভপ্রকাশ করে বলেন, যে পুলিশ বিএনপির নেত্রীকে নিরাপত্তা দিচ্ছে, সেই পুলিশের ওপরই বিএনপি এবং তাঁর দোসর জামায়াত- শিবির হামলা চালাচ্ছে। ২০১৩ সালে তাঁরা ১৭ জন পুলিশকে হত্যা করেছিল ও কয়েক শ জনকে আহত করেছিল বলে জানান তিনি ।শেখ হাসিনা বলেন, অবরোধের নামে বোমাবাজির কারণে মুসলিম উম্মাহর দ্বিতীয় বৃহত্তম জমায়েত বিশ্ব ইজতেমায় লাখো লাখো মুসল্লিকে দুর্ভোগ পোহাতে হয়েছে। মার্কিন সিনেটরের সই জাল করে ও বিজিবি সভাপতির টেলিফোন আলাপ নিয়ে মিথ্যাচার করে বিএনপি দেশের ভাবমূর্তিকে পদদিলত করেছে বলেও অভিযোগ করেন তিনি।
