
নিরবচ্ছিন্ন বিদ্যুৎ সরবরাহের দাবিতে লক্ষ্মীপুরের রায়পুরে সড়ক অবরোধ ও পল্লী বিদ্যুৎ কার্যালয়ে ভাঙচুর চালিয়েছে বিক্ষুব্ধ জনতা। এ সময় পুলিশের সঙ্গে জনতার পাল্টাপাল্টি ধাওয়ার ঘটনায় পুলিশসহ কমপক্ষে ১০ জন আহত হয়। বিক্ষুব্ধ ব্যবসায়ীরা আজ বুধবার সকাল ছয়টা থেকে ৪৮ ঘণ্টা পৌরসভায় হরতাল আহ্বান করেছেন।প্রত্যক্ষদর্শীরা জানান, নিরবচ্ছিন্ন বিদ্যুতের দাবিতে সকাল ১০টার দিকে কয়েক শ গ্রাহক রায়পুর পৌরসভার প্রধান সড়কে অবস্থান নেন। সেখানে তাঁরা মানববন্ধন করেন। কর্মসূচিতে অন্যান্যের মধ্যে বক্তব্য দেন মুক্তিযোদ্ধা শেখ নুরুল আনোয়ার, রায়পুর পৌরসভার কাউন্সিলর জাকির হোসেন, ব্যবসায়ী আবদুর রাজ্জাক। পরে গ্রাহকেরা সড়কে অবস্থান নিয়ে টায়ারে আগুন জ্বালিয়ে লক্ষ্মীপুর-চাঁদপুর সড়ক অবরোধ করেন। দুপুর ১২টার দিকে শতাধিক ব্যক্তি নতুন বাজার এলাকার পল্লী বিদ্যুৎ কার্যালয়ে হামলা চালান। তাঁরা ইটপাটকেল নিক্ষেপ করে কার্যালয়ের দরজা-জানালার কাচ ভাঙচুর করেন। এ সময় কার্যালয়ের সীমানাপ্রাচীরও ভাঙচুর করা হয়। পরে কার্যালয়ের ফটকের সামনে টায়ারে আগুন ধরিয়ে দেওয়া হয়। তাৎক্ষণিকভাবে আগুন নিয়ন্ত্রণে আনায় বড় ধরনের কোনো ক্ষতি হয়নি।প্রত্যক্ষদর্শীরা জানান, বেলা তিনটার দিকে পুলিশ বিক্ষুব্ধ গ্রাহকদের ছত্রভঙ্গ করার জন্য লাঠিপেটা করে। এ সময় রায়পুর পৌরসভার প্রধান সড়কে জনতা ও পুলিশের মধ্যে পাল্টাপাল্টি ধাওয়া হয়। এ সময় জনতা পুলিশকে লক্ষ্য করে ইটপাটকেল নিক্ষেপ করে। এ ঘটনায় রায়পুর থানার সহকারী উপপরিদর্শক (এএসআই) আবদুর রহিমসহ পুলিশের পাঁচ সদস্য আহত হন। এ সময় আরও পাঁচ ব্যক্তি আহত হন। এরপর অন্তত ৩০টি গাড়ির কাচ ভাঙচুর করা হয়। পরে সন্ধ্যার দিকে রায়পুরে পল্লী বিদ্যুতের আঞ্চলিক কার্যালয়ের উপমহাব্যবস্থাপক (ডিজিএম) জাকির হোসেনের ভাড়া বাসায় হামলা চালিয়ে ভাঙচুর করে বিক্ষুব্ধ জনতা।রায়পুরের বিদ্যুৎ গ্রাহকদের অভিযোগ, বিদ্যুৎ সরবরাহের দিক থেকে জেলায় সবচেয়ে বেশি বৈষম্যের শিকার হচ্ছেন তাঁরা। তিন-চার ঘণ্টা পর এক ঘণ্টা বিদ্যুতের দেখা মিলছে। এতে ব্যবসা-বাণিজ্য স্থবির হয়ে পড়েছে। তাই বাধ্য হয়ে তাঁরা আন্দোলনে নেমেছেন।রায়পুর থানার ভারপ্রাপ্ত কর্মকর্তা (ওসি) রূপক কুমার সাহা বলেন, বিক্ষোভকারীদের ছোড়া ইটের আঘাতে পুলিশের পাঁচ সদস্য আহত হয়েছেন। পরিস্থিতি নিয়ন্ত্রণে আনতে পল্লী বিদ্যুৎ কার্যালয় এলাকা ও পৌরসভার প্রধান সড়কে পুলিশ মোতায়েন করা হয়েছে।ব্যবসায়ী আমীর হোসেন বলেন, লোডশেডিং সমস্যার সমাধানের দাবিতে তাঁরা বুধবার সকাল ছয়টা থেকে ৪৮ ঘণ্টা পৌরসভায় হরতাল আহ্বান করেছেন।রায়পুরে পল্লী বিদ্যুতের আঞ্চলিক কার্যালয়ের উপমহাব্যবস্থাপক জাকির হোসেন বলেন, বিক্ষুব্ধ লোকজন কার্যালয় ও তাঁর বাসায় হামলা চালিয়েছে। কার্যালয়ের কর্মচারীদের মধ্যে আতঙ্ক বিরাজ করছে। বিষয়টি ঊর্ধ্বতন কর্তৃপক্ষকে জানানো হয়েছে। এ ঘটনায় তিনি মামলা করার প্রস্তুতি নিচ্ছেন।
 
