
সিরাজগঞ্জের রায়গঞ্জ উপজেলায় স্ত্রী হত্যার দায়ে এক ব্যক্তিকে যাবজ্জীবন কারাদণ্ড ও ১০ হাজার টাকা জরিমানার আদেশ দিয়েছেন আদালত। অতিরিক্ত জেলা ও দায়রা জজ আদালতের বিচারক ফজলে খোদা নাজির গতকাল বুধবার ওই রায় দেন।আদালতসংশ্লিষ্ট সূত্রে জানা গেছে, ২০০৬ সালে উপজেলার পূর্ণাগ্রামের হায়দার আলীর সঙ্গে তাড়াশের মাধাইনগর গ্রামের আবুল কাশেমের মেয়ে আসমা খাতুনের বিয়ে হয়। বিয়ের পর থেকেই হায়দার আলী শ্বশুরবাড়ি থেকে যৌতুকের টাকা আনার জন্য স্ত্রীকে চাপ দিতে থাকেন। এ নিয়ে প্রায়ই তাঁদের মধ্যে ঝগড়া হতো। সর্বশেষ ২০১০ সালের ২৯ মার্চ রাতে ঝগড়ার একপর্যায়ে হায়দার স্ত্রী আসমাকে শ্বাসরোধে হত্যা করেন। পরদিন আসমার বাবা আবুল কাশেম বাদী হয়ে রায়গঞ্জ থানায় একটি হত্যা মামলা করেন। ৩১ মার্চ হায়দারকে পুলিশ গ্রেপ্তার করে। তদন্ত শেষে ২০১০ সালের ৩১ আগস্ট পুলিশ অভিযোগপত্র দাখিল করে। শুনানি শেষে গতকাল আদালত এ রায় দেন।
