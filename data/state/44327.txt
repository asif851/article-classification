
সাবেক ও বর্তমান মন্ত্রী, সাংসদ ও সচিবদের বিরুদ্ধে দুর্নীতি দমন কমিশনের (দুদক) অনুসন্ধান ‘আইওয়াশ’ নয় বলে দাবি করেছেন সংস্থার সচিব মোহাম্মদ ফয়জুর রহমান চৌধুরী।
আজ সোমবার বেলা সাড়ে ১১টার দিকে রাজধানীতে দুদকের প্রধান কার্যালয়ে নিয়মিত মাসিক সংবাদ সম্মেলনে সচিব এ কথা বলেন।
এক প্রশ্নের জবাবে ফয়জুর রহমান চৌধুরী বলেন, ‘আমরা অভিযোগের ভিত্তিতে অনুসন্ধান করছি। অবশ্যই এর ফল দেখা যাবে।’ তিনি দাবি করেন, দুদক কখনোই ‘আইওয়াশের’ জন্য কাজ করেনি। দুদক সব সময় নিরপেক্ষভাবে অনুসন্ধান ও তদন্তকাজ চালায়।
অপর এক প্রশ্নের জবাবে দুদকসচিব বলেন, বিদেশে পাচার করা অর্থ ফেরত আনার প্রক্রিয়া একটি নিয়মিত প্রক্রিয়া। এই প্রক্রিয়া দুদক সব সময় অব্যাহত রাখবে।
এ সময় সচিবের সঙ্গে উপস্থিত ছিলেন দুদকের উপপরিচালক প্রণব কুমার ভট্টাচার্য। সংবাদ সম্মেলনে তিনি দুদকের জানুয়ারি মাসের কার্যক্রম তুলে ধরেন।
গণমাধ্যমে প্রকাশিত ৭০ মন্ত্রী-প্রতিমন্ত্রী-সাংসদের হলফনামা ও বিভিন্ন সূত্র থেকে পাওয়া অস্বাভাবিক সম্পদের তথ্য থেকে সাবেক স্বাস্থ্যমন্ত্রী আ ফ ম রুহুল হক, সাবেক গৃহায়ণ ও গণপূর্ত প্রতিমন্ত্রী আব্দুল মান্নান খান, সাবেক পানি প্রতিমন্ত্রী মাহবুবুর রহমান এবং সাংসদ আসলামুল হক, এনামুল হক ও আবদুর রহমান বদির বিরুদ্ধে দুদক অনুসন্ধান শুরু করে।
এঁদের সঙ্গে বিএনপির দুই সাবেক সাংসদ শহীদউদ্দিন চৌধুরী এ্যানী ও মশিউর রহমান এবং জমিয়তে উলামায়ে ইসলামের মহাসচিব মুফতি মোহাম্মদ ওয়াক্কাসের বিরুদ্ধেও অনুসন্ধানের সিদ্ধান্ত নেয় দুদক।
এ ছাড়া আমলাদের বিষয়ে অনুসন্ধান করার সিদ্ধান্ত নিয়েছে দুদক। প্রথম পর্যায়ে চার সচিব, একজন যুগ্মসচিব ও একটি সংস্থার চেয়ারম্যানের বিষয়ে অনুসন্ধানে নীতিগত সিদ্ধান্ত নিয়েছে কমিশন।
তাঁরা হলেন স্বাস্থ্যসচিব নিয়াজ উদ্দিন মিঞা, মুক্তিযুদ্ধবিষয়ক সচিব কে এইচ মাসুদ সিদ্দিকী, বিজ্ঞান ও প্রযুক্তি সচিব এ কে এম আমির হোসেন, গৃহায়ণ ও গণপূর্তসচিব খোন্দকার শওকত হোসেন, মুক্তিযুদ্ধবিষয়ক মন্ত্রণালয়ের যুগ্মসচিব আবুল কাসেম তালুকদার এবং প্রধানমন্ত্রীর সাবেক সচিব ও বর্তমানে বেসরকারীকরণ কমিশনের চেয়ারম্যান মোল্লা ওয়াহিদুজ্জামান। এঁদের বিরুদ্ধে অবৈধ সম্পদ অর্জনের অভিযোগ রয়েছে। 
 
