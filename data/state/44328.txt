
প্রধান নির্বাচন কমিশনার (সিইসি) কাজী রকিবউদ্দীন আহমদ বলেছেন, ইউনিয়ন পরিষদ (ইউপি) নির্বাচনে কিছু সহিংসতা ও অনিয়মের ঘটনা ঘটেছে। তবে সামগ্রিকভাবে নির্বাচন সুষ্ঠু হয়েছে। 
ইউপি নির্বাচনের শেষ ধাপে ভোট গ্রহণ শেষ হওয়ার পর নির্বাচন কমিশনের (ইসি) মিডিয়া সেন্টারে সংবাদ সম্মেলনে সিইসি এ কথা বলেন। সমাজে অস্থিরতা বেড়েছে, এ কারণে নির্বাচনে সহিংসতার ঘটনা ঘটছে। ষষ্ঠ ধাপের নির্বাচন সামগ্রিকভাবে উন্নতি হয়েছে বলেও দাবি করেন তিনি।সাবেক এই আমলা বলেন, সামাজিক অস্থিরতার কারণে সবকিছুর দাম বেড়েছে, কিন্তু একমাত্র মানুষের জীবনের দাম কমেছে। এ পরিস্থিতি থেকে বের হতে হলে সামাজিক পরিবর্তন দরকার। এ কারণে গণমাধ্যমসহ সবাইকে এগিয়ে আসতে হবে। নির্বাচনে সংঘাতের কারণ সম্পর্কে বলেন, প্রার্থীরা নিজেদের যোগ্য ভাবেন। ভোটাররা তাঁদের সম্পর্কে কী ভাবেন, সেটা মাথায় রাখেন না। তা ছাড়া যেকোনো উপায়ে জিততে চান তাঁরা। এটাই সহিংসতার কারণ। তিনি বলেন, রাতে ব্যালটে সিল মারার সংস্কৃতি ষষ্ঠ ধাপে একেবারেই বন্ধ হয়েছে।সিইসি বলেন, আজকের ৬৯৮টি ইউপি নির্বাচনে ৩৬টি কেন্দ্রের ভোট গ্রহণ স্থগিত করা হয়েছে।
