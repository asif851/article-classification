
যুক্তরাজ্যভিত্তিক জনস্বাস্থ্য ও চিকিৎসা সাময়িকী ‘ল্যানসেট’-এর সম্পাদকীয়তে বলা হয়েছে, যে দেশ মত প্রকাশের স্বাধীনতা নিশ্চিত করতে পারে না, সে দেশ অগ্রগতির প্রতিশ্রুতি রক্ষা করতে পারে না। মৌলিক মানবাধিকার হিসেবে মত প্রকাশের স্বাধীনতা ও স্বাস্থ্য অবিচ্ছেদ্যভাবে সম্পর্কিত। মত প্রকাশের স্বাধীনতার কমতি আপনাকে আক্ষরিক অর্থে খুন করতে পারে, যেমন এখন বাংলাদেশের পরিস্থিতি। 
আজ শুক্রবার ‘ল্যানসেট’ এই সম্পাদকীয় ছেপেছে। রাজধানীর কলাবাগানে বাসায় জুলহাজ মান্নান ও তাঁর বন্ধু মাহবুব রাব্বি তনয়কে কুপিয়ে হত্যার ঘটনায় উদ্বেগ প্রকাশ করে এই সম্পাদকীয় লেখা হয়েছে। তাতে বলা হয়েছে, যা অভিব্যক্তি প্রকাশে বাধাগ্রস্ত করে, তা স্বাস্থ্য ও উন্নয়নকে বাধাগ্রস্ত করে। ল্যানসেট ২০১৩ সালে বাংলাদেশের ওপর একটি বিশেষ সংখ্যা প্রকাশ করেছিল। সেই বিশেষ সংখ্যার উল্লেখ করে সম্পাদকীয়তে বলা হয়েছে, ধর্মনিরপেক্ষতা ও বহুত্ববাদ দেশটির স্বাস্থ্যের উল্লেখযোগ্য উন্নতিতে চালকের ভূমিকা রেখেছিল। এখন এ কথা অস্বীকার করা কঠিন যে কিছু মত এখন প্রান্তিক অবস্থায়, হুমকির মুখে বা একেবারে নিভে যাওয়ার পথে। ল্যানসেট বলছে, এপ্রিলে পাঁচজন ও ২০১৬ সালে মোট ১০ জন লেখক, অ্যাকটিভিস্ট বা বুদ্ধিজীবীর হত্যার ঘটনা উদ্বেগজনক। এ ক্ষেত্রে চরমপন্থীদের দৃষ্টিতে ইসলামবিরোধী অভিব্যক্তি হচ্ছে সাধারণ নিয়ামক; এটা এমনভাবে প্রসারিত হচ্ছে যে প্রগতিশীল ও উদার দৃষ্টিভঙ্গির যে কেউ এর নিশানায় পড়তে পারে। সম্পাদকীয়র শেষ দিকে বলা হয়েছে, মনে হচ্ছে দেশটি (বাংলাদেশ) বিপজ্জনকভাবে পেছন দিকে পিছলে যাচ্ছে। এটা মর্মপীড়াদায়ক।
