
মানবতাবিরোধী অপরাধের মামলায় জামায়াতে ইসলামীর নায়েবে আমির মাওলানা দেলাওয়ার হোসাইন সাঈদীর চূড়ান্ত রায় আজ বুধবার ঘোষণা করা হবে। রায়কে ঘিরে গতবারের মতো আবারও যাতে সহিংস পরিস্থিতি তৈরি না হয়, সে লক্ষ্যে জেলা প্রশাসন ও পুলিশের পক্ষ থেকে গ্রহণ করা হয়েছে কড়া নিরাপত্তাব্যবস্থা। এর অংশ হিসেবে গতকাল মঙ্গলবার রাত থেকেই বিভিন্ন স্থানে অভিযানে নেমেছে পুলিশ।প্রথম আলোর নিজস্ব প্রতিবেদক, আঞ্চলিক অফিস ও প্রতিনিধিদের পাঠানো খবর:বগুড়া: নাশকতা ঠেকাতে জেলা পুলিশ, গোয়েন্দা বিভাগের কর্মকর্তা ও ১২টি থানার ভারপ্রাপ্ত কর্মকর্তাদের (ওসি) নিয়ে গতকাল মঙ্গলবার জরুরি বৈঠক করেছেন জেলা পুলিশ সুপার মো. মোজাম্মেল হক।বগুড়া সদর থানার ওসি আবু হায়দার মো. সায়েদুর রহমান গতকাল রাতে বলেন, জামায়াত-শিবিরের কর্মীরা নাশকতার পরিকল্পনা করছেন, এমন খবরে সন্ধ্যা সাড়ে সাতটায় শহরের জামিলনগর এলাকায় তাঁরা অভিযান চালান। এ সময় কর্মীরা পুলিশকে ধাওয়া করলে পুলিশ ১০টি ফাঁকা গুলি ছোড়ে।পুলিশ সুপার মো. মোজাম্মেল হক রাতে প্রথম আলোকে বলেন, সন্দেহভাজন নাশকতাকারীদের ধরতে গুরুত্বপূর্ণ স্থানে তল্লাশিচৌকি বসানো এবং গ্রেপ্তার অভিযান শুরু করা হয়েছে। পুলিশের সঙ্গে র্যাব সদস্যরাও থাকবেন। বিজিবি মোতায়েনে জেলা প্রশাসককে অনুরোধ জানানো হয়েছে।চট্টগ্রাম: নগরসহ ও জেলার বিভিন্ন স্থানে মোতায়েন করা হয়েছে অতিরিক্ত পুলিশ। নগর পুলিশের অতিরিক্ত কমিশনার বনজ কুমার মজুমদার বলেন, নগরের ৮১টি পয়েন্টে বুধবার (আজ) সকাল থেকে অতিরিক্ত দুই হাজার পুলিশ থাকবে। সকালে বিজিবিও নামানো হতে পারে।সীতাকুণ্ড: ঢাকা-চট্টগ্রাম মহাসড়কসহ সীতাকুণ্ডের বিভিন্ন স্থানে সম্ভাব্য সহিংসতা মোকাবিলায় প্রস্তুতি নিয়েছে সীতাকুণ্ড উপজেলা প্রশাসন।লক্ষ্মীপুর: সহিংসতার আশঙ্কায় জেলা শহরসহ পাঁচটি উপজেলায় নেওয়া হয়েছে আইনশৃঙ্খলা বাহিনীর ব্যাপক প্রস্তুতি। জেলা প্রশাসক এ কে এম টিপু সুলতান বলেন, জেলায় বিজিবি সদস্য চাওয়া হয়েছে।রাজশাহী: নগরের বোয়ালিয়া থানার ভারপ্রাপ্ত কর্মকর্তা (ওসি) আবদুস সোবহান বলেন, নগরের গুরুত্বপূর্ণ স্থানগুলোতে অতিরিক্ত পুলিশ মোতায়েন করা হয়েছে। তবে সবচেয়ে স্পর্শকাতর হিসেবে বোয়ালিয়া ও মতিহার থানা এলাকায় গত রাত ১০টা থেকে পুলিশের পাশাপাশি বিজিবি সদস্যরা টহল দিচ্ছেন।চাঁপাইনবাবগঞ্জ: জেলা পুলিশ সুপার বশির আহম্মদ বলেন, র্যাব, পুলিশ ও বিজিবির সমন্বয়ে যৌথ বাহিনী টহল দিচ্ছে।এ ছাড়া গাইবান্ধা ও পিরোজপুেরর মঠবাড়িয়ায় বাড়তি সতর্কতা নেওয়া হয়েছে।
