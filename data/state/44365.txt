
গণতন্ত্রকে নিরাপদ করতে হলে জঙ্গিবাদের সঙ্গে কোনো ‘মিটমাট ফর্মুলা’ নেই বলে মন্তব্য করেছেন তথ্যমন্ত্রী ও জাসদ সভাপতি হাসানুল হক ইনু। তিনি বলেছেন, ‘শহীদ মিলনের রক্তে কেনা গণতন্ত্র আজ গণতন্ত্রের মুখোশ পরা বিএনপি-খালেদাচক্র এবং সশস্ত্র জামাত-জেএমবির জঙ্গিবাদী হুমকির মুখে। গণতন্ত্র রক্ষায় ঐক্যবদ্ধভাবে এ অপশক্তিগুলো নির্মূল করতে হবে।’আজ বৃহস্পতিবার সন্ধ্যায় রাজধানীর বঙ্গবন্ধু অ্যাভিনিউয়ে জাসদ কার্যালয়ে শহীদ ডা. মিলনের ২৫ তম মৃত্যুবার্ষিকীতে জাসদের আলোচনা সভায় প্রধান অতিথির বক্তব্যে তথ্যমন্ত্রী এসব কথা বলেন।হাসানুল হক ইনু বলেন, ‘সামরিক শাসকেরা গণতন্ত্রকে নির্বাসনে পাঠিয়েছিল। জঙ্গিবাদীরা গণতন্ত্রকে ধ্বংসই করতে চায়। গণতন্ত্রের প্রশ্নে সামরিক শাসকদের সঙ্গে কোনো আপস-মিটমাট ছিল না। যাঁরা মিটমাটের কথা বলেছেন, তাঁরা গণতন্ত্রের নামে খিচুড়িতন্ত্রের কথা বলেছেন। রক্তার্জিত এ গণতন্ত্রকে নিরাপদ করতে হলে জঙ্গিবাদের সঙ্গে কোনো ‘মিটমাট ফর্মুলা’ নেই। জঙ্গিবাদ সম্পূর্ণ ধ্বংস করতে হবে, তবেই গণতন্ত্র নিরাপদ হবে।’তথ্যমন্ত্রী বলেন, ‘মুখোশধারীই হোক বা সশস্ত্রই হোক, কারও ছাড় নেই। আগুন সন্ত্রাসী-নাশকতার সঙ্গে যারা জড়িত, যুদ্ধাপরাধীদের মতোই বিচারের মাধ্যমে তারা সাজা পাবে।’জাসদ ঢাকা মহানগরের সমন্বয়ক মীর হোসেন আখতারের সভাপতিত্বে জাসদের সাধারণ সম্পাদক শরীফ নূরুল আম্বিয়াসহ কেন্দ্রীয় নেতারা আলোচনায় অংশ নেন। সভাটি সঞ্চালনা করেন জাতীয় শ্রমিক জোটের সাধারণ সম্পাদক নাইমুল আহসান জুয়েল।
