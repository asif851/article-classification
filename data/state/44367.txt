
চাঁদপুরে বিএনপির ডাকা সকাল-সন্ধ্যা হরতালে গতকাল শুক্রবার দিবাগত রাত দেড়টার দিকে একটি ব্যক্তিগত গাড়িতে আগুন দিয়েছে দুর্বৃত্তরা। চাঁদপুর-কুমিল্লা সড়কের ঘোষেরহাট এলাকায় প্রবাসী এক ব্যক্তির গাড়িতে এই আগুন দেওয়া হয়। এতে কেউ হতাহত হয়নি। তবে বিভিন্ন ধরনের মালামালসহ পুরো গাড়িটি পুড়ে যায়।হরতালে নাশকতার আশঙ্কায় জেলার বিভিন্ন জায়গা থেকে পুলিশ বিএনপি-জামায়াতের ১২ জন নেতা-কর্মীকে আটক করেছে।পুলিশের ভাষ্য, সৌদিপ্রবাসী দুই ব্যক্তি ঢাকার শাহজালাল আন্তর্জাতিক বিমানবন্দর থেকে বিভিন্ন ধরনের মালামাল নিয়ে চাঁদপুরের উদ্দেশে রওনা হন। গাড়িটি ঘোষেরহাট এলাকা পার হওয়ার সময় দুর্বৃত্তরা সড়কে গাছ ফেলে গতিরোধ করে। এ সময় তাঁদের গাড়ি থেকে নামিয়ে পেট্রল ঢেলে আগুন ধরিয়ে দেওয়া হয়। পুড়ে যাওয়া গাড়িতে দুই সৌদিপ্রবাসীর সৌদি রিয়াল ও স্বর্ণালংকারসহ বিভিন্ন ধরনের মালামাল ছিল।অবরোধের পাশাপাশি বিএনপির ডাকা সকাল-সন্ধ্যা হরতালে চাঁদপুরে দূরপাল্লার গাড়ি চলাচল বন্ধ রয়েছে। তবে ট্রেন ও লঞ্চ চলাচল স্বাভাবিক রয়েছে। হরতালের সমর্থনে বিএনপি নেতা-কর্মীদের কোনো মিছিল বা সমাবেশ করতে দেখা যায়নি।
চাঁদপুর মডেল থানার ভারপ্রাপ্ত কর্মকর্তা (ওসি) আবদুল কাইয়ুম জানান, এ ঘটনায় এখনো কোনো মামলা হয়নি।
