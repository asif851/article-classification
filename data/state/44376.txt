
কক্সবাজারের মহেশখালী উপজেলার কালাগাজির পাড়া এলাকা থেকে গতকাল বুধবার রাতে জালাল বাহিনীর প্রধান জালাল আহমদকে (৩০) গ্রেপ্তার করেছে র্যাপিড অ্যাকশন ব্যাটালিয়ন (র্যাব)। তিনি ‘ডাকাত সর্দার জালাল’ বলে পরিচিত।
ঘটনার সত্যতা নিশ্চিত করে র্যাবের কক্সবাজার অঞ্চলের উপপরিচালক মেজর সারওয়ার-ই-আলম প্রথম আলো ডটকমকে জানান, চট্টগ্রাম র্যাব-৭-এর একটি দল গতকাল রাত সাড়ে ১০টার দিকে উপজেলার হোয়ানক ইউনিয়নের কালাগাজির পাড়া এলাকা থেকে জালালকে গ্রেপ্তার করে।
র্যাবের ভাষ্য, জালালের কাছ থেকে পাওয়া তথ্যের ভিত্তিতে কালাগাজির পাড়ার কবরস্থানসংলগ্ন এলাকা থেকে সাতটি দেশীয় আগ্নেয়াস্ত্র ও ছয়টি কার্তুজ উদ্ধার করেন র্যাবের সদস্যরা। উদ্ধার করা আগ্নেয়াস্ত্রগুলোর মধ্যে রয়েছে একটি শটগান, একটি থ্রি-কোয়ার্টার গান ও পাঁচটি এলজি। শেষ খবর পাওয়া পর্যন্ত ডাকাত সর্দার জালাল র্যাবের হেফাজতে রয়েছেন।
মহেশখালী থানার ভারপ্রাপ্ত কর্মকর্তা (তদন্ত) মোহাম্মদ নাসির উদ্দিন প্রথম আলো ডটকমকে জানান, জালালের বিরুদ্ধে পুলিশ কর্মকর্তা হত্যাসহ ২৭টি মামলা রয়েছে।
