
ওজনে অনিয়ম করাসহ বিভিন্ন অপরাধের জন্য জরিমানার পরিমাণ বাড়িয়ে স্ট্যান্ডার্ডস ওজন ও পরিমাপ আইন-২০১৭–এর খসড়ার নীতিগত অনুমোদন দিয়েছে মন্ত্রিসভা। আজ সোমবার সচিবালয়ে প্রধানমন্ত্রী শেখ হাসিনার সভাপতিত্বে অনুষ্ঠিত মন্ত্রিসভার নিয়মিত বৈঠকে এ অনুমোদন দেওয়া হয়। বৈঠক শেষে মন্ত্রিপরিষদ সচিব মোহাম্মদ শফিউল আলম সাংবাদিকদের এ তথ্য জানান।
সচিব বলেন, প্রস্তাবিত আইন অনুযায়ী মানদণ্ডহীন বাটখারার জন্য আগে ছয় মাস জেল বা অনূর্ধ্ব তিন হাজার টাকা জরিমানার বিধান ছিল। এখন সাজার মেয়াদ ঠিক রাখা হলেও জরিমানার পরিমাণ ২০ হাজার টাকা করা হয়েছে। এভাবে আরও কয়েকটি ধারায় জরিমানার পরিমাণ বাড়ানো হয়েছে।
এ ছাড়া এ আইনে আন্তর্জাতিক সংস্থাগুলো যেমন আন্তর্জাতিক মান সংস্থাসহ (আইএসও) অন্য সংস্থাগুলোর নিয়মকানুন এ আইনের অন্তর্ভুক্ত করা হয়েছে।
আজকের সভায় বাংলাদেশ শিল্প প্রতিষ্ঠান জাতীয়করণ আইন–২০১৭–এর খসড়া অনুমোদন দেওয়া হয়েছে। এখানে ১৯৭২ সালে রাষ্ট্রপতির আদেশে যেসব শিল্পপ্রতিষ্ঠান জাতীয়করণ করা হয়েছিল, সেটা হালনাগাদ করা হয়েছে।
