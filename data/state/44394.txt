
চিরনিদ্রায় শায়িত হলেন বাংলাদেশের শিশুরোগ চিকিৎসার পথিকৃৎ ও জাতীয় অধ্যাপক ডা. এম আর খান। আজ সোমবার বেলা ১১টার দিকে সাতক্ষীরার রসুলপুর গ্রামে পারিবারিক কবরস্থানে তাঁকে দাফন করা হয়। সকাল ১০টায় সাতক্ষীরার রসুলপুর ফুটবল মাঠে তাঁর জানাজা অনুষ্ঠিত হয়।
এম আর খান গত শনিবার বিকেল ৪টা ২৫ মিনিটে রাজধানীর সেন্ট্রাল হাসপাতালে শেষনিশ্বাস ত্যাগ করেন। তাঁর বয়স হয়েছিল ৮৮ বছর।
পারিবারিক সূত্রে জানা যায়, গতকাল রোববার দিবাগত রাত দুইটায় ডা. এম আর খানের লাশ ঢাকা থেকে সাতক্ষীরায় পৌঁছায়। পূর্বঘোষিত সময় অনুযায়ী আজ সকাল ১০টায় রসুলপুর ফুটবল মাঠে তাঁর শেষ জানাজা অনুষ্ঠিত হয়। এর আগে ঢাকা ও যশোরের পাঁচটি স্থানে তাঁর জানাজা অনুষ্ঠিত হয়।
রসুলপুরে জানাজার আগে সাতক্ষীরা প্রেসক্লাব, রসুলপুর মাধ্যমিক বিদ্যালয়, সাতক্ষীরা ক্রীড়া সংস্থা, শিশু স্বাস্থ্য ফাউন্ডেশন, সাতক্ষীরা সদর আসনের সাংসদ, সাতক্ষীরা তালা-কলারোয়ার সাংসদ ও সাতক্ষীরার শ্যামনগর-কালীগঞ্জের সাংসদ, জেলা আওয়ামী লীগ, জাতীয় পার্টি, ওয়ার্কার্স পাটি, জেলা বিএমএ, জেলা স্বাচিপ, কলারোয়া উপজেলা পরিষদ, সাতক্ষীরা উপজেলা পরিষদ, জেলা প্রশাসন, পুলিশ প্রশাসন, হামদর্দ ল্যাবরেটরিজ, আমরা ’৭১, চেতনা মাদকবিরোধী আন্দোলন, সাতক্ষীরা পৌরসভা, সাতক্ষীরা শিশু হাসপাতালসহ অর্ধশতাধিক সংগঠনের পক্ষ থেকে ফুল দিয়ে শ্রদ্ধা জানানো হয়।
জানাজায় সাতক্ষীরা-১ (তালা-কলারোয়া) আসনের সাংসদ মুস্তফা লুৎফুল্লাহ, সাতক্ষীরা-৪ (শ্যামনগর-কালিগঞ্জ) আসনের সাংসদ জগলুল হায়দার, সাংবাদিক আবেদ খান, সাবেক তথ্য প্রতিমন্ত্রী দেদার বখত, সাতক্ষীরা জেলা আওয়ামী লীগের সভাপতি মনসুর আহমেদ, সাধারণ সম্পাদক নজরুল ইসলাম, সাতক্ষীরা জেলা প্রশাসক আবুল কাসেম মো. মহিউদ্দিন, পুলিশ সুপার মো. আলতাফ হোসেন, সাতক্ষীরা পৌরসভার মেয়র তাসকিন আহমেদ, সাংস্কৃতিক কর্মী, সাংবাদিক, শিক্ষক, আইনজীবী, চিকিৎসক, ছাত্র, খেলোয়াড়সহ সর্বস্তরের হাজারো মানুষ অংশ নেন।
জানাজার আগে ডা. এম আর খান সম্পর্কে তাঁর প্রতিষ্ঠানের পক্ষ থেকে শিশু স্বাস্থ্য ফাউন্ডেশনের মহাসচিব ডা. শহিদুল্লাহ ও পরিবারের পরিবারের পক্ষ থেকে সাংবাদিক আবেদ খান বক্তব্য দেন।
