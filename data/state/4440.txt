
কুড়িগ্রামের উলিপুর উপজেলায় বিকাশের এক কর্মচারী ১৩ লাখ টাকা নিয়ে উধাও হয়েছেন। এ ব্যাপারে উলিপুর বিকাশের পরিবেশক মেসার্স নাছির অ্যান্ড কোম্পানির স্বত্বাধিকারী নাছির আহম্মেদ গতকাল বুধবার থানায় একটি লিখিত অভিযোগ দিয়েছেন।উলিপুর বিকাশ কার্যালয়ের ব্যবস্থাপক মাসুদুল ইসলাম বলেন, তাঁদের কার্যালয়ের কর্মচারী রফিকুল ইসলাম (২৭) প্রতিদিনের মতো গত মঙ্গলবার কার্যালয়ের ইলেকট্রিক মানি ক্রয়ের জন্য ১৫ লাখ টাকা নিয়ে বের হন। বেলা তিনটার দিকে সাত লাখ টাকার ইলেকট্রিক মানি কার্যালয়ে এসে জমা দিয়ে তিনি আবার বের হন। এরপর সন্ধ্যা ছয়টা পর্যন্ত রফিকুল ফিরে না আসায় তাঁর মুঠোফোনে যোগাযোগের চেষ্টা করা হয়। কিন্তু তাঁর মুঠোফোন বন্ধ পাওয়া যায়। পরে তাঁরা জানতে পারেন, রফিকুল বিভিন্ন এজেন্টের কাছ থেকে আরও পাঁচ লাখ টাকা নিয়ে গেছেন। রফিকুল কার্যালয়ে আর যোগাযোগ না করায় গতকাল তাঁর বিরুদ্ধে থানায় একটি লিখিত অভিযোগ দেওয়া হয়েছে। রফিকুল উপজেলার হাতিয়া ইউনিয়নের রামরামপুর গ্রামের আবদুল লতিফের ছেলে।এ ব্যাপারে উলিপুর থানার ভারপ্রাপ্ত কর্মকর্তা (ওসি) জমির উদ্দিন বলেন, ‘এ ঘটনায় অভিযোগ পেয়েছি, তদন্ত সাপেক্ষে ব্যবস্থা নেওয়া হবে।’
