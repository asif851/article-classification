
বিরোধের জের ধরে ছোট ভাইয়ের লাঠির আঘাতে বড় ভাই নিহত হয়েছেন বলে অভিযোগ উঠেছে। গতকাল শুক্রবার রাতে বরিশালের গৌরনদী উপজেলার মাহিলাড়া ইউনিয়নের দক্ষিণ বিল্লগ্রাম গ্রামে এ ঘটনা ঘটে।
নিহত ব্যক্তির নাম খোকন পাল (৪৯)। তাঁর বাবার নাম মৃত নিরঞ্জন পাল। পুলিশ এ ঘটনায় নিহত ব্যক্তির ছোট ভাই রতন পাল (৪৫) ও তাঁর সহযোগী কামাল সরদারকে (৩৫) আটক করেছে।
স্থানীয় লোকজন ও পুলিশ সূত্রে জানা গেছে, নিহত খোকন পাল মাদকাসক্ত ও মাদক ব্যবসায়ী ছিলেন। এ নিয়ে এলাকায় অনেকের সঙ্গে তাঁর দ্বন্দ্ব ছিল। গত বুধবার চাচা তুলসী পালের বিরুদ্ধে পুলিশের কাছে মারধরের অভিযোগ করেন তিনি। এ ঘটনা নিয়ে ছোট ভাই রতন পালের সঙ্গে তাঁর বিরোধ শুরু হয়। গতকাল রাত ৮টার দিকে এ নিয়ে একাধিকবার দুই ভাইয়ের ঝগড়া হয়। একপর্যায়ে হাতাহাতি শুরু হলে ছোট ভাই রতন পাল লাঠি দিয়ে বড় ভাই খোকন পালকে আঘাত করেন।নিহতের স্ত্রী সবিতা রাণী অভিযোগ করেন, রতনের লাঠির আঘাতে তাঁর স্বামীর মৃত্যু হয়েছে। স্থানীয় লোকজন ও স্বজনেরা তাঁর স্বামীকে আহত অবস্থায় গৌরনদী উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক তাঁকে মৃত ঘোষণা করেন।
গৌরনদী মডেল থানার ভারপ্রাপ্ত কর্মকর্তা (ওসি) মো. মনিরুল ইসলাম জানান, নিহত খোকন পাল মাদকাসক্ত ও মাদক ব্যবসায়ী ছিলেন। তাঁর লাশ উদ্ধার করে আজ শনিবার সকালে বরিশালের শের-ই-বাংলা মেডিকেল কলেজ হাসপাতালের মর্গে পাঠানো হয়েছে। ওসি জানান, এ ঘটনায় মামলা করার প্রস্তুতি চলছে। গতকাল রাতেই হামলাকারী ছোট ভাই রতন পাল ও তাঁর সহযোগী কামাল সরদারকে আটক করা হয়েছে।
 
