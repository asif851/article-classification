
 
টাঙ্গাইলের সখীপুরে ড্রামের ভেতর থেকে আনুমানিক ৩০ বছর বয়সী এক যুবকের লাশ উদ্ধার করেছে সখীপুর থানা-পুলিশ। আজ বুধবার সকালে উপজেলার কালিয়া দক্ষিণপাড়া এলাকা থেকে লাশটি উদ্ধার করা হয়। পুলিশ লাশটি উদ্ধার করে আজ দুপুরে টাঙ্গাইল মেডিকেল কলেজ হাসপাতালের মর্গে পাঠিয়েছে।
পুলিশ ও এলাকাবাসীর সঙ্গে কথা বলে জানা গেছে, গতকাল মঙ্গলবার দিনের কোনো একসময় কালিয়া দক্ষিণপাড়া এলাকায় কে বা কারা দুটি প্লাস্টিকের বড় ড্রাম ও কাঠের জ্বালানি ভর্তি তিনটি বস্তা ফেলে যায়। বিকেলে ওই এলাকার লোকজন মালামালগুলো দেখতে যায়। তবে তাদের মনে কোনো সন্দেহ হয়নি। আজ মালামালগুলোর কাছ থেকে বিকট গন্ধ বের হয়। স্থানীয় লোকজন ওই ড্রামের মুখ খুলে লাশ দেখতে পেয়ে পুলিশে খবর দেয়।
স্থানীয় বাসিন্দা ইদ্রিস আলী বলেন, ‘সড়কের পাশে ড্রাম ও বস্তা পড়েছিল। আমরা মনে করেছি স্থানীয় কোনো ব্যক্তি ওই মালামাল অল্প সময়ের জন্য রেখেছে। পরের দিনও ওই মালামাল পড়েছিল। পরে ওই স্থান থেকে গন্ধ পাওয়ায় যায়। গন্ধের উৎস খুঁজতে গিয়ে লাশ মেলে।’ সখীপুর থানার উপপরিদর্শক (এসআই) জায়েদ আবদুল্লাহ বিন সরওয়ার বলেন, লাশের পরনে কালো রঙের হাফ শার্ট ও বাদামি রঙের প্যান্ট ছিল। পা দুটি রশি দিয়ে বাঁধা ছিল। ধারণা করা হচ্ছে, শ্বাসরোধে হত্যার পর যুবককে ড্রামে ভরে রাস্তায় ফেলে যাওয়া হয়।
সখীপুর থানার পরিদর্শক (তদন্ত) আলমগীর আশরাফ প্রথম আলোকে বলেন, এখনো লাশের পরিচয় মেলেনি। এ ব্যাপারে একটি খুনের মামলা হয়েছে। ময়নাতদন্তের জন্য লাশ টাঙ্গাইল মেডিকেল কলেজ হাসপাতালের মর্গে পাঠানো হয়েছে।
 
 
