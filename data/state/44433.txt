
রমনা বটমূলে বর্ষবরণ অনুষ্ঠানে বোমা হামলার ঘটনায় করা হত্যা মামলায় আটজনকে ফাঁসির আদেশ দিয়েছেন আদালত। ছয়জনকে যাবজ্জীবন কারাদণ্ডের আদেশ দেওয়া হয়েছে।আজ সোমবার ঢাকার দ্বিতীয় অতিরিক্ত মহানগর দায়রা জজ রুহুল আমিন এই রায় দেন।১৬ জুন এই মামলার রায় দেওয়ার কথা ছিল। কিন্তু রায় লেখা শেষ না হওয়ায় ওই দিন আদালত ২৩ জুন নতুন তারিখ ধার্য করেন। আজ রায় ঘোষণা করলেন আদালত।
ফিরে দেখা: ২০০১ সালের ১৪ এপ্রিল বাংলা বর্ষবরণ অনুষ্ঠানে বোমা হামলায় ১০ জন নিহত ও অনেকে আহত হন। এ ঘটনায় বিস্ফোরক দ্রব্য আইনে একটি ও হত্যার অভিযোগে একটি মামলা করা হয়।২০০৮ সালের ২৯ নভেম্বর জঙ্গি সংগঠন হরকাতুল জিহাদের (হুজি) নেতা মুফতি আবদুল হান্নানসহ ১৪ জনের বিরুদ্ধে দুটি মামলারই অভিযোগপত্র দেয় পুলিশের অপরাধ তদন্ত বিভাগ (সিআইডি)।২০০৯ সালের ১৬ এপ্রিল আসামিদের বিরুদ্ধে অভিযোগ গঠন করা হয়। বিস্ফোরক দ্রব্য আইনের মামলাটি ঢাকার দ্রুত বিচার ট্রাইব্যুনাল-১-এ বিচারাধীন।মামলার অভিযোগপত্রভুক্ত আসামিরা হলেন মুফতি হান্নান, আরিফ হাসান ওরফে সুমন, শাহাদত উল্লাহ ওরফে জুয়েল, হাফেজ আবু তাহের, আবদুর রউফ, সাব্বির ওরফে আবদুল হান্নান সাব্বির, শওকত ওসমান ওরফে শেখ ফরিদ, হাফেজ ইয়াহিয়া, আকবর হোসাইন, তাজউদ্দিন, হাফেজ জাহাঙ্গীর আলম বদর, আবু বকর ওরফে সেলিম হাওলাদার, মুফতি শফিকুর রহমান ও মুফতি আবদুল হাই।আসামিদের মধ্যে বিএনপির নেতা ও সাবেক উপমন্ত্রী আবদুস সালাম পিন্টুর ভাই তাজউদ্দিন, জাহাঙ্গীর, আবু বকর, শফিকুর ও আবদুল হাই পলাতক। অন্য আসামিরা কারাগারে আটক রয়েছেন। গত বছরের ২৩ অক্টোবর হত্যা মামলায় রাষ্ট্রপক্ষের সাক্ষ্য গ্রহণ শেষ হয়।
