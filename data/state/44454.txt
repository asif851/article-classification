
মানবতাবিরোধী অপরাধের দায়ে জাতীয় পার্টির সাবেক সাংসদ আবদুল জব্বারের আমৃত্যু কারাদণ্ডের রায় প্রত্যাখ্যান করেছে যুদ্ধাপরাধীদের সর্বোচ্চ শাস্তির দাবিতে গড়ে ওঠা গণজাগরণ মঞ্চ। মঞ্চের মুখপাত্র ইমরান এইচ সরকারের দাবি, জব্বারের রায় বয়স বিবেচনায় নয়, অপরাধের ওপর ভিত্তি করে দিতে হবে।রাজধানীর শাহবাগে জাতীয় জাদুঘরের সামনে গতকাল মঙ্গলবার সন্ধ্যায় ইমরান সাংবাদিকদের কাছে এ দাবি জানান। ইমরান বলেন, ‘এর আগে জব্বারের চেয়েও বয়সে বড় আরেক মানবতাবিরোধী অপরাধী আবদুস সুবহানের মৃত্যুদণ্ডের রায় হয়েছে। তখন তো বয়স বিবেচনায় নেওয়া হয়নি।’এ সময় ইমরান আরও বলেন, ‘আবদুল জব্বারের বিরুদ্ধে আনা সব অভিযোগ প্রমাণিত। কিন্তু তার পরও কুখ্যাত মঠবাড়িয়ার এই যুদ্ধাপরাধীকে আমৃত্যু কারাদণ্ড দেওয়া হয়েছে। আমরা এই রায় প্রত্যাখ্যান করছি।’ তিনি রায় পুনর্বিবেচনার দাবি জানান।পরে মঞ্চের কর্মী-সংগঠকেরা আবদুল জব্বারের আমৃত্য কারাদণ্ডের প্রতিবাদে সেখান থেকে একটি মশাল মিছিল বের করেন। মিছিলটি ঢাকা বিশ্ববিদ্যালয়ের ছাত্র-শিক্ষক কেন্দ্র (টিএসসি) হয়ে আবার শাহবাগে ফিরে আসে। দুপুরেও একই দাবিতে তাঁরা বিক্ষোভ মিছিল করেন। পলাতক এই অপরাধীর বিরুদ্ধে মামলার রায় ঘোষণাকে কেন্দ্র করে সকাল থেকে শাহবাগের জড়ো হন মঞ্চের কর্মীরা। রায় ঘোষণার আগ পর্যন্ত জব্বারের মৃত্যুদণ্ডের দাবিতে তাঁরা বিভিন্ন স্লোগান দেন।
