
বঙ্গোপসাগরে ভাসমান দুটি বস্তা থেকে তিন লাখ পিস ইয়াবা বড়ি জব্দ করেছে কোস্টগার্ড। শুক্রবার দুপুরে কক্সবাজারের সেন্ট মার্টিন দ্বীপের ছেঁড়াদিয়াসংলগ্ন সাগর থেকে এসব জব্দ করা হয়।তবে এ ঘটনায় কাউকে আটক করতে পারেনি বলে কোস্টগার্ডের পক্ষ থেকে জানানো হয়েছে। বাংলাদেশ কোস্টগার্ড বাহিনী অপারেশন পরিদপ্তরের (গোয়েন্দা শাখা) সহকারী গোয়েন্দা পরিচালক লেফটেন্যান্ট কমান্ডার বি এন আবদুল্লাহ আল মারুফ স্বাক্ষরিত সংবাদ বিজ্ঞপ্তিতে ইয়াবা জব্দের তথ্য নিশ্চিত করা হয়।বি এন আবদুল্লাহ আল মারুফ বলেন, ‘শুক্রবার দুপুরে তল্লাশির উদ্দেশ্যে ধাওয়া করলে একটি ট্রলার বস্তা দুটি ফেলে মিয়ানমারের জলসীমায় পালিয়ে যায়। পরে বস্তা দুটি থেকে তিন লাখ পিস ইয়াবা বড়ি জব্দ করা হয়। এসব ইয়াবার আনুমানিক বাজারমূল্য ১৫ কোটি টাকা। জব্দ ইয়াবাগুলো টেকনাফ থানায় জমা দেওয়া হয়েছে।’
