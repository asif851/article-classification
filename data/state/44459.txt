
খাগড়াছড়ি সদরের কমলছড়ি ইউনিয়নে পরপর দুই দিন আদিবাসী-বাঙালি সংঘর্ষের পর গতকাল বৃহস্পতিবার কোনো ধরনের অপ্রীতিকর ঘটনা ঘটেনি।কমলছড়ি ইউনিয়ন ও মহালছড়ি উপজেলায় এখনো ১৪৪ ধারা বলবৎ আছে।আতঙ্ক ও নিরাপত্তাহীনতার কারণে ঘরছাড়া অনেক আদিবাসী এখনো তাদের ঘরে ফিরে আসেনি। তবে এলাকায় এখনো সেনাসদস্য ও বিজিবি সদস্যদের টহল অব্যাহত রয়েছে।কমলছড়ি ইউনিয়নের চেয়ারম্যান সুপন খীসা বলেন, ‘আজ (বৃহস্পতিবার) ভুয়াছড়ি গুচ্ছগ্রামের বাঙালিদের নিয়ে একটি আইনশৃঙ্খলাবিষয়ক সভা হয়েছে।এ সভায় সিদ্ধান্ত হয়, এলাকায় শান্তিশৃঙ্খলা বজায় রাখার স্বার্থে আগামী শনিবার পাহাড়ি-বাঙালি উভয় সম্প্রদায়ের মুরব্বিদের নিয়ে শান্তি সমাবেশ করা হবে। এতে জেলার ঊর্ধ্বতন কর্মকর্তাদের আমন্ত্রণ জানানো হবে।’কমলছড়ি ইউনিয়নের ৭ নম্বর ওয়ার্ডের সদস্য ও বেতছড়ি খ্রিষ্টানপাড়ার বাসিন্দা সত্যব্রত চাকমা জানান, তাঁদের গ্রামের বাসিন্দারা এখনো আতঙ্কের মধ্যে রয়েছেন। এ কারণে বৃহস্পতিবার গ্রামের কেউ বাজারে যাননি।গণতান্ত্রিক যুব ফোরামের কেন্দ্রীয় সভাপতি নতুন কুমার চাকমা, পাহাড়ি ছাত্র পরিষদের কেন্দ্রীয় সভাপতি থুইক্যচিং মারমা ও হিল উইমেন্স ফেডারেশনের কেন্দ্রীয় সভাপতি কণিকা দেওয়ান এক বিবৃতিতে খাগড়াছড়ি সদর উপজেলার কমলছড়ি ও বেতছড়ি গ্রামে পাহাড়িদের ওপর হামলাকারী ও হামলার উসকানিদাতাদের গ্রেপ্তার ও বিচারের দাবি জানিয়েছে।১৫ ফেব্রুয়ারি কমলছড়ি গ্রামের চর এলাকার সীমগাছের ঝোপের নিচ থেকে আদিবাসী তরুণী সবিতা চাকমার (৩০) রক্তাক্ত লাশ উদ্ধার করা হয়।এ ঘটনার জন্য ওই চর এলাকা থেকে বালু তোলার কাজে নিয়োজিত ট্রাক্টরচালক ও শ্রমিকদের সন্দেহ করা হয়। এ ঘটনার জের ধরে ২৫ ও ২৬ তারিখ ভুয়াছড়ি গুচ্ছগ্রামবাসীদের সঙ্গে পাশের আদিবাসী-অধ্যুষিত কমলছড়ি গ্রাম, বেতছড়ি খ্রিষ্টানপাড়া, বেতছড়িমুখ এলাকার আদিবাসীদের সঙ্গে সংঘর্ষ বাধে। এতে দুই দিনে মোট ১৩ জন আহত হন।
