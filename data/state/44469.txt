
প্রধানমন্ত্রী শেখ হাসিনা ৫৩তম মিউনিখ নিরাপত্তা সম্মেলনে যোগ দিতে তিন দিনের সরকারি সফরে আজ বৃহস্পতিবার জার্মানির উদ্দেশে ঢাকা ত্যাগ করবেন। পররাষ্ট্রমন্ত্রী এ এইচ মাহমুদ আলী গতকাল বুধবার তাঁর কার্যালয়ে আয়োজিত এক সংবাদ সম্মেলনে এ কথা জানান।পররাষ্ট্রমন্ত্রী মাহমুদ আলী বলেন, বর্তমান বিশ্বের নিরাপত্তা নিয়ে আলোচনায় ‘বেস্ট থিংক ট্যাংক কনফারেন্স’ হিসেবে বিবেচিত এই সম্মেলনে বিশ্বের ২০টি দেশের রাষ্ট্র ও সরকারপ্রধানেরা যোগ দেবেন। এ ছাড়া সম্মেলনে ন্যাটো, ইইউ, গ্রিন পিস, ট্রান্সপারেন্সি ইন্টারন্যাশনালের মতো আন্তর্জাতিক সংস্থাগুলো যোগ দেবে। ১৭ ফেব্রুয়ারি থেকে এ সম্মেলন শুরু হবে। পররাষ্ট্রমন্ত্রী বলেন, সম্মেলনে খাদ্য, পানি, স্বাস্থ্য, পরিবেশ, উদ্বাস্তু এবং অভিবাসনের মতো বিষয়ে আলোচনা হবে বলে মনে করা হচ্ছে।রোহিঙ্গা ইস্যু প্রসঙ্গে এক প্রশ্নের জবাবে পররাষ্ট্রমন্ত্রী মাহমুদ আলী বলেন, এ পর্যন্ত বাংলাদেশ এককভাবে রোহিঙ্গা ইস্যু মোকাবিলা করছে। আন্তর্জাতিক সম্প্রদায় বুঝতে পেরেছে বাংলাদেশ একা রোহিঙ্গা ইস্যুর সমাধান করতে পারবে না। প্রধানমন্ত্রী ১৯ ফেব্রুয়ারি দেশে ফিরবেন বলে জানান মাহমুদ আলী।
