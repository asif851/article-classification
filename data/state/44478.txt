
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, বিএনপি সংলাপের বিষয়ে শেষ সময় পর্যন্ত আশাবাদী।আজ বুধবার রাজধানীর নয়াপল্টনে বিএনপির কেন্দ্রীয় কার্যালয়ে সাংবাদিকদের সঙ্গে আলাপকালে মির্জা ফখরুল এসব কথা বলেন।বিএনপির এই নেতা বলেন, বিএনপি নির্বাচনের মাধ্যমে ক্ষমতা হস্তান্তরে বিশ্বাস করে। তবে নির্বাচনের মাধ্যমে ক্ষমতা হস্তান্তর যখন অনিশ্চিত হয়ে পড়েছে, তখন বিএনপির সামনে আন্দোলন ছাড়া কোনো পথ নেই। এজন্য হরতাল ছাড়া কোনো উপায় নেই বলে তিনি মন্তব্য করেন।বিদেশে ঘুষের অর্থ লেনদেনের মামলায় বিএনপির সিনিয়র ভাইস চেয়ারম্যান তারেক রহমানকে দেশে ফিরিয়ে আনতে সরকার যে কূটনৈতিক তত্পরতা শুরু করেছে, এ ব্যাপারে মির্জা ফখরুল বলেন, জনগণের ওপর সরকার আস্থা হারিয়ে ফেলেছে। তাই জনদৃষ্টি ভিন্ন দিকে ফেরাতে ও বিভ্রান্তি ছাড়াতে এ ধরনের পদক্ষেপ নিচ্ছে।সম্প্রতি ‘ডেইলি স্টার’ পত্রিকায় প্রকাশিত জরিপের কথা উল্লেখ করে মির্জা ফখরুল বলেন, এতে প্রমাণিত হয় বিএনপির প্রতি জনসমর্থন বেড়েই চলেছে।বিডিআর হত্যার ঘটনায় বিএনপি জড়িত—গতকাল আইন প্রতিমন্ত্রী কামরুল ইসলামের দেওয়া এমন বক্তব্যের প্রতিক্রিয়ায় মির্জা ফখরুল বলেন, বিডিআর বিদ্রোহ নিয়ে প্রধানমন্ত্রী ও মন্ত্রীদের বক্তব্য সুপরিকল্পিত।
প্রথমে প্রধানমন্ত্রী সিএনএনের ‘আই রিপোর্টে’ প্রকাশিত একটি লেখার বরাত দিয়ে বক্তব্য দিয়েছেন। পরে একজন মন্ত্রী মন্তব্য করেন, পাকিস্তানভিত্তিক গোয়েন্দা সংস্থা আইএসআই এ ঘটনায় ইন্ধন জুগিয়েছে ও টাকা দিয়েছে। 
মির্জা ফখরুল বলেন, ‘প্রধানমন্ত্রী যে বক্তব্য দিয়েছেন, তারপর প্রধানমন্ত্রীর ওপর আমাদের কোনো আস্থা থাকতে পারে না।’ বিএনপিকে উদ্দেশ্যপ্রণোদিতভাবে হেয়প্রতিপন্ন করতে এ ধরনের বক্তব্য দেওয়া হচ্ছে বলে তিনি দাবি করেন।
