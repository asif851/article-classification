
আওয়ামী লীগের সাধারণ সম্পাদক সৈয়দ আশরাফুল ইসলাম বলেছেন, ‘বাংলাদেশের এখনো অনেক কাজ বাকি, এ জন্য জননেত্রীকে (শেখ হাসিনা) আরও সময় দিতে হবে। তাঁকে (শেখ হাসিনা) কয়েক টার্ম সময় দিতে হবে। তাঁর (হাসিনা) জন্য নয়, এ দেশের মানুষের জন্য।’বঙ্গবন্ধুর স্বদেশ প্রত্যাবর্তন দিবস উপলক্ষে আজ মঙ্গলবার রাজধানীর সোহরাওয়ার্দী উদ্যানে আওয়ামী লীগ আয়োজিত সমাবেশে সৈয়দ আশরাফ এ কথা বলেন। সমাবেশে প্রধান অতিথি প্রধানমন্ত্রী শেখ হাসিনা। তিনি সভামঞ্চে উপস্থিত আছেন।১৯৭২ সালের ১০ জানুয়ারি বঙ্গবন্ধু শেখ মুজিবুর রহমান দেশে ফেরেন। এই দিনটি স্বদেশ প্রত্যাবর্তন দিবস হিসেবে পালন করা হয়।আওয়ামী লীগের সাধারণ সম্পাদক বলেন, ‘বঙ্গবন্ধুর স্বদেশ প্রত্যাবর্তনের এই কর্মসূচি হওয়ার কথা ছিল ১০ জানুয়ারি, গতকাল। কিন্তু প্রধানমন্ত্রী আমাকে ডেকে পাঠালেন, ১০ তারিখ এ কর্মসূচি করা যাবে না। কারণ ১০ তারিখ বিশ্ব ইজতেমার আখেরি মোনাজাত। ধর্মের প্রতি, ইসলামের প্রতি এই হলো প্রধানমন্ত্রীর ভালোবাসা। তারপরও উনি অনেকের কাছে মুসলমান না। আর কত রাকাত নামাজ পড়লে, কতবার হজ করলে উনি মুসলমান হবেন?’সৈয়দ আশরাফুল ইসলাম বলেন, ‘ছোটবেলায় আমি নিজের কানে শুনেছি, বঙ্গবন্ধুকে এমনকি আওয়ামী লীগ যাঁরা করত তাঁদেরকে বলা হতো হিন্দুর ঘরে জন্ম হয়েছে।’ তিনি বলেন, বঙ্গবন্ধুকে কেউ দমাতে পারে নাই, শেখ হাসিনাকেও কেউ দমাতে পারবে না। সারা বিশ্ব বলছে, বাংলাদেশ এগিয়ে যাচ্ছে। নারী অধিকারসহ সব দিকেই এগিয়ে যাচ্ছে।’এখন পর্যন্ত সমাবেশে বক্তব্য দিয়েছেন কৃষিমন্ত্রী মতিয়া চৌধুরী, স্বাস্থ্যমন্ত্রী মোহাম্মদ নাসিম, আওয়ামী লীগের সভাপতিমণ্ডলীর সদস্য শেখ ফজলুল করিম সেলিম প্রমুখ।
