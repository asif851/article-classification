
নাশকতা মোকাবিলায় অগ্নিনির্বাপণ মহড়া করেছে প্রশাসন। গতকাল বুধবার বিকেলে এই মহড়ায় অন্তত ৪০ জন পরিবহনশ্রমিক অংশ নেন। তবে হামলার সময় এই মহড়া কতটা কাজে দেবে, তা নিয়ে তাঁরা সন্দেহ প্রকাশ করেছেন।এম এ আজিজ স্টেডিয়ামের প্রশিক্ষণ মাঠে এই মহড়া যৌথভাবে আয়োজন করে জেলা প্রশাসন, ২৮ বর্ডার গার্ড ব্যাটালিয়ন (বিজিবি) ও ফায়ার সার্ভিস অ্যান্ড সিভিল ডিফেন্স।মহড়ার গুরুত্ব তুলে ধরে জেলা প্রশাসক মেজবাহ উদ্দিন বলেন, পেট্রলবোমা থেকে নিজের ও যাত্রীদের জানমালের নিরাপত্তার জন্য এই মহড়ার আয়োজন করা হয়েছে। তিনি পেট্রলবোমা থেকে গাড়ি ও নিজেদের রক্ষায় যানবাহনে অগ্নিনির্বাপণ যন্ত্র রাখার অনুরোধ জানান।মহড়া অনুষ্ঠানে আরও উপস্থিত ছিলেন বিজিবির দক্ষিণ-পূর্বাঞ্চলের পরিচালক (অপারেশন) লে. কর্নেল মো. তাওহিদুল ইসলাম, ২৮ বিজিবির উপ-অধিনায়ক মেজর তানভীর মাহমুদ, পুলিশ সুপার এ কে এম হাফিজ আক্তার ও ফায়ার সার্ভিসের উপসহকারী পরিচালক জসিম উদ্দিন।ফায়ার সার্ভিসের দুটি পানিবাহী গাড়ি, উদ্ধারকারী দল, বিজিবির সদস্য ও চিকিৎসকেরা মহড়ায় অংশ নেন। মহড়ায় অংশ নেওয়া মো. সাদেক নামের এক পরিবহনশ্রমিক বলেন, ‘আমার মনে হয়, এটি কোনো কাজে আসবে না। কারণ এত সাবধানতা অবলম্বন করে কেউ বোমা মারবে না। যেখানে গাড়ি আক্রান্ত হবে, সেখানে অ্যাম্বুলেন্স, ফায়ার সার্ভিস, বিজিবি থাকবে না। তারা অনেক পরে গিয়ে পৌঁছাবে।’মো. জাফর নামের এক বাসচালক বলেন, ‘অগ্নিনির্বাপণ যন্ত্র কেনার জন্য বলেছেন। কিন্তু পেট্রলবোমা মারার পর এই যন্ত্রটি কে বের করবে, যদি আমি নিজেই আক্রান্ত হই? তা ছাড়া আগুন ওই যন্ত্রে লাগলে এটি ফেটে যেতে পারে।’
