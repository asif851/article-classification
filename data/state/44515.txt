
বিএনপির চেয়ারপারসনের উপদেষ্টা আমীর খসরু মাহমুদ চৌধুরী বলেছেন, প্রধানমন্ত্রী শেখ হাসিনার পায়ের নিচে মাটি নেই। তাই তিনি ও আওয়ামী লীগ তারেক রহমানকে ভয় পাচ্ছেন। লন্ডনে থাকা তারেক রহমানকে যদি শেখ হাসিনা ভয় পান, তাহলে দেশে ফিরলে তো পালাতে হবে। তাই তো তারেক রহমানকে রাজনৈতিক সিদ্ধান্তে কারাদণ্ড দেওয়া হয়েছে।বিএনপির সিনিয়র ভাইস চেয়ারম্যান তারেক রহমানকে দেওয়া হাইকোর্টের রায়ের প্রতিবাদে আজ বুধবার বিকেলে নগরের নাসিমন ভবনের দলীয় কার্যালয় চত্বরে প্রতিবাদ সমাবেশ অনুষ্ঠিত হয়। সেখানে প্রধান অতিথির বক্তব্যে আমীর খসরু এসব কথা বলেন। কোতোয়ালি ও ডবলমুরিং থানা বিএনপি এই প্রতিবাদ সভার আয়োজন করে।নগর বিএনপির সহসভাপতি সামশুল আলমের সভাপতিত্বে অনুষ্ঠিত এই সভায় প্রধান বক্তা ছিলেন নগর বিএনপির সাধারণ সম্পাদক শাহাদাত হোসেন। এতে আরও বক্তব্য দেন অপর সহসভাপতি আবু সুফিয়ান, কেন্দ্রীয় সহসাংগঠনিক সম্পাদক মাহবুবুর রহমান ও সহসাংগঠনিক সম্পাদক আবুল হাশেম।
আমীর খসরু বলেন, শেখ হাসিনা রাজনৈতিকভাবে প্রতি পদে পদে পরাজিত হয়ে এখন তারেক রহমানকে আক্রমণ করছেন। শেখ হাসিনা ও আওয়ামী লীগের রাজনৈতিক সিদ্ধান্তেই তাঁকে সাজা দেওয়া হয়েছে। এই রায়ে আইনের কোনো প্রয়োগ হয়নি। রাজনীতি ও আইন এক করে ফেলেছে সরকার। নগর বিএনপির এই সভাপতি আরও বলেন, যে সরকার মানুষের শেষ আশ্রয়স্থল বিচার বিভাগকে রাজনৈতিক প্রতিপক্ষের বিরুদ্ধে ব্যবহার করে, সেই সরকার দাবি করতে পারে না দেশে আইনের শাসন আছে। আজ সারা বিশ্বে প্রমাণিত হয়েছে বাংলাদেশে আইনের শাসন নেই। তিনি আরও বলেন, র‌্যাব, পুলিশ ও সরকারি কর্মকর্তাদের ব্যবহার করে সরকার ক্ষমতায় টিকে আছে। সর্বস্তরের মানুষ আজ এই সরকারের বিরুদ্ধে। আগে আওয়ামী লীগ ও বিএনপির মধ্যে ব্যবধান ছিল ৫ থেকে ১০ শতাংশের। এখন সব মিলিয়ে আওয়ামী লীগের সমর্থন রয়েছে ১০ শতাংশ।
তারেক রহমান দেশে ফেরার দিন চট্টগ্রাম থেকে লাখ লাখ লোক তাঁকে বরণ করতে যাবেন বলে তিনি আশাবাদ ব্যক্ত করেন।
শাহাদাত হোসেন বলেন, তারেক রহমান ছাড়া নির্বাচন হবে না। তিনি যেদিন দেশে আসবেন, সেদিন এই সরকারের কবর রচিত হবে। তিনি আরও বলেন, এই সরকার বিচার বিভাগকে বৃদ্ধাঙ্গুলি দেখিয়েছে। তারেক রহমানকে উদ্দেশ্যপ্রণোদিতভাবে কারাদণ্ড দেওয়া হয়েছে। সরকারের এসব অনিয়ম ও অনাচারের বিরুদ্ধে চট্টগ্রামের বিএনপি নেতা-কর্মীরা স্বেচ্ছায় কারাবরণ করতেও প্রস্তুত রয়েছেন। শিগগির কর্মসূচি ঘোষণা করা হবে।
উত্তর জেলা বিএনপির সাধারণ সম্পাদক আসলাম চৌধুরীর বিরুদ্ধে মামলার সমালোচনা করে বক্তারা অবিলম্বে সব মিথ্যা মামলা প্রত্যাহার করে এই নেতার মুক্তি দাবি করেন।
নাসিমন ভবন চত্বরে সমাবেশে নগরের বিভিন্ন ওয়ার্ড থেকে মিছিল সহকারে বিএনপি ও সহযোগী সংগঠনের নেতা-কর্মীরা যোগ দেন।
