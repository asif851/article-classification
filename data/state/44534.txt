
আগামী দিনে ক্ষমতায় এলে দেশের ঘরে ঘরে বিদ্যুৎ পৌঁছে দেওয়ার আশ্বাস দিয়েছেন প্রধানমন্ত্রী শেখ হাসিনা। তিনি বলেন, ‘আমরা ১০ হাজার মেগাওয়াট বিদ্যুৎ উত্পাদন করেছি। আরও উত্পাদন করব। কেন পেরেছি? কারণ আওয়ামী লীগ লুটপাট করে না, জনগণ ও দেশের জন্য কাজ করে।’ আজ বুধবার বিকেলে বাগেরহাটের খান জাহান আলী মাঠে এক জনসভায় প্রধানমন্ত্রী এসব কথা বলেন।শেখ হাসিনা বলেন, ‘আমরা ক্ষমতায় আসার পর বিনা মূল্যে বই দিচ্ছি। আপনাদের সন্তানের পড়াশোনার দায়িত্ব আমরা নিয়েছি। ১ জানুয়ারিতেই আপনাদের ছেলেমেয়েরা বই পাচ্ছে। বিএনপিকে ভোট দিয়ে আপনার কী পেয়েছেন? তারা বাগেরহাটকে রক্তাক্ত জনপদ করেছে। তারা বোমা মেরে আওয়ামী লীগের আটজনকে হত্যা করেছে। বিএনপি-জামায়াত মানুষকে শান্তিতে ঘুমানোর পথ বন্ধ করে দিয়েছিল। ওরা শুধু জানে মানি লন্ডারিং, ঘুষ-দুর্নীতি করতে।’প্রধানমন্ত্রী বলেন, ‘২০০১ সালে ক্ষমতা ছাড়ার সময় আমরা চার হাজার ৩০০ মেগাওয়াট বিদ্যুত্ রেখে এসেছিলাম। বিএনপি-জামায়াত এসে কমিয়ে নিয়ে যায় তিন হাজার ৩০০ মেগাওয়াটে। ওই সময় কী পেল মানুষ? পেল খাম্বা। খাম্বা রাস্তায় পাড়ে পড়ে আছে। দুর্নীতি আর লুটপাট করে তারা টাকা খেয়েছে।’ তিনি বলেন, আওয়ামী লীগ সরকার ২০ লাখ সোলার প্যানেল করেছে। আরও ১০ লাখ সোলার প্যানেলের কাজ চলছে।
