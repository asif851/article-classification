
গাজীপুরের বিভিন্ন স্থানে নাশকতার পরিকল্পনার অভিযোগে গত বুধবার রাত থেকে গতকাল বৃহস্পতিবার পর্যন্ত বিএনপি ও জামায়াতে ইসলামীর ১৭ নেতা-কর্মীকে আটক করেছে পুলিশ। টঙ্গীতে চারটি ককটেল উদ্ধার করা হয়েছে। পুবাইলের মীরেরবাজার এলাকায় গত বুধবার সকালে পুলিশের কাজে বাধা ও হামলার ঘটনায় স্থানীয় বিএনপির ৩২৮ নেতা-কর্মীর বিরুদ্ধে রাতেই জয়দেবপুর থানায় মামলা করে পুলিশ। ওই মামলায় বিএনপির ছয় নেতা-কর্মীকে গ্রেপ্তার করা হয়েছে।টঙ্গী থানার পুলিশ বুধবার রাতে নাশকতার পরিকল্পনার অভিযোগে বিএনপি ও জামায়াতের সমর্থক পাঁচ কর্মীকে আটক করে। একই রাতে কালীগঞ্জ উপজেলার বাহাদুরসাদী ইউনিয়ন যুবদলের সাধারণ সম্পাদক মো. হুমায়ুন সিকদারসহ চারজনকে আটক করে পুলিশ।মিছিলের প্রস্তুতি ওনাশকতার পরিকল্পনার অভিযোগে গতকাল সকালে কালিয়াকৈর পৌরসভার ৬ নম্বর ওয়ার্ড বিএনপির সাধারণ সম্পাদক মো. জামাল উদ্দিনসহ দুজনকে আটক করে পুলিশ।
