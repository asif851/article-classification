
নীলফামারীর ডিমলা উপজেলায় ছয় বছর বয়সী প্রথম শ্রেণির এক ছাত্রীকে ধর্ষণের অভিযোগ উঠেছে।ওই শিশুর পরিবার সূত্রে জানা গেছে, উপজেলার খালিশাচাঁপানী ইউনিয়নের ওই শিশু গত শনিবার সন্ধ্যায় তাদের এলাকার এক বাড়িতে টেলিভিশন দেখতে যায়। এ সময় ওই বাড়ির এক কলেজছাত্র (২২) তাকে ধর্ষণ করেন। ওই দিন রাত আটটার দিকে শিশুটিকে প্রথমে ডিমলা উপজেলা স্বাস্থ্য কমপ্লেক্সে ভর্তি করা হয়। পরে রাত সাড়ে নয়টার দিকে তাকে রংপুর মেডিকেল কলেজ হাসপাতালে স্থানান্তর করা হয়।খালিশাচাঁপানী ইউনিয়ন পরিষদের (ইউপি) চেয়ারম্যান আতাউর রহমান বলেন, খবর পেয়ে তাৎক্ষণিকভাবে শিশুটিকে উপজেলা স্বাস্থ্য কমপ্লেক্সে ভর্তি করা হয়। পরে চিকিৎসকের পরামর্শে রাতেই তাকে রংপুর মেডিকেল কলেজ হাসপাতালে নিয়ে ভর্তি করা হয়।ডিমলা থানার উপপরিদর্শক (এসআই) সাহাবুদ্দিন আহম্মেদ বলেন, ‘শিশুটির পরিবার মৌখিক অভিযোগে বলেছে, শিশুটি ধর্ষণের শিকার হওয়ার পর বাড়িতে ফিরে তাদের (পরিবার) জানায়। শিশুর পরিবার থানায় রক্তমাখা পায়জামা দিয়ে গেছে। এখনো তারা লিখিত অভিযোগ করেনি। আমি তাদের লিখিত অভিযোগ করতে বলেছি। আসলে ধর্ষণ, নাকি ধর্ষণের চেষ্টা, অভিযোগ পেলে তদন্ত করে ব্যবস্থা নেওয়া হবে।’
