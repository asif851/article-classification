
জলাশয় থেকে শাপলা তুলতে গিয়ে কুমিল্লার লাকসাম উপজেলার উত্তরদা ইউনিয়নের নাড়িদিয়া গ্রামে দুই শিশু পানিতে ডুবে মারা গেছে। গতকাল রোববার বেলা সাড়ে ১১টার দিকে ওই ঘটনা ঘটে।
দুই শিশু হলো নাড়িদিয়া গ্রামের মোস্তফা কামালের মেয়ে তানিয়া সুলতানা (৯) ও পার্শ্ববর্তী আতাকরা গ্রামের জয়নাল আবেদীনের মেয়ে জান্নাতুল মাওয়া (৭)। সম্পর্কে তারা খালা বোনজি।
গ্রামবাসী সূত্রে জানা গেছে, গতকাল সকালে নানার বাড়িতে বেড়াতে যায় জান্নাতুল মাওয়া। এরপর খালা তানিয়া সুলতানাকে নিয়ে বাড়ির পাশের জলাশয়ে নৌকায় চড়ে শাপলা তুলতে যায়। তখন অসাবধানতাবশত নৌকা থেকে পড়ে পানিতে ডুবে দুই শিশু মারা যায়।
এদিকে শিশুদের বাড়িতে না পেয়ে পরিবারের সদস্যরা খোঁজাখুঁজি শুরু করেন। একপর্যায়ে তাঁরা দেখতে পান বাড়ির পাশের জলাশয়ে দুই শিশুর লাশ ভেসে আছে। এরপর লাশ উদ্ধার করা হয়।
লাকসাম থানার ভারপ্রাপ্ত কর্মকর্তা (ওসি) আবদুল্লাহ আল মাহফুজ প্রথম আলোকে বিষয়টি নিশ্চিত করেছেন।
 
