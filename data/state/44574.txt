
তথ্যমন্ত্রী হাসানুল হক ইনু বলেছেন, নির্বাচন নিয়ে বিএনপির হঠাৎ হইচই খালেদা-তারেকের বিচার বন্ধের কৌশল। আইনের আদালতে যখন খালেদা জিয়া ও তারেক রহমান দশ ট্রাক অস্ত্র মামলা, দুর্নীতি, আগুন সন্ত্রাসসহ নানা অপরাধের জন্য বিচারের সম্মুখীন, তখন তা বন্ধ করার জন্য বিএনপি নির্বাচন নিয়ে দর-কষাকষির কৌশল নিয়েছে।আজ বুধবার দুপুরে জাতীয় প্রেসক্লাবে দৈনিক তথ্য দর্পণ এর প্রকাশনা উৎসবে প্রধান অতিথির বক্তৃতায় সম্প্রতি নির্বাচন নিয়ে বিএনপির করা মন্তব্যের জবাব দিতে গিয়ে মন্ত্রী এ কথা বলেন। তথ্য মন্ত্রণালয়ের এক বিজ্ঞপ্তিতে এ কথা বলা হয়েছে।বিএনপির এ ধরনের কৌশল কার্যকর হবে না উল্লেখ করে মন্ত্রী বলেন, ‘নির্বাচন অপরাধীকে বাঁচানোর হাতিয়ার নয় এবং অপরাধীরা নির্বাচনের বাইরেই থাকবে।’হাসানুল হক ইনু বলেন, নির্বাচন কখনোই বিএনপির আসল উদ্দেশ্য ছিল না। নির্বাচন নিয়ে হইচই এর আড়ালে তারা নিজেদের অপরাধ ধামাচাপা দিতে ষড়যন্ত্রের মাধ্যমে অস্বাভাবিক পন্থায় সরকার উৎখাতের চক্রান্তে লিপ্ত হয়। মানুষ পুড়িয়ে হত্যার নির্মম পথ বেছে নেয়। তাই নির্বাচন নিয়ে হইচই এর পেছনে রয়েছে বিচারের হাত থেকে বাঁচার কৌশল।
পিরোজপুর থেকে প্রকাশিত দৈনিক তথ্য দর্পণ এর যাত্রার শুভকামনা করে তথ্যমন্ত্রী বলেন, ‘প্রধানমন্ত্রী শেখ হাসিনার আমলে গণমাধ্যম সবচেয়ে বেশি বিকশিত হয়েছে। সবচেয়ে বেশি স্বাধীনতা ভোগ করছে।’ নিরপেক্ষতার দোহাই দিয়ে ভালো ও মন্দকে এক পাল্লায় না মাপার জন্য গণমাধ্যমের প্রতি আহ্বান জানান তিনি।অনুষ্ঠানের বিশেষ অতিথি প্রধানমন্ত্রীর তথ্য উপদেষ্টা ইকবাল সোবহান চৌধুরী দেশের উন্নয়নে গণমাধ্যমকে আরও সক্রিয় ভূমিকা পালনের আহ্বান জানান।দৈনিক তথ্য দর্পণ এর সম্পাদকমণ্ডলীর সভাপতি মুজিবুল হক অনুষ্ঠানে সভাপতিত্ব করেন।
