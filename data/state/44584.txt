
খুলনার বটিয়াঘাটা উপজেলার কাজিবাছা নদীতে যাত্রীবাহী ট্রলারডুবির ঘটনায় গতকাল বুধবার নিখোঁজ চারজনের লাশ উদ্ধার করা হয়েছে। এর আগে মঙ্গলবার সন্ধ্যায় ঝালবাড়ী এলাকার সবুর ফকিরের (৬৫) লাশ উদ্ধার করা হয়। স্থানীয় সূত্রে জানা গেছে, গতকাল সকাল থেকে দুপুর পর্যন্ত কাজিবাছা নদীর বিভিন্ন স্থান থেকে চারজনের লাশ উদ্ধার করা হয়। এদের মধ্যে তিনজনের পরিচয় জানা গেছে। তাঁরা হলেন তালবুনিয়া গ্রামের নুরু শেখ (৬০), হেলা বটতলার নূর হোসেনের ছেলে বিদ্যালয়ের ছাত্র সাব্বির হোসেন (১১), ফুলবাড়ী গ্রামের মাহাতাব (৩৮)। অন্যজন বৃদ্ধ, তাঁর পরিচয় জানা যায়নি।উপজেলা নির্বাহী কর্মকর্তা (ইউএনও) শান্তি মণি চাকমা বিষয়টি নিশ্চিত করে প্রথম আলোকে জানান, উদ্ধার করা তিনটি লাশ স্বজনদের কাছে হস্তান্তর করা হয়েছে। তাঁদের দাফনও হয়েছে।বটিয়াঘাটা থানার ভারপ্রাপ্ত কর্মকর্তা (ওসি) এনামুল হক বলেন, অজ্ঞাতপরিচয় লাশের ময়নাতদন্তের জন্য খুলনা মেডিকেল কলেজ হাসপাতালে পাঠানো হয়েছে। এ ঘটনায় এখনো কোনো মামলা হয়নি।গত সোমবার সকাল সাড়ে ১০টার দিকে ফুটবল খেলা উপলক্ষে উপজেলার বিরাট গ্রামের ৫০-৬০ জন মানুষ যাত্রীবাহী একটি ট্রলারে করে উপজেলা সদরে যাচ্ছিলেন। বটিয়াঘাটা উপজেলার জলমা খেয়াঘাটের কাছে পৌঁছালে প্রবল স্রোতে এক পাশ কাত হয়ে যায়। ওই সময় ১৫-২০ জন যাত্রী নদীতে পড়ে যান। অনেকে সাঁতরে নদী থেকে উঠে আসেন। বাকি ব্যক্তিদের নৌকায় করে উদ্ধার করা হয়। এ সময় ওই পাঁচজন নিখোঁজ হন।
