
নেত্রকোনার কলমাকান্দা উপজেলায় একটি কাগজের বাক্স থেকে নবজাতকের লাশ উদ্ধার করা হয়েছে। গতকাল সোমবার রাত ১২টার দিকে উপজেলার কলমাকান্দা-ঠাকুরাকোনা সড়কের পাবই চৌরাস্তার মোড়ে একটি অটোরিকশা থেকে লাশটি উদ্ধার করা হয়।
এলাকার কয়েকজন বাসিন্দা ও পুলিশ সূত্রে জানা গেছে, কলমাকান্দা উপজেলার বাহাদুরকান্দা এলাকা থেকে গতকাল রাত সোয়া ১০টার দিকে দুই নারী একটি কাগজের বাক্স নিয়ে অটোরিকশায় ওঠেন। ওই অটোরিকশায় আরও তিনজন যাত্রী ছিলেন। তাঁরা পথে গোতুরা বাজারে নেমে যান। পরে রাত পৌনে ১১টার দিকে ওই দুই নারী তাঁদের সঙ্গে থাকা কাগজের বাক্সটি রেখে পাবই চৌরাস্তা মোড়ে নেমে যান। এরপর মুষলধারে বৃষ্টি শুরু হয়। কিছুক্ষণ পর অটোচালক জসিম মিয়া কাগজের বাক্সটি দেখতে পান। পরে তিনি যে স্থানে দুই নারী নেমেছিলেন, সেখানে গিয়ে খোঁজ নেন। কিন্তু তাঁদের আর সন্ধান পাননি। পরে লোকজন নিয়ে বাক্সটি খোলা হলে এক নবজাতকের মৃতদেহ পাওয়া যায়। খবর পেয়ে রাত ১২টার দিকে কলমাকান্দা থানার পুলিশ লাশটি উদ্ধার করে ময়নাতদন্তের জন্য নেত্রকোনা আধুনিক সদর হাসপাতালের মর্গে পাঠায়।
কলমাকান্দা থানার ভারপ্রাপ্ত কর্মকর্তা (ওসি) মো. মিজানুর রহমান ঘটনার সত্যতা নিশ্চিত করে বলেন, ‘শুনেছি, দুই নারী অটোরিকশায় কাগজের বাক্স ফেলে যায়। এতে নবজাতকের লাশ ছিল। প্রাথমিকভাবে ধারণা করা হচ্ছে, এটি অবৈধ গর্ভপাতের ঘটনা। এ ঘটনায় থানায় একটি মামলা করা হয়েছে। মৃতদেহের শরীরের বিভিন্ন অংশের নমুনা সংগ্রহসহ ময়নাতদন্তের জন্য হাসপাতালের মর্গে রাখা হয়েছে।’
