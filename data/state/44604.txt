
বরিশালের আগৈলঝাড়া উপজেলায় সালিস বসিয়ে এক দম্পতিকে সমাজচ্যুত করার ঘোষণা দিয়েছে প্রতিপক্ষের লোকজন। গতকাল বুধবার উপজেলার বাগধা ইউনিয়নের পশ্চিম বাগধা গ্রামে এ ঘটনা ঘটে।স্থানীয় সূত্রে জানা গেছে, জমি নিয়ে দীর্ঘদিন ধরে বাগধা গ্রামের জোনেজু খানের সঙ্গে পশ্চিম বাগধা গ্রামের মোখলেস সরদারের বিরোধ রয়েছে। এর জের ধরে তাঁদের মধ্যে পাল্টাপাল্টি মামলাও চলছে। জোনেজু খানের সহযোগী হিসেবে পশ্চিম বাগধা গ্রামে রয়েছেন আবু তালেব ছিদ্দিক। গত রোববার রাতে গ্রামটিতে একটি ঘোড়ার লেজ কেটে নেওয়ার ঘটনা ঘটে। এ জন্য মোকলেস সরদারের স্ত্রী বিউটি বেগমকে দায়ী করেন জোনেজু খান ও আবু তালেব। বিষয়টি নিয়ে গতকাল সকাল ১০টায় গ্রামের কল্লোল পল্লী মঙ্গল তরুণ সংঘের মাঠে সালিস বৈঠকের আয়োজন করা হয়। এতে সভাপতিত্ব করেন সংঘের সভাপতি আবু তালেব ছিদ্দিক। সেখানে মোকলেস সরদার ও তাঁর স্ত্রীকে সমাজচ্যুত করার ঘোষণা দেওয়া হয়। এ সময় আদেশ অমান্যকারীদের বিরুদ্ধে ব্যবস্থা নেওয়ারও হুমকি দেওয়া হয়।মোকলেস সরদার বলেন, ‘অভিযোগ মিথ্যা। মোগো জব্দ করতে ঘোড়ার লোজ হেরাই কাটছে।’ওই দম্পতিকে সমাজচ্যুত করার কথা স্বীকার করে আবু তালেব বলেন, ‘খারাপ লোকজন যেন গ্রামের মানুষকে নষ্ট করতে না পারে, সে জন্য এই সিদ্ধান্ত নেওয়া হয়েছে।’আগৈলঝাড়া থানার ভারপ্রাপ্ত কর্মকর্তা (ওসি) মো. মনিরুল ইসলাম বলেন, ‘কাউকে সমাজচ্যুত করার বিষয়ে আমার জানা নেই। এ বিষয়ে কেউ থানায় অভিযোগ করেননি। খোঁজখবর নিয়ে প্রয়োজনীয় ব্যবস্থা নেওয়া হবে।’
