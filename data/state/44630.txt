
শান্তিতে নোবেল বিজয়ী ড. মুহাম্মদ ইউনূস বলেছেন, সার্কভুক্ত দেশগুলোর মধ্যে অর্থনৈতিক কমিউনিটি গড়ে তুলতে হবে। এতে সবার সুবিধা হবে। পরস্পরের সঙ্গে মারামারি কিংবা গুঁতোগুঁতি করে উন্নতি করা সম্ভব নয়। এতে দেশগুলো এগোতে পারবে না। তাই মতপার্থক্য ভুলে আলোচনার মাধ্যমে সমস্যার সমাধান করতে হবে।আজ সোমবার চট্টগ্রামের স্থানীয় একটি কনভেনশন সেন্টারে আয়োজিত ইফতার মাহফিলে প্রধান অতিথির বক্তব্যে ড. মুহাম্মদ ইউনূস এ কথা বলেন। ‘নোবেল বিজয়ী ড. ইউনূস সুহৃদ-চট্টগ্রাম’ এই ইফতার মাহফিলের আয়োজন করে।সংগঠনের সভাপতি শিক্ষাবিদ মুহাম্মদ সিকান্দর খানের সভাপতিত্বে অনুষ্ঠানে স্বাগত বক্তব্য দেন সংগঠনের সম্পাদক ফারুক-ই-আজম। অনুষ্ঠানে অন্যদের মধ্যে উপস্থিত ছিলেন চট্টগ্রামের স্থানীয় দৈনিক আজাদীর সম্পাদক এম এ মালেক।ড. ইউনূস বলেন, মিয়ানমারকে সার্কভুক্ত করা দরকার। এতে সবার লাভ। দক্ষিণ এশিয়ার গুরুত্বপূর্ণ এই সংস্থাটি এখন অনেকটা অচল। কিছু আনুষ্ঠানিকতার মধ্যে আটকে গেছে।
নোবেলজয়ী এই অর্থনীতিবিদ মন্তব্য করেন, প্রতিবেশী দেশগুলোর মধ্যে পারস্পরিক আস্থা ও আগ্রহের অভাবে এ অবস্থার সৃষ্টি হয়েছে। এর ফলে আঞ্চলিক দেশগুলোর মধ্যে দূরত্ব সৃষ্টি হচ্ছে। যার কারণে উন্নত দেশগুলোর সঙ্গে তাল মিলিয়ে দক্ষিণ এশিয়ার দেশগুলো এগিয়ে যেতে পারছে না। এই দেশগুলোর মধ্যে সব আছে, শুধু ঐক্যের অভাব রয়েছে।তবে মুহাম্মদ ইউনূস ভারতের নবনির্বাচিত প্রধানমন্ত্রী নরেন্দ্র মোদির ভূমিকার প্রশংসা করেন। তিনি বলেন, ‘প্রধানমন্ত্রী নির্বাচিত হওয়ার পর নরেন্দ্র মোদি তাঁর শপথ অনুষ্ঠানে সার্কভুক্ত দেশগুলোর প্রধানদের আমন্ত্রণ জানিয়েছেন। এটি খুবই ইতিবাচক দিক।’ নরেন্দ্র মোদি ভবিষ্যতে সার্ককে কার্যকর করতে ও দেশগুলোকে একত্র করে সার্কের স্বপ্ন বাস্তবায়নে কাজ করবেন বলে আশা প্রকাশ করেন ড. ইউনূস।
আলোচনা সভায় মুহাম্মদ ইউনূস তাঁর ভ্যাটিকান সিটি ও মিয়ানমার সফরের অভিজ্ঞতা তুলে ধরেন। সামাজিক ব্যবসা নিয়ে সারা বিশ্বে মানুষের আগ্রহ বাড়ছে বলে উল্লেখ করেন তিনি।
বেকারত্বের বিষয়ে দেশের একমাত্র এই নোবেল বিজয়ী বলেন, ‘মানুষ কেন বেকার থাকবে। বেকারত্ব একটি নকল জিনিস। যার মাধ্যমে মানুষকে আমরা অবশ করে দিয়েছি। এটি সাংঘাতিক অন্যায়। এই ধারণা পাল্টে ফেলতে হবে। বেকারদের উদ্যোক্তা হিসেবে গড়ে তুলতে হবে।’
