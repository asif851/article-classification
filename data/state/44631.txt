
দুর্নীতি দমন কমিশনের (দুদক) চেয়ারম্যান ইকবাল মাহমুদ বলেছেন, ‘দুর্নীতিবাজ নামক শকুনদের বিষদাঁত ভেঙে দিতে হবে। কারণ, তারা ঔদ্ধত্যের সীমা পেরিয়ে গেছে। ব্যাংকে লুটপাট, শিক্ষাক্ষেত্রে প্রশ্নপত্র ফাঁস—সবখানে দুর্নীতি। সর্বক্ষেত্রে এ ঔদ্ধত্য। তাদের উৎখাতে সকল মানুষকে ঐক্যবদ্ধ হতে হবে। দুদক অনুঘটক হিসেবে কাজ করবে।’
আজ ৯ ডিসেম্বর আন্তর্জাতিক দুর্নীতি বিরোধী দিবস উপলক্ষে রাজধানীর শিল্পকলা একাডেমির নাট্যশালা মিলনায়তনে ‘আসুন দুর্নীতিবাজদের বিরুদ্ধে একতাবদ্ধ হই’ শীর্ষক অনুষ্ঠানে সভাপতির বক্তব্যে ইকবাল মাহমুদ এ কথা বলেন।
দুর্নীতি বিরুদ্ধে জনগণকে সোচ্চার হওয়ার আহ্বান জানিয়ে দুদক চেয়ারম্যান বলেন, ‘আসুন, আমরা সবাই মিলে এক কথা বলি—আমরা তোমাদের ছাড়ব না। তোমাদের অপকর্ম সহ্য করব না।’
ইকবাল মাহমুদ বলেন, ‘গুটিকয়েক লোকের টাকার নেশা, ক্ষমতার নেশার জন্য আমরা দেশকে অন্ধকারে ঠেলে দিতে পারি না। দুর্নীতিবাজদের মনে রাখতে হবে, তারা যে সম্পদ অর্জন করেছে, তা ভোগ করতে পারবে না। কোথাও যেন দুর্নীতির গন্ধও না থাকে, তার জন্য যার যার অবস্থান থেকে জাতীয় ঐক্য গড়ে তুলতে হবে। আমরা আশা করতে পারি, দুর্নীতির লাগাম টেনে ধরতে পারলে বাংলাদেশ এগিয়ে যাবে।’
আলোচনা সভায় প্রধান অতিথি অধ্যাপক ড. মুহম্মদ জাফর ইকবাল বলেন, ‘স্বপ্ন দেখি বাংলাদেশ থেকে একদিন দুর্নীতি দূর হবে। আমি স্বপ্ন দেখি, বাংলাদেশে দুর্নীত দমন কমিশনের সবার চাকরি চলে যাবে। কারণ, দেশে দুর্নীতি থাকবে না। দুর্নীতি দমন কমিশনের পরিবর্তে নাম দিতে হবে সুনীতি বিকাশ কমিশন।’
অনুষ্ঠানে অন্যাদের মধ্য বক্তব্য দেন দুদকের মহাপরিচালক (প্রতিরোধ) জাফর ইকবাল এনডিসি, সচিব মো. সামসুল আরেফিন, কমিশনার (তদন্ত) এ এস এম আমিনুল ইসলাম প্রমুখ।
আন্তর্জাতিক দুর্নীতিবিরোধী দিবস উপলক্ষে আজ সকালে রাজধানীতে দুদকের উদ্যোগে শোভাযাত্রা বের করা হয়।
