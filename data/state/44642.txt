

রাজধানীর পুরানা পল্টনে আওয়ামী লীগের সাংসদ গাজী গোলাম দস্তগীরের রাজনৈতিক কার্যালয়ে ছাত্রলীগের এক নেতাকে গুলি করার অভিযোগে আসামি স্থানীয় ছাত্রলীগ নেতা মাসুদ রানাকে গ্রেপ্তার করেছে র‍্যাপিড অ্যাকশন ব্যাটালিয়ন (র‍্যাব)।
আজ বৃহস্পতিবার দুপুরে র‍্যাবের গণমাধ্যম শাখা থেকে পাঠানো মুঠোফোন বার্তায় এ তথ্য জানানো হয়। বিকেলে কারওয়ান বাজারে র‍্যাবের মিডিয়া সেন্টারে সংবাদ ব্রিফিংয়ে ঘটনার বিস্তারিত জানানো হবে।
গত সোমবার রাজধানীর পুরানা পল্টনে সাংসদ গাজী গোলাম দস্তগীরের রাজনৈতিক কার্যালয়ে রূপগঞ্জ উপজেলা ছাত্রলীগের ত্রাণ ও দুর্যোগ ব্যবস্থাপনা সম্পাদক মোশাররফ হোসেন গুলিবিদ্ধ হন। পেটে গুলিবিদ্ধ অবস্থায় তাঁকে ঢাকা মেডিকেল কলেজ হাসপাতালে ভর্তি করা হয়। গুলি করার পরপরই অভিযুক্ত মাসুদ রানা পালিয়ে যান বলে জানান পল্টন থানার ভারপ্রাপ্ত কর্মকর্তা (ওসি) রফিকুল ইসলাম। পুলিশ জানায়, রূপগঞ্জের সাংসদ গাজী গোলাম দস্তগীর ঘটনার সময় তাঁর কার্যালয়ে ছিলেন না।
তদন্ত-সংশ্লিষ্ট ব্যক্তিদের দাবি, মাসুদ রানা ও মোশাররফের মধ্যে ঘটনার দুদিন আগে ভুলতা এলাকায় ঝগড়া হয়। তা মীমাংসার জন্য সোমবার সন্ধ্যায় সাংসদের এপিএস কামরুজ্জামানের কাছে এসেছিলেন তাঁরা। তখনই কথা-কাটাকাটির একপর্যায়ে মোশাররফকে গুলি করেন মাসুদ।
