
রাখাইন রাজ্যের বুচিদং ও রাচিদংয়ের গ্রামের পর গ্রামে হামলা চালিয়ে রোহিঙ্গাদের বাড়িঘর পোড়ানোর পাশাপাশি হত্যা, ধর্ষণ, অত্যাচার-নির্যাতনে রোহিঙ্গারা নিরুপায় হয়ে পড়ে। অনেকে বাংলাদেশে পালিয়ে আসে, অনেকে আবার মংডু শহরের আশপাশের গ্রামগুলোতে আশ্রয় নেয়। কারণ, তখনো এই শহরের আশপাশে তেমন নির্যাতন শুরু হয়নি। কিন্তু ২৬ সেপ্টেম্বর সকাল থেকে মাইকিং করে রোহিঙ্গাদের এসব এলাকা ছাড়ার নির্দেশ দিচ্ছেন মিয়ানমারের সেনাবাহিনী। এরপরই ছোট ছোট কয়েকটি গ্রামে আগুন দেয় তারা।
আজ বৃহস্পতিবার মিয়ানমারের মংডু শহরের ফয়েজিপাড়া, সিকদারপাড়া, আশিকাপাড়া, উকিলপাড়া, নাপিতের ডেইল, নুরুল্লাপাড়া, কাদিরবিল গ্রাম থেকে পালিয়ে আসা বেশ কয়েকজনের সঙ্গে কথা বলে এসব তথ্য জানা গেছে।
এসব বাসিন্দার অভিযোগ, মিয়ানমারের সেনাবাহিনীর সদস্যরা স্থানীয় মগদের দিয়ে গ্রাম থেকে গ্রামে মাইকিং করাচ্ছে। পাশাপাশি আতঙ্ক ছড়ানোর জন্য কিছু প্রভাবশালী রোহিঙ্গার ঘরে আগুন দেয়।
মংডুর কাদিরবিলের রিকশাচালক নুরুনবী (৫৫) বলেন, ‘মঙ্গলবার মাইকিং করে ঘর থেকে বের হয়ে যেতে বলে। এরপর সেনা ও কিছু রাখাইন যুবকসহ গ্রামে এসে কোনো কথা ছাড়াই আমাদের ঘরবাড়িতে আগুন দিয়েছে। ওই সময় প্রাণে বাঁচতে ধানখেতে গিয়ে লুকিয়ে ছিলাম। পরে পরিবারের সাতজন সদস্য নিয়ে হেঁটে নাফ নদীর তীরে আসতে রাত একটা বাজে। এরপর আজ বৃহস্পতিবার ভোররাত চারটার দিকে একটি নৌকায় করে জনপ্রতি পাঁচ হাজার করে টাকা দিয়ে টেকনাফের শাহপরীর দ্বীপে ঢুকি। তাঁর দাবি, ‘অং সান সু চির ভাষণের আগ পর্যন্ত মংডু শহরে আমাদের বাড়িঘর আগে পোড়ায়নি এবং ওই এলাকার রোহিঙ্গাদের কিছু ত্রাণ হিসেবে চাল, ডাল দেওয়া হলেও সেগুলো সেনা সদস্যরা পরে কেড়ে নিয়েছেন।
ফয়েজিপাড়ার গৃহবধূ আমেনা খাতুন বলেন, ‘গত ২৭ আগস্ট দিনদুপুরে গ্রামের “থাব্বে” ফরিদ আলম আমার স্বামী নুরুল আমিনসহ ১৭ জনকে ডেকে নিয়ে যায় সেনাবাহিনীর কাছে। ওই সময় পাঁচজনের কাছ থেকে ১০ লাখ টাকা করে আদায় করার পর তাদের ছেড়ে দিলেও আমার স্বামীসহ ১২ জনকে হত্যা করেছে সেনাবাহিনী। কিন্তু স্বামীর লাশ দেখার সেই সুযোগ পাইনি। চার মেয়ে ও তিন ছেলেসহ মোট আটজনকে নিয়ে বাংলাদেশে পালিয়ে এসেছি।’ তিনি আরও বলেন, রোহিঙ্গারা ঘরবাড়ি ছেড়ে বের হওয়ার পরপর মগেরা লুটপাট শুরু করে।
মংডুর আশিকাপাড়া থেকে পালিয়ে এসে টেকনাফের হারিয়াখালী গ্রামে আশ্রয় নিয়েছেন ছৈয়দা বেগম। তিনি বলেন, ‘মংডু শহরের পাশেই আমাদের বাড়ি। ঘটনার শুরুর পর থেকে কয়েক হাজার সেনা অবস্থান নিয়েছে শহরে। রোহিঙ্গা মুসলিমরা হাটবাজারে যেতে পারছে না। বেশি প্রয়োজনে গেলেও মারধর করে আহত করছে। ঘরে মজুত থাকা খাবার শেষ হয়ে পড়েছে। তার মধ্যে মাইকিং করে ঘর থেকে বের হয়ে যেতে বলেছে। আমরা কিছু প্রয়োজনীয় জিনিসপত্র নিয়ে ঘরের পেছনে আশ্রয় নিই। কিন্তু সেনাসদস্যরা বৃষ্টির মতো গুলি করতে থাকে।’
মংডুর নাপিতের ডেইলের বাসিন্দা আলী হোসেন (৩৮) বলেন, ‘আমাদের সবাইকে গ্রাম ছেড়ে চলে যেতে বলে। এ জন্য আমরা চলে এসেছি। মাইকিং করে সবাইকে বাড়ি ছাড়তে বলছে। এরপর আগুন ধরিয়ে দেয় সেনাসদস্যরা।’ তিনি বলেন, এলাকায় দিনমজুর কাজ করতেন। নাফ নদী পাড়ি দিতে গিয়ে নৌকার চালকের হাতে স্ত্রীর এক জোড়া কানের দুল তুলে দিয়েছেন। সেনাবাহিনীর সদস্যরা রোহিঙ্গাদের বলেন, তোওয়া, তোওয়া। এর অর্থ হচ্ছে যা যা।
দুপুরে টেকনাফের সাবরাং হারিয়াখালী এলাকায় মংডুর সিকদারপাড়ার বাসিন্দা আবু তৈয়ুবের (৪০) সঙ্গে কথা হয়। তিনি বলেন, সেনাবাহিনী, পুলিশ, লুণ্ঠন এবং নাডালা বাহিনী (রাখাইন সম্প্রদায়ের উগ্রপন্থী তরুণ) রোহিঙ্গাদের গ্রাম পুড়িয়ে দিচ্ছে। রোহিঙ্গারা প্রাণ বাঁচাতে পাহাড়ে-জঙ্গলে আশ্রয় নিচ্ছে। তারা সেখানে খাদ্যসংকটে মানবেতর জীবন কাটাচ্ছে।
প্রথম দিকে মিয়ানমারের রাখাইন রাজ্যে রাচিদং ও বুচিদংয়ে রোহিঙ্গাদের প্রায় দেড় শতাধিক গ্রাম পুড়িয়ে দেওয়া হয়। ওই সময় উখিয়া, নাইক্ষ্যংছড়ি ও টেকনাফের কয়েকটি পয়েন্ট দিয়ে রোহিঙ্গা অনুপ্রবেশ করে ছিল। তখন প্রায় সাড়ে চার লাখ রোহিঙ্গা বাংলাদেশে আশ্রয় নেয়। হঠাৎ করে গত মঙ্গলবার মিয়ানমার থেকে বাংলাদেশে আবারও রোহিঙ্গার ঢল নেমেছে। প্রতিদিন টেকনাফের সাবরাং ইউনিয়নের বিভিন্ন পয়েন্টে দিয়ে তিন থেকে চার হাজারের মতো রোহিঙ্গা অনুপ্রবেশ করছে বলে নিশ্চিত করেছেন সাবরাং ইউপির চেয়ারম্যান ও উপজেলা আওয়ামী যুবলীগের সাধারণ সম্পাদক নুর হোসেন।
