
ডিপ্লোমা প্রকৌশলীদের তত্ত্বাবধায়ক পদে নিয়োগের প্রতিবাদে এবং দুই দফা দাবিতে আজ শনিবার বগুড়া, সিরাজগঞ্জ, মাগুরা ও নরসিংদী পলিটেকনিক ইনস্টিটিউটের শিক্ষার্থীরা সড়ক অবরোধ করে বিক্ষোভ করেন।এ সময় পুলিশের সঙ্গে ক্ষুব্ধ শিক্ষার্থীদের সংঘর্ষের ঘটনা ঘটে।পরিস্থিতি নিয়ন্ত্রণে আনতে বিভিন্ন স্থানে রাবার বুলেট ও কাঁদানে গ্যাসের শেল নিক্ষেপ করেছে পুলিশ।
বগুড়া:
বগুড়া প্রতিনিধি জানান, আজ সকাল ১০টার দিকে বাংলাদেশ কারিগরি ছাত্র সংগ্রাম পরিষদের উদ্যোগে সরকারি-বেসরকারি পলিটেকনিক কলেজের শিক্ষার্থীরা মিছিল নিয়ে শহরের শেরপুর সড়কের সরকারি পলিটেকনিক ইনস্টিটিউটে সমবেত হন। একপর্যায়ে তাঁরা মানববন্ধন ও অধ্যক্ষকে অবরুদ্ধ করেন। প্রায় এক ঘণ্টা অবরুদ্ধ থাকার পর অধ্যক্ষ  মোয়াজ্জেম হোসেন শিক্ষার্থীদের দাবির সঙ্গে একমত প্রকাশ করে তা সমাধানের আশ্বাস দেন। এই আশ্বাসের পরিপ্রেক্ষিতে শিক্ষার্থীরা অবরোধ তুলে নিলেও বেশকিছু শিক্ষার্থী রাস্তা অবরোধ করে টিআর ট্রাভেলসের একটি বাস ভাঙচুর করেন। পরে পুলিশ রাবার বুলেট ও কাঁদানে গ্যাসের শেল ছুড়ে পরিস্থিতি নিয়ন্ত্রণে নিয়ে আনে। এ সময় তিন শিক্ষার্থী বুলেটবিদ্ধ হলে তাঁদের শহীদ জিয়াউর রহমান মেডিকেল কলেজ হাসপাতালে ভর্তি করা হয়। এ ঘটনায় আরও সাতজন আহত হয়েছেন বলে জানা গেছে।
কম্পিউটার বিভাগের শিক্ষার্থী শাহিন রেজা বলেন, ‘ডিপ্লোমা প্রকৌশলীরা সনদ পেলেও সরকারি চাকরিতে প্রকৌশলী হিসেবে নিয়োগ পাচ্ছেন না।তাঁরা তত্ত্বাবধায়ক হিসেবে নিয়োগ পাচ্ছেন।এর প্রতিবাদে আমাদের রাস্তায় নামতে হচ্ছে।’ এ ছাড়া চাকরি ক্ষেত্রে পদোন্নতিরও দাবি তুলেছেন তাঁরা।
বগুড়ার পলিটেকনিক ইনস্টিটিউটের অধ্যক্ষ মোয়াজ্জেম হোসেন সরকার প্রথম আলো ডটকমকে বলেন, ‘কিছু উচ্ছৃঙ্খল ছাত্র রাস্তায় নেমে ভাঙচুর করলে পুলিশ তাদের লাঠিপেটা করে ও রাবার বুলেট ছুড়ে ছত্রভঙ্গ করে দেয়।এতে কয়েকজন শিক্ষার্থী গুলিবিদ্ধ হয়েছে।’
ইনস্টিটিউট অব ডিপ্লোমা ইঞ্জিনিয়ারিং অ্যাসোসিয়েশনের সভাপতি রেজাউল করিম বলেন, ‘শিক্ষার্থীদের দাবির প্রতি আমরাও সংহতি জানিয়েছি।দাবি না মানলে রোববারের পরীক্ষা নেওয়া কঠিন হবে।’
বগুড়া সদর থানার পরিদর্শক (তদন্ত) নূরে আলম সিদ্দিকী বলেন, ‘শিক্ষার্থীরা রাস্তায় নেমে গাড়ি ভাঙচুর করলে পুলিশ তাদের ছত্রভঙ্গ করতে রাবার বুলেট ও কাঁদানে গ্যাসের শেল ছোড়ে।
সিরাজগঞ্জ:
সিরাজগঞ্জ থেকে নিজস্ব প্রতিবেদক জানান, বিক্ষোভ ও সড়ক অবরোধ কর্মসূচি পালন করেছে সিরাজগঞ্জ পলিটেকনিক ইনস্টিটিউটের শিক্ষার্থীরা।
দুপুর ১২টার দিকে শিক্ষার্থীরা সিরাজগঞ্জ-কাজীপুর আঞ্চলিক সড়কের সদর উপজেলার ফকিরতলায় অবস্থিত পলিটেকনিক ইনস্টিটিউট ক্যাম্পাস ও সড়কে এই বিক্ষোভ কর্মসূচি পালন করে।আজ সন্ধ্যা ছয়টার মধ্যে তাঁদের দাবি মেনে না নিলে কাল রোববার থেকে শুরু হওয়া সব পরীক্ষা বর্জনসহ সড়ক অবরোধ কর্মসূচী পালনের ঘোষণা দিয়েছে বিক্ষোভকারীরা।পরে পুলিশ ঘটনাস্থলে পৌঁছে পরিস্থিতি নিয়ন্ত্রণে আনে।
সিরাজগঞ্জ সদর থানার ভারপ্রাপ্ত কর্মকর্তা (ওসি) হাবিবুল ইসলাম এ ঘটনার সত্যতা নিশ্চিত করেছেন।
মাগুরা:
মাগুরা প্রতিনিধি জানান, দুদফা দাবিতে ইনস্টিটিউশন অব ডিপ্লোমা ইঞ্জিনিয়ার্স বাংলাদেশের (আইডিইবি) সহযোগী ছাত্র সংগঠন বাংলাদেশ কারিগরি ছাত্র পরিষদ (বাকাছাপ) মাগুরা জেলা শাখার ছাত্ররা কেন্দ্রীয় কর্মসূচির অংশ হিসেবে আজ সকাল নয়টার দিকে মাগুরা সরকারি পলিটেকনিক ইনস্টিটিউটের সামনে মাগুরা-ঝিনাইদহ সড়ক অবরোধ করেন।তাঁরা রাস্তায় আগুন জ্বালান এবং একাডেমিক ভবনের জানালার কয়েকটি গ্রিল ও কাচ ভাঙচুর করেন।এ সময় পুলিশ বাধা দিলে পুলিশের সঙ্গে শিক্ষার্থীদের সংঘর্ষের ঘটনা ঘটে।
শিক্ষার্থীরা পুলিশকে লক্ষ্য করে ইটপাটকেল ও হাতবোমা ছুড়লে পরিস্থিতি নিয়ন্ত্রণে আনতে পুলিশ লাঠিপেটার পাশাপাশি কাঁদানে গ্যাসের শেল ও ফাঁকা গুলি ছোড়ে।এ সময় বেশ কয়েকজন শিক্ষার্থী আহত হন।
এ পরিস্থিতিতে মাগুরা-ঝিনাইদহ সড়কে প্রায় চার ঘণ্টা যানবাহন চলাচল বন্ধ ছিল।পরে শিক্ষার্থী ও পুলিশের মধ্যে সমঝোতা বৈঠকের পর দুপুর দেড়টার দিকে ওই সড়কে যান চলাচল স্বাভাবিক হয়।
আইডিইবির মাগুরা জেলা শাখার সাধারণ সম্পাদক মো. আবু হাসান প্রথম আলো ডটকমকে বলেন, ‘কেন্দ্রীয় কর্মসূচি ছিল দুই ঘণ্টার।কিন্তু শিক্ষার্থীরা কেন সহিংস হলো, তা বুঝতে পারছি না।’
মাগুরা সরকারি পলিটেকনিক ইনস্টিটিউটের অধ্যক্ষ মো. আইয়ুব আলী প্রথম আলো ডটকমকে বলেন, ‘ছাত্ররা আমার কার্যালয় ঘেরাও না করে সকাল সাড়ে নয়টার দিকে মানববন্ধন করতে ইনস্টিটিউটের সামনে মাগুরা-ঝিনাইদহ সড়কে চলে যায়।এ সময় তাঁরা সেখানে সড়ক অবরোধের চেষ্টা করলে পুলিশের সঙ্গে বিরোধ বাধে।আন্দোলনকারী ছাত্ররা ইনস্টিটিউটের একটি ভবনের পাঁচ-সাতটি জানালার গ্রিল ও কাচ ভাঙচুর করেছে।’
মাগুরার সহকারী পুলিশ সুপার (এএসপি সার্কেল) সাহেব আলী পাঠান প্রথম আলো ডটকমকে বলেন, ঠিক কতটি কাঁদানে গ্যাসের শেল ও শর্টগানের গুলি ছোড়া হয়েছে, তা এখনো বলা যাচ্ছে না।তবে পরিস্থিতি শান্ত করতে আপাতত সাত-আটটি কাঁদানে গ্যাসের শেল ও কয়েক রাউন্ড শর্টগানের ফাঁকা গুলি ছোড়ার তথ্য পাওয়া গেছে।এ ঘটনায় কোনো মামলা হয়নি।
নরসিংদী:
নরসিংদী প্রতিনিধি জানান, আজ দুপুরে নরসিংদী পলিটেকনিক ইনস্টিটিউটের শিক্ষার্থীরা শহরের দগরিয়া এলাকায় বিক্ষোভ মিছিল বের করেন।এ সময় শিক্ষার্থীরা ক্যাম্পাসের বিভিন্ন ভবনের দরজা-জানালাসহ আসবাবপত্র ভাঙচুর করেন।খবর পেয়ে পুলিশ ঘটনাস্থলে পৌঁছে পরিস্থিতি নিয়ন্ত্রণে আনে।এ সময় পুলিশের সঙ্গে ধস্তাধস্তিতে মিঠুন মিয়া ও আকরাম হোসেন নামের দুই শিক্ষার্থী আহত হন।
ডিপ্লোমা প্রকৌশলীদের বেতন বৈষম্য ও পদায়নের দুই দফা দাবি আদায়ের জন্য দীর্ঘদিন ধরে বাংলাদেশ ডিপ্লোমা ইঞ্জিনিয়ারিং পেশাজীবী-ছাত্র-শিক্ষক সংগ্রাম পরিষদ আন্দোলন চালিয়ে আসছে।সম্প্রতি সচিব পর্যায়ের বৈঠকে নীতিগতভাবে দুই দফা দাবি মেনে নেওয়ার ঘোষণা দিলেও তা এখনো বাস্তবায়িত হয়নি।
