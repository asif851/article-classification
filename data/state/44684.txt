
এটিএম কার্ড জালিয়াতির অভিযোগে ১১ ব্যক্তিকে গ্রেপ্তার করেছে র‍্যাব। গতকাল মঙ্গলবার রাতে রাজধানীর বিভিন্ন এলাকায় অভিযান চালিয়ে ওই ১১ ব্যক্তিকে গ্রেপ্তার করে র‍্যাব-১০-এর একটি দল। এঁরা হলেন জালাল হোসেন (২৭), শাহ আজিজ (৩৬), নুরে আলম (৪৫), মো. রানা (২৪), জহিরুল ইসলাম (৩৭), লুৎফর রহমান (৪২), মো. পারভেজ (২৩), ওয়াহেদ (২০), আবদুল আলী (৪০), জাহাঙ্গীর হোসেন (৪৫) ও কামরুজ্জামান (৩০)। এঁদের কাছ থেকে বিশেষ ধরনের প্রিন্টার, বিভিন্ন ব্যাংকের ২০০টি এটিএম কার্ড ও এক হাজার ব্ল্যাঙ্ক এটিএম কার্ড, কার্ড পাঞ্চ করার ছয়টি মেশিনসহ এটিএম কার্ড তৈরির বিপুল পরিমাণ সরঞ্জাম উদ্ধার করা হয়।
আজ বুধবার দুপুরে এক সংবাদ ব্রিফিংয়ে এ কথা বলেন র‍্যাবের গণমাধ্যম শাখার পরিচালক মুফতি মাহমুদ খান। কারওয়ান বাজারে র‍্যাবের মিডিয়া সেন্টারে ব্রিফিংয়ে তিনি বলেন, এটিএম কার্ড জালিয়াতির এই চক্রের তথ্যপ্রযুক্তি বিশেষজ্ঞ শাহ আজিজ দীর্ঘদিন দুবাইয়ে ছিলেন। দুবাই থাকার সময় এরিন লিমো নামে যুক্তরাষ্ট্রের এক নাগরিকের সঙ্গে তাঁর পরিচয় হয়। লিমোর কাছ থেকে আজিজ আন্তর্জাতিক কার্ড জালিয়াতির কৌশল শেখেন। এরপর ১০ বছর ধরে তিনি কার্ড জালিয়াতির সঙ্গে জড়িত রয়েছেন।এ পর্যন্ত এই চক্রটি ছয় কোটি টাকা আত্মসাৎ করেছেন জানিয়ে মুফতি মাহমুদ খান বলেন, আজিজকে এ দেশে সোহেল, জালাল, জহির, লুৎফর, নুরে আলম, কামরুজ্জামান ও রানা কার্ড জালিয়াতিতে বিভিন্নভাবে সহায়তা করতে থাকেন। ২০১৬ সালের ফেব্রুয়ারি মাসে বেশ কয়েকজন সহযোগীসহ সুমন গ্রেপ্তার হন। তাঁরা এ পর্যন্ত প্রায় ছয় কোটি টাকা কার্ড জালিয়াতির মাধ্যমে আত্মসাৎ করেছেন। প্রাথমিক জিজ্ঞাসাবাদে তাঁরা জানান, আমেরিকা, কানাডা, যুক্তরাজ্যসহ বিশ্বের বিভিন্ন দেশে অবস্থানকারী তাদের সদস্যরা বিদেশিদের আন্তর্জাতিক এটিএম কার্ড হ্যাক করতেন। হ্যাকিং করা কার্ড নম্বর বাংলাদেশে অবস্থানকারী চক্রের অন্য সদস্যদের কাছে পাঠাতেন। এখানে তারা কম্পিউটারে প্রোগ্রামিং মাধ্যমে হ্যাকিং করা কার্ড নম্বর ব্ল্যাঙ্ক কার্ডগুলোতে যুক্ত করে ব্যবহার করতেন। তবে তাঁরা টাকা বুথ থেকে তুলতেন না। বড় বড় শপিং মলের কিছু ব্যবসায়ীর দোকান-ব্যবসাপ্রতিষ্ঠানে বিভিন্ন ব্যাংকের রাখা কার্ড পাঞ্চ করার মেশিনে ব্যবহার ও লেনদেন করে থাকেন।
 
