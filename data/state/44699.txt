

সিলেটের সুনামগঞ্জের ক্রিপেশ রঞ্জন রায়। অনেক কষ্ট করে উচ্চমাধ্যমিক পাস করে যখন সিলেট মেডিকেলে পড়ার সুযোগ পেলেন, তখন তাঁর মাথায় কেবল অর্থের চিন্তা। কীভাবে এত টাকা জোগাড় করবেন? এ সময় পেলেন ডাচ্-বাংলা ব্যাংকের শিক্ষাবৃত্তি। বদলে গেল জীবন। এখন তিনি চিকিৎসক। আজ শনিবার সকালে ডাচ্-বাংলা ব্যাংকের শিক্ষাবৃত্তি প্রদান অনুষ্ঠানে নিজের ফেলে আসা দিনের গল্প বলতে গিয়ে এসব কথা বলেন। এই বৃত্তি না পেলে এত দূর আসতে পারতেন না, সে কথাও বললেন অকপটে।
আজ শনিবার রাজধানীর মিরপুর ইনডোর স্টেডিয়ামে ছিল ডাচ্-বাংলা ব্যাংকের বৃত্তি প্রদান অনুষ্ঠান। সেখানে দেশের বিভিন্ন বিশ্ববিদ্যালয় ও কলেজে স্নাতক পর্যায়ে অধ্যয়নরত ২ হাজার ২৮ জন মেধাবী শিক্ষার্থীকে বৃত্তি দিয়েছে ব্যাংকটি।
প্রধান অতিথি অর্থমন্ত্রী আবুল মাল আবদুল মুহিত বলেন, ‘সারা বছর ধরে এই অনুষ্ঠানে থাকার জন্য আমি দিন গুনি। এ জন্য ব্যাংক কর্তৃপক্ষকে বলি যেন আমার সঙ্গে কথা বলে দিন ঠিক করেন।’ তিনি আরও বলেন, ব্যাংকটির এই কার্যক্রম বলে দেয় সামাজিক দায়বদ্ধতা কার্যক্রম তারা কতটা নিষ্ঠার সঙ্গে পালন করে। এমন কার্যক্রমে অন্য প্রতিষ্ঠানের এগিয়ে আসা উচিত। তাহলে অনেক মানুষ উৎসাহিত হবে।
মুহিত বলেন, ‘আমরা প্রাথমিক ক্ষেত্রে অনেকাংশ শিক্ষার হার নিশ্চিত করতে পারলেও মাধ্যমিক ক্ষেত্রে সেভাবে অগ্রগতি করতে পারিনি।’ ডাচ্-বাংলা ব্যাংকের শিক্ষাবৃত্তি প্রদানের ক্ষেত্রে মেয়েদের প্রাধান্য দেওয়ার প্রশংসা করেন তিনি।
অনুষ্ঠানের সভাপতি ডাচ্-বাংলা ব্যাংকের চেয়ারম্যান সায়েম আহমেদ বলেন, ‘সরকারের একার পক্ষে সবকিছু করা সম্ভব নয়, এ জন্য আমরা এগিয়ে এসেছি। দেশের অনেক মেধাবী অর্থের অভাবে উচ্চশিক্ষা থেকে বঞ্চিত হচ্ছেন। এ জন্য ১৯৯৭ সাল থেকে আমরা এ শিক্ষাবৃত্তি দিচ্ছি।’ ভবিষ্যতে দেশ ও দশের সেবার ক্ষেত্রে বৃত্তিপ্রাপ্তরা অবদান রাখতে পারবেন বলে আশা প্রকাশ করেন তিনি।
অনুষ্ঠানে জানানো হয়, এ পর্যন্ত মোট ৪৩ হাজার ৬২৮ জন শিক্ষার্থী ডাচ্-বাংলা ব্যাংকের বৃত্তির সুযোগ পেয়েছেন, যার মধ্যে বর্তমানে বিভিন্ন শিক্ষাস্তরে ১৮ হাজার ১৬১ জন শিক্ষার্থী রয়েছেন।
অনুষ্ঠানে কয়েকজন শিক্ষার্থীকে শিক্ষাবৃত্তি তুলে দেওয়ার পর বৃত্তিপ্রাপ্ত শিক্ষার্থীদের অভিনন্দন জানান ডাচ্-বাংলা ব্যাংকের ব্যবস্থাপনা পরিচালক আবুল কাশেম মো. শিরিন।
