
প্রধানমন্ত্রী শেখ হাসিনা গত শনিবার সন্ধ্যায় ফোন করেন বিরোধীদলীয় নেতা খালেদা জিয়াকে। তাঁদের সেই টেলিফোন আলাপের বিস্তারিত ইতিমধ্যে বিভিন্ন টেলিভিশন চ্যানেলে প্রচারিত হয়েছে। ইতিমধ্যে তা ছড়িয়ে পড়েছে সামাজিক প্রচারমাধ্যমেও। বিষয়টির গুরুত্ব বিবেচনা করে প্রথম আলো অনলাইনে প্রধানমন্ত্রী ও বিরোধীদলীয় নেতার টেলিফোন আলাপের বিস্তারিত প্রকাশ করা হলো।—আসসালামু আলাইকুম।জি, এডিসি সাহেব।—শিমুল দা, আপনি তো ফোন দিলেন না।না, না। আমরা তো অপেক্ষা করছি আপনার জন্য। ছয়টা থেকে ম্যাডাম বসে রয়েছেন।— না, না আপনাদের তো ফোন করার কথা।না, এ রকম কোনো কথা তো আপনার সাথে আমার হয়নি। আপনি ছয়টায় ফোন দেবেন। ম্যাডামকে আমি আধ ঘণ্টা ধরে বসিয়ে রেখেছি।— আমি আপনাকে বলিনি যে আমি ফোন দেব। বিকজ আমরা এক্সপেক্ট করছি আপনারা ফোন দেবেন।না, আপনি উল্টা কথা বলছেন। এ ধরনের কোনো কথা হয়নি। আমি ম্যাডামকে বলেছি...—না, আমিও তো বলিনি যে মাননীয় প্রধানমন্ত্রী ফোন দেবেন। আমি বলেছি...আপনি টেলিফোন করে মিলিয়ে দেবেন। এটা আপনার ডিউটি।—এটা তো আপনারও ডিউটি আছে যে আপনি টেলিফোন করিয়ে মিলিয়ে দেবেন।ম্যাডাম এখন পর্যন্ত অপেক্ষা করছেন।— আমরা অপেক্ষা করছি আপনার কলের জন্য।ম্যাডাম এখনো বসে আছেন। আপনি দেন, এখনই দেন। ম্যাডামকে দিচ্ছি আমি।— আছেন ওখানে আপনারা?জি, জি। ম্যাডাম এখনো আছেন।— আচ্ছা ওয়েইট করেন।
প্রধানমন্ত্রীর এডিসি ও বিরোধীদলীয় নেতার বিশেষ সহকারী শামসুর রহমান শিমুল বিশ্বাসের মধ্যে এই কথাবার্তার পরে প্রধানমন্ত্রী ও বিরোধীদলীয় নেতার মধ্যে কথোপকথন শুরু হয়।প্রথমে দুজনে কুশলবিনিময় করেন।
শেখ হাসিনা: আমি ফোন করেছিলাম আপনাকে দুপুরবেলা, পাইনি।
খালেদা জিয়া: দেখেন, এই কথাটা যে বলছেন, তা সঠিক নয়।
শেখ হাসিনা: আমি আপনাকে জানিয়ে দিতে চাই...
খালেদা জিয়া: আপনাকে প্রথমে আমার কথা শুনতে হবে। আপনি যে বলছেন দুপুরে ফোন করেছিলেন, দুপুরে কোনো ফোন আসেনি।
শেখ হাসিনা: আমি রেড ফোনে ফোন দিয়েছিলাম।
খালেদা জিয়া: রেড ফোন তো দীর্ঘদিন ধরে, বছর ধরে ডেড পড়ে আছে। আপনারা গভর্নমেন্ট চালান, কী খবর রাখেন? গভর্নমেন্ট চালাচ্ছেন, এই খবর রাখেন না যে বিরোধীদলীয় নেতার ফোন ঠিক আছে কি না। আর আপনি যদি ফোন করবেনই, তাহলে গতকালই আপনার লোক এসে ফোন ঠিক করিয়ে দেওয়া উচিত ছিল। দেখে যাওয়া উচিত ছিল যে বিরোধীদলীয় নেতার ফোন ঠিক আছে কি না।
শেখ হাসিনা: রেড ফোন সব সময় ঠিক থাকে।
খালেদা জিয়া: আপনারা লোক পাঠান। এখনই লোক পাঠান। দেখে যান ফোন ঠিক আছে কি না।
শেখ হাসিনা: আপনি তো প্রধানমন্ত্রী ছিলেন। আপনি জানেন, রেড ফোন সব সময় ভালো থাকে।
খালেদা জিয়া: ভালো থাকে তো, তবে আমারটা ভালো নেই। আমারটা তো ভালো নেই।
শেখ হাসিনা: ভালো আছে, আমি যখন ফোন করেছিলাম, সেটা ভালো ছিল।
খালেদা জিয়া: না, সেদিনও চেক করেছি। আপনারা যদি সত্যি কথা না বলেন, তাহলে চলবে না।
শেখ হাসিনা: আমার সত্যি কথা না বলার তো কিছু নেই। আমি কয়েকবার ফোন দিয়েছি।
খালেদা জিয়া: হঠাত্ করে কি মৃত ফোন জেগে উঠবে? আপনার টেলিফোন এত পাওয়ারফুল যে ডেড ফোন জেগে উঠবে!
শেখ হাসিনা: ঠিক আছে, কোনো কারণে আপনি ফোনটা ধরতে পারেন নাই।
খালেদা জিয়া: না, ধরতে পারি নাই না। আমি এখানে বসা। আমি এর মধ্যেই ঘুরি। ছোট্ট জায়গা, ছোট্ট জায়গার মধ্যেই আমি ঘুরি। ফোন বাজলে আমি না ধরার কোনো কারণ থাকতে পারে না। ডেড ফোন বাজতে পারে না। বুঝছেন? এটাই হলো সত্যি কথা।
শেখ হাসিনা: দেখুন, ফোন ডেড ছিল, না ডেড করে রাখা হয়েছে...
খালেদা জিয়া: ডেড ছিল। বহু কমপ্লেইন আপনাদের কাছে গেছে। কিন্তু আপনারা তো... রেড ফোনে আমার সঙ্গে কথা বলার লোক নেই। কাজেই আমি কার সাথে কথা বলব?
শেখ হাসিনা: আমি আগামীকাল দেখব, কেন আপনার ফোন ডেড ছিল।
খালেদা জিয়া: সেটা দেখবেন ভালো কথা।
শেখ হাসিনা: আমি আপনাকে ফোন করলাম। আগামী ২৮ তারিখ সন্ধ্যায় গণভবনে আপনাকে দাওয়াত করছি। আপনি জানেন যে আমি ইতিমধ্যেই বিভিন্ন রাজনৈতিক দলের নেতৃবৃন্দের সঙ্গে আলোচনা করছি আগামী নির্বাচন সম্পর্কে। আপনাকে দাওয়াত দিচ্ছি।
খালেদা জিয়া: আপনার যদি সত্যিকারের আন্তরিকতা থাকে আলোচনা করার জন্য, আমার যেতে কোনো আপত্তি নেই। আমি একা যাব না। আমার সঙ্গে নিশ্চয়ই আরও কেউ থাকবে।
শেখ হাসিনা: আপনি যতজন খুশি নিয়ে আসতে পারেন। সমস্যা নেই।
খালেদা জিয়া: আমি দলবলসুদ্ধ নিয়ে যেতে চাই না। যাদেরকে প্রয়োজন মনে করব, তাদেরকে নিয়ে যাব। সেটা হতে হবে ২৮ তারিখের পরে। ২৯ তারিখ সন্ধ্যা ছয়টায় আমার হরতাল শেষ হবে।
শেখ হাসিনা: আমি অনুরোধ করব জাতির স্বার্থে, জনগণের স্বার্থে হরতাল প্রত্যাহার করে নেন।
খালেদা জিয়া: না, আমি ২৮ তারিখ যেতে পারব না।
শেখ হাসিনা: মানুষ খুন করা, আগুন মারা এসব বন্ধ করুন।
খালেদা জিয়া: মানুষ খুন করা আপনাদের কাজ। আমাদের সে সব অভ্যাস নাই। আপনারা মানুষ জ্বালান, মানুষ মারেন, লগি-বৈঠা দিয়ে মানুষ মারেন। এসব রেকর্ডেড। আপনার মুখ দিয়েই শব্দ বেরিয়েছে। কাজেই এসব আপনি অস্বীকার করতে পারবেন না। আমি বলছি, হরতাল চলবে। ২৯ তারিখ সন্ধ্যায় শেষ হবে, এরপর আলোচনা।
শেখ হাসিনা: আমি বলছি, দেশের স্বার্থে, জনগণের স্বার্থে দয়া করে এই হরতাল প্রত্যাহার করুন।
খালেদা জিয়া: না, দেশের স্বার্থে, জনগণের স্বার্থেই আমি এই হরতাল দিয়েছি। যেহেতু আপনারা কোনো আলোচনায় আসতে রাজি নন। আপনার মন্ত্রীরা বলছেন, কোনো আলোচনা হবে না। আপনি নিজে বলেছেন, আমাদের প্রস্তাব রিজেক্ট করে দিয়েছেন। কোনো আলোচনার দরকার নেই, এটা আপনারা বলছেন। এখন আবার আলোচনার কথা বলছেন। সেই আলোচনা হতে পারে, আমাদের কর্মসূচি শেষ হওয়ার পর। 
শেখ হাসিনা: আমি আপনাকে অনুরোধ করছি...
খালেদা জিয়া: না, সেটা সম্ভব না। উদ্যোগটা যদি একদিন আগে নিতেন, সেটা সম্ভব ছিল।
শেখ হাসিনা: এটা একদিন আগের বিষয় না। আপনি জানেন, আমি বিভিন্ন দলের সঙ্গে বসছি...
খালেদা জিয়া: আমি জানি, আপনি ব্যস্ত মানুষ। আপনার মতো ব্যস্ত না হলেও আমাদেরও ব্যস্ততা আছে। ইচ্ছা করলে উপায় বের করা যায়। কিন্তু আপনারা সেটা করেননি। কালকে যে আমাদের সমাবেশের পারমিশন দিলেন, এত দেরিতে দিলেন কেন? কত দিন আগে পারমিশন চেয়েছি? মাইক পর্যন্ত লাগাতে দেন না। মানুষ এসে দাঁড়িয়ে দাঁড়িয়ে কথা শুনতে পারে না। এটা কোন দেশের গণতন্ত্রের নমুনা দেখছেন আপনি?
শেখ হাসিনা: আমি যে সবার সঙ্গে আলোচনা করব, তা কিন্তু বহুদিন আগেই সবাইকে...
খালেদা জিয়া: আমরা যে সমাবেশ করলাম, সেখানে মাইকের পারমিশন দেওয়া কেন হলো না?
শেখ হাসিনা: না, মাইক তো দেওয়া হয়েছে। কয়েকটা মাইক ছিল।
খালেদা জিয়া: না, আমরা যতদূর ইচ্ছা মাইক দেব। লোক বেশি, শুনবে। লোক আসবে এ জন্য গাড়ি বন্ধ করে দেন, ১৪৪ ধারা জারি করেন। দেশে কি ইমার্জেন্সি চলছে নাকি? দেশে কি যুদ্ধাবস্থা চলছে যে এমন শুরু করে দিলেন আপনারা?
শেখ হাসিনা: আমি এ ব্যাপারে এখন আপনার সঙ্গে কথা বলতে চাচ্ছি না।
খালেদা জিয়া: কথা বলতে না চাইলে তো কথাই নেই।
শেখ হাসিনা: কথাগুলো সত্য না। আপনারা তো মিটিং করছেন।
খালেদা জিয়া: আপনারা মিটিং করতে দেবেন মাইক দেবেন না। এমন সময়ে পারমিশন দেবেন, যখন মঞ্চও বানাতে পারব না। আপনারা কি আগে মিটিং করেন নাই?
শেখ হাসিনা: সব মনে আছে। একুশে আগস্টের গ্রেনেড হামলার কথা মনে আছে...
খালেদা জিয়া: গ্রেনেড হামলা আমরা করিনি, আপনারাই করেছেন।
শেখ হাসিনা: রাত ১১টায় পারমিশন দিয়েছেন, সেটাও মনে আছে। এসব কথা আপনাদের মুখে মানায় না।
খালেদা জিয়া: মুক্তাঙ্গনে সমাবেশ ছিল। সেখান থেকে যে ভেন্যু পরিবর্তন করে আপনাদের অফিসে নিয়ে গেছেন, সেটা পর্যন্ত আমাদের জানাননি। এসব পুরোনো কথা বাদ দেন। এখন আপনাকে আমি বলছি, যদি সত্যিকারের আলোচনা করতে আন্তরিক হন, তাহলে আমাদের কর্মসূচির পরে...

 আরও পড়ুন... হাসিনা-খালেদা টেলিফোনে যা বলেছিলেন-২

হাসিনা-খালেদা টেলিফোনে যা বলেছিলেন-৩
