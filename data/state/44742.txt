
দ্রুত সময়ের মধ্যে টাঙ্গাইলের রূপা খাতুন ধর্ষণ ও হত্যা মামলার রায় হওয়ার ঘটনাকে ‘দৃষ্টান্তমূলক শাস্তির দৃষ্টান্ত’ বলে আখ্যায়িত করেছেন জাতীয় মানবাধিকার কমিশনের সাবেক চেয়ারম্যান মিজানুর রহমান। আজ সোমবার এ রায়ে পাঁচ অভিযুক্তের মধ্যে চারজনের ফাঁসি দেন আদালত। আর একজনের সাত বছরের কারাদণ্ড দেওয়া হয়।
আজ এ রায়ের পর প্রতিক্রিয়ায় ঢাকা বিশ্ববিদ্যালয়ের আইন বিভাগের শিক্ষক মিজানুর রহমান বলেন, ‘আমরা সব সময় বলি, এ ধরনের জঘন্য ও নৃশংস ঘটনার বিচার দৃষ্টান্তমূলক হওয়া উচিত। দুটো দিক থেকে এ দৃষ্টান্ত স্থাপিত হতে পারে। একটি হলো এসব ঘটনায় জড়িত ব্যক্তিদের যথাযথ শাস্তি। দ্বিতীয়টি হলো, যৌক্তিক সময়ের মধ্যে বিচার। রূপা হত্যার মামলায় দুটি দিক থেকেই দৃষ্টান্ত স্থাপিত হয়েছে। আমি বলব, এ মামলার রায় দৃষ্টান্তমূলক শাস্তির একটি দৃষ্টান্ত। দেশের আইনের শাসন প্রতিষ্ঠার ক্ষেত্রে এই রায় একটি উদাহরণ। এ রায়ে প্রমাণিত হয়েছে, ন্যায়বিচারের দরজা রুদ্ধ নয়। সবার প্রচেষ্টা ও আন্তরিকতা থাকলে সঠিক বিচার সম্ভব। এ রায় দেওয়ার ফলে আইনের শাসনের ক্ষেত্রে যেমন উদাহরণ তৈরি হলো, আবার অপরাধীদেরও এ রায় একটি বার্তা দিল। সে বার্তাটি হলো, অপরাধ করে কেউ পার পাবে না। দেশের মাটিতেই বিচার হবে। অপরাধীদের শাস্তি পেতেই হবে।’
