
বসুন্ধরা সিটি কমপ্লেক্সে আজ সোমবার সকাল থেকেই চলছে পরিচ্ছন্নতার কাজ। ফায়ার সার্ভিস ও শপিং মলের কর্মীরা একসঙ্গে এই কাজ করছেন।
ফায়ার সার্ভিস ও শপিং মলের কর্মী সূত্রে জানা গেছে, লেভেল চার, পাঁচ ও ছয়ে ভেতরে প্রচুর পানি জমে আছে। তাই পোড়া জিনিস বের করতে সময় লাগবে।
সকালে শপিং মলের সামনের ও পেছনের ফটকের সামনের রাস্তার কিছু অংশ বন্ধ দেখা গেছে। শপিং মল থেকে হালকা ধোঁয়া বের হতে দেখা গেছে।
ফায়ার সার্ভিসের নিয়ন্ত্রণকক্ষের কর্মকর্তা মাহমুদুল হক বলেন, বসুন্ধরা শপিং মলে রিলিভার টিম গিয়েছে। পাঁচ সদস্যের তদন্ত দল কাজ শুরু করেছে।
গতকাল রোববার বেলা ১১টার দিকে শপিং মলে আগুন লাগে। প্রায় ১০ ঘণ্টা পর রাত নয়টার দিকে তা নিয়ন্ত্রণে আনার ঘোষণা দেয় ফায়ার সার্ভিস। তবে এর কিছুক্ষণ পরই রাত ১০টার দিকে ভবনের সপ্তম তলায় আবারও আগুন জ্বলতে দেখা যায়। ফায়ার সার্ভিসের কর্মীরা জানান, ষষ্ঠ তলার আগুন নিয়ন্ত্রণে আনার পর তাঁরা সব মালামাল নামিয়ে (ডাম্পিং ডাউন) কোথাও আগুন বা ধোঁয়া রয়েছে কি না, তা পরীক্ষা করে দেখছিলেন। হঠাৎই সপ্তম তলার এ অংশে আগুন জ্বলে ওঠে। পরে তা আবার নিয়ন্ত্রণে আসে। এতে কোনো হতাহতের খবর জানা না গেলেও ব্যাপক ক্ষয়ক্ষতির আশঙ্কা করা হচ্ছে।
আরও পড়ুন:বসুন্ধরা সিটিতে আগুন
