
আখেরি মোনাজাতে মুসলিম উম্মাহর শান্তি, কল্যাণ ও রহমত কামনার মধ্য দিয়ে আজ রোববার বিশ্ব ইজতেমার দ্বিতীয় পর্ব শেষ হয়েছে। এ সময় মহান আল্লাহপাকের কাছে অশেষ রহমত কামনায় আবেগাপ্লুত লাখো মুসল্লির কণ্ঠে উচ্চারিত হয় ‘আমিন আমিন’ ধ্বনি।
লাখো মুসল্লির এই প্রার্থনার ধ্বনি ছড়িয়ে পড়ে টঙ্গীর তুরাগতীরের মূল ইজতেমা মাঠের চারপাশের কয়েক কিলোমিটার এলাকায়।
ধর্মপ্রাণ মুসলমানেরা মাঠে, মহাসড়কে, ঘরবাড়ির ছাদে, তুরাগের দুই তীরে, কিনারে থাকা নৌকায়, পথে আটকে থাকা বাসে, ট্রাকে, ব্যক্তিগত গাড়িতে বসে আল্লাহর দরবারে দুই হাত তোলেন। নিজ নিজ গুনাহ মাফ ও আত্মশুদ্ধি লাভের প্রত্যাশায় মুসল্লিরা অশ্রুসিক্ত হয়ে মহান আল্লাহর দরবারে পানাহ চান।
সকাল ৯টা ৫৫ মিনিটে আখেরি মোনাজাত শুরু হয়। শেষ হয় ১০টা ১২ মিনিটে। দিল্লির মাওলানা জোবায়েরুল হাসান আখেরি মোনাজাত পরিচালনা করেন।
মোনাজাত শেষ হওয়ার পর মুসল্লিরা গন্তব্যে ফিরতে শুরু করেন। অসংখ্য মুসল্লিকে হেঁটেই রওনা দিতে দেখা গেছে।
