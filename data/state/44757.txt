
জাতীয় সংসদের চিফ হুইপ আ স ম ফিরোজ বলেছেন, একটি সংবর্ধনা অনুষ্ঠানে তাঁর দেওয়া বক্তব্য নেতিবাচকভাবে প্রচার করা সাংবাদিকদের উচিত হয়নি। এ কারণে সাংবাদিকদের দুঃখ প্রকাশ করা উচিত।
আজ রোববার জাতীয় সংসদের মিডিয়া সেন্টারে আয়োজিত এক সংবাদ সম্মেলনে আ স ম ফিরোজ এই দাবি করেন।
আ স ম ফিরোজ বলেছেন, তিনি ‘ক্যাশ’ চেয়েছিলেন গল্পচ্ছলে। একটি পক্ষ তাঁর বিরুদ্ধে ষড়যন্ত্রে লিপ্ত। পত্রিকাগুলো এ-সম্পর্কিত খবর ছেপে অনৈতিক কাজ করেছে। তিনি বলেন, এলাকায় আওয়ামী লীগের একটি অংশ তাঁর বিরুদ্ধে ষড়যন্ত্রে লিপ্ত। তারা অন্য দলের সহযোগিতায় চক্রান্ত করছে। বিভিন্ন মিডিয়া তাঁর বক্তব্য উদ্দেশ্যপ্রণোদিতভাবে ব্যবহার করে নেতিবাচক ইঙ্গিত দেওয়ার চেষ্টা করেছে। যারা চরিত্র হননের চেষ্টা করেছে, তাদের দুঃখ প্রকাশ করা উচিত।
নিজেকে জাতীয় পর্যায়ের নেতা দাবি করে চিফ হুইপ বলেন, ‘জাতীয়’ ও ‘আন্তর্জাতিক’ভাবে যারা পত্রিকা পড়ে, তাদের মধ্যে একটা ‘মিস ধারণা’র সৃষ্টি হবে।  তিনি বলেন, ‘সংবর্ধনা দেওয়ার জন্য আমার এলাকায় ২৫-৩০ হাজার লোক জমায়েত হয়েছিল। উন্মুক্ত ময়দানে আয়োজিত অনুষ্ঠানটিতে কেবল ফুল ও ক্রেস্ট গ্রহণ করতে করতে প্রায় সন্ধ্যা হয়ে যায়। অন্ধকার নেমে আসলে অনুষ্ঠান বন্ধ করে দিতে হবে। এই তাগাদা থেকে সভামঞ্চে ফুল ও ক্রেস্ট নিয়ে ভিড় জমানো একেবারে কাছের নেতা-কর্মীদের গল্পের ছলে ফুল ও ক্রেস্টের পেছনে অর্থ খরচ না করে দলের কাজে অর্থ ব্যয়ের পরামর্শ দিই।’ 
আ স ম ফিরোজ দাবি করেন, মিডিয়াগুলো যা বলতে চেয়েছে, তিনি আদৌ সেভাবে কথাগুলো বলেননি। পত্রিকাগুলো যেভাবে সংবাদ ছেপেছে, তাতে করে তাঁর ভাবমূর্তি ক্ষুণ্ন হয়েছে। চিফ হুইপ জনসমক্ষে এসব কথা বলতে পারেন কি না, সাংবাদিকদের এমন প্রশ্নের জবাবে তিনি বলেন, ‘আমি আমার প্রতিবেশীর সঙ্গে কথা বললেও যদি এভাবে ছাপা হয়, তাহলে তা দুঃখজনক। এ রকম হলে তো রাজনীতিবিদ হিসেবে আমাদের মুখ সেলাই করে রাখতে হবে।’ 
ফিরোজ বলেন, দুটি পত্রিকা ছবি দিয়ে তাঁর বিরুদ্ধে প্রতিবেদন প্রকাশ করেছে। তাঁকে ঋণখেলাপি হিসেবে প্রচার করে। কিন্তু শেষ পর্যন্ত পত্রিকা দুটি তাঁর চরিত্র ‘ড্যামেজ’ করতে পারেনি বলে তিনি দাবি করেন।
শুক্রবার নিজ নির্বাচনী এলাকা পটুয়াখালীর বাউফল উপজেলা সদরের সরকারি পাবলিক মাঠে উপজেলা আওয়ামী লীগ ও সহযোগী সংগঠনের উদ্যোগে আ স ম ফিরোজকে গণসংবর্ধনা দেওয়া হয়। ওই অনুষ্ঠানে তিনি প্রকাশ্যে মাইকে ঘোষণা দিয়ে বলেন, ‘আগামীকাল (শনিবার) দলীয় কার্যালয়ে সকাল নয়টা থেকে বেলা তিনটা পর্যন্ত বসব। যদি কেউর উপঢৌকন দেওয়ার ইচ্ছা থাকে, তবে আর এই ক্রেস্ট না। ক্যাশ (নগদ টাকা) চাই, ক্যাশ চাই।’
চিফ হুইপ আরও বলেছিলেন, ‘বোঝেন নাই? নির্বাচন করতে গেলে অনেক লাগে। কাজেই ক্যাশ দিয়েন, খুব ভালো হইবে। কাল (শনিবার) দেখা হবে সবার সঙ্গে। আজ আর কোনো ক্রেস্ট নেব না। সমস্ত ক্রেস্ট আমি পরে নেব।’
গণসংবর্ধনা অনুষ্ঠানটি স্থানীয় কেবল অপারেটরের মাধ্যমে শহরে সম্প্রচার করা হয়।
এ ব্যাপারে জানতে চাইলে চিফ হুইপ গতকাল শনিবার মুঠোফোনে প্রথম আলোকে বলেন, ‘ক্যাশের কথা বলেছি। তবে সেটা দলের জন্য।’
স্থানীয় কেবল অপারেটরে প্রচারিত গণসংবর্ধনা অনুষ্ঠানের ওই ভিডিও দেখার পরে বাউফলে আলোচনার ঝড় ওঠে। বাউফলের ব্যবসায়ী জাকির হোসেন বলেছেন, ‘এইডাও দেশ। চিফ হুইপেও মাইকে টাহা চায়।’
এ ব্যাপারে উপজেলা আওয়ামী লীগের সাবেক সাধারণ সম্পাদক মো. জসিম উদ্দিন ফরাজি বলেন, ‘প্রথমে বিশ্বাস করতে পারিনি। পরে ভিডিও দেখে হতবাক হয়েছি।’
পৌর নাগরিক কমিটির আহ্বায়ক আহম্মেদ মিয়া বলেন, তাঁর (চিফ হুইপ) ওই বক্তব্যে সবাই হতবাক হয়েছেন।
‘ক্যাশ’ চাইলেন চিফ হুইপ 

