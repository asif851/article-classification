
এক পাশে সারি সারি সুরম্য অট্টালিকা। মাঝের লেকের জলে ঝিলমিল করতে থাকা আলো নাগরিক আভিজাত্য ফুটিয়ে তুলেছে। লেকের অন্য পাড়ে ঘিঞ্জি বস্তিঘর। সেখানে টিমটিম করে জ্বলতে থাকা মৃদু আলোয় যেন দৈন্যর ছাপ।আলোকচিত্রটির নাম ‘দ্য কনট্রাস্ট’। অর্থ বৈপরীত্য। রাজধানীর গুলশান লেকের দুই পাড়ের ধনী-দরিদ্রের চিত্রকে একই ফ্রেমে বন্দী করেছেন আলোকচিত্রী। ঢাকা শহরের নিত্যদিনের জীবনযাত্রাকে আলোকচিত্রিক দৃষ্টিতে তুলে ধরা এমন আলোকচিত্র নিয়ে গতকাল শুক্রবার শুরু হয়েছে প্রদর্শনী। ধানমন্ডির গ্যালারি চিত্রকে ‘আরবান ক্যাওয়াস’ শীর্ষক প্রদর্শনীটির আয়োজন করেছে আলোকচিত্র প্রশিক্ষণ কেন্দ্র ফটোফি এবং নির্মাতা প্রতিষ্ঠান শেল্টেক্ (প্রা.) লিমিটেড। প্রদর্শনীতে ৩০ জন আলোকচিত্রীর ৬৫টি আলোকচিত্র স্থান পেয়েছে। প্রদর্শনী চলবে ৪ আগস্ট পর্যন্ত। প্রতিদিন সকাল ১০টা থেকে রাত আটটা। একটি আলোকচিত্রে ঢাকার রাস্তায় মাথার ওপরে ঝুলতে থাকা অবৈধ তারের জঞ্জালের মাঝ দিয়ে উঁকি দিয়েছে নতুন দিনের সূর্য। কোনোটিতে উঠে এসেছে সদরঘাটের ঘিঞ্জি এলাকা আর নতুন ঢাকার সুউচ্চ দালানকোঠা। মালিবাগের কোনো এক রাস্তার দেয়ালে লাগানো বাড়িভাড়া, রুমমেট আবশ্যক, টু-লেটের বিজ্ঞপ্তির দিকে একদৃষ্টিতে তাকিয়ে আছেন মধ্যবয়সী নারী। ঢাকার ভাড়াটেদের মাথা গোঁজার জায়গা খুঁজে পাওয়ার সংগ্রামকে তুলে এনেছে আরেকটি আলোকচিত্র। গতকাল প্রদর্শনীর উদ্বোধনী অনুষ্ঠানে প্রধান অতিথি ছিলেন নগরবিদ নজরুল ইসলাম। তিনি বলেন, ‘আমাদের শহরের বৈশিষ্ট্য বিশৃঙ্খল। ঢাকা একসময় ছিল মসজিদের শহর। এখন বস্তির শহর, রিকশার শহর। প্রদর্শনীর ছবিগুলো দেখলে বিভিন্ন রকম নাগরিক সংকট, সমস্যা বোঝা যায়।’উদ্বোধনী অনুষ্ঠানে আরও উপস্থিত ছিলেন শেল্টেকের ব্যবস্থাপনা পরিচালক তৌফিক এম সেরাজ। উদ্বোধনের পরে আলোকচিত্র প্রতিযোগিতার বিজয়ীদের হাতে পুরস্কার তুলে দেওয়া হয়। প্রতিযোগিতার প্রধান বিচারক ছিলেন আলোকচিত্রী আবীর আবদুল্লাহ।ঢাকাকে নিয়ে এমন প্রদর্শনী আয়োজনের বিষয়ে ফটোফির প্রধান নির্বাহী কর্মকর্তা নজরুল ইসলাম প্রথম আলোকে বলেন, একসময় বাগান ও মসজিদের নগর বলে খ্যাত ঢাকা আজ মরতে বসেছে। দূষণ, দখল, মাত্রাতিরিক্ত জনসংখ্যা ও অব্যবস্থাপনার কারণে প্রায় ৮০০ বছরের পুরোনো এই শহরকে ইতিমধ্যে বসবাসের অযোগ্য হিসেবে ঘোষণা করা হয়েছে। মৃতপ্রায় ঢাকাকে আলোকচিত্রিক দৃষ্টিতে দেখার প্রয়াস এ প্রদর্শনী। ট্রেনের ছাদে, দরজায় হাজারো মানুষের ভিড় বা সদরঘাট থেকে ছেড়ে যাওয়া লঞ্চের ছাদে তিলধারণের ঠাঁই না থাকার আলোকচিত্র। শাঁকরাইতের দিনে পুরান ঢাকার আকাশে দলছুট হয়ে পড়া একলা ঘুড়ি। প্রদর্শনীর প্রতিটি আলোকচিত্রতেই নগরজীবনের ছাপ।বেসরকারি বিশ্ববিদ্যালয়ের শিক্ষার্থী মুন রহমান প্রদর্শনীতে এসেছিলেন বন্ধুদের নিয়ে। বললেন, ‘বাসের হাতল ধরে ঝুলতে থাকা ক্লান্ত বাসযাত্রীর ছবিতে যেন নিজেকেই খুঁজে পাচ্ছি।’
