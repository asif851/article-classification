
চুয়াডাঙ্গার আলমডাঙ্গা উপজেলায় এক ব্যক্তিকে গুলি করে হত্যা করেছে দুর্বৃত্তরা। আজ বুধবার ভোররাতে উপজেলার খাসকররা ইউনিয়নের কায়েতপাড়া গ্রামে এ ঘটনা ঘটে।
নিহত ব্যক্তির নাম জিয়াউর রহমান (৩৬)। বাবার নাম আবুল হোসেন। জিয়া নারায়ণকান্দি কায়েতপাড়া মৎস্যজীবী সমবায় সমিতির সভাপতি ছিলেন।
জিয়ার স্ত্রী ফিরোজা খাতুনের ভাষ্য, তাঁর স্বামী গতকাল মঙ্গলবার রাতে বিল পাহারা দিতে যান। দিবাগত রাত তিনটার দিকে ঝড়বৃষ্টি শুরু হলে বাড়ির পথে রওনা দেন তিনি। পথে তাঁকে দুর্বৃত্তরা গুলি করে। এতে ঘটনাস্থলেই তাঁর মৃত্যু হয়।
খবর পেয়ে আজ সকালে ঘটনাস্থল পরিদর্শন করেন চুয়াডাঙ্গার ভারপ্রাপ্ত পুলিশ সুপার মো. বেলায়েত হোসেনসহ ঊর্ধ্বতন পুলিশ কর্মকর্তারা।
জিয়ার লাশ উদ্ধার করে চুয়াডাঙ্গা সদর হাসপাতালে পাঠানো হয়েছে। এ ঘটনায় মামলা হবে বলে জানিয়েছে পুলিশ।
