
বিএনপির নেতৃত্বাধীন ২০-দলীয় জোটের টানা অবরোধের ১৪তম দিন গতকাল সোমবার ফেনীতে ২০টি পণ্যবাহী ট্রাকসহ ২৫টি যানবাহন ভাঙচুর করেছে অবরোধ-সমর্থকেরা। রাজধানীতে তিনটি বাসে আগুন দিয়েছে দুর্বৃত্তরা। এ ছাড়া শাহবাগে ককটেলের আঘাতে এক বাসচালক আহত হয়েছেন।নারায়ণগঞ্জে আবারও যাত্রীবাহী বাসে আগুন দিয়েছে দুর্বৃত্তরা। বগুড়ায় তিনটি ট্রাকে আগুন ও পত্রিকাবাহী একটি পিকআপে ককটেল হামলা করেছে দুর্বৃত্তরা। রংপুরে আসামি ধরতে পুলিশি অভিযানকালে গুলিবিদ্ধ হয়েছেন জামায়াতের এক নেতা।অবরোধ কর্মসূচির মধ্যে গতকাল ১২ জেলায় সহিংসতার ঘটনা ঘটে। গতকাল রাত সাড়ে ১২টা পর্যন্ত আগুন দেওয়া হয়েছে ১৭টি গাড়িতে। ভাঙচুর করা হয় আরও ৩৪টি। আটক করা হয়েছে কমপক্ষে ২২৯ জনকে।বিভিন্ন গণমাধ্যম ও সাংবাদিকদের ই-মেইলে গতকাল সংবাদ বিজ্ঞপ্তি পাঠিয়ে চট্টগ্রাম বিভাগে আজ মঙ্গলবার ভোর ছয়টা থেকে কাল বুধবার সন্ধ্যা ছয়টা পর্যন্ত টানা ৩৬ ঘণ্টার হরতাল ডেকেছে ২০-দলীয় জোট। বিএনপির চেয়ারপারসন বেগম খালেদা জিয়াকে তাঁর কার্যালয়ে ‘অবরুদ্ধ’ রাখা, চট্টগ্রামসহ দেশব্যাপী ২০ দলের নেতা-কর্মীদের গ্রেপ্তার এবং মামলা দিয়ে হয়রানির প্রতিবাদে এ কর্মসূচি ঘোষণা করা হয়।৫ জানুয়ারির ‘একতরফা’ নির্বাচনের মাধ্যমে গঠিত ক্ষমতাসীন আওয়ামী লীগ সরকারের পদত্যাগের দাবিতে ৬ জানুয়ারি থেকে চলছে অবরোধ। তবে ৪ জানুয়ারি থেকেই শুরু সংঘাতের। এই দিন থেকে গতকাল পর্যন্ত ১৬ দিনে সহিংসতায় নিহত হয়েছেন ২৭ জন। আহত পাঁচ শতাধিক। এ সময়ে আগুন দেওয়া হয় ২৫৬টি যানবাহনে, ভাঙচুর করা হয় অন্তত ৩৪১টি।রাজধানীর চিত্র: গতকাল বেলা দেড়টার দিকে রাজধানীর মতিঝিলে মধুমিতা সিনেমা হলের সামনে জনতা ব্যাংকের ভাড়া করা একটি স্টাফ বাসে অগ্নিসংযোগ করা হয়। রাত পৌনে নয়টার দিকে মিরপুরের কালশীতে পূরবী সিনেমা হলের উল্টো দিকে বিহঙ্গ পরিবহনের একটি বাসে আগুন দেয় দুর্বৃত্তরা। ফায়ার সার্ভিসের দুটি ইউনিট আগুন নিয়ন্ত্রণে আনলেও গাড়িটি পুড়ে যায়। রাত ১২টার দিকে খিলগাঁও ফ্লাইওভারের ওপরে তুরাগ পরিবহনের বাসে দুর্বৃত্তরা অগ্নিসংযোগ করে।রাত সাড়ে আটটার দিকে শাহবাগ মোড়ে মিরপুরগামী ইউনাইটেড পরিবহনের একটি বাসে ককটেল ছুড়ে মারে দুর্বৃত্তরা। এতে বাসচালক রাশেদুল ইসলাম আহত হন। পুলিশ ঘটনাস্থল থেকে নূর মোহাম্মদ নামে এক তরুণকে গুলিবিদ্ধ অবস্থায় আটক করে। শাহবাগ থানার উপপরিদর্শক (এসআই) মো. আবদুল আজিম বলেন, ককটেল মেরে পালানোর সময় নূর মোহাম্মদকে লক্ষ্য করে গুলি ছোড়ে পুলিশ। এতে পায়ে গুলি লেগে পড়ে গেলে পুলিশ তাঁকে ধরে ফেলে। এরপর তাঁকে ঢাকা মেডিকেল কলেজ হাসপাতালে নিয়ে যাওয়া হয়। আবদুল আজিম দাবি করেন, আটক ব্যক্তি ভাসমান ও মাদকাসক্ত।সন্ধ্যা সাড়ে সাতটার দিকে ধানমন্ডি ১৩ নম্বরের তেহারি গলির সামনে একটি কারে আগুন ধরানোর চেষ্টা করেন চার-পাঁচজন যুবক। এ সময় জনতা ধাওয়া করে দুজনকে ধরে পিটুনি দিয়ে পুলিশে সোপর্দ করে। পৌনে আটটার দিকে কুড়িল বিশ্বরোড এলাকায় ককটেল বিস্ফোরণের সময় টহল পুলিশ আন নূর (২০), আমিনুল হাসান শাহীন (২০) নামের দুজনকে হাতেনাতে আটক করে। তাঁরা শিবিরের কর্মী বলে পুলিশ জানিয়েছে। তাঁদের মধ্যে আন নূর চট্টগ্রামের হাটহাজারীর একটি কওমি মাদ্রাসার ছাত্র।ঢাকার বাইরের চিত্রনারায়ণগঞ্জ শহরের চাষাঢ়ায় রোববার রাতে একটি যাত্রীবাহী বাসে আগুন দিয়ে আটজনকে আহত করার পরদিনই গতকাল আরেকটি যাত্রীবাহী বাস ও একটি ট্রাকে আগুন দিয়েছে দুর্বৃত্তরা। গতকাল দুপুর ১২টার কিছু পরে নগরের মাসদাইর গাবতলী এলাকায় এ ঘটনা ঘটে। এ সময় আহত হন বাসের তিন যাত্রী। আহত ব্যক্তিদের নারায়ণগঞ্জ ৩০০ শয্যার হাসপাতালে পাঠানো হয়েছে।প্রত্যক্ষদর্শীরা জানান, আনন্দ পরিবহনের একটি বাস চাষাঢ়া থেকে ঢাকায় যাওয়ার পথে গাবতলী মোড়ে একদল দুর্বৃত্ত এতে হামলা চালায়। তারা বাসে ভাঙচুর শেষে পেট্রল ঢেলে আগুন ধরিয়ে দেয়। একই সময় একটি ট্রাকেও আগুন দেয় তারা।চট্টগ্রামের ২ নম্বর গেট এলাকায় জেলা পুলিশ সুপারের (এসপি) কার্যালয়ের সামনে গত রাত সোয়া আটটার দিকে ককটেলের বিস্ফোরণ ঘটিয়েছে দুর্বৃত্তরা। সন্ধ্যা সাতটার দিকে ডিসি হিলের মূল ফটকের সামনেও ককটেলের বিস্ফোরণ ঘটে।ফেনী শহরের তাকিয়া রোড, ইসলামপুর রোড ও শাখা রোডের পাইকারি বাজার এলাকায় গতকাল ১৫-২০ জন যুবক পণ্যবোঝাই ২০টি ট্রাক, একটি পিকআপ ভ্যান, চারটি অটোরিকশাসহ ২৫টি যানবাহন ভাঙচুর করেছেন। জেলার ঢাকা-চট্টগ্রাম মহাসড়কের লালপুল ও ফতেপুর এলাকায় দুটি ট্রাকেও আগুন দিয়েছে দুর্বৃত্তরা। জেলার বিভিন্ন স্থান থেকে বিএনপি ও ছাত্রদলের পাঁচ কর্মীকে গ্রেপ্তার করে পুলিশ।জাহাঙ্গীরনগর বিশ্ববিদ্যালয়ের উপাচার্যের বাসভবনের সামনে গত রাত নয়টার দিকে ককটেলের বিস্ফোরণ ঘটিয়েছেন দুই যুবক। পরে বাসভবনের নিরাপত্তাকর্মী ও কয়েকজন পথচারী ওয়াসিম আহমেদ নামের এক যুবককে ধরে পুলিশে দেন। তবে এ ঘটনায় জড়িত থাকার কথা অস্বীকার করে ওয়াসিম বলেন, ‘আমি কিছু করিনি। শব্দ শুনে আতঙ্কে দৌড় দিয়েছিলাম। তাই সন্দেহ করে আমাকে ধরা হয়েছে।’ঘটনাস্থল থেকে আরেকটি অবিস্ফোরিত ককটেল উদ্ধার করেছে পুলিশ।বগুড়ায় প্রথম আলোর ছাপাখানার ফটকে পত্রিকাবাহী একটি গাড়ি লক্ষ্য করে ককটেল হামলা করেছে দুর্বৃত্তরা। রোববার রাত দেড়টার দিকে ছাপাখানা থেকে প্রথম আলো পত্রিকা নিয়ে দিনাজপুরগামী একটি পিকআপ ভ্যান বের হওয়ার পরপরই এই ককটেল হামলার ঘটনা ঘটে। বিষয়টি পুলিশকে জানানো হয়েছে।এদিকে গতকাল বিকেল পাঁচটা থেকে রাত আটটা পর্যন্ত তিন ঘণ্টার ব্যবধানে তিনটি ট্রাকে আগুন দিয়েছে দুর্বৃত্তরা। রাত আটটার দিকে মহাসড়কের সাজাপুর-ফুলতলা এলাকায় দাঁড়িয়ে থাকা সবজিবাহী একটি ট্রাকে পেট্রলবোমা ছুড়ে মারা হয়। এর আগে বিকেল পাঁচটার দিকে মহাসড়কের মাটিডালি এলাকায় চালবোঝাই একটি ট্রাকে এবং নিশিন্দারা এলাকায় গ্যারেজে দাঁড়িয়ে থাকা একটি খালি ট্রাকে আগুন ধরিয়ে দেওয়া হয়।যশোরের বকচর এলাকায় গত রোববার বাসে অগ্নিসংযোগের ঘটনায় গতকাল মামলা করেছে পুলিশ। মামলায় ৪১ জনের নাম উল্লেখ করে এবং অজ্ঞাতনামা আরও কয়েকজনকে আসামি করা হয়। এদিকে সাবেক রাষ্ট্রপতি জিয়াউর রহমানের জন্মবার্ষিকীর অনুষ্ঠান থেকে জেলা বিএনপির যুগ্ম সম্পাদক আবদুস সালাম আজাদসহ ১১ নেতা-কর্মীকে আটক করেছে পুলিশ। এ ছাড়া জেলার অন্যান্য স্থানে অভিযান চালিয়ে আরও দুজনকে গ্রেপ্তার করে পুলিশ। চারটি বাড়িতে পুলিশ ভাঙচুর চালিয়েছে বলে অভিযোগ উঠেছে।রংপুরের মিঠাপুকুরের দমদমা ইসলামবাগ এলাকায় গতকাল রাত আড়াইটার দিকে আসামিদের ধরার অভিযানকালে পুলিশের গুলিতে আহত হয়েছেন জামায়াত নেতা বুলবুল আহমেদ (৩৫)। তাঁকে রংপুর মেডিকেল কলেজ হাসপাতালে ভর্তি করা হয়েছে। তিনি দলটির দমদমা শাখার সাধারণ সম্পাদক বলে জানা গেছে। এদিকে পুলিশি অভিযানে বিভিন্ন স্থান থেকে গ্রেপ্তার করা হয়েছে ৩৮ জনকে।গাইবান্ধায় বিএনপি ও জামায়াত-শিবিরের ১৭ নেতা-কর্মীকে গ্রেপ্তার করেছে পুলিশ। গ্রেপ্তারকৃতদের গতকাল আদালতের মাধ্যমে কারাগারে পাঠানো হয়েছে।মানিকগঞ্জের ঢাকা-আরিচা মহাসড়কের মানিকগঞ্জ সদরে রোববার রাতে ও গতকাল ভোরে দুটি যানবাহনে আগুন দিয়েছে দুর্বৃত্তরা। এ ছাড়া মহাসড়কে গাছ ফেলে অবরোধ সৃষ্টি করে অবরোধকারীরা। সিঙ্গাইর উপজেলা থেকে বিএনপির দুই কর্মীকে আটক করে পুলিশ।লক্ষ্মীপুরের কমলনগরে গতকাল সকালে আটটি গাড়ি ভাঙচুর করেছে অবরোধ-সমর্থকেরা। রামগতি-লক্ষ্মীপুর আঞ্চলিক মহাসড়কের চরলরেঞ্চ বাজার ও ফুরকানিয়া মাদ্রাসার অদূরে কবরস্থান এলাকায় এসব ভাঙচুর করা হয়।চট্টগ্রামের পটিয়ায় চট্টগ্রাম-কক্সবাজার মহাসড়কে রোববার রাতে একটি বিয়ের গাড়িতে ককটেল হামলা চালায় দুর্বৃত্তরা। এ সময় চারজন যাত্রী গুরুতর আহত হন। সাতকানিয়ায় ছাত্রশিবিরের পাঁচ কর্মীকে গ্রেপ্তার করে পুলিশ। পুলিশের দাবি, তাঁদের বিরুদ্ধে গাড়িতে অগ্নিসংযোগ ও ভাঙচুর চেষ্টার অভিযোগ রয়েছে।কক্সবাজারের টেকনাফে বিএনপি-জামায়াতের দুই নেতা-কর্মীকে গ্রেপ্তার করেছে পুলিশ।রাজশাহীর মতিহার থানার কাপাসিয়া এলাকায় গত রাতে একটি ট্রাকে আগুন দেওয়া হয়েছে। এ ছাড়া জেলা বিএনপির সভাপতি নাদিম মোস্তফাকে রোববার রাতে রাজধানীর গুলশানের বাসভবন থেকে গ্রেপ্তার করেছে যৌথ বাহিনী।কিশোরগঞ্জের কুলিয়ারচরে যাত্রীবাহী বাসে অগ্নিসংযোগের অভিযোগে উপজেলা বিএনপির কার্যনির্বাহী পরিষদের সদস্য খোকা মিয়া ও আলম মিয়াকে গ্রেপ্তার করা হয়েছে। গতকাল আদালতের মাধ্যমে তাঁদের কারাগারে পাঠানো হয়।জয়পুরহাটের কালাই উপজেলার মোলামগাড়ী বাজারে রোববার সন্ধ্যা সাতটার দিকে হরতাল-সমর্থক ও এর বিরোধীদের মধ্যে সংঘর্ষে কমপক্ষে ১৫ জন আহত হন। পুলিশ ছয়টি ফাঁকা গুলি করে পরিস্থিতি নিয়ন্ত্রণে আনে। পুলিশ ছয় হরতাল-সমর্থককে আটক করেছে।বরিশালের গৌরনদী ও আগৈলঝাড়া থানার পুলিশ বিএনপি-জামায়াতের তিনজনকে গ্রেপ্তার করেছে।চুয়াডাঙ্গার জীবননগরে পুলিশ ও বিজিবির যৌথ অভিযানে ২ নম্বর ওয়ার্ড জামায়াতের সেক্রেটারি আবদুল হাকিমকে গ্রেপ্তার করা হয়েছে।বরগুনায় জেলা বিএনপির সাংগঠনিক সম্পাদক হুমায়ুন হাসানসহ চারজনকে গ্রেপ্তার করে পুলিশ। গ্রেপ্তার হওয়া অন্যরা হলেন জেলা ছাত্রদলের যুগ্ম আহ্বায়ক মুরাদুজ্জামান, জেলা কৃষক দলের সদস্য তোফাজ্জেল হোসেন ও ছাত্রদলের কর্মী মাসুম বিল্লাহ।নোয়াখালী শহরের জামে মসজিদ মোড় এলাকায় গতকাল একটি অটোরিকশায় অগ্নিসংযোগ করেছেন পিকেটাররা। এ ছাড়া বেগমগঞ্জ উপজেলার বাংলাবাজার এলাকায় মুরগির খাবারবাহী একটি ট্রাকে আগুন দিয়েছে দুর্বৃত্তরা। জেলার বিভিন্ন স্থান থেকে বিএনপি-জামায়াতের ১৫ কর্মী-সমর্থককে আটক করে পুলিশ।নড়াইলের লোহাগড়ায় বিএনপি ও যুবদলের দুই নেতাকে আটক করেছে পুলিশ।লালমনিরহাটের হাতীবান্ধা থেকে বিএনপি ও ছাত্রদলের দুই নেতাকে গ্রেপ্তার করে পুলিশ।সাতক্ষীরায় পুলিশের বিশেষ অভিযানে গ্রেপ্তার হয়েছেন বিএনপি-জামায়াতের ১৭ কর্মীসহ ৩৭ জন।মাগুরায় জেলা ছাত্রশিবিরের সভাপতি আলতাফ হোসেনসহ সংগঠনটির ছয় নেতা-কর্মীকে গ্রেপ্তার করেছে পুলিশ।খুলনা নগরের সদর থানা ছাত্রদলের সহসভাপতি খোরশেদ জাহানসহ বিএনপি ও অঙ্গসংগঠনের ৩২ জনকে গ্রেপ্তার করেছে পুলিশ। পুলিশের দাবি, তাঁদের মধ্যে ২৩ জন মামলার আসামি এবং নয়জন বিএনপি ও ছাত্রদলের নেতা-কর্মী।{প্রতিবেদন তৈরিতে সহায়তা করেছেন: নিজস্ব প্রতিবেদক, রাজশাহী, রংপুর, বরগুনা, সাতক্ষীরা ও ভৈরব; যশোর, ফেনী, নোয়াখালী ও খুলনা অফিস; চুয়াডাঙ্গা, জয়পুরহাট, গাইবান্ধা, মানিকগঞ্জ, নারায়ণগঞ্জ, মাগুরা, পাটগ্রাম (লালমনিরহাট), টেকনাফ (কক্সবাজার), সাতকানিয়া ও পটিয়া (চট্টগ্রাম), গৌরনদী (বরিশাল), রামগতি (লক্ষ্মীপুর), লোহাগড়া (নড়াইল) ও জাহাঙ্গীরনগর বিশ্ববিদ্যালয় প্রতিনিধি}
