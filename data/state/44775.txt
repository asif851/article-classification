
বগুড়ার শাজাহানপুর উপজেলা যুবলীগের সদস্য ও মাছ ব্যবসায়ী সাজেদুর রহমানকে (৩৮) রামদা দিয়ে কুপিয়ে এবং হাতুড়ি দিয়ে পিটিয়ে দুই পা থেঁতলে দিয়েছে সন্ত্রাসীরা। গত বুধবার রাত নয়টার দিকে উপজেলার বিব্লক-বিকৃষ্টিয়া সড়কের বুড়িতলা ব্রিজ এলাকায় এ ঘটনা ঘটে।সাজেদুর রহমানকে আশঙ্কাজনক অবস্থায় বগুড়ার শহীদ জিয়াউর রহমান মেডিকেল কলেজ হাসপাতালে ভর্তি করা হয়েছে।হাসপাতালে চিকিৎসাধীন সাজেদুর রহমান জানান, কাবাব খাওয়ার কথা বলে পূর্বপরিচিত একজন তাঁকে ডেকে নিয়ে যায়। এ সময় সন্ত্রাসীরা পরিকল্পিতভাবে তাঁকে রামদা দিয়ে কুপিয়ে জখম করে। পরে জ্ঞান হারিয়ে ফেললে মৃত ভেবে ফেলে রেখে যায়।শাজাহানপুর থানার ভারপ্রাপ্ত কর্মকর্তা (ওসি) আবদুল মান্নান বলেন, রামদা দিয়ে কুপিয়ে ও হাতুড়ি দিয়ে পিটিয়ে সাজেদুরের দুই পা থেঁতলে দেওয়া হয়েছে। পরে পথচারীরা উদ্ধার করে তাঁকে হাসপাতালে পাঠান।
