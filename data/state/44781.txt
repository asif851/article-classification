
নারায়ণগঞ্জ সিটি করপোরেশন নির্বাচনে মেয়র পদে আওয়ামী লীগের মনোনয়ন পেতে আনুষ্ঠানিকভাবে আবেদন করেছেন বর্তমান মেয়র সেলিনা হায়াৎ আইভী। আজ বৃহস্পতিবার রাত নয়টার দিকে আওয়ামী লীগ সভানেত্রী শেখ হাসিনা বরাবর লিখিত আবেদনপত্রে তিনি ওই মনোনয়ন চান। 
আইভীর কাছ থেকে মনোনয়ন গ্রহণ করেছেন আওয়ামী লীগের দপ্তর সম্পাদক আবদুস সোবহান গোলাপ।
আবেদনপত্র জমা দেওয়ার পর সেলিনা হায়াৎ​ আইভী প্রথম আলোকে বলেন, ‘তৃণমূলের জন্য আমি কাজ করেছি। এটা সবাই দেখেছেন। এ জন্য নারায়ণগঞ্জ সিটি করপোরেশন নির্বাচনে মেয়র পদে মনোনয়ন পেতে আওয়ামী লীগ সভানেত্রী প্রধানমন্ত্রী শেখ হাসিনার কাছে লিখিত আবেদন করেছি।’
দলীয় মনোনয়ন পাওয়ার ব্যাপারে কতটা আশাবাদী, এর জবাবে সেলিনা হায়াৎ আইভী বলেন, ‘মনোনয়ন পাওয়ার ব্যাপারে আমি শতভাগ আশাবাদী।’  আওয়ামী লীগের দপ্তর সম্পাদক আবদুস সোবহান গোলাপ বলেন, ‘নারায়ণগঞ্জ সিটি করপোরেশন নির্বাচনে বর্তমান মেয়র সেলিনা হায়াৎ আইভীর আবেদনপত্র পেয়েছি। আগামীকাল শুক্রবার সেটা দলের স্থানীয় সরকার মনোনয়ন বোর্ডের সভায় পেশ করব।’
আগামীকাল শুক্রবার আওয়ামী লীগের স্থানীয় সরকার মনোনয়ন বোর্ডের সভা অনুষ্ঠিত হবে প্রধানমন্ত্রীর সরকারি বাসভবন গণভবনে। প্রধানমন্ত্রীর সভাপতিত্বে এ সভা অনুষ্ঠিত হবে। আওয়ামী লীগের মনোনয়ন বোর্ডের দুজন সদস্য বলেছেন, নারায়ণগঞ্জ সিটি করপোরেশন নির্বাচনে মেয়র পদে প্রার্থী এই সভায় ঠিক করা হবে।
এদিকে নারায়ণগঞ্জ সিটি করপোরেশন নির্বাচনে আওয়ামী লীগের প্রার্থী কে হচ্ছেন—এ নিয়ে দলটির ভেতরে নানা আলোচনা রয়েছে। নারায়ণগঞ্জ মহানগর আওয়ামী লীগ তিনজনের যে প্যানেল তৈরি করেছে, তাতে নাম নেই বর্তমান মেয়র সেলিনা হায়াৎ আইভীর। কিন্তু আওয়ামী লীগের কেন্দ্রীয় একাধিক নেতা বলছেন, স্থানীয় রাজনৈতিক দ্বন্দ্বের কারণে মহানগর না চাইলেও কেন্দ্রীয় নেতৃত্ব আইভীর ব্যাপারে এখনো ইতিবাচক। তবে আইভী বলেছেন, দল চাইলেই তিনি প্রার্থী হবেন, না চাইলে নয়।
আরও পড়ুন: 
আ.লীগের স্থানীয় সরকার মনোনয়ন বোর্ডের সভা কাল দলের সিদ্ধান্তই মেনে নেব স্থানীয় মতই চূড়ান্ত নয়
