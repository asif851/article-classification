
‘হরতালের আওতামুক্ত নিরাপদ শিক্ষাজীবন চাই’ শিরোনামে গতকাল সোমবার বগুড়া প্রেসক্লাবে এক সংবাদ সম্মেলন হয়েছে। এতে রাজনৈতিক দলগুলোর কাছে শিক্ষার্থীদের জীবন ধ্বংস করে এমন কোনো কর্মসূচি না দেওয়ার আহ্বান জানানো হয়েছে।‘আমার অধিকার ক্যাম্পেইন’ ও পেভ-বগুড়ার উদ্যোগে ওই সংবাদ সম্মেলনের আয়োজন করা হয়। এতে লিখিত বক্তব্য পাঠ করেন পেভের ক্যাম্পেইনার সাকিনা আক্তার।লিখিত বক্তব্যে বলা হয়, বিভিন্ন সরকারের সময় হরতালের কারণে দেশের অগণিত শিক্ষার্থীর শিক্ষাজীবন বাধাগ্রস্ত হয়েছে। এ বছরের শেষ প্রান্তে পিএসসি, জেএসসিসহ সব বার্ষিক পরীক্ষা, বিভিন্ন বিদ্যালয়, মাদরাসা ও বিশ্ববিদ্যালয়ে ভর্তির কার্যক্রম মারাত্মকভাবে ক্ষতিগ্রস্ত হচ্ছে। বারবার পরীক্ষার তারিখ পিছিয়ে যাওয়ার কারণে শিক্ষার্থীদের মনে বিরূপ প্রভাব পড়ছে। হরতালের সময় শিশুদের প্রয়োজনীয় সেবা ও নিরাপত্তা নিশ্চিত করা রাষ্ট্রের কর্তব্য। সব ধরনের সহিংসতা থেকে শিশু ও শিক্ষার্থীরা যাতে নিরাপদ থাকে, সেদিকে বিশেষ দৃষ্টি রাখার জন্য সরকার ও রাজনৈতিক দলগুলোর প্রতি আহ্বান জানানো হয়।এতে সংহতি জানান, সুজনের জেলা সভাপতি আল মাহমুদ, বাংলাদেশ ইউনিয়ন পরিষদ চেয়ারম্যান অ্যাসোসিয়েশনের কেন্দ্রীয় সভাপতি আবদুল লতিফ মণ্ডল, বগুড়া প্রেসক্লাবের সভাপতি রেজাউল হাসান,করতোয়ার সহকারী সম্পাদক যাহেদুর রহমান প্রমুখ।
 
