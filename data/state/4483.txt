
কুমিল্লার দাউদকান্দি উপজেলার কানড়া থেকে মেঘনা-গোমতী সেতুর টোলপ্লাজা পর্যন্ত আট কিলোমিটার এলাকায় তীব্র যানজট সৃষ্টি হয়েছে। এতে দুর্ভোগে পড়েছেন যাত্রীরা।
আজ শনিবার সকালে ঢাকা-চট্টগ্রাম মহাসড়কের এই অংশে খুব ধীরগতিতে যান চলাচল করছে। গতকাল শুক্রবার সকাল থেকে এই মহাসড়কের যানজটের সৃষ্টি হয়।
ঢাকাগামী সেবা পরিবহনের বাসের চালক কবির মিয়া বলেন, আট কিলোমিটার পথ পেরোতে পাঁচ ঘণ্টা সময় লেগেছে। এতে ঈদে যাত্রীদের ভোগান্তি হবে।
সরেজমিনে দেখা গেছে, ঘণ্টার পর ঘণ্টা যানজটে আটকা থেকে দুর্ভোগে পড়েছেন যাত্রীরা। স্নাতক পর্যায়ে প্রথম বর্ষের সমাজকর্ম বিভাগের চূড়ান্ত পর্বের পরীক্ষা চলছে। আজ সকালে যানজটের কারণে পরীক্ষার্থীরা হেঁটে চার কিলোমিটার পথ পাড়ি দিয়ে দাউদকান্দির হাসানপুর শহীদ নজরুল সরকারি ডিগ্রি কলেজ কেন্দ্রে পৌঁছান।
দাউদকান্দি উপজেলা স্বাস্থ্য কমপ্লেক্সের চিকিৎসক শারমীন আক্তার বলেন, ‘যানজটের কারণে জরুরি কাজ থাকা সত্ত্বেও ঢাকায় না গিয়ে দাউদকান্দি অবস্থান করছি।’
দাউদকান্দি হাইওয়ে থানার ভারপ্রাপ্ত কর্মকর্তা (ওসি) আবুল কালাম আজাদ বলেন, মেঘনা-গোমতী সেতুর টোলপ্লাজা অনলাইন ওয়েব বেইজড এক্সেল লোড স্কেলে ধীরে ধীরে টিকিট দেওয়া হচ্ছে। এ কারণে এই যানজটের সৃষ্টি হয়েছে।
আরও  পড়ুন...ঢাকা-টাঙ্গাইল মহাসড়কে গাড়ির জট
