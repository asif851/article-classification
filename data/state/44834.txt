
জামালপুরের দেওয়ানগঞ্জ উপজেলায় মুন মিয়া (৩২) নামের এক চালককে গুলি করে হত্যার পর মোটরসাইকেল ছিনতাইয়ের অভিযোগ পাওয়া গেছে। গতকাল শুক্রবার রাতে উপজেলার নয়াপাড়া এলাকায় এ ঘটনা ঘটে।
নিহত মুন মিয়া ইসলামপুর উপজেলার দক্ষিণ চোনা আখরা গ্রামের মো. মোফাজ্জলের ছেলে। তিনি ইসলামপুর-দেওয়ানগঞ্জ সড়কে ভাড়ায় মোটরসাইকেল চালাতেন।
পুলিশ ও স্থানীয় সূত্রে জানা গেছে, আজ শনিবার সকালে নয়াপাড়া এলাকায় চোখে গুলিবিদ্ধ অবস্থায় চালক মনু মিয়াকে রাস্তার পাশে পড়ে থাকতে দেখে স্থানীয় লোকজন। খবর পেয়ে পুলিশ লাশ উদ্ধার করে ময়নাতদন্তের জন্য জামালপুর জেনারেল হাসপাতালের মর্গে পাঠায়।
বকশীগঞ্জ থানার ভারপ্রাপ্ত কর্মকর্তা (ওসি) মোস্তাছিনুর রহমান ঘটনার সত্যতা নিশ্চিত করে বলেন, ‘প্রাথমিকভাবে ধারণা করা হচ্ছে, দুর্বৃত্তরা যাত্রী বেশে মনু মিয়ার মোটরসাইকেল ভাড়া করে। এরপর নয়াপাড়া এলাকায় নিয়ে গুলি করে হত্যার পর তাঁর মোটরসাইকেলটি ছিনতাই করে। দুর্বৃত্তদের ধরতে অভিযান অব্যাহত রয়েছে। এ ঘটনায় থানায় একটি মামলা দায়ের প্রস্তুতি চলছে।
