
গাজীপুরের টঙ্গীর তুরাগতীরে আজ শুক্রবার শুরু হয়েছে বিশ্ব ইজতেমার দ্বিতীয় পর্ব। প্রথম পর্ব শেষে চার দিন বিরতি দিয়ে শুরু হলো এই শেষ পর্ব। আগামী রোববার আখেরি মোনাজাতের মধ্য দিয়ে শেষ হবে এ বছরের বিশ্ব ইজতেমা।
তিন দিনব্যাপী ইজতেমার দ্বিতীয় পর্বে অংশ নিতে গত বুধবার থেকেই মুসল্লিরা ইজতেমা ময়দানে আসতে শুরু করেছেন। আগের পর্বের মতো এই পর্বেও নিরাপত্তাসহ অন্যান্য সব প্রস্তুতি সম্পন্ন হয়েছে বলে জানিয়েছে ইজতেমা আয়োজক কর্তৃপক্ষ ও জেলা প্রশাসন।
বিশ্ব ইজতেমার শীর্ষস্থানীয় মুরব্বি মো. গিয়াস উদ্দিন বলেন, ইজতেমার দ্বিতীয় পর্বে ঢাকাসহ ১৪ জেলার মুসল্লিরা অংশ নেবেন। প্রথম পর্বে ঢাকার একাংশসহ ১৪ জেলার মুসল্লিরা অংশ নেন। দ্বিতীয় পর্বেও বিদেশি মুসল্লিরা অংশ নেবেন।
গাজীপুরের জেলা প্রশাসক দেওয়ান মুহাম্মদ হুমায়ুন কবির বলেন, ‘দ্বিতীয় পর্বেও আমাদের আগের মতো ব্যাপক প্রস্তুতি রয়েছে। নিরাপত্তা জোরদার করা হয়েছে। মুসল্লিরা যাতে ভালোভাবে ইজতেমা শেষে ফিরতে পারেন, সে জন্য সব প্রস্তুতি নেওয়া হয়েছে।’
পুলিশ সুপার মো. হারুন অর রশীদ বলেন, ইজতেমায় দায়িত্ব পালনের জন্য সাত হাজার পুলিশ সদস্য প্রস্তুত রয়েছেন। নেওয়া হয়েছে সাত স্তরের নিরাপত্তাব্যবস্থা। অর্ধশতাধিক সিসি ক্যামেরা দিয়ে ইজতেমা ময়দান এবং এর আশপাশের এলাকা পর্যবেক্ষণ করা হচ্ছে।
মুসল্লিদের জেলাওয়ারি নির্ধারিত স্থান (খিত্তা)ইজতেমা ময়দানকে ২৮টি খিত্তায় ভাগ করা হয়েছে। মুসল্লিরা এসব খিত্তায় যেভাবে অবস্থান নেবেন তা হলো ঢাকা জেলা (১ থেকে ১০ এবং ১৮ ও ১৯ নম্বর খিত্তা), জামালপুর (১১ ও ১২), ফরিদপুর (১৩), কুড়িগ্রাম (১৪), ঝিনাইদহ (১৫), ফেনী (১৬), সুনামগঞ্জ (১৭), চুয়াডাঙ্গা (২০), কুমিল্লা (২১ ও ২২), রাজশাহী (২৩ ও ২৪), খুলনা (২৫ ও ২৭), ঠাকুরগাঁও (২৬) এবং পিরোজপুর (২৮)। 
