
ডিমের দাম অস্বাভাবিক হারে কমে যাওয়ায় মহাসড়কে বিপুল পরিমাণ ডিম ভেঙে প্রতিবাদ জানিয়েছেন রাজশাহীর পোলট্রি খামারিরা। মুরগির বাচ্চা, খাবার ও ওষুধের দাম কমানোর দাবিতে তাঁরা মহাসড়ক অবরোধ করে বিক্ষোভও করেন।
গতকাল শনিবার বেলা ১১টার দিকে রাজশাহী মহানগরের মতিহার থানার মোসলেমের মোড়ে মহাসড়কে এ কর্মসূচি পালন করা হয়।
মানববন্ধনে খামারিরা বলেন, জেলার পবা উপজেলার হরিয়ান ইউনিয়নেই দেড় হাজার মুরগির খামার রয়েছে। এসব খামারে তিন হাজারের মতো শ্রমিক কাজ করছেন। এলাকায় ৬০ জন মুরগির খাবার ও ওষুধের ডিলার আছেন। প্রতিদিন উৎপাদন হচ্ছে আড়াই লাখ ডিম। কিন্তু প্রতিনিয়ত মুরগির বাচ্চা, খাবার ও ওষুধের দাম বৃদ্ধি পেলেও ডিমের দাম না বাড়ায় তাঁরা ক্ষতিগ্রস্ত হচ্ছেন। তাঁরা বলেন, একটি ডিম উৎপাদনে খামারিদের খরচ পড়ছে ৫ টাকা ৫০ পয়সা। আর একটি ডিমের পাইকারি মূল্য ৪ টাকা ৩০ পয়সা। এতে লোকসানের শিকার হচ্ছেন রাজশাহীর খামারিরা।
মানববন্ধন শেষে তাঁরা মহাসড়ক অবরোধ করে প্রায় পাঁচ হাজার ডিম ভেঙে বিক্ষোভ প্রদর্শন করেন। এ সময় প্রায় ১৫ মিনিট মহাসড়কে যান চলাচল বন্ধ থাকে।
 
