
ফরিদপুরের আলফাডাঙ্গা উপজেলায় ফুটবল খেলা দেখতে গিয়ে স্কুল ভবন ধসে একজন নিহত ও ১৭ জন আহত হয়েছেন। আজ শুক্রবার সন্ধ্যা ছয়টার দিকে উপজেলার বানা ইউনিয়নের বেলবানা সরকারি প্রাথমিক বিদ্যালয় প্রাঙ্গণে এ ঘটনা ঘটে।
নিহত ব্যক্তির নাম রুবেল হাদী (৩০)। তিনি বানা ইউনিয়নের দিঘলবানা গ্রামের বাসিন্দা। আহত ব্যক্তিদের মধ্যে তিনজনকে ফরিদপুর মেডিকেল কলেজ হাসপাতালে, দুজনকে বোয়ালমারী উপজেলা স্বাস্থ্য কমপ্লেক্সে এবং বাকিদের স্থানীয় উপজেলা স্বাস্থ্য কমপ্লেক্সে ভর্তি করানো হয়েছে।
এলাকাবাসী জানান, আজ বিকেলে ওই স্কুলমাঠে রায়হান মাস্টার স্মৃতি ফুটবল টুর্নামেন্টের ফাইনাল খেলা চলছিল। খেলায় প্রধান অতিথি হিসেবে উপস্থিত ছিলেন ফরিদপুর-১ আসনের সাংসদ আবদুর রহমান। খেলায় বিপুলসংখ্যক দর্শকের সমাগম ঘটে। দর্শকদের একটি অংশ ওই স্কুলের একটি সেমি পাকা ভবনে বসে খেলা দেখছিল। সন্ধ্যা ছয়টার দিকে ভবনটি ধসে পড়লে হতাহতের ঘটনা ঘটে। ঘটনার পরপরই খেলা বন্ধ হয়ে যায়।
আলফাডাঙ্গা থানার ভারপ্রাপ্ত কর্মকর্তা (ওসি) নাজমুল করিম ঘটনার সত্যতা নিশ্চিত করেছেন।
বেলবানা সরকারি প্রাথমিক বিদ্যালয়ের প্রধান শিক্ষক সেলিনা আক্তার বলেন, ওই ভবনটি পরিত্যক্ত ছিল। তা ছাড়া এ মাঠে খেলা আয়োজনের জন্য স্কুল কর্তৃপক্ষের কাছ থেকে অনুমতি নেওয়া হয়নি।
