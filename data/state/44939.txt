
রাস্তার পাশের ঢালুতে একটি ওষুধের কাগজের কার্টন পড়ে ছিল। রাত আটটার দিকে স্থানীয় কয়েকজনের চোখে পড়ে সেটি। একটু একটু করে এগিয়েও আসেন কয়েকজন। কার্টনের মুখ খুলতেই চোখ পড়ে ফুটফুটে সুন্দর ছোট্ট এক শিশু। একটু খেয়াল করে দেখতেই বোঝা যায়, সদ্য জন্ম নিয়েছিল সে। তবে প্রাণটুকু নেই।
ঘটনাটি ঘটেছে রাজবাড়ীর গোয়ালন্দ উপজেলার দৌলতদিয়া-খুলনা মহাসড়কে। গতকাল শনিবার রাতে মকবুলের দোকান এলাকায় সড়কের পূর্ব পাশের ঢালুতে একটি ওষুধের কার্টনে পাওয়া যায় অজ্ঞাত ওই নবজাতকের লাশ। স্থানীয় কয়েকজন কার্টনটি সড়কের বিপরীত পাশে স্থানীয় মসজিদের কাছে নিয়ে রাখেন। সেখানেই সারা রাত পড়েছিল। আজ রোববার সকালে গোয়ালন্দ ঘাট থানার পুলিশ উদ্ধার করে লাশটি।
স্থানীয় মইনুল হক মৃধাসহ কয়েকজন জানান, আজ ভোরে ফজর নামাজ পড়তে এসে বাক্সের ভেতর থাকা নবজাতকের লাশ চোখে পড়ে কয়েকজনের। খবর পেয়ে সকালেই গোয়ালন্দ ঘাট থানার উপপরিদর্শক (এসআই) সনাতন সরকার ঘটনাস্থলে উপস্থিত হন। সুরতহাল শেষে ময়নাতদন্তের জন্য রাজবাড়ী সদর হাসপাতালের মর্গে পাঠানো হয় নবজাতকের লাশ।  এ ঘটনার সত্যতা নিশ্চিত করে গোয়ালন্দ ঘাট থানার ভারপ্রাপ্ত কর্মকর্তা (ওসি) মির্জা আবুল কালাম আজাদ জানান, হয়তো কেউ মৃত বাচ্চা জন্ম দিয়েছিলেন। পরে মহাসড়কের ঢালুতে এভাবে ফেলে রেখে যান। পুলিশ লাশ উদ্ধারের পর ময়নাতদন্ত শেষে রাজবাড়ীর আঞ্জুমান মফিদুল ইসলামে হস্তান্তর করেছে।
