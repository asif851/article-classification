
বাংলাদেশের স্বাধীনতার বিরোধিতাকারী মোনায়েম খান ১৯৬৭ সালে কোন অধিকার বলে বনানীতে ৫ বিঘা ১৬ ছটাক ভূমি বরাদ্দ পেয়েছিলেন, তা জানতে চেয়েছেন হাইকোর্ট। চার সপ্তাহের মধ্যে সংশ্লিষ্ট ব্যক্তিদের এ বিষয়ে জবাব দিতে বলা হয়েছে।
বিচারপতি ওবায়দুল হাসান ও বিচারপতি কৃষ্ণা দেবনাথের সমন্বয়ে গঠিত হাইকোর্ট বেঞ্চ আজ রোববার এ আদেশ দেন। পাশাপাশি রাজউকের লে-আউট প্ল্যানে থাকা (৫০ ফুট প্রস্থ ও ২০২ ফুট লম্বা) ওখানকার গ্রিন বেল্ট দুই দিনের মধ্যে শনাক্ত করে আদালতে প্রতিবেদন দিতে ঢাকা উত্তর সিটি করপোরেশন ও রাজউককে বলা হয়েছে।
আদালত থেকে বেরিয়ে ঢাকা উত্তর সিটি করপোরেশনের কৌঁসুলি আহসানুল করিম প্রথম আলোকে বলেন, ‘হাইকোর্ট আমাদের কাছে ব্যাখ্যা জানতে চেয়েছিলেন, ব্যাখ্যায় আমরা দেখিয়েছি, গ্রিন বেল্টের জায়গা দখল করে নিয়েছেন মোনায়েম খানের পরিবারের সদস্যরা। হাইকোর্ট ইতিপূর্বে স্থগিতাদেশ দিয়েছিলেন। তবে রাস্তার ব্যাপারে কোনো স্থগিতাদেশ ছিল না। এ বিষয়টি আদালতে জানানোর পর আদালত আজ এ আদেশ দিয়েছেন।’
