

জার্মানির বার্লিনে অনুষ্ঠিত আইটিবি-বার্লিন-২০১৫ মেলায় বেস্ট ফিল্ম মেকিং (সেরা চলচ্চিত্র নির্মাণ) বিভাগে ‘ডায়মন্ড অ্যাওয়ার্ড’ জিতেছে বাংলাদেশের টেলিভিশন কমার্শিয়াল (টিভিসি) ‘বিউটিফুল বাংলাদেশ-ল্যান্ড অব স্টোরিজ’।
বাংলাদেশ পর্যটন বোর্ডের (বিটিবি) জনসংযোগ কর্মকর্তা আকতার আহমেদ আজ রোববার দুপুরে প্রথম আলোকে এ তথ্য জানান। তিনি বলেন, বাংলাদেশের পর্যটনের ওপর ২০১৪ সালে এই টিভিসিটি নির্মাণ করেছিল বিটিবি। এই পুরস্কার বাংলাদেশের জন্য একটি বড় অর্জন বলে মন্তব্য করেন তিনি।পর্যটন বোর্ড জানিয়েছে, ৫ মার্চ সাবেক পর্যটনমন্ত্রী ও বর্তমান বেসামরিক বিমান পরিবহন ও পর্যটনবিষয়ক সংসদীয় কমিটির সভাপতি মুহাম্মদ ফারুক খানের হাতে পুরস্কারটি তুলে দেওয়া হয়। অনুষ্ঠানে বেসামরিক বিমান ও পর্যটনবিষয়ক মন্ত্রণালয়ের অতিরিক্ত সচিব আবু হেনা রহমাতুল মুনিম, বাংলাদেশ পর্যটন করপোরেশনের চেয়ারম্যান অপরূপ চৌধুরী ও বিটিবির পরিচালক অঞ্জলি রানী চক্রবর্তী উপস্থিত ছিলেন।

