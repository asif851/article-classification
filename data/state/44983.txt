
মুন্সিগঞ্জের গজারিয়া উপজেলার ভাটেরচর এলাকায় আকিজ গ্রুপের অঙ্গপ্রতিষ্ঠান আফিল পেপার মিলে গতকাল বৃহস্পতিবার সকালে অগ্নিকাণ্ডের ঘটনা ঘটেছে। মুহূর্তে আগুন পুরো কারখানায় ছড়িয়ে পড়ে। আগুন নিয়ন্ত্রণ করতে গিয়ে ফায়ার সার্ভিসের একজন কর্মী আহত হয়েছেন।খবর পেয়ে ঢাকার ডেমরা ও কুমিল্লার দাউদকান্দি ফায়ার সার্ভিসের ছয়টি ইউনিট দুর্ঘটনাস্থলে যায়। প্রায় দুই ঘণ্টা চেষ্টা চালিয়ে আগুন নিয়ন্ত্রণে আনে।দাউদকান্দি ফায়ার সার্ভিসের স্টেশন কর্মকর্তা আবদুল মান্নান প্রথম আলোকে বলেন, ‘আগুন নিয়ন্ত্রণ করতে গিয়ে পারভেজ মৃধা নামের আমাদের একজন কর্মী আহত হয়েছেন। তাঁকে উপজেলা স্বাস্থ্য কমপ্লেক্সে ভর্তি করা হয়েছে।’জানতে চাইলে কারখানার ব্যবস্থাপক (প্রশাসন) সুদীপ্ত বিকাশ চাকমা বলেন, ‘কারখানার ভেতরে বৈদ্যুতিক শর্টসার্কিট থেকে অগ্নিকাণ্ডের ঘটনা ঘটেছে বলে প্রাথমিকভাবে আমরা ধারণা করছি। আগুনে ক্ষয়ক্ষতির পরিমাণ তাৎক্ষণিকভাবে নিরূপণ করা সম্ভব হয়নি।’উপজেলা নির্বাহী কর্মকর্তা (ইউএনও) সাইফুল ইসলাম বলেন, গজারিয়া ও পার্শ্ববর্তী সোনারগাঁ উপজেলা শিল্পকারখানাসমৃদ্ধ এলাকা হলেও এখানে কোনো ফায়ার সার্ভিস স্টেশন নেই। এ কারণে অগ্নিকাণ্ডের ঘটনা ঘটলে দ্রুত তা নিয়ন্ত্রণ করা যায় না। এতে ক্ষয়ক্ষতির পরিমাণ বেড়ে যায়।
