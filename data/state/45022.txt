
কারাবন্দী বিএনপি চেয়ারপারসন খালেদা জিয়ার সঙ্গে দেখা করবেন দলটির মহাসচিব মির্জা ফখরুল ইসলাম আলমগীর। আজ বৃহস্পতিবার বেলা তিনটায় কারাগারে যাবেন তিনি।
বিএনপির চেয়ারপারসনের প্রেস উইংয়ের কর্মকর্তা শায়রুল কবির খান এ তথ্য জানান।
শায়রুল কবির খান প্রথম আলোকে বলেন, দলের চেয়ারপারসন খালেদা জিয়ার সঙ্গে দেখা করার জন্য মহাসচিব মির্জা ফখরুল ইসলাম কারাগারে যাবেন। চেয়ারপারসনের সঙ্গে দেখা করার জন্য কারা কর্তৃপক্ষ অনুমোদন দিয়েছে।
এর আগে ৭ মার্চ খালেদা জিয়ার সঙ্গে দেখা করতে গিয়েছিলেন বিএনপির নেতারা। সেবার দলীয় প্রধানের সঙ্গে দেখা করতে কারাগারে গিয়েছিলেন বিএনপির মহাসচিব মির্জা ফখরুল ইসলাম আলমগীর, স্থায়ী কমিটির সদস্য খন্দকার মোশাররফ হোসেন, মওদুদ আহমদ, জমির উদ্দিন সরকার, আবদুল মঈন খান, মির্জা আব্বাস, আমীর খসরু মাহমুদ চৌধুরী এবং বিএনপি চেয়ারপারসনের একান্ত সচিব এ বি এম আবদুস সাত্তার।
প্রথমবার দেখা করার পর মির্জা ফখরুল ইসলাম আলমগীর বলেছিলেন, ‘কোনো উসকানিতে পা না দিয়ে সম্পূর্ণ শান্তিপূর্ণ আন্দোলন করতে দেশনেত্রী খালেদা জিয়া আমাদের সুনির্দিষ্টভাবে বলে দিয়েছেন।’ তিনি বলেন, দলের চেয়ারপারসন খালেদা জিয়া গণমাধ্যমের মাধ্যমে দেশবাসীকে জানিয়ে দিতে বলেছেন, তিনি ভালো আছেন। তিনি দেশের জন্য, গণতন্ত্রের জন্য যেকোনো ত্যাগ স্বীকার করতে প্রস্তুত রয়েছেন।
প্রসঙ্গত, সরকারি টাকা আত্মসাতের অভিযোগে জিয়া অরফানেজ ট্রাস্ট দুর্নীতি মামলায় বিএনপি চেয়ারপারসন খালেদা জিয়াকে পাঁচ বছরের কারাদণ্ড দিয়েছেন আদালত। গত ৮ ফেব্রুয়ারি ঢাকার বিশেষ জজ আদালত-৫-এর বিচারক মো. আখতারুজ্জামান ওই রায় ঘোষণা করেন। এরপর থেকে খালেদা জিয়া ওই কারাগারে রয়েছেন।
