
রাজধানীর বাংলামোটর এলাকায় রাহাত টাওয়ারের নবম তলায় আজ সোমবার সকালে আগুন লাগে। খবর পেয়ে ফায়ার সার্ভিসের পাঁচটি ইউনিট ঘটনাস্থলে গিয়ে আগুন নিয়ন্ত্রণে আনে। এতে কোনো হতাহতের ঘটনা ঘটেনি।
ফায়ার সার্ভিসের নিয়ন্ত্রণকক্ষ থেকে জানানো হয়, আজ সকাল সাতটা ৫০ মিনিটের দিকে ১৩ তলা ভবনের নবম তলায় অবস্থিত পেট্রয়েট ট্রেড করপোরেশন লিমিটেড নামের একটি প্রতিষ্ঠানে আগুন লাগে। এ সময় ভবনের ছাদ থেকে ধোঁয়া বের হতে দেখা যায়।
খবর পেয়ে ফায়ার সাভিসের সদর দপ্তর থেকে তিনটি এবং তেজগাঁও স্টেশন থেকে দুটি ইউনিট ঘটনাস্থলে যায়। সকাল আটটা ৪০ মিনিটে আগুন পুরোপুরি নেভানো সম্ভব হয়। ফায়ার সার্ভিস জানিয়েছে, বৈদ্যুতিক শর্টসার্কিট থেকে এ আগুন লাগে।
ফায়ার সার্ভিসের নিয়ন্ত্রণকক্ষের ভারপ্রাপ্ত কর্মকর্তা (ওসি) কাজী  নজমুজ্জামান  জানান, ভবনের নবম তলায় চাল, ডাল, আটাসহ বিভিন্ন মনোহারি পণ্য ছিল। আগুনে প্রায় এক লাখ টাকার ক্ষয়ক্ষতি হয়েছে। উদ্ধার করা হয়েছে প্রায় ১০ লাখ টাকার সামগ্রী।
ফায়ার সার্ভিসের পরিচালক (অপারেশন) মেজর মাহবুবুর রহমান প্রথম আলো ডটকমকে জানান, ভবনটির নকশায় ত্রুটি রয়েছে। এখানে একটি মাত্র সিঁড়ি। তাই ফায়ার সার্ভিসের কর্মীদের নবম তলায় পৌঁছাতে বেগ পেতে হয়েছে। এ ছাড়া ভবনে অগ্নিনির্বাপণের কোনো ব্যবস্থা ছিল না বলেও জানান তিনি।
