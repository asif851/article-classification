
বিএনপির স্থায়ী কমিটির সদস্য লে. জেনারেল (অব.) মাহবুবুর রহমান বলেছেন, বিএনপি রাষ্ট্রক্ষমতায় এলে ২৫ ফেব্রুয়ারি ‘শহীদ সেনা দিবস’ হিসেবে পালন করা হবে।
আজ রোববার সকালে বনানী সামরিক কবরস্থানে বিডিআর বিদ্রোহে নিহত ব্যক্তিদের কবরে শ্রদ্ধা জানানো শেষে মাহবুবুর রহমান এ মন্তব্য করেন। তিনি বলেন, আজ থেকে নয় বছর আগে পিলখানায় বিডিআর সদর দপ্তরে অত্যন্ত নৃশংস হত্যাকাণ্ড সংগঠিত হয়েছে। বিশ্ব ইতিহাসেও এমন দৃষ্টান্ত বিরল। বাংলাদেশের ইতিহাসে কলঙ্কজনক এমন ঘটনা আর ঘটেনি।
বিএনপির স্থায়ী কমিটির সদস্য মাহবুবুর রহমান বলেন, ‘এই যে হত্যাকাণ্ড, এটা তো এমনি হয়নি। আমি মনে করি, এর পেছনে একটা চক্রান্ত ছিল। তারা বাংলাদেশকে অস্থিতিশীল করতে চেয়েছিল। নিরাপত্তায় আঘাত হানতে চেয়েছিল। সেনাবাহিনীকে ধ্বংস করতে চেয়েছিল। আমরা শোকাহত চিত্তে এখানে এসেছি।’
মাহবুবুর রহমান বলেন, এই ঘটনার নেপথ্যে কে বা কারা জড়িত ছিল, তা এখনো বেরিয়ে আসেনি। অনেকেই অভিযুক্ত হয়েছেন। তাঁদের শাস্তি হয়েছে। মৃত্যুদণ্ড হয়েছে, ফাঁসিও হয়েছে। আরও যাঁরা এই ঘটনায় অভিযুক্ত, তাঁরা এখনো দণ্ডিত হননি। এগুলোর একটি সমাধান প্রয়োজন।
এ সময় বিএনপির ভাইস চেয়ারম্যান মেজর (অব.) হাফিজ উদ্দিন আহমেদ বলেন, এখন পর্যন্ত বিডিআর বিদ্রোহের বিচারের রায় কার্যকর হয়নি। সেদিন যাঁরা গুলি চালিয়েছিলেন, তাঁদের হয়তো বিচার হয়েছে। কিন্তু এই ষড়যন্ত্রের পেছনে যারা রয়েছে, যারা এই নীলনকশা করে দেশপ্রেমিক সেনাদের হত্যা করেছে, তাদের বিচার হয়নি।
বিএনপির ভাইস চেয়ারম্যান আলতাফ হোসেন চৌধুরী, কল্যাণ পার্টির চেয়ারম্যান মেজর জেনারেল (অব.) সৈয়দ মুহাম্মদ ইবরাহিম, বিএনপির নির্বাহী কমিটির সদস্য মিজানুর রহমান প্রমুখ এ সময় উপস্থিত ছিলেন।
