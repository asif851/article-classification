
প্রধানমন্ত্রী শেখ হাসিনা আজ রোববার রাজধানীর কুড়িল উড়ালসেতু (ফ্লাইওভার) উদ্বোধন করেছেন। দুপুর পৌনে ১২টার দিকে সেতুটি উদ্বোধন করার পরপরই সর্বসাধারণের জন্য এটি খুলে দেওয়া হয়। আশা করা হচ্ছে, এর ফলে সংশ্লিষ্ট এলাকায় যানজট তুলনামূলকভাবে কমে যাবে। এটি ঢাকা-সিলেট, ঢাকা-ময়মনসিংহ ও ঢাকা-চট্টগ্রাম মহাসড়কে সংযোগ সেতু হিসেবেও কাজ করবে।কর্মকর্তারা বলছেন, কুড়িল উড়ালসেতুর উদ্বোধন হলেও এর চারটি লুপের মধ্যে একটি, দুটি ফুটওভারব্রিজ ও লেকের শেষ পর্যায়ের কাজ ও সৌন্দর্যবর্ধনের কাজ এখনো বাকি রয়েছে। এগুলো ডিসেম্বরের মধ্যে শেষ হতে পারে বলে জানানো হয়। এই সেতু দিয়ে নিরবচ্ছিন্নভাবে পূর্বাচল থেকে প্রগতি সরণি হয়ে রামপুরা, বনানী, নিকুঞ্জ ও উত্তরা আবাসিক এলাকায় একমুখী যান চলাচল করবে। রাজউকের নিজস্ব অর্থায়নে ২০১০ সালে এই উড়ালসেতুর কাজ শুরু হয়।৩ দশমিক ১ কিলোমিটার দীর্ঘ এই সেতু নির্মাণ করতে ব্যয় হয়েছে ৩০৩ কোটি টাকা।
