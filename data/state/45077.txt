
সিলেটে সাবেক ব্রিটিশ হাইকমিশনার আনোয়ার চৌধুরীর ওপর গ্রেনেড হামলা মামলায় ফাঁসির দণ্ড পাওয়া আসামি হরকাতুল জিহাদ নেতা মুফতি আবদুল হান্নানকে কাশিমপুর কারাগারে মৃত্যু পরোয়ানা পড়ে শোনানো হয়েছে।মঙ্গলবার রাতে কাশিমপুর হাইসিকিউরিটি কেন্দ্রীয় কারাগারের সিনিয়র জেল সুপার মো. মিজানুর রহমান মৃত্যু পরোয়ানা পড়ে শোনানোর কথা নিশ্চিত করেছেন। তিনি বলেন, আইন অনুযায়ী পরবর্তী পদক্ষেপ নেওয়া হবে।গত বছরের ৭ ডিসেম্বর মৃত্যুদণ্ডাদেশ বহাল রেখে হাই কোর্টের দেওয়া রায়ের বিরুদ্ধে মুফতি হান্নানসহ তিন জঙ্গির আপিল শুনানির পর তা খারিজ করেন প্রধান বিচারপতি এস কে সিনহার নেতৃত্বাধীন বেঞ্চ। যাবজ্জীবন কারাদণ্ডপ্রাপ্ত অপর দুই আসামি আপিল না করায় তাদের আগের রায়ই বহাল রয়েছে।২০০৪ সালের ২১ আগস্ট প্রধানমন্ত্রী শেখ হাসিনাকে হত্যাচেষ্টাসহ হরকাতুল জিহাদের ১৩টি নাশকতামূলক ঘটনায় শতাধিক ব্যক্তিতে হত্যার পেছনের মূল ব্যক্তি বলে মনে করা হয় মুফতি হান্নানকে।প্রসঙ্গত গত ১৭ জানুয়ারি আপিল বিভাগের ৬৫ পৃষ্ঠার পূর্ণাঙ্গ রায়টি প্রকাশ করা হয়। এখন আসামিরা রায় পুনর্বিবেচনার আবেদন করতে পারবেন। সেটিও খারিজ হলে রাষ্ট্রপতির কাছে প্রাণভিক্ষা চাইতে পারে আসামিরা। তবে রাষ্ট্রপতি প্রাণভিক্ষার আবেদন খারিজ হলে রায় কার্যকরে আর কোনো বাধা থাকবে না।
