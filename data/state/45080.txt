
মাদারীপুরের শিবচর উপজেলার উৎরাইল হাট থেকে বিপুল পরিমাণ অবৈধ সুন্দরী কাঠ উদ্ধার করেছে কোস্টগার্ড।
পরে কাঠগুলো ১০টি ট্রাকে ভরে কোস্টগার্ডের সদস্যরা খুলনার উদ্দেশে নিয়ে যান। 
কোস্টগার্ড ও হাট সূত্র জানায়, দীর্ঘদিন ধরে উৎরাইল হাটে অবৈধভাবে সুন্দরী কাঠ কেনাবেচা হচ্ছে।
গোপন সংবাদের ভিত্তিতে গত সোমবার দিবাগত রাত থেকে কোস্টগার্ডের অধিনায়ক লে. মুজাহিদুর রহমানের নেতৃত্বে ২১ সদস্যের একটি দল হাটের ১২টি দোকানে অভিযান শুরু করে। গতকাল মঙ্গলবার সকাল পর্যন্ত অভিযান চলে। এ সময় ১০ ট্রাক সুন্দরী কাঠ উদ্ধার করা হয়। 
শিবচর থানার ভারপ্রাপ্ত কর্মকর্তা (ওসি) এ কে এম মাসুদ খান বলেন, ‘আমি শুনেছি কোস্টগার্ডের সদস্যরা উৎরাইল হাট থেকে সুন্দরী কাঠ উদ্ধার করে নিয়ে গেছে। তবে এ ব্যাপারে আমাদের থানায় কিছু জানানো হয়নি।’  
