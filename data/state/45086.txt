

চলমান রাজনৈতিক কর্মসূচির মধ্যেও ঢাকা শহরের পরিস্থিতি স্বাভাবিক রয়েছে বলে দাবি করেছেন ঢাকা মহানগর পুলিশের (ডিএমপি) কমিশনার আছাদুজ্জামান মিয়া। আজ রোববার সকালে রাজধানীর মতিঝিলের বক চত্বরে ডিএমপির সচেতনতামূলক কার্যক্রমের উদ্বোধনী অনুষ্ঠানে তিনি এ দাবি করেন। রাজনৈতিক কর্মসূচিতে নাশকতার বিরুদ্ধে সচেতনতামূলক কার্যক্রম গ্রহণ করেছে ডিএমপি।ডিএমপির কমিশনার বলেন, ঢাকা শহরে প্রতিদিন ৩০ লাখ গাড়ি চলাচল করে। এর মধ্যে গড়ে তিনটি গাড়িতে হামলা হয়। এই হামলার মাধ্যমে মনস্তাত্ত্বিক ভয় সৃষ্টি করা হয়েছে। এটা রাজনৈতিক কর্মসূচি নয়, সন্ত্রাসী কর্মকাণ্ড।আসন্ন এসএসসি পরীক্ষা প্রসঙ্গে আছাদুজ্জামান মিয়া বলেন, পরীক্ষার্থীদের নিরাপত্তা নিশ্চিত করতে কেন্দ্র এলাকায় নিবিড় টহলের ব্যবস্থা করা হবে। তিনি বলেন, ‘আমি বিনয়ের সঙ্গে বলতে চাই, নিরাপত্তা বিঘ্নকারীদের কঠোর হস্তে দমন করা হবে।’ আইনশৃঙ্খলা বজায় রাখতে জনগণের সাহায্য চেয়েছেন তিনি।আগামীকাল সোমবার থেকে এসএসসি ও সমমানের পরীক্ষা শুরু হওয়ার কথা রয়েছে।
