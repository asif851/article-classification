
গাজীপুর পুলিশ সুপার কার্যালয়ে ২০০৯ সালে সংবাদ সম্মেলনে বোমা হামলা মামলায় ফাঁসির আদেশ পাওয়া নিষিদ্ধ ঘোষিত জঙ্গি সংগঠন জেএমবির সদস্য মামুনুর রশিদ ওরফে জাহিদকে মৃত্যুদণ্ডের সাজা কমিয়ে যাবজ্জীবন দিয়েছেন হাইকোর্ট।বিচারপতি এম ইনায়েতুর রহিম ও বিচারপতি আমির হোসেনের সমন্বয়ে গঠিত হাইকোর্ট বেঞ্চ আজ বৃহস্পতিবার এ রায় দেন।
ডেপুটি অ্যাটর্নি জেনারেল শেখ এ কে এম মনিরুজ্জামান কবীর প্রথম আলোকে বলেন, ফাঁসির রায়ের বিরুদ্ধে মামুনুর রশিদের আপিল ও ডেথ রেফারেন্সের চূড়ান্ত নিষ্পত্তি করে রায় দিয়েছেন হাইকোর্ট। রায়ে মামুনুর রশিদকে যাবজ্জীবন কারাদণ্ডাদেশ দিয়েছেন আদালত।
২০০৯ সালের ২০ ফেব্রুয়ারি মামুনুর রশিদকে পাঁচটি তাজা গ্রেনেড ও বোমা তৈরির সরঞ্জামসহ আটক করে টঙ্গী থানার পুলিশ। পরে তাঁকে হাতকড়া পরিয়ে গাজীপুর পুলিশ সুপার কার্যালয়ে সংবাদ সম্মেলনে আনা হয়। সংবাদ সম্মেলন চলাকালে হাতকড়া পরা অবস্থায় মামুনুর রশিদ টেবিলে থাকা একটি গ্রেনেড বিস্ফোরণ ঘটান। এতে পুলিশ কর্মকর্তা, সাংবাদিকসহ ১৩ জন আহত হন। ওই ঘটনায় করা মামলায় ২০১২ সালের ১৩ মার্চ মামুনুর রশিদকে ফাঁসির আদেশ দেন ঢাকার দ্রুত বিচার ট্রাইব্যুনাল-৪।
হাইকোর্ট রায়ে মন্তব্য করেছেন, পুলিশ সুপার কার্যালয়ের সম্মেলন কক্ষে বোমা বা গ্রেনেডসহ মামুনুর রশিদকে হাজির করে সংবাদ সম্মেলন করা ছিল দায়িত্বজ্ঞানহীন কাজ।
রায়ের পর্যবেক্ষণে বলা হয়, কোনো আসামিকে আদালতে হাজির করার আগে প্রচার বা প্রদর্শনের উদ্দেশ্যে গণমাধ্যমে উপস্থিত করা থেকে আইনশৃঙ্খলা রক্ষাকারী বাহিনী যেন বিরত থাকে সে জন্য পুলিশের মহাপরিদর্শক প্রয়োজনীয় পদক্ষেপ নেবেন।
