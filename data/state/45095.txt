
ঝিনাইদহের কোটচাঁদপুর উপজেলার বিভিন্ন স্থানে অভিযান চালিয়ে বিএনপি ও জামায়াতের ২০ কর্মীকে আটক করেছে পুলিশ। পুলিশ জানায়, তাদের বিরুদ্ধে সরকারি কাজে বাধাদান, ভোটকেন্দ্রে হামলা, নাশকতাসহ বিভিন্ন অভিযোগ রয়েছে।আটক ব্যক্তিদের মধ্যে রয়েছেন পাশপাতিলা গ্রামের রানু মিয়া, বলাবাড়িয়া গ্রামের মোশারফ হোসেন, আবদুল মুজিদ, আজিজুল ইসলাম, নজরুল ইসলাম, খোকন মিয়া, খলিলুর রহমান, মশিয়ার রহমান, গোলাম মোস্তফাসহ ২০ জন। এঁদের মধ্যে ১৫ জন বিএনপির কর্মী। অন্যরা জামায়াতের কর্মী বলে জানা গেছে।উপজেলা বিএনপির সভাপতি সিরাজুল ইসলাম দাবি করেন, ক্ষমতাসীনদের নির্দেশে বিএনপির নেতা-কর্মীদের আটক করা হয়েছে।পুলিশ জানায়, গত শনিবার রাতে কোটচাঁদপুরের বলাবাড়িয়া, কাগমারি ও পাশপাতিলা এলাকায় অভিযান চালিয়ে প্রথমে ৪৭ জনকে আটক করা হয়। পরে অভিযোগ আছে এমন ২০ জনকে আটকে রেখে অন্যদের ছেড়ে দেওয়া হয়েছে।
