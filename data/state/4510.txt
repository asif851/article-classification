
পররাষ্ট্রমন্ত্রী দীপু মনি বলেছেন, ‘তিস্তা চুক্তির বিষয়ে ভারতের প্রধানমন্ত্রী আমাদের আশ্বস্ত করেছেন। তাঁর সরকার বাংলাদেশের সঙ্গে চুক্তির বিষয়ে অঙ্গীকারবদ্ধ। বিষয়টি নিয়ে ভারতের রাজনৈতিক দলগুলোর সঙ্গেও আলোচনা হয়েছে। তারাও ইতিবাচক সাড়া দিয়েছে।’আজ সোমবার বিকেলে চাঁদপুরে এক সফরে গিয়ে সাংবাদিকদের প্রশ্নের জবাবে দীপু মনি এসব কথা বলেন। তিনি বিকেলে চাঁদপুর জেলা আওয়ামী আইনজীবী পরিষদের দ্বিবার্ষিক সম্মেলন ও চাঁদপুর পৌর আওয়ামী লীগ আয়োজিত ইফতার মাহফিলে প্রধান অতিথি হিসেবে যোগ দেন।দীপু মনি বলেন, তিস্তা চুক্তি নিয়ে যারা আগে কখনো উদ্যোগ নেয়নি, তারাই আজকে সমালোচনা করছে। তিস্তা চুক্তির ব্যাপারে বর্তমান সরকার সব ধরনের উদ্যোগ নিয়েছে এবং বর্তমান সরকারের মেয়াদেই তা সম্পন্ন হবে বলে আশাবাদ ব্যক্ত করেন তিনি।পররাষ্ট্রমন্ত্রী আরও বলেন, যারা তিস্তা চুক্তিকে ব্যর্থতা হিসেবে দেখতে চায়, তারা কখনো এই বিষয়ে উদ্যোগ নেয়নি। অথচ এই বিষয়ে উদ্যোগ নিয়ে অনেক দূর এগিয়ে যাওয়াকে তারা যে ব্যর্থতা বলছে, তা ঠিক নয়।ভারত সফর প্রসঙ্গে সমালোচকদের উদ্দেশে মন্ত্রী বলেন, ‘নেতিবাচক দিক না দেখে ইতিবাচক দিকগুলোও দেখুন। বর্তমান সরকারের অনেক ইতিবাচক দিক রয়েছে। অথচ ওই সব বিষয় নিয়ে আপনারা কোনো আলোচনা করেন না।’
