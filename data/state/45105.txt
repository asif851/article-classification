
বিচারাধীন কোনো বিষয় নিয়ে বক্তব্য না দিতে সবার প্রতি অনুরোধ জানিয়েছেন আইনমন্ত্রী আনিসুল হক। আজ মঙ্গলবার সচিবালয়ে এক সংবাদ সম্মেলনে সাংবাদিকদের প্রশ্নের জবাবে তিনি এ কথা বলেন। জামায়াত নেতা মীর কাসেম আলীর ফাঁসির দণ্ড বহাল রাখার পর প্রতিক্রিয়া জানাতে এই সংবাদ ব্রিফিংয়ের আয়োজন করা হয়। আইনমন্ত্রী বলেন, ‘সবার কাছে বিনীত অনুরোধ থাকবে, সুপ্রিম কোর্ট একটি প্রতিষ্ঠান। এখানকার বিচারপতিগণ সেই প্রতিষ্ঠানের অংশ। যখন আদালতের কোনো বিষয় তাঁদের নিয়ন্ত্রণে থাকে, সেসব বিচারাধীন বিষয় নিয়ে বক্তব্য দেওয়া ঠিক নয়। এতে এই প্রতিষ্ঠানের সম্মান ক্ষুণ্ন হয়। এই প্রতিষ্ঠানের সম্মান ক্ষুণ্ন হলে দেশের সম্মান ক্ষুণ্ন হয়।’  আরেক প্রশ্নের জবাবে আইনমন্ত্রী বলেন, ‘দেশের বিচার বিভাগের স্বাধীনতা বর্তমান সরকারের আমলে দৃঢ় হয়েছে। বিচার বিভাগে তারা কোনো হস্তক্ষেপ করে না বা চাপ দেয় না।’ তবে দুই মন্ত্রীকে আদালতের ‘রুল-নিশি’ জারির বিষয়ে আইনমন্ত্রী কোনো মন্তব্য করতে রাজি হননি। তিনি বলেন, ‘বিচারাধীন বিষয় নিয়ে তিনি আগেও কখনো মন্তব্য করেননি এখনো করবেন না।’ আজ সকালে খাদ্যমন্ত্রী কামরুল ইসলাম ও মুক্তিযুদ্ধবিষয়ক মন্ত্রী আ ক ম মোজাম্মেল হককে তলব করেছেন সুপ্রিম কোর্টের আপিল বিভাগ। এই দুজনের বিরুদ্ধে কেন আদালত অবমাননার অভিযোগে ব্যবস্থা নেওয়া হবে না, তা জানতে চেয়েছেন দেশের সর্বোচ্চ আদালত।  সংবাদ ব্রিফিংয়ে আইনমন্ত্রী মীর কাসেম আলীর ফাঁসির রায় বহাল থাকায় সন্তোষ প্রকাশ করেন। তিনি বলেন, ‘তাঁরা যদি রিভিউ পিটিশন দাখিল না করেন, তাহলে রায় কার্যকরের ব্যবস্থা গ্রহণ করা হবে। আর রিভিউ পিটিশন করলে শুনানি শেষে যে রায় হবে সে অনুযায়ী ব্যবস্থা গ্রহণ করা হবে।’
