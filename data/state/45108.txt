
প্রায় এক যুগ পর গতকাল রোববার রাজবাড়ীর গোয়ালন্দ উপজেলা আওয়ামী লীগের ত্রিবার্ষিক সম্মেলন অনুষ্ঠিত হয়েছে। একই দিনে নড়াইলের লোহাগড়া পৌর আওয়ামী লীগেরও সম্মেলন হয়েছে।গোয়ালন্দ আওয়ামী লীগের কয়েকজন নেতা-কর্মী জানান, কাউন্সিলরদের ভোটে মো. নুরুজ্জামান মিয়া সভাপতি ও মো. নুরুল ইসলাম মণ্ডল সাধারণ সম্পাদক নির্বাচিত হয়েছেন। গোয়ালন্দ বাজার শহীদ মুক্তিযোদ্ধা মহিউদ্দিন আনছার ক্লাব চত্বরে সম্মেলনের প্রথম অধিবেশনে সভাপতিত্ব করেন উপজেলা আওয়ামী লীগের সভাপতি ও উপজেলা পরিষদের সাবেক চেয়ারম্যান হাসান ইমাম চৌধুরী। এতে প্রধান অতিথি ছিলেন আওয়ামী লীগের কেন্দ্রীয় কমিটির সাংগঠনিক সম্পাদক আহম্মদ হোসেন। বক্তব্য দেন আওয়ামী লীগের কেন্দ্রীয় উপকমিটির সহসম্পাদক সৈয়দ ফজলুর রহমান, জেলা আওয়ামী লীগের সাধারণ সম্পাদক ও রাজবাড়ী-১ আসনের সাংসদ কাজী কেরামত আলী, সংরক্ষিত আসনের নারী সাংসদ কামরুন্নাহার চৌধুরী প্রমুখ।সম্মেলনের দ্বিতীয় অধিবেশন বিকেলে গোয়ালন্দ পৌরসভা মিলনায়তনে অনুষ্ঠিত হয়। সন্ধ্যায় ১২০ জন ভোটারের মধ্যে ৭৪টি ভোট পেয়ে সভাপতি নির্বাচিত হন উপজেলা আওয়ামী লীগের সাধারণ সম্পাদক মো. নুরুজ্জামান মিয়া। ৯২টি ভোট পেয়ে সাধারণ সম্পাদক নির্বাচিত হয়েছেন দৌলতদিয়া ইউনিয়ন পরিষদের চেয়ারম্যান ও ইউনিয়ন আওয়ামী লীগের সভাপতি মো. নুরুল ইসলাম মণ্ডল।লোহাগড়ায় দলের কয়েকজন নেতা জানান, ১০ বছর পর গতকাল পৌর আওয়ামী লীগের ত্রিবার্ষিক সম্মেলন হয়েছে। সম্মেলনে কাজী বনি আমিন সভাপতি ও মো. জাকির হোসেন সাধারণ সম্পাদক নির্বাচিত হয়েছেন। শহরের আর এল পাশা সরকারি প্রাথমিক বিদ্যালয় মঞ্চে এই সম্মেলন হয়। এতে সভাপতিত্ব করেন পৌর আওয়ামী লীগের সভাপতি কাজী বনি আমিন। এতে বক্তব্য দেন জেলা আওয়ামী লীগের সভাপতি সুবাস চন্দ্র বোস, সাধারণ সম্পাদক মোহাম্মদ আলী, লোহাগড়া উপজেলা আওয়ামী লীগের সভাপতি দৌলত আহমেদ খান, সাধারণ সম্পাদক শিকদার আবদুল হান্নান প্রমুখ।
