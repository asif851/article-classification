
পারিবারিক কলহের জেরে চট্টগ্রামের বাঁশখালীতে ছোট ভাইয়ের গুলিতে বড় ভাইয়ের মৃত্যু হয়েছে বলে অভিযোগ পাওয়া গেছে। নিহত ব্যক্তির নাম শাহজাহান মিয়া (৪৫)। আজ শুক্রবার সকালে উপজেলার বৈলছড়ি এলাকায় এ ঘটনা ঘটেছে।
নিহত ব্যক্তির বড় ভাই শাহ আলম আজ বিকেলে চট্টগ্রাম মেডিকেল কলেজ (চমেক) হাসপাতালের মর্গের সামনে প্রথম আলোকে বলেন, তাঁরা তিন ভাই। নিহত শাহজাহান ভাইদের মধ্যে মেজ। পাঁচ বছর আগে তাঁর ছোট ভাই বদিউল আলমের শ্যালকের সঙ্গে ছোট বোন নুর নাহারের বিয়ে হয়। বোনের আপত্তি সত্ত্বেও এক মাস আগে বদিউলের শ্যালক আরেকটি বিয়ে করেন। এ নিয়ে দুই পরিবারের মধ্যে বিরোধ সৃষ্টি হয়। শুক্রবার সকালে শাহজাহান তাঁর ছোট ভাই বদিউলের কাছে বিষয়টি জানতে চাইলে ক্ষিপ্ত হয়ে ওঠেন। একপর্যায়ে বাড়ির উঠানে শাহজাহানকে গুলি করে পালিয়ে যান বদিউল। গুরুতর আহত অবস্থায় শাহজাহানকে চট্টগ্রাম মেডিকেল কলেজ হাসপাতালে নেওয়া হয়। সেখানে বেলা ১১টার দিকে কর্তব্যরত চিকিৎসক তাঁকে মৃত ঘোষণা করেন। নিহত শাহজাহানের পাঁচ ছেলে মেয়ে রয়েছে। তিনি পেশায় একজন কৃষক। শাহ আলম আরও বলেন, তাঁর ভাই বদিউলও কৃষিকাজ করেন। মাঝেমধ্যে সিএনজি অটোরিকশাও চালায়। তাঁর কাছে একটি বন্দুক আছে জানতেন। এটির লাইসেন্স ছিল না। লাশ ময়নাতদন্তের জন্য হাসপাতালের মর্গে রয়েছে। এ ঘটনায় থানায় মামলা করা হবে বলে জানান তিনি।
বাঁশখালী থানার ভারপ্রাপ্ত কর্মকর্তা (ওসি) আলমগীর হোসেন জানান, অভিযুক্ত বদিউলকে গ্রেপ্তারে অভিযান অব্যাহত আছে। তাঁর বিরুদ্ধে থানায় ডাকাতি ও মারামারির তিনটি মামলা রয়েছে। নিহত শাহজাহানের বিরুদ্ধেও মারামারির একটি মামলা রয়েছে বাঁশখালী থানায়। পারিবারিক কলহের জেরে ছোট ভাই বদিউল বড় ভাই শাহজাহানকে গুলি করে হত্যা করেছে।
