
দায়িত্বে থাকাকালে ভুয়া বিল-ভাউচারের মাধ্যমে প্রতিষ্ঠানের প্রায় ৩৪ কোটি টাকা আত্মসাতের অভিযোগে করা মামলায় বেসরকারি টিভি চ্যানেল একুশে টেলিভিশনের (ইটিভি) সাবেক চেয়ারম্যান আবদুস সালামকে রিমান্ডে জিজ্ঞাসাবাদ করেছে দুর্নীতি দমন কমিশন (দুদক)। আজ রোববার দুপুরে ঢাকা কেন্দ্রীয় কারাগার থেকে দুদক কার্যালয়ে এনে তাঁকে জিজ্ঞাসাবাদ করেন দুদকের উপপরিচালক সামছুল আলম।২ মার্চ আবদুস সালামের বিরুদ্ধে মামলাটি করেন দুদকের উপপরিচালক সামছুল আলম। পরে ১০ মার্চ তাঁর ১০ দিনের রিমান্ড চেয়ে দুদকের আবেদনের পরিপ্রেক্ষিতে ঢাকার মহানগর হাকিম খুরশীদ আলম তিন দিনের রিমান্ড মঞ্জুর করেন।আবদুস সালামের বিরুদ্ধে করা মামলার এজাহারে তাঁর বিরুদ্ধে ৩৩ কোটি ৩৪ লাখ ৯৪ হাজার ২৮৬ টাকা আত্মসাতের অভিযোগ আনা হয়।
দুদক সূত্র জানায়, ইটিভির সাবেক চেয়ারম্যানের বিরুদ্ধে আরও একাধিক অভিযোগের অনুসন্ধান করছে দুদক। তাঁর বিরুদ্ধে তথ্য গোপন করে বিদেশি কোম্পানি সিটিকর্পের নামে থাকা ইটিভির শেয়ার হস্তান্তরের টাকা হুন্ডির মাধ্যমে বিদেশে পাঠানো এবং ইটিভির স্থানীয় শেয়ারহোল্ডারদের কাছ থেকে অস্ত্রের ভয় দেখিয়ে টাকা না দিয়ে নিজের লোকদের নামে শেয়ার হস্তান্তর করানোর অভিযোগের অনুসন্ধান চলছে দুদকে।
আবদুস সালাম এক বছরেরও বেশি সময় ধরে কারাগারে আছেন। গত বছরের ৪ জানুয়ারি রাতে যুক্তরাজ্যে অনুষ্ঠিত একটি সভায় বিএনপির সিনিয়র ভাইস চেয়ারম্যান তারেক রহমানের ৫০ মিনিটের একটি বক্তব্য ইটিভিতে সরাসরি সম্প্রচারের এক দিন পর ৬ জানুয়ারি ভোরে তাঁকে আটক করে গোয়েন্দা পুলিশ। পরে তাঁকে পর্নোগ্রাফি আইনে করা ক্যান্টনমেন্ট থানার এক মামলায় গ্রেপ্তার দেখানো হয়। এরপর ৮ জানুয়ারি ‘উসকানি দিয়ে পুলিশে বিদ্রোহের চেষ্টা’ ও রাষ্ট্রদ্রোহের অভিযোগে আবদুস সালাম ও তারেক রহমানের বিরুদ্ধে একটি মামলা করে পুলিশ।
