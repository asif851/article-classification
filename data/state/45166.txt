
জামায়াতে ইসলামীর সহকারী সেক্রেটারি জেনারেল এ টি এম আজহারুল ইসলামের বিরুদ্ধে মানবতাবিরোধী অপরাধের আনুষ্ঠানিক অভিযোগ দাখিল করেছে রাষ্ট্রপক্ষ। অভিযোগ আমলে নেওয়ার বিষয়ে আদেশের জন্য ২৪ জুলাই তারিখ ধার্য করেছেন আন্তর্জাতিক অপরাধ ট্রাইব্যুনাল-১। তাঁর বিরুদ্ধে মানবতাবিরোধী অপরাধ ও গণহত্যার ছয়টি অভিযোগ আনা হয়েছে।আজ বৃহস্পতিবার বিচারপতি এ টি এম ফজলে কবীরের নেতৃত্বে তিন সদস্যের ট্রাইব্যুনাল-১-এ রাষ্ট্রপক্ষের আইনজীবী নূরজাহান মুক্তা অভিযোগ দাখিল করেন। তিনি বলেন, ট্রাইব্যুনালের রেজিস্ট্রার কার্যালয়ে অভিযোগ ও সংশ্লিষ্ট নথি জমা দেওয়া হয়েছে। পরে ট্রাইব্যুনাল আদেশের জন্য তারিখ ধার্য করেন।গত বছরের ২২ আগস্ট মুক্তিযুদ্ধকালে মানবতাবিরোধী অপরাধের অভিযোগে এ টি এম আজহারুল ইসলামকে আইনশৃঙ্খলা রক্ষাকারী বাহিনী গ্রেপ্তার করে। পরদিন তাঁর জামিনের আবেদন খারিজ করে তাঁকে কারাগারে পাঠানোর নির্দেশ দেওয়া হয়। তিনি বর্তমানে ঢাকা কেন্দ্রীয় কারাগারে আটক রয়েছেন।
