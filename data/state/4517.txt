
রাজবাড়ীর পাংশায় গঙ্গা ব্যারাজ করার যে প্রকল্প হাতে নেওয়া হয়েছিল, তা বাদ দেওয়া হয়েছে বলে জানালেন পানিসম্পদমন্ত্রী আনিসুল ইসলাম মাহমুদ। এখন বিকল্প খোঁজার জন্য শিগগিরই উচ্চপর্যায়ের একটি কমিটি করে দেওয়া হবে বলেও জানান তিনি।
আজ বুধবার সচিবালয়ে চীনের পানিসম্পদমন্ত্রী চেন লিইয়ের নেতৃত্বে একটি প্রতিনিধিদল আনিসুল ইসলাম মাহমুদের সঙ্গে বৈঠক করে। বৈঠক শেষে মন্ত্রী সাংবাদিকদের প্রশ্নের জবাবে এ কথা বলেন।
গতকাল মঙ্গলবার গণভবনে ভারত সফর শেষে সংবাদ সম্মেলনে প্রধানমন্ত্রী শেখ হাসিনা বলেন, পাংশায় গঙ্গা ব্যারাজ করার যে সমীক্ষাটা করা হয়েছে, সেটা করলে তা আত্মঘাতী হবে। আজ এ বিষয়ে সাংবাদিকদের প্রশ্নের জবাব দেন আনিসুল ইসলাম মাহমুদ।
পানিসম্পদমন্ত্রী বলেন, গঙ্গা ব্যারাজ প্রকল্প পুনর্নিরীক্ষণ করা হচ্ছে। মন্ত্রণালয় উচ্চপর্যায়ের একটি কমিটি করবে, যারা অন্য অপশন কী হতে পারে, তা দেখবে। এ কমিটি ১৯৯৬ সালে ভারতের সঙ্গে চুক্তি অনুযায়ী যে পানি পাওয়া যাচ্ছে, সেটাও কীভাবে ব্যবহার করা হবে, তা দেখবে।
এ সময় পাংশায় গঙ্গা ব্যারাজ স্থাপনের প্রকল্প বাদ দেওয়া হয়েছে কি না—সাংবাদিকদের এ প্রশ্নের জবাবে মন্ত্রী বলেন, ওটা পরিত্যক্ত বলতে পারেন। তিনি আরও বলেন, তবে গঙ্গা ব্যারাজ করা নিয়ে কোনো দ্বিমত নেই। কোথায়, কীভাবে করা হবে, সেটা নিয়েই হলো কথা। এ জন্যই বিকল্প ঠিক করার জন্য কমিটি করে দেওয়া হচ্ছে। শিগগিরই এ কমিটি করা হবে।
 
