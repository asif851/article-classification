
রাজধানীর কালশী এলাকা থেকে গতকাল রোববার রাতে হ্যাপি (১১) নামে এক শিশু গৃহকর্মীকে উদ্ধার করেছে পল্লবী থানার পুলিশ। তার শরীরের বিভিন্ন স্থানে নির্যাতনের চিহ্ন রয়েছে। মেয়েটি পুলিশকে জানিয়েছে, সে ক্রিকেটার শাহাদাত হোসেনের বাসায় কাজ করে।পল্লবী থানার ভারপ্রাপ্ত কর্মকর্তা (ওসি) দাদন ফকির বলেন, রাত পৌনে ১০টার দিকে কালশীর সাংবাদিক কলোনি এলাকা থেকে হ্যাপিকে উদ্ধার করে পুলিশ। ওসি বলেন, ক্রিকেটার শাহাদাতের বাসা মিরপুর থানা এলাকায়। কিন্তু মেয়েটি কোনোভাবে সাংবাদিক কলোনি এলাকায় চলে যায়। সেখান থেকে লোকজনের ফোন পেয়ে পুলিশ তাকে উদ্ধার করে মিরপুর থানায় নিয়ে যায়। এ বিষয়ে শাহাদাত হোসেন প্রথম আলোকে বলেন, মেয়েটিকে শারীরিক নির্যাতন করা হয়নি। সে পড়ে গিয়ে আঘাত পেয়েছে। গতকাল সকাল থেকেই সে নিখোঁজ ছিল। দুপুর সাড়ে ১২টার দিকে মিরপুর থানায় তিনি একটি সাধারণ ডায়েরি (জিডি) করেন।
