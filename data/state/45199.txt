
জাতিসংঘের সাধারণ অধিবেশনে যোগ দিতে যুক্তরাষ্ট্র সফর করা প্রধানমন্ত্রী শেখ হাসিনার সফরসঙ্গীরা দেশে ফিরছেন। এরই মধ্যে পররাষ্ট্রমন্ত্রী আবুল হাসান মাহমুদ আলী দেশে ফিরেছেন। প্রধানমন্ত্রী নিউইর্য়ক থেকে লন্ডনে গেছেন। সেখান থেকে বৃহস্পতিবার তাঁর দেশে ফেরার কথা। তবে বিতর্কিত মন্তব্য করে সমালোচনার মুখে পড়া ডাক, টেলিযোগাযোগ ও তথ্যপ্রযুক্তিমন্ত্রী আবদুল লতিফ সিদ্দিকী এখনও দেশে ফেরেন নি। তিনি নিউইয়র্ক সফর শেষ করে মেক্সিকোতে গেছেন। সেখানে তাঁর বাংলাদেশ সরকারের পক্ষ থেকে তথ্য প্রযুক্তিবিষয়ক একটি পুরস্কার গ্রহণ করার কথা। জাতিসংঘের স্থায়ী প্রতিনিধির কার্যালয়ের বরাত দিয়ে আজ মঙ্গলবার বিবিসি বাংলা এ তথ্য জানায়।এদিকে আবদুল লতিফ সিদ্দিকীর বিরূপ মন্তব্যের বিষয়ে যোগাযোগমন্ত্রী ওবায়দুল কাদের বিবিসি বাংলাকে বলেছেন, ‘একদিকে তিনি নিজে একজন মুসলমান হয়ে মুসলমানদের ধর্মীয় অনুভূতিতে আঘাত করেছেন। হজ্জ ও তাবলীগ নিয়ে মন্তব্য করেছেন। তাবলীগে আমাদের দেশেই টঙ্গীর বিশ্ব ইজতেমায় প্রায় ২০ থেকে ২২ লাখ মানুষ একত্রিত হয়। আবার আমাদের ফিউচার লিডার সজিব ওয়াজেদ জয়কে নিয়েও বিরূপ মন্তব্য করেছেন। এটা একেবারেই কাণ্ডজ্ঞানহীন মন্তব্য। এই ধরণের মন্তব্য এক ধরণের অপরাধ। এই অপরাধের শাস্তি তো তাঁকে পেতেই হবে। মাননীয় প্রধানমন্ত্রী এখন বিদেশে আছেন। তিনি ফিরে এলে আমার বিশ্বাস এ ব্যাপারে যথাযথ ব্যবস্থা নেওয়া হবে।
তাঁকে মন্ত্রিসভা থেকে অপসারণ করা হতে পারে কী?-এমন প্রশ্নের জবাবে মন্ত্রী বলেন, ‘সে ধরনের আভাস আছে। কিছু রিলায়বল সোর্স থেকে খবর পাচ্ছি যে তাঁকে সরিয়ে দেওয়া হবে, এ রকম একটা ইঙ্গিত প্রধানমন্ত্রীর পক্ষ থেকে আছে।’
