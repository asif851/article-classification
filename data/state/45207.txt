
কুমিল্লা বিশ্ববিদ্যালয়ের রসায়ন বিভাগের উদ্যোগে গতকাল দিনব্যাপী কলেজভিত্তিক সপ্তম রসায়ন অলিম্পিয়াড অনুষ্ঠিত হয়েছে। সকাল ১০টায় শুরু এই অলিম্পিয়াডে কুমিল্লা, চাঁদপুর ও ব্রাহ্মণবাড়িয়া জেলার ২০টি কলেজের ৬৭০ জন শিক্ষার্থী অংশ নেয়। বিজয়ী ২১ জনকে ক্রেস্ট ও সনদ দেওয়া হয়। শিক্ষার্থীদের বিজ্ঞানমনস্ক করার জন্য এ উদ্যোগ নেওয়া হয়েছে বলে আয়োজকেরা জানিয়েছেন। বিকেলে পুরস্কার বিতরণ পর্বে সভাপতিত্ব করেন রসায়ন বিভাগের প্রধান এ কে এম রায়হান উদ্দিন। প্রধান অতিথির বক্তব্য দেন কুমিল্লা বিশ্ববিদ্যালয়ের উপাচার্য অধ্যাপক মো. আলী আশরাফ। তিনি বলেন, যে জাতি বিজ্ঞানে ভালো সে জাতি দ্রুত এগিয়ে যায়। তাই শিক্ষার্থী ও অভিভাবকদের বিজ্ঞানের ক্ষেত্রে যত্নবান হতে হবে।
