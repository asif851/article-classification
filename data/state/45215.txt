
সাবেক অর্থমন্ত্রী শাহ এ এম এস কিবরিয়ার ১১তম মৃত্যুবার্ষিকী আজ ২৭ জানুয়ারি। এ উপলক্ষে কিবরিয়া স্মৃতি সংসদ আজ সকাল নয়টায় হবিগঞ্জ সদর উপজেলার বৈদ্যের বাজারে কিবরিয়া স্মৃতিস্তম্ভে ফুল দিয়ে শ্রদ্ধা জানানো এবং দোয়া ও আলোচনা সভার কর্মসূচি দিয়েছে।বার্তা সংস্থা বাসস জানিয়েছে, ঢাকায় বনানী কবরস্থানে মরহুমের সমাধিতে ফুল দিয়ে শ্রদ্ধা জানাবেন কিবরিয়া পরিবারের সদস্যরা।২০০৫ সালের ২৭ জানুয়ারি হবিগঞ্জের বৈদ্যের বাজারে ঈদ-পরবর্তী এক জনসভায় প্রধান অতিথি হিসেবে যোগ দেন শাহ এ এম এস কিবরিয়া। জনসভা শেষে তাঁর ওপর গ্রেনেড হামলা করা হয়। এতে কিবরিয়াসহ পাঁচজন প্রাণ হারান। আহত হন আওয়ামী লীগের অর্ধশতাধিক নেতা-কর্মী।শাহ কিবরিয়া ১৯৫৪ সালে পাকিস্তান সুপিরিয়র সার্ভিস পরীক্ষায় প্রথম স্থান অর্জন করে পাকিস্তান ফরেন সার্ভিসে যোগ দেন। তিনি ভাষাসৈনিক ও মুক্তিযোদ্ধা ছিলেন। মুক্তিযুদ্ধের সময় বাংলাদেশের পক্ষে বিদেশে জনমত গঠন করেন। দেশ স্বাধীন হলে পররাষ্ট্র মন্ত্রণালয় পুনর্গঠনের কাজে যোগ দেন এবং বিভিন্ন গুরুত্বপূর্ণ দায়িত্ব পালন করেন। তিনি জাতিসংঘের এশিয়া-প্রশান্ত মহাসাগরীয় অঞ্চলের অর্থনৈতিক ও সামাজিক কমিশনের (এসকাপ) প্রধান নির্বাহী ছিলেন।শাহ কিবরিয়া ১৯৯৬ সালের জাতীয় সংসদ নির্বাচনে আওয়ামী লীগের নির্বাচন পরিচালনা কমিটির প্রধান ছিলেন। পরে তিনি আওয়ামী লীগ সরকারের অর্থমন্ত্রী নিযুক্ত হন। ২০০১ সালে তিনি হবিগঞ্জ-৩ আসনে সংসদ সদস্য নির্বাচিত হন।
