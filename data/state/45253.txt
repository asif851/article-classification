
ঝিনাইদহের কোটচাঁদপুর উপজেলায় গতকাল রোববার রাতে দুর্বৃত্তরা গুলি করে জোনাব আলী (৬৫) নামের অবসরপ্রাপ্ত এক স্কুলশিক্ষককে হত্যা করেছে। জোনাব আলী উপজেলার বহরমপুর প্রাথমিক বিদ্যালয়ের সাবেক শিক্ষক ও আওয়ামী লীগের কর্মী ছিলেন। তিনি কুশনা গ্রামের বাসিন্দা।
প্রত্যক্ষদর্শীরা জানান, জোনাব আলী রোববার রাতে কোটচাঁদপুরের শেরখালী বাজারে একটি চায়ের দোকানে বসে চা খাচ্ছিলেন। এ সময় দুটি মোটরসাইকেলে চার-পাঁচজন সন্ত্রাসী এসে তাঁকে এলোপাতাড়ি গুলি করে। এতে ঘটনাস্থলেই তিনি মারা যান।
প্রত্যক্ষদর্শীরা আরও জানান, ঘটনার সময় জোনাব আলী পালানোর চেষ্টা করেছিলেন। কিন্তু সন্ত্রাসীরা তাঁকে ধরে মাথায় অস্ত্র ঠেকিয়ে গুলি করে। সন্ত্রাসীদের ছোড়া গুলির শব্দে এলাকার লোকজন প্রথমে আতঙ্কিত হয়ে পড়লেও পরে তাদের ধাওয়া করে। দুর্বৃত্তরা তখন দুটি বোমার বিস্ফোরণ ঘটিয়ে পালিয়ে যায়। তবে তারা যশোর হ-১৩-৪৬৯০ নম্বরের একটি বাজাজ প্লাটিনা মোটরসাইকেল ফেলে রেখে যায়।
এ ব্যাপারে কোটচাঁদপুর থানার ভারপ্রাপ্ত কর্মকর্তা শাহিদুল ইসলাম শাহিন জানান, ঘটনার খবর পেয়ে তাঁরা ঘটনাস্থলে পৌঁছেছেন। বিস্তারিত এখনই কিছু বলতে পারছেন না।
