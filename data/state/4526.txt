
ঝিনাইদহের মহেশপুর উপজেলার কুসুমপুর সীমান্তে গতকাল বুধবার রাতে জিয়ারুল ইসলাম (২৮) নামের এক রাখালকে ভারতীয় সীমান্তরক্ষী বাহিনীর (বিএসএফ) সদস্যরা গুলি করে হত্যা করেন। এরপর লাশ সীমান্ত এলাকার ইছামতী নদীতে ফেলে দেওয়া হয় বলে অভিযোগ পাওয়া গেছে। জিয়ারুলের সঙ্গীরা লাশ উদ্ধার করেন।নিহত জিয়ারুল ইসলাম চুয়াডাঙ্গার জীবননগর উপজেলার ধান্যখোলা গ্রামের জাকের আলীর ছেলে।নিহতের পরিবারের সদস্যরা জানান, জিয়ারুল গরু ব্যবসায়ীদের রাখাল হিসেবে কাজ করতেন। গতকাল রাত সাড়ে আটটার দিকে তাঁরা পাঁচজন গরু আনতে কুসুমপুর সীমান্ত দিয়ে ভারতে প্রবেশের চেষ্টা করেন।এ সময় মহেশপুরের স্বরূপপুর গ্রামের মাঠের মধ্যে গেলে ভারতের ফতেপুর বিএসএফ ক্যাম্পের সদস্যরা জিয়ারুলকে গুলি করে হত্যা করেন। এরপর তাঁরা জিয়ারুলের লাশ ইছামতী নদীতে ফেলে দেয়। পরে জিয়ারুলের সঙ্গীরা লাশনদী থেকে তুলে নিজ বাড়িতে নিয়ে যান।এ ব্যাপারে যোগাযোগ করা হলে বর্ডার গার্ড বাংলাদেশের (বিজিবি) কুসুমপুর কোম্পানি কমান্ডার শফিকুল ইসলাম প্রথম আলোকে জানান, নিহতের লাশ তাঁর সঙ্গীরা বাড়িতে নিয়ে গেছেন। বিজিবির সদস্যরাও সেখানে অবস্থান করছেন। লাশের ময়নাতদন্ত করার ব্যবস্থা নেওয়া হবে।
