
সাবেক ধর্ম প্রতিমন্ত্রী শাহজাহান মিয়ার একান্ত সহকারী সচিব (এপিএস) সৌমেন্দ লাল চন্দ শৈলেনকে গ্রেপ্তার করেছে দুর্নীতি দমন কমিশন (দুদক)। আজ সোমবার বিকেল সাড়ে চারটার দিকে দুদকের উপপরিচালক এ কে এম মেসবাহ উদ্দিনের নেতৃত্বে একটি দল শৈলেনকে গ্রেপ্তার করে রমনা থানায় সোপর্দ করে।
ঘটনার সত্যতা নিশ্চিত করে দুদকের উপপরিচালক প্রণব কুমার ভট্টাচার্য প্রথম আলোকে জানান, শৈলেনকে রাজধানীর বেইলি রোডের নিজ বাসা থেকে গ্রেপ্তার করা হয়েছে।২ জুন শৈলেনের বিরুদ্ধে এক কোটি ১১ লাখ ৮৫ হাজার ৬৩৯ টাকার জ্ঞাত আয়বহির্ভূত সম্পদ থাকার অভিযোগে রমনা থানায় মামলা (নম্বর-৫) করে দুদক।মামলার এজাহারে বলা হয়েছে, শৈলেনের চার বছর ১১ মাসে বৈধ উপায়ে অর্জিত আয় থেকে সঞ্চয়ের পরিমাণ ছয় লাখ ৬০ হাজার ৪০৩ টাকা। কিন্তু আয়কর নথি ও ব্যাংক বিবরণীতে দেখা যায়, তিনি মোট এক কোটি ১৮ লাখ ৪৬ হাজার ৪২ টাকা অর্জন করেছেন। ওই টাকার মধ্যে এক কোটি ১১ লাখ ৮৫ হাজার ৬৩৯ টাকা তিনি জ্ঞাত আয়বহির্ভূত উত্স থেকে অর্জন করেছেন বলে দুদকের অনুসন্ধানে প্রমাণিত। এ ছাড়া আয় ও সঞ্চয়ের মধ্যে বিশাল পার্থক্য রয়েছে।এ বিষয়ে চলতি বছরের ১৫ এপ্রিল শৈলেন ও তাঁর স্ত্রী শাস্তা চন্দকে তলব করে দুদক।দুদক সূত্র জানায়, শৈলেনের বিরুদ্ধে প্রায় ৫০ কোটি টাকার অবৈধ সম্পদ অর্জনের অভিযোগ রয়েছে। পটুয়াখালীতে শৈলেনের পাঁচতলা একটি বাড়িসহ রাজধানীতে একাধিক ফ্ল্যাট রয়েছে। এ ছাড়া ভারতে অর্থ পাচার ও ৫০৪টি হজ এজেন্সির কাছ থেকে অবৈধভাবে কোটি কোটি টাকা আদায়ের অভিযোগও রয়েছে তাঁর বিরুদ্ধে।
