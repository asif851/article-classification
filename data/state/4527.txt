
চাঁপাইনবাবগঞ্জের শিবগঞ্জ উপজেলায় নবম শ্রেণির ছাত্রীকে অপহরণের পর ধর্ষণের ঘটনা ভিডিও করে বিয়ের জন্য চাপ দেওয়ার অভিযোগে মামলা হয়েছে। শিবগঞ্জ থানায় ছাত্রীর মামার করা মামলায় পার্শ্ববর্তী গোমস্তাপুর উপজেলার সাদ্দাম হোসেন ওরফে রাজুকে আসামি করা হয়েছে।
বাদীর অভিযোগ, আসামি ধরতে পুলিশের কোনো তৎপরতা নেই; উল্টো আপস করে নেওয়ার জন্য পরামর্শ দিচ্ছেন মামলার তদন্ত কর্মকর্তা। তবে তদন্ত কর্মকর্তা শিবগঞ্জ থানার উপপরিদর্শক (এসআই) মজিবুর রহমান এ অভিযোগ অস্বীকার করেছেন।
মামলায় বাদী অভিযোগ করেছেন, তাঁর ভাগনিকে বিয়ে করার জন্য আট মাস আগে পারিবারিকভাবে প্রস্তাব নিয়ে আসেন গোমস্তাপুর উপজেলার সাদ্দাম হোসেন। মেয়ের বিয়ের বয়স না হওয়ায় বিয়েতে অসম্মতি জানায় পরিবার। এরপরও বিয়ের জন্য একাধিকবার চেষ্টা করে ব্যর্থ হন সাদ্দাম। ৫ জুন বিকেলে বাড়ি থেকে কোচিং সেন্টারে যাওয়ার পথে তাঁর ভাগনিকে অপহরণ করেন সাদ্দাম হোসেন ও তাঁর সহযোগীরা। মেয়েটিকে অচেতন করে ধর্ষণের ভিডিও চিত্র ধারণ করা হয়। ওই রাতেই পুলিশের সাহায্যে মেয়েটিকে উদ্ধারের পর মামলা করা হয়।
এ ব্যাপারে মামলার তদন্ত কর্মকর্তা বলেন, মেয়েটি পুলিশের কাছে ধর্ষণের কথা বলেছে। বলেছে, অচেতন অবস্থায় তাকে ধর্ষণের ভিডিও চিত্র ধারণ করা হয়েছে। জ্ঞান ফেরার পর সাদ্দাম এই ভিডিও চিত্র দেখিয়ে বলেছেন যে তাঁকে বিয়ে না করলে এটা ইন্টারনেটে ছেড়ে দেওয়া হবে।
মেয়েটির মামার অভিযোগ, ভাগনিকে ৫ জুন উদ্ধার করা হলেও ডাক্তারি পরীক্ষার জন্য পুলিশ তাকে ৭ জুন সদর হাসপাতালে পাঠায়। কিন্তু বিচারিক হাকিমের সামনে উপস্থিত করে জবানবন্দি নেওয়ার ব্যবস্থা করেননি মামলার তদন্ত কর্মকর্তা। মামলার পর পাঁচ দিন পার হলেও আসামিদের গ্রেপ্তারে কোনো উদ্যোগ নিচ্ছে না পুলিশ। উল্টো আপস করে নেওয়ার জন্য পরামর্শ দিচ্ছে।
তবে এসব অভিযোগ অস্বীকার করে শিবগঞ্জ থানার ভারপ্রাপ্ত কর্মকর্তা (ওসি) হাবিবুল ইসলাম বলেন, বিচারিক হাকিমের কাছে উপস্থিত করে ভিকটিমের জবানবন্দি নেওয়ার বাধ্যবাধকতা নেই। মামলার পরদিনই মেয়েটিকে সদর হাসপাতালে পাঠানো হয়েছিল। কিন্তু চিকিৎসা কর্মকর্তা না থাকায় পরীক্ষা করানো যায়নি। এ জন্য পরের দিন আবারও পাঠানো হয়।
