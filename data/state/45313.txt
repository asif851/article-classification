
সারা দেশে চলমান অবরোধের পাশাপাশি ঢাকা ও খুলনা বিভাগে আজ বুধবার ভোর ছয়টা থেকে ৪৮ ঘণ্টার হরতাল শুরু হয়েছে। খুলনার দুই জেলা কুষ্টিয়া ও ঝিনাইদহে হরতাল হবে ৩৬ ঘণ্টা। বিএনপির নেতৃত্বাধীন ২০-দলীয় জোট এ কর্মসূচি দিয়েছে। গতকাল মঙ্গলবার বিএনপির যুগ্ম মহাসচিব রুহুল কবির রিজভী আহমেদ স্বাক্ষরিত এক বিজ্ঞপ্তিতে এ হরতালের কথা জানানো হয়। বিজ্ঞপ্তিতে রিজভী বলেন, সারা দেশে যৌথ বাহিনী অভিযানের নামে ছাত্রদলসহ দলের নেতা-কর্মীদের ওপর নির্মম অত্যাচার-নির্যাতন চালাচ্ছে। কয়েক দিনে ছাত্রদলের কয়েকজন নেতা-কর্মীকে হত্যাও করা হয়েছে। এর প্রতিবাদে এবং গ্রেপ্তার দলীয় নেতা-কর্মীদের মুক্তির দাবিতে এ হরতালের ডাক দেওয়া হয়েছে। ঢাকার খিলগাঁও থানা ছাত্রদলের সাধারণ সম্পাদক নুরুজ্জামান জনিকে ‘হত্যার’ প্রতিবাদে আজ ও কাল বৃহস্পতিবার ঢাকা মহানগরে এবং ঢাকা বিভাগে হরতাল পালনের আহ্বান জানিয়েছে ছাত্রদল।  ছাত্রদলের নেতাদের গুম, হত্যা ও গ্রেপ্তারের প্রতিবাদে গতকাল এবং আজ সারা দেশে শিক্ষাপ্রতিষ্ঠানে ছাত্র ধর্মঘট ডেকেছে সংগঠনটি। ২০-দলীয় জোটের পক্ষ থেকে আজ সিলেটে ডাকা হয়েছে সকাল-সন্ধ্যা হরতাল। বিএনপির নেতা-কর্মীদের বাসায় পুলিশি তল্লাশির নামে হয়রানি বন্ধের দাবি এবং গ্রেপ্তার হওয়া বিএনপি-জামায়াতের নেতা-কর্মীদের মুক্তির দাবিতে এ হরতাল ডাকা হয়েছে। ২০-দলীয় জোটের ডাকে গতকাল চট্টগ্রাম বিভাগের সব জেলা, রাজশাহী, ফরিদপুর ও কালিয়াকৈরে হরতাল পালিত হয়।
