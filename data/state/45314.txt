
চুয়াডাঙ্গার জীবননগর উপজেলায় জোড়া লাগানো দুই কন্যাশিশুর জন্ম দিয়েছেন এক মা। গতকাল বুধবার সকালে জীবননগর শহরের একটি ক্লিনিকে এই যমজ শিশু জন্ম নেয়।চিকিৎসকেরা জানিয়েছেন, শিশু দুটিকে আলাদা করতে জীবননগরে প্রয়োজনীয় চিকিৎসার সুযোগ নেই। তাদের ঢাকা মেডিকেল কলেজ হাসপাতালে নেওয়ার পরামর্শ দেওয়া হয়েছে অভিভাবকদের। তবে গতকাল রাত পর্যন্ত প্রসূতি মা ও নবজাতক ওই ক্লিনিকেই ছিল।ক্লিনিক সূত্রে জানা গেছে, জীবননগর শহরের আদর্শ ক্লিনিক ও নার্সিং হোমে উপজেলার সীমান্ত ইউনিয়নের গয়েশপুর গ্রামের মুকুল হোসেনের স্ত্রী সীমা খাতুন (২৩) গতকাল সকাল সাড়ে আটটার দিকে অস্ত্রোপচারের মাধ্যমে ওই দুই শিশুর জন্ম দেন।উপজেলা স্বাস্থ্য কমপ্লেক্সের চিকিৎসা কর্মকর্তা মাহমুদ বিন হেদায়েত বলেন, ‘জোড়া লাগানো শিশুদের আলাদা করার কোনো পদ্ধতি চুয়াডাঙ্গাতে নেই। তবে যত দ্রুত সম্ভব তাদের ঢাকা মেডিকেল কলেজ হাসপাতাল অথবা বঙ্গবন্ধু শেখ মুজিব মেডিকেল বিশ্ববিদ্যালয়ে (বিএসএমএমইউ) নেওয়া প্রয়োজন।উপজেলা স্বাস্থ্য কমপ্লেক্সের শিশুবিশেষজ্ঞ আবু ইউসুফ জানান, যমজ শিশু দুটির হাত, পা, চোখ, মুখ, কান, মাথা—সবকিছুই স্বাভাবিক ও পূর্ণাঙ্গ। শুধু বুক থেকে পেট পর্যন্ত জোড়া লাগানো। তবে এই মুহূর্তে শিশুদের বুকের দুধ খাওয়ানো যাচ্ছে না। স্যালাইন দেওয়া হচ্ছে।যমজ শিশুর বাবা মুকুল হোসেন বলেন, সন্তানদের সুস্থতা নিয়ে তিনি বেশ চিন্তিত। তিনি বলেন, ‘আমরা গরিব মানুষ, কী দিয়ে চিকিৎসা চালাব।’ তিনি এ জন্য সমাজের বিত্তশালীদের সহায়তা কামনা করেছেন।
