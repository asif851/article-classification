
ঢাকার হজরত শাহজালাল আন্তর্জাতিক বিমানবন্দরে নাশকতামূলক হামলার আশঙ্কায় বিশেষ সতর্কতা জারি করা হয়েছে। এর অংশ হিসেবে বিমানবন্দরে নিরাপত্তা জোরদার করা হয়েছে। একই সঙ্গে সব ধরনের দর্শনার্থীর প্রবেশ নিষিদ্ধ করা হয়েছে।
আজ সোমবার সকাল ১০টা থেকে এ ব্যবস্থা নেওয়া হয়েছে বলে জানিয়েছেন বিমানবন্দরে আর্মড পুলিশ ব্যাটালিয়নের (এপিবিএন) সহকারী পুলিশ সুপার তানজিনা আক্তার।
পুলিশের এই কর্মকর্তা বলেন, নাশকতার ঘটনা ঘটতে পারে এবং দুর্বৃত্তরা বিস্ফোরক কোনো কিছু নিয়ে বিমানবন্দরে আসতে পারে, যা মেটাল ডিটেক্টরে ধরা পড়বে না—এমন তথ্য গোয়েন্দা কর্মকর্তাদের মাধ্যমে আমাদের দেওয়া হয়েছে। এ কারণে বিশেষ সতর্কতা জারি করা হয়েছে।
শাহজালাল বিমানবন্দরের পরিচালক গ্রুপ ক্যাপ্টেন জাকির হাসান প্রথম আলোকে বলেন, আমরা বিভিন্ন গোয়েন্দা সংস্থার কাছ থেকে নাশকতামূলক ঘটনা ঘটতে পারে বলে তথ্য পেয়েছি। এ কারণে বাড়তি সতর্কতা নেওয়া হয়েছে। বিমানবন্দরে যাতায়াত করা যাত্রী ও বিদেশি যাত্রীদের নিরাপত্তার স্বার্থেই এ ব্যবস্থা নেওয়া হয়েছে।
আরও পড়ুন: 
বিমানবন্দরসহ চট্টগ্রাম নগরে নিরাপত্তা জোরদার
