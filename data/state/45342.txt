
বাংলাদেশকে ঋণ না দিয়ে বরং বাংলাদেশে বিনিয়োগ করতে চীনা ব্যবসায়ীদের প্রতি আহ্বান জানিয়েছেন পরিকল্পনামন্ত্রী আ হ ম মুস্তফা কামাল। আজ বৃহস্পতিবার রাজধানীর সোনারগাঁও হোটেলে চায়না জিঝিয়াং-বাংলাদেশ বিনিয়োগ ও ব্যবসা সম্মেলনে এসব কথা বলেন মুস্তফা কামাল।
চীনা ব্যবসায়ীদের উদ্দেশে পরিকল্পনামন্ত্রী বলেন, ‘বিভিন্ন দেশে গত বছর আট হাজার ৪০০ কোটি ডলারের বিনিয়োগ করেছে চীন। তবে বাংলাদেশে বিনিয়োগ আসেনি। এসেছে ঋণ সহায়তা। মেহেরবানি করে বাংলাদেশে বিনিয়োগ করুন। আপনারা লাভবান হবেন। আমাদেরও লাভবান হওয়ার সুযোগ দিন।’
বিদ্যুৎ প্রতিমন্ত্রী নসরুল হামিদ, বিওআই নির্বাহী চেয়ারম্যান এস এ সামাদ ও এফবিসিসিআইয়ের নেতারা চীনা ব্যবসায়ীদের সামনে দেশের সম্ভাবনা ও সুযোগ-সুবিধা তুলে ধরে বিনিয়োগের আহ্বান জানান। একই সঙ্গে চীনের একজন উপমন্ত্রী ও ব্যবসায়ী নেতা বাংলাদেশে বিনিয়োগ করার বিষয়ে তাঁদের আগ্রহের কথা জানান। বাংলাদেশের ব্যবসায়ীদেরও চীনে বিনিয়োগ করতে বলেন তাঁরা।
চায়না কাউন্সিল ফর দি প্রমোশন অব ইন্টারন্যাশনাল ট্রেড (সিসিপিআইটি) ঝিজিয়াং প্রভিন্সিয়াল কমিটি এবং ব্যবসায়ীদের শীর্ষ সংগঠন দি ফেডারেশন অব বাংলাদেশ চেম্বার অব কমার্স অ্যান্ড ইন্ডাস্ট্রি (এফবিসিসিআই) যৌথভাবে এই সম্মেলনের আয়োজন করে। এতে সহ আয়োজক হিসেবে ছিল ঝিজিয়াং চেম্বার অব ইন্টারন্যাশনাল কমার্স। বিনিয়োগ বোর্ড, বাংলাদেশ (বিওআই) এবং বাংলাদেশে চীনের ইকোনমিক অ্যান্ড কমার্শিয়াল কাউন্সিলর অফিস এই সম্মেলন আয়োজনে সহায়তা করেছে।
