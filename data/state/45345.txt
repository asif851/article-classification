
আজ শুক্রবার সাপ্তাহিক বন্ধের মধ্যেও দেশের সব বাণিজ্যিক ব্যাংক খোলা থাকছে। তবে আগামীকাল শনিবার সব ব্যাংক বন্ধ থাকবে।
বাংলাদেশ ব্যাংক গতকাল বৃহস্পতিবার তফসিলি ব্যাংকগুলোকে এই নির্দেশ দিয়েছে। সংবাদপত্রে পাঠানো এক বিজ্ঞপ্তিতে কেন্দ্রীয় ব্যাংক বলেছে, জনস্বার্থে তফসিলি ব্যাংকগুলোর সব শাখা প্রয়োজনীয় নিরাপত্তা নিশ্চিত করা সাপেক্ষে খোলা রাখার নির্দেশ দেওয়া হয়েছে। এর আগে ৭ ডিসেম্বর শনিবার শিল্পঘন এলাকায় তফসিলি ব্যাংকের শাখাগুলো খুলে রাখার যে নির্দেশ দেওয়া হয়েছিল, তা বাতিল করা হয়েছে।
তফসিলি ব্যাংকের সব শাখা খোলা রাখার সঙ্গে আজ বাংলাদেশ ব্যাংকের শাখা কার্যালয়, যাদের সঙ্গে কোনো ধরনের জনসাধারণ ও ব্যাংকের লেনদেন রয়েছে, তাও খোলা থাকবে। একই সঙ্গে খোলা থাকবে ঋণ তথ্য-সংক্রান্ত সিআইবি (ক্রেডিট ইনফরমেশন ব্যুরো) বিভাগ।
এদিকে তফসিলি ব্যাংকের সব শাখা খুলে রাখা হলেও এদিন ব্যাংকিং ডিপ্লোমা পরীক্ষা অনুষ্ঠিত হবে বলে জানিয়েছেন ইনস্টিটিউট অব ব্যাংকার্স বাংলাদেশের (আইবিবি) সেক্রেটারি মু. আবদুল মতিন। যোগাযোগ করা হলে তিনি প্রথম আলোকে বলেন, পরীক্ষা কমিটি বৈঠক করে সিদ্ধান্ত নিয়েছে। পরীক্ষা পেছানোর আসলেই কোনো সুযোগ নেই। এর আগে একবার পরীক্ষা পেছানোর কারণে তা দুই মাস পরে অনুষ্ঠিত হয়। শাখা পর্যায়ে কর্মকর্তাদের নিজেদের সমন্বয়ের মাধ্যমে পরীক্ষায় অংশ নিতে পরামর্শ দেন তিনি।
ফলে ব্যাংকিং ডিপ্লোমা পরীক্ষা আগের রুটিন অনুসারে সকাল নয়টায় শুরু হয়ে দুই বেলায় দুটি পরীক্ষা যথারীতি অনুষ্ঠিত হবে।
