
প্রধান বিচারপতি সুরেন্দ্র কুমার সিনহাকে আরও সংযত হয়ে কথা বলার পরামর্শ দিয়েছেন আওয়ামী লীগের উপদেষ্টামণ্ডলীর সদস্য সুরঞ্জিত সেনগুপ্ত। তিনি প্রধান বিচারপতিকে উদ্দেশ করে বলেন, ‘এমন কোনো কথা বলবেন না, যা জাতীয় জীবনে রাজনৈতিক প্রভাব ফেলবে, সংঘাতপূর্ণ পরিবেশ সৃষ্টি হবে। কথা যত কম বলা যায়। একেবারে বাক্-সংযত। আপনার এখনো সময় আছে। প্রতিষ্ঠানটির কথা চিন্তা করুন।’বঙ্গবন্ধু সাংস্কৃতিক জোটের আয়োজনে শিল্পকলা একাডেমিতে গতকাল ঢাকা মহানগর আ.লীগের ভারপ্রাপ্ত সভাপতি এম এ আজিজের শোকসভায় সুরঞ্জিত এসব কথা বলেন।বিচারপতিরা অবসরে যাওয়ার পর রায় লেখা অসাংবিধানিক বলে প্রধান বিচারপতির সাম্প্রতিক বক্তব্য প্রসঙ্গে সুরঞ্জিত বলেন, ‘সাংবিধানিকভাবে প্রধান বিচারপতি দেশের প্রধান তিনজনের একজন। প্রধান বিচারপতিরা প্রধান বিচার করেন, প্রধান প্রধান কথা বলেন না। এই পদে থেকে সাধারণত প্রধান কথা শোনা যায় না। এই পদে থেকে তিনি এমন কিছু কথা বলে ফেলেছেন, যা জাতীয় রাজনীতিতে উত্তেজনা সৃষ্টি করেছে। এটা মোটেও গ্রহণযোগ্য নয়। এভাবে কথা বলতে বলতে তিনি কোথায় চলে যাচ্ছেন, তার সীমানা থাকছে না। অবসরের পর রায় লেখা যাবে না, প্রধান বিচারপতির এই বক্তব্য সংবিধান সমর্থন করে না। সংবিধানের কোথাও এটি বলা নেই। প্রধান বিচারপতি যদি মনে করেন, শপথ শেষ হয়ে গেলে আর লেখা যাবে না, তবে তা আইনে আনতে হবে।’
