
ঢাকা বিশ্ববিদ্যালয়ের সার্জেন্ট জহুরুল হক হলের পুকুরে ডুবে আজ সোমবার এক ছাত্রের মৃত্যু হয়েছে। জনি নামের ওই ছাত্র ঢাকা বিশ্ববিদ্যালয়ের ফলিত রসায়ন বিভাগের প্রথম বর্ষে পড়তেন।
আজ সকালে জনি ও তাঁর বন্ধু মশিউর পুকুরে গোসল করতে যান।
মশিউরের ভাষ্য, গোসল করতে নেমে পুকুর সাঁতরে পার হতে চান জনি। সাঁতরে মাঝপুকুরে গিয়ে ক্লান্ত হয়ে পড়েন তিনি। একপর্যায়ে বাঁচার জন্য তিনি সাহায্য চেয়ে চিৎকার করতে থাকেন। মশিউরের নিজের অবস্থা ভালো ছিল না বলে তিনি বন্ধুকে বাঁচাতে যেতে পারেননি। পুকুরের আশপাশে অনেকে দাঁড়িয়ে থাকলেও তাঁরা কেউ তাঁকে বাঁচাতে এগিয়ে আসেননি।
হলের ছাত্রদের ভাষ্য, হইচই শুনে তাঁরা এগিয়ে গিয়ে দেখেন জনি পানিতে তলিয়ে গেছেন। খবর পাওয়ার আধা ঘণ্টা পর ফায়ার সার্ভিসের ডুবুরি দল গিয়ে জনিকে উদ্ধার করে বেলা ১১টার দিকে।
ঢাকা বিশ্ববিদ্যালয়ের প্রক্টর এম আমজাদ আলী প্রথম আলোকে বলেন, পুকুর থেকে উদ্ধার করে ওই ছাত্রকে ঢাকা মেডিকেল কলেজ হাসপাতালে নিয়ে গেলে চিকিৎসকেরা মৃত ঘোষণা করেন।
