
টাঙ্গাইলে বঙ্গবন্ধু সেতুর পূর্ব পাশের সংযোগ সড়কে গতকাল মঙ্গলবার দুটি ট্রাকের মুখোমুখি সংঘর্ষে একজন নিহত হয়েছেন। এদিকে  চাঁদপুরের হাজীগঞ্জে গত সোমবার ব্যাটারিচালিত অটোরিকশার ধাক্কায় এক ইমামের মৃত্যু হয়েছে।
বঙ্গবন্ধু সেতুর পূর্ব থানার উপপরিদর্শক (এসআই) উজ্জ্বল কান্তি সরকার জানান, পূর্ব পাশের সংযোগ সড়কে গতকাল সকালে উত্তরবঙ্গগামী একটি মালবাহী ট্রাকের সঙ্গে বিপরীত দিক থেকে আসা ট্রাকের মুখোমুখি সংঘর্ষ হয়। এতে সিরাজুল ইসলাম (৩২) নামে এক ট্রাকচালক ঘটনাস্থলেই মারা যান। তিনি সিরাজগঞ্জ জেলার মুলিবাড়ি গ্রামের আবদুস সোবাহান মোল্লার ছেলে।
সোমবার সন্ধ্যায় হাজীগঞ্জে চাঁদপুর পল্লী বিদ্যুৎ কার্যালয়ের সামনে কুমিল্লা-চাঁদপুর মহাসড়ক পারাপারের সময় ব্যাটারিচালিত অটোরিকশার ধাক্কায় মো. ছিদ্দিকুর রহমান (৮০) নামে এক বৃদ্ধ আহত হন। তাঁকে কুমিল্লা মেডিকেল কলেজ হাসপাতালে নেওয়া হয়। সেখানে রাত সাড়ে ১০টার দিকে তিনি মারা যান। মো. ছিদ্দিকুর রহমান হাজীগঞ্জের টোরাগড় পূর্বপাড়া জামে মসজিদের ইমাম ছিলেন।
