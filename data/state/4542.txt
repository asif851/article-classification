
মাইক্রোবাসে করে কক্সবাজার থেকে ঢাকায় যাওয়ার পথে ৪০ হাজার ইয়াবা বড়িসহ বেসরকারি টেলিভিশনের এক সাংবাদিককে আটক করা হয়েছে। ওই মাইক্রোবাস থেকে তাঁর স্ত্রীকেও আটক করা হয়। আজ সোমবার দুপুর বারোটার দিকে চট্টগ্রাম নগরের ফিরিঙ্গিবাজার মেরিনার্স সড়কে তাঁদের আটক করে মাদকদ্রব্য নিয়ন্ত্রণ অধিদপ্তর।
আটক ওই সাংবাদিকের নাম মো. সেলিম। তিনি বেসরকারি ওই টেলিভিশন চ্যানেলের কক্সবাজার জেলা প্রতিনিধি। তাঁর স্ত্রীর নাম খালেদা বেগম। মাদকদ্রব্য নিয়ন্ত্রণ অধিদপ্তর চট্টগ্রাম মেট্রো উপ-অঞ্চলের পরিদর্শক মোহাম্মদ ইব্রাহিম বলেন, ‘আমাদের কাছে খবর ছিল, কক্সবাজার থেকে একটি মাইক্রোবাসে করে ইয়াবা বড়ি পাচার হচ্ছে। তবে তাঁদের পরিচয় জানা ছিল না। ফিরিঙ্গিবাজারে মাইক্রোবাস থামিয়ে তল্লাশির সময় আটক দম্পতির সিটের পাশে রাখা কম্বলের ভেতর থেকে ৪০ হাজার ৫০টি ইয়াবা বড়ি উদ্ধার করা হয়।’মোহাম্মদ ইব্রাহিম আরও বলেন, ‘আটকের পর মো. সেলিম নিজেকে সাংবাদিক বলে পরিচয় দেন। পরে তাঁর পরিচয়পত্র দেখে ও অন্যান্য সূত্র থেকে পরিচয় সম্পর্কে নিশ্চিত হয়েছি। তাঁর স্ত্রীকেও আটক করা হয়েছে। এখন আমরা বের করার চেষ্টা করছি, কার কাছ থেকে এগুলো আনা হয়েছে এবং কোথায় নিয়ে যাওয়া হচ্ছিল।’ এ ব্যাপারে নগরের কোতোয়ালি থানায় মামলা হবে বলে জানান পরিদর্শক ইব্রাহিম।ইয়াবাসহ আটকের পর মো. সেলিমকে কক্সবাজার বেসরকারি টেলিভিশন সাংবাদিকদের সংগঠন ‘ইলেকট্রনিক মিডিয়া জার্নালিস্ট অ্যাসোসিয়েশন’ থেকে বহিষ্কার করা হয়েছে। তিনি ওই সংগঠনের সাংগঠনিক সম্পাদক ছিলেন। বহিষ্কারের বিষয়টি নিশ্চিত করেন সংগঠনটির সাধারণ সম্পাদক তৌহিদুল ইসলাম।
