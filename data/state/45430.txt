
রাজধানীর যাত্রাবাড়ী থানায় নাশকতার ঘটনায় করা মামলায় সময় চেয়ে খালেদা জিয়ার আবেদন মঞ্জুর করেছেন আদালত। এ মামলার পরবর্তী শুনানির তারিখ আগামী ৫ জুন ধার্য করা হয়েছে। খালেদা জিয়ার আইনজীবীদের আবেদনের পরিপ্রেক্ষিতে এক নম্বর ঢাকা মহানগর বিশেষ ট্রাইব্যুনালের বিচারক কামরুল হোসেন মোল্লা এ তারিখ ধার্য করেন। আবেদনে কারণ হিসেবে খালেদা জিয়ার অসুস্থতার কথা উল্লেখ করা হয়।খালেদা জিয়ার আইনজীবী সানাউল্লাহ মিয়া প্রথম আলোকে বলেন, ‘এ মামলায় আজ আসামির উপস্থিতির জন্য দিন ধার্য ছিল। খালেদা জিয়া অসুস্থ থাকায় তাঁর পক্ষে সময় আবেদন করি। আদালত ওই আবেদন মঞ্জুর করেছেন।’খালেদা জিয়ার সময় আবেদনে উল্লেখ করা হয়েছে, তিনি শারীরিকভাবে খুবই অসুস্থ। তিনি একজন নারী। হাতে ও পায়ে প্রচণ্ড ব্যথা অনুভব করছেন। তাঁর চোখেরও সমস্যা রয়েছে। স্বাভাবিকভাবে হাঁটাচলা করতে কষ্ট হচ্ছে। হার্টেও সমস্যা রয়েছে। এ কারণে তিনি আজ আদালতে হাজির হতে পারেননি। তাই তাঁর সময় আবেদন মঞ্জুর করা হোক।
এর আগে ৫ এপ্রিল আদালতে আত্মসমর্পণ করে জামিন নেন খালেদা জিয়া। এ মামলায় গত ৩০ মার্চ খালেদা জিয়াসহ ২৮ জনের বিরুদ্ধে গ্রেপ্তারি পরোয়ানা জারি করেছিলেন এই আদালত।বিএনপির ডাকা টানা অবরোধ চলাকালে গত বছর ২৩ জানুয়ারি রাতে যাত্রাবাড়ীতে একটি বাসে পেট্রলবোমা ছোড়া হলে ২৯ জন যাত্রী দগ্ধ হন। তাঁদের মধ্যে একজন পরে মারা যান। ওই ঘটনায় খালেদা জিয়াকে হুকুমের আসামি করে দুটি মামলা করে পুলিশ।
