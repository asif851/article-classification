
তরল বর্জ্য পরিশোধনাগার (ইটিপি) ব্যতীত কারখানার পরিচালনার অভিযোগে নারায়ণগঞ্জে তিনটি ডাইং কারখানাকে ৬৯ লাখ ৮৮ হাজার টাকা জরিমানা করেছে পরিবেশ অধিদপ্তর। আজ বুধবার পরিবেশ দূষণবিরোধী অভিযান ও পরিবেশ সংরক্ষণ কার্যক্রমের অংশ হিসেবে পরিবেশ অধিদপ্তরের সদর দপ্তরে এক শুনানি শেষে এই জরিমানা করা হয়। পরিবেশ অধিদপ্তর থেকে পাঠানো এক বিজ্ঞপ্তিতে এ তথ্য জানানো হয়।
সংবাদ বিজ্ঞপ্তিতে বলা হয়, পরিবেশের জন্য মারাত্মক ক্ষতিকর তরল বর্জ্য অপরিশোধিত অবস্থায় সরাসরি পরিবেশে নির্গমন করে পরিবেশ ও প্রতিবেশের ক্ষতিসাধন করার দায়ে নারায়ণগঞ্জের মঈনউদ্দিন পেপার মিল-কে ৪৭ লাখ ৬৮ হাজার টাকা, রূপসীকে (মামুন ডাইং) ২১ লাখ ৭০ হাজার এবং এন. এ ডাইং কে ৫০ হাজার টাকা জরিমানা করা হয়েছে। জরিমানার পাশাপাশি অতিসত্বর ইটিপি নির্মাণের নির্দেশ দেওয়া হয়েছে।
