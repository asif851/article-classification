
রাজনৈতিক নেতাদের অপব্যবহার ও দীর্ঘদিন ছাত্রসংসদ নির্বাচন না হওয়ায় দেশব্যাপী ছাত্রলীগ বেপরোয়া হয়ে উঠেছে বলে মন্তব্য করেছেন সড়ক পরিবহন ও সেতুমন্ত্রী ওবায়দুল কাদের।আজ শনিবার সকালে গোপালগঞ্জের টুঙ্গিপাড়ায় সাংবাদিকদের প্রশ্নের জবাবে মন্ত্রী এমন মন্তব্য করেন। এর আগে তিনি টুঙ্গিপাড়ার পাটগাতি এলাকায় মধুমতি নদীর ওপর নির্মাণাধীন শেখ লুৎফর রহমান সেতু পরিদর্শন করেন।সড়ক পরিবহন ও সেতুমন্ত্রী বলেন, কিছু কিছু স্থানীয় নেতা তাঁদের প্রভাব বলয় বিস্তার করতে ছাত্রলীগকে ব্যবহার করছেন। পাশাপাশি দীর্ঘদিন দেশের কলেজগুলোতে ছাত্রসংসদ নির্বাচন না হওয়ায় ছাত্রলীগের মধ্যে বেপরোয়া মানসিকতা কাজ করছে।
ওবায়দুল কাদের বলেন, ‘সব দলেই বিজয়ের পরপর কিছু আবর্জনা, আগাছা ও পরগাছা ঢুকে যায়। আমাদের দলেও এমনটি হয়েছে। তবে অন্যায় করলে কাউকে কোনো ছাড় দেওয়া হবে না।’
ওবায়দুর কাদের বলেন, বঙ্গবন্ধু ও মুক্তিযুদ্ধ নিয়ে কটাক্ষ করে বিএনপি যে বক্তব্য রাখা শুরু করেছে, তার মাশুল বিএনপিকেই দিতে হবে। এ দলটি গত ছয় বছর ধরে বার বার আন্দোলনের ডাক দেয়, কিন্তু তাদের ডাকে জনগণ সাড়া দেয় না। ফলে দিন দিনে জনবিচ্ছিন্ন হয়ে পড়েছে বিএনপি।
পদ্মা সেতু প্রসঙ্গে মন্ত্রী বলেন, সেতুর জন্য নদী শাসনের কাজ শেষ হয়েছে। শুধু দেশেই নয়, সেতু নির্মাণের নানা কাজ বিদেশেও চলছে। তিনি জানান, ২০১৮ সালের মধ্যে পদ্মা সেতুর নির্মাণকাজ শেষ হবে ও যান চলাচলের জন্য খুলে দেওয়া হবে। দোতলা পদ্মা সেতুর একতলায় রেললাইন ও অপর তলায় যানবাহন চলাচল করবে বলেও জানান মন্ত্রী।
এ সময় গোপালগঞ্জের জেলা প্রশাসক মো. খলিলুর রহমান, অতিরিক্ত পুলিশ সুপার শেখ জাহিদুল ইসলাম, সড়ক ও জনপথ বিভাগের অতিরিক্ত প্রধান প্রকৌশলী আবুল কাশেম ভূইয়া প্রমুখ উপস্থিত ছিলেন।
ছাত্র রাজনীতির নামে অপরাজনীতি থেকে বেরিয়ে আসতে হবেগোপালগঞ্জে নির্মাণাধীন শেখ লুৎফর রহমান সেতু পরিদর্শন শেষে দুপুরে পিরোজপুরের নাজিরপুর উপজেলায় যান ওবায়দুল কাদের। সেখানে উপজেলার বঙ্গমাতা বেগম ফজিলাতুন্নেছা মুজিব মহিলা মহাবিদ্যালয়ে নবীণবরণ ও কৃতী শিক্ষার্থীদের পুরস্কার বিতরণ অনুষ্ঠানে অংশ নেন তিনি।
অনুষ্ঠানে প্রধান অতিথির বক্তব্যে শিক্ষার্থীদের পরীক্ষাকেন্দ্রিক লেখাপড়া না করার আহ্বান জানিয়ে মন্ত্রী বলেন, জীবিকার জন্য শিক্ষা নয়, জীবনের জন্য শিক্ষা গ্রহণ করতে হবে। ছাত্র রাজনীতির নামে যে অপরাজনীতি চলছে, তা থেকে বেরিয়ে আসতে হবে।
ওবায়দুল কাদের বলেন, ‘ক্ষমতা কারও চিরদিন থাকে না। যতদিন ক্ষমতায় থাকব, প্রতিটি মুহূর্ত মানুষের জন্য কাজ করে যাব।’
