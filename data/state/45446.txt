
ফেনীর ফুলগাজী উপজেলার জিএম হাট এলাকায় সন্ত্রাসীদের আঘাতে দুই পুলিশ সদস্য আহত হয়েছেন। আজ শুক্রবার বিকেলে জিএম হাট বাজারের পাশে একটি ইটভাটায় এ ঘটনা ঘটে। চাঁদাবাজির অভিযোগ তদন্ত করতে গিয়ে হামলার শিকার হন তাঁরা।
আহত পুলিশ সদস্যরা হলেন ফুলগাজী থানার উপপরিদর্শক (এসআই) মো. সেলিম উল্যাহ (৪০) ও কনস্টেবল আবুল খায়ের (৫৫)। তাঁদের ফেনী সদর হাসপাতালে ভর্তি করা হয়েছে।
পুলিশ সূত্র জানিয়েছে, উপজেলার জিএম হাট বাজারের পাশের একটি ইটভাটায় স্থানীয় সন্ত্রাসীরা নিয়মিত চাঁদাবাজি করে আসছিল। একপর্যায়ে ইটভাটার মালিকের পক্ষ থেকে বিষয়টি পুলিশকে জানানো হয়। অভিযোগ পেয়ে বিষয়টি সরেজমিনে খতিয়ে দেখার জন্য শুক্রবার বিকেলে ফুলগাজী থানার এসআই সেলিম উল্যাহ ও কনস্টেবল আবুল খায়ের মোটরসাইকেলে সেখানে যান। তাঁরা ইটভাটায় পৌঁছার পরই স্থানীয় সন্ত্রাসী সাইফুল, সোহেল ও ছরওয়ারের নেতৃত্বে ১০-১২ জন সন্ত্রাসী ধারালো অস্ত্র নিয়ে তাঁদের ওপর ঝাঁপিয়ে পড়েন। এ সময় সন্ত্রাসীরা এসআই সেলিমকে পিটিয়ে এবং কনস্টেবল আবুল খায়েরকে কুপিয়ে মারাত্মকভাবে জখম করে। তাঁদের চিৎকারে স্থানীয় ও ইটভাটার লোকজন এগিয়ে এলে সন্ত্রাসীরা পালিয়ে যায়। পরে স্থানীয় লোকজন দুই পুলিশ সদস্যকে উদ্ধার করে ফেনী সদর হাসপাতালে ভর্তি করে।
জিএম হাট ব্রিকস নামের ওই ইটভাটার স্বত্বাধিকারী বাবুল মজুমদার প্রথম আলোকে বলেন, স্থানীয় কয়েকজন সন্ত্রাসী প্রতিনিয়ত তাঁর ইটভাটায় চাঁদাবাজি করত। চাঁদা দিতে দেরি হলে নানা ধরনের হুমকি দেওয়া হতো। এতে অতিষ্ঠ হয়ে তিনি ফুলগাজী থানায় একটি লিখিত অভিযোগ দেন।
ফুলগাজী থানার ভারপ্রাপ্ত কর্মকর্তা (ওসি) মো. হুমায়ুন কবীর বলেন, দুই পুলিশ সদস্যকে চিকিৎসা দেওয়া হচ্ছে। পুলিশের ওপর হামলা ও কর্তব্যকাজে বাধা দেওয়ার অভিযোগে এবং ইটভাটার মালিকের চাঁদাবাজির বিষয়ে দুটি পৃথক মামলা করা হয়েছে। পুলিশ সন্ত্রাসীদের চিহ্নিত করে গ্রেপ্তারের চেষ্টা করছে।
