

আজ বুধবার বিকেল থেকে কালবৈশাখীসহ ঝোড়ো হাওয়া রাজধানী ঢাকা ও এর আশপাশের জেলার ওপর দিয়ে বয়ে যাচ্ছে। ঝড়ের সঙ্গে বৃষ্টিও হচ্ছে এসব এলাকায়। এ জন্য উত্তাল হয়ে আছে দেশের নদ-নদীগুলো। বৈরী এই আবহাওয়ার কারণে ঢাকার সদরঘাটসহ দেশের উত্তর, মধ্যাঞ্চলের নৌবন্দরগুলোকে ২ নম্বর নৌ হুঁশিয়ারি সংকেত দেখিয়ে যেতে বলা হয়েছে। 
দুর্যোগপূর্ণ আবহাওয়ার কারণে দেশের নৌবন্দরগুলো থেকে নৌযান চলাচল বন্ধ রাখা হয়েছে। এ কথা জানিয়ে বাংলাদেশ অভ্যন্তরীণ নৌচলাচল কর্তৃপক্ষের (বিআইডব্লিউটিএ) নৌ নিরাপত্তা ও ট্রাফিক বিভাগের যুগ্ম পরিচালক জয়নাল আবেদিন প্রথম আলোকে আজ সন্ধ্যায় বলেন, আজ বিকেল সাড়ে পাঁচটা থেকে পরবর্তী ঘোষণা না দেওয়া পর্যন্ত এ সিদ্ধান্ত কার্যকর থাকবে। সাড়ে পাঁচটার আগে ঢাকা সদরঘাটসহ যেসব নৌবন্দর থেকে নৌযান চলে গেছে, সেগুলোকে নিরাপদ আশ্রয়ে চলে যেতে বলা হয়েছে।
আবহাওয়া অধিদপ্তর জানায়, রংপুর, দিনাজপুর, রাজশাহী, পাবনা, বগুড়া, টাঙ্গাইল, ময়মনসিংহ, ফরিদপুর, কুষ্টিয়া, কুমিল্লা ও সিলেট অঞ্চলের ওপর দিয়ে পশ্চিম অথবা উত্তর-পশ্চিম দিক থেকে ঘণ্টায় ৬০ থেকে ৮০ কিলোমিটার বেগে বৃষ্টি, বজ্রবৃষ্টিসহ অস্থায়ীভাবে ঝোড়ো হাওয়া বয়ে যেতে পারে। এ জন্য এসব এলাকার নৌবন্দরগুলোকে ২ নম্বর নৌ হুঁশিয়ারি সংকেত দেখিয়ে যেতে বলা হয়েছে।
এ ছাড়া একই দিক থেকে দেশের অন্যান্য এলাকার ওপর দিয়ে ৪৫ থেকে ৬০ কিলোমিটার বেগে ঝোড়ো হাওয়া বয়ে যেতে পারে। এ কারণে এসব এলাকার নৌবন্দরগুলোকে ১ নম্বর সতর্ক সংকেত দেখাতে হবে।
২০ এপ্রিল রাত একটা পর্যন্ত এই পূর্বাভাস দেওয়া হয়েছে বলে জানায় আবহাওয়া অধিদপ্তর।
