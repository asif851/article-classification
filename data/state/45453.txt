
উল্টোপথে গাড়ি চালাতে গেলে সড়কের ওপর বসানো ডিভাইসের সুচালো স্টিলের কাঁটা স্বয়ংক্রিয়ভাবে বেরিয়ে আসবে। ফলে চাকা ফুটো হয়ে গাড়ি অচল হয়ে যাবে। এ মাসের শেষ সপ্তাহে রাজধানীর হেয়ার রোডে একটি ডিভাইস পরীক্ষামূলকভাবে চালু করার সিদ্ধান্ত নিয়েছে ঢাকা মহানগর পুলিশ (ডিএমপি)।
আজ শনিবার ডিএমপির গণমাধ্যম ও জনসংযোগ বিভাগের উপকমিশনার মো. মাসুদুর রহমান বিষয়টি নিশ্চিত করেছেন। তিনি প্রথম আলোকে বলেন, ট্রাফিক আইন মানতে বাধ্য করা ও যান চলাচলে বিশৃঙ্খলতা ঠেকাতে ডিএমপি এ সিদ্ধান্ত নিয়েছে। সফলতা পাওয়া গেলে পর্যায়ক্রমে রাজধানীর সব সড়কে ডিভাইস বসানো হবে।ডিএমপি সূত্র জানায়, ট্রাফিক আইন অমান্য করে রাজধানীতে উল্টোপথে গাড়ি চলায় দুর্ঘটনাসহ অসহনীয় যানজটের সৃষ্টি হচ্ছে। এ অবস্থার পরিপ্রেক্ষিতে ডিএমপির এক বৈঠকে সড়কে ডিভাইস বসানোর সিদ্ধান্ত নেওয়া হয়।
