
অবৈধ মানবপাচারের বিষয়টি দেখা প্রবাসী কল্যাণ ও বৈদেশিক কর্মসংস্থান মন্ত্রণালয়ের কাজ নয় বলে মন্তব্য করেছেন মন্ত্রী খন্দকার মোশাররফ হোসেন। এ ছাড়া বাংলাদেশ থেকে সৌদি আরবে ৩০ হাজার নারী কর্মী পাঠানোর কথাও জানান তিনি।আজ বৃহস্পতিবার বিকেলে সৌদি আরবের প্রতিনিধি দলের সঙ্গে বৈঠক শেষে সাংবাদিকদের সঙ্গে আলাপকালে মন্ত্রী এ কথা বলেন।সাম্প্রতিক সময়ে সাগরপথে মানবপাচার; থাইল্যান্ড, মালয়েশিয়া ও ইন্দোনেশিয়ায় আটক বাংলাদেশিদের ফিরিয়ে আনা এবং তিন দেশের জোট গঠন প্রসঙ্গে সাংবাদিকদের প্রশ্নের জবাবে খন্দকার মোশাররফ হোসেন বলেন, ‘আমরা শুধু বৈধ অভিবাসন করি। অবৈধ অভিবাসন নিয়ে যেহেতু আমরা যুক্ত নই, আমাদের সেখানে যুক্ত হওয়া ঠিক হবে না। এটি স্বরাষ্ট্র-পররাষ্ট্র মন্ত্রণালয়ের কাজ। তবে এ বিষয়ে এই দুই মন্ত্রণালয়ের সঙ্গে আমাদের যোগাযোগ রয়েছে।’নৌকায় করে মানবপাচারের ঘটনা নতুন নয় উল্লেখ করে মন্ত্রী বলেন, ‘এবার বিষয়টি সংবাদপত্রে বা মিডিয়াতে বেশি প্রচারের কারণে এমনটি মনে হতে পারে।’এ সময় মন্ত্রী আরও বলেন, সৌদি আরব থেকে ৩০ হাজার নারী কর্মীর ভিসা পেয়েছে বাংলাদেশ। রমজানের আগেই কমপক্ষে ২০ হাজার নারী শ্রমিক পাঠাবে বাংলাদেশ। ১০০টি জনশক্তি রপ্তানিকারক প্রতিষ্ঠান ২০০ জন করে নারী কর্মী সরবরাহ করবে, যাতে তাদের চাহিদা অনুযায়ী নারী কর্মী পাঠানো যায়।
মালয়েশিয়াতে সরকারিভাবে জিটুজি (গভর্নমেন্ট টু গভর্নমেন্ট) কর্মী যেতে পারছে না—এমন অভিযোগের বিষয়ে মন্ত্রী বলেন, ‘তারা চাহিদা যেমন পাঠিয়েছে, তেমন শ্রমিক গেছে। যাঁরা সমালোচনা করছেন, তাঁরা না ভেবেই করছেন। সমালোচকদের কথায় আমরা বাজার ওলট-পালট করতে পরি না।’ তবে সাম্প্রতিককালে মালয়েশিয়া থেকে কেন আরও চাহিদা আসছে না, সে বিষয়ে দ্রুত একটি বৈঠক করে সিদ্ধান্ত নেওয়া হবে বলেও জানিয়েছেন মন্ত্রী।
এর আগে সৌদি আরব থেকে আগত প্রতিনিধিদলের সঙ্গে বৈঠক করেন মন্ত্রী। সাত সদস্যের সৌদি প্রতিনিধি দলের নেতৃত্ব দেন সৌদি আবরের আন্তর্জাতিক সম্পর্ক মন্ত্রণালয়ের উপমন্ত্রী আহমেদ আল ফাইদ।
