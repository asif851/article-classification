
মানবতাবিরোধী অপরাধের দায়ে সালাউদ্দিন কাদের (সাকা) চৌধুরীকে দেওয়া মৃত্যুদণ্ডের রায়ের খসড়া ফাঁসের ঘটনায় করা মামলায় তাঁর স্ত্রী-ছেলে, আইনজীবীসহ সাতজনের বিরুদ্ধে অভিযোগপত্র দেওয়া হয়েছে।আজ বুধবার ঢাকার মুখ্য মহানগর হাকিম আদালতে মহানগর গোয়েন্দা পুলিশ (ডিবি) এ অভিযোগপত্র দাখিল করে।অভিযোগপত্রভুক্ত আসামিরা হলেন সাকা চৌধুরীর স্ত্রী ফারহাদ কাদের, ছেলে হুম্মাম কাদের চৌধুরী, আইনজীবী ফখরুল ইসলাম, আইনজীবীর সহকারী মেহেদী হাসান, সাকা চৌধুরীর ব্যবস্থাপক মাহবুবুল আহসান এবং আন্তর্জাতিক অপরাধ ট্রাইব্যুনালের কর্মচারী নয়ন আলী ও ফারুক হোসেন।পুলিশের অপরাধ, তথ্য ও প্রসিকিউশন বিভাগের অতিরিক্ত উপকমিশনার আনিসুর রহমান প্রথম আলোকে বলেন, আসামিদের মধ্যে সাকা চৌধুরীর স্ত্রী ফারহাদ, ছেলে হুম্মাম ও মেহেদী পলাতক। মামলার তদন্তকারী কর্মকর্তা ডিবি পুলিশের পরিদর্শক শাহজাহান হোসেন তাঁদের বিরুদ্ধে গ্রেপ্তারি ও ক্রোক পরোয়ানার আবেদন করেছেন। আইনজীবী ফখরুল ইসলামসহ তিনজন এ মামলায় কারাগারে আটক আছেন। ২৫ জনকে সাক্ষী করা হয়েছে।
গত বছরের ১ অক্টোবর মানবতাবিরোধী অপরাধের দায়ে বিএনপির স্থায়ী কমিটির সদস্য সালাউদ্দিন কাদের চৌধুরীকে মৃত্যুদণ্ড দেন আন্তর্জাতিক অপরাধ ট্রাইব্যুনাল। তবে রায় ঘোষণার আগেই তাঁর স্ত্রী ও পরিবারের সদস্যরা রায়ের কপি ফাঁস করে দেন।পরবর্তীতে এ মামলায় গ্রেপ্তার ট্রাইব্যুনালের কর্মচারী নয়ন ও ফারুক রায়ের খসড়া ফাঁসের বিষয়ে সত্যতা স্বীকার করে আদালতে জবানবন্দি দেন। এ ঘটনায় ট্রাইব্যুনালের পক্ষ থেকে তথ্য ও প্রযুক্তি আইনের ৫৪, ৫৭ ও ৬৩ ধারায় শাহবাগ থানায় মামলা করা হয়। তদন্ত শেষে আজ সাতজনের বিরুদ্ধে অভিযোগপত্র জমা দিল পুলিশ।
