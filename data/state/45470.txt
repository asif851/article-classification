
উত্তাল সাগরে ইঞ্জিন বন্ধ হয়ে ভাসছে বাংলাদেশ শিপিং করপোরেশনের (বিএসসি) জাহাজ ‘এমভি বাংলার শিখা’। জাহাজের ক্যাপ্টেন বেতারবার্তা পাঠিয়ে সাহায্য চেয়েছেন। জাহাজটি নিরাপদে সরিয়ে রাখার জন্য নৌবাহিনী ও বন্দর কর্তৃপক্ষের সহায়তা চেয়েছে বিএসসি।
ঘূর্ণিঝড় রোয়ানুর প্রভাবে বঙ্গোপসাগর প্রচণ্ড উত্তাল। বন্দরের বহির্নো​ঙরে অবস্থানরত জাহাজগুলো ইঞ্জিন চালু রেখে জাহাজ নিয়ন্ত্রণে রাখার চেষ্টা করছে। এ অবস্থায় বিএসসির জাহাজ এমভি বাংলার শিখা থেকে ‘এসওএস’ (সেভ আওয়ার সোলস) বার্তা পাঠানো হয়। এই বার্তা পায় সব জাহাজ, বন্দর, নৌবাহিনীর নিয়ন্ত্রণকক্ষও। কোনো জাহাজ বিপদে পড়ার পর জাহাজের লোকজনের কোনো কিছু করার সুযোগ না থাকলে এই বার্তা পাঠানো হয়।
জানতে চাইলে বাংলাদেশ শিপিং করপোরেশনের ব্যবস্থাপনা পরিচালক (এমডি) কমোডর হাবিবুর রহমান ভূঁইয়া আজ শনিবার বেলা দুইটার দিকে প্রথম আলোকে বলেন, বহির্নোঙরে অবস্থানরত এমভি বাংলার শিখা জাহাজটি ইঞ্জিন চালু রেখে ভারসাম্য রাখার চেষ্টা করছিল। হঠাৎ করে জাহাজটির দুটো ইঞ্জিন বন্ধ হয়ে যায়। এ পরিস্থিতিতে ক্যাপ্টেন জাহাজের দুটি নোঙর ফেলে নিয়ন্ত্রণে রাখার চেষ্টা করেন। কিন্তু উত্তাল সাগরে ঢেউয়ের তোড়ে নোঙর মাটি আঁকড়ে রাখতে পারছিল না।
প্রসঙ্গত, বন্দরের বহির্নোঙরে এখন ১২৭টি জাহাজ আছে।
