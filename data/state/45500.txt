
রাজশাহীতে পানি সরবরাহ ও পয়োনিষ্কাশন কর্তৃপক্ষের (ওয়াসা) পাঁচ কোটি টাকার কাজের দরপত্র বাক্সসহ ছিনতাই হয়েছে। পুলিশের সামনে দিয়ে গতকাল বৃহস্পতিবার সরকারি দলের সমর্থকেরা বাক্স নিয়ে গেছেন। পুলিশ দুজনকে আটক করলেও পরে ছেড়ে দিয়েছে।ওয়াসা সূত্রে জানা গেছে, সম্প্রতি রাজশাহী মহানগরে পানি সরবরাহব্যবস্থার উন্নয়নকাজের কয়েকটি প্যাকেজের প্রায় কোটি টাকার দরপত্র আহ্বান করা হয়। গতকাল ছিল দরপত্র জমা দেওয়ার শেষ দিন। দরপত্র জমা দেওয়ার জন্য রাজশাহী মহানগর পুলিশ কমিশনারের কার্যালয়ে একটি ও নগরের সপুরা এলাকায় অবস্থিত ওয়াসা কার্যালয়ে একটি বাক্স রাখা ছিল।বেলা সাড়ে ১১টার দিকে সরকারি দলের সমর্থকেরা ওয়াসা কার্যালয়ে হামলা চালিয়ে দরপত্র বাক্সটি ছিনিয়ে নিতে যান। আগে থেকেই কর্তৃপক্ষ তাদের কার্যালয়ে পুলিশ মোতায়েন করেছিল। একই সঙ্গে বিজিবির সদস্যরাও আসেন। সবার সামনে দিয়েই তাঁরা দরপত্রসহ বাক্স নিয়ে বের হয়ে যান। এ সময় পুলিশ দুই ব্যক্তিকে আটক করে। কিন্তু বাইরে এসেই তাঁদের ছেড়ে দেয়।দরপত্র ছিনতাইয়ের সত্যতা নিশ্চিত করে ওয়াসার তত্ত্বাবধায়ক প্রকৌশলী পারভেজ মামুদ বলেন, বিষয়টি টের পেয়ে তাঁরা পুলিশে খবর দিয়েছিলেন। সেখানে বিজিবির সদস্যরাও ছিলেন। সবার সামনে দিয়েই তাঁরা বাক্সসহ দরপত্র নিয়ে চলে গেলেন। পরিচয় জানতে চাইলে তিনি বলেন, তাঁদের কাউকে তিনি চেনেন না।রাজশাহী নগরের বোয়ালিয়া মডেল থানার পরিদর্শক (তদন্ত) মাহমুদুর রহমান বলেন, পুলিশ কাউকে আটক করেনি। পুলিশ সেখান থেকে সবাইকে বের করে দিয়েছে। তাদের পরিচয় জানতে চাইলে তিনি বলেন, তাঁরা সরকারি দলের সমর্থক হতে পারেন।
