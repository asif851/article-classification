
বিভিন্ন ব্যাংক ও আর্থিক প্রতিষ্ঠান থেকে আনন্দ শিপইয়ার্ডের প্রায় এক হাজার ৩০০ কোটি টাকা ঋণ জালিয়াতির ঘটনায় ইসলামী ব্যাংক বাংলাদেশ লিমিটেডের ব্যবস্থাপনা পরিচালক (এমডি) আবদুল মান্নানসহ ২৬ জনকে জিজ্ঞাসাবাদের জন্য তলব করেছে দুর্নীতি দমন কমিশন (দুদক)।দুদক সূত্রে জানা গেছে, জাহাজ নির্মাণপ্রতিষ্ঠান আনন্দ শিপইয়ার্ডকে ইসলামী ব্যাংক থেকে ৪৫৬ কোটি ৩৪ লাখ টাকা ঋণ দেওয়ার ক্ষেত্রে ওই ২৬ কর্মকর্তার ভূমিকা ছিল। ব্যাংকের কারওয়ান বাজার শাখা থেকে এই ঋণ দেওয়া হয়। এ বিষয়ে বক্তব্য জানতে তাঁদের তলব করা হয়েছে। গতকাল বৃহস্পতিবার দুদকের জ্যেষ্ঠ উপপরিচালক মীর জয়নুল আবেদীন তাঁদের নোটিশ পাঠিয়েছেন। নোটিশে আগামী ১২, ১৩ ও ১৬ নভেম্বর তাঁদের সেগুনবাগিচায় দুদকের প্রধান কার্যালয়ে হাজির হতে বলা হয়েছে।১৩ নভেম্বর ব্যাংকটির এমডি মোহাম্মদ আবদুল মান্নানসহ প্রধান কার্যালয়ের বর্তমান ও সাবেক ১৩ কর্মকর্তাকে জিজ্ঞাসাবাদ করা হবে। দুদক সূত্রে জানা যায়, জালিয়াতির আশ্রয় নিয়ে আনন্দ শিপইয়ার্ডদেশের ১৪টি ব্যাংক ও আর্থিক প্রতিষ্ঠান থেকে প্রায় এক হাজার ৩০০ কোটি টাকা হাতিয়ে নিয়েছে। ঋণ জালিয়াতির অধিকাংশ ঘটনা ২০০৮ থেকে ১০ সালের মধ্যে ঘটেছে।এদিকে এমডিসহ কর্মকর্তাদের দুদকে তলব করার বিষয়ে গতকাল ইসলামী ব্যাংক কর্তৃপক্ষ গণমাধ্যমে বক্তব্য পাঠিয়েছে। এতে বলা হয়েছে, ব্যাংকিং নিয়মাচার মেনেই আনন্দ শিপইয়ার্ডকে বিনিয়োগের সুবিধা (ঋণ) দেওয়া হয়েছে। এ জন্য প্রাথমিক ও সহায়ক জামানত নেওয়া হয়েছে। আন্তর্জাতিক বাজারে জাহাজের মূল্য স্বাভাবিক হয়ে এলে ব্যাংক লাভসহ পাওনা অদায় করতে সক্ষম হবে।
