
গ্যাসের দাম বাড়ানোর সিদ্ধান্তকে অযৌক্তিক ও গণবিরোধী অভিহিত করে এ সিদ্ধান্ত থেকে সরকারকে সরে আসার দাবি জানিয়েছে বিএনপি। দলটির অভিযোগ, রাজস্ব ঘাটতি পূরণে সরকার এ সিদ্ধান্ত জনগণের ওপর চাপিয়ে দিয়েছে। 
আজ বৃহস্পতিবার সন্ধ্যায় গুলশানে দলের চেয়ারপারসনের কার্যালয়ে বিএনপির মহাসচিব মির্জা ফখরুল ইসলাম আলমগীর এক সংবাদ সম্মেলনে এ দাবি করেন।গ্যাসের দাম বাড়ানোর সিদ্ধান্ত ঘোষণার পরপরই সন্ধ্যায় জরুরি সংবাদ সম্মেলনে এ বিষয়ে দলের অবস্থান তুলে ধরেন মির্জা ফখরুল। গ্যাসের দাম বাড়ানোর সরকারি সিদ্ধান্তের সমালোচনা করলেও বিএনপি এর বিরুদ্ধে কোনো কর্মসূচি দেয়নি। বিএনপি কোনো কর্মসূচি দেবে কি না—সাংবাদিকদের এমন প্রশ্নের জবাবে মির্জা ফখরুল বলেন, এ বিষয়ে পরে জানানো হবে।ফখরুল বলেন, ‘একদিকে গ্যাসের দাম বৃদ্ধির কারণে গ্যাস খাত উন্নয়ন ব্যাহত হচ্ছে, অন্যদিকে জনগণের ওপর বর্ধিত করের বোঝা চাপানো হচ্ছে। আসলে রাজস্ব ঘাটতি পূরণ করতে গিয়ে সরকার দিগ্‌বিদিকশূন্য হয়ে সব ক্ষেত্রের করের বোঝা বৃদ্ধির অপচেষ্টায় মেতে উঠেছে।’মির্জা ফখরুল বলেন, বিএনপি মনে করে, গ্যাসের দাম বাড়ানো হলে অর্থনীতি হোঁচট খাবে। পোশাকশিল্প খাত, বস্ত্র খাতসহ সব ধরনের শিল্প খাতে উৎপাদন তথা অর্থনীতি সংকটে পড়বে। পরিবহনভাড়া বেড়ে যাবে, কল-কারখানাও বন্ধ হবে। তিনি আশঙ্কা করেন, এক বছরের মাথায় গ্যাসের দাম বাড়ানো হলে অল্প সময়ের মধ্যে বিদ্যুতের দামও আবার বাড়ানো হতে পারে।বিএনপির মহাসচিব অভিযোগ করেন, এলপিজিতে উৎসাহিত করা এবং এর মাধ্যমে সরকারঘনিষ্ঠ কিছুসংখ্যক ব্যবসায়ীকে অতিরিক্ত লাভ করিয়ে দিতে গ্রাহক পর্যায়ে গ্যাসের দাম বাড়ানোর সিদ্ধান্ত নিয়েছে সরকার। এলপিজির দাম বিশ্ববাজারে কমলেও বাংলাদেশে কমেনি। এখন দেশে এলপিজির দাম হওয়া উচিত ৪৫০ টাকা।বিএনপির মহাসচিব এখন গ্যাসের দাম না বাড়িয়ে গ্যাসের ‘সিস্টেম লস’ কমানো ও অপচয় রোধের দিকে নজর দেওয়ার আহ্বান জানান। তিনি বলেন, গত বছরের আগস্টে গ্যাসের দাম বাড়ানো নিয়ে গণশুনানি হয়েছিল। সে সময় মানুষ গ্যাসের দাম বাড়ানোর বিরোধিতা করেছিল। বিএনপি আশা করেছিল, গ্যাসের দাম আর বাড়ানো হবে না। কিন্তু ১৮ মাসের ব্যবধানে আবারও গ্যাসের দাম বাড়ানো হয়েছে।সংবাদ সম্মেলনে বিএনপির চেয়ারপারসনের উপদেষ্টা পরিষদের সদস্য সাবেক সচিব ইসমাইল জবিউল্লাহ, আ ন হ আখতার হোসেন উপস্থিত ছিলেন।
