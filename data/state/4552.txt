
সাত জেলায় গত বুধবার রাত থেকে গতকাল বৃহস্পতিবার সন্ধ্যা পর্যন্ত সড়ক দুর্ঘটনায় শিশুসহ নয়জন নিহত হয়েছেন। এ নিয়ে গত ৪২ দিনে দেশের বিভিন্ন স্থানে সড়ক দুর্ঘটনায় প্রাণ হারালেন অন্তত ৩৭৫ জন।সংশ্লিষ্ট এলাকা থেকে প্রথম আলোর প্রতিনিধিদের পাঠানো খবর:গাইবান্ধার গোবিন্দগঞ্জ উপজেলার অভিরামপুর এলাকায় ঢাকা-রংপুর মহাসড়কে গতকাল দুপুরে সড়ক দুর্ঘটনায় এমদাদুল হক (৪২) নামের এক ব্যক্তি নিহত হয়েছেন। গোবিন্দগঞ্জ হাইওয়ে থানার ওসি আবুল বাশার বলেন, একটি মালবাহী ট্রাক অভিরামপুর এলাকায় রাস্তায় দাঁড়িয়ে থাকা অপর একটি ট্রাককে ধাক্কা দেয়। এতে ট্রাকের পেছনে থাকা চালকের সহকারী এমদাদুল হক ঘটনাস্থলে মারা যান। তাঁর বাড়ি বগুড়ায়।নওগাঁর মান্দা উপজেলার জয় বাংলা মোড়ে সড়ক দুর্ঘটনায় মেহেদি হাসান তুহিন (২০) নামের এক তরুণ নিহত হয়েছেন এবং পাঁচজন আহত হয়েছেন। পুলিশ ও প্রত্যক্ষদর্শী সূত্রে জানা যায়, বুধবার রাতে রাজশাহী-নওগাঁ মহাসড়কে রাস্তায় দাঁড়িয়ে থাকা আলুবোঝাই একটি ট্রাক্টরের সঙ্গে সিএনজিচালিত একটি অটোরিকশার সংঘর্ষ হয়। এতে ঘটনাস্থলে অটোরিকশার যাত্রী মেহেদি হাসানের মৃত্যু হয়। আহত ব্যক্তিদের রাজশাহী মেডিকেল কলেজ হাসপাতালে ভর্তি করা হয়েছে।সিরাজগঞ্জের সলঙ্গায় সড়ক দুর্ঘটনায় আকরাম হোসেন (৬) নামের এক শিশু নিহত হয়েছে এবং ১২ জন আহত হয়েছেন। হাটিকুমরুল হাইওয়ে থানার উপপরিদর্শক (এসআই) রাজিবুল করিম বলেন, গতকাল বিকেলে সাহেবগঞ্জ বাজার এলাকায় একটি বাসের সঙ্গে বিপরীত দিক থেকে আসা অপর একটি বাসের মুখোমুখি সংঘর্ষ হয়। এতে ঘটনাস্থলে শিশু আকরামের মৃত্যু হয়।গাজীপুরে সড়ক দুর্ঘটনায় দুজন নিহত এবং কমপক্ষে পাঁচজন আহত হয়েছেন। পুলিশ নিহত দুজনের পরিচয় নিশ্চিত করতে পারেনি। নাওজোর মহাসড়ক পুলিশ ফাঁড়ির উপপরিদর্শক (এসআই) মো. আবদুস সালাম বলেন, সিটি করপোরেশনের ভোগড়া ওসিনগর এলাকায় একটি ট্রাক ও যাত্রীবাহী একটি লেগুনার মধ্যে সংঘর্ষ হয়। পরে আহত ব্যক্তিদের হাসপাতালে ভর্তি করা হয়। শহীদ তাজউদ্দীন আহমদ মেডিকেল কলেজ হাসপাতালের আবাসিক চিকিৎসক প্রণয় দাস বলেন, দুর্ঘটনায় আহত ব্যক্তিদের মধ্যে দুজন পথেই মারা গেছেন। বাকিদের চিকিৎসা চলছে।মানিকগঞ্জ সদর উপজেলার মুলজান এলাকায় ঢাকা-আরিচা মহাসড়কে বাসচাপায় তরিকুল ইসলাম (৩৫) নামের এক ব্যক্তি নিহত হয়েছেন। তিনি যশোরের চৌগাছা উপজেলার চাঁদপুর গ্রামের বাসিন্দা। গোলড়া হাইওয়ে থানার উপপরিদর্শক (এসআই) আলমগীর হোসেন বলেন, গতকাল সকালে একটি বাস তরিকুলের মোটরসাইকেলে ধাক্কা দেয়। এতে তিনি ঘটনাস্থলে মারা যান।মাগুরা সদরে ঢাকা-খুলনা মহাসড়কে দুর্ঘটনায় দুজন নিহত হয়েছেন। মাগুরা হাইওয়ে পুলিশের সহকারী উপপরিদর্শক (এএসআই) আবদুর রউফ বলেন, গতকাল ভোরে বেলনগর বাজার এলাকায় একটি ট্রাকের সঙ্গে একটি পিকআপের সংঘর্ষ হয়। এতে পিকআপের চালক মো. হানিফ (৪০) ও তাঁর সহকারী মো. লিটন হোসেন (৩০) ঘটনাস্থলে নিহত হন। হানিফের বাড়ি নারায়ণগঞ্জে আর লিটনের বাড়ি ঝিনাইদহে।কক্সবাজারের চকরিয়া উপজেলার চকরিয়া বিশ্ববিদ্যালয় কলেজগেট এলাকায় চট্টগ্রাম-কক্সবাজার মহাসড়কে একটি জিপ ও বাসের মুখোমুখি সংঘর্ষের ঘটনায় একজন নিহত ও পাঁচজন আহত হয়েছেন। চিরিংগা হাইওয়ে পুলিশের উপপরিদর্শক (এসআই) নুরুল ইসলাম বলেন, আহত ব্যক্তিদের উদ্ধার করে চকরিয়া উপজেলা স্বাস্থ্য কমপ্লেক্সে ভর্তি করা হলে চিকিৎসাধীন অবস্থায় জিপের চালক মো. শাহজাহান (৩৫) মারা যান। তিনি উপজেলার খুটাখালী এলাকার বাসিন্দা।
 
