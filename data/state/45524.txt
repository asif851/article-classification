
স্থানীয় সরকার পল্লী উন্নয়ন ও সমবায়মন্ত্রী খন্দকার মোশাররফ হোসেন বলেছেন, দেশের প্রকৃত উন্নয়নের জন্য সবার আগে মানবিক ও সামাজিক উন্নয়নকে প্রাধান্য দিতে হবে। মানবিক ও সামাজিক উন্নয়ন না হলে অবকাঠামোগত উন্নয়ন অর্থহীন হয়ে পড়বে।গতকাল রোববার বিকেলে ফরিদপুরে ভালোবাসি ফরিদপুর শীর্ষক এক অনুষ্ঠানে মন্ত্রী এ কথা বলেন। বিশ্ব ভালোবাসা দিবস উপলক্ষে ফরিদপুর সরকারি রাজেন্দ্র কলেজ মাঠে এর আয়োজন করা হয়। সবশেষে সাংস্কৃতিক অনুষ্ঠান হয়।খন্দকার মোশাররফ হোসেন বলেন, মানুষ যতই সম্পদশালী হোক না কেন, সামাজিক নিরাপত্তা ও নিশ্চয়তা না থাকলে জীবনযাত্রা দুর্বিষহ হয়ে ওঠে। এ জন্যই প্রয়োজন মানবিক ও সামাজিক উন্নয়ন। ভালোবাসাহীন পৃথিবী কল্পনা করা যায় না। হিংসা দিয়ে গঠনমূলক কাজ হতে পারে না।জেলা সমাজসেবা অধিদপ্তরের উপপরিচালক এ এস এম আলী আহসান বলেন, গতকাল ১০০ প্রতিবন্ধীকে সুবর্ণ কার্ড দেওয়া হয়। পর্যায়ক্রমে জেলার ২৫ হাজার ৫৮৫ জন প্রতিবন্ধীকে এ কার্ড দেওয়া হবে।
