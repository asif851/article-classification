
সাইবার নিরাপত্তা নিশ্চিত করার ক্ষেত্রে সরকারের বিভিন্ন বিভাগের মধ্যে সমন্বয়হীনতা রয়েছে বলে জানিয়েছেন ডাক ও টেলিযোগাযোগ প্রতিমন্ত্রী তারানা হালিম।
সাইবার নিরাপত্তা নিয়ে কমনওয়েলথ টেলিযোগাযোগ সংস্থার (সিটিও) উদ্যোগে আজ মঙ্গলবার ঢাকায় আয়োজিত দুই দিনব্যাপী এক আন্তর্জাতিক কর্মশালায় তারানা হালিম এই মন্তব্য করেন।
‘ডিজিটাল বাংলাদেশ: সাইবার অপরাধ, নিরাপদ ইন্টারনেট ও ব্রডব্যান্ড’ শিরোনামের এই কর্মশালা আয়োজনে সহায়তা করছে ডাক ও টেলিযোগাযোগ বিভাগ এবং বাংলাদেশ টেলিযোগাযোগ নিয়ন্ত্রণ কমিশন (বিটিআরসি)।
রাজধানীর একটি হোটেলে আয়োজিত এই কর্মশালার উদ্বোধন করেন জাতীয় সংসদের স্পিকার শিরীন শারমিন চৌধুরী।
উদ্বোধনী অনুষ্ঠানের পর ‘সেফটি অন ইন্টারনেট’ শীর্ষক অধিবেশনে তারানা হালিম বলেন, সাইবার নিরাপত্তা নিশ্চিত করতে সরকারের সংশ্লিষ্ট বিভাগগুলো বিচ্ছিন্নভাবে কাজ করছে। এ ব্যাপারে সমন্বয় আনা হলে সাইবার নিরাপত্তার বিষয়ে কার্যকর ফলাফল আসবে।
ডাক ও টেলিযোগাযোগ প্রতিমন্ত্রী বলেন, ফেসবুকের মাধ্যমে আপত্তিকর কনটেন্ট যাতে না ছড়ায়, সে জন্য চলতি মাসেই ফেসবুক কর্তৃপক্ষের সঙ্গে আলোচনায় বসা হবে। ফেসবুক কর্তৃপক্ষের সঙ্গে আগের আলোচনায় আপত্তিকর অনেক কনটেন্ট ও পেজ বন্ধ করা গেছে। বিষয়টিকে এগিয়ে নিতে এবারে আলোচনা হবে।
কর্মশালার উদ্বোধনী অনুষ্ঠানে স্বাগত বক্তব্য দেন বিটিআরসির ভারপ্রাপ্ত চেয়ারম্যান আহসান হাবিব খান।
 
