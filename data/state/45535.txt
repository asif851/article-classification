
পিরোজপুরে দুর্বৃত্তদের হামলায় সাংবাদিক জহিরুল হক ওরফে টিটু গুরুতর আহত হয়েছেন। গতকাল শনিবার রাত আটটার দিকে শহরের পুরোনো জেলা প্রশাসকের কার্যালয়ের সামনে এ ঘটনা ঘটে। জহিরুল হক পিরোজপুর থেকে প্রকাশিত পিরোজপুরের কথা সম্পাদক ও যায়যায়দিন-এর জেলা প্রতিনিধি।প্রত্যক্ষদর্শী ও পারিবারিক সূত্রে জানা গেছে, শহরের পুরোনো জেলা প্রশাসকের কার্যালয়ে অবস্থিত পিরোজপুরের কথার কার্যালয় থেকে জহিরুল হক রাত আটটার দিকে বের হয়ে মোটরসাইকেলে বাসায় যাচ্ছিলেন। এ সময় সাত থেকে আটজন মুখোশধারী সন্ত্রাসী তাঁর গতিরোধ করে লোহার পাইপ দিয়ে পিটিয়ে গুরুতর আহত করে। স্থানীয় লোকজন তাঁকে উদ্ধার করে পিরোজপুর সদর হাসপাতালে ভর্তি করেন। পিরোজপুরের পুলিশ সুপার মো. শাহ আবিদ হোসেন ঘটনাস্থল পরিদর্শন করেছেন। পিরোজপুরের কথার বার্তা সম্পাদক হাসিবুল ইসলাম বলেন, ভবনের প্রধান ফটক থেকে বের হওয়ার সঙ্গে সঙ্গে জহিরুলের ওপর মুখোশধারী সন্ত্রাসীরা হামলা চালায়। এতে তাঁর পা ও মাথাসহ শরীরের বিভিন্ন স্থান জখম হয়েছে।
