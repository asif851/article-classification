
বাংলাদেশ থেকে রোহিঙ্গাদের ফিরিয়ে নেওয়ার ব্যাপারে মিয়ানমারের ওপর চাপ সৃষ্টি করতে জার্মানি সফরে কথা বলবেন প্রধানমন্ত্রী শেখ হাসিনা ।
আজ বুধবার পররাষ্ট্রমন্ত্রী এ এইচ মাহমুদ আলী পররাষ্ট্র মন্ত্রণালয়ে এক সংবাদ সম্মেলনে এ কথা বলেন।
পররাষ্ট্রমন্ত্রী বলেন, ‘রোহিঙ্গা ইস্যুতে আমরা ইতিমধ্যে ইউরোপীয় কমিশনের সঙ্গে কথা বলেছি এবং অবশ্যই জার্মানির চ্যান্সেলর আঙ্গেলা ম্যার্কেলের সঙ্গে বৈঠকেও এ ইস্যুতে কথা হবে।’
জার্মানির মিউনিখে নিরাপত্তা সম্মেলনে যোগ দিতে প্রধানমন্ত্রীর নেতৃত্বে বাংলাদেশের একটি প্রতিনিধিদল আগামীকাল বৃহস্পতিবার ঢাকা ছাড়বে। চার দিনের এই সরকারি সফরে প্রধানমন্ত্রী শেখ হাসিনা শনিবার জার্মান চ্যান্সেলর আঙ্গেলা ম্যার্কেলের সঙ্গে দ্বিপক্ষীয় বৈঠকে বসবেন।
মাহমুদ আলী বলেন, রোহিঙ্গা ইস্যুতে সারা বিশ্ব বাংলাদেশের সঙ্গে রয়েছে। এরই মধ্যে রোহিঙ্গাদের ওপর নির্যাতনের জন্য জাতিসংঘ মিয়ানমারকে কড়া ভাষায় সমালোচনা করেছে। তিনি বলেন, ‘আমরা মনে করি, রোহিঙ্গা ইস্যুতে আমরা সঠিক অবস্থানে রয়েছি। কারণ, সারা বিশ্ব বুঝতে পেরেছে যে রোহিঙ্গারা কতটা দুর্ভোগের মধ্য দিয়ে যাচ্ছে।’
রোহিঙ্গাদের ঠেঙ্গারচরে স্থানান্তরের বিষয়ে পররাষ্ট্রমন্ত্রী বলেন, কক্সবাজার দেশের প্রধান পর্যটনকেন্দ্র, এটাকে ধ্বংস হতে দেওয়া যেতে পারে না। তিনি বলেন, ‘পরিবেশ ও স্থানীয় লোকজনের সমস্যার কথাও আমাদের বিবেচনা করতে হবে।’
পররাষ্ট্রমন্ত্রী বলেন, ঠেঙ্গারচরে রোহিঙ্গাদের চিরদিনের জন্য থাকতে হবে না, কারণ তাদের নিজেদের দেশে ফেরত পাঠানো হবে। রোহিঙ্গাদের এখনই স্থানান্তর করা হচ্ছে না। তাদের পাঠানোর আগে অবকাঠামো নির্মাণ ও জীবিকার ব্যবস্থা করা হবে।
রোহিঙ্গাদের ক্রমান্বয়ে নোয়াখালীর হাতিয়ার ঠেঙ্গারচরে পাঠানোর প্রাথমিক প্রক্রিয়া শুরু করেছে সরকার।
