
রাজশাহী মহানগরের মতিহার থানার বুধপাড়া এলাকায় গতকাল শনিবার দিবাগত রাত পৌনে তিনটার দিকে র‍্যাবের সঙ্গে কথিত বন্দুকযুদ্ধে এক ব্যক্তি নিহত হয়েছেন। র‍্যাব বলছে, ওই ব্যক্তি ডাকাত ছিলেন। তাঁর কাছ থেকে অস্ত্র ও গুলি উদ্ধারের দাবি করেছে র‍্যাব।
নিহত ব্যক্তির নাম কাওছার হোসেন (৪৫)। তাঁর বাড়ি চাঁপাইনবাবগঞ্জের তিয়ারাপাড়া এলাকায়।
র‍্যাব–৫–এর (অপারেশন) এএসপি রমজান আলীর ভাষ্য, রাতে ওই এলাকা দিয়ে র‍্যাবের টহল দল যাচ্ছিল। এ সময় ‘ডাকাতেরা’ র‍্যাবকে লক্ষ্য করে গুলি ছোড়ে। র‍্যাবও পাল্টা গুলি ছোড়ে। এতে আহত হন কাওছার। রাজশাহী মেডিকেল কলেজ হাসপাতালে নেওয়ার পর কর্তব্যরত চিকিৎসক কাওছারকে মৃত ঘোষণা করেন।
র‍্যাব দাবি করেছে, ‘বন্দুকযুদ্ধে’ তাঁদের দুজন সদস্য আহত হয়েছেন।
এএসপি রমজান আলী আরও জানান, কাওছারের কাছ থেকে একটি পিস্তল, চারটি গুলি, ম্যাগাজিন, হাঁসুয়া, ড্যাগার ও কিছু দেশীয় অস্ত্র উদ্ধার করা হয়েছে। কাওছারের লাশ রাজশাহী মেডিকেল কলেজের মর্গে রয়েছে।
