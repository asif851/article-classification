
ভারতের প্রধানমন্ত্রী নরেন্দ্র মোদির সঙ্গে সাক্ষাৎ করেছেন বাংলাদেশের এক শ তরুণ। মঙ্গলবার ভারতের প্রধানমন্ত্রীর সরকারি বাসভবনে এ সাক্ষাৎ হয়।
বাংলাদেশ সময় বেলা দুইটার দিকে বাসভবনে হল রুমে প্রবেশ করেন মোদি। ভরাট গলায় বাংলায় তিনি বলে ওঠেন, ‘কেমন আছ, আমার সোনার বাংলা।’ প্রতি উত্তরে তরুণেরা জাতীয় সংগীতের পরের অংশ ‘আমি তোমায় ভালোবাসি’ বলে ওঠেন।
এ সময় বাংলাদেশি তরুণদের আগ্রহের জায়গা এবং পেশার বিষয়ে জানতে চান নরেন্দ্র মোদি। ভারতে এসে কেমন লাগছে জানতে চেয়ে তিনি বলেন, আপনাদের দিল্লি কেমন লেগেছে? কলকাতায় যাওয়ার ইচ্ছা আছে কি না? জানতে চেয়ে নিজেই বলে ওঠেন, কলকাতা আর বাংলাদেশের মধ্যে আমি কোনো পার্থক্য খুঁজে পাই না-একই রকম ভাষা এবং শিল্প সংস্কৃতি। এ সময় তরুণদের সম্ভাবনা নিয়ে কথা বলেন তিনি। এ সাক্ষাতে তরুণেরা ভারত-বাংলাদেশ বিষয়ে তাদের মতামত এবং প্রত্যাশা তুলে ধরেন।
তরুণদের সঙ্গে ফটোসেশনের মধ্য দিয়ে শেষ হয় ভারতের প্রধানমন্ত্রী নরেন্দ্র মোদির সঙ্গে বাংলাদেশি শত তরুণের সাক্ষাৎ পর্ব।
