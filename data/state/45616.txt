
ময়মনসিংহের গৌরীপুর উপজেলাকে জেলায় উন্নীত করার দাবিতে মানববন্ধন ও সমাবেশ করেছেন গৌরীপুরবাসী। গতকাল মঙ্গলবার দুপুরে গৌরীপুর জেলা বাস্তবায়ন কমিটির উদ্যোগে কর্মসূচি পালিত হয়।গৌরীপুর জেলা বাস্তবায়ন কমিটি ও স্থানীয় সূত্রে জানা যায়, মঙ্গলবার দুপুরে পৌর শহরের উত্তর বাজার থেকে মধ্যবাজার এলাকা পর্যন্ত প্রায় এক কিলোমিটার এলাকাজুড়ে মানববন্ধনটি পালিত হয়।এতে বিভিন্ন রাজনৈতিক দল, স্থানীয় মুক্তিযোদ্ধা সংসদ, বিভিন্ন শিক্ষাপ্রতিষ্ঠানের শিক্ষার্থী, শিক্ষক ও পেশাজীবী সংগঠনের লোকজন অংশ নেন। ঘণ্টাব্যাপী মানববন্ধন শেষে মধ্যবাজারে অবস্থিত শহীদ হারুন পার্কে সমাবেশ অনুষ্ঠিত হয়। বক্তারা ময়মনসিংহ বিভাগের অধীনে গৌরীপুরকে জেলায় রূপান্তর করার দাবি জানান। এ সময় বক্তারা সাবেক গৌরীপুর মহকুমার অন্তর্ভুক্ত ময়মনসিংহের উত্তরের কয়েকটি উপজেলাকে গৌরীপুর জেলায় অন্তর্ভুক্ত করারও দাবি জানান।গৌরীপুর জেলা বাস্তবায়ন কমিটির আহ্বায়ক আবদুল আলীর সভাপতিত্বে ও সদস্যসচিব নুরুল ইসলামের সঞ্চালনায় সমাবেশে বক্তব্য দেন স্থানীয় সাংসদ মজিবুর রহমান ফকির, গৌরীপুর সরকারি কলেজের উপাধ্যক্ষ হাবিবুর রহমান, গৌরীপুর মহিলা ডিগ্রি কলেজের অধ্যক্ষ রুহল আমিনসহ কয়েকটি ইউনিয়ন পরিষদের চেয়ারম্যান ও পৌরসভার কাউন্সিলর।
