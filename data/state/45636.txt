
রাজবাড়ীর গোয়ালন্দে সপ্তম শ্রেণির এক স্কুলছাত্রীকে ধর্ষণের অভিযোগ পাওয়া গেছে। ঘটনার দুই দিন পর গত শুক্রবার বিকেলে গোয়ালন্দ ঘাট থানায় মামলা করা হয়েছে।স্কুলছাত্রীর পরিবারের অভিযোগ, উপজেলার উজানচর ইউনিয়নের ফৈজদ্দিন মাতুব্বরপাড়ার রাসেল মোল্যা (১৯) কয়েক মাস ধরে মেয়েটিকে প্রেমের প্রস্তাব দিচ্ছিল। পরে তাদের মধ্যে প্রেমের সম্পর্ক গড়ে ওঠে। গত বুধবার সকালে রাসেলদের বাড়ির কাছে ওই ছাত্রী তার এক নিকট আত্মীয়ের বাড়িতে যায়। এ সময় বাড়িতে কেউ না থাকার সুযোগে রাসেল ঘরে ডেকে তাকে ধর্ষণ করে। এরপর ঘটনাটি কাউকে না বলার জন্য হুমকিও দেয়। জানালে তাকে বিয়ে করবে না বলে জানায় রাসেল। মেয়েটি বাড়ি ফিরেই সবার কাছে ঘটনা খুলে বললে তার বাবা বিষয়টি প্রথমে রাসেলের পরিবার, পরে স্থানীয় ইউনিয়ন পরিষদ (ইউপি) সদস্যসহ গণ্যমান্য ব্যক্তিদের জানান। রাসেলের পরিবার বিয়ের পরিবর্তে কিছু টাকা নিয়ে আপসের প্রস্তাব দেয়। আর স্থানীয় ইউপি সদস্যসহ অন্যরা মীমাংসার কথা বলেন। এতে তাঁদের আইনগত পদক্ষেপ নিতে দেরি হয়েছে বলে জানান তাঁরা। পরে শুক্রবার বিকেলে ছাত্রীর মা বাদী হয়ে গোয়ালন্দ ঘাট থানায় নারী ও শিশু নির্যাতন দমন আইনে একটি মামলা করেন।স্থানীয় ইউপির সদস্য আবুল কালাম আজাদ বলেন, ‘শুনেছি ধর্ষণের চেষ্টা হয়েছে। দুই পক্ষই গরিব। আমরা স্থানীয়ভাবে বসে সমাধানের চেষ্টা করেছিলাম।’মামলার তদন্তকারী কর্মকর্তা এসআই আবুল বাসার মোল্যা জানান, ডাক্তারি পরীক্ষার প্রতিবেদন না আসা পর্যন্ত কিছু বলা যাচ্ছে না। অভিযুক্ত রাসেল পলাতক।
