
চাঁপাইনবাবগঞ্জের গোমস্তাপুর উপজেলার বিভীষণ সীমান্তের ওপারে ৩১ জন বাংলাদেশিকে গতকাল মঙ্গলবার আটক করেছে ভারতীয় সীমান্তরক্ষী বাহিনী (বিএসএফ)। আজ বুধবার দুপুরে বর্ডার গার্ড বাংলাদেশ (বিজিবি) এই তথ্য নিশ্চিত করেছে।ঘটনার সত্যতা নিশ্চিত করে ৪৩ বিজিবির অধিনায়ক লে. কর্নেল মাহমুদুল কবীর প্রথম আলো ডটকমকে জানান, গতকাল সীমান্তের ২১৯-এর ৪০ আর পিলার-সংলগ্ন এলাকা দিয়ে ভারত থেকে গরু আনার সময় ভারতের ১১৪ ব্যাটালিয়নের টিলাসন ক্যাম্পের বিএসএফ সদস্যরা ওই ৩১ জনকে আটক করেছেন। বিজিবি অধিনায়ক আরও জানান, আটক ব্যক্তিদের তাঁরা ফেরত চেয়েছিলেন। তবে বিএসএফ জানিয়েছে, আটক ব্যক্তিদের ভারতের হরিপুর থানার পুলিশের হাতে সোপর্দ করা হয়েছে।
 
