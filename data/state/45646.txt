
উন্নত চিকিৎসার জন্য তারামন বিবিকে (বীর প্রতীক) রংপুর সম্মিলিত সামরিক হাসপাতাল (সিএমএইচ) থেকে ঢাকা সিএমএইচে নেওয়া হয়েছে। আজ শনিবার বেলা আড়াইটায় একটি সামরিক হেলিকপ্টারে করে তাঁকে ঢাকা সিএমএইচে নেওয়া হয় বলে রংপুর সিএমএইচ সূত্রে জানা গেছে।
তারামন বিবির ছেলে আবু তাহের বলেন, শ্বাসকষ্টের সমস্যা নিয়ে গতকাল শুক্রবার দুপুর ১২টায় কুড়িগ্রাম থেকে রংপুর সিএমএইচে ভর্তি হন তিনি।
রংপুর মেডিকেল কলেজ হাসপাতালের হৃদ্‌রোগ বিভাগের দায়িত্বে নিয়োজিত সহকারী অধ্যাপক হরিপদ সরকার শনিবার দুপুরে মুঠোফোনে প্রথম আলোকে বলেন, ‘গতকাল (শুক্রবার) সিএমএইচে গিয়েছিলাম তাঁকে দেখতে। আজও সকালে যাই। তাঁর শ্বাসকষ্ট রয়েছে। সেই সঙ্গে হার্টেরও সমস্যা রয়েছে। তাই তাঁর উন্নত চিকিৎসার জন্য তাঁকে ঢাকা সিএমএইচে পাঠানোর সিদ্ধান্ত নেয় চিকিৎসক বোর্ড।’
কুড়িগ্রামের রাজীবপুর উপজেলার কাছারিপাড়ার শংকর মাধবপুর গ্রামে তারামন বিবির বাড়ি। কুড়িগ্রামের শংকর মাধবপুরে ১১ নম্বর সেক্টরে মুক্তিযুদ্ধে অংশ নিয়েছিলেন তারামন বিবি।
মুক্তিযুদ্ধে অবদানের জন্য ১৯৭৩ সালে বাংলাদেশ সরকার তারামন বিবিকে বীর প্রতীক খেতাব দেয়। কিন্তু এই মুক্তিযোদ্ধাকে খুঁজে বের করা সম্ভব হয় ১৯৯৫ সালে। ওই বছরের ১৯ ডিসেম্বর সরকারের পক্ষ থেকে তারামন বিবির হাতে সম্মাননা তুলে দেওয়া হয়।
আরও পড়ুন... 
বীরপ্রতীক তারামন বিবি হাসপাতালে
