
নাশকতা ও রাষ্ট্রদ্রোহের ১১ মামলায় হাজিরা দিতে বিএনপির চেয়ারপারসন খালেদা জিয়ার সময় আবেদন মঞ্জুর করেছেন আদালত। ২৮ মার্চ এসব মামলায় অভিযোগ গঠনের শুনানির দিন ধার্য করা হয়েছে।এসব মামলার শুনানিতে আজ মঙ্গলবার খালেদা জিয়ার ঢাকা মহানগর দায়রা জজ আদালতে হাজিরা দেওয়ার কথা ছিল। হঠাৎ অসুস্থবোধ করায় তিনি নির্ধারিত সময়ে আদালতে যাননি। তাঁর পক্ষ থেকে সময় চেয়ে আবেদন করা হয়। আদালত তা মঞ্জুর করেন।বিএনপি চেয়ারপারসনের প্রেস উইংয়ের সদস্য শায়রুল কবির খান সকালে খালেদা জিয়ার অসুস্থতার বিষয়টি প্রথম আলোকে জানান। খালেদা জিয়ার আইনজীবী জয়নাল আবেদীন মেজবাহ প্রথম আলোকে জানান, খালেদা জিয়ার পক্ষ থেকে সময় চেয়ে আদালতে আবেদন করা হয়েছে। আদালত তা মঞ্জুর করে পরবর্তী দিন ধার্য করেছেন।
রাজধানীর দারুস সালাম থানায় আটটি, যাত্রাবাড়ী থানার দুটি ও রাষ্ট্রদ্রোহের একটি মামলায় ঢাকার মহানগর দায়রা জজ আদালতে আজ শুনানির দিন ধার্য ছিল।
