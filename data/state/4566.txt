
নওগাঁ সদরের পয়না (বলিহার) গ্রামের গৃহবধূ রোজিনা বেগম স্বামীর বাড়িতে ফিরতে চান। কিন্তু বিভিন্ন হুমকি-ধমকি ও মারধরের ভয়ে তিনি স্বামীর বাড়িতে ফিরতে পারছেন না। তিন সন্তান ও স্বামী নিয়ে রোজিনা এখন নিরাপত্তাহীনতায় ভুগছেন।
রোজিনা ওই গ্রামের নজরুল ইসলামের স্ত্রী। নজরুল এখন মানসিক ভারসাম্যহীন। বর্তমানে রোজিনা তাঁর বাবার বাড়ি রানীনগরের বাহাদুরপুর গ্রামে অবস্থান করছেন। এ ঘটনায় রোজিনা সদর মডেল থানায় গত ২৫ আগস্ট একটি লিখিত অভিযোগ দিয়েছেন।
রোজিনার পরিবার এবং ওই লিখিত অভিযোগ সূত্রে জানা গেছে, প্রায় ১৮ বছর আগে দিনমজুর নজরুলের সঙ্গে বিয়ে হয় বাহাদুরপুর গ্রামের আবদুল লতিফের মেয়ে রোজিনার। বর্তমানে নজরুল মানসিক ভারসাম্যহীন হওয়ায় তাঁর ভাইয়েরা পৈতৃক সম্পত্তি জবরদখল করতে দীর্ঘদিন ধরে পাঁয়তারা করছেন। কিন্তু রোজিনার জন্য তা সম্ভব না হওয়ায় নজরুলের ভাইয়েরা রোজিনাকে বিভিন্ন সময় শারীরিক ও মানসিকভাবে হয়রানি করছিলেন। সর্বশেষ গত ২৪ আগস্ট বাড়ির উঠানে পাটকাঠি শুকানোকে কেন্দ্র করে রোজিনাকে বেদম মারধর করেন নজরুলের বড় ভাবি সাহিদা বেগম ও তাঁর (নজরুল) ছোট ভাই আখতার হোসেন। এ সময় রোজিনার চিৎকারে প্রতিবেশীরা ছুটে এসে তাঁকে উদ্ধার করে রানীনগর উপজেলা স্বাস্থ্য কমপ্লেক্সে ভর্তি করেন। এ ঘটনায় রোজিনা সদর মডেল থানায় গত ২৫ আগস্ট লিখিত অভিযোগ দেওয়ায় নজরুলের পরিবারের সদস্যরা নজরুল ও রোজিনাকে বিভিন্নভাবে ভয়ভীতি, হুমকি-ধমকি দিচ্ছেন। এতে রোজিনা তাঁর স্বামী ও সন্তানদের নিয়ে নিরাপত্তাহীনতায় ভুগছেন। ফিরতে পারছেন না স্বামীর বাড়িতে।
তবে আখতার বলেন, ‘বাড়ির উঠানে পাটকাঠি না শুকানোর জন্য রোজিনাকে নিষেধ করলে তিনি (রোজিনা) গালিগালাজ শুরু করেন। এতে তাঁর সঙ্গে আমাদের একটু হাতাহাতি হয়েছে। তবে তাঁকে মারধর করা হয়নি।’
পয়না গ্রামের স্থানীয় মহিলা ইউপি সদস্য নজিরুন বিবি মুঠোফোনে প্রথম আলোকে বলেন, ‘নজরুলের বাড়ির লোকজন রোজিনাকে কারণে-অকারণে মারধর করছিল। আমরা গ্রামে বসে একাধিকবার সালিস-বৈঠক করেও তা রোধ করতে পারিনি। তাই আমরা রোজিনাকে পুলিশ প্রশাসনের আশ্রয় নিতে বলেছি। স্থানীয়ভাবে আমরা রোজিনাকে সার্বিক সহায়তা করব।’
সদর থানার ওসি তোরিকুল ইসলাম বলেন, ‘তদন্ত সাপেক্ষে অভিযুক্ত ব্যক্তিদের বিরুদ্ধে আইনগত ব্যবস্থা নেব।’ 
