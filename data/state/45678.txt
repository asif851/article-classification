
ক্ষমতার অপব্যবহার করে ২ কোটিরও বেশি টাকা আত্মসাৎ করার মামলায় পাসপোর্ট বিভাগের সহকারী পরিচালক মো. রেজাউল ইসলামকে গ্রেপ্তার করেছে দুর্নীতি দমন কমিশন (দুদক)।
আজ শুক্রবার সকালে রংপুর থেকে তাঁকে গ্রেপ্তার করা হয়। মো. রেজাউল ইসলাম বহিরাগমন ও পাসপোর্ট অধিদপ্তরের ফেনী কার্যালয়ে কর্মরত।
দুদক বলছে, জনতা ব্যাংকের নীলফামারী জেলার জলঢাকা উপজেলার কইমারী শাখার ব্যবস্থাপক থাকাকালে রেজাউল ইসলাম বিভিন্ন ভুয়া নামে ঋণ দেখিয়ে ২ কোটি ১৪ লাখ ৬১ হাজার ৩৩০ টাকা আত্মসাৎ করেন। ঘটনার কিছুদিন পর ব্যাংকের চাকরি ছেড়ে তিনি পাসপোর্ট বিভাগে যোগ দেন। চলতি বছরের জুন মাসে ব্যাংক কর্তৃপক্ষ জলঢাকা থানায় একটি মামলা করে। মামলার তদন্তের দায়িত্ব আসে দুদকের ওপর।
দুদকের রাজশাহী বিভাগীয় কার্যালয়ের পরিচালক আবদুল আজিজ হক ভুঁইয়া প্রথম আলোকে বলেন, তদন্তের অংশ হিসেবে রেজাউল ইসলামকে গ্রেপ্তার করা হয়েছে।
