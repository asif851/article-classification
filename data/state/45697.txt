
মৌলভীবাজারের জুড়ী, কুলাউড়া ও বড়লেখা উপজেলায় গত শনিবার মধ্যরাত থেকে গতকাল রোববার ভোর পর্যন্ত ব্যাপক বৃষ্টিপাত হয়েছে। চা-সংশ্লিষ্ট ব্যক্তিরা একে ‘গোল্ডেন রেইন’ বা সোনালি বৃষ্টি হিসেবে অভিহিত করেছেন। স্থানীয় সূত্রে জানা গেছে, শনিবার মধ্যরাত থেকে গতকাল ভোর পাঁচটা পর্যন্ত বিভিন্ন এলাকায় বৃষ্টিপাত হয়। বাংলাদেশ চা বোর্ড পরিচালিত বড়লেখার সমনভাগ চা বাগানের মহাব্যবস্থাপক শাহজাহান আকন্দ বলেন, ‘এটি গোল্ডেন রেইন। চায়ের নতুন কুঁড়ি গজানোর জন্য এটি শুভ লক্ষণ। মার্চের প্রথম বা দ্বিতীয় সপ্তাহেই চায়ের কুঁড়ি গজানো শুরু হতে পারে।’ 
