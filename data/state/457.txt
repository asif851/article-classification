
কুমিল্লায় সন্দেহভাজন জঙ্গি আস্তানায় কাউকে পাওয়া যায়নি। তবে অভিযান এখনো চলছে। বোমা নিষ্ক্রিয়কারী দল এখন সেখানে কাজ করছে।
চট্টগ্রাম রেঞ্জের উপমহাপরিদর্শক (ডিআইজি) শফিকুল ইসলাম প্রথম আলোকে জানান, সন্দেহভাজন ওই আস্তানায় কোনো জঙ্গিকে পাওয়া না গেলেও কয়েকটি বোমা পাওয়া গেছে। সেগুলো নিষ্ক্রিয় করার কাজ চলছে। আজ সন্ধ্যায় কুমিল্লা পুলিশ সুপারের কার্যালয়ে (এসপি অফিসে) অভিযানের বিষয়ে বিস্তারিত জানানো হবে।
শফিকুল ইসলাম জানান, তাঁদের কাছে তথ্য ছিল, ওই আস্তানায় দুটি সুইসাইডাল ভেস্ট এবং অন্তত ছয়টি বোমা ছিল। সুইসাইডাল ভেস্ট দুটি জঙ্গিরা নিয়ে গেছে কি না, তা এখনো নিশ্চিত হওয়া যায়নি। বোমা নিষ্ক্রিয়কারী দল কাজ করছে।
কুমিল্লায় সন্দেহভাজন জঙ্গি আস্তানায় ‘অপারেশন স্ট্রাইক আউট’ চলাকালে আজ শুক্রবার দুপুর সাড়ে ১২টার একটু পর দুই দফায় একটানা গুলির শব্দ শোনা গেছে। এরপর থেকে আর কোনো শব্দ পাওয়া যায়নি। এর আগে বেলা ১১টার পর দুই দফা গুলির শব্দ শোনা যায়।
আরও পড়ুন: টানা গুলির পর কুমিল্লায় নীরবতা
