
পাবনার চাটমোহর উপজেলার চলনবিল অংশের নিম্নাঞ্চল পানিতে তলিয়ে গেছে। উজান থেকে নেমে আসা ঢলের পানিতে ইতিমধ্যে চার ইউনিয়নের ২০টি গ্রামের মানুষ পানিবন্দী হয়ে পড়েছে। তলিয়ে গেছে ৭০০ হেক্টর জমির উঠতি আমন ধানসহ বিভিন্ন ফসল।
উপজেলার মাঝ দিয়ে প্রবাহিত বড়াল ও গুমানি নদীর পানি বৃদ্ধি অব্যাহত রয়েছে। এলাকাবাসী জানান, গুমানি নদীর দুই পাশে বন্যানিয়ন্ত্রণ বাঁধ থাকায় পানি বাইরে বের হতে পারে না। পূর্বে উপজেলার ছাইকোলা ইউনিয়নের কটেঙ্গা এলাকায় একটি খাল দিয়ে পানি বের হতো। এখন খালটি ভরে যাওয়ায় পানি বের হতে পারছে না। পানি উপচে বিলের একাংশ তলিয়ে গেছে। অথচ বৃহত্তর চলনবিলের অপরাংশ পানিশূন্য।
গত সাত দিনে উপজেলার নিমাইচড়া ইউনিয়নের করকোলা, চরসেনগ্রাম, বহরমপুর, চিনাভাতকুর; হান্ডিয়াল ইউনিয়নের লাঙ্গলমোড়া, চরনবীন, দরাপপুর, জয়ঘর, নবীন এবং বিলচলন ইউনিয়নের কয়েকটিসহ প্রায় ২০টি গ্রামের আনুমানিক ২০ হাজার মানুষ পানিবন্দী হয়ে পড়েছে। উপজলা কৃষি কর্মকর্তা রওশন আলম জানান, ১০ হাজার ৫০০ হেক্টর জমিতে আমান চাষের লক্ষ্যমাত্রা ছিল। হঠাৎ উজান থেকে নেমে আসা পানিতে প্রায় ৭০০ হেক্টর জমি তলিয়ে গেছে।
