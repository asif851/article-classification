

মৌলভীবাজার শহরের বড়হাট এলাকার ‘জঙ্গি আস্তানার’ কাছ থেকে থেমে থেমে মুহুর্মুহু গুলির শব্দ শোনা গেছে। একাধিক বিকট বিস্ফোরণের আওয়াজও পাওয়া গেছে।
জঙ্গি আস্তানাটিতে আজ শুক্রবার অভিযান চালানো হচ্ছে। ‘অপারেশন মেক্সিমাস’ নামের এই অভিযানে ঢাকা মহানগর পুলিশের কাউন্টার টেররিজম ইউনিটের সঙ্গে আছে সোয়াট। আইনশৃঙ্খলা রক্ষাকারী বাহিনীর বিভিন্ন ইউনিট অভিযানে সহায়তা করছে।
অভিযান চলাকালে দুপুর পৌনে ১২টার দিক থেকে কখনো টানা বা কখনোবা থেমে থেমে মুহুর্মুহু গুলির শব্দ পাওয়া যায়। দুপুর ১২টা ১০, ১২টা ৩৫ ও ১২টা ৫০ মিনিটে ও বিকেল ৪টা ৩২ মিনিটে প্রচণ্ড বিস্ফোরণের শব্দ শোনা যায়। পুরো এলাকা কেঁপে ওঠে।
দুপুর ১২টা ৫২ মিনিটে অভিযানস্থল থেকে পুলিশের এক সদস্যকে অ্যাম্বুলেন্সে করে নিয়ে যেতে দেখা যায়।
পুলিশের ভাষ্য, বড়হাট এলাকার আবুশাহ দাখিল মাদ্রাসা গলির দোতলা একটি বাড়িতে জঙ্গি আস্তানাটি অবস্থিত। গত মঙ্গলবার দিবাগত রাতে বাড়িটি জঙ্গি আস্তানা হিসেবে শনাক্ত করে ঘিরে রাখে পুলিশ। বুধবার ওই আস্তানা থেকে পুলিশকে লক্ষ্য করে গ্রেনেড ছোড়া হয়। গতকাল দিনভর বাড়িটি থেকে কোনো সাড়াশব্দ পাওয়া না গেলেও গভীর রাতে গুলি-বিস্ফোরণের শব্দ শোনা যায়।
বুধবার ভোরে শহর থেকে ২০ কিলোমিটার দূরে নাসিরপুর গ্রামে আরেকটি জঙ্গি আস্তানা শনাক্ত হয়। প্রায় ৩৪ ঘণ্টা ঘিরে রেখে সেখানে ‘অপারেশন হিট ব্যাক’ নামে অভিযান চালায় পুলিশ। গতকাল বৃহস্পতিবার বিকেলে নাসিরপুরের জঙ্গি আস্তানায় অভিযানের সমাপ্তি টানা হয়। সেখানকার জঙ্গি আস্তানা থেকে ‘ছিন্নভিন্ন সাত থেকে আটজনের লাশের অংশ’ পাওয়ার কথা জানায় পুলিশ। কাউন্টার টেররিজম ইউনিটের প্রধান মনিরুল ইসলাম গতকালই জানিয়েছিলেন, নাসিরপুরে অভিযান শেষ করার পর বড়হাটের জঙ্গি আস্তানায় পুরোদমে অভিযান শুরু করা হবে।
বড়হাটের লোকজন জানান, গতকাল দিবাগত রাত তিনটার দিকে তাঁরা জঙ্গি আস্তানার কাছ থেকে একটি বিকট বিস্ফোরণের শব্দ শুনেছেন। এরপর থেমে থেমে গুলির শব্দ পেয়েছেন। সকাল সাড়ে ছয়টা থেকে সাতটার দিকেও গুলির শব্দ শোনা যায়।
অভিযান শুরু করার প্রস্তুতির অংশ হিসেবে সাতসকালে বড়হাট এলাকায় আইনশৃঙ্খলা রক্ষাকারী বাহিনীর বিপুলসংখ্যক সদস্য জড়ো হন। তাঁরা পুরো এলাকা ঘিরে ফেলেন। জঙ্গি আস্তানা-সংলগ্ন মৌলভীবাজার থেকে শেরপুরগামী সড়কে যান চলাচল বন্ধ করে দেওয়া হয়। স্থানীয় লোকদের নিরাপদ দূরত্বে থাকতে বলা হয়। সংশ্লিষ্ট এলাকায় জারি থাকা ১৪৪ ধারার কথা মাইকিং করে ফের সবাইকে স্মরণ করিয়ে দেওয়া হয়।
সকাল আটটার দিকে ঘটনাস্থলে আসে সোয়াটের দল। সকাল ৯টা ৫২ মিনিটে জঙ্গি আস্তানার কাছ থেকে টানা গুলির শব্দ শোনা যায়। এরপর কখনো টানা বা থেমে থেমে গুলির শব্দ ভেসে আসে।
সকাল সোয়া ১০টার দিকে ফায়ার সার্ভিসের কয়েকজন সদস্যকে ইলেকট্রিক করাত, রশি, দা, কুড়াল নিয়ে জঙ্গি আস্তানার দিকে যেতে দেখা যায়। সাড়ে ১০টার দিকে ঘটনাস্থলে আসেন কাউন্টার টেররিজম ইউনিটের প্রধান মনিরুল ইসলাম। পরে তিনি সাংবাদিকদের ব্রিফিং করেন।
মনিরুল ইসলাম বলেন, বড়হাটের জঙ্গি আস্তানায় ‘অপারেশন মেক্সিমাস’ শুরু হয়েছে। ভেতরে একাধিক জঙ্গির অবস্থান আছে বলে জানা গেছে।
আরও পড়ুন:বড়হাটে অভিযানকালে এক পুলিশ আহত
