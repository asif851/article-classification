
ময়মনসিংহের ত্রিশালে পুলিশের প্রিজন ভ্যান থেকে জঙ্গিদের ছিনিয়ে নেওয়ার ঘটনাটিকে ‘জামায়াতের শেষ মরণকামড়’ বলে মন্তব্য করেছেন অর্থমন্ত্রী আবুল মাল আবদুল মুহিত।
আজ রোববার দুপুরে সিলেট বিভাগীয় স্টেডিয়ামে আইসিসি বিশ্বকাপ ক্রিকেটের ভেন্যু পরিদর্শন শেষে সাংবাদিকদের এক প্রশ্নের জবাবে অর্থমন্ত্রী এ মন্তব্য করেন।
ত্রিশালের ঘটনা সম্পর্কে প্রতিক্রিয়া জানাতে গিয়ে অর্থমন্ত্রী বলেন, ‘যুদ্ধাপরাধীদের বিচারের মাধ্যমে জামায়াত রাজনৈতিক দল হিসেবে নিঃশেষ হয়ে গেছে। তাই এখন তারা মরণকামড় দিচ্ছে। জামায়াত কখনোই রাজনৈতিক দল নয়। তারা সন্ত্রাসী গোষ্ঠী। শেষ মরণকামড় হিসেবে তারা আরও অনেক কিছুই করতে পারে। তবে আমাদের সতর্ক থাকতে হবে।’
এ সময় সিলেটের বিভাগীয় কমিশনার এ এন এম জিয়াউল আলম, জেলা প্রশাসক (ডিসি) মো. শহিদুল ইসলামসহ ঊর্ধ্বতন প্রশাসনিক কর্মকর্তারা উপস্থিত ছিলেন।
