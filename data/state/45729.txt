
বিশ্বের মহান ৫০ জন নেতার তালিকা প্রকাশ করেছে যুক্তরাষ্ট্রের নিউইয়র্কভিত্তিক ব্যবসা-বাণিজ্যবিষয়ক সাময়িকী ফরচুন। এর মধ্যে ২৩ জনই নারী। সার্বিক তালিকায় ১০ নম্বরে রয়েছেন প্রধানমন্ত্রী শেখ হাসিনা।ফরচুন সাময়িকীর নিজস্ব ওয়েবসাইটে গতকাল বৃহস্পতিবার তালিকাটি প্রকাশ করা হয়। এতে স্থান পেয়েছেন রাজনীতিবিদ, ব্যবসায়ী, মানবহিতৈষী, শিল্পীসহ বিভিন্ন শ্রেণি-পেশার এমন সব মানুষ, যাঁরা বিশ্বকে বদলে দিতে নিজেরা ভূমিকা রেখে চলেছেন; একই কাজে অন্যদের অনুপ্রাণিত করছেন।তালিকায় ১ নম্বরে রয়েছেন অনলাইনে কেনাকাটার জনপ্রিয় মার্কিন ওয়েবসাইট আমাজন ডট কমের প্রধান নির্বাহী (সিইও) জিফ্রে প্রিস্টন বেজস। তারপরের দুজনই নারী। ২ নম্বরে রয়েছেন জার্মানির চ্যান্সেলর আঙ্গেলা ম্যার্কেল; ৩ নম্বরে আছেন মিয়ানমারে শিগগিরই সরকার গঠন করতে যাওয়া দল ন্যাশনাল লিগ ফর ডেমোক্রেসির (এনএলডি) নেতা অং সান সু চি।তালিকার প্রথম ১০ জনের মধ্যে পাঁচজনই নারী। ম্যার্কেল ও সু চি ছাড়া অন্য তিনজন হলেন জাতিসংঘের জলবায়ু পরিবর্তনবিষয়ক কাঠামো সনদের নির্বাহী সচিব ক্রিস্টিনা ফিগুয়েরেস (৭ নম্বর), মার্কিন সুপ্রিম কোর্টের সহযোগী বিচারক রুথ ব্যাডার গিনসবার্গ (৯ নম্বর) ও বাংলাদেশের প্রধানমন্ত্রী শেখ হাসিনা।শেখ হাসিনার বিষয়ে ফরচুন বলেছে, তিনি নিজ দেশে নারীদের অধিকার এগিয়ে নিতে কাজ করে যাচ্ছেন। দেশের নারীদের জন্য আইনগত সুরক্ষা নিশ্চিত করেছেন। পাশাপাশি তিনি নারীদের অধিকতর শিক্ষা, আর্থিক স্বাধীনতা ও রাজনৈতিক ক্ষমতা দিতে কাজ করছেন।ফরচুন-এর তালিকায় স্থান পাওয়া অন্য নারীদের মধ্যে রয়েছেন যুক্তরাষ্ট্রের সাউথ ক্যালিফোর্নিয়া অঙ্গরাজ্যের রিপাবলিকান গভর্নর নিকি হ্যালি (১৭) ও নারীদের কম্পিউটার বিজ্ঞানে উৎসাহিত করতে কাজ করা অলাভজনক প্রতিষ্ঠান ‘গার্লস হু কোড’-এর সিইও রেশমা সৌজানি (২০)। রেশমা ডেমোক্রেটিক রাজনীতির সঙ্গেও জড়িত। দুজনই ভারতীয় বংশোদ্ভূত মার্কিন নাগরিক।এর বাইরে যুক্তরাষ্ট্রের নারী স্কাউটের সিইও আনা মার্সিয়া চাভেজ (২৪), মার্কিন কংগ্রেসের গ্রন্থাগারের প্রথম আফ্রিকান-আমেরিকান প্রধান কার্লা হেইডেন (২৫), কৃষ্ণাঙ্গদের অধিকার রক্ষার আন্দোলন ‘ব্ল্যাক লাইভস ম্যাটার’-এর তিন যৌথ প্রতিষ্ঠাতা অ্যালিসিয়া গার্জা, প্যাট্রিসিয়া কিউলরস ও ওপাল টোমেটি (২৭ নম্বর) ও চীনের ফ্রিল্যান্স সাংবাদিক চাই জিং (২৮) ফরচুন-এর তালিকায় স্থান পেয়েছেন।
