
পার্বত্য চুক্তি বাস্তবায়নসহ বিভিন্ন দাবিতে আয়োজিত সমাবেশে আদিবাসীরা সরকারকে হুমকি দিয়ে বলেছেন, নিয়মতান্ত্রিক আন্দোলনের মাধ্যমে দাবি আদায় না হলে অনিয়মতান্ত্রিক পন্থা বেছে নেওয়া হবে। সরকারের দুরভিসন্ধি সফল করতে দেওয়া হবে না।গতকাল বৃহস্পতিবার সকাল ১০টায় রাঙামাটি জেলা প্রশাসনের কার্যালয়ের দক্ষিণ ফটকে আয়োজিত সমাবেশ থেকে এ হুমকি দেওয়া হয়। পার্বত্য চুক্তি বাস্তবায়ন, পার্বত্য জেলা পরিষদ আইন সংশোধনের উদ্যোগ ও পার্বত্য চট্টগ্রাম উন্নয়ন বোর্ড আইন বাতিল, রাঙামাটিতে বিজ্ঞান ও প্রযুক্তি বিশ্ববিদ্যালয় এবং মেডিকেল কলেজ স্থাপনের উদ্যোগ স্থগিতের দাবিতে রাঙামাটি উপজেলাবাসীর ব্যানারে এ সমাবেশ ডাকা হয়। পরে আদিবাসীদের বিভিন্ন শ্রেণি-পেশার মানুষের স্বাক্ষরসংবলিত একটি স্মারকলিপি জেলা প্রশাসকের মাধ্যমে প্রধানমন্ত্রীর কাছে দেওয়া হয়।পার্বত্য চট্টগ্রাম নাগরিক কমিটির সভাপতি গৌতম দেওয়ানের সভাপতিত্বে অনুষ্ঠিত সমাবেশে বক্তারা বলেন, ‘আমরা অবশ্যই বিশ্ববিদ্যালয় ও মেডিকেল কলেজ চাই। তবে তার আগে পার্বত্য চট্টগ্রামের প্রাথমিক থেকে উচ্চমাধ্যমিক পর্যায়ে শিক্ষার বেহাল অবস্থা দূর করার উদ্যোগ নিতে হবে। পার্বত্য চুক্তি যথাযথভাবে বাস্তবায়ন করতে হবে।’সমাবেশে আরও বক্তব্য দেন অধ্যাপক মংসানু চৌধুরী, এম এন লারমা মেমোরিয়াল ফাউন্ডেশনের সভাপতি বিজয় কেতন চাকমা, রাঙামাটি সদর উপজেলা পরিষদের মহিলা ভাইস চেয়ারম্যান রিতা চাকমা, ব্লাস্টের রাঙামাটি জেলা সমন্বয়কারী জুয়েল দেওয়ান।
