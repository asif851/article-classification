
পটুয়াখালীর বাউফল উপজেলায় এক যুবককে পিটিয়ে হত্যা করা হয়েছে।
আজ রোববার উপজেলার গোসিংগা গ্রামের মিন্টু মৃধার (৪২) বাড়িতে এই ঘটনা ঘটে। মিন্টুর পিটুনিতে ওই যুবকের মৃত্যু হয়েছে বলে অভিযোগ রয়েছে।
নিহত যুবকের নাম-পরিচয় জানা যায়নি। তাঁর বয়স আনুমানিক ৩০ বছর।
খবর পেয়ে লাশটি উদ্ধার করেছে পুলিশ। পুলিশ বলছে, ভোরে ওই যুবককে পিটিয়ে আহত করা হয় বলে তারা প্রাথমিকভাবে জানতে পেরেছে। আর সকালে তাঁর মৃত্যু হয়। তাঁর মাথা ও শরীরে আঘাতের চিহ্ন রয়েছে।
স্থানীয় চৌকিদার মো. নূরুল ইসলামের ভাষ্য, সকালে মিন্টুর বাড়ির আঙিনায় ওই যুবককে পড়ে থাকতে দেখা যায়। এ বিষয়ে মিন্টুর কাছে জানতে চাইলে তিনি এড়িয়ে যাওয়ার চেষ্টা করেন। একপর্যায়ে বলেন, ওই যুবককে তিনি দু-একটা পিটুনি দিয়েছিলেন। পরে তিনি পালিয়ে যান।
বাউফল থানার পরিদর্শক (তদন্ত) মো. লুৎফর রহমান বলেন, যুবককে পিটিয়ে হত্যা করা হয়েছে। লাশের পরিচয় জানতে বিভিন্ন থানায় বার্তা পাঠানো হয়েছে। লাশের ময়নাতদন্ত হবে। মিন্টুকে ধরার চেষ্টা চলছে।
স্থানীয় লোকজনের ভাষ্য, মিন্টু ও তাঁর স্ত্রী রাজিয়া বেগম মাদক ব্যবসার সঙ্গে জড়িত। সম্প্রতি রাজিয়া দুই কেজি গাঁজাসহ গ্রেপ্তার হন। তিনি এখন জেলা কারাগারে আছেন।
ঘটনার বিষয়ে মিন্টু বা তাঁর কোনো স্বজনের বক্তব্য পাওয়া যায়নি।
