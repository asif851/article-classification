
যশোরের শার্শা উপজেলা বিএনপির সহসভাপতি, সাধারণ সম্পাদকসহ ২৮ নেতা-কর্মীকে গতকাল বৃহস্পতিবার আটক করেছে গোয়েন্দা পুলিশ (ডিবি)। বিএনপি নেতারা বলছেন, স্বাধীনতা দিবস উদ্যাপন নিয়ে দলীয় কার্যালয়ে বৈঠকের সময় তাঁদের আটক করা হয়। তবে ডিবি বলছে, ঘটনাস্থলে ১৫টি হাতবোমা পাওয়া গেছে।যশোর ডিবির ভারপ্রাপ্ত কর্মকর্তা (ওসি) ইমাউল হক প্রথম আলোকে বলেন, ‘উপজেলার নাভারণ এলাকার একটি মার্কেটের দোতলা (এখানেই উপজেলা বিএনপির কার্যালয়) থেকে ২৮ জন দুষ্কৃতকারীকে আটক করা হয়েছে। এ সময় তাদের কাছ থেকে ১৫টি হাতবোমা উদ্ধার করা হয়েছে। তারা সেখানে বৈঠক করছিল। বৈঠক থেকে নাশকতার পরিকল্পনা করছিল বলে আমাদের কাছে তথ্য রয়েছে।’আটক ব্যক্তিদের মধ্যে রয়েছেন শার্শা বিএনপির সহসভাপতি সিরাজুল ইসলাম ও রুহুল কুদ্দুস এবং সাধারণ সম্পাদক হাসান জহির ছাড়াও কমিটির কয়েকজন নেতা ও উপজেলার কায়বা, গোগা, বাগআঁচড়া, ডিহি ও লক্ষ্মণপুর ইউনিয়ন বিএনপির নেতারা।যশোর জেলা বিএনপির সাধারণ সম্পাদক সৈয়দ সাবেরুল হক প্রথম আলোকে বলেন, পুলিশ নিজেরাই বোমা দিয়ে বিএনপির নেতা-কর্মীদের বিরুদ্ধে নাশকতার পরিকল্পনার নাটক সাজিয়েছে। তিনি আরও বলেন, আওয়ামী লীগ প্রকাশ্যে রাজনৈতিক কর্মকাণ্ড চালাচ্ছে, বিএনপিকে ঘরোয়া কার্যক্রমও চালাতে দেওয়া হচ্ছে না।বিএনপির নেতারা বলছেন, গতকাল বিকেলে নাভারণ এলাকায় বিএনপির দলীয় কার্যালয়ে একটি বৈঠক ছিল। ছাব্বিশে মার্চ স্বাধীনতা দিবস উদ্যাপন ও বিএনপির বিভিন্ন ইউনিয়ন কমিটি গঠনের কার্যক্রম গতিশীল করার লক্ষ্যে এ বৈঠক আহ্বান করা হয়। বৈঠক চলাকালে হঠাৎ ডিবি পুলিশের একটি দল সেখানে উপস্থিত হয়ে নেতা-কর্মীদের আটক করে পুলিশ লাইনে ডিবির কার্যালয়ে নিয়ে যায়।ডিবির কর্মকর্তা ইমাউল হক বলেন, আটক ব্যক্তিদের বিরুদ্ধে মামলার প্রস্তুতি চলছে। মামলা হওয়ার পর তাঁদের আদালতে পাঠানো হবে।
