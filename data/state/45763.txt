
পরিবেশ অধিদপ্তরের ছাড়পত্র না থাকা, গভীর নলকূপ স্থাপন করে পানি উত্তোলনের মাধ্যমে আশপাশের এলাকায় পানির সংকট সৃষ্টি এবং খাল ও নদীতে কারখানার বর্জ্য ফেলে পরিবেশের ক্ষতি করার কারণে হাইকোর্টের আদেশে চট্টগ্রামের পটিয়ার হাবিলাসদ্বীপ ইউনিয়ন ও হুলাইন গ্রামের সাতটি শিল্প প্রতিষ্ঠানের বিরুদ্ধে ব্যবস্থা নিয়েছে চট্টগ্রাম পরিবেশ অধিদপ্তর।এ সময় তিনটি কাগজকল সিলগালা এবং চারটি কারখানার পানি উত্তোলন পাম্প সিলগালা করে দেওয়া হয়েছে।গতকাল সোমবার পরিবেশ অধিদপ্তর চট্টগ্রামের পরিচালক মকবুল হোসেনের নেতৃত্বে এ অভিযান পরিচালনা করা হয়।অভিযানে আরও উপস্থিত ছিলেন পটিয়ার উপজেলা চেয়ারম্যান মোজাফ্ফর আহমদ চৌধুরী, উপজেলা নির্বাহী কর্মকর্তা রোকেয়া পারভীন, সহকারী কমিশনার (ভূমি) গৌতম বাড়ৈ, উপজেলা জনস্বাস্থ্য প্রকৌশলী ঋতিক চৌধুরী ও হাবিলাসদ্বীপ ইউনিয়নের চেয়ারম্যান সফিকুল ইসলাম।চট্টগ্রাম পরিবেশ অধিদপ্তর সূত্রে জানায়, পটিয়ার হাবিলাসদ্বীপ ইউনিয়নের আটটি শিল্পকারখানা পরিবেশ দূষণ করার অভিযোগে বেলার পক্ষ থেকে হাইকোর্টে রিট করা হয়। রিটের পরিপ্রেক্ষিতে আদালতের আদেশে এ অভিযান চালানো হয়।
