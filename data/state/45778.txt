
প্রধানমন্ত্রী শেখ হাসিনা দেশকে এগিয়ে নিতে সরকারের লক্ষ্য অর্জনে আরও সক্রিয়ভাবে কাজ করতে সরকারি কর্মকর্তাদের নির্দেশ দিয়েছেন। আজ মঙ্গলবার সকালে প্রধানমন্ত্রীর কার্যালয়ের অধীনে থাকা সব প্রতিষ্ঠানের প্রধান ও ঊর্ধ্বতন কর্মকর্তাদের সঙ্গে বৈঠক করেন তিনি। এতে প্রধানমন্ত্রীর মুখ্য সচিব মো. আবুল কালাম আজাদ উদ্বোধনী বক্তব্য দেন।প্রধানমন্ত্রী বলেন, ‘আমি জানি সরকারি কর্মকর্তাদের দায়িত্ব পালন করতে গিয়ে বিভিন্ন সুবিধার পাশাপাশি নানা ধরনের সমস্যার মুখোমুখি হতে হয়। কিন্তু তাদের প্রথমে দেশের মানুষের কথা বিশেষ করে গরিব ও শ্রমজীবীদের কথা চিন্তা করতে হবে।‘আমরা কীভাবে আছি সেটা কোনো বড় বিষয় নয়। আমাদের সুবিধাবঞ্চিত, গরিব ও অতিদরিদ্র জনগোষ্ঠীর প্রতি আমাদের বিশেষ নজর দিতে হবে। তাদের ভাগ্য ফেরানো আমাদের দায়িত্ব।’প্রধানমন্ত্রী আরও বলেন, ‘আমরা যদি নিচের দিকে তাকিয়ে চিন্তা করি তাহলে আমরা কী পেয়েছি বা পাইনি তা বড় করে দেখার সুযোগ নেই। আমাদের প্রধান বিবেচ্য বিষয় হবে আমরা দেশ ও জনগণকে কতটা দিতে পেরেছি।’তিনি বলেন, ‘আমার দৃঢ় বিশ্বাস আমরা দক্ষিণ এশিয়ায় বাংলাদেশকে একটি উন্নত ও সমৃদ্ধ জাতি হিসেবে প্রতিষ্ঠিত করতে পারব। আর এ আত্মবিশ্বাস নিয়েই আমরা কাজ করে যাচ্ছি।’
এ প্রসঙ্গে প্রধানমন্ত্রী বহু প্রতীক্ষিত পদ্মা সেতু নির্মাণের কথা উল্লেখ করে বলেন, ‘এই মেগা প্রকল্প আমাদের জন্য চ্যালেঞ্জ ছিল। আমরা ঘোষণা দিয়েছিলাম যে, এটি নিজস্ব অর্থায়নে নির্মাণ করব। আমরা আমাদের এই প্রতিশ্রুতি রক্ষা করে পদ্মা সেতু নির্মাণের কাজ শুরু করেছি।’
