
জামালপুরের সরিষাবাড়ীর যমুনা সার কারখানা কোম্পানি লিমিটেড থেকে তিন মেট্রিক টন সালফিউরিক অ্যাসিড পাচারের চেষ্টা ব্যর্থ করে দিয়েছেন কারখানার নিরাপত্তাকর্মীরা।
আজ শনিবার দুপুরে কারখানা থেকে একটি ট্যাংকলরিতে করে এই তিন মেট্রিক টন সালফিউরিক অ্যাসিড নিয়ে যাওয়ার সময় গেটে কর্মরত নিরাপত্তাকর্মীরা অ্যাসিডসহ ট্যাংকলরিটি ও এর চালককে আটক করেন। পরে তাঁরা পুলিশে খবর দেন।সরিষাবাড়ীর তারাকান্দি পুলিশ তদন্তকেন্দ্রের উপপরিদর্শক (এসআই) ইদ্রিস হোসাইন প্রথম আলোকে অ্যাসিড আটক করার এই খবরের সত্যতা নিশ্চিত করেছেন। তিনি বলেন, চালককে আটক করা হয়েছে। তবে এখনো জিজ্ঞাসাবাদ করা হয়নি।যমুনা সার কারখানার মহাব্যবস্থাপক (প্রশাসক) নজরুল ইসলাম বলেন, লরিতে ২৪ টন সালফিউরিক অ্যাসিড ছিল। এর পুরোটাই সার কারখানার জন্য আনা হয়েছিল, কিন্তু এর মধ্যে ২১ টন কারখানায় নামিয়ে দিয়ে লরিটি চলে যাওয়ার সময় নিরাপত্তাকর্মীরা এটিকে আটক করে।ঘটনাস্থল পরিদর্শন করেছেন জেলা পুলিশের অতিরিক্ত পুলিশ সুপার শরিফুল হক। তিনি বলেন, দোষী ব্যক্তিদের শনাক্ত করে দ্রুত ব্যবস্থা নেওয়া হবে।
