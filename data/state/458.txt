
নির্ধারিত সময়ে নির্বাচনী ব্যয়ের হিসাব জমা না দেওয়ায় জাতীয় পার্টিকে (জাপা) ১০ হাজার টাকা জরিমানা করে চিঠি দিয়েছে নির্বাচন কমিশন (ইসি)। একই সঙ্গে ১৫ দিনের মধ্যে নির্বাচনী ব্যয়ের হিসাব জমা দিতে বলা হয়েছে।
আজ বুধবার ইসি সচিবালয় থেকে এই চিঠি দেওয়া হয়। চিঠিতে ট্রেজারি চালানের মাধ্যমে জরিমানার টাকা জমা দিতে বলা হয়েছে। গণপ্রতিনিধিত্ব আদেশের (আরপিও) বিধান অনুযায়ী, ১৫ দিনের মধ্যে হিসাব জমা না দিলে কমিশন জাপার নিবন্ধন বাতিল করতে পারবে। 
আরপিও অনুযায়ী, নির্বাচন শেষ হওয়ার ৯০ দিনের মধ্যে দলগুলোকে নির্বাচনী ব্যয়ের হিসাব জমা দিতে হয়। কোনো দল নির্ধারিত সময়ে নির্বাচনী ব্যয়ের হিসাব জমা দিতে ব্যর্থ হলে কমিশন সেই দলকে সতর্ক করে পরবর্তী ৩০ দিনের মধ্যে ব্যয়ের হিসাব জমা দিতে বলবে। তাতেও কোনো দল ব্যর্থ হলে কমিশন সেই দলকে ১০ হাজার টাকা জরিমানা আরোপ করে পরবর্তী ১৫ দিনের মধ্যে হিসাব দিতে বলবে। 
২৩ জানুয়ারি কুড়িগ্রাম-৪ আসনের ভোট গ্রহণের মধ্য দিয়ে দশম সংসদ নির্বাচন শেষ হয়। এই হিসাবে ২৩ এপ্রিল নির্বাচনে অংশগ্রহণকারী দলগুলোর ব্যয়ের হিসাব জমা দেওয়ার প্রাথমিক সময় শেষ হয়। কিন্তু নির্ধারিত সময়ে কোনো দলই ব্যয়ের হিসাব জমা দেয়নি। যে কারণে কমিশন ৪ মে দলগুলোকে সতর্ক করে চিঠি দেয় এবং ৩ জুনের মধ্যে হিসাব জমা দিতে বলে। এতে সাড়া দিয়ে ১১টি দল হিসাব জমা দেয়। জাপা হিসাব জমা দেয়নি।
