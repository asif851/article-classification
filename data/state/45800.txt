
রাজধানীর পল্টন থানায় করা নাশকতার দুই মামলায় বিএনপির মহাসচিব মির্জা ফখরুল ইসলাম আলমগীরের জামিন আবেদন নামঞ্জুর করে কারাগারে পাঠানোর নির্দেশ দিয়েছেন আদালত। আজ বুধবার ঢাকা মহানগর হাকিম গোলাম নবী এ আদেশ দেন।মির্জা ফখরুল আজ আদালতে আত্মসমর্পণ করে পল্টন থানার পৃথক তিন মামলায় জামিনের আবেদন করেন। আদালত একটি মামলায় তাঁর জামিন আবেদন মঞ্জুর করেন এবং বাকি দুটি মামলায় জামিন আবেদন নামঞ্জুর করে কারাগারে পাঠানোর নির্দেশ দেন।৫ জানুয়ারির জাতীয় সংসদ নির্বাচনের বর্ষপূর্তিকে কেন্দ্র করে ২০১৫ সালের শুরুতে আন্দোলনের কর্মসূচি ঘোষণা করে বিএনপির নেতৃত্বাধীন ২০-দলীয় জোট। এ সময় রাজধানীর বিভিন্ন এলাকায় গাড়ি ভাঙচুর ও অগ্নিসংযোগসহ নাশকতার ঘটনা ঘটে। ওই বছরের ৬ জানুয়ারি মির্জা ফখরুলকে গ্রেপ্তার করে আইনশৃঙ্খলা রক্ষাকারী বাহিনী। পরে তিনি জামিনে মুক্তি পান।মির্জা ফখরুলের আইনজীবী সানাউল্লাহ মিয়া বলেন, গত বছরের নভেম্বরে পল্টন থানার তিন মামলায় মির্জা ফখরুল আগাম জামিন চাইলে হাইকোর্ট তাঁকে তিন মাসের অন্তর্বর্তীকালীন জামিন দেন এবং নিম্ন আদালতে আত্মসমর্পণ করতে বলেন। এ ব্যাপারে আপিল বিভাগে আবেদন করা হলে আপিল বিভাগ তাঁর জামিন ১৫ দিন বাড়িয়ে নিম্ন আদালতে আত্মসমর্পণ করতে বলেন। আজ তিনি আদালতে যান।আজই রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে জানানো হয়, মির্জা ফখরুলকে বিএনপির মহাসচিব মনোনীত করেছেন দলের চেয়ারপারসন খালেদা জিয়া।
মির্জা ফখরুল দীর্ঘদিন ধরে বিএনপির ভারপ্রাপ্ত মহাসচিবের দায়িত্ব পালন করে আসছিলেন। এবার তাঁকে মহাসচিবের দায়িত্ব দেওয়া হলো।
গত ১৯ মার্চ রাজধানীর ইঞ্জিনিয়ার্স ইনস্টিটিউশনে বিএনপির ষষ্ঠ জাতীয় সম্মেলন হয়। সম্মেলনের আগেই বিনা প্রতিদ্বন্দ্বিতায় খালেদা জিয়া বিএনপির চেয়ারপারসন ও তাঁর ছেলে তারেক রহমান সিনিয়র ভাইস চেয়ারম্যান পুনর্নির্বাচিত হন। সম্মেলনে কাউন্সিলররা সর্বসম্মতিক্রমে দুই শীর্ষ নেতা নির্বাচনকে অনুমোদন দেন। কাউন্সিলররা মহাসচিবসহ দলের স্থায়ী কমিটি ও নির্বাহী কমিটির পদগুলোতে নেতা নির্বাচনের সর্বময় ক্ষমতা ও কর্তৃত্ব খালেদা জিয়াকে দেন। এরপর আজ দলটির মহাসচিব, সিনিয়র যুগ্ম মহাসচিব ও কোষাধ্যক্ষের নাম ঘোষণা করা হয়।
