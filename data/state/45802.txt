
নেত্রকোনায় বিদ্যুৎ উন্নয়ন বোর্ডের কার্যালয়ে গতকাল সোমবার বেলা দেড়টার দিকে এক ব্যক্তি ঢুকে ভাঙচুর করেছেন বলে অভিযোগ উঠেছে।বিদ্যুৎ উন্নয়ন বোর্ডের কার্যালয় থেকে জানা গেছে, গতকাল সোমবার কর্মচারীদের বেতন-ভাতা দেওয়ার সময় কার্যালয়সংলগ্ন এলাকার বাবু নামের ওই ব্যক্তি হাতে লোহার পাইপ নিয়ে ঢোকেন। এ সময় তিনি সহকারী প্রকৌশলীর কাছে চাঁদা দাবি করেন। চাঁদা দিতে অস্বীকৃতি জানালে কার্যালয়ের বেশ কয়েকটি কম্পিউটার, প্রিন্টার, স্ক্যানার, টেলিফোন সেটসহ বিভিন্ন জিনিসপত্র ভাঙচুর করেন। এ সময় তাঁকে ঠেকাতে গিয়ে নিরাপত্তা প্রহরী নূরুল আমীন, নাজমুল হুদা ও ইমান আলী আহত হন। তাঁদের প্রাথমিক চিকিৎসা দেওয়া হয়েছে।নেত্রকোনায় বিদ্যুৎ উন্নয়ন বোর্ডের কার্যালয়ের নির্বাহী প্রকৌশলী মির্জা কামরুল ইসলাম বলেন, কয়েকজন কর্মচারীর বেতন দেওয়া হচ্ছিল এবং অন্যরা নামাজে থাকায় ওই ব্যক্তি হঠাৎ ঢুকে চাঁদা চান। তা না পেয়ে মূল্যবান মালামালের ক্ষতিসাধন করেন। তাঁকে আসামি করে থানায় মামলা দেওয়া হয়েছে। নেত্রকোনা মডেল থানার ভারপ্রাপ্ত কর্মকর্তা এস এম মফিজুল ইসলাম বলেন, ‘ঘটনাস্থল পরিদর্শন করেছি। বাবুকে প্রধান আসামি করে অজ্ঞাত আর চারজনের নামে সহকারী প্রকৌশলী আহসান মাহমুদ এলাহী বাদী হয়ে মামলা করেছেন।’
