
মোটরসাইকেল ছিনতাই করে বিক্রির জন্যই রাঙামাটির লংগদুর যুবলীগ নেতা নুরুল ইসলামকে হত্যা করা হয়েছে। এ হত্যায় জড়িত দুজন পুলিশের কাছে এ কথা স্বীকার করেছেন বলে জানিয়েছেন খাগড়াছড়ির পুলিশ সুপার (এসপি) আলী আহাম্মদ খান।
আজ শনিবার বিকেলে খাগড়াছড়ির দীঘিনালায় মাইনী নদী থেকে নুরুল ইসলামের মোটরসাইকেলটি উদ্ধারের পর সাংবাদিকদের এ কথা বলেন এসপি আলী আহাম্মদ খান।
এসপি বলেন, মোটরসাইকেলটি ছিনতাই করে বিক্রির করার উদ্দেশ্যে নুরুল ইসলামকে হত্যা করা হয় বলে গ্রেপ্তারকৃত দুজন পুলিশের কাছে স্বীকার করেছেন। এসপি আরও বলেন, ১ জুন খাগড়াছড়ি যাত্রীবেশে গ্রেপ্তারকৃত দুজন দীঘিনালা-খাগড়াছড়ি সড়কের চার মাইল এলাকায় রড দিয়ে মাথায় আঘাত করে নুরুল ইসলামকে হত্যা করে মোটরসাইকেলটি ছিনতাই করে। মোটরসাইকেলটি বিক্রি করতে না পেরে ৪ জুন রাতে দীঘিনালার মাইনী নদীতে ফেলে দেয় বলে তারা স্বীকার করে।
দীঘিনালার মাইনী নদীর মাইনী সেতু এলাকা থেকে আজ নুরুল ইসলামের মোটরসাইকেলটি উদ্ধার করা হয়। বেলা ১১টা থেকে বিকেল ৪টা পর্যন্ত নৌবাহিনী ও ফায়ার সার্ভিসের ডুবুরি দল নদীতে তল্লাশি চালিয়ে উদ্ধার করে মোটরসাইকেলটি। এর আগে হত্যাকাণ্ডের সঙ্গে জড়িত থাকার অভিযোগে পুলিশ ব্যুরো অব ইনভেস্টিগেশন (পিআইবি) অভিযান চালিয়ে দুজনকে আটক করেছে।খাগড়াছড়ির পুলিশ সুপার বলেন, নূরুল ইসলাম হত্যাকাণ্ডের সঙ্গে জড়িত থাকার অভিযোগে জুনেল চাকমা (১৮) ও রনেল চাকমাকে (৩৩) আটক করা হয়। এ দুজনের স্বীকারোক্তি মতে মোটরসাইকেলটি উদ্ধার করা হয়।
নিহত নুরুল ইসলাম লংগদু উপজেলা সদর ইউনিয়ন যুবলীগের সাংগঠনিক সম্পাদক ছিলেন। ১ জুন দুপুরে খাগড়াছড়ি-দীঘিনালা সড়কে চার কিলো এলাকা থেকে নুরুল ইসলামের লাশ উদ্ধার করা হয়। তাঁর বাড়ি লংগদু উপজেলা সদরে। তিনি ভাড়ায় চালিত মোটরসাইকেল চালাতেন। ঘটনার দিন দুজন পাহাড়ি নুরুল ইসলামের মোটরসাইকেল ভাড়া করেন। এরপর থেকে তাঁর খোঁজ পাওয়া যাচ্ছিল না। পরে তাঁর লাশ উদ্ধার করা হয়।
নুরুল ইসলাম হত্যার ঘটনাকে কেন্দ্র করে রাঙামাটি উত্তপ্ত হয়ে ওঠে। লাশ উদ্ধারের পরদিন ২ জুন সকালে সেখানকার বাঙালিরা তিন টিলা ও মানিকজোড়ছড়া গ্রামে পাহাড়িদের দুই শতাধিক বাড়িঘর পুড়িয়ে দেয় বলে অভিযোগ ওঠে। পরিস্থিতি নিয়ন্ত্রণে সদরের আশপাশে ১৪৪ ধারা জারি করা হয়।
আরও পড়ুন... 
কাল তিন পার্বত্য জেলায় হরতালের ডাক
