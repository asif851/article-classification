
সিরাজগঞ্জের বেলকুচি উপজেলায় বৈদ্যুতিক খুঁটিবাহী একটি ট্রলির সঙ্গে অটো ভ্যানের ধাক্কায় দুই স্কুল শিক্ষার্থী নিহত হয়েছে। আজ শনিবার বেলা ১১টার দিকে সিরাজগঞ্জ-এনায়েমপুর সড়কের কড়িতলা মোড়ে এই দুর্ঘটনা ঘটে। 
নিহত দুই শিক্ষার্থী উপজেলার ক্ষিদ্রমাটিয়া গ্রামের ছানোয়ার হোসেনের ছেলে জাহিদুল (৬) ও মো. ফারুক হোসেনের মেয়ে তিথি খাতুন (৫)। এরা দুজনই স্থানীয় শাহীন কিন্ডার গার্টেন স্কুলের শিক্ষার্থী। ঘটনার সত্যতা নিশ্চিত করে বেলকুচি থানার ভারপ্রাপ্ত কর্মকর্তা (ওসি) মো. সাজ্জাত হোসেন প্রথম আলোকে বলেন, উপজেলার মুকুন্দগাতী বাজারের শাহীন কিন্ডার গার্টেন স্কুলের ওই দুই শিক্ষার্থী অটো ভ্যান যোগে স্কুল শেষে বাড়ি ফিরছিল। এ সময় কামারপাড়া থেকে বৈদ্যুতিক খুঁটিবাহী একটি ট্রলি মোড় ঘুরছিল। ট্রলিতে থাকা বৈদ্যুতিক খুঁটির সঙ্গে অটো ভ্যানের ধাক্কা লেগে যায়। এতে ওই দুই শিশু অটো ভ্যান থেকে ছিটকে রাস্তার ওপর পড়লে ট্রলির চাকায় পিষ্ট হয়ে জাহিদ ঘটনাস্থলে মারা যায়। গুরুতর আহত অবস্থায় তিথিকে বেলকুচি উপজেলা স্বাস্থ্য কমপ্লেক্সে নেওয়ার পথে সেও মারা যায়। ওসি জানান, এ ঘটনায় মামলা হয়েছে। ট্রলিটি আটক করা হলেও চালক ও সহকারী পলাতক রয়েছে। নিহত দুজনের লাশ স্বজনদের কাছে হস্তান্তর করা হয়েছে।
