
বিএনপির নেতৃত্বাধীন ১৮ দল ঘোষিত তিনটি জনসভার তারিখ পরিবর্তন করা হয়েছে। এর মধ্যে বরিশালের জনসভা এক দিন পিছিয়ে ২৯ সেপ্টেম্বর এবং রংপুর ও রাজশাহীতে জনসভার তারিখ পরিবর্তন করে যথাক্রমে ১৫ ও ১৬ সেপ্টেম্বর করা হয়েছে।
আজ বৃহস্পতিবার বিএনপির সহ-দপ্তর সম্পাদক আসাদুল করিমের সই করা বিজ্ঞপ্তিতে এ কথা জানানো হয়।
এর আগে গত সোমবার সংবাদ সম্মেলন করে দলের ভারপ্রাপ্ত মহাসচিব মির্জা ফখরুল ইসলাম আলমগীর আটটি জনসভার তারিখ ঘোষণা করেছিলেন। সে সময় বরিশালে ২৮ সেপ্টেম্বর, রাজশাহীতে ১৫ সেপ্টেম্বর ও রংপুরে ১৬ সেপ্টেম্বর জনসভা করার কথা জানানো হয়েছিল।
নির্দলীয় সরকারের অধীনে জাতীয় নির্বাচনের দাবিতে আটটি জনসভা করবে ১৮ দল। এসব জনসভায় বিরোধীদলীয় নেতা ও বিএনপির চেয়ারপারসন খালেদা জিয়ার বক্তব্য দেওয়ার কথা রয়েছে।
সংশোধিত ঘোষণা অনুযায়ি, আগামী ৮ সেপ্টেম্বর নরসিংদীতে, ১৫ সেপ্টেম্বর রংপুরে, রাজশাহীতে ১৬ সেপ্টেম্বর, ২২ সেপ্টেম্বর খুলনায়, ২৯ সেপ্টেম্বর বরিশালে, ৫ অক্টোবর সিলেটে এবং ঈদুল আজহার পর চট্টগ্রাম ও ঢাকায় জনসভা করবে ১৮-দলীয় জোট।
