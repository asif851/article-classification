
ঢাকা-চট্টগ্রাম পুরাতন মহাসড়কের ছাগলনাইয়া উপজেলার রাধানগর বাজার এলাকায় আজ বুধবার দুপুরে ট্রাকের চাকায় পিষ্ট হয়ে মারা গেছে পঞ্চম শ্রেণির শিক্ষার্থী ফারিয়া আক্তার। এ দুর্ঘটনা ঘটে ফারিয়ার বাবা পশ্চিম মধুগ্রামের আলাউদ্দিনের চোখের সামনেই। পুলিশ ও এলাকাবাসী সূত্রে জানা গেছে, পঞ্চম শ্রেণির মডেল টেস্ট পরীক্ষা ছিল ফারিয়ার। একদিনে দুটি পরীক্ষা ছিল। সে উপজেলার রাধানগর ইউনিয়নের পশ্চিম মধুগ্রাম শিশু একাডেমির পঞ্চম শ্রেণির শিক্ষার্থী। তার পরীক্ষা কেন্দ্র ছিল পশ্চিম মধুগ্রাম সরকারি প্রাথমিক বিদ্যালয়ে। সকালের ইংরেজি বিষয়ের পরীক্ষা শেষে আর বাড়ি ফেরার সময় ছিল না তার। বিকেলে অন্য একটি বিষয়ে পরীক্ষা ছিল। প্রথম পরীক্ষা শেষে কিছু খাবার জন্য বাবার সঙ্গে রাস্তা পার হচ্ছিল ফারিয়া। এ সময় দ্রুতগামী একটি ট্রাকের চাকায় পিষ্ট হয় ফারিয়া। ঘটনাস্থলেই সে মারা যায়। বেঁচে যান তার বাবা। পরে এলাকাবাসী ধাওয়া করে ট্রাকটি আটক করে। ট্রাকের চালক ও সহকারী পালিয়ে গেছে। এ ঘটনার পর এলাকাবাসী সড়ক অবরোধ করেন। খবর পেয়ে ছাগলনাইয়া উপজেলা নির্বাহী কর্মকর্তা (ইউএনও) কাজী শহিদুল ইসলাম ও ছাগলনাইয়া থানার ভারপ্রাপ্ত কর্মকর্তা (ওসি) মো. রাশেদ খান চৌধুরী দুর্ঘটনাস্থলে আসেন। পুলিশ ফারিয়ার লাশ উদ্ধার করে। ট্রাকটি থানায় নিয়ে গেছে পুলিশ।
