
আইন, বিচার ও সংসদবিষয়কমন্ত্রী আনিসুল হক বলেছেন, দশম জাতীয় সংসদ নির্বাচনের আগে ও পরে সংখ্যালঘুদের ওপর যে সহিংস নির্যাতন হয়েছে, তার বিচার বিশেষ ক্ষমতা আইনেই হতে পারে। যদি এ আইনে তা করা সম্ভব না হয়, সে ক্ষেত্রে আলোচনার মাধ্যমে বিশেষ ট্রাইব্যুনাল গঠন করার কথা ভাবা হবে।
আজ রোববার ঢাকায় বিচার প্রশিক্ষণ ইনস্টিটিউট মিলনায়তনে অতিরিক্ত জেলা ও দায়রা জজ এবং সমপর্যায়ের কর্মকর্তাদের জন্য আয়োজিত এক প্রশিক্ষণ অনুষ্ঠানে সাংবাদিকদের প্রশ্নের জবাবে আইনমন্ত্রী এ কথা বলেন।
অনুষ্ঠানে বিচারকদের উদ্দেশে আইনমন্ত্রী বলেন, আইনের জটিল বিষয়গুলো জনগণের সামনে সহজভাবে উপস্থাপন করে বিচারকাজ পরিচালনা করতে হবে। ন্যায়বিচার নিশ্চিত করা বিচারকদের অন্যতম দায়িত্ব। তাঁদের উন্নত ও নৈতিক মান বজায় রেখে বিচার করতে হবে।
আনিসুল হক বলেন, দেশে এক হাজারেরও বেশি আইন আছে। বিচারকদের পক্ষে সব আইনই জানা ও মনে রাখা সম্ভব নয়। তাই প্রশিক্ষণের মাধ্যমে তা জেনে বাস্তবভিত্তিক প্রয়োগে উদ্যোগী হওয়ার জন্যও তিনি বিচারকদের পরামর্শ দেন।
এই কোর্সে ৩৯ জন জেলা ও দায়রা জজ এবং সমপর্যায়ের কর্মকর্তারা অংশগ্রহণ করছেন।
