
চলমান সংকট সমাধানে সমঝোতার জায়গা আছে বলে মনে করেন না বস্ত্র ও পাটমন্ত্রী আব্দুল লতিফ সিদ্দিকী। গতকাল বুধবার সচিবালয়ে নিজের মন্ত্রণালয়ে সংবাদ ব্রিফিংয়ে তিনি এ মন্তব্য করেন। একই সঙ্গে তিনি বলেন, যথাসময়েই নির্বাচন অনুষ্ঠিত হবে।লতিফ সিদ্দিকী বলেন, ‘আমার বিবেচনায় সমঝোতার জায়গা আছে বলে মনে করি না। সমঝোতা করতে হলে যুদ্ধাপরাধীদের বিচার বন্ধ করতে হয়, সেটা কি আমরা পারি? পারি না।’মন্ত্রী বলেন, ‘সমঝোতার জায়গায় নয়, আজ আমরা মুখোমুখি হয়ে গেছি। এক পক্ষ স্বাধীনতার পক্ষশক্তি। আরেক পক্ষ স্বাধীনতার বিপক্ষশক্তি। স্বাধীনতার পক্ষের শক্তির নেতৃত্বে আছেন বঙ্গবন্ধুকন্যা প্রধানমন্ত্রী শেখ হাসিনা। আর বিপক্ষশক্তির নেতৃত্ব দিচ্ছেন বঙ্গবন্ধু হত্যার সুবিধাভোগী জিয়াউর রহমানের স্ত্রী খালেদা জিয়া।’
