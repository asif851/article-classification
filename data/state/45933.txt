
নারায়ণগঞ্জে খুন হওয়া একই পরিবারের পাঁচজনের লাশ স্বজনদের কাছে হস্তান্তর করা হয়েছে। আজ রোববার বিকেলে ময়নাতদন্ত শেষে লাশগুলো স্বজনদের কাছে হস্তান্তর করা হয়।
গতকাল শনিবার কোনো এক সময় খুন হন তাসলিমা বেগম (৪০), তাঁর ছেলে শান্ত (১০), মেয়ে সুমাইয়া (৫), ভাই মোরশেদুল (২৫) ও তাসলিমার জা লামিয়া (২৫)। প্রবাসী ইসমাইল হোসেনের পাঁচতলা বাড়ির নিচতলার পূর্ব দিকের ফ্ল্যাটে ভাড়া থাকত তাসলিমা ও তাঁর স্বামী শফিকুল ইসলামের পরিবার।শফিকুলের কাছে তাসলিমা, শান্ত, সুমাইয়া ও মোরশেদের লাশ হস্তান্তর করা হয়। এই চারজনের লাশ নারায়ণগঞ্জে দাফন করা হবে বলে জানা গেছে। নিহত তাসলিমা ও মোরশেদুলের মাও এখন নারায়ণগঞ্জে অবস্থান করছেন। আর লামিয়ার লাশ তাঁর স্বামী শরীফ মিয়ার কাছে হস্তান্তর করা হয়েছে। তাঁকে ময়মনসিংহের নান্দাইলে দাফন করা হবে।ময়নাতদন্তের পর পুলিশের একজন কর্মকর্তা প্রথম আলোকে বলেন, পাঁচজনকেই শ্বাসরোধ করে হত্যা করা হয়েছে। হত্যার আগে তাদের মাথায় ভারী কিছু দিয়ে আঘাত করা হয়েছে। এ কারণে রক্তপাতের ঘটনা ঘটেছে।
