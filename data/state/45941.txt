
স্থানীয় সরকারমন্ত্রী খন্দকার মোশাররফ হো‌সেন ওয়াদা করে বলেন, আগামী বছর থেকে ঢাকায় জলাবদ্ধতা থাকবে না। আজ বুধবার সচিবালয়ে জেলা প্রশাসক (ডিসি) সম্মেলনে স্থানীয় সরকার মন্ত্রণালয় সম্পর্কিত আলোচনা সভা শেষে সাংবাদিকদের প্রশ্নের জবাবে মন্ত্রী এ কথা বলেন।
মন্ত্রী বলেন, ‘আমি প্রমিজ করছি, সামনের বছর থেকে আর এসব (জলাবদ্ধতা) দেখবেন না। কিছুদিনের মধ্যই নিষ্কাশনের ব্যবস্থা করা হবে।’ মন্ত্রী বৃষ্টির কারণে বর্তমান জলাবদ্ধতাকে অস্বাভাবিক পরিস্থিত উল্লেখ করে বলেন, ‘এই পরিস্থিতিটা আমাদের শিক্ষা দিচ্ছে। আমরা বুঝতে পারছি, কোন জায়গাতে আটকা পড়ছি। সে জায়গায় দ্রুত ব্যবস্থা নেব।’
স্থানীয় সরকারমন্ত্রী খন্দকার মোশাররফ হো‌সেন জানান, তাঁরা জরিপ করে দেখেছেন যে ঢাকার ৪৬টি খালের মধ্যে ১৮টির উন্নয়ন করতে হবে। এগুলো অবশ্যই করতে হবে। ওয়াসাকে নির্দেশ দেওয়া হয়েছে, ভারী বৃষ্টি হলেও যাতে তিন ঘণ্টার মধ্যে পানিনিষ্কাশন হয়।’ এ সময় মন্ত্রী বিভিন্ন বিষয়ে ডিসিদের নির্দেশনা দেওয়ার কথা জানান।
