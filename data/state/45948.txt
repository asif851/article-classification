
রংপুরের মিঠাপুকুর উপজেলার লতিফপুর ইউনিয়নের রশিদপুর গ্রামে দুই পক্ষের সংঘর্ষ থামাতে গিয়ে জাতীয় পার্টির (জাপা) এক নেতা নিহত হয়েছেন। আজ রোববার বিকেলে এ সংঘর্ষের ঘটনা ঘটে।
মিঠাপুকুর থানার ভারপ্রাপ্ত কর্মকর্তা (ওসি) হুমায়ুন কবীর বলেন, পূর্ব বিরোধের জের ধরে আজ বিকেল সাড়ে পাঁচটার দিকে রশিদপুরে মমতাজ উদ্দিন ও দুলাল মিয়া পক্ষের মধ্যে সংঘর্ষ চলছিল। এ সময় উপজেলা জাতীয় পার্টির যুগ্ম সাধারণ সম্পাদক আবদুল্লাহ আল মাসুদ (৪০) সংঘর্ষ থামাতে সেখানে যান। এ সময় তাঁর মাথায় লাঠির আঘাত পড়ে । এতে তিনি ঘটনাস্থলেই মারা যান।ওসি জানান, এই ঘটনায় মমতাজ উদ্দিন ও দুলাল মিয়াসহ ছয় ব্যক্তিকে আটক করা হয়েছে। এখনো মামলা হয়নি। মামলার প্রক্রিয়া চলছে। মাসুদের মরদেহ থানায় আছে। ময়নাতদন্তের জন্য তা রংপুর মেডিকেল কলেজেরে মর্গে পাঠানো হবে।
