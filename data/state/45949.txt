
বিএনপি নেতৃত্বাধীন ২০-দলীয় জোটের ডাকা হরতালের আগের দিনে রাজধানীর মিরপুরের কাজীপাড়ায় একটি সিএনজিচালিত অটোরিকশায় আগুন দেয় দুর্বৃত্তরা। এ ঘটনায় দুই সন্তানসহ মা দগ্ধ হয়ে হাসপাতালে ভর্তি হয়েছেন। আজ রোববার রাত আটটার দিকে এ হামলার ঘটনা ঘটে।
দগ্ধ হওয়া ব্যক্তিরা হলেন শামসুন্নাহার (৪৫) এবং তাঁর বিশ্ববিদ্যালয়পড়ুয়া ছেলে তানজিমুল হক (২৫) ও মেয়ে আনিকা আক্তার (১৮)।ঢাকা মেডিকেল কলেজ সংবাদদাতা জানান, শামসুন্নাহার মেয়ে আনিকা আক্তারকে চিকি​ৎ​সক দেখাতে নোয়াখালীর নিঝুম দ্বীপ থেকে ঢাকায় এসে মিরপুরে ভাইয়ের বাসায় উঠেছেন। আজ সন্ধ্যায় জাহাঙ্গীরনগর বিশ্ববিদ্যালয়পড়ুয়া ছেলেকে সঙ্গে নিয়ে আনিকাকে চিকি​ৎ​সক দেখাতে শান্তিনগরে যান। সেখান থেকে সিএনজিচালিত একটি অটোরিকশায় করে মিরপুরে ভাইয়ের বাসা যাচ্ছিলেন। কাজীপাড়া এলাকায় তাঁদের সিএনজি আসামাত্র কয়েকজন দুর্বৃত্ত পেট্রল ঢেলে আগুন ধরিয়ে দিয়ে পালিয়ে যায়। এতে তাঁরা দগ্ধ হন। স্থানীয় লোকজন তাঁদের ঢাকা মেডিেকল কলেজ হাসপাতালে নিয়ে যান।এর আগে সন্ধ্যায় রাজধানীর পল্টনে একটি বাসে আগুন দেয় দুর্বৃত্তরা। এ ছাড়া ঢাকা বিশ্ববিদ্যালয় এলাকায় প্রায় ১৫টি ককটেল বিস্ফোরণ ঘটায় দুর্বৃত্তরা।
বিএনপির স্থায়ী কমিটির সদস্য খন্দকার মোশাররফ হোসেন, গয়েশ্বর চন্দ্র রায়সহ কেন্দ্রীয় নেতাদের মুক্তি, শনিবারের বিক্ষোভ মিছিলে পুলিশের বাধার প্রতিবাদ, গাজীপুরের জনসভা বানচাল এবং ১৪৪ ধারার মধ্যেই ক্ষমতাসীনদের মিছিল, বিক্ষোভের দ্বৈত নীতির প্রতিবাদে কাল সোমবার হরতাল ডেকেছে বিএনপি নেতৃত্বাধীন ২০-দলীয় জোট।
