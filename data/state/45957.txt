
নাটোরের সিংড়া উপজেলার জামতৈল এলাকায় নাটোর-বগুড়া মহাসড়কে পিকনিকের বাস খাদে পড়ে বুরুজ আলী (১৪) নামের এক কিশোর নিহত হয়েছে। আহত হয়েছে ৩০ জন। আজ রোববার দুপুর সাড়ে ১২টার দিকে এ দুর্ঘটনা ঘটে।
সিংড়া থানার ভারপ্রাপ্ত কর্মকর্তা (ওসি) শফিকুল ইসলাম বলেন, বাসটি বগুড়ার গাবতলী উপজেলার কলাবাড়ি গ্রামের কয়েকজন বাসিন্দা মিলে পিকনিক করতে রাজশাহী চিড়িয়াখানায় যাচ্ছিলেন। পথে চালক নিয়ন্ত্রণ হারালে বাসটি রাস্তার পাশের খাদে গিয়ে পড়ে। এতে ঘটনাস্থলেই বুরুজ মারা যায়। বাসে কলাবাড়ি গ্রামের আনুমানিক বিভিন্ন বয়সের ৪০ জন যাত্রী ছিলেন। আহত ব্যক্তিদের অনেকের অবস্থা আশঙ্কাজনক। পুলিশ ও দমকলকর্মীরা উদ্ধারকাজে অংশ নিয়েছেন।
 
 
