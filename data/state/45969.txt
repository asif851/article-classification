
বুড়িগঙ্গা নদী পুনরুদ্ধারে ১ হাজার ১২৫ কোটি ৫৯ লাখ টাকা ব্যয়ে ‘বুড়িগঙ্গা নদী পুনরুদ্ধার প্রকল্পের’ অনুমোদন দিয়েছে জাতীয় অর্থনৈতিক পরিষদের নির্বাহী কমিটি (একনেক)। এ প্রকল্পের মাধ্যমে নিউ ধলেশ্বরী-পুংলী-বংশাই-তুরাগ নদী পুনঃখনন করা হবে, যাতে বুড়িগঙ্গাসহ ঢাকা মহানগরের চারপাশের নদীগুলোতে পানিপ্রবাহ বজায় থাকে।
আজ মঙ্গলবার রাজধানীর শেরেবাংলা নগরের এনইসি সম্মেলন কক্ষে প্রধানমন্ত্রী ও একনেক চেয়ারপারসন শেখ হাসিনার সভাপতিত্বে অনুষ্ঠিত সভায় বুড়িগঙ্গা নদী পুনরুদ্ধার প্রকল্পটি সংশোধিত আকারে অনুমোদন দেওয়া হয়।
সভায় এই প্রকল্পটিসহ ৩ হাজার ৩২৬ কোটি ৫০ লাখ টাকা ব্যয়ে মোট সাতটি প্রকল্প অনুমোদন দেওয়া হয়। এগুলো বাস্তবায়নে সরকারি তহবিল থেকে ২ হাজার ৯৭১ কোটি ৭৬ লাখ টাকা এবং সংস্থার নিজস্ব তহবিল থেকে ৩৫৪ কোটি ৭৪ লাখ টাকা ব্যয় হবে।
সভাশেষে পরিকল্পনামন্ত্রী আ হ ম মুস্তফা কামাল সাংবাদিকদের ব্রিফ করেন। তিনি বলেন, ‘২০১০ সালের এপ্রিল থেকে ২০১৩ সালের ডিসেম্বর মেয়াদে বুড়িগঙ্গা নদী পুনরুদ্ধার প্রকল্পটির ব্যয় ছিল ৯৪৪ কোটি টাকা। আজ একনেক সভায় প্রকল্পের মেয়াদ ২০২০ সালের এপ্রিল পর্যন্ত বাড়ানো হয়েছে। এতে ব্যয় হবে ১ হাজার ১২৫ কোটি ৫৯ লাখ টাকা।’ তিনি জানান, প্রকল্পটির আওতায় নিউ ধলেশ্বরী, পুংলী, বংশাই ও তুরাগ নদী খনন করে সারা বছর নৌযান চলাচলের ব্যবস্থা করা হবে। ঢাকার চারপাশে অবস্থিত নদীগুলোর নাব্যতা ও পানি সরবরাহ ঠিক রাখতে প্রধানমন্ত্রী ‘মাস্টারপ্ল্যান’ তৈরির নির্দেশ দিয়েছেন বলে তিনি জানান।
এক প্রশ্নের উত্তরে পরিকল্পনামন্ত্রী বলেন, চলতি অর্থবছর ৩২টি একনেক সভা অনুষ্ঠিত হয়েছে। এতে অনুমোদন পাওয়া ২৫৮টি প্রকল্পের বিপরীতে ব্যয় ধরা হয়েছে ২ লাখ ৫৭ হাজার ৭৮০ কোটি টাকা। গত অর্থবছরে অনুমোদন হয়েছিল এর অর্ধেক।
একনেকে ঢাকা উত্তর সিটি করপোরেশন এলাকায় যানজট নিরসন ও সড়ক অবকাঠামোর উন্নয়নে ১ হাজার ২৫ কোটি ৮৭ লাখ টাকা ব্যয়ে ‘ঢাকা উত্তর সিটি করপোরেশনের বিভিন্ন ক্ষতিগ্রস্ত সড়ক অবকাঠামো উন্নয়নসহ নর্দমা ও ফুটপাত নির্মাণ’ প্রকল্প অনুমোদন দেওয়া হয়। এই প্রকল্পের আওতায় ২০৪ দশমিক ৮২ কিলোমিটার সড়ক অবকাঠামো উন্নয়ন, ২৬৭ দশমিক ২৭ কিলোমিটার ড্রেন ও ১১৯ দশমিক ২৭ কিলোমিটার ফুটপাত নির্মাণ করা হবে।
একনেকে অনুমোদন পাওয়া অন্য প্রকল্পগুলো হলো মিলিটারি ফার্ম আধুনিকায়ন প্রকল্প। এর ব্যয় ধরা হয়েছে ১১৩ কোটি ৬৪ লাখ টাকা। হরিশপুর বাইপাস মোড় থেকে বনবেলঘরিয়া বাইপাস মোড় পর্যন্ত নাটোর শহরের প্রধান সড়কের মিডিয়াসহ পেভমেন্ট প্রশস্তকরণ প্রকল্প। এর ব্যয় ধরা হয়েছে ৫৮ কোটি ৩৩ লাখ টাকা। ল্যান্ড অ্যাকুইজিশন অ্যান্ড ল্যান্ড ডেভেলপমেন্ট ফর ইমপ্লিমেন্টেশন অব গজারিয়া ৩৫০ মেগাওয়াট কোল ফায়ার্ড থারমাল পাওয়ার প্ল্যান্ট প্রকল্প। এতে ব্যয় ধরা হয়েছে ৫০৪ কোটি ২৩ লাখ টাকা। ভোলা জেলার বোরহানউদ্দিন উপজেলায় মেঘনা নদীর ভাঙন থেকে শাহবাজপুর গ্যাস ফিল্ড রক্ষা (২-পর্যায়) প্রকল্প। এর ব্যয় ধরা হয়েছে ২১৬ কোটি ৮৭ লাখ টাকা। মোবাইল গেইম ও অ্যাপ্লিকেশনের দক্ষতা উন্নয়ন প্রকল্পের ব্যয় ধরা হয়েছে ২৮১ কোটি ৯৭ লাখ টাকা।
সভায় প্রকল্প সংশ্লিষ্ট মন্ত্রণালয়ের মন্ত্রী, প্রতিমন্ত্রী, সচিব ও পরিকল্পনা কমিশনের সদস্যরা অংশগ্রহণ করেন।
