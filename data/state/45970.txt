
সরকারি কর্মকর্তা সেজে ‘অফিশিয়াল পাসপোর্ট’ নিয়ে যাঁরা বিদেশে গেছেন, তাঁদের বিরুদ্ধে পাসপোর্ট আইনে মামলা করা হচ্ছে। তাঁদের দেশে ফিরিয়ে আনতে সংশ্লিষ্ট দেশগুলোর সহায়তা চাওয়া হবে।যে তিনজনের বিরুদ্ধে মামলা করা হচ্ছে তাঁরা হলেন তফিকুল ইসলাম (পাসপোর্ট নম্বর ৫১২৫৮৪৫), মামুনুর রশিদ (পাসপোর্ট নম্বর ৬১২৬০৪২) ও আমিন উদ্দিন (পাসপোর্ট নম্বর ১১২৬৬৩৯)। এ তিনজনই তুরস্কে গেছেন।জানতে চাইলে বহিরাগমন ও পাসপোর্ট অধিদপ্তরের মহাপরিচালক এন এম জিয়াউল আলম গতকাল বৃহস্পতিবার প্রথম আলোকে বলেন, ‘আমাদের কাছে অভিযুক্তদের নাম, ঠিকানা সবকিছু রয়েছে। ইতিমধ্যে তাঁদের বিরুদ্ধে মামলা করার নির্দেশও দেওয়া হয়েছে। মামলা হলে সে অনুযায়ী অভিযুক্তদের খুঁজে বের করা হবে।’স্বরাষ্ট্র মন্ত্রণালয় সূত্র জানায়, বহিরাগমন ও পাসপোর্ট অধিদপ্তরের কর্মকর্তাদের কাছ থেকে এ বিষয়ে পুরো তথ্য না-ও পাওয়া যেতে পারে। কিন্তু যাঁরা সরকারি কর্মকর্তা সেজে জাল কাগজপত্র দেখিয়ে বিদেশে গেছেন, তাঁদের কাছ থেকে কিছু তথ্য জানা যাবে। যেসব সরকারি কর্মকর্তা এখন বিদেশে যাতায়াত করছেন, তাঁদের সবার তথ্যই যাচাই-বাছাই করা হচ্ছে। এসব ক্ষেত্রে আরও কর্মকর্তার জড়িত থাকার প্রমাণ মিলতে পারে। বিশেষ করে সরকারি কোনো কর্মকর্তা যদি অনাপত্তি সনদ বা জিও দিয়ে থাকেন, তবে তাঁদেরও আইনের আওতায় আনা হবে।‘এবার সরকারি কর্মকর্তা সাজিয়ে মানব পাচার’ শিরোনামে গতকাল প্রথম আলোয় একটি প্রতিবেদন প্রকাশিত হয়।
