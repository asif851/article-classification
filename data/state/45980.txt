
বিএনপির স্থায়ী কমিটির সদস্য মওদুদ আহমদ বলেছেন, বর্তমান নির্বাচন কমিশনও দলীয় কমিশনে পরিণত হয়েছে। এটি নখদন্তবিহীন একটি প্রতিষ্ঠান। তা না হলে, প্রধানমন্ত্রী সরকারি খরচে যে নির্বাচনী প্রচারণা শুরু করেছেন, এই কমিশন তাঁর বিরুদ্ধে আইনগত ব্যবস্থা নিত।
নারায়ণগঞ্জ শহরের দেওভোগে চারুকলা ইনস্টিটিউট মাঠে গতকাল সোমবার বিকেলে জেলা বিএনপি আয়োজিত এক কর্মী সমাবেশে মওদুদ আহমদ এ কথা বলেন। তিনি নির্বাচন কমিশনের বিরুদ্ধে বিএনপিকে দ্বিখণ্ডিত করার চেষ্টার অভিযোগ করেন।
মওদুদ আহমদ বলেন, নিরপেক্ষ নির্বাচন হলে আওয়ামী লীগ সরকার আর কখনোই ক্ষমতায় আসতে পারবে না। এ আশঙ্কাতেই প্রধানমন্ত্রী নির্বাচনকে ভয় পান। গত পাঁচটি সিটি করপোরেশন নির্বাচনে প্রমাণিত হয়ে গেছে, দেশের মানুষ পরিবর্তন চায়।
পঞ্চদশ সংশোধনীর মাধ্যমে নির্দলীয় সরকারব্যবস্থা বিলুপ্ত করে সরকার দেশে সংকট সৃষ্টি করেছে বলে উল্লেখ করেন মওদুদ।
জেলা বিএনপির সভাপতি  তৈমুর আলম খন্দকারের  সভাপতিত্বে সমাবেশে অন্যদের  মধ্যে বক্তব্য দেন জেলা বিএনপির সাধারণ সম্পাদক কাজী মনিরুজ্জামান, জ্যেষ্ঠ সহসভাপতি শাহ আলম, সাবেক প্রতিমন্ত্রী রেজাউল করিম, সাবেক সাংসদ আবুল কালাম, মুহামঞ্চদ গিয়াস উদ্দিন, আতাউর রহমান খান, বিএনপির নেতা বদরুজ্জামান খান, জাহাঙ্গীর আলম, এ টি এম কামাল, জান্নাতুল ফেরদৌস, খন্দকার আবু জাফর, সফর আলী ভূঁইয়া, নূর জাহান, নজরুল ইসলাম, জাকির হোসেন, সরকার হুমায়ূন কবীর ও আবদুল বারী ভূঁইয়া।
