
রাজধানীর মগবাজারের একটি বাসা থেকে অবৈধভাবে বসবাসকারী তিন বিদেশি নাগরিক ও ওই বাড়ির মালিককে আটক করেছে র‌্যাব। আজ মঙ্গলবার ভোরে তাঁদের আটক করা হয়।
গত শুক্রবার ভোরে রাজধানীর বিভিন্ন জায়গা থেকে একই অভিযোগে ৩১ জন বিদেশিকে আটক করা হয়েছিল।
র‌্যাবের পক্ষ থেকে পাঠানো এক সংবাদ বিজ্ঞপ্তিতে বলা হয়, র‌্যাব-৩, মগবাজার ক্যাম্পের একটি অপারেশন দল গোপন সংবাদের ভিত্তিতে আজ ভোর আনুমানিক চারটার দিকে মগবাজার নয়াটোলা এলাকার আরিফ টাওয়ারের ২৬৬/১/এ নম্বর ফ্ল্যাটে অভিযান চালায়। এ সময় বাড়ির মালিক পার্থ কুমার সরকার (৪৬) ও তাঁর বাসায় অবৈধভাবে বসবাসকারী তিন বিদেশি নাগরিককে আটক করা হয়।
আটক বিদেশিরা হলেন, চাদের নাগরিক জাবির খামিস এবং লাইবেরিয়ার জর্জ মার্টিন (৩৫) ও ডেভিট কোন (৪৪)। তাঁরা বাংলাদেশে বৈধভাবে বসবাসের কোন কাগজপত্র দেখাতে পারেননি।
সংবাদ বিজ্ঞপ্তিতে আরও বলা হয়, সাম্প্রতিককালে বিভিন্ন ইলেকট্রনিক ও প্রিন্ট মিডিয়ায় খবরে এসেছে, বাংলাদেশে অবৈধভাবে বসবাসকারী বিদেশিরা বিভিন্ন অপরাধের সঙ্গে জড়িয়ে পড়ছেন, যা বিদেশি নাগরিক আইন-১৯৪৬–এর পরিপন্থী (জাল ডলারের ব্যবসা, সোনা চোরাচালান, হত্যার মতো অপরাধ ইত্যাদি)। এরই পরিপ্রেক্ষিতে আজ এই তিনজনকে আটক করা হয়। ফ্ল্যাট মালিক পার্থ কুমার সরকার ওই বিদেশিদের বৈধ নথিপত্র যাচাইবাছাই না করে তাঁদের কাছে ফ্ল্যাট ভাড়া দিয়ে তাঁদের বসবাসের ক্ষেত্রে সহযোগিতা করেছেন। ১৪৭ বাড়িতে একযোগে অভিযান, আটক ৩১
