
বান্দরবানের নাইক্ষ্যংছড়ি সীমান্তের ঢিকুবনিয়া শূন্যরেখায় আশ্রয় নেওয়া রোহিঙ্গাদের মধ্যে চারজনকে মিয়ানমারের গুপ্তচর সন্দেহে আটক করা হয়েছে। তাঁদের গতিবিধি সন্দেহজনক হওয়ায় জিজ্ঞাসাবাদের জন্য আটক করা হয়েছে বলে আজ বৃহস্পতিবার বর্ডার গার্ড বাংলাদেশের (বিজিবি) কর্মকর্তারা জানিয়েছেন।
সীমান্তের লোকজন ও জনপ্রতিনিধিরা জানান, নাইক্ষ্যংছড়ি সদর ইউনিয়নের ৯ নম্বর ওয়ার্ডের ঢিকুবনিয়া সীমান্তে ৭৩টি রোহিঙ্গা পরিবার আশ্রয় নিয়েছে। কয়েক দিন ধরে সেখানে অবস্থানরত কয়েকজন রোহিঙ্গার গতিবিধি সন্দেহজনক বলে মনে করছিল বিজিবি। এর মধ্যে আনোয়ার হোসেন (৫০) নামের একজন মিয়ানমারের সেনাবাহিনীর সঙ্গে মুঠোফোনে যোগাযোগ করে তথ্য দিচ্ছিলেন। এ সময় খবর পেয়ে বিজিবি তাঁকে আটক করে।
জিজ্ঞাসাবাদে আনোয়ার হোসেন মিয়ানমারের সেনাবাহিনীর সঙ্গে কালুমিয়া (৬৩), জাফর আলম (৪৭) ও আজম হোসেন (২৬) নামের আরও তিনজনের যোগাযোগ রয়েছে বলে তথ্য দেন। পরে বিজিবি ওই তিনজনকেও আটক করে। তাঁদের সবার বাড়ি মিয়ানমারের রাখাইন রাজ্যের আমতলি গ্রামে বলে জানা গেছে।
আশ্রিত অন্য রোহিঙ্গাদের বরাত দিয়ে নাইক্ষ্যংছড়ি ইউনিয়নের ৯ নম্বর ওয়ার্ডের সদস্য আবুল হোসেন জানান, আটক চার রোহিঙ্গা সব সময় আশ্রয়শিবিরের লোকজন থেকে দূরে গিয়ে মুঠোফোনে গোপনে কথা বলতেন। এ জন্য লোকজনের সন্দেহ হয়।
বিজিবির নাইক্ষ্যংছড়ি ৩১ ব্যাটালিয়নের অধিনায়ক লে. কর্নেল আনোয়ারুল আজিম বলেন, ঢিকুবনিয়া সীমান্তের আশ্রয়শিবিরের চারজনের গতিবিধি সন্দেহজনক হওয়ায় তাঁদের আটক করা হয়েছে। তাঁদের জিজ্ঞাসাবাদ করা হচ্ছে।
