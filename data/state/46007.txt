
দুষ্কৃতকারীর হামলায় আহত অধ্যাপক মুহম্মদ জাফর ইকবালকে কেবিনে নেওয়া হয়েছে। ঢাকার সম্মিলিত সামরিক হাসপাতালে (সিএমএইচ) চিকিৎসাধীন জাফর ইকবালকে আজ বুধবার দুপুরে কেবিনে নেওয়া হয়।
আন্তঃবাহিনী জনসংযোগ পরিদপ্তর (আইএসপিআর) এক খুদে বার্তায় এ তথ্য জানায়। বার্তায় বলা হয়, শারীরিক অবস্থার উন্নতি হওয়ায় আজ দুপুরের দিকে কেবিনে স্থানান্তর করা হয় জাফর ইকবালকে। তবে তাঁকে হাসপাতাল থেকে ছেড়ে দেওয়ার বিষয়ে চিকিৎসকেরা এখনো কোনো সিদ্ধান্ত নেননি।গত শনিবার বিকেলে সিলেটের শাহজালাল বিজ্ঞান ও প্রযুক্তি বিশ্ববিদ্যালয়ের (শাবিপ্রবি) ক্যাম্পাসে এক যুবকের অতর্কিত হামলায় ছুরিকাহত হন জাফর ইকবাল। তিনি এ বিশ্ববিদ্যালয়ের কম্পিউটার বিজ্ঞান ও প্রকৌশল বিভাগের শিক্ষক।হামলার পরপরই রক্তাক্ত অবস্থায় তাঁকে সিলেট এম এ জি ওসমানী মেডিকেল কলেজ হাসপাতালে ভর্তি করা হয়। উন্নত চিকিৎসার জন্য এয়ার অ্যাম্বুলেন্সে করে ওই রাতেই তাঁকে ঢাকায় এনে সিএমএইচে ভর্তি করা হয়।গত রোববার সিএমএইচের চিকিৎসকেরা জানান, জাফর ইকবালের শরীরে ছয়টি আঘাত আছে। তবে তিনি শঙ্কামুক্ত।শনিবার বিকেলে শাবিপ্রবির ক্যাম্পাসে অনুষ্ঠান চলার সময় অধ্যাপক জাফর ইকবাল হামলার শিকার হন। অনুষ্ঠানে তাঁর পেছনে থাকা ফয়জুর রহমান ওরফে ফয়জুল নামের এক যুবক ধারালো অস্ত্র দিয়ে তাঁকে আঘাত করেন।
