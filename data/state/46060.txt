
ঢাকার নবাবগঞ্জ উপজেলা সদরের নবাবগঞ্জ পাইলট উচ্চবিদ্যালয়ের সহকারী শিক্ষকেরা বেতন ও ঈদ বোনাস না পাওয়ায় ক্লাস বর্জন কর্মসূচি পালন করেছেন। গতকাল মঙ্গলবার সকাল ১০টা থেকে দুপুর ১২টা পর্যন্ত তাঁরা এ কর্মসূচি পালন করেন।
বিদ্যালয়ের সহকারী শিক্ষকেরা জানান, শিক্ষকদের জুলাই মাসের বেতন না দিয়ে ২৩ জুলাই বিদ্যালয় ছুটি ঘোষণা করে প্রধান শিক্ষক রেজাউল করিম তাঁর গ্রামের বাড়ি চলে যান। সাত-আটজন শিক্ষক জুন মাসের বেতনও পাননি। এ কারণেই তাঁরা ক্লাস বর্জন করেন।
বিদ্যালয় থেকে জানা যায়, সকাল ১০টায় ক্লাস বর্জন করে শিক্ষকেরা উপজেলা নির্বাহী কর্মকর্তা (ইউএনও) দেওয়ান মাহবুবুর রহমানের কার্যালয়ে গিয়ে এ ব্যাপারে মৌখিক অভিযোগ করেন।
প্রধান শিক্ষক রেজাউল করিম জানান, শিক্ষকদের সঙ্গে আলোচনা করার আগেই তাঁরা ক্লাস বর্জন করেন। তবে এটা তাঁর ব্যর্থতা বলে তিনি স্বীকার করেছেন।
ইউএনও দেওয়ান মাহবুবুর রহমান জানান, শিক্ষকেরা এ ব্যাপারে তাঁর কাছে মৌখিক অভিযোগ করেছেন।
