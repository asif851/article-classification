
জাতীয় সংসদের কার্য-উপদেষ্টা কমিটিসহ মোট পাঁচটি সংসদীয় কমিটি গঠন করা হয়েছে। আজ বুধবার সংসদের তৃতীয় বৈঠকে এসব কমিটি গঠন করা হয়।
বাকি চারটি স্থায়ী কমিটি হলো সংসদের কার্যপ্রণালি বিধি-সম্পর্কিত সংসদীয় স্থায়ী কমিটি, সংসদ কমিটি, পিটিশন কমিটি ও আইন মন্ত্রণালয়-সম্পর্কিত স্থায়ী কমিটি।
পদাধিকার বলে কার্য-উপদেষ্টা কমিটির সভাপতি মনোনীত হয়েছেন স্পিকার শিরীন শারমীন চৌধুরী। সংসদ নেতা শেখ হাসিনা ছাড়া কমিটির অন্য সদস্যরা হলেন রওশন এরশাদ, সাজেদা চৌধুরী, হুসেইন মুহম্মদ এরশাদ, সুরঞ্জিত সেনগুপ্ত, শেখ ফজলুল করিম সেলিম, আমির হোসেন আমু, তোফায়েল আহমেদ, মইনউদ্দিন খান বাদল, রাশেদ খান মেনন, আবদুল মতিন খসরু, ফজলে রাব্বী মিয়া, আ স ম ফিরোজ ও আনিসুল হক।
এ ছাড়াও সংসদের কার্যপ্রণালি বিধি-সম্পর্কিত সংসদীয় স্থায়ী কমিটি ও পিটিশন কমিটির সভাপতি হয়েছেন পদাধিকার বলে স্পিকার শিরীন শারমিন চৌধুরী। সংসদ কমিটির সভাপতি হয়েছেন সংসদের চিফ হুইপ আ স ম ফিরোজ। 
আইন মন্ত্রণালয়-সম্পর্কিত সংসদীয় স্থায়ী কমিটির সভাপতি মনোনীত হয়েছেন সুরঞ্জিত সেনগুপ্ত। সদস্যরা হলেন আনিসুল হক, সাহারা খাতুন, আবদুল মতিন খসরু, শামসুল হক টুকু, আবদুল মজিদ খান, জিয়াউল হক মৃধা, তালুকদার মো. ইউনূস ও তাজুল ইসলাম চৌধুরী। সুরঞ্জিত সেনগুপ্ত নবম সংসদেও তিন বছরের বেশি সময় আইন মন্ত্রণালয়-সম্পর্কিত সংসদীয় স্থায়ী কমিটির সভাপতি ছিলেন।
প্রসঙ্গত, নবম জাতীয় সংসদের প্রথম অধিবেশনই বেশির ভাগ সংসদীয় কমিটি গঠিত হয়েছিল।
