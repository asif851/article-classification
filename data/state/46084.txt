
শোভাযাত্রা, আলোচনা সভা ও সাংস্কৃতিক অনুষ্ঠানের মধ্য দিয়ে আজ রোববার চাঁপাইনবাবগঞ্জে প্রথম আলোর ১৯তম প্রতিষ্ঠাবার্ষিকী পালিত হয়েছে।
বিকেল চারটায় নবাবগঞ্জ সরকারি কলেজের শহীদ মিনার প্রাঙ্গণ থেকে শোভাযাত্রা বের হয়ে বিভিন্ন সড়ক প্রদক্ষিণ করে আবারও শহীদ মিনারে গিয়ে শেষ হয়। সেখানে আলোচনা সভার আয়োজন করা হয়।
এর আগে গতকাল শনিবার একটি ভালো কাজের অংশ হিসেবে পাখির জন্য নিরাপদ আবাসনের উদ্দেশ্যে গাছে গাছে মাটির হাঁড়ি বেঁধে দেন চাঁপাইনবাবগঞ্জ বন্ধুসভার সদস্যরা। বরেন্দ্র অঞ্চল রাজশাহীর গোদাগাড়ী উপজেলার বাবুডাইং গ্রাম ও এর আশপাশের বনজ গাছগুলোতে মাটির হাঁড়ি বাঁধা কর্মসূচি পালন করা হয়।  আজ বিকেলে জাতীয় সংগীত পরিবেশনের মধ্য দিয়ে অনুষ্ঠানের সূচনা হয়। এরপরে দলীয় সংগীত পরিবেশন করেন বন্ধুসভার সদস্যরা।
বন্ধুসভার সভাপতি আলী উজ্জামান নূরের সভাপতিত্বে আলোচনা সভায় শুভেচ্ছা বক্তব্য দেন চাঁপাইনবাবগঞ্জে প্রথম আলোর নিজস্ব প্রতিবেদক আনোয়ার হোসেন। আরও বক্তব্য দেন চাঁপাইনবাবগঞ্জে প্রগতিশীল নারীদের সংগঠন ‘জাগো নারী বহ্নিশিখা’র আহ্বায়ক ফারুকা বেগম, শিক্ষক মিঠুন কুমার ঘোষ, সাংবাদিক রবিউল হাসান, বন্ধুসভার উপদেষ্টা শাহ্নেয়ামতুল্লাহ কলেজের অধ্যক্ষ আনোয়ারুল ইসলাম ও বন্ধুসভার সদস্য বিজন ঘোষ।
এ সময় বক্তারা বলেন, ‘সাহসী ও বস্তুনিষ্ঠ সংবাদের জন্য আমরা প্রথম আলোর ওপরেই ভরসা করে থাকি। সাংবাদিকতার বাইরে সামাজিক কর্মকাণ্ড এবং শিক্ষার্থীদের এগিয়ে নেওয়ার জন্য গণিত উৎসব, ভাষা প্রতিযোগ, বিজ্ঞান জয়োৎসব, ইন্টারনেট উৎসবসহ নানামুখী কর্মসূচি পালন করে প্রথম আলো। এ ছাড়া দুর্যোগে মানুষের পাশে থাকায় প্রথম আলো মানুষের মনের গভীরে স্থান পেয়েছে। অদম্য মেধাবীদেরও পাশে থাকে প্রথম আলো। প্রথম আলোর এসব কর্মকাণ্ড অব্যাহত থাকবে বলে আমরা আশা করি।’

পরে কবিতা আবৃত্তি ও গানের আয়োজন করা হয়। এতে কবিতা আবৃত্তি করেন বন্ধুসভার উপদেষ্টা আজিজুর রহমান ও যুগ্ম সাধারণ সম্পাদক মারিয়া হাসান। একক সংগীত পরিবেশন করেন বন্ধুসভার সদস্য শাহজাহান প্রামাণিক, সংগীতা রানী ঘোষ, আবু রিত্তিকা, সাব্বির আহমেদ প্রমুখ। অনুষ্ঠানটি সঞ্চালনা করেন বন্ধুসভার সাধারণ সম্পাদক নয়ন আহমেদ।
পাখির জন্য গাছে বাঁধা হলো মাটির হাঁড়িগতকাল সকালে জেলা সদর থেকে প্রায় ১৩ কিলোমিটার দূরে বরেন্দ্র অঞ্চলের বাবুডাইং গ্রামে পাখির জন্য গাছে মাটির হাঁড়ি বাঁধা কর্মসূচি পালন করেন বন্ধুসভার সদস্যরা। এতে প্রথম আলো ট্রাস্ট পরিচালিত বাবুডাইং আদিবাসী বিদ্যালয়ের (আলোর পাঠশালা) শিক্ষার্থীরাও অংশ নেয়।
গাছে গাছে পাখির জন্য গাছে মাটির হাঁড়ি বাঁধার পাশাপাশি মানুষকে সচেতন করতে ‘পাখি প্রকৃতির অংশ, এদের রক্ষায় এগিয়ে আসুন’, ‘পাখি পরিবেশের ভারসাম্য রক্ষা করে, এদের রক্ষায় এগিয়ে আসুন’, ‘পাখি প্রকৃতিতে সৌন্দর্যই বৃদ্ধি করে না, পরিবেশেরও ভারসাম্য রক্ষা করে’, ‘বন্য প্রাণী সংরক্ষণ ও নিরাপত্তা আইনে পাখি শিকার দণ্ডনীয় অপরাধ’, ‘পাখি প্রকৃতির অংশ, এদের সংরক্ষণ করি, পরিবেশ বাঁচাই’ প্রভৃতি স্লোগান-সংবলিত ফেস্টুন টাঙানো হয়। এ ছাড়া স্কুলে গিয়ে পাখি ধরা ও মারা, পাখির ডিম ও বাসা নষ্ট না করার জন্য শিক্ষার্থীদের শপথ করানো হয়।
এই কর্মসূচিতে উপস্থিত ছিলেন চাঁপাইনবাবগঞ্জ বন্ধুসভার সভাপতি আলী উজ্জামান নূর, সাধারণ সম্পাদক নয়ন আহমেদ, নারীবিষয়ক সম্পাদক সোনিয়া খাতুন, পাঠাগার সম্পাদক আঞ্জুমান আরা, পাঠচক্রবিষয়ক সম্পাদক সাকিবুল আলম, সদস্য জহিরুল ইসলাম, মমতাজ খাতুন, মিনহাজুল ইসলাম, কামরুল ইসলাম, মশিউল হক ও স্কুলের শিক্ষকেরা।
