
রাজধানীতে সড়ক দুর্ঘটনায় রেনু বেগম নামের এক বৃদ্ধা মারা গেছেন। গতকাল রোববার রাতে যাত্রাবাড়ীর সাইনবোর্ড এলাকায় এই দুর্ঘটনা ঘটে।  রেনু বেগমের গ্রামের বাড়ি মুন্সিগঞ্জ জেলা। তাঁর লাশ ঢাকা মেডিকেল কলেজের মর্গে রাখা আছে। ঢাকা মেডিকেল কলেজ পুলিশ ফাঁড়ির উপপরিদর্শক (এসআই) মো. বাচ্চু মিয়া প্রথম আলোকে এই তথ্য জানান।
স্বজনদের সঙ্গে কথা বলে জানা যায়, পরিবারের সদস্যদের সঙ্গে গ্রামের বাড়ি থেকে রওনা দিয়ে গতকাল রাত ১০টার দিকে ঢাকায় আসেন রেনু বেগম। সাইনবোর্ড এলাকায় এসে অন্যরা রিকশা নেন। কোমরে ব্যথার জন্য রেনু বেগম হাঁটছিলেন। এ সময় একটি পেট্রলপাম্পের সামনে একটি গাড়ি তাঁকে ধাক্কা দেয়। এতে গুরুতর আহত হন রেনু বেগম। তাঁকে উদ্ধার করে ঢাকা মেডিকেল কলেজ হাসপাতালে নেওয়া হয়। রাত ১১টার দিকে চিকিৎসাধীন অবস্থায় তিনি মারা যান।
