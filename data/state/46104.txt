
ময়মনসিংহের গফরগাঁও উপজেলায় গতকাল শনিবার দুই গোষ্ঠীর মধ্যে সংঘর্ষে উভয় পক্ষের কমপক্ষে ২৫ জন আহত হয়েছেন। উপজেলার পাঁচবাগ ইউনিয়নের লামকাইন গ্রামের ‘সর্দার’ ও ‘খাঁ’ গোষ্ঠীর মধ্যে ওই সংঘর্ষের ঘটনা ঘটে।প্রত্যক্ষদর্শী ও পুলিশ সূত্রে জানা গেছে, পূর্ববিরোধের জের ধরে গতকাল সকাল সাতটার দিকে সর্দার গোষ্ঠীর এক ব্যক্তির খাঁ গোষ্ঠীর এক বাড়ির সামনে দিয়ে হেঁটে যাওয়াকে কেন্দ্র করে প্রথমে দুই পক্ষের মধ্যে কথা-কাটাকাটি হয়। এর জের ধরে সকাল আটটার দিকে দুই পক্ষের লোকজন লাঠিসোঁটা, রামদা, বল্লমসহ বিভিন্ন ধারালো অস্ত্র নিয়ে প্রথমে মহড়া দেন। পরে উভয় পক্ষের মধ্যে বেলা ১১টা পর্যন্ত দফায় দফায় সংঘর্ষ হয়। খবর পেয়ে পুলিশ এসে পরিস্থিতি নিয়ন্ত্রণে আনে।সংঘর্ষে সর্দার গোষ্ঠীর পলাশ, মাহতাব, কামাল, রবিন, সুরুজ, নকিব, আলমগীর, নূরু সর্দার, শাহাদাত এবং খাঁ গোষ্ঠীর আজিমুদ্দিন, নাজিমুদ্দিন, বদরুল খাঁ, শহীদুল্লাহ, ফুরকান, বিপুল, বুলু খাঁসহ দুই পক্ষের কমপক্ষে ২৫ জন আহত হন। গুরুতর আহত ব্যক্তিদের গফরগাঁও উপজেলা স্বাস্থ্য কমপ্লেক্স ও কিশোরগঞ্জের হোসেনপুর উপজেলা স্বাস্থ্য কমপ্লেক্সে ভর্তি করা হয়েছে।এলাকার কয়েকজন বাসিন্দার সঙ্গে কথা বলে জানা গেছে, আধিপত্য বিস্তারকে কেন্দ্র করে ওই দুই গোষ্ঠীর মধ্যে কমপক্ষে ২০ বছর ধরে বিরোধ চলছে। প্রায়ই তাদের মধ্যে খুব তুচ্ছ বিষয় নিয়ে সংঘর্ষ বেধে যায়। এই দুই গোষ্ঠীর মধ্যে শুধু ২০১৪ সালেই কমপক্ষে চারবার সংঘর্ষ হয়েছে।গফরগাঁওয়ের পাগলা থানা সূত্রে জানা গেছে, ১৯৯৫ সাল থেকে এই দুই গোষ্ঠীর মধ্যে কমপক্ষে ৩০ বার সংঘর্ষের ঘটনায় থানায় মামলা হয়েছে।এ ব্যাপারে কথা বলতে দুই পক্ষের একাধিক ব্যক্তির মুঠোফোনে যোগাযোগের চেষ্টা করা হলেও তাঁরা কেউ ফোন ধরেননি।এ ব্যাপারে পাগলা থানার ভারপ্রাপ্ত কর্মকর্তা (ওসি) বদরুল আলম খান জানান, খবর পেয়ে পুলিশ গিয়ে পরিস্থিতি নিয়ন্ত্রণে আনে। ঘটনাস্থলে পুলিশ মোতায়েন করা হয়েছে।
