
রাজধানীর কাফরুলের কাজীপাড়ায় বাসচাপায় স্কুলছাত্রী তাসনিম আলম তিশা নিহত হওয়ার প্রতিবাদে গতকাল বুধবার মিরপুর গার্লস আইডিয়াল ল্যাবরেটরি ইনস্টিটিউট এক দিনের জন্য বন্ধ ছিল।তাসনিমকে চাপা দেওয়া বাসের চালককে গতকাল কারাগারে পাঠানো হয়েছে।গত মঙ্গলবার কাজীপাড়ায় মা তাসনিমকে হাত ধরে টেনে সড়ক বিভাজকের ওপর ওঠানোর সময় দ্রুতগতিতে ছুটে আসা বাসের ধাক্কায় মায়ের হাত থেকে ছিটকে পড়ে সে। বাসের চাকায় পিষ্ট হয়ে প্রাণ হারায় এই স্কুলছাত্রী।তাসনিম মিরপুর গার্লস আইডিয়াল ল্যাবরেটরি ইনস্টিটিউটের প্রভাতি শাখায় পঞ্চম শ্রেণিতে পড়ত। পরীক্ষা শেষে মঙ্গলবার দুপুরে সে মায়ের সঙ্গে বাসায় ফেরার পথে মারা যায়। ওই শিক্ষাপ্রতিষ্ঠানের ভারপ্রাপ্ত অধ্যক্ষ মো. ওসমান গণি গতকাল প্রথম আলোকে বলেন, ‘বাসচাপায় তাসনিম নিহত হওয়ার প্রতিবাদে বুধবার স্কুল বন্ধ রাখা হয়। এ ছাড়া স্কুল ও কলেজ শাখার সব পরীক্ষাও স্থগিত করা হয়েছে। এ ঘটনায় জড়িত বাসচালকের উপযুক্ত শাস্তি চাই আমরা।’ তিনি বলেন, আজ বৃহস্পতিবার যথারীতি স্কুল ও কলেজ শাখা খোলা থাকবে। প্রভাতি শাখার পরীক্ষা শেষে আজ দুপুর ১২টার পর স্কুল প্রাঙ্গণে তাসনিমের জন্য দোয়া করা হবে। এর আগে তার স্মরণে এক মিনিট নীরবতা পালন করা হবে। দিবা শাখার পরীক্ষার পরও একই কর্মসূচি পালন করা হবে।তাসনিমকে চাপা দেওয়ার ঘটনায় গ্রেপ্তার করা তেতুলিয়া পরিবহনের বাসের চালক আবদুর রহিমকে গতকাল ঢাকা কেন্দ্রীয় কারাগারে পাঠানো হয়েছে।কাফরুল থানার ভারপ্রাপ্ত কর্মকর্তা (ওসি) শিকদার মো. শামীম হোসেন প্রথম আলোকে বলেন, বাসের চালক রহিমকে আদালতে পাঠিয়ে ১০ দিনের রিমান্ডে নেওয়ার আবেদন জানানো হয়। আদালত শুনানির দিন ধার্য করে তাঁকে কারাগারে পাঠিয়ে দেন।মামলার তদন্তসংশ্লিষ্ট সূত্র বলেছে, তাসনিমের লাশ মঙ্গলবার রাতে রংপুরের পীরগঞ্জে গ্রামের বাড়িতে নিয়ে দাফন করা হয়।
