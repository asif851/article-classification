
খুলনার সার্কিট হাউস মাঠে শেষবারের মতো অনুষ্ঠিত হতে যাচ্ছে আন্তর্জাতিক বাণিজ্য মেলা। আগামী ৬ মার্চ উদ্বোধন করা হবে মাসব্যাপী এ মেলার। পরবর্তী বছর থেকে খালিশপুরের স্থায়ী কোনো মাঠে এ মেলার আয়োজন করবে খুলনা শিল্প ও বণিক সমিতি (কেসিসিআই)।এবার মেলায় ১৫০টির বেশি দেশি-বিদেশি স্টল এবং ১৫টির মতো প্যাভিলিয়ন থাকবে।প্রতিবছর বাণিজ্য মেলা উপলক্ষে সার্কিট হাউস মাঠটি প্রায় পাঁচ মাস বন্ধ থাকে। অথচ খুলনার একমাত্র খেলাধুলার জায়গা এই সার্কিট হাউস মাঠ। এখানে প্রতিবার বিভিন্ন ক্রিকেট লিগের আয়োজন করে জেলা ক্রীড়া সংস্থা। পাশাপাশি জেলা স্টেডিয়ামেও চলে বিভিন্ন খেলার আয়োজন। কিন্তু এ বছর জেলা স্টেডিয়াম সংস্কারের জন্য বন্ধ রয়েছে। এ কারণে সার্কিট হাউস মাঠে বাণিজ্য মেলার আয়োজন করতে বাধা দেন ক্রীড়া সংগঠকেরা। পরের বছর থেকে অন্যত্র বাণিজ্য মেলা করা হবে এবং এবার মেলা এক মাসের মধ্যে সীমাবদ্ধ থাকবে—এমন শর্তে মেলা করছে কেসিসিআই।
