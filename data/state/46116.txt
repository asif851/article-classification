
পটুয়াখালীর বাউফল উপজেলার কালাইয়া ইদ্রিস মোল্লা ডিগ্রি কলেজ জনপ্রতি চার হাজার টাকার বিনিময়ে অকৃতকার্য ১৬৫ শিক্ষার্থীকে ফরম পূরণের সুযোগ দিয়েছে বলে অভিযোগ পাওয়া গেছে। গতকাল মঙ্গলবার এ ঘটনা ঘটে।
বরিশাল শিক্ষা বোর্ড সূত্রে জানা গেছে, এইচএসসি পরীক্ষার নির্বাচনী (টেস্ট) পরীক্ষায় যারা অকৃতকার্য হবে, তাদের ফরম পূরণ করা যাবে না।
কলেজ ও শিক্ষার্থী সূত্রে জানা গেছে, ওই কলেজ থেকে এ বছর এইচএসসির নির্বাচনী পরীক্ষায় ৩৫০ শিক্ষার্থী অংশ নেয়। এর মধ্যে ১৮৫ জন কৃতকার্য হয়। অকৃতকার্য বাকি ১৬৫ জনকে এইচএসসি পরীক্ষার ফরম পূরণ করানো যাবে না বলে কলেজ কর্তৃপক্ষ জানিয়ে দেয়। এর প্রতিবাদে ওই শিক্ষার্থীরা গত রোববার ফরম পূরণের দাবিতে বিক্ষোভ মিছিল, শ্রেণিকক্ষের আসবাব ভাঙচুর ও অধ্যক্ষকে অবরুদ্ধ করে রাখে।
শিক্ষার্থীদের অভিযোগ, গত সোমবার সরকারদলীয় চিফ হুইপ আ স ম ফিরোজের বড় ভাই ও কলেজ পরিচালনা কমিটির সভাপতি এ বি এম রেজা মোল্লা পরিচালনা কমিটির সদস্যদের নিয়ে সভা করে প্রত্যেক অকৃতকার্য শিক্ষার্থীর কাছ থেকে চার হাজার টাকা নিয়ে ফরম পূরণের সিদ্ধান্ত দেন। সে অনুযায়ী গতকাল মঙ্গলবার ওই অকৃতকার্য শিক্ষার্থীরা ফরম পূরণ করে।
অভিযোগ অস্বীকার করে এ বি এম রেজা মোল্লা বলেন, অকৃতকার্য সবাইকে ফরম পূরণের সুযোগ দেওয়া হয়নি। যেসব শিক্ষার্থীর এসএসসি পরীক্ষায় ফল ভালো, অথচ বিভিন্ন কারণে এইচএসসির নির্বাচনী পরীক্ষায় অকৃতকার্য হয়েছে, তাদের কয়েকজনকে সুযোগ দেওয়া হয়েছে। তাও বোর্ড কর্তৃক নির্ধারিত ফি নিয়ে।
 নাম প্রকাশ না করার শর্তে কলেজের কয়েকজন শিক্ষক বলেন, টাকা ও ক্ষমতার কাছে সবাই অসহায়।
 
