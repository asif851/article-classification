
জাহাঙ্গীরনগর বিশ্ববিদ্যালয়ের সাবেক উপাচার্য ও এশিয়াটিক সোসাইটি অব বাংলাদেশের সভাপতি অধ্যাপক আমিরুল ইসলাম চৌধুরী বলেছেন, বিশ্ববিদ্যালয় নিয়ে অনেকে কথা বলে। কিন্তু বিশ্ববিদ্যালয়ের অন্তরের কথা কেউ বলে না।
আজ রোববার এশিয়াটিক সোসাইটি অব বাংলাদেশের প্রতিষ্ঠাবার্ষিকীতে দেওয়া বক্তব্যে তিনি এই আক্ষেপ করেন। রাজধানীর নিমতলীতে এশিয়াটিক সোসাইটি মিলনায়তনে এই অনুষ্ঠান হয়।
আমিরুল ইসলাম চৌধুরী বলেন, বিশ্ববিদ্যালয় নিয়ে অনেকের মধ্যে একটা ভুল ধারণা আছে। অনেকে বলে, বিশ্ববিদ্যালয়ে একেবারেই গবেষণা হয় না। এটি ঠিক না। তিনি বলেন, বেসরকারি বিশ্ববিদ্যালয়গুলো জটিল পরিস্থিতি তৈরি করেছে।
শিক্ষক আমিরুল ইসলাম চৌধুরী আরও বলেন, বিশ্ববিদ্যালয়গুলোতে এখন ইংরেজি, গণিত, পরিসংখ্যান ইত্যাদি বিষয়ে অনেক দুর্বলতা রয়েছে। তিনি সুপারিশ করেন, প্রস্তাবিত অ্যাক্রেডিটেশন কাউন্সিল বাধ্যতামূলক করা উচিত হবে না। এ বিষয়ে আরও সতর্ক হতে হবে। এ নিয়ে আরও আলোচনা হওয়া দরকার।
অনুষ্ঠানে বক্তব্য দেন, ঢাকা বিশ্ববিদ্যালয়ের সাবেক অধ্যাপক আব্দুল মমিন চৌধুরী, এশিয়াটিক সোসাইটির সম্পাদক আহমেদ এ জামাল। এতে এশিয়াটিক সোসাইটির ২০১৬-২০১৭ মেয়াদের নতুন কমিটির নামও ঘোষণা করা হয়। কমিটিতে আমিরুল ইসলাম চৌধুরীকে সভাপতি করা হয়।
