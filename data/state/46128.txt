
আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেছেন, স্বাধীনতা ও মুক্তিযুদ্ধের মতো মীমাংসিত বিষয় নিয়ে বিতর্ক সৃষ্টি কারও জন্যই সুফল বয়ে আনবে না। ভবিষ্যতে এ ধরনের বিতর্ক সৃষ্টিকারীদের আইনের আওতায় আনা হবে।গতকাল শনিবার দুপুরে আওয়ামী লীগ আয়োজিত সংবাদ সম্মেলনে হানিফ এসব কথা বলেন।বিএনপির চেয়ারপারসন খালেদা জিয়ার বিরুদ্ধে রাষ্ট্রদ্রোহ মামলা দায়ের প্রসঙ্গে মাহবুব উল আলম হানিফ বলেন, দেশের মানুষ ক্ষুব্ধ হয়ে তাঁর বিরুদ্ধে মামলা করতেই পারে। তিনি বলেন, বাংলাদেশে বাস করতে হলে বাংলাদেশের স্বাধীনতা ও সার্বভৌমত্বকে মেনে চলতে হবে। বাংলাদেশে বাস করতে হলে মুক্তিযুদ্ধের চেতনাকে ধারণ করতে হবে। মুক্তিযুদ্ধের চেতনাকে অস্বীকার করে স্বাধীন বাংলাদেশে বাস করার কোনো সুযোগ নেই।রাজধানীর ধানমন্ডিতে আওয়ামী লীগের সভানেত্রীর রাজনৈতিক কার্যালয়ে এ সংবাদ সম্মেলনে আরও উপস্থিত ছিলেন আওয়ামী লীগের মুক্তিযুদ্ধবিষয়ক সম্পাদক এ বি তাজুল ইসলাম, সাংগঠনিক সম্পাদক বি এম মোজাম্মেল হক, খালিদ মাহমুদ চৌধুরী, তথ্য ও গবেষণা সম্পাদক আফজাল হোসেন, কেন্দ্রীয় সদস্য এস এম কামাল হোসেন, মমতাজ উদ্দিন প্রমুখ।
