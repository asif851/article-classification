
দলে নেতা যত বাড়ছে, কর্মী তত কমছে বলে মন্তব্য করেছেন আওয়ামী লীগের সাধারণ সম্পাদক সড়ক পরিবহন ও সেতুমন্ত্রী ওবায়দুল কাদের। তিনি দলীয় নেতা-কর্মীদের উদ্দেশে বলেন, দল ভারী করার জন্য খারাপ লোকদের দলে আনবেন না। ঘরের মধ্যে যাঁরা আরেক ঘর বানাবেন, তাঁদের আওয়ামী লীগ করার অধিকার নেই।
আজ রোববার দুপুরে রংপুর জিলা স্কুল মাঠে আওয়ামী লীগের রংপুর বিভাগীয় যৌথ কর্মিসভায় প্রধান অতিথির বক্তব্যে ওবায়দুল কাদের এসব কথা বলেন।
দলের কমিটি গঠনপ্রক্রিয়া প্রসঙ্গে আওয়ামী লীগের সাধারণ সম্পাদক ওবায়দুল কাদের বলেন, কমিটি করতে গিয়ে পকেট কমিটি করবেন—এই আওয়ামী লীগের প্রয়োজন নেই। কলহ-কোন্দল ঝেড়ে ফেলুন। কোন্দল সহ্য করা হবে না। যাঁরা কলহ করবেন, কোন্দল করবেন, ঘরের মধ্যে আরেক ঘর বানাবেন, মশারির মধ্যে আরেক মশারি বানাবেন, তাঁদের আওয়ামী লীগ করার কোনো অধিকার নেই। তিনি বলেন, দল ভারী করার জন্য খারাপ লোকদের দলে আনবেন না। খারাপ লোক এনে দল ভারী করার আওয়ামী লীগ চাই না। আওয়ামী লীগ সরকারের মধ্যে হারাতে পারে না। সরকার হারাবে আওয়ামী লীগের মধ্যে। আওয়ামী লীগ থেকে সরকার, সরকার থেকে আওয়ামী লীগ নয়।
সুবিধাভোগী নেতাদের উদ্দেশে সেতুমন্ত্রী বলেন, বসন্ত আসে, ক্ষমতা আসে। বসন্তের কোকিলের ভিড়ে দুঃসময়ের কর্মীরা যাতে হারিয়ে না যান। ত্যাগী কর্মীরা হারিয়ে গেলে আওয়ামী লীগ অপ্রাসঙ্গিক হয়ে যাবে। আর তাই ত্যাগী কর্মীদের মূল্যায়ন করতে হবে।
কমিটি গঠনের নির্দেশ দিয়ে নেতাদের উদ্দেশে ওবায়দুল কাদের বলেন, ‘কমিটি পকেটের মধ্যে ঢোকাবেন না। কাউন্সিলর ও কর্মীরা যাঁদের নেতা মানবেন, তাঁদেরই নেতা বানাবেন। আজকে বানালেন। দুই পকেটে দুজন ঢোকালেন। আপনি যখন থাকবেন না, ওই পকেটের লোক আপনারও থাকবে না। এসব নিয়ে সুবিধা পেতে চেষ্টা করবেন না। তিনি আরও বলেন, সব জায়গার খবর শেখ হাসিনার কাছে আছে। জনগণের কাছে গ্রহণযোগ্য যিনি, তিনি পাবেন আওয়ামী লীগের সর্বস্তরের মনোনয়ন। কাজেই দলবাজি করার জন্য, পকেট ভারী করার জন্য নেতা সৃষ্টি করবেন না। কর্মী বাড়ান। নেতা উৎপাদনের কারখানা দরকার নেই। কর্মী উৎপাদনের কারখানা চাই। কর্মীরাই হচ্ছে আওয়ামী লীগের প্রাণ।’
সার্চ কমিটি নিয়ে ফখরুল হতাশ, আশাবাদী মওদুদসার্চ কমিটি গঠনের বিষয়ে বিএনপির প্রতিক্রিয়া প্রসঙ্গে ওবায়দুল কাদের বলেন, সার্চ কমিটি গঠন নিয়ে দেশের মানুষ সন্তোষ প্রকাশ করলেও বিএনপি মহাসচিব ফখরুল ইসলাম আলমগীর হতাশা প্রকাশ করেছেন। মির্জা ফখরুল ইসলাম বলেছেন, এই সার্চ কমিটির সুপারিশের মাধ্যমে গঠন করা নির্বাচন কমিশনকে দিয়ে নাকি তাদের মনঃপূত হবে না। অথচ রাষ্ট্রপতির সঙ্গে সংলাপ শেষে বেরিয়ে এসে তাঁদের ফুরফুরে মেজাজে দেখা গেছে। তিনি আরও বলেন, সার্চ কমিটি গঠন করার পর মওদুদ আহমদ বললেন, তিনি (মওদুদ) আশাবাদী।
বিএনপি যে কথা বলছে তা প্রমাণ করবওবায়দুল কাদের বলেন, ‘আওয়ামী লীগের এই কর্মিসভার মঞ্চে দাঁড়িয়ে বলে যাচ্ছি, বিএনপি আজ যে কথা বলছে, আমরা তা প্রমাণ করব। নারায়ণগঞ্জের মতো মডার্ন নির্বাচন করে জাতীয় সংসদ নির্বাচনে উপহার দিতে আমার নির্বাচন কমিশনকে সর্বাত্মক সহযোগিতা করব। এ সময় আইনশৃঙ্খলাসহ সবকিছু নির্বাচন কমিশনের কাছে থাকবে। আমরা শুধু রুটিন দায়িত্ব পালন করব। এ সময় কোনো গুরুত্বপূর্ণ সিদ্ধান্ত ও উন্নয়নমূলক কর্মকাণ্ড করব না।’
আওয়ামী লীগের আয়োজনে রংপুর জিলা স্কুল মাঠে রংপুর বিভাগীয় ওই যৌথ কর্মিসভায় সভাপতিত্ব করেন আওয়ামী লীগ কেন্দ্রীয় কমিটির যুগ্ম সাধারণ সম্পাদক জাহাঙ্গীর কবির নানক। এতে বিশেষ অতিথির বক্তব্য দেন কেন্দ্রীয় কমিটির যুগ্ম সাধারণ সম্পাদক মাহবুব উল আলম হানিফ, কেন্দ্রীয় কমিটির কোষাধ্যক্ষ এইচ এন আশিকুর রহমান, সাংগঠনিক সম্পাদক আ ফ ম বাহাউদ্দিন নাছিম এবং খালিদ মাহমুদ চৌধুরী, অর্থ ও পরিকল্পনা সম্পাদক টিপু মুনশি, কার্যনির্বাহী সদস্য ও পাট প্রতিমন্ত্রী মির্জা আজম, কেন্দ্রীয় সদস্য এস এম কামাল হোসেন, চৌধুরী খালেকুজ্জামান, হুইপ ইকবালুর রহিম প্রমুখ।
