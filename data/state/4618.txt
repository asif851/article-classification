
খাদ্যনিরাপত্তার দিকে বাংলাদেশ এগিয়ে চলেছে বলে মন্তব্য করেছেন ঢাকায় নিযুক্ত মার্কিন রাষ্ট্রদূত ড্যান ডব্লিউ মজীনা। তিনি বলেন, এটা কোনো অলৌকিক ঘটনা নয়। বরং কঠিন পরিশ্রম, সৃষ্টিশীল গবেষণা ও বছরের পর বছর কাজের ফল।ঢাকা বিশ্ববিদ্যালয়ের প্রাণরসায়ন ও অণুপ্রাণবিজ্ঞান বিভাগের উদ্যোগে গতকাল মঙ্গলবার ‘ধানের বৈজ্ঞানিক গবেষণা ও উন্নয়নে অধিকতর অংশীদারির জন্য পরিকল্পনা’ শীর্ষক এক অনুষ্ঠানে মজীনা এসব কথা বলেন। ওই বিভাগে অনুষ্ঠানটি হয়। মার্কিন রাষ্ট্রদূত অনুষ্ঠানে আরও বলেন, এ দেশকে যাঁরা ‘তলাবিহীন ঝুড়ি’ আখ্যা দিয়েছিলেন, তাঁরা ভুল প্রমাণিত হবেন, যখন দেশটি একটি ‘উপচে পড়া ঝুড়িতে’ পরিণত হবে। তিনি বলেন, জলবায়ু পরিবর্তন বাংলাদেশের জন্য হুমকি। বাংলাদেশের কৃষি খাত যেসব চ্যালেঞ্জের সম্মুখীন, সেগুলো বাস্তবভিত্তিক এবং একই সঙ্গে হুমকিস্বরূপ। বৈশ্বিক জলবায়ু পরিবর্তনের ফলে সমুদ্রের উচ্চতা বৃদ্ধি পাচ্ছে। এতে লবণাক্ততা বেড়ে এ দেশের আরও অভ্যন্তরে ঢুকে পড়ছে। চ্যালেঞ্জ মোকাবিলায় বিজ্ঞানী ও গবেষকদের আরও কাজ করতে হবে। অনুষ্ঠানে জেবা ইসলাম সেরাজ, মামুন আহমেদ, শরীফ আখতারুজ্জামান, এ এইচ এম নুরুন-নবী কয়েকটি গবেষণা প্রতিবেদন উপস্থাপন করেন। প্রাণ রসায়ন ও অণুপ্রাণবিজ্ঞান বিভাগের চেয়ারম্যান এস সায়েদুল ইসলামের সভাপতিত্বে অনুষ্ঠানে অন্যান্যের মধ্যে জীববিজ্ঞান অনুষদের ডিন ইমদাদুল হক, যুক্তরাষ্ট্রের ন্যাশনাল সায়েন্স ফাউন্ডেশনের ফেলো ফাহমিদা চৌধুরী প্রমুখ উপস্থিত ছিলেন। অনুষ্ঠান শেষে মজীনা প্রাণ রসায়ন ও অণুপ্রাণবিজ্ঞান বিভাগের তিনটি ল্যাব ও ‘রাইস নেট হাউস’ পরিদর্শন করেন।
