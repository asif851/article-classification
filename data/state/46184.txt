
ফ্রান্সের রাজধানী প্যারিসে আইএসের সন্ত্রাসী হামলায় নিহতদের প্রতি সংহতি জানাতে বাংলাদেশ জাতীয় সংসদে নিন্দা প্রস্তাব আনার দাবি করেছেন জাতীয় সমাজতান্ত্রিক দল জাসদের মইন উদ্দিন খান বাদল। আজ মঙ্গলবার জাতীয় সংসদের এক অনির্ধারিত আলোচনায় তিনি এই আহ্বান জানান।
মইন উদ্দিন খান বাদল বলেন, ‘আমি মনে করি, প্যারিসের ঘটনা নিয়ে এ সংসদে আলোচনা হওয়া উচিত। কারণ যারা আজও দুজন খুন হলেই আমাদের দেশে লোকজন আসতে মানা করতেন, নিষেধাজ্ঞা দিতেন। যারা কথায় কথায় আমাদের পুলিশবাহিনী থেকে শুরু করে আমাদের প্রতিরক্ষা বাহিনী নিয়ে কটাক্ষ করতেন। তাদের বুঝা উচিত বিশ্বের অন্যতম আধুনিক ফ্রান্স পুলিশ এগুলো আটকাতে পারছেন না।’জাসদের এই সাংসদ বলেন, আমাদের জাতীয় সংসদ পৃথিবীর কোনো উল্লেখযোগ্য বিষয় নিয়ে নিশ্চুপ থাকতে পারে না। প্যারিসে যে ঘটনা ঘটেছে তা বিশ্বের ইতিহাস পাল্টে দিচ্ছে। বিশ্বের মানচিত্র পাল্টে দিচ্ছে। সারা ইউরোপের আগের ইতিহাস পাল্টে দিচ্ছে। মধ্যপ্রাচ্যের হিসাব-নিকেশ উল্টো-পাল্টা করে দিচ্ছে। তিনি বলেন, প্যারিসে যে ঘটনা ঘটেছে, তা থেকে আমরা বেশি দূরে নই। সে জন্য আমি মনে করেছিলাম, প্যারিসের এই ঘটনার পরিপ্রেক্ষিতে প্যারিস বাসীর সঙ্গে আমরা আছি বা এই বার্তা দিতে পারত। যদিও প্রধানমন্ত্রী শেখ হাসিনা বিবৃতি পাঠিয়েছেন। কিন্তু সংসদের ব্যাপারটি একদম ভিন্নমাত্রা যোগ করত।স্পিকারের দৃষ্টি আকর্ষণ করে মইন উদ্দিন খান বাদল বলেন, আমি নোটিশ দিয়েছি। আলোচনার সুযোগ দেন। এটা এই সংসদের জন্য যেমন ভালো হবে, তেমনি প্যারিসের ঘটনায় এই সংসদ একটি নিন্দা প্রস্তাব নিতে পারে এবং ফরাসি বাসীর সঙ্গে সংহতি ব্যক্ত করতে পারে।
দুদকের তদন্তকারীদের বিরুদ্ধে তদন্ত দাবিবেসিক ব্যাংকের সাবেক চেয়ারম্যান আবদুল হাই বাচ্চুর বিরুদ্ধে কোনো মামলা না হওয়ায় ক্ষোভ প্রকাশ করেছেন স্বতন্ত্র সাংসদ তাহজিব আলম সিদ্দিকী। আজ সংসদে অনির্ধারিত আলোচনায় তিনি বলেন, এটা দিবালোকের মতো সত্য যে, শর্ষেতে ভূত আছে। দুদকের যারা তদন্তের সঙ্গে জড়িত, তাদের বিরুদ্ধেই তদন্ত হওয়া উচিত।তাহজিব আলম বলেন, দুদক কোনোভাবে প্রভাবিত হয়ে বেসিক ব্যাংকের চেয়ারম্যানকে মামলা থেকে বাদ দিয়েছে কী না, সেটা খতিয়ে দেখা উচিত। যদি বেসিক ব্যাংকে সাড়ে চার হাজার কোটি টাকা ডাকাতির মূল হোতাকে দুদক অভিযুক্ত করতে না পারে, তাহলে জনগণের এত অর্থ ব্যয় করে দুদকের মতো সংস্থাকে জিইয়ে রাখার যৌক্তিকতা কোথায়? তিনি বলেন, দুদক সত্যিই নখদন্তহীন হয়ে থাকলে সান্ত্বনা সূচক এই দুর্নীতি মামলা তদন্তেরই বা কী প্রয়োজন ছিল?রাজধানী ঢাকার সীমানা নির্ধারণ না হওয়ায় ক্ষোভ প্রকাশ করে স্বতন্ত্র সাংসদ হাজি মো. সেলিম বলেন, সিটি করপোরেশন, রাজউক বা জেলা প্রশাসনের কাছে রাজধানীর সীমানা সম্পর্কে কিছু নেই। তিনি জরুরি ভিত্তিতে রাজধানীর সীমানা নির্ধারণের দাবি জানান। অপর স্বতন্ত্র সাংসদ রুস্তম আলী ফরাজি শিক্ষকদের দাবি মেনে নেওয়ার আহ্বান জানিয়ে বলেন, দীর্ঘদিন ধরে রাজধানীতে শিক্ষকেরা আন্দোলন করছেন। তাদের বক্তব্য সরকারের দৃষ্টি আকর্ষণ হচ্ছে না। কোনো মন্ত্রী তাদের সঙ্গে দেখা এখন পর্যন্ত দেখা করেনি। তিনি শিক্ষামন্ত্রী বা অন্য কোনো মন্ত্রীকে শিক্ষকদের কাছে পাঠানোর দাবি জানান।
