
দিনাজপুরের হাকিমপুর উপজেলায় ট্রাকের চাপায় দুই পুলিশ সদস্য নিহত হয়েছেন। তাঁরা হলেন হাকিমপুর থানার সহকারী উপপরিদর্শক (এএসআই) আবদুল হাই সিদ্দিক ও কনস্টেবল আশরাফুল ইসলাম।
আজ বৃহস্পতিবার বিকেল পাঁচটার দিকে হাকিমপুর-জয়পুরহাট সড়কে হাকিমপুর পৌর শহরের শান্তির মোড় এলাকায় এ দুর্ঘটনা ঘটে।
হাকিমপুর থানার ভারপ্রাপ্ত কর্মকর্তা (ওসি) আবদুস সবুর বলেন, ওই দুজন মোটরসাইকেলে করে নিয়মিত টহলে যাচ্ছিলেন। এ সময় একটি ট্রাক মোটরসাইকেলটিকে পেছন থেকে চাপা দিয়ে পালিয়ে যায়। স্থানীয় লোকজন দুজনকে উদ্ধার করে প্রথমে হাকিমপুর স্বাস্থ্য কমপ্লেক্সে নিয়ে যান। পরে সেখান থেকে তাঁদের রংপুর মেডিকেল কলেজ হাসপাতালে স্থানান্তর করা হয়। সেখানে চিকিৎসাধীন অবস্থায় তাঁরা মারা যান।
