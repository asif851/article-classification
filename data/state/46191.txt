
পশ্চিম সুন্দরবনের সাতক্ষীরা রেঞ্জের বেয়ালাকয়ালা নদী থেকে ছয় জেলেকে অপহরণ করেছে বনদস্যুরা। ছয় লাখ টাকা মুক্তিপণের দাবিতে গত ৩০ নভেম্বর বনদস্যু আলিম বাহিনীর পরিচয়ে তাঁদের অপহরণ করা হয়। পরে তিন লাখ টাকা মুক্তিপণ দিয়ে গতকাল রোববার একজন ফিরে এলেও বাকি পাঁচজন এখনো আটক রয়েছেন।
অপহৃত জেলেরা হলেন চট্টগ্রামের বাঁশখালী থানার পটুয়ার চরগ্রামের চন্দ্রলাল দাস, একই এলাকার হরি চরণ দাস ও শম্ভু লাল দাস, পটুয়াখালীর কলাপাড়া উপজেলার কাজিরা গ্রামের জান্নাল মোল্যা, আলম মিয়া ও সন্তু লাল দাস।
মুক্তিপণ দিয়ে গতকালভোরে ফিরে আসা সন্তু লাল দাস বলেন, গত ২৮ নভেম্বর তাঁরা ছয়জন অনুমতি নিয়ে সুন্দরবনে মাছ ধরতে যান। ৩০ নভেম্বর সুন্দরবনের সাতক্ষীরা রেঞ্জের বেয়ালাকয়ালা নদীর ১ নম্বর বয়াএলাকায় মাছ ধরার সময় আলিম বাহিনী পরিচয়ে একদল বনদস্যু তাঁদের আটক করে নিয়ে যায়। বনদস্যুরা অপহৃত জেলেদের আত্মীয়স্বজনের সঙ্গে যোগাযোগ করে তাঁদের মুক্তিপণ বাবদ ছয় লাখ টাকা দাবি করে। একপর্যায়ে তারা তিন লাখ টাকায় রাজি হয়। জেলেদের আত্মীয়স্বজনেরা তিন লাখ টাকা পরিশোধ করার পর শুধু তাঁকে ছেড়ে দিয়ে আরও তিন লাখ টাকা পরিশোধের জন্য চাপ সৃষ্টি করছে।
সুন্দরবনের সাতক্ষীরা রেঞ্জের সহকারী বন সংরক্ষক মাকসুদ আলম বলেন, জেলে অপহরণের ব্যাপারে তাঁদের কাছে কেউ অভিযোগ করেনি।
 
