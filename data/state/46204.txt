
শিল্পগ্রুপ পিএইচপি পরিবারের চেয়ারম্যান সুফি মোহাম্মদ মিজানুর রহমান বলেন, সমাজে বসবাসকারী প্রত্যেক ব্যক্তিরই একে অন্যের প্রতি দায়বদ্ধতা রয়েছে। ধনীদের উচিত দরিদ্র ও অসহায় মানুষের পাশে দাঁড়ানো। অটিজম আক্রান্ত শিশুদের আনা-নেওয়ার জন্য দেওয়া গাড়ি হস্তান্তর অনুষ্ঠানে তিনি এ কথা বলেন। চট্টগ্রামের নিষ্পাপ অটিজম স্কুলকে পিএইচপি পরিবারের পক্ষ থেকে একটি মাইক্রোবাস দেওয়া হয়েছে। গত রোববার সকালে প্রবর্তক মোড়ে স্কুলের পক্ষে আনুষ্ঠানিকভাবে গাড়ির চাবি গ্রহণ করেন সিটি মেয়র আ জ ম নাছির উদ্দীন। এ উপলক্ষে আয়োজিত অনুষ্ঠানে সিটি মেয়র বলেন, সমাজের সব বিত্তবানেরা যদি এভাবে এগিয়ে আসতেন তাহলে দেশের অবস্থা পাল্টে যেত। কষ্ট কমে যেত গরিব-অসহায় মানুষের। নিষ্পাপ অটিজম স্কুলের নির্বাহী সভাপতি ও চিকিৎসক বাসনা মুহুরী বলেন, বর্তমানে দুটি শিফটে মোট ৫৭ জন অটিজম শিশু আমাদের স্কুলে ভর্তি রয়েছে। প্রতিদিন প্রায় ১৫ থেকে ২০ মাইল দূর থেকে অনেক বাবা-মা তাঁদের সন্তানদের নিয়ে আসেন।  অনুষ্ঠানে উপস্থিত ছিলেন পিএইচপি পরিবারের পরিচালক আক্তার পারভেজ, আনোয়ারুল হক, ওয়ার্ড কাউন্সিলর মোরশেদ আলম, দৈনিক সুপ্রভাত পত্রিকার নগর সম্পাদক এম নাসিরুল হক, নিষ্পাপের সাধারণ সম্পাদক ঝুলন কুমার দাশ প্রমুখ। বিজ্ঞপ্তি।
