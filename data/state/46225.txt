
সংখ্যালঘুদের ওপর হামলা ও নির্যাতন বন্ধে প্রধানমন্ত্রীসহ মন্ত্রিসভার সব সদস্যের দৃষ্টি আকর্ষণ করেছেন সরকারি দলের সাংসদ ধীরেন্দ্র দেবনাথ শম্ভু। আজ বুধবার সংসদে বাজেট আলোচনায় অংশ নিয়ে তিনি এ আহ্বান জানান।ধীরেন্দ্র দেবনাথ বলেন, ‘এখন কিছু ঘটলেই সংখ্যালঘুদের ওপর হামলা করা হয়। মন্দির-গির্জায় হামলা করা হয়। যখনই নির্বাচন আসে, তখনই প্রথমে হামলা হয় সংখ্যালঘুদের ওপর। এ দেশের সাম্প্রদায়িক সম্প্রীতি কোনো দিনই নষ্ট করতে দিতে পারি না। সাম্প্রদায়িক সম্প্রীতি নষ্ট করার অর্থ ভয়ানক, এটা আমাদের সবাইকে বুঝতে হবে।’ধীরেন্দ্র দেবনাথ আরও বলেন, ‘পাকিস্তান আমল থেকে বারবার সংখ্যালঘুদের ওপর হামলা করা হয়েছে। মুক্তিযুদ্ধের সময় এ দেশের সংখ্যালঘু হিন্দু-বৌদ্ধ-খ্রিষ্টানদের ওপর চরম আক্রমণ করা হয়েছিল। তাদের কাফের ঘোষণা করে ধরে ধরে হত্যা করা হয়েছিল। সাংসদদের অনুরোধ করি, আপনারা সবাই যদি সব সময় এলাকায় যোগাযোগ রাখেন, তাহলে এ-জাতীয় ঘটনা ঘটতে পারে না।’
জাতীয় পার্টির সাংসদ ফখরুল ইমাম দেশের আইনশৃঙ্খলা পরিস্থিতি স্থিতিশীল নয় মন্তব্য করেন। তিনি বলেন, বর্তমানে দুঃশাসনের মাত্রা ‘সুশাসন’ শব্দটাকে বুলিতে পরিণত করেছে। মেগা প্রকল্পগুলোতে মেগা লুটপাট হচ্ছে। অথচ অর্থমন্ত্রী কর বাড়িয়ে সমৃদ্ধির স্বপ্ন দেখছেন।ওয়ার্কার্স পার্টির ফজলে হোসেন বাদশা বলেন, সমতাভিত্তিক সমাজ কীভাবে নির্মিত হবে, সে বিষয়ে বাজেটে নির্দিষ্ট কিছু নেই।আলোচনায় আরও অংশ নেন আওয়ামী লীগের তানভীর ইমাম, নুরুন্নবী চৌধুরী, মমতাজ বেগম, ফাতেমা তুজ জোহরা, উম্মে রাজিয়া কাজল, জাতীয় পার্টির মুনিম চৌধুরী, ওয়ার্কার্স পার্টির ইয়াসিন আলী প্রমুখ।
