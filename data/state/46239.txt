
সাম্যবাদী দলের (এম.এল) সাধারণ সম্পাদক দিলীপ বড়ুয়া বলেছেন, ‘বঙ্গবন্ধুকন্যা শেখ হাসিনা যুদ্ধাপরাধীদের বিচার করে শাস্তি নিশ্চিত করেছেন। আজও তিনি জঙ্গিবাদ, মৌলবাদের বিরুদ্ধে লড়াই করে যাচ্ছেন। আমরা মনে করি, ১৪ দলের প্রয়োজনীয়তা আছে। কারণ মৌলবাদীরা বিএনপির নেতৃত্বে রাষ্ট্রক্ষমতা দখল করলে আমরা চিরদিনের মতো নিঃশেষ হয়ে যাব।’আজ মঙ্গলবার বিকেল সাড়ে চারটায় রাজশাহীতে রুশ বিপ্লবের শতবর্ষপূর্তি উপলক্ষে আয়োজিত সমাবেশে প্রধান অতিথির বক্তব্যে দিলীপ বড়ুয়া এসব কথা বলেন। রাজশাহীর জননেতা আতাউর রহমান স্মৃতি পরিষদ নগরের সাহেববাজার জিরোপয়েন্টে এই সমাবেশের আয়োজন করে।দিলীপ বড়ুয়া বলেন, আজ পুলিশের কনস্টেবলের চাকরি নিতে গেলেও পাঁচ লাখ টাকা ঘুষ লাগে। পদোন্নতির জন্য টাকা লাগে, বদলির জন্য টাকা লাগে। রাজনৈতিক ও অর্থনৈতিক দুর্বৃত্তায়নের কারণে মুক্তিযুদ্ধের অসাম্প্রদায়িক, গণতান্ত্রিক ও সমাজতান্ত্রিক বাংলাদেশ প্রতিষ্ঠা হতে পারেনি।
সাম্যবাদী দলের এই নেতা বলেন, ‘সরকার বদল হলেই মানুষের জীবনে পরিবর্তন আসবে না, রাষ্ট্রের পতাকা বদল হলেই মানুষের মুক্তি আসবে না। আমি দিলীপ বড়ুয়া মন্ত্রী হলেই মানুষের ভাগ্যের পরিবর্তন আসবে না। এর জন্য প্রয়োজন বিপ্লবী সত্তা। সমাজতান্ত্রিক বিপ্লব ছাড়া জনগণের মুক্তি নেই। জঙ্গিবাদ ও মৌলবাদকে মোকাবিলা করতে না পারলে আমাদের অর্থনৈতিক মুক্তি ও অসাম্প্রদায়িক বাংলাদেশের স্বপ্ন পূরণ হবে না।’
জননেতা আতাউর রহমান স্মৃতি পরিষদের ভারপ্রাপ্ত সভাপতি মুক্তিযোদ্ধা আনোয়ার ইকবালের সভাপতিত্বে সমাবেশে আরও বক্তব্য দেন আতাউর রহমানের ছেলে ও রাজশাহী প্রেসক্লাবের সাধারণ সম্পাদক সাইদুর রহমান, বঙ্গবন্ধু পেশাজীবী পরিষদ রাজশাহী শাখার সাধারণ সম্পাদক রাশেদ রিপন, ন্যাপ রাজশাহী জেলার সভাপতি মুস্তাফিজুর রহমান খান, আতাউর রহমান স্মৃতি পরিষদের সহসভাপতি মাসুদ রানা প্রমুখ। অনুষ্ঠানটি সঞ্চালনা করেন আতাউর রহমান স্মৃতি পরিষদের যুগ্ম সাধারণ সম্পাদক আসলাম-উদ-দৌলা।
