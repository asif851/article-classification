
ফেনীতে ট্রেনে কাটা পড়ে এক শিশু (১২) ও এক কিশোর (১৬) নিহত হয়েছে। গতকাল সোমবার বিকেল সাড়ে চারটার দিকে ফেনী পৌর এলাকার আবু বকর সড়কের পাশে এ ঘটনা ঘটে। নিহত দুই শিশু-কিশোরের পরিচয় জানা যায়নি।রেলওয়ে পুলিশ ও প্রত্যক্ষদর্শী সূত্র জানায়, গতকাল সোমবার বিকেল সাড়ে চারটার দিকে ঢাকা থেকে চট্টগ্রাম অভিমুখী একটি মালবাহী ট্রেন ফেনী রেলস্টেশনের আউটার সিগন্যাল পার হয়ে ফেনী স্টেশনের দিকে যাচ্ছিল। এ সময় ওই মালগাড়ির একটি বগিতে থাকা এক শিশু ও এক কিশোর হঠাৎ একসঙ্গে ট্রেন থেকে আবু বকর সড়কের পাশে একটি বালুর স্তূপ দেখে তার ওপর লাফিয়ে পড়ার চেষ্টা করে। কিন্তু তারা বালুর স্তূপের ওপর না পড়ে চলন্ত ট্রেনের চাকার িনচে পড়ে যায়। এতে শিশুটি (১২) ঘটনাস্থলেই মারা যায় এবং অপর কিশোরকে (১৬) মুমূর্ষু অবস্থায় ফেনী সদর হাসপাতালে নেওয়ার পর সেখানে কর্তব্যরত চিকিৎসক তাকে মৃত ঘোষণা করেন।লাশ দুটি ময়নাতদন্তের জন্য ফেনী হাসপাতাল মর্গে রাখা হয়েছে।জিআরপি ফেনী রেলস্টেশন ক্যাম্পের উপপরিদর্শক (এসআই) মেজবাহ উদ্দিন ট্রেনে কাটা পড়ে দুই শিশু-কিশোরের মৃত্যুর সত্যতা নিশ্চিত করেছেন।
