
নোটিশ অনুযায়ী শুল্ক গোয়েন্দা ও তদন্ত অধিদপ্তরের কার্যালয়ে গেছে আপন জুয়েলার্স ও দ্য রেইনট্রি হোটেল কর্তৃপক্ষ। আজ বুধবার বেলা সাড়ে ১১টার দিকে তারা সেখানে পৌঁছায়।
আপন জুয়েলার্সের পক্ষে এর অন্যতম মালিক দিলদার আহমেদ ও তাঁর দুই ভাই গুলজার আহমেদ ও আজাদ আহমেদ। ‘দ্য রেইনট্রি হোটেলের পক্ষে তাদের আইনজীবী জাহাঙ্গীর কবির রয়েছেন।
শুল্ক গোয়েন্দা ও তদন্ত অধিদপ্তরের উপপরিচালক সাইফুর রহমান প্রথম আলোকে এ ঘটনার সত্যতা নিশ্চিত করেছেন।
শুল্ক গোয়েন্দা দপ্তরের সামনে গণমাধ্যমকে দিলদার হোসেন জানান, আপন জুয়েলার্সের সীমান্ত স্কয়ার, উত্তরা ও মৌচাক শাখার দায়িত্বে রয়েছেন তিনি। গুলজার আহমেদ দেখেন প্রতিষ্ঠানের গুলশানের ডিএনসিসি মার্কেট শাখা ও সুবাস্তু মার্কেট শাখার দায়িত্বে রয়েছেন আজাদ আহমেদ।
শুল্ক গোয়েন্দা সূত্রে জানা যায়, দ্য রেইনট্রি হোটেলের মালিক অসুস্থ থাকায় তাদের পক্ষে তাঁদের আইনজীবী কার্যালয়ে এসেছেন।
আপন জুয়েলার্সের অন্যতম মালিক দিলদার আহমেদের ছেলে শাফাত আহমেদ রাজধানীর বনানীতে বিশ্ববিদ্যালয়ের দুই ছাত্রী ধর্ষণ মামলার প্রধান আসামি। গত ২৮ মার্চ দ্য রেইনট্রি হোটেলে বিশ্ববিদ্যালয়ের দুই ছাত্রী ধর্ষণের শিকার হয়েছেন বলে ৬ মে বনানী থানায় মামলা হয়। আদালতে দেওয়া জবানবন্দিতে দুই ছাত্রী জানান, গত ২৮ মার্চ বনানীর দ্য রেইনট্রি হোটেলে জন্মদিনের অনুষ্ঠানে দাওয়াত দিয়ে তাঁদের নেওয়া হয়। সেখানে ধর্ষণের শিকার হন তাঁরা।
 
