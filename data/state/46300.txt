
২৯ মার্চ মৌলভীবাজারের জুড়ী উপজেলা পরিষদের চেয়ারম্যান পদে উপনির্বাচন অনুষ্ঠানের নির্দেশনা দিয়েছে নির্বাচন কমিশন (ইসি)। গত রোববার মৌলভীবাজারের অতিরিক্ত জেলা প্রশাসক (সার্বিক) ও রিটার্নিং কর্মকর্তার কাছে পাঠানো একটি চিঠিতে এ নির্দেশনা দেওয়া হয়। গত বছরের ২২ নভেম্বর জুড়ী উপজেলা পরিষদের চেয়ারম্যান এম এ মুমিত মারা যান। রিটার্নিং কর্মকর্তার কার্যালয় সূত্রে জানা গেছে, নির্বাচন কমিশন সচিবালয়ের উপসচিব মো. সামসুল আলম স্বাক্ষরিত চিঠিতে আগামী ২৯ মার্চ জুড়ী উপজেলা পরিষদের চেয়ারম্যান পদে উপনির্বাচন অনুষ্ঠানের ব্যবস্থা গ্রহণের কথা জানানো হয়। অতিরিক্ত জেলা প্রশাসক (সার্বিক) ও রিটার্নিং কর্মকর্তা মো. জহিরুল ইসলাম গতকাল প্রথম আলোকে বলেন, ‘নির্বাচন কমিশনের চিঠি পেয়েছি। কাগজপত্র দেখে কয়েক দিনের মধ্যেই উপনির্বাচনের তফসিল ঘোষণা করা হবে।’
