
লালমনিরহাট সদর উপজেলায় একটি সেতু নির্মাণের জন্য দরপত্রের লটারিতে নির্বাচিত ঠিকাদারকে কার্যাদেশ না দেওয়ায় মামলা হয়েছে। লালমনিরহাট জ্যেষ্ঠ সহকারী জজ আদালতে গত মঙ্গলবার এ মামলা করা হয়।সদর উপজেলা নির্বাহী কর্মকর্তা (ইউএনও), সদর উপজেলা প্রকল্প বাস্তবায়ন কর্মকর্তা (পিআইও), সদর উপজেলা প্রকৌশলীসহ ছয় কর্মকর্তাকে বিবাদী করে ঠিকাদার আফজাল হোসেন এ মামলা করেন। মামলায় জেলা প্রকল্প বাস্তবায়ন কর্মকর্তা, মহাপরিচালক ও প্রকল্প পরিচালক মো. আবদুল ওয়াহেদ এবং বাংলাদেশ সরকারের পক্ষে জেলা প্রশাসককে মোকাবিলা বিবাদী করা হয়েছে।লালমনিরহাট সিনিয়র সহকারী জজ আদালতের বিচারক মো. সরাফুজ্জামান আনছারী শুনানি শেষে মামলাটি প্রাথমিকভাবে গ্রহণ করেন। এ সময় আদালত পুনঃ লটারির আদেশ বেআইনি ঘোষণা করে আফজাল হোসেনকে কার্যাদেশ দেওয়ার জন্য নির্দেশ দেন। আদালত এ ব্যাপারে পাঁচ কার্যদিবসের মধ্যে বিবাদীদের প্রতি কারণ দর্শানোর নোটিশ জারি করেন।গোকুন্ডা ইউনিয়নের কুর্শামারি এলাকায় সেতু নির্মাণের জন্য গত ৩ ডিসেম্বর দরপত্র আহ্বান করা হয়। এ প্রকল্পের বরাদ্দ প্রায় সাড়ে ৩৩ লাখ টাকা। নিয়ম অনুযায়ী, ৫০ লাখ টাকার কম প্রকল্পের দরদাতাদের মধ্য থেকে লটারির মাধ্যমে ঠিকাদার নিযুক্ত করা হয়। ২৯ ফুট দৈর্ঘ্যের এ সেতুটি নির্মাণের জন্য ২০ জানুয়ারি প্রকাশ্য লটারি হয়। ২৭ জানুয়ারি লালমনিরহাট সদর উপজেলার পিআইও মো. আবদুল মতিন স্বাক্ষরিত এক চিঠিতে আফজাল হোসেনকে নির্বাচিত হওয়ার বিষয়টি জানানো হয়। চিঠি প্রাপ্তির দুই দিনের মধ্যে প্রয়োজনীয় অভিজ্ঞতার সনদ দাখিল করতে বলা হয়। আফজাল নির্ধারিত সময়ের মধ্যে অভিজ্ঞতার সনদ দাখিল করেন। এরপর পিআইওর কার্যালয় থেকে ১৬ ফেব্রুয়ারি জারিকৃত এক নোটিশে ১৭ ফেব্রুয়ারি বেলা ১১টায় পুনরায় প্রকাশ্য লটারি আহ্বান করা হয়। মঙ্গলবার সকালে অনুষ্ঠিত এ লটারিতে কুড়িগ্রামের ঠিকাদার নুরুজ্জামান নির্বাচিত হন। এখন তাঁকে কার্যাদেশ দেওয়ার প্রক্রিয়া নেওয়া হয়েছে।এ বিষয়ে লালমনিরহাট সদরের ইউএনও ও দরপত্র কমিটির আহ্বায়ক মো. শফিকুল ইসলাম বলেন, আফজাল হোসেনের প্রয়োজনীয় কাজের অভিজ্ঞতা না থাকায় দরপত্র মূল্যায়নের কারিগরি কমিটির সুপারিশে আবার লটারি আহ্বান করা হয়। তবে আফজাল হোসেন বলেন, তিনি এক যুগের বেশি সময় ধরে নির্মাণ ব্যবসায় জড়িত। এ বিষয়ে অভিজ্ঞতার কাগজপত্রও তিনি যথাসময়ে দাখিল করেছেন।
