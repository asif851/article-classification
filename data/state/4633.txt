
বাসে পেট্রলবোমা ছুড়ে মেরেছিল দুর্বৃত্তরা। জীবন বাঁচাতে গাড়ি থেকে নেমে গিয়েছিলেন চালক। এরপর তাঁকেই লক্ষ্য করে পেট্রলবোমা মারে তারা। আজ মঙ্গলবার সন্ধ্যায় নারায়ণগঞ্জ শহরের কালীরবাজার এলাকায় এ ঘটনা ঘটে।
দগ্ধ বাসচালকের নাম জাহাঙ্গীর আলম। তাঁকে গুরুতর অবস্থায় নারায়ণগঞ্জ তিন শ শয্যা হাসপাতালে ভর্তি করা হয়েছে।নাম প্রকাশ না করার শর্তে একাধিক প্রত্যক্ষদর্শী জানান, সন্ধ্যা সাতটার দিকে কালীরবাজার এলাকায় নারায়ণগঞ্জ-চাঁপাইনবাবগঞ্জ রুটে চলাচলকারী আলট্রা মডার্ন পরিবহনের একটি বাসে কয়েকজন দুর্বৃত্ত ককটেল ও পেট্রলবোমা ছুড়ে মারে। এ সময় চালক জাহাঙ্গীর আলম নেমে যান। দুর্বৃত্তরা এরপর তাঁকে লক্ষ্য করে পেট্রলবোমা ছুড়ে মারে।আগুনে গাড়ির ভেতরের অংশ পুড়ে গেছে এবং জানালার কাচ ভেঙে গেছে। পরে আশপাশের লোকজন পানি দিয়ে আগুন নেভান।নারায়ণগঞ্জ সদর মডেল থানার ভারপ্রাপ্ত কর্মকর্তা (ওসি) মঞ্জুর কাদের ঘটনার সত্যতা নিশ্চিত করেছেন।
