
টাঙ্গাইল-৪ (কালিহাতী) আসনের উপনির্বাচন স্থগিত করে আগামী ৩ মে এ-সংক্রান্ত আপিল শুনানির তারিখ ধার্য করেছেন দেশের সর্বোচ্চ আদালত।
উপনির্বাচনে প্রার্থিতা ফিরে পেতে হাইকোর্টের রায়ের বিরুদ্ধে কাদের সিদ্দিকীর লিভ টু আপিল মঞ্জুর করে আজ মঙ্গলবার এই আদেশ দেন সুপ্রিম কোর্টের আপিল বিভাগ।
সংসদ সদস্য পদ থেকে লতিফ সিদ্দিকী পদত্যাগ করলে টাঙ্গাইল-৪ আসন শূন্য হয়। এর আগে পবিত্র হজ নিয়ে মন্তব্যের কারণে তাঁকে দল থেকে বহিষ্কার করে আওয়ামী লীগ। মন্ত্রিসভা থেকেও তাঁকে অপসারণ করা হয়।
শূন্য আসনে উপনির্বাচনে প্রার্থী হতে মনোনয়নপত্র জমা দেন লতিফ সিদ্দিকীর ভাই কৃষক শ্রমিক জনতা লীগের সভাপতি কাদের সিদ্দিকী। তবে ঋণ খেলাপের অভিযোগে গত বছরের ১৩ অক্টোবর তাঁর মনোনয়নপত্র বাতিল করেন রিটার্নিং কর্মকর্তা।
এর বিরুদ্ধে কাদের সিদ্দিকী নির্বাচন কমিশনে আপিল করলে তা ১৮ অক্টোবর খারিজ হয়। ৪ ফেব্রুয়ারি হাইকোর্টও বহাল রাখেন নির্বাচন কমিশনের সিদ্ধান্ত।
তখন নির্বাচন কমিশনের আইনজীবী বলেছিলেন, রায়ের পর টাঙ্গাইল-৪ আসনে উপনির্বাচন অনুষ্ঠানে আর কোনো আইনগত বাধা থাকছে না। আর ওই উপনির্বাচনে প্রার্থী হতে পারছেন না কাদের সিদ্দিকী।
আসনটিতে ২০ মার্চ উপনির্বাচন হওয়ার কথাও জানায় নির্বাচন কমিশন।
উপনির্বাচনে প্রার্থিতা ফিরে পেতে হাইকোর্টের ওই রায়ের বিরুদ্ধে আপিলের অনুমতি চেয়ে আবেদন (লিভ টু আপিল) করেন কাদের সিদ্দিকী। তাঁর আবেদন আজ মঞ্জুর করলেন আপিল বিভাগ।
