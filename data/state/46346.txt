
নেত্রকোনার কেন্দুয়ায় বোনকে উত্ত্যক্ত করার প্রতিবাদ করায় দুর্বৃত্তদের হামলায় তিনজন আহত হয়েছেন। এ ঘটনায় গত শনিবার সন্ধ্যায় ভারপ্রাপ্ত উপজেলা নির্বাহী কর্মকর্তার কাছে লিখিত অভিযোগ করা হয়েছে।
অভিযোগ সূত্রে জানা গেছে, কেন্দুয়া ডিগ্রি কলেজের দুই শিক্ষার্থী পরীক্ষা দিয়ে গত বৃহস্পতিবার দুপুরে বাড়ি ফিরছিল। তারা মামাতো-ফুপাতো বোন। এ সময় ছাত্রীদের সঙ্গে তাদের ভাই ও সহপাঠীরা ছিলেন। পথে উপজেলা পরিষদের সামনের সড়ক দিয়ে যাওয়ার সময় ছাত্রীরা খানিকটা এগিয়ে যায়। তখন পৌর এলাকার দিগদাইর এলাকার দুজন বাসিন্দা এক ছাত্রীর স্কার্ফধরে টান দেয়। এ সময় ওই মেয়ের ভাই ও চাচাতো ভাই এর প্রতিবাদ করেন। তখন ওই তরুণেরা তাঁদের দেখে নেওয়ার হুমকি দেয়।
গত শনিবার দুপুরে পরীক্ষা দিয়ে আগের পথ দিয়েই বাড়ি ফিরছিল ছাত্রীরা। পথে পৌর শহরের চালমহাল এলাকায় ওই দুই তরুণ ও তাদের সহযোগীরা ধারালো অস্ত্র, হকিস্টিক ও লোহার পাইপ নিয়ে শিক্ষার্থীদের ওপর হামলা চালায়। এতে ছুরি ও হকিস্টিকের আঘাতে ছাত্রীর ভাই ও দুই চাচাতো ভাই আহত হন। পরে আহত অবস্থায় তাঁদের উপজেলা স্বাস্থ্য কমপ্লেক্সে নিয়ে যাওয়া হয়।
 স্বাস্থ্য কমপ্লেক্স সূত্র জানায়, ছাত্রীর এক চাচাতো ভাইয়ের ডান হাতে গুরুতর জখম হয়েছে। তাঁকে সাতটি সেলাই দিতে হয়েছে। আহত তিনজনের পক্ষ থেকে সন্ধ্যায় ভারপ্রাপ্ত উপজেলা নির্বাহী কর্মকর্তার কাছে লিখিত অভিযোগ করা হয়। তা ছাড়া অভিভাবকেরা থানার ভারপ্রাপ্ত কর্মকর্তাকেও (ওসি) ঘটনাটি জানান।
আহত ব্যক্তিরা বলেন, বোনকে উত্ত্যক্ত করার প্রতিবাদ করায় তাঁদের ওপর এ হামলা করা হয়েছে। তাঁরা এর বিচার চান।
এ ব্যাপারে ভারপ্রাপ্ত উপজেলা নির্বাহী কর্মকর্তা ও উপজেলা সহকারী কমিশনার (ভূমি) মো. আবদুস সালাম চৌধুরী বলেন, এ ঘটনায় লিখিত অভিযোগ পেয়ে রাতেই বিষয়টি পুলিশকে জানানো হয়েছে।
 
