
সিরাজগঞ্জে কথিত পীরের আস্তানায় জয় হোসেন (২৪) নামের এক যুবককে পিটিয়ে হত্যার অভিযোগ পাওয়া গেছে। এ ঘটনায় জড়িত সন্দেহে ওই পীরকে পুলিশ আটক করেছে। গতকাল রোববার রাতে এ ঘটনা ঘটে।
ওই পীরের নাম বেলাল হোসেন। তাঁর আস্তানা বেলকুচি উপজেলার তামাই গ্রামে। নিহত জয় হোসেনের বাড়িও একই গ্রামে।
বেলকুচি থানার ভারপ্রাপ্ত কর্মকর্তা (ওসি) আনিসুর রহমানের ভাষ্য, গতকাল রাত সাড়ে আটটার দিকে জয় মদ্যপ অবস্থায় তামাই গ্রামের কথিত পীর বেল্লাল হোসেনের আস্তানায় যান। সেখানে তিনি জোর করে পীরের ঘরের ভেতর ঢোকার চেষ্টা করেন। এ সময় ঘটনাস্থলে উপস্থিত পীরের সঙ্গীরা তাঁকে ধরে বেদম মারপিট করেন। গুরুতর আহত অবস্থায় প্রতিবেশীরা জয়কে উদ্ধার করে বেলকুচি উপজেলা স্বাস্থ্য কমপ্লেক্সে ভর্তি করে। সেখানে চিকিৎসাধীন অবস্থায় আজ সোমবার ভোররাতে তিনি মারা যান।
এ ঘটনায় নিহতের মা আসমা বেগম বাদী হয়ে ১০ জনকে আসামি করে একটি হত্যা মামলা করেছেন। মামলার প্রধান আসামি কথিত পীর বেল্লাল হোসেনকে গ্রেপ্তার করা হয়েছে। লাশ ময়নাতদন্তের জন্য সিরাজগঞ্জ জেনারেল হাসপাতালে পাঠানো হয়েছে।
