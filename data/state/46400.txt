
প্রয়াত রাষ্ট্রপতি ইয়াজউদ্দিন আহম্মেদের স্ত্রী আনোয়ারা বেগম ইন্তেকাল করেছেন (ইন্না লিল্লাহি ওয়া ইন্না ইলাইহি রাজিউন)। গতকাল শনিবার রাত সাড়ে আটটায় রাজধানীর একটি হাসপাতালে চিকিৎসাধীন অবস্থায় তাঁর মৃত্যু হয়। তাঁর বয়স হয়েছিল ৮৩ বছর।আনোয়ারা বেগম ঢাকা বিশ্ববিদ্যালয়ের জীববিজ্ঞান অনুষদের সাবেক ডিন ছিলেন।আনোয়ারা বেগমের বিশেষ সহকারী মোতাহার হোসেন ইউএনবিকে জানান, তিনি (আনোয়ারা) নিউমোনিয়া, শ্বাসকষ্ট, উচ্চ রক্তচাপসহ বিভিন্ন শারীরিক সমস্যায় ভুগছিলেন। ১৪ এপ্রিল থেকে তাঁর চিকিৎসা চলছিল।রাতেই আনোয়ারা বেগমের মরদেহ গুলশানে তাঁর বাসভবনে নিয়ে যাওয়া হয়। তাঁর এক ছেলে রয়েছে।আজ রোববার সকালে মরদেহ তাঁর শেষ কর্মস্থল অতীশ দীপঙ্কর বিজ্ঞান ও প্রযুক্তি বিশ্ববিদ্যালয়ে নিয়ে যাওয়ার কথা। এরপর নিয়ে যাওয়া হবে ঢাকা বিশ্ববিদ্যালয় ক্যাম্পাসে। সেখানে কেন্দ্রীয় মসজিদে জোহরের নামাজের পর তাঁরা জানাজা অনুষ্ঠিত হবে। এরপর বনানী কবরস্থানে তাঁকে দাফন করা হবে।
