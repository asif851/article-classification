
বিএনপির যুগ্ম মহাসচিব রুহুল কবির রিজভী বলেছেন, প্রধানমন্ত্রী বাংলাদেশ রেলওয়ের কোনো ট্রেনে চড়তে পারেননি। ইন্ডিয়ান রেলওয়ের ট্রেনে তিনি চলছেন। সেই ট্রেনের গার্ড, টিটি ও স্পিকার সবাই ইন্ডিয়ান। ভাড়া করা ইন্ডিয়ান ট্রেনে জাতীয়তাবাদী শক্তি উঠতে পারে না। আন্দোলনের মাধ্যমে ভাড়া করা ট্রেন বিতাড়িত করা হবে।আজ রোববার রাজধানীর নয়াপল্টনে দলের কেন্দ্রীয় কার্যালয়ে সংবাদ সম্মেলনে তিনি এসব কথা বলেন। গতকাল শনিবার প্রধানমন্ত্রীর দেওয়া বক্তব্যের প্রতিক্রিয়া জানতে চাইলে রিজভী এসব কথা বলেন।গতকাল শনিবার বিকেলে রাজশাহীর চারঘাটে স্থানীয় আওয়ামী লীগ আয়োজিত জনসভায় প্রধানমন্ত্রী বিএনপির চেয়ারপারসন খালেদা জিয়ার উদ্দেশে বলেন, জাতীয় নির্বাচনের ট্রেন মিস করে তিনি এখন উপজেলা নির্বাচনের ট্রেনে চড়ে বসেছেন। কথায় বলে, ‘সেই তো নথ খসালি, তবে কেন লোক হাসালি’।সারদা পাইলট উচ্চবিদ্যালয়ের মাঠের ওই জনসভায় খালেদা জিয়াকে উদ্দেশ করে প্রধানমন্ত্রী আরও বলেন, ‘তিনি আন্দোলনেও ফেল, ম্যাট্রিকেও ফেল। এখন ভাবছেন, হায় হায় এ কী হলো।’ হরতাল-অবরোধ-অগ্নিসংযোগ উপেক্ষা করে দেশের ৪০ শতাংশ মানুষ ভোট দিয়েছেন উল্লেখ করে শেখ হাসিনা দেশবাসীর উদ্দেশে বলেন, ‘আপনারা ভোট দিয়ে ফেলটু পার্টি বিএনপির নেতাকে উপযুক্ত জবাব দিয়েছেন। তাঁর যদি লজ্জা থাকে জীবনে আর কখনো এভাবে আন্দোলনের নামে মানুষ হত্যা করবেন না।’রুহুল কবির রিজভী অভিযোগ করেন, দেশের বিভিন্ন স্থানে উপজেলা নির্বাচনে বিএনপির সমর্থিত প্রার্থীদের এবং স্থানীয় নেতাদের পুলিশ নানাভাবে হয়রানি করছে। বিভিন্ন স্থানে ক্রসফায়ার দেওয়া হচ্ছে, হামলা-মামলা হচ্ছে। প্রার্থীদের বিরুদ্ধে দুরভিসন্ধিমূলক অভিযান চালানো হচ্ছে অভিযোগ করে তিনি এর নিন্দা জানান।বিএনপির এই নেতা বলেন, অতি শিগগিরই নাগরিক অভ্যুত্থানের জন্য জনগণ প্রস্তুত হয়েছে। প্রতিরোধের জন্য বাড়িতে বাড়িতে মানুষ প্রস্তুত হচ্ছে।
জাতীয় নির্বাচন মিস করে তিনি এখন উপজেলা নির্বাচনের ট্রেনে

