
বাংলাদেশ জামায়াতে ইসলামীকে নিষিদ্ধ করা ‘সময়ের ব্যাপার’ বলে মন্তব্য করেছেন বাণিজ্যমন্ত্রী তোফায়েল আহমেদ। আজ বুধবার সচিবালয়ে সাংবাদিকদের প্রশ্নের জবাবে তোফায়েল আহমেদ এমন মন্তব্য করেন।একাত্তরে মানবতাবিরোধী অপরাধের দায়ে মতিউর রহমান নিজামীসহ এ পর্যন্ত চারজনের ফাঁসি হলেও দল হিসেবে জামায়াতে ইসলামীর কী হবে জানতে চাইলে বাণিজ্যমন্ত্রী বলেন, জনগণের আদালত সবচেয়ে বড় আদালত। জনগণের আদালত রায় দিয়েছে যুদ্ধাপরাধী ও মানবতাবিরোধীদের বিপক্ষে।তোফায়েল বলেন, যুদ্ধাপরাধের দায়ে জামায়াত নেতাদের বিচার হয়েছে এবং হচ্ছে। ওই রায়েই যুদ্ধাপরাধী ও মানবতাবিরোধী সংগঠন হিসেবে জামায়াতের বিচারের কথা বলা হয়েছে। এটা এখন সময়ের ব্যাপার। পর্যায়ক্রমে জামায়াতে ইসলামী নিষিদ্ধের প্রক্রিয়া শুরু হবে।বাণিজ্যমন্ত্রী বলেন, প্রধানমন্ত্রী শেখ হাসিনার নেতৃত্বাধীন সরকারের দুটি বড় অর্জন হচ্ছে বঙ্গবন্ধু হত্যার বিচার ও যুদ্ধাপরাধীদের ন্যায়সংগত বিচার সম্পন্ন করা। অনেক বাধা-বিপত্তির পরও এই দুটি বিচার সম্পন্ন হয়েছে। তিনি আরও বলেন, বিএনপির চেয়ারপারসন খালেদা জিয়া যুদ্ধাপরাধীদের মন্ত্রী বানিয়ে জাতীয় পতাকাকে কলঙ্কিত করেছেন এবং প্রধানমন্ত্রী শেখ হাসিনা এদের বিচার করে জাতিকে কলঙ্কমুক্ত করছেন।
