
কুকুরের তাড়া খেয়ে গাছে উঠে আটকে পড়া এক বিড়ালকে বাঁচালেন ফায়ার সার্ভিসের সদস্যরা। ঘটনাটি ঘটেছে আজ বৃহস্পতিবার প্রশাসনের প্রাণকেন্দ্র বাংলাদেশ সচিবালয়ে। 
ফায়ার সার্ভিসের দায়িত্বরত কর্মকর্তা পরিদর্শক মাহমুদুল হক প্রথম আলোকে বলেন, সচিবালয়ের ৭ নম্বর ভবনের সামনে একটি আমগাছের উঁচু ডালে একটি বিড়াল আটকা পড়ার খবর পান তাঁরা। পরে বহুতল ভবনে কাজ এমন একটি স্কাই লিফট পাঠানো হয়। বিকেল চারটার দিকে বিড়ালটিকে জীবিত উদ্ধার করা হয়। সচিবালয় সূত্র জানায়, গাছের ডালে গত মঙ্গলবার একটি বিড়াল দেখেন কৃষি মন্ত্রণালয়ের একজন গাড়ির চালক। গত বুধবারও বিড়ালটিকে দেখেন। তিনি অন্যান্য কর্মচারীদের দিয়ে চেষ্টা করেও বিড়ালটিকে নামাতে পারেননি। পরে তিনি সচিবালয়ের ফায়ার সার্ভিস ইউনিটের কর্মকর্তাদের ঘটনাটি জানান। সচিবালয় ইউনিটের কর্মকর্তারা প্রধান কার্যালয়ে খবর পাঠান। এরপর আজ বিকেলে স্কাই লিফট নিয়ে আসেন ফায়ার সার্ভিসের কর্মীরা। তাঁদের সঙ্গে সচিবালয় ইউনিটের কর্মীরা মিলে গাছের মগডাল থেকে নামিয়ে আনেন বিড়ালটিকে। পরে সেটিকে উদ্ধার করে সচিবালয়ের কর্মচারীদের ক্যানটিনে নিয়ে পানি খেতে দেওয়া হয়। পরে ভিড় কমিয়ে দিয়ে মাছসহ ভাত দেওয়া হয় বিড়ালটিকে। পরে বিড়ালটিকে ছেড়ে দেওয়া হয়।
