
দিনাজপুরের নবাবগঞ্জে জমি নিয়ে বিরোধের জের ধরে গত শনিবার একটি বাগানের ১০৬টি ফলদ গাছ প্রতিপক্ষ কেটে ফেলেছে বলে অভিযোগ পাওয়া গেছে।শনিবার দিবাগত রাতে উপজেলার জিগাগড় গ্রামে দুর্বৃত্তরা ১০৬টি ফলদ গাছ কেটে ফেলে। এ ঘটনায় বাগানের মালিক হাজের উদ্দিন তিনজনের নাম উল্লেখ করে অজ্ঞাতনামা ১০ থেকে ১২ জনকে আসামি করে নবাবগঞ্জ থানায় লিখিত অভিযোগ দিয়েছেন।হাজের উদ্দিনের ছেলে জিয়াউর রহমান জানান, তাঁদের বাড়িসংলগ্ন দুই একর ২৪ শতক জমির ওপর একটি আম ও লিচুবাগান আছে। শনিবার দিবাগত রাতে দুর্বৃত্তরা বাগানের ৮০টি আম এবং ২৬টি লিচুগাছ কেটে ফেলে।হাজের উদ্দিন জানান, পার্শ্ববর্তী পূর্ব বৈদাহার মৌজার ৬৮ শতক জমি নিয়ে বৈদাহার গ্রামের তিন ভাই আনিছুর রহমান, শফিকুল ইসলাম ও রফিকুল ইসলামের সঙ্গে আট বছর ধরে তাঁদের বিরোধ চলছে। এ জের ধরেই তাঁদের গাছগুলো কেটে ফেলা হয়েছে বলে তিনি অভিযোগ করেন।
