
রাজবাড়ীর দৌলতদিয়া ও মানিকগঞ্জের পাটুরিয়া নৌপথে গতকাল সোমবার ভোরে কুয়াশায় ফেরিসহ সব নৌযান চলাচল বন্ধ ছিল। এ ছাড়া মাঝনদীতে আটকা পড়ে তিনটি ফেরি।ভোর সাড়ে পাঁচটা থেকে সকাল পৌনে সাতটা পর্যন্ত সোয়া এক ঘণ্টার বেশি নৌযান বন্ধ থাকায় উভয় ঘাটে আটকা পড়ে কয়েক শ গাড়ি।বাংলাদেশ অভ্যন্তরীণ নৌপরিবহন সংস্থা (বিআইডব্লিউটিসি) দৌলতদিয়া কার্যালয় জানায়, চৈত্রের মাঝামাঝি সময়ে হঠাৎ ঘন কুয়াশা পড়তে থাকায় গতকাল ভোররাত থেকে দৌলতদিয়া-পাটুরিয়া নৌপথে ফেরিসহ নৌযান চলাচল ব্যাহত হয়। কুয়াশার মাত্রা বাড়তে থাকলে ভোর সাড়ে পাঁচটা থেকে এই নৌপথে ফেরিসহ সব নৌযান চলাচল বন্ধ করে দেওয়া হয়। এর আগে উভয় ঘাট থেকে ছেড়ে যাওয়া রোরো (বড়) ফেরি শাহ আলী, ইউটিলিটি ফেরি হাসনাহেনা ও শাপলা শালুক মাঝনদীতে আটকা পড়ে। এ সময় ফেরিগুলোতে ১২টি যাত্রীবাহী কোচ, ১০টি পণ্যবাহী ট্রাক ও ১০টির মতো ব্যক্তিগত গাড়ি ছিল। আটকা পড়েন পাঁচ শতাধিক যাত্রী ও চালক। নদীতে ফেরি আটকে যাওয়ায় দুর্ঘটনার আশঙ্কায় উভয় ঘাট থেকে আর কোনো ফেরি ছাড়েনি। এ সময় দৌলতদিয়া প্রান্তে ছোট-বড় আটটি ও পাটুরিয়া প্রান্তে আরও তিনটি ফেরি নোঙর করে ছিল। সকাল পৌনে সাতটার দিকে কুয়াশা কেটে গেলে আবার ফেরি ছাড়তে শুরু করে। কুয়াশায় নৌপথ বন্ধ ও নৌযান পারাপার ব্যাহত হওয়ায় উভয় ঘাটে আটকা পড়ে কয়েক শ গাড়ি।সরেজমিনে গতকাল সকালে দেখা যায়, দৌলতদিয়া ফেরিঘাট থেকে দৌলতদিয়া-খুলনা মহাসড়কের স্থানীয় ইউনিয়ন পরিষদ (ইউপি) পর্যন্ত প্রায় তিন কিলোমিটার লম্বা যানবাহনের সারি। ফেরিঘাট থেকে ক্যানাল ঘাট পর্যন্ত প্রায় দুই কিলোমিটার লম্বা দুই সারি ও এরপর থেকে আরও প্রায় এক কিলোমিটার লম্বা এক সারিতে গাড়ির লম্বা লাইন। এ সময় রাজবাড়ী সদর উপজেলার গোয়ালন্দ মোড়ের বাসিন্দা আবদুল লতিফ চাকরির সুবাদে থাকেন গাজীপুর চৌরাস্তা এলাকায়। গতকাল সকালে পরিবার ও বাসার গৃহসামগ্রী নিয়ে ট্রাকে রওনা করেন কর্মস্থলের উদ্দেশে। তিনি বলেন, ‘গাড়ির লম্বা লাইনে প্রায় দুই ঘণ্টার মতো আটকে আছি। ক্লান্ত শরীরে শিশুসন্তান ও আমি নিজেই অনেকটা ঘুমিয়ে পড়ি ট্রাকের ওপরে।’বিআইডব্লিউটিসি দৌলতদিয়া কার্যালয়ের ব্যবস্থাপক শফিকুল ইসলাম বলেন, এই চৈত্র মাসে হঠাৎ ঘন কুয়াশা পড়ায় ভোরে সোয়া এক ঘণ্টার মতো ফেরি বন্ধ ছিল। এ কারণে উভয় ঘাটে কয়েক শ গাড়ি আটকা পড়ে দুর্ভোগের শিকার হয় যাত্রীসাধারণ।
 
