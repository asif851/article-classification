
পৃথক তিন মামলায় উগ্রপন্থী সংগঠন ‘আনসারুল্লাহ বাংলা টিমের’ প্রধান মুফতি জসীম উদ্দিন রাহমানী, সদস্য আবু হানিফ ও আসাদুল্লাহ ওরফে পিয়াসের জামিনের আবেদন উত্থাপিত হয়নি বলে খারিজ করে দিয়েছেন হাইকোর্ট। 
আজ মঙ্গলবার বিচারপতি মুহাম্মদ আবদুল হাফিজ ও বিচারপতি মো. রুহুল কুদ্দুসের সমন্বয়ে গঠিত হাইকোর্ট বেঞ্চ তাঁদের করা পৃথক জামিনের আবেদনের শুনানি নিয়ে এ আদেশ দেন।আদালতে রাষ্ট্রপক্ষে ডেপুটি অ্যাটর্নি জেনারেল মো. মাসুদ হাসান চৌধুরী, জসীম উদ্দিন পক্ষে আইনজীবী গাজী তৌহিদুল ইসলাম ও অপর দুজনের পক্ষে আইনজীবী মো. নুর শিকদার মামলা পরিচালনা করেন। পরে মাসুদ হাসান চৌধুরী প্রথম আলোকে বলেন, তথ্য ও যোগাযোগপ্রযুক্তি আইনে বরগুনার এক মামলায় জসীম উদ্দিন রাহমানীর এবং তথ্য ও যোগাযোগপ্রযুক্তি আইনে ও সন্ত্রাসবিরোধী আইনে ঢাকায় করা দুই মামলায় আবু হানিফ ও আসাদুল্লাহর জামিন আবেদন উত্থাপিত হয়নি বলে খারিজ করেছেন আদালত। তবে ঢাকার ওই দুটি মামলায় জসীম উদ্দিনের জামিনের প্রশ্নে রুল দিয়েছেন। রুলে কেন তাঁকে জামিন দেওয়া হবে না তা জানতে চাওয়া হয়েছে। আইনজীবী সূত্র জানায়, গত বছরের ১২ আগস্ট বরগুনা সদরের দক্ষিণ খাজুরতলা গ্রামের একটি বাড়িতে গোপন বৈঠক করার সময় জসীম উদ্দিনকে ৩০ জন অনুসারীসহ গ্রেপ্তার করা হয়। ওই দিন তাঁদের বিরুদ্ধে পুলিশ বরগুনা থানায় তথ্য ও যোগাযোগপ্রযুক্তি আইনে মামলা করা হয়। একই বছরের ২৫ আগস্ট রাজধানীর বিভিন্ন স্থানে অভিযান চালিয়ে বাংলা টিমের আবু হানিফ ও আসাদুল্লাহসহ নয়জনকে আটক করে পুলিশ। তাঁদের কাছ থেকে বিপুল পরিমাণ জিহাদি বই, প্রশিক্ষণ বই, সাময়িকী, কম্পিউটার, ল্যাপটপ, ইন্টারনেট মডেম, হ্যান্ডকাফ, অস্ত্র ও গ্রেনেড তৈরির ম্যানুয়াল ও ধারালো চাকু উদ্ধার করা হয়। এরপর মোহাম্মদপুর থানায় তথ্য ও যোগাযোগপ্রযুক্তি আইনে এবং সন্ত্রাসবিরোধী আইনে পৃথক মামলা হয়।
