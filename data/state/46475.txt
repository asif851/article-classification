
বিএনপির চেয়ারপারসন খালেদা জিয়া আগামীকাল মঙ্গলবার লন্ডন সফরে যাচ্ছেন। রাত সাড়ে নয়টায় এমিরেটস এয়ারলাইনের একটি ফ্লাইটে লন্ডনের উদ্দেশে ঢাকা ছাড়বেন তিনি।বিএনপির চেয়ারপারসনের প্রেস উইংয়ের সদস্য শামসুদ্দিন দিদার আজ সোমবার দুপুরে প্রথম আলোকে এ কথা বলেন। তিনি বলেন, লন্ডন সফরে খালেদা জিয়ার সফরসঙ্গী হিসেবে তাঁর একজন একান্ত সচিব ও একজন গৃহকর্মী থাকছেন।খালেদা জিয়ার লন্ডন সফরের দিনক্ষণ নিয়ে গত মাসে ব্যাপক ধূম্রজালের সৃষ্টি হয়েছিল। তখন বিএনপির পক্ষ থেকে জানানো হয়েছিল, চোখের চিকিৎসার জন্য খালেদা জিয়া লন্ডন যাবেন। ওই সময় জিয়া চ্যারিটেবল ট্রাস্ট ও জিয়া অরফানেজ ট্রাস্ট দুর্নীতি মামলার বিচারকের কাছে খালেদা জিয়ার আইনজীবীরা তাঁর চোখের চিকিৎসার কথা জানিয়ে বিদেশে যাওয়ার অনুমতি চেয়ে আবেদন করেছিলেন। এবার অবশ্য সে ধরনের কোনো আবেদন করা হয়নি।জিয়া চ্যারিটেবল ট্রাস্ট-সংক্রান্ত দুর্নীতি মামলায় ১৭ সেপ্টেম্বর পরবর্তী শুনানির তারিখ ধার্য আছে। খালেদা জিয়া এ মামলার অন্যতম আসামি। তাঁর উপস্থিতিতে সাক্ষ্য গ্রহণ চলছে।খালেদা জিয়ার আইনজীবী মাহবুব উদ্দিন খোকন গত ১০ সেপ্টেম্বর প্রথম আলোকে বলেন, ১৭ সেপ্টেম্বর খালেদা জিয়ার আদালতে উপস্থিত থাকা জরুরি নয়।বিএনপির ভাইস চেয়ারম্যান আবদুল্লাহ আল নোমান প্রথম আলোকে বলেছেন, এটা বিএনপির চেয়ারপারসনের ব্যক্তিগত সফর। তিনি সেখানে চোখের চিকিৎসা করাবেন। তারেক রহমানও সেখানে চিকিৎসাধীন আছেন। তাঁর সঙ্গেও সময় কাটাবেন। খালেদা জিয়া ও তারেক রহমান দুজনই রাজনৈতিক নেতা। সেখানে রাজনৈতিক বিষয়ে আলোচনা হওয়াটাই স্বাভাবিক।
