
পাবনা সদর উপজেলায় আজ শনিবার ভোরে গণপিটুনিতে দুজন নিহত হয়েছে। পুলিশ বলছে, গরু চোর সন্দেহে গ্রামবাসী তাদের পিটুনি দেয়। এতে একজন আহত হয়েছে। উপজেলার আতাইকুলা ইউনিয়নের সড়াডাঙ্গি কাজিয়াপাড়া গ্রামে এ ঘটনা হয়।
নিহত ব্যক্তিদের নাম-পরিচয় এই প্রতিবেদন লেখা পর্যন্ত জানা যায়নি। আহত ব্যক্তির নাম ইদারুল ইসলাম (৩০)। বাড়ি নাটোরের সিংড়া উপজেলার রামানন্দপুর গ্রামে। তিনি পাবনা জেনারেল হাসপাতালে পুলিশ পাহারায় চিকিৎসাধীন।
আতাইকুলা থানার ভারপ্রাপ্ত কর্মকর্তা (ওসি) নুরে আলমের ভাষ্য, ভোরে কয়েকজন ওই গ্রামে গরু চুরি করতে যায়। একপর্যায়ে গ্রামবাসী টের পেয়ে তাদের ধাওয়া দেয়। তিনজন ধরা পড়ে। গণপিটুনিতে ঘটনাস্থলে দুজন নিহত হয়। খবর পেয়ে পুলিশ ঘটনাস্থল থেকে আহত ইদারুলকে উদ্ধার করে হাসপাতালে ভর্তি করে। নিহত ব্যক্তিদের লাশ থানায় নিয়ে আসা হয়।
