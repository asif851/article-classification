
 
রাষ্ট্রপতি মো. আবদুল হামিদ দ্বিতীয় মেয়াদে বাংলাদেশের রাষ্ট্রপতি হিসেবে মঙ্গলবার শপথ নেবেন। ওই দিন সন্ধ্যা সাড়ে সাতটায় রাষ্ট্রপতির শপথগ্রহণ অনুষ্ঠিত হবে। রাষ্ট্রপতির প্রেস সচিব জয়নাল আবেদীন আজ রোববার সন্ধ্যায় এসব কথা বলেন।
জয়নাল আবেদীন বলেন, ‘মঙ্গলবার সন্ধ্যা সাড়ে সাতটায় রাষ্ট্রপতির শপথগ্রহণ অনুষ্ঠিত হবে। জাতীয় সংসদের স্পিকার শিরীন শারমিন চৌধুরী বঙ্গভবনের দরবার হলে শপথগ্রহণ অনুষ্ঠান পরিচালনা করবেন।’ তিনি বলেন, শপথগ্রহণ অনুষ্ঠানের সব প্রস্তুতি সম্পন্ন হয়েছে। প্রধানমন্ত্রী শেখ হাসিনা, প্রধান বিচারপতি, দেশের সাবেক রাষ্ট্রপতি, বিচারক, মন্ত্রিপরিষদের সদস্য, আইনপ্রণেতা, জ্যেষ্ঠ রাজনীতিবিদ, কূটনীতিক এবং বিশিষ্ট ব্যক্তিরা অনুষ্ঠানে উপস্থিত থাকবেন বলে আশা করা হচ্ছে।
