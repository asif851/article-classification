
ময়মনসিংহ-৯ আসন (নান্দাইল) থেকে নির্বাচিত মেজর জেনারেল (অব.) আবদুস সালামের সংসদ সদস্যপদ অবৈধ ঘোষণা করেছেন হাইকোর্ট।
আজ বৃহস্পতিবার বিচারপতি মির্জা হোসাইন হায়দার ও বিচারপতি মুহাম্মদ খুরশীদ আলম সরকারের সমন্বয়ে গঠিত হাইকোর্ট বেঞ্চ এক রিটের চূড়ান্ত শুনানি শেষে এ রায় দেন।সালামের সংসদ সদস্যপদে থাকার বৈধতা চ্যালেঞ্জ করে নান্দাইল থানা ছাত্রলীগের সাবেক দপ্তর সম্পাদক মো. জামালউদ্দিন চলতি বছরের ২৭ ফেব্রুয়ারি রিট আবেদনটি করেন।রিটের পক্ষে ছিলেন আইনজীবী কামরুল হক সিদ্দিকী ও আলমগীর পারভেজ। আবদুস সালামের পক্ষে ছিলেন আইনজীবী সৈয়দ মামুন মাহবুব। রাষ্ট্রপক্ষে ছিলেন ডেপুটি অ্যাটর্নি জেনারেল মো. আল আমিন সরকার।আদালত সূত্র জানায়, ২০০৮ সালের ৪ ডিসেম্বর ময়মনসিংহ জেলা রিটার্নিং কর্মকর্তা ঋণ খেলাপির দায়ে সালামের মনোনয়নপত্র বাতিল ঘোষণা করেন। এর বিরুদ্ধে আবদুস সালাম নির্বাচন কমিশনে আপিল করেন। সেই আবেদনও খারিজ হয়। এরপর আবদুস সালাম হাইকোর্টে রিট করেন। উচ্চ আদালত রিটার্নিং কর্মকর্তা ও ইসির আদেশ স্থগিত করে তাঁর প্রার্থিতা গ্রহণের নির্দেশ দেন। এরপর আবদুস সালাম আওয়ামী লীগের প্রার্থী হিসেবে নবম জাতীয় সংসদ নির্বাচনে অংশ নিয়ে নির্বাচিত হন। পরে তাঁর পদে থাকার বৈধতা চ্যালেঞ্জ করে রিটটি করা হয়। প্রাথমিক শুনানির পর আদালত রুল দেন।রুলে কেন আবদুস সালামের সংসদ সদস্যপদ অবৈধ ঘোষণা করা হবে না এবং ওই আসনটি শূন্য ঘোষণা করে ৯০ দিনের মধ্যে নির্বাচন অনুষ্ঠানের নির্দেশ দেওয়া হবে না, তা জানতে চাওয়া হয়। রুলের ওপর শুনানি শেষে আজ আদালত রুল আংশিক মঞ্জুর করে রায় দেন।রিট আবেদনকারীর আইনজীবী কামরুল হক সিদ্দিকী প্রথম আলো ডটকমকে বলেন, আবদুস সালাম ঋণখেলাপি হওয়া সত্ত্বেও ওই আসনের সাংসদ হিসেবে পদে থাকার বৈধতা চ্যালেঞ্জ করে রিটটি করা হয়। আদালত তাঁর সংসদ সদস্য পদ অবৈধ ঘোষণা করেছেন।তবে সালামের আইনজীবী সৈয়দ মামুন মাহবুব প্রথম আলো ডটকমকে বলেন, হাইকোর্ট আবদুস সালামের সংসদ সদস্যপদ অবৈধ ঘোষণা করেছেন। এই রায়ের বিরুদ্ধে আপিল করা হবে।
