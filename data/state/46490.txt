
সিরাজগঞ্জের এনায়েতপুর উপজেলায় সাত বছরের এক শিশু ধর্ষণের শিকার হয়েছে বলে অভিযোগ পাওয়া গেছে। এ ঘটনায় শিশুটির বাবা বাদী হয়ে এনামুল হক (৩০) নামের একজনের বিরুদ্ধে মামলা করেছেন। এনামুল উপজেলার বারুপুর দক্ষিণপাড়া গ্রামের আবদুর রাজ্জাকের ছেলে।মামলার বিবরণ এবং শিশুটির পরিবারের সঙ্গে কথা বলে জানা গেছে, গতকাল সোমবার সন্ধ্যার দিকে এনামুল হক তাঁর মুঠোফোনে শিশুটিকে সিনেমা দেখানোর প্রলোভন দেখিয়ে ধর্ষণ করেন। ওই সময় এনামুল শিশুটিকে পাঁচ টাকা হাতে ধরিয়ে দেয়। একপর্যায়ে শিশুটি অসুস্থ হয়ে পড়লে এনামুল তাকে ফেলে পালিয়ে যান। শিশুটি বাড়ি ফিরে পরিবারের কাছে বিষয়টি জানালে রাতেই তাকে স্থানীয়ভাবে চিকিৎসা দেওয়া হয়। পরে উন্নত চিকিৎসার জন্য আজ মঙ্গলবার সিরাজগঞ্জ জেনারেল হাসপাতালে ভর্তি করা হয়।সিরাজগঞ্জ জেনারেল হাসপাতালের আবাসিক চিকিৎসক মো. আকরাম হোসেন বলেন, শিশুটিকে হাসপাতালে ভর্তি করে চিকিৎসা দেওয়া হচ্ছে। ডাক্তারি প্রতিবেদন হাতে পেলে বিস্তারিত জানা যাবে।
শিশুটির বাবা বলেন, ‘এনামুল লম্পট। সে ফুসলিয়ে জোর করে আমার মেয়েকে ধর্ষণ করেছে। এ ঘটনায় আমি বাদী হয়ে নারী ও শিশু নির্যাতন আইনে মামলা করেছি।’
এনায়েতপুর থানার ভারপ্রাপ্ত কর্মকর্তা (ওসি) রাশেদুল ইসলাম বলেন, এনামুল হকের বিরুদ্ধে ধর্ষণের অভিযোগে মামলা হয়েছে। ঘটনার পর থেকে তিনি পলাতক রয়েছেন। তাঁকে গ্রেপ্তারের জন্য অভিযান চলছে।
