
যুক্তরাজ্য, কানাডা ও অস্ট্রেলিয়ার হাইকমিশনারের সঙ্গে মতবিনিময় করছেন ঢাকা সফররত মধ্য ও দক্ষিণ এশিয়াভিত্তিক সহকারী মার্কিন পররাষ্ট্রমন্ত্রী নিশা দেশাই বিসওয়াল।
আজ সোমবার সকাল সাড়ে আটটার দিকে বাংলাদেশে নিযুক্ত যুক্তরাষ্ট্রের রাষ্ট্রদূত মার্শা বার্নিকাটের গুলশানের বাসভবনে এই মতবিনিময় শুরু হয়।
মতবিনিময়ে গুলশানের রেস্তোরাঁয় ১ জুলাইয়ের সন্ত্রাসী হামলা-পরবর্তী নিরাপত্তা পরিস্থিতি উঠে আসবে বলে মনে করা হচ্ছে।
তিন দিনের ঢাকা সফরের প্রথম দিনে গতকাল রোববার নিশা দেশাই প্রথমে পররাষ্ট্রসচিবের সঙ্গে রাষ্ট্রীয় অতিথি ভবন পদ্মায় বৈঠক করেন। এরপর পররাষ্ট্রমন্ত্রী আবুল হাসান মাহমুদ আলীর সঙ্গে সৌজন্য সাক্ষাৎ করেন তিনি। সন্ত্রাসবাদ দমনে বাংলাদেশকে বিশেষজ্ঞ পর্যায়ে সহযোগিতার প্রস্তাব দিয়েছেন নিশা দেশাই।
ওই আলোচনার বিষয়বস্তু সম্পর্কে জানতে চাইলে পররাষ্ট্রসচিব শহীদুল হক বলেন, সন্ত্রাসবাদ দমনে বিশেষজ্ঞ সহযোগিতার যে প্রস্তাব নিশা দেশাই দিয়েছেন, তা নিয়ে আলোচনা হচ্ছে। এ সহযোগিতা তাঁরা কীভাবে দেবেন আর বাংলাদেশ তা কীভাবে নেবে, সে সম্পর্কে আজ স্বরাষ্ট্রমন্ত্রীর সঙ্গে সহকারী মার্কিন পররাষ্ট্রমন্ত্রীর আলোচনা হবে।
এদিকে নিশা দেশাই গতকাল সন্ধ্যায় বাংলাদেশে নিযুক্ত ভারতীয় হাইকমিশনার হর্ষবর্ধন শ্রিংলার সঙ্গে বৈঠক করেন। ঢাকায় নিযুক্ত মার্কিন রাষ্ট্রদূতের বাসায় ওই বৈঠক হয়।
বাংলাদেশ সফরের দ্বিতীয় দিনে নিশা দেশাই আজ প্রধানমন্ত্রী শেখ হাসিনা এবং তাঁর পররাষ্ট্র–বিষয়ক উপদেষ্টা গওহর রিজভীর সঙ্গে সৌজন্য সাক্ষাৎ করবেন। এ ছাড়া তিনি স্বরাষ্ট্রমন্ত্রী আসাদুজ্জামান খান কামালের সঙ্গে আলোচনা করবেন।
আরও পড়ুন: 
তদন্তে সহযোগিতা করছে এফবিআই
