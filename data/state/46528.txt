
ঈদযাত্রার সময় কাউকে অজ্ঞান পার্টি, মলম পার্টি বা প্রতারক চক্রের সদস্য বলে সন্দেহ হলে তাৎক্ষণিক নিকটস্থ আইনশৃঙ্খলা বাহিনীকে অবহিত করুন। একই সঙ্গে কোনো ব্যক্তি বা গোষ্ঠী গুজব সৃষ্টির মাধ্যমে আইনশৃঙ্খলা পরিস্থিতির অবনতি ঘটালে তা-ও পুলিশকে জানান। কয়েকটি নম্বরে ফোন করে সেবা নিতে পারেন।
আজ বৃহস্পতিবার পুলিশ সদর দপ্তরের জনসংযোগ কর্মকর্তা এ কে এম কামরুল আহছানের পাঠানো এক সংবাদ বিজ্ঞপ্তিতে জনসাধারণের প্রতি এ আহ্বান জানানো হয়। সংবাদ বিজ্ঞপ্তিতে বলা হয়, ‘প্রিয়জনের সঙ্গে ঈদের আনন্দ উপভোগ করতে হয়তো বাড়ি যাবেন। ট্রেনে, বাসে বা লঞ্চে। যাত্রাপথে অপরিচিত কোনো ব্যক্তির কাছ থেকে পানীয় বা খাবার গ্রহণ করবেন না। কাউকে অজ্ঞান পার্টি, মলম পার্টি বা প্রতারক চক্রের সদস্য সন্দেহ হলে তাৎক্ষণিক নিকটস্থ আইনশৃঙ্খলা বাহিনীর সদস্যদের অবহিত করুন। কেউ এ ধরনের ঘটনার শিকার হলে তার চিকিৎসার ব্যবস্থা নিন। কোনো ব্যক্তি বা গোষ্ঠী যাতে অমূলক ঘটনার গুজব সৃষ্টির মাধ্যমে জনগণকে বিভ্রান্ত করে আইনশৃঙ্খলা পরিস্থিতির অবনতি ঘটাতে না পারে, সে ব্যাপারে সতর্ক থাকুন। এ ধরনের পরিস্থিতি সৃষ্টি হলে পুলিশকে অবহিত করুন।’
সংবাদ বিজ্ঞপ্তিতে ফোন করে পুলিশের কাছ থেকে সুবিধা নিতে কয়েকটি নম্বর দেওয়া হয়েছে। সেগুলো হলো : ঢাকা মহানগর পুলিশ (ডিএমপি)- ০১৭১৩৩৯৮৩১১, ৯৫১৪৪০০, ৯৫৫১১৮৮, ৯৫৫৯৯৩৩; র‌্যাপিড অ্যাকশন ব্যাটালিয়ন (র‌্যাব)- ০১৭৭৭৭২০০২৯, ৭৯১৩১১৭; পুলিশ হেডকোয়ার্টার্সের কন্ট্রোল রুম- ০১৭৬৯৬৯০০৩৩, ০১৭৬৯৬৯০০৩৪, ৯৫৬১৯৬৭, ৯৫৬০৬৬১। এ ছাড়া জেলা পুলিশ সুপার ও থানার ভারপ্রাপ্ত কর্মকর্তার (ও​সি) সঙ্গে যোগাযোগ করতে বলা হয়েছে।
