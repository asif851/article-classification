
রাজশাহীর পুঠিয়া উপজেলায় আজ বৃহস্পতিবার যাত্রীবাহী একটি বাসের ধাক্কায় শফিকুল ইসলাম (৩৫ ‍) নামের স্থানীয় এক আওয়ামী লীগ নেতা নিহত হয়েছেন। ধাক্কা দেওয়ার পর বাসটি খাদে পড়ে ১০ যাত্রী আহত হন।নিহত শফিকুল রাজশাহীর পবা উপজেলার নওহাটা পৌর আওয়ামী লীগের প্রচার সম্পাদক। গ্রামের বাড়ি নওহাটা এলাকায়। রাজনীতির পাশাপাশি তিনি একটি মুঠোফোন কোম্পানির বিক্রয় প্রতিনিধি হিসেবে কর্মরত ছিলেন।প্রত্যক্ষদর্শীদের ভাষ্য, রাজশাহী থেকে পাবনাগামী সরদার এন্টারপ্রাইজ পরিবহনের একটি বাস পুঠিয়ার পোল্লাপুকুর এলাকায় পৌঁছার পর চালক নিয়ন্ত্রণ হারান। এ সময় বিপরীত দিক থেকে আসা একটি মোটরসাইকেলকে ধাক্কা দিয়ে বাসটি পানিভর্তি খাদে পড়ে যায়। এতে ঘটনাস্থলে মোটরসাইকেল আরোহী শফিকুল মারা যান। আহত বাস যাত্রীদের স্থানীয় হাসপাতালে প্রাথমিক চিকিৎসা দেওয়া হয়।পুঠিয়া থানার ভারপ্রাপ্ত কর্মকর্তা (ওসি) হাফিজুর রহমান ঘটনার সত্যতা নিশ্চিত করেছেন।
