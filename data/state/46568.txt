
চাঁপাইনবাবগঞ্জে দৃষ্টিপ্রতিবন্ধী এক গৃহবধূকে ধর্ষণের দায়ে একজনকে যাবজ্জীবন কারাদণ্ড দিয়েছেন আদালত। দণ্ডপ্রাপ্ত ওই ব্যক্তির নাম কামরুল ইসলাম (৪৩)। একই সঙ্গে তাঁকে এক লাখ টাকা অর্থদণ্ড ও অনাদায়ে আরও তিন বছরের বিনাশ্রম কারাদণ্ড দেওয়া হয়েছে।
রোববার বেলা সোয়া ১১টার দিকে চাঁপাইনবাবগঞ্জের নারী ও শিশু নির্যাতন দমন ট্রাইব্যুনাল-২–এর বিচারক অতিরিক্ত দায়রা জজ জিয়াউর রহমান আসামির উপস্থিতিতে এই দণ্ডাদেশ দেন। কামরুল ইসলাম চাঁপাইনবাবগঞ্জ পৌর এলাকার টিকরামপুর গ্রামের মো. মোজাহারের ছেলে।
এই ধর্ষণ মামলার সরকারি কৌঁসুলি আঞ্জুমান আরা বেগম বলেন, ‘কামরুল ইসলাম দীর্ঘদিন থেকে ওই গৃহবধূকে কুপ্রস্তাব দিয়ে আসছিলেন। ২০১৫ সালের ৩ আগস্ট ওই গৃহবধূর (৪০) বাবার বাড়ির ঘরে একা ঘুমিয়ে ছিলেন। রাত ১১টার দিকে ঘরের ভেতরে ঢুকে তাঁকে ধর্ষণ করেন কামরুল। এ সময় তাঁর চিৎকারে প্রতিবেশীরা এগিয়ে আসলে কামরুল পরনের পোশাক ও স্যান্ডেল ফেলে পালিয়ে যান। অন্ধ হলেও ওই গৃহবধূ কামরুলের কণ্ঠস্বর চিনে ফেলেন। ঘটনার দুদিন পর ওই গৃহবধূর চাচাতো ভাই সদর থানায় মামলা দায়ের করেন।
মামলার তদন্ত কর্মকর্তা সদর থানার উপপরিদর্শক (এসআই) আতাউর রহমান বলেন, ওই বছরের ২৮ ডিসেম্বর কামরুল ইসলামকে অভিযুক্ত করে আদালতে অভিযোগপত্র দাখিল করা হয়েছিল।
