
‘দানবের দম্ভ ভাঙবেই জনতার ঐক্য’ প্রতিপাদ্য সামনে রেখে গতকাল শুক্রবার বাংলাদেশ উদীচী শিল্পীগোষ্ঠী সৈয়দপুর শাখা সংসদের ১৬তম দ্বিবার্ষিক সম্মেলন অনুষ্ঠিত হয়। সম্মেলন উপলক্ষে সকালে প্রথম পর্বে জাতীয় ও সাংগঠনিক পতাকা উত্তোলন করা হয়।
সম্মেলন উপলক্ষে বের করা হয় শোভাযাত্রা। নানা সাজে উদীচীর শিল্পী ও সুধীজন শোভাযাত্রায় অংশ নিয়ে শহরের প্রধান প্রধান সড়ক প্রদক্ষিণ করে। দ্বিতীয় পর্বে গণসংগীতের আসর ও আমন্ত্রিত শিল্পীদের পরিবেশনায় সাংস্কৃতিক অনুষ্ঠানের আয়োজন করা হয়।
অনুষ্ঠানের উদ্বোধন করেন সৈয়দপুর উপজেলা আওয়ামী লীগের সাধারণ সম্পাদক ও সাবেক পৌর মেয়র আখতার হোসেন। বিশেষ অতিথি ছিলেন উদীচী নীলফামারী জেলা সংসদের সাধারণ সম্পাদক নারায়ণ অধিকারী ও প্রবাসী শিল্পী হোসনেআরা বিন্দু।
সম্মেলন প্রস্তুতি কমিটির চেয়ারম্যান আমীর আলী আজাদ, আহ্বায়ক হোসনেআরা লিপি, উপদেষ্টা নূরুজ্জামান জোয়ার্দার, সংগঠনের উপজেলা শাখা সাধারণ সম্পাদক শফিউল আলম প্রমুখ বক্তব্য দেন।
 
