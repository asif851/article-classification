
জাতিসংঘের রাজনীতিবিষয়ক সহকারী মহাসচিব অস্কার ফার্নান্দেজ তারানকো গতকাল শুক্রবার রাতে ঢাকায় এসেছেন। এ সফরের সময় ‘পরস্পরের কাছে গ্রহণযোগ্য সমাধানে’র মাধ্যমে একটি ‘অংশগ্রহণমূলক ও সহিংসতামুক্ত’ নির্বাচনের জন্য দুই দলকে সংলাপে উৎসাহ জোগাতে এটা হতে পারে জাতিসংঘের শেষ উদ্যোগ।কূটনৈতিক সূত্রে জানা গেছে, এ সফরে তারানকো প্রধানমন্ত্রী শেখ হাসিনা ও বিরোধীদলীয় নেতা খালেদা জিয়ার সঙ্গে দুই দফা আলোচনা করবেন। আজ শনিবার বিকেলে প্রধানমন্ত্রী ও সন্ধ্যায় বিএনপির চেয়ারপারসনের সঙ্গে প্রথম দফা বৈঠক হবে তারানকোর। এর আগে আওয়ামী লীগের সাধারণ সম্পাদক সৈয়দ আশরাফুল ইসলাম ও বিএনপির ভারপ্রাপ্ত মহাসচিব মির্জা ফখরুল ইসলাম আলমগীরের সঙ্গে তাঁর আলোচনা হবে। ৯ ডিসেম্বর দুই নেত্রী ও দুই দলের নেতাদের সঙ্গে দ্বিতীয় দফা বৈঠক করবেন তিনি।জাতিসংঘের সহকারী মহাসচিব এ সফরের সময় রাষ্ট্রপতি আবদুল হামিদ ও সেনাবাহিনী প্রধান জেনারেল ইকবাল করিম ভূইয়ার সঙ্গে দেখা করার আগ্রহ প্রকাশ করেছিলেন। তবে সরকার তাঁর এ অনুরোধে সাড়া দেয়নি।রাজনৈতিক সংকট কাটাতে জাতিসংঘের মহাসচিব বান কি মুনের প্রতিনিধি হিসেবে অস্কার ফার্নান্দেজ তারানকো এর আগে দুবার ঢাকা সফর করেন। প্রথমবার গত বছরের ডিসেম্বরে এবং দ্বিতীয়বার এ বছরের মে মাসে তিনি ঢাকায় আসেন। এবারকার ঢাকা সফরে তারানকো পাঁচ সদস্যের প্রতিনিধিদলের নেতৃত্ব দেবেন। তাঁদের মধ্যে রয়েছেন জাতিসংঘের নির্বাচন সহায়তা বিভাগের পরিচালক, মধ্যস্থতা বিশেষজ্ঞ ও রাজনীতি বিভাগের দুই কর্মকর্তা।পররাষ্ট্র মন্ত্রণালয়ের কর্মকর্তারা জানিয়েছেন, পাঁচ দিনের সফরের সময় তারানকো প্রধান নির্বাচন কমিশনার কাজী রকিব উদ্দীন আহমেদ, প্রধানমন্ত্রীর পররাষ্ট্রবিষয়ক উপদেষ্টা গওহর রিজভী, পররাষ্ট্রমন্ত্রী আবুল হাসান মাহমুদ আলী ও পররাষ্ট্রসচিব মো. শহীদুল হকের সঙ্গে বৈঠক করবেন। কূটনীতিক ও নাগরিক সমাজের প্রতিনিধিদের সঙ্গেও মতবিনিময় করবেন তিনি। ১০ ডিসেম্বর তাঁর ঢাকা ছাড়ার কথা রয়েছে।
