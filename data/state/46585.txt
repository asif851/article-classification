
অর্থের বিনিময়ে অদক্ষ লোক নিয়োগ ও জ্ঞাত আয়বহির্ভূত সম্পদ অর্জনের অভিযোগে বাংলাদেশ ডেভেলপমেন্ট ব্যাংক লিমিটেডের (বিডিবিএল) মহাব্যবস্থাপক (জিএম) আরফিনা বেগমকে জিজ্ঞাসাবাদ করেছে দুর্নীতি দমন কমিশন (দুদক)।
আজ রোববার দুদকের প্রধান কার্যালয়ে আরফিনা বেগমকে জিজ্ঞাসাবাদ করেন দুদকের সহকারী পরিচালক মো. সাইফুল ইসলাম।
দুদক সূত্র জানিয়েছে, জিএম আরফিনা বেগম এবং ব্যাংকটির দুই ডিজিএম এ কে এম শফিকুল ইসলাম ও সাখাওয়াত হোসেনের বিরুদ্ধে ঘুষ-দুর্নীতির সুনির্দিষ্ট অভিযোগ রয়েছে। পরস্পর যোগসাজশে তাঁরা ঘুষের বিনিময়ে ব্যাংকে অদক্ষ লোক নিয়োগ করেছেন বলে অভিযোগ আছে। এ ছাড়া ক্ষমতার অপব্যবহার করে ব্যাংকের অর্থ আত্মসাতের মাধ্যমে বিপুল পরিমাণ জ্ঞাত আয়বহির্ভূত সম্পদ অর্জনের অভিযোগও রয়েছে তাঁদের বিরুদ্ধে। এ বছরের জানুয়ারি মাসে সুনির্দিষ্ট এসব অভিযোগ অনুসন্ধানে নামে দুদক।
