
মেডিকেল ভর্তি পরীক্ষা বাতিলের দাবিতে চট্টগ্রাম প্রেসক্লাবের সামনে অবস্থান কর্মসূচি পালন করেছেন শিক্ষার্থীরা। গতকাল সোমবার দুপুরে এ কর্মসূচি পালন করা হয়। কর্মসূচিতে শিক্ষার্থীরা ‘প্রশ্ন যদি হবে ফাঁস, পড়ব কেন বারো মাস’, ‘শিক্ষার্থীদের শ্রম, মেধা, স্বপ্ন ও যোগ্যতা নিয়ে আর কত ছিনিমিনি’, ‘প্রশ্ন ফাঁস বার মাস, এই আমাদের বাংলাদেশ’ স্লোগান-সংবলিত বিভিন্ন প্ল্যাকার্ড বহন করেন।‘সম্মিলিত শিক্ষার্থীবৃন্দ’-এর ব্যানারে গতকাল সোমবার বেলা ১১টার দিকে শিক্ষার্থীরা চট্টগ্রাম প্রেসক্লাবের সামনে অবস্থান নেন। এ সময় অভিভাবকেরাও উপস্থিত ছিলেন।অবস্থান কর্মসূচি চলাকালে শিক্ষার্থীরা পরীক্ষা বাতিল ও প্রশ্নপত্র ফাঁসের সঙ্গে জড়িত ব্যক্তিদের শাস্তিসহ বিভিন্ন দাবিতে স্লোগান দেন। পরে বেলা আড়াইটা থেকে তিনটা পর্যন্ত প্রতীকী অনশন কর্মসূচি পালন করেন তাঁরা।অবস্থান কর্মসূচিতে অংশ নেওয়া অভিভাবক উম্মে সালমা, রায়হানা হোসেন, নাজনীন আক্তার, নাসরিন আক্তার ক্ষোভ প্রকাশ করে প্রথম আলোকে বলেন, ভর্তি পরীক্ষার আগে প্রশ্নপত্র ফাঁস হওয়ায় প্রকৃত মেধার মূল্যয়ন হয়নি। এতে যোগ্যতা থাকা সত্ত্বেও মেধাবীরা ভর্তি হওয়ার সুযোগ পায়নি। এ জন্য এই পরীক্ষা বাতিল করে নতুন করে পরীক্ষা নিতে হবে।
আন্দোলনরত শিক্ষার্থী অনিরুদ্ধ বড়ুয়া জানান, ভর্তি পরীক্ষা বাতিলের দাবিতে তাঁদের আন্দোলন অব্যাহত থাকবে।
