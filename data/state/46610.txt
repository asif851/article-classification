
পিরোজপুরের মঠবাড়িয়া উপজেলার ছোট শিংগা গ্রামে গতকাল সোমবার ভোরে দুলালি রানি (২৮) নামের এক গৃহবধূকে শ্বাসরোধে হত্যার অভিযোগ পাওয়া গেছে। এ ঘটনায় নিহত দুলালি রানির স্বামী রিপন চন্দ্র মিস্ত্রিকে (৩২) আটক করেছে পুলিশ।মঠবাড়িয়া সার্কেলের জ্যেষ্ঠ সহকারী পুলিশ সুপার (এএসপি) কাজী শাহনেওয়াজ প্রথম আলোকে বলেন, রিপনকে আটকের পর তিনি স্ত্রীকে হত্যার কথা স্বীকার করেছেন। এ ঘটনায় নিহত দুলালি রানির বাবা বাদী হয়ে থানায় লিখিত অভিযোগ করেছেন। মামলা প্রক্রিয়াধীন রয়েছে। ময়নাতদন্তের জন্য দুলালির মরদেহ পিরোজপুর সদর হাসপাতালের মর্গে পাঠানো হয়েছে।পুলিশ ও পারিবারিক সূত্রে জানা গেছে, উপজেলার ছোট শিংগা গ্রামের রিপন চন্দ্র মিস্ত্রির সঙ্গে একই উপজেলার রাজপাড়া গ্রামের নারায়ণ চন্দ্র মণ্ডলের মেয়ে দুলালি রানির ১০ বছর আগে বিয়ে হয়। ওই দম্পতির ছয় বছর ও তিন বছরের দুটি সন্তান রয়েছে। সম্প্রতি রিপন চন্দ্র মিস্ত্রি পার্শ্ববর্তী বরগুনার পাথরঘাটা উপজেলার খাসতাবক গ্রামের এক নারীর সঙ্গে সম্পর্কে জড়িয়ে পড়েন। ওই নারীকে তিনি দ্বিতীয় বিয়ে করার চেষ্টা করেন। এ নিয়ে স্বামী-স্ত্রীর মধ্যে দাম্পত্য কলহ চলছিল। গতকাল সোমবার ভোর চারটার দিকে রিপন স্ত্রী দুলালির গলায় ওড়না পেঁচিয়ে শ্বাসরোধে হত্যা করেন। এরপর দুলালির বাবাকে রিপন মুঠোফোনে জানান দুলালি হৃদ্রোগে আক্রান্ত হয়ে মারা গেছেন। দুলালির বাবার কাছ থেকে খবর পেয়ে পুলিশ ঘটনাস্থলে গিয়ে মরদেহ উদ্ধার করে। এ সময় পুলিশের জিজ্ঞাসাবাদে রিপন হত্যার কথা স্বীকার করেন।
