
প্রধানমন্ত্রী ও আওয়ামী লীগ সভানেত্রী শেখ হাসিনা গণভবনে আজ মঙ্গলবার খ্রিষ্টধর্মাবলম্বীদের সঙ্গে বড়দিনের শুভেচ্ছা বিনিময় করেন। এ সময় সমাজকল্যাণ প্রতিমন্ত্রী ও খ্রিষ্টান অ্যাসোসিয়েশনের সভাপতি প্রমোদ মানকিনের অনুরোধে প্রধানমন্ত্রী অল্প সময়ের জন্য  ‘ধনধান্যে পুষ্পে ভরা, আমাদের এই বসুন্ধরা’ গানটি গেয়ে শোনান। পরে সবাই প্রধানমন্ত্রীর সঙ্গে কণ্ঠ মেলান।বিকেল পাঁচটা ৫০ মিনিটে খ্রিষ্টান অ্যাসোসিয়েশনের সঙ্গে প্রধানমন্ত্রীর ওই শুভেচ্ছা বিনিময় অনুষ্ঠান শুরু হয়। অনুষ্ঠানের শুরুতে পবিত্র বাইবেল পাঠ করেন পল শিশির সরকার। পরে বক্তব্য দেন নির্মল রোজারিও, আর্চ বিশপ প্যাট্রিক ডি রোজারিও। এরপরে বক্তব্য দেন অ্যাসোসিয়েশনের সভাপতি প্রমোদ মানকিন। বক্তব্য শেষে প্রমোদ মানকিন প্রধানমন্ত্রীকে প্রখ্যাত শিল্পী দ্বিজেন্দ্রলাল রায়ের লেখা—‘ধনধান্যে পুষ্পে ভরা আমাদের এই বসুন্ধরা’ গানটি গাওয়ার জন্য অনুরোধ করেন। প্রথমে প্রধানমন্ত্রী কিছুটা ইতস্তত করেন। প্রমোদ মানকিন বলেন, ‘আপনি শুরু করে দিন। তারপর আমরা সবাই শুরু করব।’ এরপর প্রধানমন্ত্রী গানটি শুরু করেন। সবাই সমবেত কণ্ঠে গেয়ে ওঠেন—
‘ধনধান্যে পুষ্পে ভরা আমাদের এই বসুন্ধরা
তাহার মাঝে আছে দেশ এক সকল দেশের সেরা
ও সে স্বপ্ন দিয়ে তৈরি সে যে স্মৃতি দিয়ে ঘেরা
এমন দেশটি কোথাও খুঁজে পাবে নাকো তুমি
সকল দেশের রানী সে যে আমার জন্মভূমি
সে যে আমার জন্মভূমি, সে যে আমার জন্মভূমি।’
গান শেষে বক্তব্য দেন প্রধানমন্ত্রী। এ সময় প্রধানমন্ত্রীর পরিবারের সদস্য ও খ্রিষ্টান অ্যাসোসিয়েশনের নেতারা উপস্থিত ছিলেন।
