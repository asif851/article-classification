
ভারতের নবনির্বাচিত সরকারের সঙ্গে সম্পর্ক জোরদার করতে সরকারকে পরামর্শ দিয়েছেন আওয়ামী লীগের উপদেষ্টা পরিষদের সদস্য সুরঞ্জিত সেনগুপ্ত।আজ মঙ্গলবার রাজধানীর ডিপ্লোমা ইঞ্জিনিয়ার্স ইনস্টিটিউশন মিলনায়তনে বঙ্গবন্ধু একাডেমির এক আলোচনা সভায় সুরঞ্জিত এ পরামর্শ দেন।সুরঞ্জিত সেনগুপ্ত বলেন, ‘হাবিল-কাবিল দিয়ে কিছু হবে না। কূটনৈতিক প্রচেষ্টা দৃঢ় ও স্পষ্ট করতে হবে, সেখানে সবার গণতান্ত্রিক প্রতিনিধিত্বমূলক অবস্থান রাখতে হবে।’ তিনি ভারতের সঙ্গে সম্পর্ক ও অভ্যন্তরীণ সংকট নিরসনে দুই দলকেই একসঙ্গে কাজ করার আহ্বান জানান।সুরঞ্জিত বলেন, বিএনপি জন্ম থেকেই ভারতবিরোধী রাজনীতি করে আসছে। এখন সাম্প্রদায়িক মোদিকে অভিনন্দন জানিয়ে সম্পর্ক বৃদ্ধি করার চেষ্টা করছে। এসব করার আগে তাদের জনসমক্ষে ঘোষণা দিতে হবে, তারা ভারতবিরোধী নীতিতে নেই। এরপর তাদের অন্য কথা।
বিএনপির ভারপ্রাপ্ত মহাসচিব মির্জা ফখরুলের সমালোচনা করে সুরঞ্জিত বলেন, ‘তাঁকে নিয়ে আমি কিছু বলি না। কিন্তু ইদানীং মনে হচ্ছে ফখরুল সাহেবের ভাষার প্রতি সংযমের অভাব দেখা দিয়েছে। তাঁদের জ্ঞাতার্থে বলতে চাই, এই সরকার অবৈধ না। গণতান্ত্রিকভাবে নির্বাচিত। বড় ধরনের পরিবর্তন না হলে আগামী জাতীয় নির্বাচনও সংবিধান অনুযায়ী শেখ হাসিনার অধীনে অনুষ্ঠিত হবে।’ তিনি বলেন, ‘সংখ্যাগরিষ্ঠ আসন নিয়ে মোদি সরকার গঠন করেছে। ভারত গণতন্ত্রে বিশ্বাস করে। আমরা আশা করি, দেরিতে হলেও সীমান্ত চুক্তিসহ বাংলাদেশের সব সমস্যার সমাধান হবে।’
সংগঠনের জ্যেষ্ঠ সহসভাপতি শেখ ইশতিয়াক হোসেনের সভাপতিত্বে আলোচনা সভায় আরও বক্তব্য দেন আওয়ামী লীগের উপকমিটির সহসম্পাদক আসাদুজ্জামান দুর্জয়, সাম্যবাদী দলের নেতা হারুন চৌধুরী প্রমুখ।
