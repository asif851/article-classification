
ঢাকা-টাঙ্গাইল মহাসড়কে আজ সোমবারও যানজটে আটকা ঘরমুখো মানুষ। গুঁড়ি গুঁড়ি বৃষ্টিতে তাঁদের দুর্ভোগ আরও বেড়েছে। আজ ভোর থেকে টাঙ্গাইলের মির্জাপুর উপজেলার কুর্ণি থেকে গাজীপুরের চন্দ্রা পর্যন্ত প্রায় ২৫ কিলোমিটার এলাকাজুড়ে যানজট সৃষ্টি হয়েছে। সকাল নয়টার দিকে শেষ খবর পাওয়া পর্যন্ত সেখানে থেমে থেমে গাড়ি চলছে।
কোনাবাড়ি হাইওয়ে পুলিশের পরিদর্শক আবু দাউদ খান বলেন, গতকাল রাতে ঢাকা-টাঙ্গাইল মহাসড়কের কালিয়াকৈর উপজেলার খাড়াজোড়া এলাকায় গরুবাহী একটি ট্রাক বিকল হয়ে যায়। এ কারণে দুইপাশে যানজটের সৃষ্টি হয়। তবে সকালে ট্রাকটি সরিয়ে নেওয়া হয়।
পুলিশ বলছে, পশুবাহী ট্রাক ও ঘরমুখো মানুষের চাপে যানজট বাড়ছে। এ ছাড়া বৃষ্টির কারণে গাড়ির গতি ধীর।
নাবিল পরিবহন নামে একটি বাসের চালক মোর্তজা বলেন, নীলফামারীর দেবীগঞ্জ থেকে গতকাল রাত পৌনে ১১টার দিকে তিনি ঢাকার উদ্দেশে রওনা হন। ভোরে ঢাকা পৌঁছানোর কথা। কিন্তু সকাল নয়টার সময়ও মির্জাপুরে যানজটে আটকে আছেন।
ট্রাফিক পরিদর্শক সাজেদুল ইসলামের ভাষ্য, পুলিশ যানজট নিরসনে চেষ্টা চালাচ্ছে।
গত শনিবার থেকেই মহাসড়কের এই অংশে যানজট শুরু হয়েছে। গতকালও যানজটে দুর্ভোগ পোহাতে হয় যাত্রীদের। আজও ভোগান্তির শেষ নেই।
