
৪৪ বছরে পা দিল চট্টগ্রামের নাটক পাড়ার ঐতিহ্যবাহী নাট্যদল অরিন্দম নাট্য সম্প্রদায়। গতকাল শুক্রবার সন্ধ্যা সাতটায় জেলা শিল্পকলা একাডেমিতে গান ও কথামালার মধ্য দিয়ে দিনটিকে স্মরণীয় করে রাখলেন সংগঠনের শিল্পী ও কলাকুশলীরা। বেশ কিছু নাটকের গান দিয়ে সাজানো হয় পরিবেশনাটি।
আয়োজনে শুরুতে শুভেচ্ছা বক্তব্য দেন নাট্যজন মুনির হেলাল। পর্দায় চলমান চিত্রে দেখানো হয় অরিন্দমের পথচলার ৪৩ বছরের নানা কর্মকাণ্ড।
অরিন্দমের সাধারণ সম্পাদক সাইফুল ইসলামের সঞ্চালনায় অনুষ্ঠানে শুভেচ্ছা বক্তব্য দেন দৈনিক আজাদীর সম্পাদক এম এ মালেক, কবি ও সাংবাদিক আবুল মোমেন, কবি স্বপন দত্ত, নাট্যজন শান্তনু বিশ্বাস, সঞ্জীব বড়ুয়া প্রমুখ।
বক্তারা বলেন, ১৯৭৪ সালে ১৬ সেপ্টেম্বর সদরুল পাশার হাত ধরে অরিন্দম নাট্য সম্প্রদায়ের জন্ম। ৪৩ শেষ করে ৪৪ এ পা রাখল সংগঠনটি। এ পর্যন্ত অরিন্দম ৩৩টি নাটক মঞ্চে এনেছে।
আসরে বেশ কিছু নাটকের গান পরিবেশন করেন শিল্পীরা। কবি নাটকের ‘চাঁদ দেখে কলঙ্ক হবে বলে কে দেখে না চাঁদ’ ও জলকন্যা নাটকের ‘সাজিলো সাজিলো কন্যা শ্বেত বসনে’ দুতিয়ার চাঁন নাটকের ‘বরই গাছত বইস্যে তোতা বরই খাইবার লাই’ দর্শকদের হৃদয় ছুঁয়ে যায়। পরপর মোট ছয়টি গান পরিবেশন করেন শিল্পীরা। সবশেষে ছিল কবি নাটকের গান ‘জীবন এত ছোট কেনে?’
সংগঠনের সভাপতি আকবর রেজার সমাপনী বক্তব্যের মধ্য দিয়ে শেষ হয় অনুষ্ঠান।
 ‘রবীন দে নতুন প্রজন্মের প্রেরণার উৎস’
মানুষের মুক্তির জন্য গণসংগীত শিল্পী রবীন দে’র লড়াই সংগ্রাম নতুন প্রজন্মের কাছে প্রেরণার উৎস হয়ে থাকবে। গতকাল শুক্রবার বিকেলে রবীন দে স্মরণে অনুষ্ঠিত সভায় বক্তারা এ কথা বলেন। নগরের এনায়েত বাজার মহিলা কলেজ মিলনায়তনে খেলাঘর চট্টগ্রাম মহানগর কমিটি সদ্য প্রয়াত রবীন দে স্মরণে এই সভার আয়োজন করে। 
খেলাঘর চট্টগ্রাম মহানগর কমিটির সভাপতি এ কিউ এম সিরাজুল ইসলামের সভাপতিত্বে ও সাধারণ সম্পাদক রূপক চৌধুরীর সঞ্চালনায় শুরুতে খেলাঘরের সদস্যরা সমবেত কণ্ঠে  ‘আগুনের পরশমণি ছোঁয়াও প্রাণে’ গানটি পরিবেশন করেন। এরপর এক মিনিট নীরবতা পালনের পাশাপাশি শিল্পী রবীন দে’র প্রতিকৃতিতে শ্রদ্ধাঞ্জলি নিবেদন করা হয়।
শোকসভায় বক্তব্য দেন কবি ও সাংবাদিক অরুণ দাশগুপ্ত, অধ্যক্ষ রীতা দত্ত, কবি ও সাংবাদিক স্বপন দত্ত, সাংবাদিক সুভাষ দে, আবৃত্তিকার রনজিত রক্ষিত, সাংবাদিক বালাগাত উল্লাহ, খেলাঘর সংগঠক অমল কান্তি নাথ, অধ্যাপক অশোক সাহা, গণজাগরণ মঞ্চের সমন্বয়ক শরীফ চৌহান প্রমুখ। শোকবার্তা পাঠ করেন শিক্ষাবিদ অজিত আইচ। 
