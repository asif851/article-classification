
নারায়ণগঞ্জ সিটি করপোরেশন নির্বাচনে আওয়ামী লীগের প্রার্থী সেলিনা হায়াৎ আইভী বলেছেন, তিনি নির্বাচিত হলে অসমাপ্ত কাজ শেষ করবেন। বিকেলে জনসংযোগে বেরিয়ে এ কথা বলেন আইভী। আজ সকাল থেকে দুপুর পর্যন্ত বাড়িতেই বিভিন্ন শ্রেণি-পেশার মানুষের সঙ্গে মতবিনিময় করেন আইভী। বিকেলে তিনি ২৫ নম্বর ওয়ার্ডে বন্দরের লক্ষণখোলা এলাকায় গণসংযোগ করেন। এ সময় তাঁর সঙ্গে কেন্দ্রীয় সাংস্কৃতিক সম্পাদক অসীম কুমার উকিলসহ তৃণমূলের নেতা-কর্মীরা উপস্থিত ছিলেন।গণসংযোগের সময় আইভী বলেন, ‘সিটি করপোরেশনের সিদ্ধিরগঞ্জ ও কদমরসুল অঞ্চলে গত ৪০ বছরে যে অবকাঠামোগত উন্নয়নকাজ হয়নি, আমি পাঁচ বছর দায়িত্ব পালনকালে সেই কাজ হয়েছে। কিন্তু আপনারা জানেন, পাঁচ বছরে সব সমস্যা সমাধান কারও পক্ষেই সম্ভব নয়। আমি এই ২৫ নম্বর ওয়ার্ডে ৬০ থেকে ৭০ শতাংশ কাজ শেষ করতে পেরেছি। মূল রাস্তা ও ড্রেনগুলোর কাজ আগে করা হয়েছে, যাতে আউটলেট থাকে।’ আইভী বলেন, ‘আগামী দিনে অন্যান্য সড়ক ও ড্রেন নির্মাণকাজ শেষ করা হবে। গণমাধ্যমকে এড়ানোর জন্য আমি খারাপ রাস্তা বাদ দিয়ে ভালো রাস্তা দিয়ে যেতে পারতাম। কিন্তু আমার ভেতরে সৎসাহস আছে। আমি অসমাপ্ত কাজগুলো পুনরায় নির্বাচিত হলে শেষ করব। আমি সফল না ব্যর্থ তা জনগণ বিচার করবে।’ তিনি ২২ ডিসেম্বর নৌকা প্রতীকে ভোট দিয়ে তাঁকে নির্বাচিত করার জন্য আহ্বান তিনি। আচরণবিধি ও আইনশৃঙ্খলা কঠোরভাবে পর্যবেক্ষণে করবে নির্বাহী ম্যাজিস্ট্রেট: ঢাকা বিভাগীয় কমিশনারগতকাল সোমবার রাতে জেলা প্রশাসক রাব্বি মিয়ার সভাপতিত্বে তাঁর সম্মেলনকক্ষে আইনশৃঙ্খলা রক্ষাকারী বাহিনীর সঙ্গে মতবিনিময় করেছেন ঢাকা বিভাগীয় কমিশনার হেলালুদ্দিন। মতবিনিময় শেষে তিনি বলেন, নির্বাচনী আচরণবিধি ও আইনশৃঙ্খলা পর্যবেক্ষণে ২৭টি ওয়ার্ডে নির্বাহী ম্যাজিস্ট্রেট মাঠে থাকবেন। তা কঠোরভাবে পর্যবেক্ষণ করা হবে।
