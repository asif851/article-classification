
রংপুর শহরের কলেজ রোডে শান্তিবাগ এলাকায় এক ব্যাংক কর্মকর্তার স্ত্রীকে গলা কেটে হত্যা করা হয়েছে। আজ বৃহস্পতিবার রাত আটটার দিকে পুলিশ ওই নারীর লাশ উদ্ধার করে।
পুলিশ সূত্রে জানা যায়, নগরের বিদ্যুৎ অফিসের পাশে শান্তিবাগ এলাকার বাপ্পি ছাত্রাবাসে এ হত্যাকাণ্ড সংঘটিত হয়। ওই এলাকায় কারমাইকেল কলেজ ও বেগম রোকেয়া বিশ্ববিদ্যালয়ের শিক্ষার্থীরা থাকেন। 
লালমনিরহাট পূবালী ব্যাংকের ব্যবস্থাপক ও ছাত্রাবাসের মালিক এমদাদ করিম মণ্ডলের স্ত্রী পারুল বেগম (৪৮) বাড়িতে একাই থাকতেন। তিনতলা ওই বাড়ির দোতলা ও তৃতীয় তলায় আবাসিক ছাত্রাবাস। নিচতলায় পারুল বেগম স্বামীকে নিয়ে থাকতেন। চাকরির কারণে স্বামী লালমনিরহাটে অবস্থান করছিলেন। 
আজ রাত আটটার দিকে ছাত্রাবাসের কয়েকজন শিক্ষার্থী নিচতলায় পারুল বেগমকে ডাকতে যান। কিন্তু অনেকক্ষণ ডাকাডাকির পরও তাঁর কোনো সাড়াশব্দ না পেয়ে ঘরের দরজা ভেঙে ভিতরে ঢুকে দেখতে পান পারুল বেগম মেঝেতে পড়ে আছেন। তাঁর গলা কাটা এবং শরীরের বিভিন্ন অংশে আঘাতের চিহ্ন রয়েছে। ঘরের মেঝেতে জিনিসপত্র ছড়ানো ছিটানো অবস্থায় ছিল। পরে তারা বিষয়টি পুলিশকে জানালে পুলিশ গিয়ে লাশ উদ্ধার করে।
পুলিশের ধারণা, দিনের কোনো একসময় তাঁকে হত্যা করা হয়েছে।
রংপুর কোতোয়ালি থানার পরিদর্শক (তদন্ত) মিজানুর রহমান জানান, কী কারণে তাঁকে হত্যা করা হয়েছে, তার কারণ এখনো জানা যায়নি। তবে বিষয়টি খতিয়ে দেখা হচ্ছে। 
