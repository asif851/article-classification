
আদালত প্রাঙ্গণ থেকে ভাস্কর্য অপসারণ করা না–করা সুপ্রিম কোর্টের এখতিয়ার বলে মনে করছে আওয়ামী লীগ। দলটির পক্ষ থেকে করা এক সংবাদ সম্মেলনে বলা হয়, সুপ্রিম কোর্ট সম্পূর্ণ স্বাধীন ও সাংবিধানিক প্রতিষ্ঠান। ভাস্কর্যটি স্থাপিত হয়েছে তাঁদের সিদ্ধান্তে। তাই অপসারণ করা না–করা সম্পূর্ণভাবেই সুপ্রিম কোর্টের সিদ্ধান্ত।শনিবার বিকেলে আওয়ামী লীগ সভাপতির ধানমন্ডি কার্যালয়ে দলের পক্ষ থেকে করা এক সংবাদ সম্মেলনে এসব কথা বলেন দলটির প্রচার সম্পাদক হাছান মাহমুদ। আওয়ামী লীগের অন্যতম এই মুখপাত্র বলেন, পৃথিবীর অনেক মুসলিম দেশেই এ ধরনের ভাস্কর্য আছে। সুপ্রিম কোর্টের পাশে যেহেতু জাতীয় ঈদগাহ, তাই ঈদগাহে নামাজ পড়ার সময় যাতে ভাস্কর্যটি দেখা না যায় এবং এ কারণে যাতে কারও ধর্মীয় অনুভূতিতে আঘাত না লাগে, সে জন্য মাননীয় প্রধানমন্ত্রী তাঁর মতামত যথাযথ কর্তৃপক্ষকে জানিয়েছেন। ভাস্কর্যটি অপসারণ হবে কি হবে না, সে সিদ্ধান্ত সুপ্রিম কোর্টের, সরকার কিংবা আওয়ামী লীগের নয়।
সংবাদ সম্মেলনে হাছান মাহমুদ সবার অংশগ্রহণে কোনো অঘটন ছাড়াই বাংলা নববর্ষ উদ্‌যাপিত হওয়ায় সাধারণ মানুষ ও আইনশৃঙ্খলা রক্ষাকারী বাহিনীকে ধন্যবাদ জানান। তিনি বলেন, সব কূপমণ্ডূকতা ও সাম্প্রদায়িকতাকে পরাজিত করেছে মানুষ। এ দেশে সাম্প্রদায়িক শক্তি ও কোনো জঙ্গি-সন্ত্রাসী গোষ্ঠীর স্থান নেই।
সংবাদ সম্মেলনে উপস্থিত ছিলেন আওয়ামী লীগের কৃষিবিষয়ক সম্পাদক ফরিদুন্নাহার লাইলী, ত্রাণ ও সমাজকল্যাণবিষয়ক সম্পাদক সুজিত রায় নন্দী, সংস্কৃতিবিষয়ক সম্পাদক অসীম কুমার উকিল, সাংগঠনিক সম্পাদক মহিবুল হাসান চৌধুরী, উপদপ্তর সম্পাদক বিপ্লব বড়ুয়া প্রমুখ।
