
বরিশালের উজিরপুর উপজেলার জল্লা ইউনিয়নে বাহেরঘাট গ্রামে গত বৃহস্পতিবার বখাটে যুবকের হামলায় গুরুতর আহত ধামুরা ডিগ্রি কলেজের এইচএসসি পরীক্ষার্থী সুজন হালদার (১৮) ঢাকায় চিকিৎসাধীন অবস্থায় গতকাল শুক্রবার মারা গেছেন।উজিরপুর মডেল থানার ভারপ্রাপ্ত কর্মকর্তা (ওসি) গোলাম সরোয়ার বলেন, এ ঘটনায় গতকাল শুক্রবার নিহত ব্যক্তির বাবা অনিল হালদার বাদী হয়ে বখাটে নয়ন বিশ্বাসকে আসামি করে একটি হত্যা মামলা করেছেন। আসামিকে গ্রেপ্তারের চেষ্টা চলছে।মামলার সংক্ষিপ্ত বিবরণে জানা গেছে, কিছুদিন আগে উজিরপুর উপজেলার জল্লা ইউনিয়নে বাহেরঘাট গ্রামে স্থানীয়ভাবে ক্রিকেট খেলার আয়োজন করা হয়। খেলার বিরোধকে কেন্দ্র করে জল্লা গ্রামের নারায়ণ বিশ্বাসের ছেলে নয়ন বিশ্বাসের (২০) সঙ্গে পার্শ্ববর্তী বাহেরঘাট গ্রামের অনিল হালদারের ছেলে সুজন হালদারের বাগ্বিতণ্ডা ও হাতাহাতি হয়। এর জেরে গত বৃহস্পতিবার দুপুরে সুজন হালদার পারিবারিক কাজে শোলক ইউনিয়নের ধামুরা বন্দরে পৌঁছালে নয়ন বিশ্বাস লাঠিসোঁটা নিয়ে সুজনের ওপর হামলা চালান।সুজন হালদারের চাচা উমেশ হালদার বলেন, গতকাল শুক্রবার বেলা সাড়ে ১১টার দিকে ঢাকা মেডিকেল কলেজ হাসপাতালে চিকিৎসাধীন অবস্থায় সুজন মারা যায়।
