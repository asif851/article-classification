
বাংলাদেশে আরও সন্ত্রাসী হামলা চালানোর হুমকি দিয়ে তিনজন বাংলাদেশি একটি ভিডিও বার্তা ছেড়েছেন বলে দাবি করেছে জঙ্গিগোষ্ঠীর ইন্টারনেটভিত্তিক তৎপরতা নজরদারি করা যুক্তরাষ্ট্রভিত্তিক সাইট ইন্টেলিজেন্স গ্রুপ। 
বাংলাদেশ পুলিশ এ ভিডিওর সত্যতা নিয়ে আনুষ্ঠানিক কিছু না বললেও এটি ‘শেয়ার’ না করতে বলেছে। পুলিশ বলেছে, এটি যে বা যারা ছড়াবে, তাদের বিরুদ্ধে ব্যবস্থা নেওয়া হবে। পুলিশের উচ্চপর্যায়ের একটি সূত্র জানায়, ভিডিওটি তাদের নজরে এসেছে। তবে ওই তিন যুবকের পরিচয় সম্পর্কে এখনো তারা নিশ্চিত হতে পারেনি। গতকাল মঙ্গলবার দিবাগত রাত দেড়টার দিকে সাইট একটি টুইটে কথিত বাংলাদেশি আইএস যোদ্ধার ভিডিও বার্তার কথা জানায়। সাইটের দাবি অনুযায়ী, ওই তিন বাংলাদেশি সিরিয়ার রাকায় জঙ্গি সংগঠন আইএসের যোদ্ধা। টুইটে তাঁদের তিনজনের ছবি দেওয়া হয়েছে। তিনজনের মধ্যে একজনের মুখ কাপড়ে ঢাকা। অন্য দুজনের চেহারা স্পষ্ট দেখা যায়। এদের একজনকে আবু ঈসা আল বাঙালি ও আরেকজনকে আবু খালিদ আল বাঙালি নামে পরিচয় দেওয়া হয়েছে। তৃতীয় জনের নাম উল্লেখ করা হয়নি। ইতিমধ্যে সামাজিক যোগাযোগ মাধ্যমে ভিডিও বার্তাটি ছড়িয়ে পড়েছে। তবে প্রথম আলো কোনো নিরপেক্ষ সূত্র থেকে ওই ভিডিও বার্তার সত্যতা নিশ্চিত করতে পারেনি। ওই ভিডিও বার্তায় দেখা যায়, তিন যুবকই বাংলায় কথা বলছেন। তাঁদের প্রথম জন বাংলা ও ইংরেজি ভাষায় গুলশানে হামলাকারীদের পক্ষ নিয়ে আরও হামলা চালানোর হুমকি দিচ্ছেন। তাঁরা বাংলাদেশ সরকার ও তাঁদের ভাষায় ‘ক্রুসেডারদের’ সতর্ক করে দিয়েছেন। তাঁদের দাবি, গণতন্ত্র একটি ভ্রান্ত মতবাদ। ভিডিওতে দেখা যায়, রাতে একটি ব্যস্ত রাস্তার পাশে দাঁড়িয়ে ভিডিওটি ধারণ করা হয়েছে। তবে ভিডিও দেখে জায়গাটি কোথায় সে সম্পর্কে ধারণা পাওয়া যায় না। ভিডিওটির বিষয়ে জানতে চাইলে পুলিশ সদর দপ্তরের উপমহাপরিদর্শক (গণমাধ্যম) এ কে এম শহিদুর রহমান প্রথম আলোকে বলেন, ‘যেকোনো জঙ্গি তৎপরতার সমর্থনে যেকোনো ধরনের কনটেন্ট আপলোড, শেয়ার করা এমনকি তাতে লাইক দেওয়া এবং তার সমর্থনে কমেন্ট করাও আইসিটি অ্যাক্ট অনুযায়ী অপরাধ। যারা এগুলো করবে, তাদের বিরুদ্ধে ব্যবস্থা নেওয়া হবে।’
