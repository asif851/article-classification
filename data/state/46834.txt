
১/১১-র ঘটনা তদন্তে কমিশন গঠনের দাবি জানিয়েছেন স্বাস্থ্যমন্ত্রী মোহাম্মদ নাসিম। তিনি বলেছেন, ওই সময় যা ঘটেছে তার কমিশনের মাধ্যমে খুঁজে বের না করলে এ ধরনের ঘটনার আবারও পুনরাবৃত্তি হবে।আজ মঙ্গলবার দুপুরে রাজধানীর প্যান প্যাসিফিক সোনারগাঁও হোটেলে সাউথ এশিয়ান নিউরোসার্জিকাল কংগ্রেস ও অষ্টম আন্তর্জাতিক বৈজ্ঞানিক সম্মেলনে স্বাস্থ্যমন্ত্রী এসব কথা বলেন।নাসিম বলেন, ‘আমি এখানে আসার সময় গাড়িতে বসে পত্রিকায় দেখলাম, আমাদের প্রধানমন্ত্রী শেখ হাসিনা অত্যন্ত সত্য ও স্পষ্ট কথা বলেছেন। যারা সে সময় ভিলেন ছিল তাদের অনেকে এখন হিরো হয়ে যাচ্ছে।’ডেইলি স্টার পত্রিকার সম্পাদক মাহফুজ আনামকে পদত্যাগ করার কথা জানিয়ে আওয়ামী লীগে সভাপতি মন্ডলীর এই সদস্য বলেন, একজন মাহফুজ আনাম বললেন ভুল করেছেন। এই ভুলের জন্য ভুল স্বীকার করলে হবে না, পদত্যাগ করা উচিত ছিল।নাসিম বলেন, ‘১/১১র সময় শেখ হাসিনা ও খালেদা জিয়াকে চক্রান্ত করে রাজনীতি থেকে সরানোর চক্রান্ত করা হয়েছিল। কিছু অশুভ শক্তি ক্ষমতা দখল করতে চেয়েছিল। কিন্তু শেখ হাসিনা দক্ষতার সঙ্গে যোগ্যতার সঙ্গে গণতন্ত্র ফিরিয়ে এনেছেন বাংলাদেশে।’
১/১১’র ঘটনার তদন্তের জন্য কমিশন গঠনের তাগিদ দিয়ে নাসিম বলেন, অতীত কে ভুলে যাওয়া সম্ভব নয়। অতীত থেকে যদি আমরা শিক্ষা গ্রহণ না করি তাহলে আমরা এগিয়ে যেতে পারব না। আজকে অতীতের অন্ধকার থেকে বেরিয়ে আসতে হলে ওয়ান ইলেভেনের যা যা ঘটেছে যে যা করেছে তা বের করার জন্য কমিশন হওয়া উচিত। তাহলে ভবিষ্যতে এ ধরনের ঘটনার পুনরাবৃত্তি হবে না।
