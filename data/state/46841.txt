
ভাষার মাসে আমরা শুনব জেলায় জেলায় ভাষা আন্দোলনের উত্তাল দিনের ঘটনাসাতচল্লিশে (১৯৪৭) সাম্প্রদায়িক দাঙ্গার রক্তপাতে বিষাক্ত দেশ বিভাগের এক অবাঞ্ছিত ফল বাস্তুত্যাগের ট্র্যাজেডি। এবং তা হিন্দু-মুসলমান উভয় সম্প্রদায়ের জন্যই সত্য। যেমন বাংলায়, তেমনি পাঞ্জাবে। যাওয়া-আসার এ করুণ আলেখ্য সাহিত্যেও স্থান পেয়েছে, সংবাদপত্রে তো বটেই।মুসলিম লীগের ভিত্তিহীন দ্বিজাতিতত্ত্বের ব্যাপক প্রভাবে বাঙালি মুসলমান সাময়িকভাবে ভেসে গিয়েছিল এবং ধর্মীয় ঐক্যকে জাতীয় ঐক্যের চেয়ে গুরুত্বপূর্ণ বিবেচনা করে এক অবৈজ্ঞানিক বিভ্রান্তিকে সত্য বলে মেনে নেয়। ফলে পূর্ববঙ্গ থেকে পশ্চিমবঙ্গমুখী উদ্বাস্তুযাত্রা যথাযথ অভ্যর্থনা ও গ্রহণযোগ্যতা না পেলেও ঢাকাসহ পূর্ববঙ্গের বিভিন্ন শহরে আগত অবাঙালি উদ্বাস্তুদের (বিহারি নামে পরিচিত) বাঙালি মুসলমান ‘ভাই’ বলে আত্মীয়জ্ঞানে কাছে টেনে নেয়। ধর্মভাই বলে কথা।প্রান্তিক সীমান্ত শহর যশোর, খুলনা ছাড়াও উত্তরবঙ্গের একাধিক মহকুমা বা থানা শহরে দাঙ্গাবিধ্বস্ত বিহার অঞ্চল থেকে আগত মুসলমান উদ্বাস্তু (ওদের ভাষায় মোহাজের) পূর্ববঙ্গে তাদের আবাস স্থায়ী করে নেয়। কেন্দ্রীয় সরকারের দিক থেকে মোহাজেরদের পুনর্বাসনে ছিল বিশেষ আয়োজন, উষ্ণ আন্তরিকতা। রাজধানী ঢাকা শহরসংলগ্ন মোহাম্মদপুর, মিরপুরে বিশাল কলোনি তার প্রমাণ। কিন্তু বিহারি বা উত্তর ভারতীয় মোহাজেরগণ বাঙালি-আন্তরিকতার প্রতিদান দিতে পারেনি। তারা নিজেদের বাঙালিদের থেকে পৃথক ভেবেছে ভাষা-সংস্কৃতি ও জাতীয়তার বিবেচনায়। এর বিষময় ফল বিদ্বেষ ও রক্তস্রোতে প্রকাশ পেয়েছে।
অবাঙালি-প্রধান আমলাতন্ত্র ও কেন্দ্রীয় মুসলিম লীগ রাজনীতিকদের নীতিগত ও সহমর্মিতার কারণে বিভেদ-বিভাজন স্থায়ী চরিত্র অর্জন করে। প্রশাসনিক সমর্থনপুষ্ট মোহাজেরদের মনে একধরনের উচ্চম্মন্যতা বড় হয়ে ওঠে, তেমনি প্রাধান্য পায় বাংলা ভাষা ও সংস্কৃতির প্রতি বিরূপতা। মোহাজেরদের বড়সড় অংশ ছিল শ্রমজীবী ও কারিগর শ্রেণির মানুষ। এ-জাতীয় মানসিকতার ব্যতিক্রম আঙুলে গোনা জনকয় ব্যক্তি। মোহাজেরদের স্বাতন্ত্র্যবাদী মানসিকতার কুপ্রভাব পড়ে রাজনীতিতে, যা প্রকটভাবে প্রকাশ পায় একাত্তরে এবং বিভাগোত্তরকালে সংঘটিত সাম্প্রদায়িক দাঙ্গায়।
 
দুই.
পূর্ববঙ্গের আমলাতন্ত্রে ছিল অবাঙালিদের প্রাধান্য, তেমনি নিম্নস্তরের পেশায় ও কর্মে মোহাজেরদের সংখ্যাগরিষ্ঠতা। উদাহরণ রেলওয়ে ও কারিগরি পেশা। সৈয়দপুরে অন্যতম প্রধান রেলওয়ে ওয়ার্কশপ প্রতিষ্ঠিত হওয়ায় এবং বিশেষ কিছু কারণে ছোট শহর সৈয়দপুরে ছিল মোহাজেরদের প্রাধান্য। যেমন অংশত ঈশ্বরদীতে। আবার সংখ্যায় কম হওয়া সত্ত্বেও তাদের উচ্চম্মন্যতা, বাঙালি হীনম্মন্যতাও অনুরূপ কারণে সমাজে প্রায়ই অবাঙালি প্রাধান্য লক্ষ করা গেছে। যেমন: যশোর, ঝিনাইদহ, খুলনা, নীলফামারী ইত্যাদি শহরে।
রংপুর জেলার অন্তর্গত নীলফামারী মহকুমার একটি থানা শহর সৈয়দপুর। স্বভাবতই সৈয়দপুরে ১৯৪৮ সালের মার্চের ভাষা আন্দোলন জোরকদমে চলেনি, বলা যায় চলতে পারেনি। এমনকি ১৯৫২ সালের ফেব্রুয়ারিতে যখন দেশময় ভাষা আন্দোলনের জোয়ার বয়ে গেছে, তখনো দুটো কারণে সৈয়দপুর আন্দোলন সংঘটিত করার ক্ষেত্রে সমান্তরাল মাত্রায় সহযোগী হতে পারেনি।
এ বিষয়ে সৈয়দপুর থেকে সাংবাদিক সাকিব হোসেন বাদল তাঁর প্রতিবেদনে লিখেছেন, সৈয়দপুরে ভাষা আন্দোলনের প্রধান শত্রু অবাঙালি জনগোষ্ঠী। তাঁর ভাষায়, ‘৪৮-এর জিন্নাহর ভাষণের পর থেকে এরা আসল চেহারা দেখাতে শুরু করে। সৈয়দপুরের একমাত্র হাইস্কুলে তারা জোর করে শুরু করায় উর্দু লেখাপড়া। ফলে বাধ্য হয়েই একই স্কুলে চলত দুই শিফট। প্রথম শিফটে লেখাপড়া করত অবাঙালি, দ্বিতীয় শিফটে পড়ত বাঙালি ছাত্ররা। পরে অবাঙালি ছাত্রদের জন্য তৈরি হয় আলাদা একটি শিক্ষাপ্রতিষ্ঠান, যার নাম হয় ‘কায়েদে আজম স্কুল’।
তিন.
 ‘উদুর্ই হবে পাকিস্তানের একমাত্র রাষ্ট্রভাষা’-১৯৪৮ মার্চে ঢাকায় মোহাম্মদ আলী জিন্নাহর এমনধারা ভাষণের প্রতিক্রিয়ায় ‘সৈয়দপুরে প্রথম ছাত্রসভা অনুষ্ঠিত হয় হাইস্কুলের ঐতিহাসিক কাঁঠালতলায়। সভা পরিচালনা করেন ছাত্রনেতা মুজিবুর রহমান। সভায় বক্তব্য দেন ছাত্রনেতা মোতালেব, আবদুল বাসেত, মীর সুরত আলী, নজরুল ইসলাম চৌধুরী ও অন্যরা।’
 ছাত্ররা ভাষার দাবিকে কেন্দ্র করে সংগঠিত হতে থাকেন। তাঁরা আশপাশ এলাকায় রাষ্ট্রভাষা বাংলা-বিষয়ক সচেতনতা তৈরির জন্য জনসাধারণের সঙ্গে যোগাযোগ ও বৈঠক শুরু করেন। এ কাজের নেতা-কর্মীদের মধ্যে একটি বিশেষ নাম নজরুল ইসলাম চৌধুরী।
তাঁর স্মৃতিচারণে দেখা যায় ছাত্রদের মিছিলে পুলিশের হামলার ঘটনা। সেই সঙ্গে বেশ কয়েকজন ছাত্রকে গ্রেপ্তার। প্রকৃতপক্ষে আন্দোলন সুষ্ঠুভাবে করতে না পারার প্রথম কারণ সংঘবদ্ধভাবে বিহারিদের বিরোধিতা, দ্বিতীয় জবরদস্ত পুলিশি হামলা। অনেকটা নিজ দেশে পরবাসীর অবস্থা বাঙালিদের। তারপরও আন্দোলনের বিরোধিতায় অবাঙালিদের পুলিশের সঙ্গে সহযোগিতা। এ অবস্থার চরম রূপ দেখে গেছে একাত্তরের ঢাকাসহ গোটা পূর্ববঙ্গে।
একাধিক বাধা-বিপত্তির কারণে একুশের তৎপরতা গড়াতে গড়াতে সুষ্ঠুরূপ ধারণ করে মার্চের শুরুতে। বিরাট প্রতিবাদী মিছিল শহরপরিক্রমা শেষ করে। স্লোগান ওঠে: ‘রাষ্ট্র ভাষা বাংলা চাই’। গ্রেপ্তারি পরোয়ানা জারি হয় নুরুল ইসলামসহ একাধিক ছাত্রনেতার বিরুদ্ধে। আত্মগোপনে যেতে হয় এসব ছাত্রনেতাকে।
অবস্থা থিতিয়ে এলে ছাত্ররা সৈয়দপুর হাইস্কুল মাঠে ছোট একটি এক স্তম্ভের শহীদ মিনার তৈরি করে। এখানে ফুল ও ফুলমালা রেখে শহীদদের প্রতি শ্রদ্ধা নিবেদন করা হয়। অবাঙালি ছাত্রদের হামলার সম্মুখীন হয় ছোট এ শহীদ মিনার। এমন সীমাবদ্ধতায় শেষ হয় সৈয়দপুরে ভাষা আন্দোলন।
আগামীকাল: ঈশ্বরদী
 
