
জায়গায় জায়গায় খানাখন্দ। ইট-সুরকি-পাথর উঠে গেছে। ঝাঁকুনি খেয়ে চলছে যান। একটু অসাবধান হলেই উল্টে যায় রিকশা।সিলেট নগরের বেশ কিছু গুরুত্বপূর্ণ রাস্তার এই হাল। ছয় মাস থেকে এক বছর ধরে রাস্তাগুলোর এমন বেহাল অবস্থা চললেও সেগুলো সংস্কারের কোনো উদ্যোগ নেই। তাই সীমাহীন দুর্ভোগ নিয়ে পথ চলছেন নগরবাসী।সম্প্রতি সরেজমিনে দেখা গেছে, নগরের অন্তত ১৬টি রাস্তা বেশি ভাঙাচোরা। এর মধ্যে নাইওরপুল, নবাব রোড, কদমতলী, ভাতালিয়া, বারুতখানা, টিবিগেট, বালুচর, কাজীরবাজার ও ধোপাদিঘিরপাড় এলাকার রাস্তাগুলো বেশি নাজুক। ভাঙাচোরা এসব রাস্তায় দিন-রাত সমানে ধুলা ওড়ায় আশপাশের বাসিন্দারা অতিষ্ঠ। রেহাই নেই পথচারী ও গাড়ির যাত্রীদেরও। আবার বৃষ্টি হলে তাঁদের দুর্ভোগ বেড়ে যায় আরও। কাদাপানিতে একাকার হয়ে যায় রাস্তাগুলো।সেনপাড়ার রিকশাচালক খায়রুল ইসলাম বলেন, গুরুত্বপূর্ণ এলাকার রাস্তাগুলোই খানাখন্দে ভরা। ফলে সব সময় ঝুঁকি নিয়ে রিকশা চালাতে হয়। রায়নগরের বাসিন্দা সীমা রায় বলেন, ‘প্রতিদিন মেয়েকে বিদ্যালয়ে পৌঁছে দিতে হয়। কিন্তু নাইওরপুল এলাকায় এলেই ভয় লাগে। মনে হয়, এই বুঝি রিকশা উল্টে পড়ল!’জানতে চাইলে সিলেট সিটি করপোরেশনের প্রধান নির্বাহী কর্মকর্তা এনামুল হাবীব বলেন, নবাব রোড, ভাতালিয়াসহ বেশ কিছু এলাকার রাস্তায় সংস্কারের কাজ চলছে। বৃষ্টির মৌসুম শেষ হলে অপর রাস্তাগুলো সংস্কারের উদ্যোগ নেওয়া হবে। নাইওরপুল, ধোপাদিঘিরপাড়সহ ভাঙাচোরা বেশ কয়েকটি রাস্তা সওজ অধিদপ্তরের আওতাধীন। ফলে সেগুলো সংস্কারের দায়িত্বও তাদের।
