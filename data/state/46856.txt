
নির্বাহী ম্যাজিস্ট্রেট দিয়ে ভ্রাম্যমাণ আদালত পরিচালনা অবৈধ ঘোষণা করে দেওয়া হাইকোর্টের রায়ে স্থগিতাদেশের মেয়াদ বেড়েছে।
রাষ্ট্রপক্ষের করা এক আবেদনের পরিপ্রেক্ষিতে প্রধান বিচারপতি সুরেন্দ্র কুমার সিনহার নেতৃত্বাধীন সাত বিচারপতির আপিল বিভাগ আগামী ২ জুলাই পর্যন্ত স্থগিতাদেশের মেয়াদ বাড়ান। বিষয়টি শুনানির জন্য ওই দিন ধার্য করা হয়েছে।
আইনজীবীরা বলেছেন, এর ফলে এই সময়ে ভ্রাম্যমাণ আদালতের কার্যক্রম পরিচালনা করা যাবে।
আদালতে রাষ্ট্রপক্ষে শুনানি করেন অ্যাটর্নি জেনারেল মাহবুবে আলম।
রিট আবেদনকারীর পক্ষে শুনানি করেন আইনজীবী হাসান এম এস আজিম।
১১ মে নির্বাহী ম্যাজিস্ট্রেট দিয়ে ভ্রাম্যমাণ আদালত পরিচালনার বিধান অসাংবিধানিক ঘোষণা করে উচ্চ আদালত। ১৪ মে রায় স্থগিত করে আপিল বিভাগের নিয়মিত বেঞ্চে শুনানির জন্য পাঠানো হয়।
ভবন নির্মাণ আইনের কয়েকটি ধারা লঙ্ঘনের অভিযোগে ২০১১ ও ২০১২ সালে কয়েকটি রিট করা হয়। এসব রিটে নির্বাহী ম্যাজিস্ট্রেটদের দিয়ে ভ্রাম্যমাণ আদালত পরিচালনা ও বিচার করার বৈধতা নিয়ে প্রশ্ন তোলা হয়।
এ ছাড়া ৬ (১), ৬ (২), ৬ (৪), ৭, ৮ (১), ৯, ১০ ধারায় ভ্রাম্যমাণ আদালত পরিচালনা পদ্ধতি, ১১ ধারায় জেলা ম্যাজিস্ট্রেটকে দেওয়া ক্ষমতা, ১৩ ধারায় আপিল ও ১৫ ধারায় তফশিল সংশোধনে সরকারকে দেওয়া ক্ষমতার কথা বলা হয়।
 
