
জাতীয় পার্টির চেয়ারম্যান হুসেইন মুহম্মদ এরশাদ দাবি করেছেন, তাঁর আত্মহত্যার হুমকির বিষয়য়টি যেভাবে গণমাধ্যমে এসেছে, তিনি সেভাবে বলেননি। আজ শুক্রবার বেলা ১১টার দিকে বারিধারায় নিজ সাবভবন প্রেসিডেন্ট পার্কের নিচে এসে সাংবাদিকদের কাছে এরশাদ এমনটাই দাবি করেন।সাবেক এই প্রেসিডেন্ট বলেন, ‘আত্মহত্যার বিষয়টি যেভাবে গণমাধ্যমে এসেছে, সেভাবে বলিনি। র‌্যাব ও পুলিশের ব্যাপক উপস্থিতির কারণে আমি আশঙ্কা করছিলাম, আমার কাছ থেকে জোরপূর্বক কোনো বিবৃতি নেওয়া হতে পারে।’এ সময় জাতীয় পার্টির সিদ্ধান্তের পরিবর্তন হবে না বলে মন্তব্য করেন এরশাদ।গত মঙ্গলবার নির্বাচন বর্জনের ঘোষণা দিয়ে ২৬ ঘণ্টার আত্মগোপনে যান এরশাদ। পর দিন বুধবার বিকেলে নিজ বাসায় ফিরে ভারতের পররাষ্ট্রসচিব সুজাতা সিংয়ের সঙ্গে বৈঠক করেন। এরপর এক ব্রিফিং করে সরকার ছাড়ার ঘোষণা, বৃহস্পতিবারের মধ্যে দলের মন্ত্রী-উপদেষ্টাদের পদত্যাগের নির্দেশ, বাড়ির সামনে র‌্যাব-পুলিশের আগমন, রাত সাড়ে সাতটায় স্ত্রী স্বাস্থ্য ও পরিবারকল্যাণমন্ত্রী রওশন এরশাদের গৃহপ্রবেশ-বোঝাপড়া এবং সর্বশেষ রাত সাড়ে ১১টায় ‘গ্রেপ্তারের চেষ্টা করলে আত্মহত্যার হুমকি’ দিয়ে ঘুমাতে যান এরশাদ।গত বুধবার এরশাদ তাঁর বাসার নিচতলায় এসে সাংবাদিকদের বলেছিলেন, চারটা পিস্তল ‘লোড’ করে রেখেছেন। তাঁকে গ্রেপ্তারের চেষ্টা করলে আত্মহত্যা করবেন। তিনি বলেন, ‘র‌্যাব-পুলিশ আমার গায়ে হাত দেওয়ার আগে আমি মরে যাব। সরকারকে বলে দিয়েছি, কোনো চালাকি করলে চারটা পিস্তল আছে, আমার কাছে যাওয়ার আগেই এগুলো দিয়ে আমি সুইসাইড করব। দিস ইজ মাই প্রমিজ।’
