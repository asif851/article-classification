
একাত্তরের ভয়ংকর খুনে বাহিনী আলবদরের নেতা ও জামায়াতে ইসলামীর আমির মতিউর রহমান নিজামীর দাফন সম্পন্ন হয়েছে।আজ বুধবার সকালে পাবনার সাঁথিয়া উপজেলার ধোপাদহ ইউনিয়নের মনমথপুর গ্রামে নিজামীকে দাফন করা হয়। এখানেই তাঁর জন্ম।একাত্তরের মানবতাবিরোধী অপরাধের দায়ে গতকাল মঙ্গলবার রাতে ঢাকা কেন্দ্রীয় কারাগারে নিজামীর ফাঁসি কার্যকর করা হয়। এরপর আইনশৃঙ্খলা রক্ষাকারী বাহিনীর পাহারায় তাঁর লাশবাহী অ্যাম্বুলেন্স সাঁথিয়ার উদ্দেশে রওনা দেয়।স্থানীয় প্রশাসন, এলাকাবাসী ও প্রত্যক্ষদর্শী ব্যক্তিরা জানান, নিজামীর দাফনকে কেন্দ্র করে আগে থেকেই এলাকায় কড়া নিরাপত্তাব্যবস্থা নেওয়া হয়।সকাল সোয়া ছয়টার দিকে নিজামীর মরদেহ সাঁথিয়ায় পৌঁছায়। তাঁর মরদেহ পৈতৃক বাড়ির পাশের মনমথপুর কবরস্থানে নেওয়া হয়। সেখানে নিজামীর ছেলে মো. নাজিব মোমিন ও উপজেলা নির্বাহী কর্মকর্তা (ইউএনও) শফিকুল ইসলাম মরদেহ গ্রহণ করেন। জানাজা শেষে সকাল সোয়া সাতটার দিকে নিজামীর দাফন সম্পন্ন হয়।
পাবনার অতিরিক্ত পুলিশ সুপার সিদ্দিকুর রহমান বলেন, কড়া নিরাপত্তাব্যবস্থার মধ্য দিয়ে নিজামীর দাফন–প্রক্রিয়া শেষ হয়েছে। আইনশৃঙ্খলা রক্ষায় এলাকায় পুলিশি নজরদারি অব্যাহত থাকবে।
২০১৪ সালের ২৯ অক্টোবর আন্তর্জাতিক অপরাধ ট্রাইব্যুনাল নিজামীর বিরুদ্ধে মামলায় ফাঁসির রায় দেন। ওই রায়ের বিরুদ্ধে আপিল করেন নিজামী।
চলতি বছরের ৬ জানুয়ারি আপিল বিভাগেও নিজামীর ফাঁসির রায় বহাল থাকে। এরপর ফাঁসির রায় পুনর্বিবেচনা চেয়ে আবেদন করেন নিজামী। ৫ মে প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের চার সদস্যের বেঞ্চ নিজামীর আবেদন খারিজ করে দেন। এরপর থেকেই তাঁর ফাঁসি কার্যকরের ক্ষণগণনা শুরু হয়।
আরও পড়ুন:নিজামীর ফাঁসি কার্যকর
