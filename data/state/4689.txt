
ঢাকা উত্তর সিটি করপোরেশনের (ডিএনসিসি) মেয়র পদ ১ ডিসেম্বর থেকে শূন্য ঘোষণা করেছে সরকার। আজ সোমবার স্থানীয় সরকার বিভাগ থেকে এ–সংক্রান্ত একটি প্রজ্ঞাপন জারি করা হয়েছে।
আনিসুল হকের মৃত্যুর কারণে ডিএনসিসির মেয়র পদটি শূন্য হয়। স্থানীয় সরকার (সিটি করপোরেশন) আইন অনুযায়ী পদ শূন্য হওয়ার ৯০ দিনের মধ্যে নির্বাচন হওয়ার বাধ্যবাধকতা রয়েছে।
স্থানীয় সরকার (সিটি করপোরেশন) আইন ২০০৯–এর ১৬ ধারায় বলা হয়েছে, মেয়র বা কাউন্সিলের মেয়াদ শেষ হওয়ার ১৮০ দিনের আগে যদি কোনো পদ শূন্য হয়, তবে ৯০ দিনের মধ্যে সেখানে উপনির্বাচন হবে। উপনির্বাচনের বিজয়ী বাকি মেয়াদে মেয়র বা কাউন্সিলর হিসেবে দায়িত্ব পালন করবেন।
গতকাল রোববার নির্বাচন কমিশন সচিবালয়ের ভারপ্রাপ্ত সচিব হেলালুদ্দীন আহমেদ আগারগাঁওয়ে কমিশন কার্যালয়ে কয়েকজন সাংবাদিকের সঙ্গে আলাপকালে বলেন, মেয়র পদ শূন্য ঘোষণা করে গেজেট প্রকাশের ৯০ দিনের মধ্যে ডিএনসিসির নির্বাচন হবে। স্থানীয় সরকার মন্ত্রণালয় গেজেট প্রকাশের পর কমিশন নির্বাচনী কাজ শুরু করবে।
২০১৫ সালের ২৮ এপ্রিল ডিএনসিসি নির্বাচন হয়। এতে আওয়ামী লীগের প্রার্থী আনিসুল হক বিজয়ী হন। এর মাত্র আড়াই বছরের মাথায় গত ৩০ নভেম্বর আনিসুল হক লন্ডনের একটি হাসপাতালে মারা যান। গত শনিবার বনানী কবরস্থানে চিরনিদ্রায় শায়িত হন তিনি।
