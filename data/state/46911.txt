
রাজধানী ঢাকার গুলশানে তাবেলা সিজার নামের এক ইতালীয় নাগরিক হত্যা মামলায় আজ সোমবার আদালতে দুজন সাক্ষী স্বীকারোক্তিমূলক জবানবন্দি দিয়েছেন। ওই দুজন হলেন তিশা ও আবুল কালাম। আজ ঢাকার মহানগর হাকিম আসাদুজ্জামান নূর এই দুই সাক্ষীর জবানবন্দি রেকর্ড করেন।আদালত সূত্র জানিয়েছে, তিশার বাসায় মামলার অন্যতম আসামি ভাগনে রাসেলের যাতায়াত ছিল। আবুল কালাম ভবঘুরে লোক। এই দুই সাক্ষী মামলা সম্পর্কে গুরুত্বপূর্ণ তথ্য আদালতকে জানিয়েছেন।গত ২৮ সেপ্টেম্বর সন্ধ্যায় গুলশান ২-এর ৯০ নম্বর সড়কের গভর্নর হাউসের সীমানাপ্রাচীরের বাইরের ফুটপাতে সিজারকে (৫১) গুলি করে হত্যা করা হয়। সিজার নেদারল্যান্ডসভিত্তিক আইসিসিও কো-অপারেশন নামের একটি বেসরকারি প্রতিষ্ঠানের প্রুফ (প্রফিটেবল অপরচুনিটিজ ফর ফুড সিকিউরিটি) কর্মসূচির প্রকল্প ব্যবস্থাপক ছিলেন।সিজার তাবেলা হত্যা মামলায় ঢাকা মহানগর বিএনপির যুগ্ম আহ্বায়ক ও সাবেক ওয়ার্ড কমিশনার এম এ কাইয়ুমের ছোট ভাই এম এ মতিনসহ পাঁচজনকে গ্রেপ্তার করেছে পুলিশ। এঁদের মধ্যে চারজন তামজিদ আহম্মেদ রুবেল, মিনহাজুল আরেফিন রাসেল, শাখাওয়াত হোসেন ওরফে শরিফ ও সর্বশেষ রাসেল চৌধুরী আদালতে স্বীকারোক্তিমূলক জবানবন্দি দিয়েছেন। তাঁরা বর্তমানে কারাগারে আছেন। ২৫ অক্টোবর এই চারজনকে গ্রেপ্তার করে ডিবি।
