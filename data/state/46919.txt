
দলের ভেতর ‘কাউয়া’ আছে বলে দলে বিভেদ সৃষ্টি না করার অনুরোধ করেছেন যুবলীগের চেয়ারম্যান ওমর ফারুক চৌধুরী। শনিবার বেলা সাড়ে ১১টার দিকে সীতাকুণ্ডের ভাটিয়ারি বাজারে আয়োজিত পথসভায় তিনি এ কথা বলেন।
যুবলীগের চেয়ারম্যান বলেন, ‘কাউয়া হচ্ছে পরোপকারী। তাদের মধ্যে ভ্রাতৃত্ববোধ আছে। কাউয়া ঢুকছে বলে বিভাজন করবেন না। ঘরের ভেতর ঘর করছে, মশারির ভেতর মশারি টানানো হয়েছে, এটাকে ঠিক করেন। দলের ভেতর দ্বিমত আছে, মতভেদ আছে, এটা ঠিক করেন। কাকে কখন লাগবে, এটা নেত্রী ঠিক করবেন, হাইকমান্ড ঠিক করবে।’
আওয়ামী লীগের সাধারণ সম্পাদক ও সেতুমন্ত্রী ওবায়দুল কাদের সম্প্রতি বলেন, দলে ‘কাউয়া’ (কাক) ঢুকেছে। গত ২২ মার্চ সিলেটে আওয়ামী লীগের প্রতিনিধি সভায় কাউয়া কারা—তার একটি ব্যাখ্যাও দিয়েছিলেন ওবায়দুল কাদের। ওই প্রতিনিধি সভায় কাদের বলেন, ‘প্রচার লীগ, তরুণ লীগ, কর্মজীবী লীগ, ডিজিটাল লীগ, হাইব্রিড লীগ আছে। কথা হাছা, সংগঠনে কাউয়া ঢুকছে। জায়গায় জায়গায় কাউয়া আছে। পেশাহীন পেশিজীবী দরকার নেই।’
২৫ মার্চ বিকেলে রাজধানীর লালবাগের আজাদ মাঠে গণহত্যা দিবস উপলক্ষে ঢাকা মহানগর দক্ষিণ আওয়ামী লীগ আয়োজিত সমাবেশে ওবায়দুল কাদের ‘কাউয়া’ প্রসঙ্গ তোলেন। তিনি বলেন, ‘সব খাঁটি মানুষ, খাঁটি কর্মী! ভেতরে-ভেতরে কাউয়া (কাক) আছে? কাউয়া, কাউয়া। একাত্তরেও ছিল কাউয়া। কাউয়ারা এখনো আছে। ক্ষমতার সঙ্গে কাউয়া ঢুকে যায়। আর কিছু নেতা দল ভারী করার জন্য কাউয়াদের লিস্টের মধ্যে নাম ঢুকিয়ে দেয়।’
সীতাকুণ্ডে আজ পথসভায় ওমর ফারুক চৌধুরী বলেন, শেখ হাসিনাকে নিয়ে বিশ্বের বিভিন্ন দেশের বিশ্ববিদ্যালয়ে গবেষণা হচ্ছে। জনগণের ভোটের অধিকার, ভাতের অধিকারসহ মৌলিক অধিকার রক্ষায় বিশ্বে রোল মডেল শেখ হাসিনা। তিনি বলেন, ২০০১ সালে বিএনপি-জামায়াত ক্ষমতায় আসার পর যে অত্যাচার করেছিল। আওয়ামী লীগ, যুবলীগ, স্বেচ্ছাসেবক লীগ, মহিলা লীগ, যুব মহিলা লীগ ও ছাত্রলীগের নেতা-কর্মীরা গ্রামছাড়া হয়েছিলেন। আওয়ামী লীগ অফিসের সামনে কর্মীদের জন্য আশ্রয়কেন্দ্র খুলতে হয়েছিল। যদি আবার আসে, তাহলে কী হবে ভাবা যায় না।
এর আগে মোটরসাইকেল শোভাযাত্রা করে চট্টগ্রাম নগরের সিটি গেট থেকে যুবলীগের চেয়ারম্যানকে বরণ করেন উপজেলা যুবলীগের নেতা-কর্মীরা। ভাটিয়ারিতে পথসভা শেষে সন্দ্বীপের উদ্দেশে রওনা হন তিনি।
সীতাকুণ্ড উপজেলা যুবলীগের সভাপতি মো. শাহাজাহানের সভাপতিত্বে ও সাধারণ সম্পাদক রবিউল হোসেন সঞ্চালনায় পথসভায় বক্তব্য দেন যুবলীগের প্রেসিডিয়াম সদস্য জাফর আহম্মদ, সহসম্পাদক সেলিম উদ্দিন, দপ্তর সম্পাদক কাজী আনিসুর রহমান প্রমুখ।
আরও পড়ুন...আওয়ামী লীগে ‘কাউয়া’ ঢুকেছে: কাদেরকাদেরের মুখে আবারও ‘কাউয়া’
