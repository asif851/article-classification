
কক্সবাজারের টেকনাফে মোহাম্মদ রফিক (৩৫) নামের মিয়ানমারের এক নাগরিককে ১ লাখ ৯৮ হাজার ৯০৬টি ইয়াবা বড়িসহ গ্রেপ্তার করা হয়েছে।
গতকাল মঙ্গলবার রাত সাড়ে ১০টার দিকে টেকনাফ সদর ইউনিয়ন থেকে রফিককে আটক করে বর্ডার গার্ড বাংলাদেশ (বিজিবি)। পরে তাঁকে গ্রেপ্তার দেখানো হয়। রফিকের বাড়ি মিয়ানমারের মংডু শহরের সুধারপাড়া এলাকায়।
টেকনাফ ২ বিজিবি ব্যাটালিয়নের পরিচালক লে. কর্নেল এস এম আরিফুল ইসলাম স্বাক্ষরিত সংবাদ বিজ্ঞপ্তিতে জানানো হয়, মিয়ানমার থেকে বাংলাদেশে ইয়াবার বড় চালান আসছে বলে তথ্য পাওয়া যায়। এই তথ্যের ভিত্তিতে বিজিবির একটি বিশেষ টহল দল সংশ্লিষ্ট এলাকায় অবস্থান নেয়। এক ব্যক্তিকে আসতে দেখে তাঁকে চ্যালেঞ্জ করে বিজিবি। তিনি একটি বস্তা ফেলে পালানোর চেষ্টা করেন। তাঁকে ধরে ফেলে টহল দল। বস্তার ভেতর ১ লাখ ৯৮ হাজার ৯০৬টি ইয়াবা বড়ি ও একটি মুঠোফোন পাওয়া যায়।
বিজিবি জানায়, রফিককে টেকনাফ থানার পুলিশের কাছে সোপর্দ করা হয়েছে। অবৈধভাবে বাংলাদেশে অনুপ্রবেশ ও মাদক বহনের দায়ে তাঁর বিরুদ্ধে দুটি মামলা করা হয়েছে।
টেকনাফ মডেল থানার ভারপ্রাপ্ত কর্মকর্তা (ওসি) মো. মাইন উদ্দিন খান বলেন, আজ বুধবার দুপুরে রফিককে কক্সবাজার আদালতে তোলা হবে।
