
জাতীয় পার্টির (জাপা) চেয়ারম্যান এইচ এম এরশাদ বলেছেন, ‘বিএনপি দিশেহারা। তাদের নেতৃত্ব আজ সংকটময়। আমরা বিএনপির জায়গায় যাব। ইনশাআল্লাহ আগামী নির্বাচনে জয়ী হয়ে ক্ষমতায় যাব।’রাজধানীর তোপখানা রোডের বিএমএ মিলনায়তনে আজ মঙ্গলবার বিকেলে জাতীয় ছাত্রসমাজের নতুন কমিটির পরিচিতি সভায় এরশাদ এসব কথা বলেন।এরশাদ বলেন, ‘আমি থ্রি জের একটি নুতন থিউরি দিয়েছি। তা হচ্ছে: জাতীয় পার্টি, জবস অ্যান্ড জাস্টিস।’ তিনি বলেন, ‘দেশে কর্মসংস্থান নেই। মানুষ খেয়ে-পরে বাঁচতে চায়। কিন্তু দুঃশাসনে মানুষের আজ নাভিশ্বাস। দেশে জাস্টিস নেই। বিচারের বাণী নীরবে নিভৃতে কাঁদছে। জাস্টিস সবার জন্য সমান নয়। তাই থ্রি জে অর্জন করতে হলে জাতীয় পার্টিকে ক্ষমতায় আসতে হবে।’শিক্ষাঙ্গনের সন্ত্রাসের জন্য দুই নেত্রীকে দায়ী করেন জাপার চেয়ারম্যান। তিনি বলেন, ‘সন্ত্রাসমুক্ত শিক্ষাঙ্গন আমরা পাইনি। শিক্ষাঙ্গনে এখন শিক্ষা হয় না। আমরা সেই শিক্ষাঙ্গন ফেরত চাই।’ ডাকসুসহ শিক্ষাপ্রতিষ্ঠানগুলোর ছাত্রসংসদ নির্বাচন না দেওয়ার সমালোচনা করে তিনি বলেন, ‘আমি স্বৈরাচার। তার পরও ডাকসুর নির্বাচন দিয়েছিলাম। তাঁরা গণতান্ত্রিক। কিন্তু নির্বাচন দেওয়ার সাহস নেই তাঁদের। সাহস থাকলে নির্বাচন দিয়ে জনপ্রিয়তা যাচাই করুন।’ছাত্রসমাজের সভাপতি সৈয়দ ইফতেকার আহসানের সভাপতিত্বে সভায় আরও বক্তব্য দেন জাপার মহাসচিব জিয়াউদ্দিন আহম্মেদ বাবলু, জাপার ছাত্রবিষয়ক সমন্বয়কারী শাই-ই-আজম, ছাত্রবিষয়ক সম্পাদক আবদুল হামিদ ভাসানী, ছাত্রবিষয়ক যুগ্ম সম্পাদক নোমান মিয়া প্রমুখ।
