
ঋতুর হিসাবে এখন বসন্ত, মাসের হিসাবে ফাল্গুন চলছে। এই বসন্তের রাতে হঠাৎ প্রবল ঝোড়ো হাওয়া রাজধানীবাসীর কাছে ছিল অপ্রত্যাশিত। গত বুধবার মধ্যরাতে রাজধানীতে বয়ে গেছে কালবৈশাখীর মতো ঝোড়ো বাতাস। সঙ্গে ছিল বৃষ্টি।মাঝরাতে হঠাৎ ঝড়ে ঘুম ভেঙে যায় অনেকের। বাতাসের শোঁ শোঁ আর বৃষ্টির শব্দ মিলেমিশে কারও কারও মনে আতঙ্কেরও সৃষ্টি করে। যাঁরা আগেই ঘুমিয়ে পড়েছিলেন, তাঁরা সকালে বৃষ্টিস্নাত শহর দেখে অবাক হয়েছেন।আবহাওয়া অধিদপ্তরের হিসাবে, বুধবার রাত থেকে গতকাল বৃহস্পতিবার সকাল পর্যন্ত রাজধানীতে ১১ মিলিমিটার বৃষ্টি হয়েছে। চাঁদপুরে রীতিমতো বর্ষাকালের মতো বৃষ্টি হয়েছে, সারা দিনে ২৯ মিলিমিটার। শ্রীমঙ্গলে যেন আবার শীত ফিরে এসেছে। গতকাল সেখানে তাপমাত্রা নেমে এসেছিল ১১ দশমিক ৮ ডিগ্রি সেলসিয়াসে। তবে দেশের প্রায় অর্ধেক এলাকাতেই বৃষ্টি বা ঝড় হয়েছে। অনেক এলাকায় শিলাবৃষ্টির খবরও পাওয়া গেছে।
