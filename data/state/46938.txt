
রাজধানীর উপকণ্ঠ সাভারের হেমায়েতপুরের যাদুরচর গ্রামে অভিযান চালিয়ে মাদকদ্রব্য নিয়ন্ত্রণ অধিদপ্তর আজ বুধবার আট লাখ টাকা দামের এক হাজার ৬০০টি ইয়াবা বড়ি উদ্ধার করেছে। এ সময় মাদক ব্যবসায়ী নূর মোহাম্মদ (৩২) ও তাঁর স্ত্রী আসমা আক্তারকে (২৫) আটক করা হয়।
নূর মোহাম্মদ কক্সবাজারের টেকনাফের ফুলেরবেল গ্রামের ছেলে। তিনি দীর্ঘদিন ধরে যাদুরচর গ্রামের বারেকের বাড়িতে ভাড়া থেকে ইয়াবা বড়ির ব্যবসা করছিলেন বলে অভিযোগ পাওয়া গেছে।
মাদকদ্রব্য নিয়ন্ত্রণ অধিদপ্তর সূত্র জানায়, খবর পেয়ে অধিদপ্তরের মহাপরিচালকের (ডিজি) অনুমতি নিয়ে গাজীপুর জেলা মাদকদ্রব্য নিয়ন্ত্রণ অধিদপ্তরের কর্মকর্তারা ক্রেতা সেজে নূর মোহাম্মদের সঙ্গে যোগাযোগ করেন। এরপর টাকার বিনিময়ে ইয়াবা বড়ি হস্তান্তরের সময় সন্ধ্যায় তাঁদের আটক করা হয়। পরে রাতে তাঁদের সাভার থানা পুলিশের কাছে সোপর্দ করা হয়।
নূর মোহাম্মদের দেওয়া তথ্যসহ বিভিন্ন সূত্র থেকে পাওয়া তথ্যের ভিত্তিতে গাজীপুর জেলা মাদকদ্রব্য নিয়ন্ত্রণ অধিদপ্তরের পরিদর্শক দেওয়ান মোহাম্মদ জিল্লুর রহমান বলেন, ঢাকা ও কক্সবাজারের মধ্যে চলাচলকারী বিভিন্ন বাসে নিয়মিত ইয়াবা আসছে সাভারে। মাদক ব্যবসার সঙ্গে জড়িত কক্সবাজার ও টেকনাফের লোকজন সাভারের বিভিন্ন এলাকায় ভাড়া থেকে এসব চালান গ্রহণ করেন। এরপর তা পৌঁছে দেন স্থানীয় ব্যবসায়ীদের কাছে। তিনি বলেন, গতকাল মঙ্গলবার টেকনাফ থেকে আসা পাঁচ হাজার ইয়াবা বড়ির একটি চালান নূর মোহাম্মদের কাছে পৌঁছে—এ রকম খবর পাওয়ার পর ডিজির নির্দেশে তিনি ফাঁদ পেতে তাঁদের আটক করেন। কিন্তু এর আগেই অধিকাংশ ইয়াবা বড়ি তাঁরা বিক্রি করে দেন। এ কারণে পুরো চালান উদ্ধার করা সম্ভব হয়নি।
সাভার থানার ভারপ্রাপ্ত কর্মকর্তা (ওসি) মোস্তফা কামাল ইয়াবাসহ দুজনকে আটকের বিষয়টি নিশ্চিত করেন। তিনি বলেন, এ ব্যাপারে মাদকদ্রব্য নিয়ন্ত্রণ অধিদপ্তরের পক্ষ থেকে মামলা করা হচ্ছে।
