
রাজধানীর উত্তরায় গতকাল বৃহস্পতিবার সন্ধ্যায় পাচঁ অপহরণকারীকে গ্রেপ্তার করেছে পুলিশ। এ সময় তাঁদের কবল থেকে সাগর আহমেদ নামের এক ব্যক্তিকে উদ্ধার করা হয়। 
গ্রেপ্তার হওয়া ব্যক্তিরা হলেন-এমরান হোসেন, মোক্তার হোসেন, হেলাল হোসেন, মাইনুদ্দিন ও রাজু আহমেদ।
উত্তরা পশ্চিম থানার পুলিশ জানায়, গত বুধবার দুপুরে উত্তরখান এলাকা থেকে অপহরণকারীরা নিজেদেরকে পুলিশ কর্মকর্তা দিয়ে জাকির হোসেন ও তার ভাই সাগর আহমেদকে অপহরণ করে। তাদের উত্তরার ৫ নম্বর সেক্টরের একটি বাসায় আটকে রেখে স্বজনদের কাছে ৫০ লাখ টাকার মুক্তিপণ দাবি করে। এ ঘটনায় অপহৃতদের পরিবারের পক্ষ থেকে থানায় অভিযোগ করা হয়।
উত্তরা পশ্চিম থানার ভারপ্রাপ্ত কর্মকর্তা (ওসি) রফিকুল ইসলাম প্রথম আলোকে বলেন, গতকাল সন্ধ্যায় উত্তরার ৫ নম্বর সেক্টরে পুলিশের টহল দেখে অপহৃত দুই ভাইয়ের মধ্যে জাকির হোসেন কৌশলে হাতের বাঁধন ও ছিটকিনি খুলে বেরিয়ে এসে টহল পুলিশকে জানায়। পরে পুলিশ অভিযান পাঁচ একটি বাড়ির দ্বিতীয় তলা লাফিয়ে পড়ে আহত হয়। এ সময় পুলিশ অপহরণকারী এমরান হোসেন, মোক্তার হোসেন, হেলাল হোসেন, মাইনুদ্দিন ও রাজু আহমেদকে আহত অবস্থায় আটক করে। অন্য একজন পালিয়ে যায়। তাদের তথ্যের ভিত্তিতে জাকিরের ভাই সাগরকে উদ্ধার করা হয়। পরে তাদের অপহরণের ঘটনায় হওয়া মামলায় গ্রেপ্তার দেখানো হয়।
ওসি জানান, গ্রেপ্তার হওয়া ব্যক্তিরা সংঘবদ্ধ অপহরণকারী চক্রের সদস্য। তাদের বিরুদ্ধে রাজধানীর বিভিন্ন থানায় একাধিক অপহরণ ও প্রতারণার মামলা হয়েছে।
