
খালের ওপর বাঁশ-কাঠ এবং লোহার তৈরি নড়বড়ে সাঁকো। ঝুঁকি নিয়ে এই সাঁকো পার হয়ে ফটিকছড়ির শিক্ষার্থীরা বিদ্যালয়ে যাতায়ত করে। কেবল িশক্ষার্থীরা নয়, উপজেলার সুয়াবিল ইউনিয়নের মন্দাকিনী খালের দুই পারের পাঁচ গ্রামের বাসিন্দাদের যাতায়াতের অবলম্বন এই সাঁকো।পাঁচটি গ্রামের বাসিন্দাদের দীর্ঘদিনের দাবি একটি স্থায়ী পাকা সেতু। সাম্প্রতিক বছরগুলোতে স্থানীয় জনপ্রতিনিধিরা একাধিকবার সেতু তৈরি করে দেওয়ার প্রতিশ্রুতি দিলেও আজ পর্যন্ত তা বাস্তবায়িত না হওয়ায় হতাশ এ অঞ্চলের লোকজন। সরেজমিনে দেখা যায়, মন্দাকিনী খালের পাড়ে অবস্থিত বিভিন্ন শিক্ষাপ্রতিষ্ঠানের শিক্ষার্থীরা ঝুঁকি নিয়ে সাঁকো পার হচ্ছে। নড়বড়ে সাঁকোতে পা দিলেই দুলতে থাকে। কয়েকজন শিক্ষার্থী জানায়, শুকনো মৌসুমে কোনোমতে সাঁকো পার হতে পারলেও বর্ষায় পাহাড়ি ঢলের কারণে খালটি ফুলে–ফেঁপে ওঠে। তখন অনেক শিক্ষার্থীই বিদ্যালয়ে যেতে পারে না।মন্দাকিনী খালপাড়ের বাসিন্দারা জানান, পশ্চিম মন্দাকিনী, হাজিরখীল, পশ্চিম সুয়াবিল, চুরখাঁহাট, বেতুয়াসহ বেশ কিছু এলাকার পাশ ঘেঁষে বয়ে গেছে মন্দাকিনী খাল। এ ছাড়া এই খালের পাড়ে নাজিরহাট কলেজিয়েট উচ্চবিদ্যালয়, নাজিরহাট ডিগ্রি কলেজ, নাজিরহাট শিশু সোপান, নাজিরহাট আহমদিয়া মাদ্রাসাসহ কয়েকটি শিক্ষাপ্রতিষ্ঠান রয়েছে। স্থানীয় বাসিন্দাদের উদ্যোগে বহু বছর আগে খালের ওপর বাঁশ ও লোহার পাটাতন বসিয়ে একটি সাঁকো নির্মাণ করা হয়েছিল। এই সাঁকো এখন পারাপারের অনুপযোগী হয়ে পড়লেও যাতায়াত করছে গ্রামবাসী।স্থানীয় বাসিন্দারা জানান, মন্দাকিনী খালে একটি সেতু হলে লোকজনের দুর্ভোগ লাঘবের পাশাপাশি উপজেলা সদরের সঙ্গে যোগাযোগ সহজ হবে। এখন প্রায় দু-তিন কিলোমিটার জায়গা ঘুরে ফটিকছড়ি উপজেলা সদর এবং চট্টগ্রাম নগরে তাঁদের যাতায়াত করতে হয়।নাজিরহাট শিশু সোপানের অধ্যক্ষ এস এম টিপু চৌধুরী বলেন, এখানে একটি সেতু নির্মাণ খুব জরুরি। বর্ষায় উজান থেকে যখন পাহাড়ি ঢল নেমে আসে, তখন খাল ফুলে-ফেঁপে ওঠে। শিশুরা ভয়ে সাঁকো পার হয় না। তাই এ সময়ে বিদ্যালয়ে শিক্ষার্থীদের উপস্থিতি কমে যায়।নাজিরহাট বাজারের ব্যবসায়ী এস এম নাজিম উদ্দিন চৌধুরী বলেন, ‘নির্বাচন এলে জনপ্রতিনিধিরা এখানে সেতু করে দেওয়ার প্রতিশ্রুতি দেন। পরে তাঁরা সব ভুলে যান। এ নিয়ে আমরা হতাশ।’নাজিরহাট পৌরসভার প্রশাসক ও উপজেলা নির্বাহী কর্মকর্তা (ইউএনও) মো. নজরুল ইসলাম বলেন, মন্দাকিনী খালে সেতু নির্মাণের দাবি বহুদিনের। স্থানীয় সাংসদ ও উপজেলা চেয়ারম্যান এলাকাবাসীকে এ বিষয়ে আশ্বস্তও করেছেন।নাজিরহাট পৌরসভার এলজিইডির সহকারী প্রকৌশলী মোহাম্মদ নুরুন্নবী বলেন, প্রস্তাব পেলে সম্ভাব্যতা যাচাই করে প্রয়োজনীয় উদ্যোগ নেওয়া হবে।ফটিকছড়ি উপজেলা চেয়ারম্যান এম তহিদুল আলম প্রথম আলোকে বলেন, স্থানীয় লোকজনের চাহিদার পরিপ্রেক্ষিতে এখানে সেতু নির্মাণে প্রয়োজনীয় বরাদ্দ দেওয়া হবে।
