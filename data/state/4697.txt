
গতকাল ৪ নভেম্বর ছিল প্রথম আলোর ১৫তম প্রতিষ্ঠাবার্ষিকী। দেড় যুগের এই পথচলায় প্রথম আলোকে শুভেচ্ছা, ভালোবাসা ও অভিনন্দন জানিয়েছেন অনেকেই।বিভিন্ন ব্যক্তি ও প্রতিষ্ঠান প্রথম আলো কার্যালয়ে এসে, কেউ কেউ আবার ই-মেইলে শুভেচ্ছা জানিয়েছেন। ফুলের তোড়া, কেক, মিষ্টিও পাঠিয়েছেন অনেকে। এ ছাড়া অগণিত পাঠক ফোনে ও ফেসবুকের মাধ্যমে প্রথম আলোকে অফুরন্ত ভালোবাসায় সিক্ত করেছেন।শুভেচ্ছা জানিয়ে চিঠি পাঠিয়েছে ইনস্টিটিউট অব চার্টার্ড অ্যাকাউন্টেন্টস অব বাংলাদেশ (আইসিএবি)। গ্রামীণফোন, চ্যানেল আই, চ্যানেল নাইন, আরটিভি, বণিক বার্তা, এবিসি রেডিও, প্রথম আলো-গ্রামীণ ফোন ইন্টারনেট উৎসবের সব আই জিনিয়াস, অটবি, রিহ্যাব, বিজিএমইএ, আশিয়ান গ্রুপ, অ্যাপোলো ইস্পাত কমপ্লেক্স লিমিটেড, কনসিটো পি আর, মিডিয়া কম লিমিটেড, প্রচিতো অ্যাড, ওগিলভি, টপ অব মাইন্ড, চিরকুটসহ বিভিন্ন প্রতিষ্ঠানসহ আরও অসংখ্য প্রতিষ্ঠান অভিনন্দন জানিয়েছে প্রথম আলো পরিবারকে।এ ছাড়া অফিসার্স ক্লাবের পক্ষে সাধারণ সম্পাদক ও স্থানীয় সরকার বিভাগের সচিব আবু আলম মোহাম্মদ শহিদ খান, স্থানীয় সরকার প্রকৌশল অধিদপ্তরের প্রধান প্রকৌশলী মো. ওয়াহিদুর রহমান, সিডনি বিশ্ববিদ্যালয়ের অধ্যাপক বদরুল আলম খান শুভেচ্ছা জানিয়েছেন।
