
দেশের বেসরকারি বিশ্ববিদ্যালয়গুলোতে শিক্ষার্থীদের ওপর আরোপিত ভ্যাট প্রত্যাহার করে নেওয়ার জন্য প্রধানমন্ত্রী শেখ হাসিনাকে অনুরোধ করেছে বাংলাদেশ ছাত্রলীগ। প্রধানমন্ত্রীর সঙ্গে দেখা করে এই অনুরোধ করেন সংগঠনটির শীর্ষ নেতারা। প্রধানমন্ত্রীর উপ প্রেসসচিব আশরাফুল আলম খোকন এ কথা জানান।
পরে আজ সোমবার সকাল সোয়া ১১টার দিকে ঢাকা বিশ্ববিদ্যালয়ের মধুর ক্যানটিনে এক সংক্ষিপ্ত সংবাদ সম্মেলনে এ ব্যাপারে বিস্তারিত তথ্য জানান ছাত্রলীগ সভাপতি সাইফুর রহমান। লিখিত বক্তব্যে তিনি বলেন, ‘আমরা শুরু থেকেই ভ্যাট বিরোধী ছিলাম। কারণ শিক্ষা মানুষের মৌলিক অধিকার। তাই শিক্ষায় কোনো ভ্যাট থাকতে পারে না। আমরা প্রধানমন্ত্রীর কাছে বেসরকারি বিশ্ববিদ্যালয়ের ওপর আরোপিত ভ্যাট প্রত্যাহারের দাবি জানাচ্ছি। আশা করছি, তিনি আজকের মধ্যেই আলোচনা করে বিষয়টি দেখবেন। ভ্যাট প্রত্যাহার করে আন্দোলনকারীদের ক্লাসরুমে ফিরিয়ে নেওয়ার ব্যবস্থা করবেন।’
সংবাদ সম্মেলনে উপস্থিত ছিলেন ছাত্রলীগের সাধারণ সম্পাদক এস এম জাকির হোসাইন, ঢাকা বিশ্ববিদ্যালয় ছাত্রলীগের সভাপতি আবিদ আল হাসান, সাধারণ সম্পাদক মোতাহার হোসেন প্রমুখ।
