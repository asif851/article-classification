
মাগুরা সদর উপজেলায় প্রায় ১ হাজার ৩০০ কলা ও পেঁপেগাছ কেটে নষ্ট করে দিয়েছে দুর্বৃত্তরা। গতকাল রোববার দিবাগত রাতে উপজেলার চাঁদপুর গ্রামে এ ঘটনা ঘটে।
ক্ষতিগ্রস্ত ব্যক্তিদের দাবি, সামাজিক দলাদলির কারণে শত্রুতাবশত প্রতিপক্ষের লোকজন কলা ও পেঁপেগাছ কেটে ক্ষতি করতে পারে। এ ঘটনায় তাঁদের প্রায় ২০ লাখ টাকার ক্ষতি হয়েছে।  আজ সোমবার সরেজমিনে জানা গেছে, মাগুরা শহর থেকে প্রায় পাঁচ কিলোমিটার দূরে চাঁদপুর গ্রাম। ওই গ্রামের কৃষক আবদুর রাজ্জাক ওরফে মোজাম, আবদুর রকিব ও মো. উজ্জ্বল হোসেনের পাশাপাশি তিনটি জমি। রাজ্জাক ৬০ শতাংশ জমিতে ও রকিব তিন একর জমিতে বাণিজ্যিকভাবে কলার চাষ করেছিলেন। আর উজ্জ্বল তাঁর এক একর জমিতে পেঁপের চাষ করেছিলেন। এই তিনটি জমির কলা ও পেঁপের প্রায় ১ হাজার ৩০০ গাছ কেটে নষ্ট করেছে দুর্বৃত্তরা।
কৃষক আবদুর রাজ্জাক বলেন, ‘আজ সকালে কলাবাগানে গিয়ে দেখি, বাগানের ৭০০ কলাগাছের সবই ধারালো অস্ত্র দিয়ে কেটে ফেলা হয়েছে। কলাগাছে থোড় আসা শুরু করেছিল। এখন আমার মাথায় হাত।’  আবদুর রকিব বলেন, তিনি তিন একর জমিতে কলাবাগান করেছিলেন। রাতে বাগানের ৩০০-৩৫০টি কলাগাছ কেটে ফেলেছে দুর্বৃত্তরা। তাঁর কলাগাছেও থোড় আসতে শুরু করেছিল।  ক্ষতিগ্রস্ত এই দুই কৃষক প্রথম আলোকে বলেন, তাঁরা গ্রামে বর্তমান ইউনিয়ন পরিষদের (ইউপি) সদস্য আতিয়ার রহমানের সঙ্গে সামাজিক দল করেন। তাঁদের প্রতিপক্ষ সাবেক ইউপি সদস্য আবদুল আওয়াল শেখ। দুই ইউপি সদস্যই আগে বিএনপির রাজনীতি করতেন। এখন আওয়ামী লীগ করেন। গ্রামে এই দুই পক্ষের মধ্যে ছুরি-কাটারির সম্পর্ক। প্রায় সময় মারামারি ও ধ্বংসাত্মক ঘটনা ঘটে। তাঁদের ধারণা, সামাজিক দলাদলির কারণেই শত্রুতাবশত প্রতিপক্ষের লোকজন কলা ও পেঁপেগাছ কেটে ক্ষতি করতে পারেন।  কৃষক উজ্জ্বল হোসেন বলেন, তিনি এক একর জমিতে পেঁপের চাষ করেছিলেন। দুর্বৃত্তরা তাঁর জমির পেঁপে ধরা অন্তত ৩০০ গাছ কেটে ফেলেছে। তিনি বলেন, ‘মানুষ মানুষের সঙ্গে শত্রুতা করে। কিন্তু গাছের সঙ্গে এ কেমন শত্রুতা? বাগানের গাছ তো কারও সঙ্গে শত্রুতা করেনি। গাছের কোনো অপরাধ নেই। তাহলে কেন এমন করা হলো? এতে আমাদের কত বড় ক্ষতি হয়েছে বলে বোঝাতে পারব না। আমাদের তিনজনের প্রায় ১৫ থেকে ২০ লাখ টাকার ক্ষতি হয়েছে।’
এ ব্যাপারে মাগুরা সদর থানার ভারপ্রাপ্ত কর্মকর্তা (ওসি) আজমল হুদা সন্ধ্যায় প্রথম আলোকে বলেন, ‘চাঁদপুর গ্রামে কলা ও পেঁপেবাগানের গাছ কাটার খবর শুনেছি। তবে এখনো কেউ অভিযোগ করেনি। অভিযোগ পেলে ব্যবস্থা নেওয়া হবে।’
