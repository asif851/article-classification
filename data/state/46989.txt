
দেশের আইনজীবীদের অন্যতম সংগঠন সুপ্রিম কোর্ট আইনজীবী সমিতির ২০১৭-১৮ সালের নির্বাচনে ভোট নেওয়া শুরু হয়েছে।
দুই দিনব্যাপী এই নির্বাচনের প্রথম দিনের ভোট আজ বুধবার সকাল ১০টা থেকে শুরু হয়। দুপুরে এক ঘণ্টার বিরতি দিয়ে বিকেল পাঁচটা পর্যন্ত ভোট নেওয়া হবে। একই সূচি অনুসারে কাল বৃহস্পতিবারও ভোট চলবে।
ঘোষিত তফসিল অনুসারে, ২২ ও ২৩ মার্চ সমিতির নির্বাচনের তারিখ ধার্য করা হয়। তবে গতকাল মঙ্গলবার রাতে এক প্রার্থী ও তাঁর সমর্থকদের সঙ্গে নির্বাচন উপকমিটির সদস্যদের তর্ক হয়।
দিবাগত রাত পৌনে একটায় নির্বাচন উপকমিটির আহ্বায়ক এ ওয়াই মসিউজ্জামান প্রথম আলোকে বলেন, ভোট হবে কি না, এ ব্যাপারে বুধবার সকালে সিদ্ধান্ত হবে।
আজ সকাল পৌনে ১০টার দিকে যোগাযোগ করা হলে মসিউজ্জামান বলেন, সকাল ১০টা থেকে ভোট গ্রহণ শুরু হচ্ছে।
গত কয়েক বছর এই নির্বাচনের প্রচারের যে ধারা ছিল, এবার তার পরিবর্তন দেখা গেছে। আগের নির্বাচনগুলোয় নীল ও সাদা প্যানেল সামনে রেখে প্রার্থীরা প্রচারণা চালাতেন। এবার তেমন কিছু দেখা যায়নি।
এ ব্যাপারে নির্বাচন উপকমিটির আহ্বায়ক মসিউজ্জামান বলেন, সমিতির বিধিমালা অনুসারে রাজনৈতিক প্যানেল নিয়ে নির্বাচনে অংশ গ্রহণের সুযোগ নেই। এই উপকমিটি দায়িত্ব নেওয়ার পর ওই বিধান পালনের ব্যাপারে যথাযথ পদক্ষেপ নেওয়া হয়। তাই এবার প্রার্থীরা কোনো প্যানেলে প্রচারণা চালাননি।
দৃশ্যত, কোনো প্যানেলের উপস্থিতি দেখা না গেলেও প্রতিবারের মতো এবারও নির্বাচনে সরকার-সমর্থক ও বিএনপি-জামায়াত জোটের সমর্থকদের মধ্যে মূল প্রতিদ্বন্দ্বিতা হবে বলে ধারণা করা হচ্ছে।
এবারের নির্বাচনে একদিকে সভাপতি পদে আইনজীবী আবদুল মতিন খসরু ও সম্পাদক পদে রবিউল আলম প্রতিদ্বন্দ্বিতা করছেন। আওয়ামী লীগপন্থী আইনজীবীদের মোর্চা সম্মিলিত আইনজীবী সমন্বয় পরিষদ (সাদা প্যানেল হিসেবে পরিচিত) তাঁদের সমর্থন দিয়েছে।
অন্যদিকে, সভাপতি পদে জয়নুল আবেদীন ও সম্পাদক পদে মাহবুব উদ্দিন খোকন নির্বাচনে অংশ নিচ্ছেন। বিএনপি-জামায়াত জোটপন্থী জাতীয়তাবাদী আইনজীবী ঐক্য পরিষদ (নীল প্যানেল হিসেবে পরিচিত) তাঁদের সমর্থন দিয়েছে।
১৪টি পদের বিপরীতে এবারের নির্বাচনে ৩১ জন প্রার্থী প্রতিদ্বন্দ্বিতা করছেন। মোট ভোটার ৫ হাজার ৮১।
