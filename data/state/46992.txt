
রাজধানীর সেগুনবাগিচা ও খিলগাঁও এলাকায় আজ শনিবার বিকেলে জনসংযোগের সময় হামলায় ঢাকা দক্ষিণ সিটি করপোরেশন নির্বাচনের এক কাউন্সিলর প্রার্থীসহ দুজন আহত হয়েছেন।
আহত ব্যক্তিরা হলেন ২০নং ওয়ার্ড কাউন্সিলর নির্বাচনে স্বতন্ত্র প্রার্থী সারওয়ার ওয়াদুদ চৌধুরী ও খিলগাঁও ২নং ওয়ার্ড মহিলা কাউন্সিলর প্রার্থী হাবিবা চৌধুরীর কর্মী নাজমুল হুদা।
জানা গেছে, কেন্দ্রীয় কৃষক লীগের সাবেক সাংগঠনিক সম্পাদক সারওয়ার স্বতন্ত্র প্রার্থী হিসেবে সিটি করপোরেশন নির্বাচনে অংশ নিয়েছেন। সেগুনবাগিচা এলাকায় দুর্নীতি দমন কমিশন (দুদক) কার্যালয়ের সামনে আজ বিকেল তিনটার দিকে কর্মীদের নিয়ে জনসংযোগের সময় তাঁর ওপর হামলার ঘটনা ঘটে। এ সময় বেশ কয়েকজন যুবক তাঁদের ওপর ধারালো অস্ত্র নিয়ে হামলা চালায়। হামলাকারীরা সারওয়ারের বাম হাতসহ শরীরের বিভিন্ন স্থানে এলোপাতাড়ি কোপায়। পরে তাঁকে আহত অবস্থায় কাকরাইলে ইসলামী ব্যাংক হাসপাতালে ভর্তি করা হয়।
রমনা থানার ভারপ্রাপ্ত কর্মকর্তা (ওসি) মশিউর রহমান ঘটনার সত্যতা নিশ্চিত করে জানান, ঘটনাস্থলে পুলিশ পাঠানো হয়েছে।
এদিকে আজ বিকেল চারটার দিকে খিলগাঁওয়ের গোড়ান টেম্পো স্ট্যান্ডের সামনে বিএনপি-সমর্থিত হাবিবা চৌধুরীর মিছিলে গুলির ঘটনা ঘটেছে। এতে তাঁর কর্মী নাজমুল হুদা গুলিবিদ্ধ হন। তাঁকে ঢাকা মেডিকেল কলেজ হাসপাতালে ভর্তি করা হয়েছে।
হাবিবা চৌধুরীর অভিযোগ, স্থানীয় ছাত্রলীগের কর্মীরা এ ঘটনায় জড়িত।
ঢাকা মেডিকেল কলেজের পুলিশ ক্যাম্পের পরিদর্শক মোজাম্মেল হক ঘটনার সত্যতা নিশ্চিত করেছেন।
