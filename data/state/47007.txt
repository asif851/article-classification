
জঙ্গি ও সন্ত্রাস দমনে পুলিশের নতুন শাখা ‘পুলিশ অ্যান্টি টেররিজম ইউনিট’ অনুমোদন পেয়েছে। এ ইউনিটের প্রধান হবেন অতিরিক্ত মহাপরিদর্শক (অতি. আইজিপি) পদের কর্মকর্তা। 
স্বরাষ্ট্র মন্ত্রণালয়ের পুলিশ শাখা-৩-এর জ্যেষ্ঠ সহকারী সচিব কামরুল আহসান তালুকদার স্বাক্ষরিত এক প্রজ্ঞাপনে এ তথ্য জানানো হয়। প্রজ্ঞাপনে বলা হয়, পুলিশ অধিদপ্তরের আওতাধীন বাংলাদেশ পুলিশের সাংগঠনিক কাঠামোতে অ্যান্টি টেররিজম ইউনিট গঠন, এর কার্যক্রম পরিচালনার জন্য ৫৮১টি পদের মধ্যে ৩১টি ক্যাডার পদ স্থায়ীভাবে, ৫৫০টি পদ অস্থায়ীভাবে সৃষ্টি ও ৪১টি যানবাহন যুক্ত করা হয়। এতে জনপ্রশাসন মন্ত্রণালয়, অর্থ বিভাগের ব্যয় নিয়ন্ত্রণ ও বাস্তবায়ন অনুবিভাগেরও সম্মতি ছাড়াও প্রশাসনিক উন্নয়নসংক্রান্ত সচিব কমিটির অনুমোদন রয়েছে। এ ইউনিটের পদগুলোর মধ্যে রয়েছে অতিরিক্ত আইজিপি একজন (যিনি ইউনিট প্রধান হবেন), ডিআইজি (উপমহাপরিদর্শক) একজন, অতিরিক্ত ডিআইজি দুজন, পুলিশ সুপার পাঁচজন, অতিরিক্ত পুলিশ সুপার ১০ জন, সহকারী পুলিশ সুপার ১২ জন, পুলিশ পরিদর্শক ৭৫ জন, সশস্ত্র ও নিরস্ত্র এসআই ১২৫ জন, সশস্ত্র ও নিরস্ত্র এএসআই ১৪০ জন, কনস্টেবল ২০০ জন, সিস্টেম অ্যানালিস্ট একজন, একজন সহকারী প্রকৌশলী (রক্ষণাবেক্ষণ), সহকারী প্রোগ্রামার একজন, অফিস সহকারী কাম কম্পিউটার মুদ্রাক্ষরিক দুজন, বাবুর্চি দুজন ও পরিচ্ছন্নতাকর্মী তিনজন। যানবাহনের মধ্যে জিপ ১৬টি, সোয়াট ভ্যান দুটি, ডাবল কেবিন পিকআপ আটটি, অ্যাম্বুলেন্স একটি, পাঁচ কিংবা তিন টনের ট্রাক একটি, আর্মড পারসোনাল ক্যারিয়ার (এপিসি) একটি, প্রিজন ভ্যান একটি, ওয়াটার ট্রেলার একটি ও মোটরসাইকেল ১০টি।
