
বাংলাদেশ প্রেস ইনস্টিটিউট (পিআইবি) ও দুর্নীতি দমন কমিশনের (দুদক) উদ্যোগে চালু করা ‘দুর্নীতি প্রতিরোধে গণমাধ্যম পুরস্কার বাংলাদেশ’ পেয়েছেন প্রথম আলোর জ্যেষ্ঠ প্রতিবেদক রোজিনা ইসলামসহ পাঁচ সাংবাদিক।আজ বৃহস্পতিবার পিআইবির এক সংবাদ বিজ্ঞপ্তিতে এ তথ্য জানানো হয়। এতে বলা হয়, জাতীয় দৈনিক পত্রিকা শ্রেণিতে প্রথম আলোর রোজিনা ইসলাম, আঞ্চলিক সংবাদপত্র শ্রেণিতে যশোরের গ্রামের কাগজ-এর মোসাম্মাত্ খুরশীদ মহল, সাপ্তাহিক শ্রেণিতে নিউ এজ-এর সাপ্তাহিক সাময়িকের সাদিকুর রহমান, টেলিভিশন শ্রেণিতে মাছরাঙা টেলিভিশনের মো. বদরুদ্দোজা ও টেলিভিশন ক্যামেরাপারসন শ্রেণিতে একই টেলিভিশনের মেহেদী হাসান এই পুরস্কার জিতেছেন।এই পুরস্কার প্রতিযোগিতায় সহযোগিতা করেছে ঢাকা বিশ্ববিদ্যালয়ের গণযোগাযোগ ও সাংবাদিকতা বিভাগ।বিজয়ীরা পুরস্কারের অংশ হিসেবে ৩০ জুন থেকে ২ জুলাই পর্যন্ত জার্মানির বনে অনুষ্ঠেয় গ্লোবাল মিডিয়া ফোরামে অংশ নেবেন। আগামী শনিবার স্থানীয় একটি হোটেলে পুরস্কার বিতরণ অনুষ্ঠানের আয়োজন করা হয়েছে। এতে তথ্যমন্ত্রী হাসানুল হক ইনুর প্রধান অতিথি হিসেবে উপস্থিত থাকার কথা রয়েছে।
