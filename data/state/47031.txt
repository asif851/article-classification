
দেশের চার জেলায় গত শুক্রবার রাত থেকে গতকাল শনিবার সন্ধ্যা পর্যন্ত ২৪ ঘণ্টায় চারজন নিহত হয়েছেন। এ নিয়ে গত ১২৪ দিনে বিভিন্ন স্থানে সড়কে প্রাণ হারালেন ১ হাজার ৭০ জন।
প্রত্যক্ষদর্শী ও পুলিশের বরাতে প্রথম আলোর সংশ্লিষ্ট এলাকার নিজস্ব প্রতিবেদক ও প্রতিনিধিদের পাঠানো খবর:
গতকাল ভোরে কিশোরগঞ্জ-ভৈরব সড়কের জালুয়াপাড়া এলাকায় মালবাহী ট্রাকচাপায় মাহাবুর রহমান (৩৫) নামের এক মোটরসাইকেল আরোহী নিহত হয়েছেন। এ সময় গুরুতর আহত হন তাঁর ছোট বোন তানিয়া আক্তার (২৫)। তানিয়াকে জহুরুল ইসলাম মেডিকেল কলেজ হাসপাতালে পাঠানো হয়েছে।
মাগুরা শহরের পারনান্দুয়ালী পল্লী বিদ্যুৎ কার্যালয়ের সামনে ঢাকা-খুলনা মহাসড়কে ভোরে একটি পিকআপ নিয়ন্ত্রণ হারিয়ে সড়কের পাশে গাছে ধাক্কা দিলে ঘটনাস্থলেই চালক সেলিম বিশ্বাস (৩২) নিহত হন। চালকের সহকারী জাকির হোসেন ও যাত্রী খালিদ হোসেন গুরুতর আহত হন।
কুমিল্লার সদর দক্ষিণ উপজেলার মাটিয়ারা তাজ ফিলিং স্টেশনের সামনে ঢাকা-চট্টগ্রাম মহাসড়কে গতকাল সকালে কাভার্ড ভ্যানের চাপায় বিজু সরকার (২২) নামের একজন বাইসাইকেল আরোহী নিহত হয়েছেন। কাভার্ড ভ্যানটি সড়কের পাশের খাদে পড়ে যায়। বিজুর বাড়ি হবিগঞ্জের বানিয়াচং গ্রামে। দুর্ঘটনার পর চালক পালিয়ে গেছেন।
ঝিনাইদহ সদর উপজেলার খড়িখালি বটতলা এলাকায় দুপুরে ঝিনাইদহ-কালীগঞ্জ সড়কে বাসের ধাক্কায় আবদুল ওহাব মণ্ডল (৫০) নামের একজন মোটরসাইকেল আরোহী নিহত হয়েছেন। তাঁর বাড়ি সদর উপজেলার চেউনিয়া গ্রামে।
