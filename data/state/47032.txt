
পবিত্র হজ, তাবলিগ জামাত, প্রধানমন্ত্রীর ছেলে সজীব ওয়াজেদ জয়কে নিয়ে ডাক, টেলিযোগাযোগ ও তথ্যপ্রযুক্তিমন্ত্রী আবদুল লতিফ সিদ্দিকীর মন্তব্যের কড়া সমালোচনা করেছেন আওয়ামী লীগের ভারপ্রাপ্ত সভানেত্রী সৈয়দা সাজেদা চৌধুরী। তিনি বলেন, ‘কে কী বলল, তাতে কান দেবেন না। মুখফোঁড় অনেক নেতা আছেন, তাঁরা এমন কথা বলতে পারেন।’আজ মঙ্গলবার দুপুরে আওয়ামী লীগের সভানেত্রীর ধানমন্ডির রাজনৈতিক কার্যালয়ে দলের প্রচার ও প্রকাশনা উপপরিষদের বৈঠক শেষ সাংবাদিকদের প্রশ্নের জবাবে সাজেদা চৌধুরী এ কথা বলেন।জয়কে নিয়ে লতিফ সিদ্দিকীর মন্তব্য প্রসঙ্গে সংসদ উপনেতা বলেন, ‘ওয়াজেদ কে, সেটাও আপনারা জানেন। আমাদের নাতি জয় কে, সেটাও আপনারা জানেন। এটা নিয়ে প্রশ্ন করার কিছু নেই।’সাজেদা চৌধুরী বলেন, অনেকে ইতিহাস বিকৃত করার চেষ্টা করছেন। নিজেকে প্রতিষ্ঠা করতে অনেকে এটা করছেন। তাঁরা সফল হবেন না।নিউইয়র্কে সেখানকার স্থানীয় সময় রোববার বিকেলে এক মতবিনিময় অনুষ্ঠানে লতিফ সিদ্দিকী পবিত্র হজ, তাবলিগ জামাত, প্রধানমন্ত্রীর পুত্র সজীব ওয়াজেদ জয়, প্রবাসী বাংলাদেশি ও সাংবাদিকদের বিষয়ে বিরূপ মন্তব্য করেন। জ্যাকসন হাইটসের একটি হোটেলে এ অনুষ্ঠানের আয়োজন করে নিউইয়র্ক টাঙ্গাইল সমিতি। তাঁর বক্তব্যের ভিডিও ক্লিপ বিভিন্ন সামাজিক যোগাযোগমাধ্যমে ছড়িয়ে পড়েছে। দেশের একাধিক বেসরকারি টেলিভিশনেও তা প্রচার করা হয়।
