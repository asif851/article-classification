
নিবন্ধন ছাড়া বিক্রি করা সিম কার্ড অবিলম্বে বন্ধ করার নির্দেশ দিয়েছেন হাইকোর্ট। বিচারপতি মির্জা হোসেইন হায়দার ও বিচারপতি মুহাম্মদ খুরশীদ আলম সরকারের সমন্বয়ে গঠিত হাইকোর্ট বেঞ্চ এক রিট আবেদনের প্রাথমিক শুনানি পর আজ মঙ্গলবার রুলসহ এ নির্দেশ দেন।
গ্রামীণফোন লিমিটেড, ওরাসম টেলিকম বাংলাদেশ লিমিটেড (বাংলালিংক), টেলিটক বাংলাদেশ লিমিটেড, আজিয়াটা বাংলাদেশ লিমিটেড (রবি), এয়ারটেল বাংলাদেশ লিমিটেড ও প্যাসেফিক বাংলাদেশ লিমিটেডের (সিটিসেল) প্রতি নিবন্ধনহীন সিম কার্ড অকার্যকর করতে নির্দেশ দেওয়া হয়।
একই সঙ্গে নিবন্ধন ছাড়া মোবাইল সিম কার্ড বিক্রি ও বিতরণ বন্ধ করতে কেন নির্দেশনা দেওয়া হবে না, রুলে তা জানতে চাওয়া হয়েছে। বিটিআরসির চেয়ারম্যান, স্বরাষ্ট্রসচিব, ডাক ও টেলিযোগাযোগসচিবসহ বিবাদীদের চার সপ্তাহের মধ্যে রুলের জবাব দিতে বলা হয়েছে।
নিবন্ধনহীন সিম কার্ড বন্ধের নির্দেশনা চেয়ে গত মাসের দ্বিতীয় সপ্তাহে রিটটি করেন আইনজীবী জে আর খান রবিন। আদালতে রিটের পক্ষে শুনানি করেন আইনজীবী এম বদরুদ্দোজা। রাষ্ট্রপক্ষে ছিলেন ডেপুটি অ্যাটর্নি জেনারেল মো. আল আমিন সরকার।
এম বদরুদ্দোজা সাংবাদিকদের বলেন, গণমাধ্যমে প্রকাশিত খবরে দেখা যায় নিবন্ধন ছাড়া প্রায় ৭০ লাখ সিম কার্ড রয়েছে। অনিবন্ধিত সিমের মাধ্যমে বিভিন্নভাবে হুমকি ও চাঁদাবাজি করা হয়। এ কারণে নিবন্ধনহীন সিম কার্ড বন্ধ করার নির্দেশনা চেয়ে রিটটি করা হয়েছে।
আল আমীন সরকার প্রথম আলোকে বলেন, কোনো সিম কার্ডের বিরুদ্ধে কোনো ব্যক্তি অভিযোগ করলে ওই সিম কার্ডের বিষয়ে সব তথ্য প্রদান করতে সংশ্লিষ্টদের নির্দেশনা দিয়েছেন আদালত।
