

মন্ত্রিসভায় আজ সোমবার বাংলাদেশ ইপিজেড শ্রম আইন ২০১৬-এর খসড়ার অনুমোদন দেওয়া হয়েছে। এতে ট্রেড ইউনিয়নের আদলে কল্যাণ সমিতি করার অধিকার পাচ্ছেন রপ্তানি প্রক্রিয়াকরণ এলাকাগুলোর শ্রমিকেরা। 
সচিবালয়ে প্রধানমন্ত্রী শেখ হাসিনার সভাপতিত্বে মন্ত্রিপরিষদের এ বৈঠক হয়। বৈঠক শেষে সাংবাদিকদের এসব কথা জানান মন্ত্রিপরিষদ সচিব মোহাম্মদ শফিউল আলম।
আইন অনুসারে, কারখানায় দুর্ঘটনায় মৃত্যু হলে শ্রমিকদের দুই লাখ টাকা ক্ষতিপূরণ দেওয়ার বিধান রয়েছে। দুর্ঘটনায় অক্ষম বা আহত হলে ২ লাখ ২৫ হাজার টাকা ক্ষতিপূরণ দেওয়ার বিধান রয়েছে। নারী শ্রমিকদের পূর্ণ বেতনে চার মাসের মাতৃত্বকালীন ছুটি দেওয়ার বিধান রাখা হয়েছে।
মোহাম্মদ শফিউল আলম জানান, আন্তর্জাতিক বিভিন্ন সংস্থার আহ্বানে সাড়া দিয়ে এই আইন করা হচ্ছে। এতে বাংলাদেশ যুক্তরাষ্ট্রে বাংলাদেশি পণ্যের অগ্রাধিকারমূলক বাজার-সুবিধা (জিএসপি) পাবে কি না, জানতে চাইলে তিনি বলেন, ‘একটা সুযোগ তো থাকবেই।’
