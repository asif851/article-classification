
ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক বলেছেন, বর্তমান বৈশ্বিক প্রেক্ষাপটে বিজ্ঞানভিত্তিক গবেষণার পাশাপাশি মানবিকতা, সমাজ ও সংস্কৃতি নিয়েও গবেষণা করতে হবে। বৌদ্ধধর্মের দর্শন ও আদর্শ অনুসরণ করে সমাজ ও সভ্যতার অগ্রযাত্রায় নতুন প্রজন্মের শিক্ষার্থীদের ভূমিকা রাখতে হবে।গতকাল বুধবার ঢাকা বিশ্ববিদ্যালয়ের আর সি মজুমদার মিলনায়তনে বৌদ্ধ দর্শন, সাহিত্য ও সংস্কৃতিবিষয়ক আলোচনা সভায় প্রধান অতিথির বক্তব্যে উপাচার্য এসব কথা বলেন। সেন্টার ফর বুড্ডিস্ট হেরিটেজ অ্যান্ড কালচার এ আলোচনা সভার আয়োজন করে।সেমিনারে ‘বৌদ্ধ যুক্তিবিদ্যা: একটি পর্যালোচনা’ ও ‘চর্যা-সংস্কৃতির আলোকে বুদ্ধ নাটকের ঐতিহ্য অন্বেষণ’ শীর্ষক দুটি প্রবন্ধ উপস্থাপন করা হয়।আয়োজক গবেষণা কেন্দ্রের পরিচালক অধ্যাপক দিলীপ কুমার বড়ুয়ার সভাপতিত্বে অনুষ্ঠানে কলা অনুষদের ডিন অধ্যাপক মো. আখতারুজ্জামান বিশেষ অতিথি ছিলেন। এ ছাড়া ঢাকা বিশ্ববিদ্যালয়ের পালি ও বুড্ডিস্ট স্টাডিজ বিভাগের অধ্যাপক সুকোমল বড়ুয়া, দর্শন বিভাগের অধ্যাপক আজিজুন্নাহার ইসলাম, গণবিশ্ববিদ্যালয়ের অধ্যাপক মনসুর মুসা প্রমুখ বক্তব্য দেন।
