
রাজধানীর পূর্ব রামপুরা এলাকায় আজ শুক্রবার দুর্বৃত্তদের গুলিতে বাসাই ফকির (২৬) নামে এক যুবক নিহত হয়েছেন। তিনি স্যানিটারি ঠিকাদারি ব্যবসা করেন। এ ঘটনায় জড়িত সন্দেহে একজনকে আটক করেছে পুলিশ।
বাসাই ফকিরের চাচা আবদুল জলিল বলেন, আজ রাত সাড়ে সাতটার দিকে পূর্ব রামপুরা মোল্লাবাড়ী বাজারে কয়েকজন দুর্বৃত্ত বাসাই ফকিরের বুকে গুলি ও মাথায় ধারালো অস্ত্র দিয়ে আঘাত করে পালিয়ে যায়। ঢাকা মেডিকেল কলেজ হাসপাতালে নেওয়ার পর রাত ১১টার দিকে বাসাই ফকির মারা যান।রামপুরা থানার পরিদর্শক (তদন্ত) আসাদুজ্জামান প্রথম আলোকে বলেন, গুরুতর আহত অবস্থায় রাত সাড়ে নয়টার দিকে বাসাই ফকিরকে ঢাকা মেডিকেল কলেজ হাসপাতালে ভর্তি করা হয়। প্রায় দেড় ঘণ্টা পর তিনি মারা যান। এ ঘটনায় সন্দেহভাজন হিসেবে রামপুরা এলাকার নুর আলম নামের চিহ্নিত এক সন্ত্রাসীকে দুইটি গুলি ও একটি বিদেশি পিস্তলসহ আটক করা হয়েছে। নুর আলম রামপুরা থানায় ধর্ষণ মামলাসহ একাধিক মামলার আসামি।
