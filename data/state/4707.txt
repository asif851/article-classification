
পুনরায় ময়নাতদন্তের জন্য মডেল ও মেডিকেল কলেজের ছাত্রী রাউধা আথিফের লাশ কবর থেকে তোলা হয়েছে। আজ সোমবার সকাল ১০টার দিকে রাজশাহী নগরের হেতেম খাঁ গোরস্থান থেকে রাউধার লাশ তোলা হয়।
রাউধার লাশ তোলার সময় রাজশাহীর নির্বাহী ম্যাজিস্ট্রেট রক্তিম চৌধুরী উপস্থিত ছিলেন। এ ছাড়া ছিলেন রাউধার মৃত্যুর ঘটনায় করা মামলার তদন্ত কর্মকর্তা ও পুলিশের অপরাধ তদন্ত বিভাগের (সিআইডি) পরিদর্শক আসমাউল হক।
পুলিশ জানায়, আদালতের নির্দেশে পুনরায় ময়নাতদন্তের জন্য রাউধার লাশ কবর থেকে উত্তোলন করা হয়েছে। এখন তাঁর লাশ রাজশাহী মেডিকেল কলেজের মর্গে নেওয়া হবে।
রাউধার লাশ কবর থেকে তুলে ফের ময়নাতদন্তের অনুমতি দেন আদালত। মামলার তদন্ত কর্মকর্তার আবেদনের পরিপ্রেক্ষিতে ১৮ এপ্রিল রাজশাহীর মুখ্য মহানগর হাকিম আদালত-১-এর বিচারক সাইফুল ইসলাম ওই আদেশ দেন।
গত ২৯ মার্চ রাজশাহীর ইসলামী ব্যাংক মেডিকেল কলেজের ছাত্রী হোস্টেল থেকে রাউধার লাশ উদ্ধার করে পুলিশ। তিনি ওই কলেজের এমবিবিএস দ্বিতীয় বর্ষের শিক্ষার্থী ছিলেন। মালদ্বীপের মেয়ে রাউধা বাংলাদেশে পড়তে এসেছিলেন। তিনি মডেলিং করতেন।
আরও পড়ুন... 
রাজশাহীতে অন্তিম শয়ানে মডেল রাউধা
