
চলতি বছরেই মোবাইল ফোনের চতুর্থ প্রজন্মের (ফোর-জি) তরঙ্গ নিলাম করবে সরকার। মোবাইল ফোনে কলড্রপের জন্য গ্রাহককে ক্ষতিপূরণ দিতে শিগগিরই অপারেটরগুলোকে নির্দেশনা দেওয়া হবে। টেলিটককে নতুন করে ব্র্যান্ডিংয়ের জন্য আগামী মাসেই এর লোগোতে পরিবর্তন আনা হচ্ছে। আজ বুধবার সচিবালয়ে এক সংবাদ সম্মেলনে এসব তথ্য জানিয়েছেন ডাক ও টেলিযোগাযোগ প্রতিমন্ত্রী তারানা হালিম।সরকারের দুই বছর পূর্তি উপলক্ষে মন্ত্রণালয়ের অর্জন এবং নতুন বছরের ভবিষ্যৎ পরিকল্পনা তুলে ধরতে আয়োজিত এ সংবাদ সম্মেলনে প্রতিমন্ত্রী জানান, আগামী ১২ জানুয়ারি সিঙ্গাপুরে ফেসবুকের সঙ্গে বৈঠক করবেন তিনি।তারানা হালিম বলেন, নতুন বছরে সেবার মান উন্নয়ন, সেবাকে সহজলভ্য করা, নিরাপদ ও সম্প্রসারণ-এই চারটি নীতি নিয়ে ডাক ও টেলিযোগাযোগ বিভাগ অগ্রসর হবে। সেবার মান উন্নয়নের জন্য অপারেটরদের সঙ্গে কথা বলেছেন জানিয়ে প্রতিমন্ত্রী বলেন, কল ড্রপ রোধ, নেটওয়ার্কের মান বৃদ্ধি এবং বিটিআরসির সেবার মান সংক্রান্ত নির্দেশনা মেনে চলা, অবাঞ্ছিত প্যাকেজ বন্ধ করা, কপিরাইট লঙ্ঘন রোধ করা ইত্যাদি বিষয়ে ইতিমধ্যেই নির্দেশনা দেওয়া হয়েছে।
চলতি বছরের মধ্যেই ফোর-জি চালু করার জন্য প্রাথমিক কাজ শেষ হয়েছে জানিয়ে তারানা হালিম বলেন, এ বছরই তরঙ্গ নিলাম অনুষ্ঠিত হবে। কত ব্যান্ডের তরঙ্গ নিলাম করা হবে জানতে চাইলে প্রতিমন্ত্রী বলেন, ‘খসড়া চূড়ান্ত করা হচ্ছে। এই নিলাম সব অপারেটরের জন্যই আয়োজন করা হবে। টেলিটক যেমন নিলামের আগেই থ্রি-জি সেবা শুরু করতে পেরেছিল এবার তেমন হচ্ছে না।’কলড্রপ নিয়ে ভোগান্তিতে থাকা গ্রাহকদের ক্ষতিপূরণ দেওয়া প্রসঙ্গে প্রতিমন্ত্রী বলেন, ‘বিষয়টি নিয়ে বিটিআরসি কাজ করছে। এ বছরের মধ্যেই গ্রাহকেরা ক্ষতিপূরণ পেতে শুরু করবেন। বিটিআরসি এ নির্দেশনা দেবে।’নম্বর অপরিবর্তিত রেখে মোবাইল অপারেটর বদলের (এমএনপি) প্রক্রিয়া মার্চ মাস থেকে শুরু করা সম্ভব হবে জানিয়ে প্রতিমন্ত্রী বলেন, ‘এমএনপির কাজ কারা পাবে, সেই প্রক্রিয়া আরও স্বচ্ছ করতে গাইড লাইন সংশোধন ও পরিমার্জন করা হচ্ছে।’গ্রাহক সেবা নিয়ে সমালোচনার মুখে থাকা রাষ্ট্রীয় মালিকানাধীন মোবাইল ফোন অপারেটর টেলিটককে ব্যবসায়িক ক্ষেত্রে নতুন করে ব্র্যান্ডিং করা হবে বলে জানান প্রতিমন্ত্রী। এর অংশ হিসেবে ফেব্রুয়ারিতেই টেলিটকের নতুন লোগো আসছে। টেলিটকে নতুন ব্যবস্থাপনা পরিচালক নিয়োগ দেওয়ার জন্য প্রকাশিত নিয়োগ বিজ্ঞপ্তি বাতিল করা প্রসঙ্গে এক প্রশ্নের জবাবে তারানা হালিম বলেন, ‘নিয়োগের বিজ্ঞপ্তির শর্ত পরিবর্তন করে যোগ্যতম সৃজনশীল ব্যক্তিকে নিয়োগ দেওয়া হবে।’সংবাদ সম্মেলনে ডাক ও টেলিযোগাযোগ প্রতিমন্ত্রী জানান, ১২ জানুয়ারি থেকে তাঁর সিঙ্গাপুর ও মালয়েশিয়া সফরের প্রথম দিন সিঙ্গাপুরে ফেসবুকের সঙ্গে বৈঠক হবে। ফেসবুক কর্তৃপক্ষের সঙ্গে সাইবার নিরাপত্তা, নারীর প্রতি অবমাননাসহ বিভিন্ন বিষয় নিয়ে আলোচনা হবে জানিয়ে তিনি বলেন, ‘বাংলাদেশে তাদের একটি অ্যাডমিন প্রতিষ্ঠা করতে চাই।’ফেসবুক কর্তৃপক্ষের সঙ্গে যোগাযোগ হচ্ছে জানিয়ে তারানা বলেন, ‘অভিযোগ জানানোর জন্য বিটিআরসি থেকে ফোকাল পয়েন্ট নির্ধারণ করে পাঠিয়েছি। এ পর্যন্ত কতটি অভিযোগ করেছি, তার পরিসংখ্যান তুলে ধরা হবে। অনুরোধ করেছি, আমাদের দেশের ধর্মীয়, সামাজিক মূল্যবোধ চিন্তা করে অভিযোগগুলো বিবেচনার।’ফেসবুক নতুন আইডি খুলতে জাতীয় পরিচয়পত্র (এনআইডি) বাধ্যতামূলক করা হবে কিনা সাংবাদিকদের আরেক প্রশ্নের জবাবে তিনি বলেন, ‘এই মুহূর্তে সেই পরিকল্পনা নেই। তবে বিশ্বের বেস্ট প্র্যাকটিসগুলো চর্চা করতে চাই।’সিঙ্গাপুর ও মালয়েশিয়া সফরে মাইক্রোসফট ও গুগলের সঙ্গেও তাঁর বৈঠক হবে বলে জানান তারানা হালিম।ডাক ও টেলিযোগাযোগ বিভাগের সচিব ফয়জুর রহমান চৌধুরী, বিটিআরসি ভাইস চেয়ারম্যান আহসান হাবিব খানসহ সংশ্লিষ্ট বিভিন্ন সংস্থার প্রধানেরা সংবাদ সম্মেলনে উপস্থিত ছিলেন।
