
সরকারি চাকরিতে প্রবেশের বয়সসীমা বাড়িয়ে ৩৫ বছর করার দাবিতে আজ শুক্রবার রাজধানীর শাহবাগে সড়ক অবরোধ করেছেন চাকরিপ্রার্থীরা। এ ঘটনায় দুজনকে আটক করেছে পুলিশ। একপর্যায়ে অবরোধ প্রত্যাহার করে চাকরিপ্রার্থীরা জাতীয় জাদুঘরের সামনে গিয়ে বিক্ষোভ শুরু করেন।শাহবাগ থানার পুলিশ জানায়, আজ বিকেল চারটার দিকে শাহবাগ মোড়ে প্রায় আধঘণ্টা সড়ক অবরোধ করেন চাকরিপ্রার্থীরা। এতে শাহবাগের শিশুপার্কসংলগ্ন সড়ক দিয়ে যানবাহন চলাচল বন্ধ হয়ে যায়। প্রায় আধঘণ্টা এ অবস্থা চললে পুলিশ সেখানে গিয়ে অবরোধকারীদের সরিয়ে দেয়। অবরোধকারী দুইজনকে আটক করে থানায় নিয়ে যায় পুলিশ। পরে চাকরিপ্রার্থীরা সড়ক ছেড়ে শাহবাগের জাতীয় জাদুঘরের সামনে গিয়ে বিক্ষোভ শুরু করেন।
শাহবাগ থানার ভারপ্রাপ্ত কর্মকর্তা (ওসি) আবু বকর সিদ্দিক প্রথম আলোকে বলেন, বিক্ষোভকারীদের কর্মসূচি শেষ হলে আটক দুইজনকে ছেড়ে দেওয়া হবে।
