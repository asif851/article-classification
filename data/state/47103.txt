
ব্রাহ্মণবাড়িয়ার বাঞ্ছারামপুর উপজেলায় বসতবাড়িতে ককটেল নিক্ষেপের ঘটনা ঘটেছে। গত বৃহস্পতিবার রাতে উপজেলার বাখরনগর গ্রামের আবদুস সালামের বাড়িতে এ ঘটনা ঘটে। দরিয়াদৌলত ইউনিয়ন পরিষদের চেয়ারম্যান মো. জাহাঙ্গীর আলম বলেন, ‘বাখরনগর গ্রামের আবদুস সালামের বাড়িতে রাতে বোমা নিক্ষেপের ঘটনার কথা শুনে সকালে তাঁদের বাড়িতে যাই। বাড়ির দেয়ালে একটি বোমা বিস্ফোরিত হয়েছে। আরেকটি অবিস্ফোরিত ছিল, সেটি বাড়ির পাশে ডোবায় ফেলে দেওয়া হয়েছে। পুলিশকে জানানো হয়নি।’ আবদুস সালামের ছেলে বাবুল মিয়া বলেন, রাত ১২টা ৫০ মিনিটের দিকে বাড়ির বাইরে প্রচণ্ড শব্দ শুনে ঘুম ভেঙে যায়। বাড়ির দেয়ালে ককটেল বিস্ফোরণের চিহ্ন দেখা গেছে। আরেকটি ককটেল বিস্ফোরিত হয়নি। রাতেই চেয়ারম্যান সাহেবকে জানিয়েছি।
