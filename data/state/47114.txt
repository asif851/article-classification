
বঙ্গবন্ধু শেখ মুজিবুর রহমান শৈশব থেকেই অন্যায়ের বিরুদ্ধে অবস্থান নিয়েছিলেন। দেশ ও দেশের মানুষের জন্য বিরামহীনভাবে করেছিলেন কাজ, পরিণত হয়েছিলেন বঙ্গবন্ধুতে। তাই বঙ্গবন্ধুকে দেশের স্বাধীনতাসংগ্রাম ও স্বাধীনতা অর্জন থেকে পৃথক করে দেখার কোনো সুযোগ নেই।গতকাল সোমবার জগন্নাথ বিশ্ববিদ্যালয়ের কেন্দ্রীয় মিলনায়তনে এক অনুষ্ঠানে এসব কথা বলেন বাংলা একাডেমির মহাপরিচালক অধ্যাপক শামসুজ্জামান খান। ‘বঙ্গবন্ধু ও বাংলাদেশের স্বাধীনতা’ শীর্ষক এ অনুষ্ঠানের আয়োজন করে বিশ্ববিদ্যালয়ের কলা অনুষদ।বিশ্ববিদ্যালয়ের উপাচার্য অধ্যাপক মীজানুর রহমান বলেন, দেশের স্বাধীনতাবিরোধী চক্র এখনো সক্রিয় রয়েছে। তাই এ বিষয়ে সবাইকে সব সময় সজাগ থাকতে হবে।কলা অনুষদের ডিন অধ্যাপক মো. লুৎফর রহমানের সভাপতিত্বে স্বাগত বক্তব্য দেন ইতিহাস বিভাগের শিক্ষক মো. সেলিম। সঞ্চালনা করেন দর্শন বিভাগের শিক্ষক মোহাম্মদ হাফিজুল ইসলাম।
