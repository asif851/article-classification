
মুন্সিগঞ্জের সিরাজদিখান উপজেলায় ভূমির উন্মুক্ত নিলামে বেশি দর ওঠায় ছাত্রলীগের এক নেতা উপজেলা নির্বাহী কর্মকর্তাকে (ইউএনও) মারার জন্য তেড়ে যান এবং তাঁকে দেখে নেওয়ার হুমকি দেন। গত রোববার দুপুরে সিরাজদিখান উপজেলা পরিষদে এই ঘটনা ঘটে।
ওই ঘটনায় উপজেলা ছাত্রলীগের সভাপতি জহিরুল ইসলামের বিরুদ্ধে সিরাজদিখান থানায় একটি সাধারণ ডায়েরি (জিডি) করেছেন ইউএনও মো. আবুল কাশেম।
উপজেলা প্রশাসনের কর্মকর্তারা জানান, উপজেলার রশুনিয়া ও বাসাইল ইউনিয়নের আট একর সম্পত্তিতে বাৎসরিক ভিত্তিতে চাষাবাদের জন্য নিলাম আহ্বান করা হয়। রোববার ছিল নিলাম প্রদানের দিন। নিলামে অংশ নেন আওয়ামী লীগ ও ছাত্রলীগের নেতা ছাড়াও ১০-১২ জন। নিলামে তুমুল প্রতিদ্বন্দ্বিতায় সর্বোচ্চ তিন লাখ ৩৬ হাজার টাকায় ডাক হাঁকেন জহিরুল।
কর্মকর্তারা জানান, গত বছর এক লাখ ৮০ হাজার টাকায় নিলামে জমি ইজারা পেয়েছিলেন জহিরুল। এ বছর উন্মুক্ত নিলামের ব্যবস্থা নেওয়ায় মূল্য দ্বিগুণ বৃদ্ধি পাওয়ায় নিলাম শেষে তিনি উত্তেজিত হয়ে ইউএনওর ওপর চড়াও হন।
জিডি করার বিষয়টি নিশ্চিত করে ইউএনও আবুল কাশেম বলেন, ‘নিলামে গত বছরের চেয়ে অনেক বেশি দর ওঠায় ছাত্রলীগের ওই নেতা আমাকে ভুল বুঝে উত্তেজিত হয়ে পড়েন। সিনিয়র নেতারা বিষয়টি মীমাংসা করে দেওয়ার চেষ্টা করছেন।’
অভিযোগ অস্বীকার করে জহিরুল বলেন, ‘নিলামে ডাক প্রদানের বিষয়টি স্বচ্ছ ছিল না। তাই আমি এর প্রতিবাদ করেছি। হুমকি দেওয়ার বিষয়টি ঠিক নয়।’
