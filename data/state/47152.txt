
মুন্সিগঞ্জের সিরাজদিখান উপজেলায় এক গৃহবধূকে বখাটেরা ধর্ষণ করেছে বলে অভিযোগ পাওয়া গেছে। এ ঘটনায় গত মঙ্গলবার রাতে সিরাজদিখান থানায় মামলা হয়েছে। পুলিশ মামলার এক আসামিকে গ্রেপ্তার করেছে।পুলিশ জানায়, ১৩ নভেম্বর রাত আটটার দিকে সিরাজদিখানের বাড়িতে সাড়ে চার বছরের ছেলেকে নিয়ে ঘুমিয়ে ছিলেন ওই গৃহবধূ। এ সময় এলাকার বখাটে আওলাদ হোসেন, জামাল হোসেন ও আনিছ বাড়ির গৃহকর্তার নাম ধরে দরজার কড়া নাড়ে। এরপর ওই গৃহবধূ দরজা খুললে ধারালো অস্ত্রের মুখে তাঁর ছেলেকে জিম্মি করে বখাটেরা। এরপর গৃহবধূকে ধর্ষণ করে তারা।ওই গৃহবধূর স্বজনেরা জানান, ঘটনার সময় গৃহবধূর ছেলের গলায় ধারালো অস্ত্র ধরে আনিছ ঘরের বাইরে দাঁড়িয়ে থাকে। আর তার সহযোগীরা গৃহবধূকে ধর্ষণ করে। একপর্যায়ে গৃহবধূ অচেতন হয়ে পড়েন। এরপর বখাটেরা পালিয়ে যায়। পরে গৃহবধূর স্বামী কাজ সেরে ঘরে ফিরে ঘটনা জানতে পারেন। পরের দিন বিষয়টি স্থানীয় গণ্যমান্য ব্যক্তিদের জানালে তাঁরা ব্যবস্থা গ্রহণের আশ্বাস দেন। পরবর্তী সময়ে তাঁরা আর এগিয়ে না আসায় মঙ্গলবার রাতে পুলিশের কাছে অভিযোগ দেন গৃহবধূর স্বামী।সিরাজদিখান থানার ভারপ্রাপ্ত কর্মকর্তা (ওসি) মো. ইয়ারদৌস হাসান জানান, তিন বখাটের বিরুদ্ধে নারী ও শিশু নির্যাতন দমন আইনে মামলা করেছেন গৃহবধূর স্বামী। ডাক্তারি পরীক্ষার জন্য গৃহবধূকে হাসপাতালে পাঠানো হয়েছে। জামাল হোসেনকে গ্রেপ্তার করা হয়েছে।
