
রাজধানীর দক্ষিণ বনশ্রীতে সীমানাপ্রাচীর ভেঙে জমি দখল করার সময় নয়জনকে গ্রেপ্তার করেছে পুলিশ। গত বৃহস্পতিবার রাত দেড়টার দিকে এ ঘটনা ঘটে। অভিযোগ উঠেছে, পুলিশের এক পরিদর্শকের নেতৃত্বে জমি দখল চেষ্টার ঘটনাটি ঘটেছে।এ ঘটনায় জমির মালিক রমিজুল ইসলাম বাদী হয়ে আবদুল আওয়াল খান নামের এক ব্যক্তিকে প্রধান আসামি করা ১৭ জনের বিরুদ্ধে খিলক্ষেত থানায় একটি মামলা করেছেন। আওয়াল পুলিশের বিশেষ শাখার পরিদর্শক বলে অভিযোগ উঠেছে। তবে মামলার বাদী, তদন্তকারী কর্মকর্তা বা থানার ভারপ্রাপ্ত কর্মকর্তা কেউই বিষয়টি নিশ্চিত করতে পারেননি।রমিজুল ইসলাম প্রথম আলোকে বলেন, দক্ষিণ বনশ্রীর মেরাদিয়ায় বাঁশের বাজার এলাকার তার ২৬ শতাংশ জায়গা রয়েছে। পাশেই আওয়ালের ৫ শতাংশ জমি রয়েছে। আওয়াল জমি বিক্রির জন্য বিভিন্ন সময় তাঁকে চাপ দিয়ে আসছিলেন। এ বিষয়ে তিনি খিলক্ষেত থানায় আগেই কয়েকটি সাধারণ ডায়েরি (জিডি) করে রেখেছেন। গত বৃহস্পতিবার রাত দেড়টার দিকে হঠাৎ আওয়ালের নেতৃত্বে ৫০ থেকে ৬০ জন লোক মই দিয়ে তাঁর ১০ ফুট উচ্চতার দেয়াল টপকে ভেতরে ঢোকে। এরপর তারা তাঁর ১৬৫ ফুট লম্বা দেয়ালের মধ্যে ৬০ থেকে ৭০ ফুট দেয়াল ভেঙে ফেলে। বিষয়টি পুলিশকে জানালে তারা এসে ঘটনাস্থল থেকে নয়জনকে গ্রেপ্তার করেছে। আওয়ালের পরিচয়ের বিষয়ে তিনি বলেন, আওয়ালের একটি ভিজিটিং কার্ড তাঁর কাছে রয়েছে। সেখানে পুলিশের বিশেষ শাখার পরিদর্শকের পরিচয় লেখা রয়েছে। তবে পরিচয় সম্পর্কে নিশ্চিত না হওয়ায় তিনি তা মামলার এজাহারে উল্লেখ করেননি।খিলগাঁও থানার ভারপ্রাপ্ত কর্মকর্তা কাজী মাইনুল হাসান প্রথম আলোকে বলেন, ‘আবদুল আওয়াল সিআইডির পরিদর্শক বলে শুনেছি। তবে এখনো এ বিষয়ে নিশ্চিত হওয়া যায়নি। এ বিষয়ে জানতে সিআইডির কাছে চিঠি পাঠানো হয়েছে।’মামলার তদন্তকারী কর্মকর্তা পুলিশের উপপরিদর্শক আল মামুন বলেন, আওয়াল পুলিশের সদস্য এমন কিছু এজাহারে লেখা হয়নি। তবু বিষয়টি খতিয়ে দেখা হবে।
