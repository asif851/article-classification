
শিশুটির বয়স মাত্র চার বছর নয় মাস। হঠাৎ সে বদরাগী হয়ে উঠেছে। স্কুল থেকে ফিরে স্যান্ডেল দিয়ে নিজেই নিজেকে পেটাচ্ছে, নয়তো নিজের চুলের মুঠি ধরে নিজেই টানছে। সুযোগ পেলেই অন্য কোনোভাবে নিজেকে আঘাত করছে। মা-বাবাকে একসঙ্গে কাছাকাছি বসা দেখলেও বিরক্তি প্রকাশ করছে।এই শিশুরই পাশের বাসায় থাকে তার কম বয়সী এক চাচা। খেলার ছলে এই শিশুকে সেই চাচা ডেকে নিয়ে যান। তারপর দরজা বন্ধ করে দেন। প্রায় প্রতিদিনই ঘটছে এ ঘটনা। কিন্তু শিশুটির চাচার এ খেলা পছন্দ হচ্ছে না। শিশুটি মাকে একদিন চাচার এ খেলার কথা জানায়। দিশেহারা মা। কেননা, এ ঘটনা স্বামী ও পরিবারের অন্যদের জানাতে গেলে পরিবারের মধ্যে শুরু হবে তুলকালাম কাণ্ড।এই মা এখন ঢাকা শিশু হাসপাতালের মনোবিজ্ঞানীদের পরামর্শ মেনে সন্তানকে স্বাভাবিক করার চেষ্টা চালাচ্ছেন। হাসপাতালে এ ধরনের মা ও সন্তানের আনাগোনা আছেই। হাসপাতালের মনোরোগ বিশেষজ্ঞ মনোয়ারা পারভীন জাহাঙ্গীরি প্রথম আলোকে বলেন, ‘এই ধরনের নির্যাতকের তালিকায় কাছের আত্মীয়স্বজনেরাই বেশি থাকে।’সম্প্রতি গাজীপুরের নারী ও শিশু নির্যাতন দমন ট্রাইব্যুনালের বিচারক (জেলা জজ) ফাতেমা নজীব নিজের মেয়েকে (১৯ বছর) ধর্ষণ করায় এক বাবাকে যাবজ্জীবন কারাদণ্ড এবং এক লাখ টাকা অর্থদণ্ডাদেশ দিয়েছেন। অর্থদণ্ডের টাকা আসামির সম্পদ থেকে আদায় করে ক্ষতিগ্রস্ত ব্যক্তিকে দেওয়ারও আদেশ দিয়েছেন আদালত। অর্থাৎ পারিবারিক বলয়ের এ ধরনের কিছু ঘটনা প্রকাশও পেয়ে যাচ্ছে।বেসরকারি সংস্থা (এনজিও) ব্রেকিং দ্য সাইলেন্স ১৯৯৪ সাল থেকে শিশুদের ওপর যৌন নির্যাতন বিষয়ে সচেতনতামূলক কার্যক্রম পরিচালনা করছে। সংস্থাটির জ্যেষ্ঠ কর্মসূচি সমন্বয়ক রোকসানা সুলতানা ছোট শিশুদের তার শরীরের সীমানা সম্পর্কে সচেতন করার বিষয়টিতে গুরুত্ব দেন। তিনি প্রথম আলোকে বলেন, ‘শিশুদের বলি, তোমার শরীরের একটি সীমানা আছে। দুই হাত দুই দিকে সমান করে তুলে ধরার পর বলা হয়, এইটুকু হলো সীমানা। তোমরা যাকে পছন্দ করবে না, তাদের এই সীমানার মধ্যে আসতে দেবে না।’বাংলাদেশে ব্রেকিং দ্য সাইলেন্স ১৯৯৭ সালে এক গবেষণায় পারিবারিক বলয়ে শিশুর যৌন নির্যাতনের ৫০টি ঘটনা খতিয়ে দেখেছিল। এর মধ্যে ১৬ জন শিশুর নির্যাতনকারী ছিলেন তাদের পরিবারের ঘনিষ্ঠজন৷ ৩০ জন শিশুর নির্যাতনকারী পারিবারিক বন্ধু, গৃহশিক্ষক, পাড়া-প্রতিবেশী বা চেনাজানা লোক। মাত্র চারজন শিশুর নির্যাতনকারী ছিলেন অপরিচিত ব্যক্তিরা।মহিলা ও শিশুবিষয়ক মন্ত্রণালয়ের নারী নির্যাতন প্রতিরোধে মাল্টি সেক্টরাল প্রকল্পের অধীনে পরিচালিত সাত বিভাগে সাতটি এবং ফরিদপুর মেডিকেল কলেজ হাসপাতালের ওয়ানস্টপ ক্রাইসিস সেন্টারের দেওয়া পরিসংখ্যান অনুযায়ী, ২০০১ থেকে ২০১৩ সালের ডিসেম্বর পর্যন্ত পাঁচ বছরের কম বয়সী ২৮৬ জন শিশু যৌন নির্যাতনের শিকার হয়। এর মধ্যে প্রায় ৯৯ শতাংশই ধর্ষণের শিকার।১৩টি জাতীয় পত্রিকায় প্রকাশিত তথ্য নিয়ে আইন ও সালিশ কেন্দ্রের (আশক) করা প্রতিবেদন অনুযায়ী, ২০১৩ সালে ছয় বছর বয়স পর্যন্ত সাতজনকে ধর্ষণের চেষ্টা করা হয়। একক ধর্ষণের শিকার হয় ৫৪ জন। দুজন গণধর্ষণের শিকারসহ মোট ৬২ শিশু এ ধরনের নির্যাতনের শিকার। ধর্ষণ-পরবর্তী হত্যা করা হয় চারজন শিশুকে।ব্রেকিং দ্য সাইলেন্সের সংগৃহীত তথ্য অনুযায়ী, ২০০৯ সাল থেকে গত বছর পর্যন্ত পাঁচ বছরে ব্রেকিং দ্য সাইলেন্স, ঢাকা মেডিকেল কলেজ হাসপাতালের ওয়ানস্টপ ক্রাইসিস সেন্টার এবং ঢাকা শিশু হাসপাতালে মোট ৩৯৬ জন শিশু (১৮ বছরের কম বয়সী) শুধু কাউন্সেলিংয়ের আওতায় আসে। এদের মধ্যে ৮৪ জন ছিল ছেলেশিশু।গবেষক এবং চিকিৎসক-পরামর্শকেরা বলছেন, মেয়েশিশুর পাশাপাশি ছেলেশিশুদেরও যৌন নির্যাতনের ঝুঁকি প্রবল। ছেলেমেয়ে-নির্বিশেষে অভিভাবকদের সচেতন নজরদারি সমান জরুরি।
