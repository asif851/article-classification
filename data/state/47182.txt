
চার ঘণ্টা বন্ধ থাকার পর মাদারীপুরের কাঁঠালবাড়ি-শিমুলিয়া নৌপথে ফেরি চলাচল আবার শুরু হয়েছে। আজ মঙ্গলবার ভোর পাঁচটা থেকে কুয়াশার তীব্রতা বেড়ে গেলে ফেরি চলাচল বন্ধ রাখে ঘাট কর্তৃপক্ষ। সকাল নয়টার দিকে আবার ফেরি চলাচল শুরু হয়।
ফেরি বন্ধ থাকায় দুর্ভোগে পড়েন যাত্রী ও পরিবহন শ্রমিকেরা। এতে ঘাটের উভয় পাড়ে আটকা পড়ে পাঁচ শতাধিক যানবাহন।
বাংলাদেশ অভ্যন্তরীণ নৌপরিবহন সংস্থা (বিআইডব্লিউটিসি) কাঁঠালবাড়ি ফেরিঘাটের ম্যানেজার সালাম হোসেন বলেন, মাঝরাতের পরেই কুয়াশার তীব্রতা বাড়তে শুরু করে। এতে ব্যাহত হয় এই নৌপথে ফেরি চলাচল। পরে ভোর পাঁচটার দিকে কুয়াশার পরিমাণ বেশি হয়ে গেলে ফেরিচালকেরা মার্কিং পয়েন্ট ও বিকন বাতি না দেখতে পারায় ফেরি চলাচল বন্ধ রাখেন।
বিআইডব্লিউটিসি সূত্র জানায়, রাতে উভয় ঘাট থেকে ছেড়ে যাওয়া ছয়টি ফেরি যানবাহন ও যাত্রী নিয়ে মাঝনদীতে আটকা পড়ে। এ সময় ফেরিগুলো নদীর মাঝে নোঙর করে রাখা হয়। এ ছাড়া অ্যাম্বুলেন্স, কুরিয়ার সার্ভিসের গাড়ি, পণ্যবাহী যানবাহন, নৈশ কোচসহ ছোট-বড় সব মিলিয়ে পারাপারের অপেক্ষায় রয়েছে পাঁচ শতাধিক যানবাহন। এর আগে উভয় ঘাট থেকে ছেড়ে যাওয়া ছয়টি ফেরি যানবাহন ও যাত্রী নিয়ে মাঝনদীতে আটকা পড়ে। এ সময় ফেরিগুলো নদীর মাঝে নোঙর করে রাখা হয়।
ফেরি চালু হওয়ার পর দুই ঘাটে আটকে থাকা যানবাহন চলতে শুরু করেছে। তবে দুটি ঘাটে এখনো যানবাহনের দীর্ঘ সারি রয়েছে।
