
আওয়ামী লীগের সাধারণ সম্পাদক ও সেতুমন্ত্রী ওবায়দুল কাদের বলেছেন, বিএনপির মহাসচিব মির্জা ফখরুল ইসলাম আলমগীরসহ দলটির টপ টু বটম নেতাদের পদত্যাগ করা উচিত। গত সাড়ে আট বছরে তাঁরা সাড়ে আট মিনিটের জন্যও রাস্তায় দাঁড়াতে পারেননি। ব্যর্থ নেতৃত্বের কারণে বিএনপির নেতা-কর্মীদের মধ্যে হতাশা দেখা দিয়েছে।
আজ শনিবার বিকেলে কুমিল্লার চৌদ্দগ্রাম উপজেলার মিয়াবাজার হাইওয়ে ইন হোটেলে সড়ক ও জনপথ (সওজ) বিভাগের প্রকৌশলীদের সঙ্গে আয়োজিত মতবিনিময় সভায় আওয়ামী লীগের সাধারণ সম্পাদক ওবায়দুল কাদের এসব কথা বলেন।
সংবিধানের ষোড়শ সংশোধনী নিয়ে আদালতের রায় ও বন্যাদুর্গত এলাকার ত্রাণ তত্পরতা নিয়ে মির্জা ফখরুল ইসলামের বক্তব্যের পরিপ্রেক্ষিতে ওবায়দুল কাদের বলেন, মির্জা ফখরুল ইসলাম আলমগীরসহ দলের টপ টু বটম নেতাদের পদত্যাগ করা উচিত। গত সাড়ে আট বছরে তাঁরা সাড়ে আট মিনিটের জন্যও রাস্তায় দাঁড়াতে পারেননি। বিএনপির রাজনীতি ভুলের চোরাবালিতে আটকে আছে। রাজনৈতিক দল হিসেবে তারা ব্যর্থ। ব্যর্থ নেতৃত্বের কারণে বিএনপির নেতা-কর্মীদের মধ্যে হতাশা দেখা দিয়েছে।
মতবিনিময় সভায় উপস্থিত ছিলেন কুমিল্লা মহানগর আওয়ামী লীগের সাধারণ সম্পাদক আরফানুল হক, কুমিল্লা দক্ষিণ জেলা আওয়ামী লীগের সদস্য আমিনুল ইসলাম প্রমুখ।
