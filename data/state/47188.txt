
মানবতাবিরোধী অপরাধের মামলায় মৃত্যুদণ্ডপ্রাপ্ত আসামি জামায়াত নেতা মীর কাসেম আলীর সঙ্গে কাশিমপুর কারাগার-২-এ দেখা করেছেন তাঁর ছেলেসহ পাঁচ আইনজীবী।আজ শনিবার দুপুর পৌনে ১২টার দিকে কারা কর্তৃপক্ষের অনুমতি নিয়ে আইনজীবীরা মীর কাসেম আলীর সঙ্গে দেখা করেন। যাঁরা দেখা করেছেন, তাঁরা হলেন আইনজীবী মতিউর রহমান আকন্দ, বজলুর রহমান খান, নূর উল্ল্যহ, নাজিবুর রহমান এবং মীর কাসেম আলীর ছেলে আইনজীবী মীর আহমেদ বিন কাসেম।কাশিমপুর কারাগার-২-এর কারা তত্ত্বাবধায়ক প্রশান্ত কুমার বণিক জানান, মীর কাসেম আলীর ছেলে ও আইনজীবীরা বেলা সাড়ে ১১টার দিকে কারাগারে গিয়ে সাক্ষাতের জন্য আবেদন করেন। পরে তাঁদের দুপুর পৌনে ১২টার দিকে সাক্ষাতের সুযোগ দেওয়া হয়। রিভিউয়ের ব্যাপারে কারাগারের ভেতর আইনজীবীদের সঙ্গে মীর কাসেম আলীর প্রায় ৪৫ মিনিট কথা হয়। বেলা পৌনে একটার দিকে আইনজীবীরা কারাফটক থেকে বেরিয়ে যান।
