
প্রধানমন্ত্রী শেখ হাসিনা এখন শুধু বাংলাদেশের নেতা নন, আন্তর্জাতিকভাবে প্রতিষ্ঠিত বিশ্বনেত্রী বলে মন্তব্য করেছেন বাণিজ্যমন্ত্রী তোফায়েল আহমেদ। আজ শুক্রবার নিজ বাসভবনে কর্মী সম্মেলনে এ মন্তব্য করেন বাণিজ্যমন্ত্রী। এ সময় তিনি বিএনপি চেয়ারপারসন খালেদা জিয়ার অশালীন বক্তব্যের সমালোচনাও করেন।খালেদা জিয়াকে ইঙ্গিত করে তোফায়েল আহমেদ বলেন, খালেদা জিয়ার বক্তব্যে ভদ্রতা এবং শিষ্টাচার নেই। তিনি বাংলাদেশের প্রধানমন্ত্রীকে নিয়ে উগ্র মন্তব্য করছেন। প্রধানমন্ত্রী শেখ হাসিনা এখন শুধু বাংলাদেশের নেতা নন, তিনি আন্তর্জাতিকভাবে প্রতিষ্ঠিত বিশ্বনেত্রী। বিশ্বনেতারা তাঁকে খুবই গুরুত্ব দেন। বর্তমান প্রধানমন্ত্রী আন্তর্জাতিক বিশ্বে মর্যাদাশীল। এক ইফতার অনুষ্ঠানে তাঁকে কটাক্ষ করে অশালীন বক্তব্য দেন খালেদা জিয়া। নির্বাচন না করে, জনগণ থেকে বিচ্ছিন্ন হয়ে খালেদা জিয়া হতাশায় ভুগছেন।খালেদা জিয়ার বক্তব্যের তীব্র নিন্দা করে তোফায়েল আহমেদ আরও বলেন, ২০১৯ সালে ২৯ জানুয়ারির আগের ৯০ দিনের যেকোনো দিন বর্তমান প্রধানমন্ত্রী শেখ হাসিনার অধীনে নির্বাচন হবে। তার আগে নির্বাচন নয়।বাণিজ্যমন্ত্রী বলেন, রমজানে একমাত্র চিনি ও ছোলা ছাড়া অন্য কোনো নিত্যপ্রয়োজনীয় পণ্যের দাম বাড়েনি। চিনি ও ছোলার দাম আন্তর্জাতিক বাজারে বেড়েছে। আন্তর্জাতিক বাজারে এসব পণ্যের সংকটও রয়েছে। তবে রোজা শুরু হওয়ার পর থেকে দাম কমতে শুরু করেছে। সব পণ্যই গ্রামগঞ্জের সাধারণ মানুষের ক্রয়ক্ষমতার মধ্যে রয়েছে।
কর্মীদের বিভিন্ন রকম দিকনির্দেশনামূলক বক্তব্য দিয়ে তোফায়েল আহমেদ বলেন, ভোলাকে নিয়ে তাঁর অনেক স্বপ্ন। প্রথম স্বপ্ন ভোলাকে ভাঙনের হাত থেকে রক্ষা করা আর ভোলা-বরিশাল সেতু নির্মাণ করা। তিনি নেতা-কর্মীদের নতুন করে প্রতিটি ওয়ার্ড ও ইউনিয়ন আওয়ামী লীগ কমিটি গঠনের নির্দেশ দেন।ভোলা সদর আওয়ামী লীগের সভাপতি ও উপজেলা চেয়ারম্যান মোশারেফ হোসেনের সভাপতিত্বে কর্মী সম্মেলনে আরও বক্তব্য দেন ভোলা জেলা আওয়ামী লীগের সাধারণ সম্পাদক ও জেলা পরিষদের প্রশাসক আবদুল মমিন, ভোলা পৌরসভার মেয়র মো. মনিরুজ্জামান, সদর উপজেলা আওয়ামী লীগের সাধারণ সম্পাদক নজরুল ইসলাম গোলদার প্রমুখ।
