
সংস্কারকাজ চলাকালে রূপসী বাংলা হোটেলের সব স্থায়ী ও চুক্তিভিত্তিক কর্মকর্তা-কর্মচারীর চাকরির পূর্ণ নিশ্চয়তা দেওয়া হয়েছে। কর্তৃপক্ষ জানিয়েছে, সংস্কারের কারণে কারও চাকরিচ্যুতি ঘটবে না। সব স্থায়ী ও চুক্তিভিত্তিক কর্মকর্তা-কর্মচারী বেতন-ভাতা ও সার্ভিস চার্জ (স্থায়ী কর্মকর্তা-কর্মচারীদের জন্য) পাবেন।এক সংবাদ বিজ্ঞপ্তিতে গতকাল সোমবার বলা হয়, অধিকাংশ কর্মকর্তা-কর্মচারীকে ইজারা নেওয়া বঙ্গবন্ধু আন্তর্জাতিক সম্মেলন কেন্দ্রে সাময়িক স্থানান্তর করা হবে। প্রয়োজনীয় সংখ্যক কর্মকর্তা-কর্মচারীকে হোটেলের সংস্কারকাজে নিয়োজিত করা হবে। কিছু কর্মকর্তা-কর্মচারীকে বিভিন্ন দেশে আইএইচজি পরিচালিত হোটেলে সাময়িকভাবে নিয়োজিত করা বা প্রশিক্ষণে পাঠানো হবে। সংস্কারের পর সবাইকে হোটেলে নিয়োজিত করা হবে।বিজ্ঞপ্তিতে বলা হয়, রূপসী বাংলাকে ‘ইন্টারকন্টিনেন্টাল ঢাকা’ নামে ব্র্যান্ডিং করা হবে। এ বিষয়ে স্বত্বাধিকারী প্রতিষ্ঠান বাংলাদেশ সার্ভিসেস লি. (বিএসএল) ইন্টারকন্টিনেন্টাল হোটেলস গ্রুপের (আইএইচজি) সঙ্গে চুক্তি সই করেছে। হোটেলটির সংস্কার ২০১৪ সালের মাঝামাঝি শুরু হবে।
