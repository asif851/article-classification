
পৃথক চারটি হত্যা মামলায় বিনা বিচারে অনেক দিন ধরে কারাগারে থাকা চার নারীকে আদালতে হাজির করতে নির্দেশ দিয়েছেন হাইকোর্ট। আগামী ১৬ জানুয়ারি তাঁদের হাজির করতে বলা হয়েছে।
আজ বুধবার বিচারপতি এম ইনায়েতুর রহিম ও বিচারপতি জে বি এম হাসানের সমন্বয়ে গঠিত হাইকোর্ট বেঞ্চ স্বতঃপ্রণোদিত হয়ে রুলসহ এই আদেশ দেন।
ওই চার নারীকে কেন জামিন দেওয়া হবে না, তা জানতে চেয়ে দেওয়া রুলের পাশাপাশি পৃথক চার মামলার নথিও তলব করেছেন হাইকোর্ট।
বিনা বিচারে চার নারীর দীর্ঘদিন ধরে কারাগারে থাকার বিষয়টি আদালতের নজরে আনেন সুপ্রিম কোর্টের আইনজীবী আইনুন নাহার সিদ্দিকা। শুনানি নিয়ে আদেশ দেন আদালত।
আদালতে রাষ্ট্রপক্ষে ছিলেন ডেপুটি অ্যাটর্নি জেনারেল এ কে এম জহিরুল হক ও সহকারী অ্যাটর্নি জেনারেল মো. শহিদুল ইসলাম খান।
নথিপত্রে দেখা যায়, শ্যামপুর থানায় করা এক হত্যা মামলায় নারায়ণগঞ্জের সুমি আক্তার ২০০৯ সালের ১৫ জানুয়ারি থেকে কারাগারে আছেন।
দোহার থানার এক হত্যা মামলায় নারায়ণগঞ্জের শাহনাজ বেগম ২০০৮ সালের ১৬ সেপ্টেম্বর থেকে কারাগারে আছেন।
তুরাগ থানার এক হত্যা মামলায় গাজীপুরের রাজিয়া সুলতানা ২০০৯ সালের ২১ মে থেকে কারাগারে আছেন।
রমনা থানার এক হত্যা মামলায় ময়মনসিংহের রানী ওরফে নূপুর ২০০৯ সালের ২১ নভেম্বর থেকে কারাগারে আছেন।
