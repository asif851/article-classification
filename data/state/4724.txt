
চাঁদপুর শহরের নিউ ট্রাক রোডে খানবাড়িতে বিদ্যুৎস্পৃষ্ট হয়ে মুনতাহা আক্তার (১৬) নামের এক স্কুলছাত্রীর মৃত্যু হয়েছে। আজ সোমবার সকাল সাড়ে নয়টার দিকে নিজ বাড়ির ঘরের বারান্দায় জিআই তারে বিদ্যুতায়িত হয়ে সে মারা যায়।
মুনতাহা শহরের আল-আমিন মডেল মাদ্রাসার শিক্ষক মাহবুবুর রহমানের মেয়ে। সে চাঁদপুর আল-আমিন স্কুল অ্যান্ড কলেজের দশম শ্রেণির ছাত্রী ছিল।
মুনতাহার বাবা জানান, আজ সকালে বিদ্যালয়ে যাওয়ার জন্য মুনতাহা বারান্দায় থাকা জিআই তার থেকে কাপড় নিতে গেলে বিদ্যুৎস্পৃষ্ট হয়ে মাটিতে লুটিয়ে পড়ে। তাৎক্ষণিক তাকে উদ্ধার করে চাঁদপুর সরকারি জেনারেল হাসপাতালে নিয়ে গেলে কর্তব্যরত চিকিৎসক নুরে আলম মুনতাহাকে মৃত বলে ঘোষণা করেন।
চাঁদপুর মডেল থানার ভারপ্রাপ্ত কর্মকর্তা (ওসি) মো. ওয়ালি উল্যাহ অলি বলেন, রাতে প্রচণ্ড বৃষ্টির কারণে টিনের ঘর বিদ্যুতায়িত হয়। সেখান থেকে বারান্দার জিআই তারে বিদ্যুৎ সঞ্চালিত হয়। পরিবারের আবেদনের পরিপ্রেক্ষিতে আইনি প্রক্রিয়া শেষে মুনতাহার লাশ পরিবারের কাছে হস্তান্তর করা হয়।
