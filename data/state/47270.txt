
ব্রাহ্মণবাড়িয়ার সরাইল উপজেলার প্রাক-প্রাথমিকের ১১ হাজারেরও বেশি শিক্ষার্থী ১ মাস ২১ দিন পরেও বিনা মূল্যের বই পায়নি। এতে তাদের পাঠদান ব্যাহত হচ্ছে।  উপজেলা প্রাথমিক শিক্ষা কর্মকর্তার কার্যালয় সূত্র জানায়, সরাইল উপজেলায় ১২৬টি সরকারি প্রাথমিক, ৮৩টি কিন্ডারগার্টেন এবং বেসরকারি সংস্থা ব্র্যাকের ২৭টি প্রাথমিক বিদ্যালয় রয়েছে। উপজেলা প্রাথমিক শিক্ষা কর্মকর্তার কার্যালয় থেকে এসব বিদ্যালয়ের প্রাক-প্রাথমিকের ১১ হাজার ২০০ শিক্ষার্থীর বইয়ের চাহিদাপত্র পাঠানো হয়েছে। বছরের প্রথম দিনেই অন্য শিক্ষার্থীরা বই পেলেও এসব খুদে শিক্ষার্থী পায়নি।নাম প্রকাশ না করা শর্তে উপজেলার একাধিক বিদ্যালয়ের প্রধান শিক্ষক বলেন, বই বিতরণ না করায় এসব শিক্ষার্থীকে বিদ্যালয়ে ধরে রাখা কঠিন হয়ে পড়ছে। আর পাঠদানও করানো যাচ্ছে না।উপজেলার অরুয়াইল সরকারি প্রাথমিক বিদ্যালয়ের প্রধান শিক্ষক উত্তম ঘোষ বলেন, তাঁর বিদ্যালয়ে শিশুশ্রেণির শিক্ষার্থীর সংখ্যা ৯৮। তিনি এখনো তাদের বই দিতে পারেননি।পানিশ্বর ইউনিয়নের টিঘর সরকারি প্রাথমিক বিদ্যালয়ের প্রধান শিক্ষক মিলন বালা দেবী বলেন, তাঁর বিদ্যালয়ে খুদে শিক্ষার্থীর সংখ্যা ৭১। তিনিও তাদের হাতে বই ও শিক্ষা উপকরণ দিতে পারেননি। একই কথা বলেছেন বারিউড়া, কাকুড়িয়া ও নিয়ামতপুর সরকারি প্রাথমিক বিদ্যালয়ের প্রধান শিক্ষকেরা। তাঁরা বলেন, বছরের দেড় মাসের বেশি সময় চলে গেলেও প্রাক-প্রাথমিকের বই না পাওয়ায় শিক্ষার্থী ধরে রাখা কঠিন হয়ে পড়েছে। এসব খুদে শিক্ষার্থীকে পাঠদানেও সমস্যা হচ্ছে।  উপজেলা প্রাথমিক শিক্ষা কর্মকর্তা সৈয়দ আবুল খায়ের বলেন, ‘ইতিমধ্যে প্রাক-প্রাথমিকের বই আমাদের হাতে পৌঁছেছে। এ মাসের শেষ দিকে আমরা সব বিদ্যালয়ে এসব বই পৌঁছে দিতে পারব।’সরাইল উপজেলা নির্বাহী কর্মকর্তা (ইউএনও) সৈয়দা নাহিদা হাবিবা প্রথম আলোকে বলেন, এসব শিক্ষার্থী কেন এখনো বই পায়নি সে ব্যাপারে খোঁজখবর নিয়ে শিগগির প্রয়োজনীয় ব্যবস্থা নেওয়া হবে।
