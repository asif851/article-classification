
চট্টগ্রাম ভেটেরিনারি ও অ্যানিমেল সায়েন্সেস বিশ্ববিদ্যালয়ে দুই দিনব্যাপী আন্তর্জাতিক বৈজ্ঞানিক সম্মেলন কাল শনিবার শুরু হচ্ছে। এতে বাংলাদেশসহ বিভিন্ন দেশের প্রায় ৩০০ বিজ্ঞানী, গবেষক ও শিক্ষাবিদ অংশ নেবেন। গতকাল বৃহস্পতিবার দুপুরে চট্টগ্রাম ভেটেরিনারি ও অ্যানিমেল সায়েন্সেস বিশ্ববিদ্যালয়ের প্রশাসনিক ভবনের সম্মেলনকক্ষে আয়োজিত সংবাদ সম্মেলনে এ তথ্য জানানো হয়। এতে বক্তব্য দেন বিশ্ববিদ্যালয়ের উপাচার্য গৌতম বুদ্ধ দাশ। সম্মেলনের প্রতিপাদ্য ধরা হয়েছে, ‘বাংলাদেশের জন্য টেকসই উন্নয়ন লক্ষ্যমাত্রা (এসডিজি) অর্জন-সমন্বিত মৎস্য ও প্রাণিসম্পদ ব্যবহারের মাধ্যমে খাদ্যনিরাপত্তা নিশ্চিত করা’। সম্মেলনে মূল প্রবন্ধ উপস্থাপন করবেন বাংলাদেশ সেন্টার ফর অ্যাডভান্সড স্টাডিজের নির্বাহী পরিচালক ও পরিবেশবিদ আতিক রহমান। এবার ৪৫টি গবেষণা প্রবন্ধ উপস্থাপন করা হবে। বিশ্ববিদ্যালয়ের উপাচার্য গৌতম বুদ্ধ দাশ বলেন, টেকসই উন্নয়ন লক্ষ্যমাত্রা অর্জনের ক্ষেত্রে দুধ, ডিম, মাছ ও মাংস ইত্যাদি উৎপাদন বৃদ্ধির মাধ্যমে একটি মেধাবী জাতি তৈরির কোনো বিকল্প নেই। সংবাদ সম্মেলনে উপস্থিত ছিলেন বিশ্ববিদ্যালয়ের ফুড সায়েন্স অ্যান্ড টেকনোলজি অনুষদের ডিন মো. রায়হান ফারুক, রেজিস্ট্রার মীর্জা ফারুক ইমাম প্রমুখ।
