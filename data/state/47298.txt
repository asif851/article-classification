
প্রাথমিক শিক্ষা সমাপনী পরীক্ষায় চট্টগ্রামে পাসের হার গতবারের চেয়ে এবার ১ দশমিক ৩৫ শতাংশ কমেছে। এবার পাসের হার ৯৬ দশমিক ১৭ শতাংশ। তবে বেড়েছে জিপিএ-৫–এর সংখ্যা। জিপিএ-৫ পেয়েছে ১৫ হাজার ১১৫ জন। গতবার এ সংখ্যা ছিল ১১ হাজার ৯৫৩। পাসের হারে শহরের চেয়ে গ্রামের শিক্ষার্থীরা এগিয়ে রয়েছে। জিপিএ-৫–এ এগিয়ে শহরের শিক্ষার্থীরা।
গতকাল শনিবার দুপুরে চট্টগ্রাম জেলা প্রাথমিক শিক্ষা কর্মকর্তার কার্যালয় থেকে চলতি বছরের চট্টগ্রাম জেলার প্রাথমিক শিক্ষা সমাপনী পরীক্ষার ফল ঘোষণা করা হয়।
জেলা প্রাথমিক শিক্ষা কার্যালয় সূত্র জানায়, এবার চট্টগ্রাম নগর ও উপজেলা মিলিয়ে মোট ১ লাখ ৪৭ হাজার ৯৩৩ জন শিক্ষার্থী পরীক্ষায় অংশ নেয়। গতবারের তুলনায় এবার ৮ হাজার ৭৪৩ জন শিক্ষার্থী পরীক্ষায় কম অংশ নিয়েছে। অংশগ্রহণকারীদের মধ্যে পাস করেছে ১ লাখ ৪২ হাজার ২৬৪ জন।
মোট ১৫ হাজার ১১৫ জন শিক্ষার্থী জিপিএ-৫ পেয়েছে। এর মধ্যে নগরে জিপিএ-৫ পেয়েছে ৮ হাজার ৩৬৫ জন। গ্রামের শিক্ষার্থীদের মধ্যে জিপিএ-৫ পেয়েছে ৬ হাজার ৭৫০ জন শিক্ষার্থী।
ফল পর্যালোচনা করে দেখা গেছে, চট্টগ্রামের ১৪টি উপজেলায় পাসের হার ৯৬ দশমিক ৮৭। নগরের বিদ্যালয়গুলোর পাসের হার ৯৪ দশমিক ৮১। সর্বোচ্চ পাসের হার বাঁশখালী উপজেলায় ৯৯ দশমিক ৬৪। দ্বিতীয় অবস্থানে আছে রাঙ্গুনিয়া উপজেলা। সেখানে পাসের হার ৯৯ দশমিক ৩৬। ৯৮ দশমিক ৬২ শতাংশ নিয়ে তৃতীয় অবস্থানে রয়েছে রাউজান উপজেলা। ১৪ উপজেলা ও নগরের ছয়টি থানা মিলেয়ে সর্বনিম্ন ৯০ দশমিক ৮৬ শতাংশ পাস করেছে নগরের চান্দগাঁও থানা থেকে। নগরের মধ্যে সর্বোচ্চ ৯৮ দশমিক ১৬ শতাংশ পাস করেছে পাহাড়তলী থানায়।
এ বিষয়ে জেলা প্রাথমিক শিক্ষা কর্মকর্তা নাসরিন সুলতানা প্রথম আলোকে বলেন, গুণগত দিক থেকে এবারের ফল ভালো হয়েছে। জিপিএ-৫–এর সংখ্যা বেড়েছে। তবে মোট পাসের ক্ষেত্রে গতবারের চেয়ে কিছুটা কম পাস করেছে এবার। তবু সব মিলিয়ে ভালো হয়েছে ফল।
পাসের হারের মতো গ্রামে পরীক্ষার্থীও এবার বেশি ছিল। এবার গ্রামে ১ লাখ ১ হাজার ২৯ জন শিক্ষার্থী পরীক্ষা দিয়েছে। গ্রামে পাস করেছে ৯৭ হাজার ৯১৭ জন। নগর থেকে পরীক্ষা দিয়েছে ৪৬ হাজার ৯০৪ জন। পাস করেছে ৪৪ হাজার ৩৪৭ জন।
ইবতেদায়িতে শিক্ষা সমাপনী পরীক্ষা: ইবতেদায়ি শিক্ষা সমাপনীতে অংশগ্রহণকারীর সংখ্যা ৩৯০ জন বেড়েছে। এ বছর ইবতেদায়ি সমাপনীতে অংশ নিয়েছে ২৩ হাজার ১১৬ জন শিক্ষার্থী। চলতি বছর ইবতেদায়ি সমাপনীতে পাসের হার ৯০ দশমিক ২৯। ইবতেদায়িতে এবার সবচেয়ে ভালো ফল করেছে নগরের ডবলমুরিং এলাকার মাদ্রাসাগুলো। সেখানে পাসের হার ৯৯ দশমিক ১০। ইবতেদায়ি সমাপনীতে অংশ নেওয়া শিক্ষার্থীর মধ্যে ৪৭০ জন জিপিএ-৫ পেয়েছে। গতবার পেয়েছিল ৭৭২ জন।
