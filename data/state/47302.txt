
মিয়ানমারের রাখাইন রাজ্যে রোহিঙ্গাদের ওপর নির্যাতন-নিপীড়নের প্রতিবাদে এবার প্রবারণা পূর্ণিমায় ফানুস উৎসব না করে উৎসবের টাকা কক্সবাজারের বিভিন্ন শরণার্থী ক্যাম্পে দেওয়ার সিদ্ধান্ত নিয়েছের বাংলাদেশের বৌদ্ধ ধর্মাবলম্বীরা।
আজ সোমবার ঢাকা রিপোর্টার্স ইউনিটিতে রোহিঙ্গা নির্যাতনের প্রতিবাদে এক সংবাদ সম্মেলনে বাংলাদেশের সম্মিলিত বৌদ্ধ সমাজের নেতারা এ সিদ্ধান্তের কথা জানান।
সংগঠনের পক্ষ থেকে লিখিত বক্তব্যে বলা হয়, বাংলাদেশের বৌদ্ধ সম্প্রদায় এ বছর আপামর মানুষের সঙ্গে একাত্ম হয়ে রোহিঙ্গা নির্যাতনের প্রতিবাদ করছে। এরই ধারাবাহিকতায় তারা এবার প্রবারণা পূর্ণিমায় ফানুস উৎসব থেকে বিরত থাকবে। বৌদ্ধ সম্প্রদায়ের দ্বিতীয় বৃহত্তম ধর্মীয় উৎসব প্রবারণা পূর্ণিমা। এ উৎসবে কঠিন চীবর দানসহ ধর্মীয় বিভিন্ন আচার-অনুষ্ঠান হয়ে থাকে। আগামী ৫ অক্টোবর এবারের প্রবারণা পূর্ণিমা উদ্‌যাপিত হওয়ার কথা রয়েছে।
এ বছর প্রবারণা পূর্ণিমায় ফানুস উত্তোলনের ধর্মীয় আচার থেকে বিরত থাকতে সম্মিলিত বৌদ্ধ সমাজের আহ্বায়ক সংঘনায়ক শুদ্ধানন্দ মহাথেরো বৌদ্ধ সম্প্রদায়ের অনুসারীর প্রতি নির্দেশনা দিয়েছেন বলেও সংবাদ সম্মেলনে জানানো হয়।
সংবাদ সম্মেলনে বৌদ্ধ কৃষ্টি প্রচার সংঘের সভাপতি সংঘনায়ক শুদ্ধানন্দ মহাথেরো বলেন, ‘আমরা বৌদ্ধধর্মীয় আন্তর্জাতিক সংস্থা ওয়ার্ল্ড ফেলোশিপ অব বুড্ডিস্টসহ বিশ্ব সম্প্রদায়ের নেতাদের সঙ্গে আলোচনা চালিয়ে যাচ্ছি। আমরা একটি শান্তিপূর্ণ সমাধানের পথ খুঁজতে তাঁদের অনুরোধ জানিয়েছি। বাংলাদেশের শান্তিকামী জনতার সঙ্গে আমাদেরও দাবি, মিয়ানমারে গণহত্যা বন্ধ হোক।’ তিনি বলেন, তাঁদের সংগঠনের পক্ষ থেকে একটি প্রতিনিধিদল মিয়ানমারে গিয়ে সে দেশের সরকার ও ঊর্ধ্বতন কর্তৃপক্ষের সঙ্গে আলোচনা করতে চায়। বাংলাদেশ সরকার ও মিয়ানমার দূতাবাসের অনুমতি পেলে তাঁরা এগোবেন বলে তিনি জানান।
এর আগে রোহিঙ্গাদের ওপর ‘অমানবিক নির্যাতনের’ প্রতিবাদে সম্মিলিত বৌদ্ধ সমাজ ৮ সেপ্টেম্বর রাজধানীর জাতীয় প্রেসক্লাবের সামনে মানববন্ধন করে। এরপর তাঁরা ১০ সেপ্টেম্বর ঢাকায় মিয়ানমার দূতাবাসে স্মারকলিপি প্রদান করে মিয়ানমারে রোহিঙ্গাদের ওপর নির্যাতন বন্ধের দাবি জানায়।
বাংলাদেশের সম্মিলিত বৌদ্ধ সমাজের মুখ্য সমন্বয়ক অশোক বড়ুয়া সংগঠনের পক্ষে লিখিত বক্তব্য পাঠ করেন। এ ছাড়া সংবাদ সম্মেলনে উপস্থিত ছিলেন বাংলাদেশ বুড্ডিস্ট ফেডারেশনের সভাপতি অসীম রঞ্জন বড়ুয়া, জ্যেষ্ঠ সভাপতি পি আর বড়ুয়া, বাংলাদেশ বৌদ্ধ সমিতি ঢাকা অঞ্চলের সভাপতি দীপাল চন্দ্র বড়ুয়া প্রমুখ।
 
