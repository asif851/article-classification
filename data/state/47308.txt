
বঙ্গভঙ্গবিরোধী আন্দোলনেই প্রথম বাঙালি নারীর এ অঞ্চলে রাজনৈতিক কর্মকাণ্ডে আত্মপ্রকাশ ঘটে। কখনো সভা সমাবেশ মিছিলে যোগ দিয়ে, কখনো চরকার প্রচলন করে, কখনো লেখার মাধ্যমে জনমত গঠনে, আবার কখনো বিপ্লবীদের সহায়তা করে তাঁরা আন্দোলনে শক্তি জুগিয়েছিলেন।গতকাল মঙ্গলবার বিকেলে রাজধানীর এশিয়াটিক সোসাইটি অব বাংলাদেশ মিলনায়তনে এক একক বক্তৃতা অনুষ্ঠানে এ কথা বলেন জাহাঙ্গীরনগর বিশ্ববিদ্যালয়ের ইতিহাস বিভাগের অধ্যাপক আরিফা সুলতানা। অধ্যাপক মুহাম্মদ ইসহাক ট্রাস্ট ফান্ড বক্তৃতা-২০১৬ ‘বঙ্গভঙ্গ ও বাঙালি নারী’ শীর্ষক এই বক্তৃতা আয়োজন করে।বক্তৃতায় অধ্যাপক আরিফা সুলতানা বলেন, বঙ্গভঙ্গবিরোধী স্বদেশি ও বয়কট আন্দোলনে নারী অংশগ্রহণের ধরন ছিল বিভিন্নমুখী। কখনো তাঁরা বিলাতি কাপড় ও দ্রব্যাদি বর্জন করেছিলেন, স্বদেশি ভান্ডারে অর্থ জোগান দিয়েছিলেন। আবার কখনো সাহিত্যকর্মের মাধ্যমে, কখনো বিপ্লবীদের গৃহে আশ্রয় দিয়ে, কখনোবা পালানোর ব্যবস্থা করে আন্দোলনে যুক্ত ছিলেন। বক্তা তথ্যসূত্র ও উদাহরণ দিয়ে সে সময়ের নারীর রাজনৈতিক অবস্থান তুলে ধরেন।বক্তৃতায় তিনি আরও বলেন, শহর-গ্রাম-মফস্বলের মধ্যবিত্ত পরিবারের অসংখ্য নারী গৃহকোণ থেকে বেরিয়ে এসে বঙ্গভঙ্গবিরোধী আন্দোলনে অংশ নিয়েছিলেন। ওই সময় মধ্যবিত্ত পরিবারের বালিকাদেরও বঙ্গভঙ্গবিরোধী আন্দোলনে সক্রিয় অংশগ্রহণ ছিল।
