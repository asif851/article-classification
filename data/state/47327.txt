
সিরাজগঞ্জে আওয়ামী লীগের এক নেতার বিরুদ্ধে চাঁদাবাজির মামলা হয়েছে। ওই নেতার বিরুদ্ধে অভিযোগ, তিনি দলিল প্রতি ২০০ টাকা করে চাঁদা দাবি করে সেই টাকা না পাওয়ায় এক দলিল লেখককে মারধর করেছেন।
স্থানীয় ওই নেতা হলেন শাহজাদপুর পৌর আওয়ামী লীগের সাধারণ সম্পাদক আমিরুল ইসলাম শাহু। শাহজাদপুর সাবরেজিস্ট্রি কার্যালয়ের দলিল লেখক আবদুল মালেক বাদী হয়ে শাহুর বিরুদ্ধে গত শুক্রবার মামলাটি করেছেন।
এদিকে, চাঁদাবাজি ও মারধরের ঘটনায় জড়িত থাকার অভিযোগে আজ সোমবার দুপুরে শাহজাদপুর উপজেলা কৃষক লীগের ভারপ্রাপ্ত সাধারণ সম্পাদক সোহেল আকন্দকে গ্রেপ্তার করেছে পুলিশ।
মামলার আরজি ও থানা-পুলিশ সূত্রে জানা গেছে, গত বুধবার দুপুরে শাহজাদপুর পৌর আওয়ামী লীগের সাধারণ সম্পাদক আমিরুল ইসলাম ওরফে শাহুর নেতৃত্বে তিন-চারজনের একটি দল শাহজাদপুর সাবরেজিস্ট্রি কার্যালয়ে যান। এরপর দলিল লেখক আবদুল মালেকের কাছে দলিল প্রতি ২০০ টাকা করে চাঁদা দাবি করেন। কিন্তু মালেক চাঁদা দিতে অস্বীকৃতি জানালে তাঁকে ওই ব্যক্তিরা বেদম মারধর করেন। ওই ঘটনার পর আবদুল মালেক বাদী হয়ে শাহজাদপুর পৌর আওয়ামী লীগের সাধারণ সম্পাদক আমিরুল ইসলাম ওরফে শাহুকে প্রধান আসামি করে এবং অজ্ঞাত আরও তিন-চারজনকে আসামি করে চাঁদাবাজির মামলা করেন।
মামলার অভিযোগের ব্যাপারে জানতে চাইলে আমিরুল ইসলাম বলেন, ‘আমার বিরুদ্ধে অন্যায়ভাবে মিথ্যা মামলা করা হয়েছে। এটি ষড়যন্ত্রমূলক মামলা। রাজনৈতিকভাবে হয়রানি করার উদ্দেশ্যেই মামলাটি দায়ের করা হয়েছে।’
শাহজাদপুর থানার ভারপ্রাপ্ত কর্মকর্তা (ওসি) রেজাউল হক মামলার বিষয়টি নিশ্চিত করে বলেন, ঘটনার সঙ্গে জড়িত থাকার অভিযোগে সোহেলকে গ্রেপ্তার করা হয়েছে। তাঁকে আদালতের মাধ্যমে জেল হাজতে পাঠানো হবে।
