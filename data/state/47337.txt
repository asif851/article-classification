
লক্ষ্মীপুরের কমলনগর উপজেলার চরকাদিরা গ্রামে জমিসংক্রান্ত বিরোধের জের ধরে হামলায় আল মাসুদ (৫০) নামের একজন নিহত হয়েছেন। আজ শনিবার বিকেলে এ ঘটনা ঘটে।
পুলিশ জানায়, দীর্ঘদিন ধরে চরকাদিরা গ্রামের আল মাসুদের সঙ্গে একই গ্রামের নুর মোহাম্মদের জমি নিয়ে বিরোধ চলে আসছিল। আজ বেলা তিনটার দিকে দুপক্ষের মধ্যে কথা-কাটাকাটি হয়। একপর্যায়ে আল মাসুদের ওপর হামলা হলে তিনি ঘটনাস্থলেই মারা যান। ঘটনার পর থেকে নুর মোহাম্মদ ও তাঁর পরিবারের লোকজন পলাতক।কমলনগর থানার ভারপ্রাপ্ত কর্মকর্তা (ওসি) কবির আহম্মেদ প্রথম আলোকে বলেন, লাশ উদ্ধার করে ময়নাতদন্তের জন্য লক্ষ্মীপুর সদর হাসপাতালের মর্গে পাঠানো হয়েছে। এ ঘটনায় থানায় মামলার প্রক্রিয়া চলছে।
