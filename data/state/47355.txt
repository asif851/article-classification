
বগুড়ার শিবগঞ্জ উপজেলার চককানু গ্রামে শিয়া মসজিদে বন্দুকধারীদের হামলার ঘটনায় গ্রেপ্তার হওয়া স্থানীয় কওমি মাদ্রাসার অধ্যক্ষ মাওলানা শামসুল ইসলামকে রিমান্ডে নিয়ে জিজ্ঞাসাবাদ করে কোনো তথ্য মেলেনি। আজ বৃহস্পতিবার তাঁকে আদালতে হাজির করা হচ্ছে।তদন্ত কাজে সহায়ক কমিটির প্রধান ও বগুড়ার অতিরিক্ত পুলিশ সুপার আরিফুর রহমান মণ্ডল বলেন, পাঁচ দিন ধরে জিজ্ঞাসাবাদে শামসুলের কাছ থেকে হামলার ব্যাপারে বা মামলার কাজে লাগার মতো কোনো তথ্য মেলেনি।গত বৃহস্পতিবার (২৬ নভেম্বর) শিয়া মসজিদটিতে হামলার ঘটনায় শিবগঞ্জ থানায় মসজিদ কমিটির কোষাধ্যক্ষ সোনা মিয়ার করা মামলায় শামসুল ইসলামকে গ্রেপ্তার দেখিয়ে আদালতে হাজির করা হয়। গত শনিবার বিচারক তাঁর পাঁচ দিনের রিমান্ড মঞ্জুর করেন। শামসুল ছাড়াও নিষিদ্ধ ঘোষিত সংগঠন জেএমবির সদস্য আনোয়ার হোসেন ও মাদ্রাসা ছাত্র জুয়েল মিয়াকে সাত দিনের রিমান্ডে নেওয়া হয়েছে। তাঁদের জিজ্ঞাসাবাদ চলছে। গত বৃহস্পতিবার সন্ধ্যায় শিবগঞ্জের চককানু গ্রামের মসজিদ-ই-আল মোস্তাফা শিয়া মসজিদে নামাজ আদায়রত মুসল্লিদের ওপর বন্দুকধারীদের হামলায় শিয়া সম্প্রদায়ের চারজন গুলিবিদ্ধ হন। এর মধ্যে হাসপাতালে নেওয়ার পথে মসজিদের মুয়াজ্জিন মোয়াজ্জেম হোসেন (৫৮) মারা যান। গুলিবিদ্ধ ইমাম শাহীনুর রহমান ঢাকা মেডিকেল কলেজ হাসপাতালে ও মুসল্লি আবু তাহের বগুড়ার শহীদ জিয়াউর রহমান মেডিকেল কলেজ হাসপাতালে চিকিৎসাধীন।
