
গণিতে সৃজনশীল পদ্ধতি বাতিলের দাবিতে রাঙামাটির বিভিন্ন শিক্ষাপ্রতিষ্ঠানের প্রায় দুই হাজার শিক্ষার্থী বিক্ষোভ মিছিল ও সড়ক অবরোধ করেছে। গতকাল সোমবার সকাল নয়টা থেকে দুপুর সাড়ে ১২টা পর্যন্ত শিক্ষার্থীরা এ কর্মসূচি পালন করে।সাধারণ শিক্ষার্থীর ব্যানারে আয়োজিত কর্মসূচিতে যোগদানের জন্য শিক্ষার্থীরা সকাল থেকে পৌরসভা চত্বরে একত্র হতে থাকে। পরে সকাল ১০টার দিকে সেখান থেকে বিক্ষোভ মিছিলসহ জেলা প্রশাসন কার্যালয় ও রাঙামাটি শৈল বিপণিবিতানের মধ্যবর্তী চট্টগ্রাম রাঙামাটি সড়কে আসে। একপর্যায়ে সেখানে বসে পড়ে সড়ক অবরোধ করে। এতে এক ঘণ্টারও বেশি সময় শহরের মূল সড়কে যান চলাচল বন্ধ হয়ে যায়। পরে পুলিশ এসে বুঝিয়ে শিক্ষার্থীদের সরিয়ে নেয়।
 
