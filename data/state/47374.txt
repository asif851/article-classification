
চুয়াডাঙ্গার দর্শনায় রাষ্ট্রায়ত্ত চিনিকল কেরু অ্যান্ড কোম্পানি চত্বরের দুটি পুকুর থেকে এক মাস ধরে অবৈধভাবে বালু উত্তোলন চলছে। এতে করে ঝুঁকিতে রয়েছে আশপাশের বিভিন্ন সরকারি-বেসরকারি গুরুত্বপূর্ণ স্থাপনা।বালু উত্তোলনের সঙ্গে সংশ্লিষ্ট ব্যক্তি ও এলাকাবাসীর সঙ্গে কথা বলে জানা যায়, কেরুর পরিদর্শন বাংলোর বিপরীতে অবস্থিত পুকুর দুটি থেকে এভাবে বালু তুলছেন জিল্লুর রহমান নামের স্থানীয় এক বালু ব্যবসায়ী। তিনি কেরু কোম্পানির সঙ্গে যোগসাজশ করে বালু উত্তোলন চালিয়ে যাচ্ছেন। এরই মধ্যে প্রায় ৩ হাজার ট্রাক বালু তুলে নেওয়া হয়েছে।১০ মে সরেজমিনে দেখা যায়, শ্যালো ইঞ্জিনচালিত খননযন্ত্র (ড্রেজার মেশিন) দিয়ে পুকুর থেকে বালু উত্তোলন চলছে। পাশেই রয়েছে বালুর বিশাল মজুত। একের পর এক ট্রলিতে করে বালু অন্যত্র নেওয়া হচ্ছে। উত্তোলিত বালুর একাংশ দিয়ে কেরুর প্রধান ফটকের পাশের একটি ছোট পুকুর ভরাট করা হচ্ছে। চুয়াডাঙ্গা সদরের কাথুলী গ্রামের তিনজন শ্রমিক পুরো প্রক্রিয়া তদারক করছেন। তাঁরা জানান, বালু ব্যবসায়ী জিল্লুর রহমান তাঁদের নিযুক্ত করেছেন।মুঠোফোনে যোগাযোগ করা হলে জিল্লুর রহমান বলেন, কেরু কোম্পানির ব্যবস্থাপনা পরিচালকের (এমডি) সঙ্গে সমঝোতা করেই তিনি বালু তুলছেন। এ বিষয়ে একটি মৌখিক চুক্তিও হয়েছে। চুক্তি অনুযায়ী, পুকুর দুটি থেকে ১ হাজার ট্রাক বালু তুলে কোম্পানির ছোট পুকুরটি ভরাট করা হবে। আর উত্তোলন খরচ বাবদ তিনি নেবেন ২ হাজার ট্রাক বালু। সে অনুযায়ীই কাজ চলছে।বালু ব্যবসায়ী জিল্লুর রহমানের সঙ্গে মৌখিক চুক্তির কথা স্বীকার করেন কেরু কোম্পানির এমডি এ বি এম আরশাদ হোসেন। তিনি প্রথম আলোকে বলেন, একটি মহৎ উদ্দেশ্য সামনে রেখে পরিত্যক্ত পুকুর দুটি খননের উদ্যোগ নেওয়া হয়। সে হিসেবে প্রতিটি পুকুর ছয় ফুট গভীর করে খননের কথা। তবে খননযন্ত্র দিয়ে গভীর থেকে বালু উত্তোলনের বিষয়টি তাঁর জানা নেই।বালুমহাল ও মাটি ব্যবস্থাপনা আইনে বলা আছে, সেতু, কালভার্ট, সড়ক, মহাসড়ক, রেলপথসহ বিভিন্ন গুরুত্বপূর্ণ সরকারি-বেসরকারি স্থাপনা অথবা আবাসিক এলাকার ১ কিলোমিটারের মধ্যে বালু ও মাটি উত্তোলন করা যাবে না। অথচ, যে পুকুর দুটি থেকে বালু তোলা হচ্ছে, তার ১ কিলোমিটারের মধ্যে এগুলোর সবই রয়েছে। অপরিকল্পিতভাবে বালু তোলায় বিশেষ করে কেরু চত্বরের পরিদর্শন বাংলো, শ্রমিক-কর্মচারী কলোনি, অভ্যন্তরীণ কয়েকটি রাস্তার জন্য ঝুঁকি তৈরি হয়েছে।এ বিষয়ে দৃষ্টি আকর্ষণ করা হলে কেরুর এমডি আরশাদ বলেন, শিল্প মন্ত্রণালয়ের সম্মতিতেই পুকুরগুলো খনন করা হচ্ছে। নিজেরা করলে অন্তত ৮/৯ লাখ টাকা লাগত। সেখানে বিনা খরচে খনন করে কোনো অন্যায় করা হয়নি।চুয়াডাঙ্গার জেলা প্রশাসক সায়মা ইউনুস প্রথম আলোকে বলেন, ‘বিষয়টি আমার জানা নেই। তবে, খোঁজ নিয়ে দেখব।’
