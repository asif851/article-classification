
বগুড়ায় শ্বশুরবাড়ি থেকে ফেরার পথে গতকাল বুধবার দুর্বৃত্তদের ছুরিকাঘাতে জাহিদুর রহমান (২৫) নামের এক তরুণ খুন হয়েছেন। শহরতলীর ঝোপগাড়ি এলাকায় এ ঘটনা ঘটে।প্রত্যক্ষদর্শী ও নিহত যুবকের স্বজনদের ভাষ্যমতে, গতকাল সকাল নয়টার দিকে শ্বশুরবাড়ি বগুড়া সদরের কর্ণপুর থেকে বাইসাইকেলে করে শিকারপুরের নিজ বাড়িতে ফিরছিলেন জাহিদুর। পথে দুর্বৃত্তরা জাহিদুরকে ছুরিকাঘাত করে পালিয়ে যায়। আশঙ্কাজনক অবস্থায় তাঁকে উদ্ধার করে শহীদ জিয়াউর রহমান মেডিকেল কলেজ হাসপাতালে ভর্তি করা হয়। চিকিৎসাধীন অবস্থায় সকাল সাড়ে ১০টার দিকে তিনি মারা যান। জাহিদুর বগুড়া সদরের শিকারপুর গ্রামের মজির উদ্দিনের ছেলে। তিনি পেশায় একজন কাঠমিস্ত্রি বলে পুলিশ জানান।এ ব্যাপারে জানতে চাইলে বগুড়া সদর থানার ভারপ্রাপ্ত কর্মকর্তা (ওসি) আবুল বাসার বলেন, ময়নাতদন্ত শেষে জাহিদুরের লাশ পরিবারের কাছে হস্তান্তর করা হয়েছে। পুরোনো শত্রুতার জের ধরে এই হত্যাকাণ্ড ঘটেছে বলে ধারণা করা হচ্ছে। মামলা দায়েরের প্রস্তুতি চলছে।
