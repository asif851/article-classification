
নাটোরে বনপাড়া-হাটিকুমরুল মহাসড়কে দুর্ঘটনা প্রতিরোধে আজ বৃহস্পতিবার সকাল থেকে বিশেষ অভিযানে নেমেছে মহাসড়ক পুলিশ।
বড়াইগ্রাম উপজেলার বনপাড়া থেকে গুরুদাসপুর উপজেলার কাছিকাটা টোল প্লাজা পর্যন্ত বনপাড়া-হাটিকুমরুল মহাসড়কে এ অভিযান চলছে। সকাল ১০টা পর্যন্ত ৩০টি মামলা হয়েছে। এই সময়ে আটক করা হয়েছে কয়েকটি যানবাহন।বড়াইগ্রাম উপজেলায় গত সোমবার মর্মান্তিক সড়ক দুর্ঘটনা তদন্তে গঠিত কমিটির প্রতিবেদন জমা দেওয়ার পরদিন থেকেই সংশ্লিষ্ট মহাসড়কে পুলিশের এই বিশেষ অভিযান শুরু হলো।তদন্ত কমিটির সদস্যরা গতকাল বুধবার রাতে জেলা প্রশাসকের কাছে প্রতিবেদন হস্তান্তর করেন। ওই প্রতিবেদনে দুর্ঘটনার জন্য ওভারটেকিং, মাত্রাতিরিক্ত গতিতে গাড়ি চালানো ও ফিটনেসবিহীন গাড়ি চলাচলকে অন্যতম কারণ হিসেবে উল্লেখ করা হয়েছে। দুর্ঘটনা এড়াতে ১৭ দফা সুপারিশ করেছে কমিটি। ওই সুপারিশ বাস্তবায়নের জন্য বনপাড়া মহাসড়ক পুলিশ আজ ভোর ছয়টা থেকে বনপাড়া-হাটিকুমরুল মহাসড়কের বিভিন্ন স্থানে অভিযান শুরু করে। বনপাড়া মহাসড়ক থানার পুলিশ জানিয়েছে, সকাল ১০টা পর্যন্ত ৩০টি গাড়ির বিরুদ্ধে মামলা দায়ের করা হয়েছে। আটক করা হয়েছে চারটি বাস ও একটি ট্রাক। বনপাড়া মহাসড়ক থানার ভারপ্রাপ্ত কর্মকর্তা (ওসি) ফুয়াদ রুহানী বলেন, ‘আমরা চালকদের বেপরোয়া গাড়ি চালানো নিয়ন্ত্রণ করতে মাঠে নেমেছি। ইতিমধ্যে কিছু ক্ষেত্রে সাফল্য লক্ষ করা যাচ্ছে।’সোমবার বেলা সাড়ে তিনটার দিকে বড়াইগ্রাম উপজেলার রেজির মোড় এলাকায় বনপাড়া-হাটিকুমরুল মহাসড়কে যাত্রীবাহী দুই বাসের মুখোমুখি সংঘর্ষে ৩৪ জন নিহত হন।
