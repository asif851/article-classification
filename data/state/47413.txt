
চট্টগ্রামের সাতকানিয়া উপজেলায় গত শনিবার এক স্কুলছাত্রী (১৩) ধর্ষণের শিকার হয়েছে বলে অভিযোগ উঠেছে। এ ঘটনায় গতকাল বুধবার রাতে ওই শিক্ষার্থীর মা বাদী হয়ে সাতকানিয়া থানায় মামলা করেছেন। ধর্ষণের শিকার মেয়েটি স্থানীয় একটি বিদ্যালয়ের ষষ্ঠ শ্রেণির শিক্ষার্থী।
পুলিশ ও ওই ছাত্রীর পারিবারিক সূত্রে জানা গেছে, গত শনিবার সকালে শিক্ষকের কাছে পড়া শেষে ওই শিক্ষার্থী স্কুলে যাচ্ছিল। এ সময় প্রতিবেশী মো. হারুন উদ্দিন (১৮) বেড়াতে নিয়ে যাওয়ার কথা বলে সিএনজিচালিত অটোরিকশায় করে তাকে একটি পাহাড়ে নিয়ে যায়। পরে পাহাড়ের নির্জন একটি স্থানে নিয়ে ওই শিক্ষার্থীকে ধর্ষণ করেন হারুন।
সাতকানিয়া থানার উপপরিদর্শক (এসআই) রেখা প্রভা দে প্রথম আলোকে বলেন, ওই শিক্ষার্থীকে বেড়াতে নিয়ে গিয়ে বিয়ের প্রলোভন ও ভয় দেখিয়ে হারুন উদ্দিন ধর্ষণ করেছেন। আজ বৃহস্পতিবার ওই ছাত্রীকে চট্টগ্রাম মেডিকেল কলেজ হাসপাতালের ওয়ান স্টপ ক্রাইসিস সেন্টারে (ওসিসি) ভর্তি করা হয়েছে।
সাতকানিয়া থানার ভারপ্রাপ্ত কর্মকর্তা (ওসি) মো. রফিকুল ইসলাম বলেন, ধর্ষণের শিকার শিক্ষার্থীর মা বাদী হয়ে গতকাল রাতে থানায় নারী ও শিশু নির্যাতন দমন আইনে মামলা করেছেন। আসামি হারুন উদ্দিনকে গ্রেপ্তারে পুলিশ চেষ্টা চালিয়ে যাচ্ছে।
