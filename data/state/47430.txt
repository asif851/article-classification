
চট্টগ্রামের সীতাকুণ্ডের জঙ্গল ছলিমপুর থেকে অবৈধ বসতি উচ্ছেদের প্রক্রিয়া শুরু করেছে প্রশাসন। প্রথম পর্যায়ে পাহাড় কেটে বসতি গড়া ৫১টি পরিবারকে উচ্ছেদের নোটিশ দেওয়া হয়েছে। নোটিশ পাওয়ার এক সপ্তাহের মধ্যে তাদের সরে যাওয়ার নির্দেশ দেওয়া হয়।
গত ২১ জুলাই উপজেলার ছলিমপুর ইউনিয়নের জঙ্গল ছলিমপুরের ছিন্নমূল এলাকায় পাহাড়ধসে পাঁচজন মারা যায়। ওই দিন জেলা প্রশাসক মো. জিল্লুর রহমান চৌধুরী ঘটনাস্থল পরিদর্শনে গিয়ে অবৈধ বসতিগুলো উচ্ছেদের ঘোষণা দেন।
উপজেলা নির্বাহী কর্মকর্তার কার্যালয় সূত্র জানায়, জঙ্গল ছলিমপুরের দুটি গ্রাম-অলিনগর ও ছিন্নমূল এলাকায় প্রায় ১৬ হাজার অবৈধ বসতি রয়েছে। এখন ছিন্নমূল গ্রামের ৫১টি পরিবারকে নোটিশ দেওয়া হয়েছে। এসব ঘরের মধ্যে সাতটি ঘর রয়েছে সেমি পাকা, বাকিগুলো টিনের। গত ২৭ থেকে ২৯ আগস্ট তিন দিনে তাদের কাছে নোটিশ পাঠানো হয়।
ছিন্নমূল গ্রামের এক বাসিন্দা নাম প্রকাশ না করার শর্তে গতকাল বৃহস্পতিবার প্রথম আলোকে নোটিশ পাওয়ার কথা স্বীকার করেন। তিনি বলেন, গত ২৭ আগস্ট তাঁকে নোটিশ দিয়েছে প্রশাসন। নোটিশে জেলা প্রশাসক মো. জিল্লুর রহমান চৌধুরীর সই রয়েছে।  এখন প্রশাসন থেকে সরে যেতে তাগাদা দেওয়া হচ্ছে। তবে তাঁরা এখনো সরেননি।
জানতে চাইলে উপজেলা নির্বাহী কর্মকর্তা (ইউএনও) নাজমুল ইসলাম ভূঁইয়া প্রথম আলোকে বলেন, জঙ্গল ছলিমপুর থেকে কয়েকটি ধাপে অবৈধ বসতি উচ্ছেদ করা হবে। প্রথম ধাপে নোটিশ দেওয়া পরিবারগুলোকে এক সপ্তাহের মধ্যে  সরে যেতে বলা হয়েছে। তারা নিজ উদ্যোগে সরে না গেলে উচ্ছেদ অভিযান শুরু হবে। ইউএনও বলেন, পর্যায়ক্রমে সবাইকে সেখান থেকে সরিয়ে দেওয়া হবে।
জঙ্গল ছলিমপুরে গত এক যুগে পাহাড় কেটে অবৈধ বসতি গড়ে উঠেছে। এখানকার সর্বশেষ পরিস্থিতি নিয়ে গত ২৮ জুলাই প্রথম আলোর প্রথম পৃষ্ঠায় ‘সরকারি পাহাড়ে আরেক সাম্রাজ্য’ শিরোনামে প্রতিবেদন প্রকাশিত হয়।
