
সিরাজগঞ্জে তিনটি ট্রাকের সংঘর্ষে এক চালকসহ দুজন নিহত হয়েছেন। আহত হয়েছেন চারজন। তবে নিহত ব্যক্তিদের পরিচয় পাওয়া যায়নি। আজ বুধবার ভোর ছয়টায় বঙ্গবন্ধু সেতু পশ্চিম সংযোগ মহাসড়কের কামারখন্দ উপজেলার সীমান্ত বাজার এলাকায় এ দুর্ঘটনা ঘটে।
পুলিশ, ফায়ার সার্ভিস ও প্রত্যক্ষদর্শীরা কয়েকজন বলেন, সকাল ছয়টার দিকে মহাসড়কের সীমান্তবাজার এলাকায় ঢাকা থেকে উত্তরবঙ্গগামী সিমেন্ট বোঝাই একটি ট্রাকের সঙ্গে বিপরীত দিক থেকে আসা পাথর বোঝাই একটি ট্রাকের মুখোমুখি সংঘর্ষ হয়। এ সময় ঢাকাগামী পেঁয়াজ বোঝাই অপর একটি ট্রাক দুর্ঘটনাকবলিত একটি ট্রাকের পেছনে সজোরে ধাক্কা খায়। এতে তিনটি ট্রাকের সামনের অংশ দুমড়ে মুচড়ে যায়। ঘটনাস্থলেই একটি ট্রাকের চালকসহ দুজন নিহত হন। আহত হন চারজন। খবর পেয়ে সিরাজগঞ্জের ফায়ার সার্ভিসের দুটি গাড়ি ঘটনাস্থলে পৌঁছে ট্রাকের কেবিন কেটে হতাহতদের উদ্ধার করে।
সিরাজগঞ্জ ফায়ার সার্ভিসের উপসহকারী পরিচালক নিজাম উদ্দীন জানান, নিহত ও আহতদের সিরাজগঞ্জ ২৫০ শয্যা বিশিষ্ট হাসপাতালে পাঠানো হয়েছে। আহত ব্যক্তিরা হলেন পঞ্চগড় জেলার সাইফুল ইসলাম (৪০), নিজামউদ্দীন (৩৬), রাজশাহী জেলার রাজীব শেখ (৩০) ও মহসিন আলী (৩৬)। দুর্ঘটনার পর ওই সড়কে এক ঘণ্টা যান চলাচল বন্ধ ছিল। পরে দুর্ঘটনাকবলিত গাড়িগুলো সরিয়ে নেওয়ার পর যান চলাচল স্বাভাবিক হয়।
বঙ্গবন্ধু সেতু পশ্চিম থানার ভারপ্রাপ্ত কর্মকর্তা (ওসি) রাকিবুল ইসলাম জানান, নিহত দুজনের লাশ সদর হাসপাতালের মর্গে রাখা হয়েছে। এ ঘটনায় একটি মামলা দায়ের করা হয়েছে।
