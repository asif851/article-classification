
বগুড়ার কাহালু উপজেলায় পুলিশের সঙ্গে ‘বন্দুকযুদ্ধে’ এক ব্যক্তি নিহত হয়েছে। গতকাল সোমবার রাতে উপজেলার দুর্গাপুর ইউনিয়নে কথিত এই বন্দুকযুদ্ধ হয়।
নিহত ব্যক্তির নাম-পরিচয় জানাতে পারেনি পুলিশ।  পুলিশের ভাষ্য, নিহত ব্যক্তি সন্ত্রাসী বা ডাকাত হতে পারেন। ঘটনাস্থল থেকে অস্ত্র ও গুলি উদ্ধার করা হয়েছে।
বগুড়ার অতিরিক্ত পুলিশ সুপার সনাতন চক্রবর্তীর ভাষ্য, দুর্গাপুর ইউনিয়নে পুলিশের টহল গাড়ি লক্ষ্য করে গুলি ছোড়ে দুর্বৃত্তরা। পুলিশের পাল্টা গুলি ছোড়ে। এতে এক দুর্বৃত্ত গুলিবিদ্ধ হয়। উদ্ধার করে হাসপাতালে নেওয়ার পথে তার মৃত্যু হয়।
বগুড়ার শহীদ জিয়াউর রহমান মেডিকেল কলেজ হাসপাতাল পুলিশ ফাঁড়ির উপপরিদর্শক (এসআই) শাহ আলম বলেন, দিবাগত রাত তিনটার দিকে গুলিবিদ্ধ এক ব্যক্তিকে মৃত অবস্থায় হাসপাতালে আনা হয়। তাঁর লাশ কলেজের মর্গে রাখা হয়েছে।
