
নারায়ণগঞ্জের আড়াইহাজার উপজেলায় আওয়ামী লীগ ও বিএনপির সমর্থকদের মধ্যে সংঘর্ষ হয়েছে। এতে একজন নিহত ও কমপক্ষে ১০ জন আহত হয়েছেন।আজ রোববার উপজেলার পাঁচরুখী এলাকায় ব্যানার-ফেস্টুন লাগানোকে কেন্দ্র করে এ ঘটনা ঘটে।বেলা পৌনে ১১টার দিকে সংঘর্ষ শুরু হয়ে তা প্রায় এক ঘণ্টা ধরে চলে। এ ঘটনায় ঢাকা-সিলেট মহাসড়কে যান চলাচল প্রায় এক ঘণ্টা বন্ধ ছিল।নিহত ব্যক্তির নাম আমজাদ হোসেন (৩০)। তাঁর বাড়ি নারায়ণগঞ্জ সদরের জামতলা এলাকায়। তিনি কাপড়ের ব্যবসা করতেন। আমজাদকে নিজেদের কর্মী বলে দাবি করেছে স্থানীয় যুবলীগ।ঢাকা মেডিকেল কলেজ হাসপাতাল সূত্রে জানা গেছে, আমজাদকে হাসপাতালে আনা হলে কর্তব্যরত চিকিৎসক তাঁকে মৃত ঘোষণা করেন।সংঘর্ষে আহত ব্যক্তিদের ঢাকা মেডিকেল কলেজ হাসপাতালসহ বিভিন্ন হাসপাতালে পাঠানো হয়েছে।ঘটনার অন্তত পাঁচজন প্রত্যক্ষদর্শীর ভাষ্য, আড়াইহাজার উপজেলা বিএনপির নেতা ও যুবদলের কেন্দ্রীয় কমিটির আন্তর্জাতিক-বিষয়ক সম্পাদক নজরুল ইসলামের ছবিসহ কয়েকটি ফেস্টুন আওয়ামী লীগের সমর্থকেরা ছিঁড়ে ফেলেন। এর জেরে আওয়ামী লীগের স্থানীয় সাংসদ নজরুল ইসলাম বাবুর ছবিযুক্ত ফেস্টুন ছিঁড়ে ফেলেন বিএনপির সমর্থকেরা। এ নিয়ে আজ বেলা পৌনে ১১টার দিকে দুই পক্ষের মধ্যে ধাওয়া-পাল্টাধাওয়া হয়। একপর্যায়ে উভয় পক্ষের লোকজন ধারালো অস্ত্র, বল্লম, টেঁটা ও আগ্নেয়াস্ত্র নিয়ে সংঘর্ষে জড়িয়ে পড়েন। সংঘর্ষের সময় গুলিবিনিময় হয়। এতে হতাহতের ঘটনা ঘটে।আড়াইহাজার থানার ভারপ্রাপ্ত কর্মকর্তা (ওসি) আলমগীর হোসেন বলেন, সংঘর্ষের খবর পেয়ে ঘটনাস্থলে যায় পুলিশ। পরিস্থিতি এখন পুলিশের নিয়ন্ত্রণে আছে। এলাকায় অতিরিক্ত পুলিশ মোতায়েন করা হয়েছে। এ ঘটনায় বিকাল তিনটা পর্যন্ত কোনো মামলা হয়নি।
