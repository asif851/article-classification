

স্বাস্থ্যমন্ত্রী মোহাম্মদ নাসিম বলেছেন, বাল্যবিয়ে নিরোধ আইনে এমন কোনো শর্ত থাকবে না যা ১৮ বছরের কমবয়সী শিশুর বিয়েকে উৎসাহিত করবে। স্বাস্থ্যগত কারণে ১৮ বছরের নিচে বিয়ে হতে পারে না বলেও তিনি উল্লেখ করেন। 
আজ শনিবার প্রথম আলো আয়োজিত ‘বাল্যবিবাহ রোধে দ্রুত আইন পাস ও বাস্তবায়ন চাই’ শীর্ষক গোলটেবিল বৈঠকে মন্ত্রী এসব কথা বলেন। বৈঠকটিতে প্রথম আলোকে সহযোগিতা করে বেসরকারি সংস্থা ওয়ার্ল্ড ভিশন ও চাইল্ড রাইটস অ্যাডভোকেসি কোয়ালিশন, বাংলাদেশ। বৈঠকটি সঞ্চালনা করেন প্রথম আলোর সহযোগী সম্পাদক আব্দুল কাইয়ুম। বিয়ের বয়স নিয়ে গোলটেবিল আলোচনায় স্বাস্থ্যমন্ত্রী বলেন, ‘আইনে কোনো তবে-টবে থাকবে না। একটা সুযোগ দেওয়া হলে ওই ধরনের লোকেরা সুযোগ নেবে। স্বাস্থ্যগত কারণে ১৮র নিচে বিয়ে হতে পারে না।’ তিনি আরও বলেন, বাল্যবিয়ে প্রতিরোধ নয়, একেবারে বন্ধ করে দিতে হবে। বাল্য বিয়ের পক্ষে গণভোট হলে ১০ শতাংশ ভোটও পড়বে না। প্রস্তাবিত আইনের খসড়াটি দৃশ্যত নারী ও শিশুবান্ধব বলে মন্তব্য করেন জাতীয় মানবাধিকার কমিশনের চেয়ারম্যান মিজানুর রহমান। তিনি বলেন, আইনে যদি ১৬ বছরের নিচে শর্তসাপেক্ষে বিয়ের সুযোগ রাখা হয় তাহলে আবার ১৯২৯ সালে ফিরে যাওয়া হবে। এ ছাড়া আইনে আপসের যে সুযোগ রাখা হয়েছে সেটিরও অপব্যবহার হতে পারে বলে তিনি আশঙ্কা প্রকাশ করেন। জাতীয় মানবাধিকার কমিশনের চেয়ারম্যান প্রশ্ন তোলেন ‘কারও শৈশব হরণ করার ক্ষমতা কে কাকে কবে দিয়েছে?’ প্রধানমন্ত্রী বরাবর বিয়ের বয়স না কমানোর অনুরোধ জানিয়ে অধ্যাপক মিজান বলেন, ‘মাননীয় প্রধানমন্ত্রী “চ্যাম্পিয়ন অব দ্য আর্থ” হয়েছেন। তাঁর এ অর্জনে আমাদের গৌরব বৃদ্ধি পেয়েছে। আমরা চাই তিনি “চ্যাম্পিয়ন অব পিপল”, “চ্যাম্পিয়ন অব উইমেন অ্যান্ড চিলড্রেন” হন।’  ‘বাল্যবিয়ে রোধে আইন একটি মাধ্যম, একমাত্র মাধ্যম নয়’—এমন মন্তব্য করেন অনুমিত হিসাব সম্পর্কিত স্থায়ী কমিটির সভাপতি এবং বিচার ও সংসদ বিষয়ক সংসদীয় কমিটির সদস্য আবদুল মতিন খসরু। তিনি বলেন, ‘বাল্যবিয়ে রোধে ধর্মীয় নেতাদের গুরুত্ব অনেক। শীতকালে বাংলাদেশের বহু গ্রামে ওয়াজ হয়। বাল্যবিয়ে বন্ধে তাঁদের কাজে লাগানো প্রয়োজন।’ আইন, বিচার ও সংসদ বিষয়ক মন্ত্রণালয়ের যুগ্মসচিব (মতামত) মো. মোস্তাফিজুর রহমান সচেতনতা বৃদ্ধির ওপর গুরুত্ব আরোপ করেন। গোলটেবিল আলোচনায় আইন কমিশনের মুখ্য গবেষণা কর্মকর্তা ফউজুল আজিম বলেন, আইন তৈরির প্রক্রিয়ায় কমিশনকে যুক্ত করা হয়নি। তাই কমিশন জানে না আইনে আসলে কী থাকছে। জরিমানা বাড়ানো প্রসঙ্গে তিনি বলেন, ‘১৯২৯ সালে যখন আইনটি হয়, তখনো বাল্যবিয়ে হতো এবং জরিমানাকে বিয়ের খরচ হিসেবে ধরা হতো। এর চেয়ে যে অভিভাবক অপ্রাপ্তবয়স্ক মেয়ের বিয়ে দিচ্ছেন তাঁর জন্য শুধু জেল জরিমানা নয়, অন্য ধরনের শাস্তির বিধানও রাখা যেতে পারে। যেমন তাঁকে এক মাস পাড়ার রাস্তা ঝাড়ু দেওয়ার মতো শাস্তি দেওয়া যেতে পারে।’ সমাজে এ ধরনের শাস্তির প্রভাব বেশি বলে তিনি মন্তব্য করেন। সাংসদ নূরজাহান বেগম মুক্তা বলেন আইনের চেয়েও জনসচেতনতা বেশি জরুরি। তিনি বলেন, একটি জরিপ বলছে ৭৬ দশমিক ২২ শতাংশ অভিভাবক জানেন বিয়ের বয়স ১৮। জেনেশুনে বুঝে অভিভাবকেরা অল্পবয়সী মেয়েদের বিয়ে দিচ্ছেন। এ ছাড়া জন্ম নিবন্ধনের কাজটি সুষ্ঠুভাবে করা দরকার বলেও তিনি উল্লেখ করেন। নূরজাহান বলেন, ‘ফেনীতে একটি মেয়ের বিয়ে হয়ে যাচ্ছে খবর পেয়ে আমরা ঘটনাস্থলে যাই। তখন মেয়েটির পরিবার আমাদের দুটি জন্মসনদ দেখায়। একটিতে মেয়ের বয়স ১৩, অন্যটিতে ২৩।’ বাল্য বিয়েমুক্ত দেশ গড়ার কাজে, মেয়েদের জন্য অনুকূল পরিবেশ তৈরিতে ছেলেদের সম্পৃক্ত করা দরকার বলে উল্লেখ করেন সাংসদ ওয়াসিকা আয়শা খান। তিনি বলেন, নারীদের সম্মান করার শিক্ষা যত দিন পর্যন্ত ছেলেরা নিজেদের পরিবারেই না পাচ্ছে তত দিনই মেয়েরা নিরাপত্তাহীনতা, যৌন হয়রানির আশঙ্কায় থাকবে। গোলটেবিল বৈঠকে ওয়ার্ল্ড ভিশনের অ্যাডভোকেসি ডিরেক্টর চন্দন জেড গোমেজ বলেন, সরকারের চেষ্টায় বাল্যবিয়ের হার আগের চেয়ে কমেছে। কিন্তু যে হারে বাল্য বিয়ে হচ্ছে তাতে ২০৩০ সাল নাগাদ বাল্যবিয়ের শিকার শিশুর সংখ্যা দাঁড়াবে এক কোটি ৫৪ লাখ শিশু। এ বিষয়ে সরকার সুনির্দিষ্ট ঘোষণা দিলে বেসরকারি সংস্থাগুলোর পক্ষে বাল্যবিয়ে রোধে সরকারকে সর্বোচ্চ সহযোগিতা দেওয়া সম্ভব। তাই তাঁরা চান দ্রুত আইনটি পাস হোক। ওয়ার্ল্ড ভিশনের অ্যাডভোকেসি ম্যানেজার সাবিরা নুপুর বলেন, মাঠপর্যায়ে সরকারের সংস্থাগুলোকে আইনটির সর্বোচ্চ ব্যবহার নিশ্চিত করতে কাজ করতে হবে। বৈঠকে তিনজন শিশু প্রতিনিধি অংশ নেয়। এদের একজন কেরানীগঞ্জের বাসিন্দা আল আমিন বলে, তার প্রতিবেশী এক কিশোরী বধূকে প্রতিদিন স্বামী-শ্বশুরবাড়ির লোকজন পেটায়। কিছুই করতে না পারার কষ্টে ভোগে সে। তবে এ পর্যন্ত দুটি বাল্য বিয়ে সে ঠেকাতে পেরেছে বলে জানায়। শিশু প্রতিনিধি তানিয়া আক্তার বলে, বেশির ভাগ সময় ইভ-টিজিং এর মতো সমস্যা থেকে মেয়েদের বাঁচাতে অভিভাবকেরা বিয়ে দিচ্ছেন। ইভ টিজিং এর শিকার হলে পরিবার মেয়েদের ঘাড়েই দোষ চাপাচ্ছে। অন্যদিকে মো. নিজাম হোসেন বলে, শিশু হয়ে শিশুদের বিয়ে ঠেকাতে গেলে তারা সব সময় প্রশাসনের সহযোগিতা পায় না। থানা থেকে বলা হয় অভিভাবকদের নিয়ে আসতে। এটি বাল্য বিয়ে রোধে তাদের জন্য একটা চ্যালেঞ্জ বলে জানায়।
১৯২৯ সাল থেকে বাল্যবিয়ে নিরোধ আইন আছে। তবু বিশ্বে বাল্যবিয়ে প্রবণ দেশগুলোর তালিকায় বাংলাদেশের অবস্থান চতুর্থ। বাংলাদেশ ২০২১ সালের মধ্যে ১৫ বছরের নিচে ও ২০৪১ সাল নাগাদ ১৮ বছরের নিচে বিয়ে শূন্যের কোঠায় নামিয়ে আনার সিদ্ধান্ত নিয়েছে। এ লক্ষ্যে গত বছরের ১৫ সেপ্টেম্বর বাল্যবিয়ে নিরোধ আইনের একটি খসড়া মন্ত্রিপরিষদ অনুমোদন করে। কিন্তু প্রস্তাবিত আইনের খসড়ায় বিয়ের বয়স ১৮ই থাকছে; তবে ‘যুক্তিসংগত কারণে’ ১৮ বছরের পরিবর্তে ১৬ বছরে বিয়ে দেওয়া যেতে পারে এমন একটি অংশ জুড়ে দেওয়া হয়েছে। পত্রপত্রিকায় এমন সংবাদ প্রকাশের পর থেকেই বিতর্ক শুরু হয়। আজকে এ নিয়ে আলোচনা হয়।
