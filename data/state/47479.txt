
যোগাযোগমন্ত্রী ওবায়দুর কাদের বলেছেন, চলতি বছরের জুন মাসেই মূল পদ্মা সেতু ও নদীশাসনের কাজ শুরু হবে। মূল সেতুর কাজের জন্য বিশ্বব্যাংকের প্রি-কোয়ালিফাই তিনটি আন্তর্জাতিক কোম্পানি দরপত্র কিনেছে এবং টেকনিক্যাল প্রস্তাব দিয়েছে। বর্তমানে বিশ্বব্যাংকের নির্ধারিত ইন্টারন্যাশনাল কনসালট্যান্ট তাদের প্রস্তাব পরীক্ষা-নিরীক্ষা করে দেখছে।গতকাল শনিবার দুপুরে মাদারীপুরের শিবচর ও শরীয়তপুরের জাজিরায় পদ্মা সেতুর সংযোগ সড়ক পরিদর্শনকালে মন্ত্রী এসব কথা বলেন। এ সময় সেতু বিভাগের প্রধান প্রকৌশলী, তত্ত্বাবধায়ক প্রকৌশলী, শরীতপুরের জেলা প্রশাসক ও সেনাবাহিনীর কর্মকর্তারা উপস্থিত ছিলেন।যোগাযোগমন্ত্রী আরও বলেন, নদীশাসনের জন্য পাঁচটি ঠিকাদারি প্রতিষ্ঠান দরপত্র জমা দিয়েছে। এর মধ্যে তারা টেকনিক্যাল প্রস্তাব দিয়েছে। এখন যাচাই-বাছাই করে ঠিকাদারি প্রতিষ্ঠানকে কাজ দেওয়া হবে।
