
সরকারের বর্তমান মেয়াদেই গ্রামীণ ব্যাংক আইন হবে বলে জানিয়েছেন অর্থমন্ত্রী আবুল মাল আবদুল মুহিত। আগামী বৃহস্পতিবার মন্ত্রিসভার বৈঠকে গ্রামীণ ব্যাংক আইন-২০১৩-এর খসড়া উপস্থাপন করা হবে বলেও জানান মন্ত্রী। আজ সোমবার সচিবালয়ে অর্থমন্ত্রী আবুল মাল আবদুল মুহিত সাংবাদিকদের এ কথা জানান।গ্রামীণ ব্যাংক আইনের খসড়া প্রসঙ্গে মন্ত্রী জানান, অধ্যাদেশে যা আছে, আইনেও তা থাকবে। খুব বেশি পরিবর্তন করা হবে না। তবে গ্রামীণ ব্যাংককে নির্দিষ্ট সময়ের জন্য কর অবকাশের সুবিধা দেওয়া হবে।আবুল মাল আবদুল মুহিত বলেন, গ্রামীণ ব্যাংক কমিশনের চূড়ান্ত প্রতিবেদন আজ জমা পড়ার কথা ছিল। তবে এখন পর্যন্ত কমিশনের চেয়ারম্যান যোগাযোগ করেননি। কাল-পরশুর মধ্যে তা জমা পড়তে পারে।
বর্তমান সরকারের মেয়াদে আর্থিক প্রতিবেদন আইন-২০১৩ সংসদে পাস করা হবে বলে আগে জানিয়েছিলেন অর্থমন্ত্রী। তবে আজ তিনি বলেছেন, বর্তমান সরকারের মেয়াদে আইনটি পাস করা সম্ভব হবে না। কিন্তু আইনটি চূড়ান্ত করে যাবে সরকার।
