
খুব শিগগির মন্ত্রিসভার সদস্যরা প্রধানমন্ত্রী শেখ হাসিনার কাছে পদত্যাগপত্র জমা দেবেন বলে জানিয়েছেন দপ্তরবিহীন মন্ত্রী সুরঞ্জিত সেনগুপ্ত। আজ শনিবার রাজধানীর শিল্পকলা একাডেমীতে আয়োজিত এক আলোচনা সভায় তিনি এ কথা জানান।সুরঞ্জিত বলেন, মন্ত্রিসভার সদস্যরা পদত্যাগপত্র জমা দেওয়ার পর থেকেই নির্বাচনকালীন ছোট সরকার গঠন করা হবে। এটি হবে নির্বাচনকালীন সর্বদলীয় তত্ত্বাবধায়ক সরকার। কারণ, এ সরকার শুধু নির্বাচন তত্ত্বাবধান করবে। বিরোধীদলীয় নেতা খালেদা জিয়ার উদ্দেশে তিনি বলেন, ‘অন্তর্বর্তীকালীন সর্বদলীয় মন্ত্রিসভায় আপনার দলের কাকে রাখবেন, সেই নাম দিন। আপনার গুরুত্বপূর্ণ মন্ত্রী দরকার আছে কি না, সেটা নিয়ে আলোচনা করা যেতে পারে।’হরতাল প্রত্যাহারের আহ্বান জানিয়ে সুরঞ্জিত বলেন, ‘প্রধানমন্ত্রী শেখ হাসিনার দেওয়া গণভবনের দাওয়াত এখনো বহাল রয়েছে। তাই হরতাল প্রত্যাহার করে গণভবনে আসুন। আলোচনা করুন। কারণ, কর্মসূচি আর আলোচনা একসঙ্গে চলতে পারে না।’
আওয়ামী লীগের উপদেষ্টা পরিষদের এই সদস্য আশা প্রকাশ করেন, নির্বাচন কমিশন খুব শিগগির তফশিল ঘোষণা করবে। এ ছাড়া আগামী মন্ত্রিসভার বৈঠকের পর থেকেই মনোনয়ন ও ফরম পূরণের কাজ শুরু হবে।
বঙ্গবন্ধু সাংস্কৃতিক জোট আয়োজিত আলোচনা সভায় সভাপতিত্ব করেন সংগঠনের সহসভাপতি মোবারক আলী সিকদার। আরও বক্তব্য দেন বাংলাদেশ প্রকৌশল বিশ্ববিদ্যালয়ের শিক্ষক এনামুল হক, সংগঠনের সাধারণ সম্পাদক অরুণ সরকার প্রমুখ।
