
বিএনপি চেয়ারপারসন খালেদা জিয়ার গুলশানের কার্যালয়ে পুলিশের তল্লাশিতে ক্ষুব্ধ প্রতিক্রিয়া জানিয়েছেন দলের জ্যেষ্ঠ যুগ্ম মহাসচিব রুহুল কবির রিজভী। তাঁর অভিযোগ, এটি খালেদা জিয়াকে অপমানিত ও বিপর্যস্ত করার কঠিন ও পাতানো ষড়যন্ত্রের অংশ।
আজ শনিবার সকাল আটটা থেকে দেড় ঘণ্টার কিছু বেশি সময় ধরে বিএনপি চেয়ারপারসনের গুলশানের রাজনৈতিক কার্যালয়ে তল্লাশি চলে। এ সময় কার্যালয়ের ভেতরে যান বিএনপির জ্যেষ্ঠ যুগ্ম মহাসচিব রুহুল কবির রিজভী। তল্লাশি শেষে সকাল সাড়ে নয়টার কিছু পরে সেখান থেকে বেরিয়ে আসেন তিনি।
রিজভী বলেন, অজ্ঞাতনামা এক ব্যক্তির সাধারণ ডায়েরির (জিডি) ভিত্তিতে ম্যাজিস্ট্রেটকে দিয়ে সার্চ ওয়ারেন্ট করিয়ে কার্যালয়ে তল্লাশি চালানো হয়েছে। তিনি নিন্দা ও ধিক্কার জানিয়ে বলেন, হাওরসহ নানা ঘটনায় সরকার যে বিপর্যস্ত, সেদিক থেকে দৃষ্টি ফেরাতে এটি করানো হয়েছে।
বিএনপি নেতা রিজভীর দাবি, তল্লাশি চালিয়ে পুলিশ কিছুই পায়নি।
 
