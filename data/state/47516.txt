
রাজধানী ঢাকার সূত্রাপুরের শ্যামবাজার থেকে গতকাল বৃহস্পতিবার রাতে ৩৯ হাজার ইয়াবা বড়ি উদ্ধার করেছে পুলিশ। এ ঘটনায় মো. সাব্বির হোসেন নামে একজনকে গ্রেপ্তার করা হয়েছে।
আজ শুক্রবার সকালে রাজধানীর মিন্টো রোডে ঢাকা মহানগর পুলিশের (ডিএমপি) তথ্যকেন্দ্রে এক সংবাদ সম্মেলনে এ কথা জানিয়েছেন পুলিশের ওয়ারি বিভাগের উপকমিশনার সৈয়দ নুরুল ইসলাম।
সৈয়দ নুরুল ইসলামের ভাষ্য, গোপন খবর পেয়ে রাত সাড়ে নয়টার দিকে শ্যামবাজারের ফরাশগঞ্জে ১১ নম্বর বিবেক দাস রোড থেকে সাব্বিরকে গ্রেপ্তার করা হয়। এ সময় তিনি মোটরসাইকেলে করে ইয়াবা নিয়ে যাচ্ছিলেন।
ডিএমপির দাবি, প্রাথমিক জিজ্ঞাসাবাদে সাব্বির জানিয়েছেন, তিনি ইয়াবার চালানটি কক্সবাজার থেকে ঢাকা হয়ে শরীয়তপুরের জাজিরায় নিয়ে যাচ্ছিলেন। এর আগেও কক্সবাজার থেকে ইয়াবার চালান ঢাকাসহ দেশের বিভিন্ন জায়গায় নিয়ে যাওয়ার কথা স্বীকার করেছেন তিনি।
পুলিশের ওয়ারী বিভাগের দেওয়া তথ্য অনুসারে, গত দুই মাসে এই চালানসহ দেড় লাখ ইয়াবা উদ্ধার করা হয়েছে। সাব্বিরের সঙ্গে থাকা মোটরসাইকেলটি জব্দ করা হয়েছে।
এ ঘটনায় সূত্রাপুর থানায় একটি মামলা হয়েছে।
