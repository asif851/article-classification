
গণফোরামের সভাপতি ড. কামাল হোসেন বলেছেন, ১৯৮৬ ও ১৯৮৮ সালেও নির্বাচন হয়েছিল। ভোটারবিহীন সে নির্বাচন যেমন টিকেনি, ৫ জানুয়ারির নির্বাচনও তেমনি টিকবে না। তিনি বলেন, সে নির্বাচন যারা করেছিল তাদের জনগণ অপমান করে বিতাড়িত করেছিল। এদেরও করা হবে।গতকাল শনিবার রাজধানীতে এক নাগরিক সমাবেশে ড. কামাল এসব কথা বলেন। তিনি বলেন, ‘নিন্দা নয়, তাদের জন্য দুঃখ করে বলি, সরকার যারা চালাচ্ছেন তাঁরা মানসিকভাবে অসুস্থ।’‘মুক্তিযুদ্ধের চেতনায় মুক্তির লক্ষ্যে ঐক্যবদ্ধ হোন; দুর্নীতিকে না বলুন’ স্লোগান সামনে নিয়ে মিরপুর ১১ নম্বর সেক্টরের একটি সেন্টারে এ সমাবেশের আয়োজন করে নাগরিক ঐক্যের ঢাকা মহানগর উত্তর শাখা।নাগরিক ঐক্যের আহ্বায়ক মাহমুদুর রহমান মান্না বলেন, ‘৫ জানুয়ারির নির্বাচনের চেয়ে “ফোর টুয়েন্টি” আর কী হতে পারে!’ তিনি বলেন, আওয়ামী লীগ ও বিএনপি কে কখন ক্ষমতায় যাবে শুধু এ নিয়েই মারামারি করে। এদের কাছে সাধারণ জনগণের কেউই নিরাপদ নয়।মাহমুদুর রহমান মান্না ঘোষণা দেন ২৮ নভেম্বর বেলা তিনটা থেকে সাড়ে পাঁচটা পর্যন্ত ‘দুর্নীতিকে না বলুন’ এই স্লোগানে তিনি সোহরাওয়ার্দীতে অবস্থান নেবেন।সমাবেশে আরও বক্তব্য দেন নাগরিক ঐক্যের উপদেষ্টা এস এম আকরাম, বাংলাদেশের সমাজতান্ত্রিক দলের (বাসদ) সাধারণ সম্পাদক খালেকুজ্জামান এবং বিকল্পধারার সাধারণ সম্পাদক মেজর (অব.) এম এ মান্নান প্রমুখ।
