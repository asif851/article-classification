
নির্বাচন কমিশন গঠনে ১০ জনের নামের তালিকা রাষ্ট্রপতি মো. আবদুল হামিদের কাছে আজ সোমবার জমা দিতে পারে অনুসন্ধান কমিটি। এ জন্য সন্ধ্যা সাড়ে ছয়টায় রাষ্ট্রপতির সঙ্গে সাক্ষাৎ করবে কমিটি।অনুসন্ধান কমিটি সূত্রে জানা গেছে, ১০ জনের তালিকায় সাবেক আমলাদের প্রাধান্য থাকবে। সিইসি হিসেবে সাবেক আমলাকেই বেছে নেওয়ার সম্ভাবনা বেশি। তবে অনুসন্ধান কমিটি এই তালিকা প্রকাশ করবে কি না, গতকাল পর্যন্ত সে ব্যাপারে কোনো সিদ্ধান্ত হয়নি। যদিও কমিটির অধিকাংশ সদস্য তালিকা প্রকাশের পক্ষে।রাষ্ট্রপতির সঙ্গে সাক্ষাতের আগে নামের তালিকা চূড়ান্ত করতে অনুসন্ধান কমিটি আজ বিকেল চারটায় আবার বৈঠকে বসবে। এই বৈঠকের সময় আগে থেকে নির্ধারিত ছিল বিকেল পাঁচটা। কিন্তু রাষ্ট্রপতির সঙ্গে সাক্ষাতের সময় নির্ধারিত হওয়ার পর সভা এক ঘণ্টা এগিয়ে আনা হয়।কমিটি সূত্র জানায়, ১০ জনের নামের বিষয়ে অনুসন্ধান কমিটি সিদ্ধান্তের কাছাকাছি পৌঁছে গেছে। আজকের বৈঠকে আরেকটু যাচাই করে তালিকা চূড়ান্ত করা হবে। এরপর সন্ধ্যায় রাষ্ট্রপতির দপ্তরে যাবেন অনুসন্ধান কমিটির সদস্যরা। নামের তালিকার পাশাপাশি অনুসন্ধান কমিটির সঙ্গে মতবিনিময়কালে ১৬ জন বিশিষ্ট নাগরিক যেসব সুপারিশ করেছিলেন, এর একটি সারসংক্ষেপও রাষ্ট্রপতিকে দেওয়া হবে।প্রসঙ্গত, বিশিষ্ট নাগরিকেরা দলনিরপেক্ষ, সাহসী, দক্ষ ও যোগ্যতাসম্পন্ন ব্যক্তিদের নাম প্রস্তাব করার সুপারিশ করেছেন। তাঁদের মত হচ্ছে, নির্বাচন কমিশন হতে হবে বিতর্কের ঊর্ধ্বে, মেরুদণ্ড হতে হবে সোজা। যাতে চাপ কিংবা হুমকির মুখেও প্রভাবমুক্ত হয়ে তাঁরা কাজ করতে পারেন।২৫ জানুয়ারি অনুসন্ধান কমিটি গঠনের পর পাঁচটি বৈঠক হয়েছে। এর মধ্যে দুই দিন বিশিষ্ট নাগরিকদের সঙ্গে মতবিনিময় করা হয়। আর রাজনৈতিক দল থেকে নাম পাওয়ার পর অনুসন্ধান কমিটি দুটি বৈঠক করে।জানতে চাইলে রাষ্ট্রপতির প্রেস সচিব জয়নাল আবেদীন প্রথম আলোকে বলেন, সোমবার সন্ধ্যা সাড়ে ছয়টায় রাষ্ট্রপতির সঙ্গে অনুসন্ধান কমিটির সদস্যরা সাক্ষাৎ করবেন। এ ছাড়া আগমীকাল মঙ্গলবার বিকেল চারটায় বর্তমান প্রধান নির্বাচন কমিশনার ও অন্য কমিশনারদের বিদায়ী সাক্ষাৎ করার কথা রয়েছে।
এদিকে নতুন প্রধান নির্বাচন কমিশনার (সিইসি) ও কমিশনার হিসেবে কারা আসছেন, সে ব্যাপারে বিভিন্ন মহলে কিছু নাম নিয়ে ব্যাপক আলোচনা চলছে। এর মধ্যে মন্ত্রিপরিষদ বিভাগ ও প্রধানমন্ত্রীর কার্যালয়ে দায়িত্ব পালন করা একাধিক আমলার নাম আলোচনায় আছে।
অনুসন্ধান কমিটির একটি দায়িত্বশীল সূত্র জানিয়েছে, সম্ভাব্য ১০ জনের তালিকায় সাবেক আমলাদের প্রাধান্য থাকবে। এ ক্ষেত্রে সিইসি হিসেবে একজন আমলাকেই বেছে নেওয়ার সম্ভাবনা বেশি। কমিশনার পদে ব্রিগেডিয়ার পদমর্যাদার সাবেক একজন সেনা কর্মকর্তার নাম নিয়ে আলোচনা আছে। অতীতে নির্বাচন কমিশনের সঙ্গে তাঁর কাজ করার অভিজ্ঞতা রয়েছে। এবার বিশিষ্ট নাগরিকদের মধ্য থেকেও একজনের নাম প্রস্তাব করা হতে পারে।
বিচার বিভাগ থেকে একজন প্রতিনিধি রাখার বিষয়টিও আলোচনায় আছে। এ ক্ষেত্রে নারী কমিশনার হিসেবে সাবেক একজন জেলা ও দায়রা জজের নাম শোনা যাচ্ছে। এ ছাড়া কমিশনার হিসেবে পুলিশের সাবেক একজন মহাপরিদর্শকের কথাও ভাবা হচ্ছে বলে সূত্র জানিয়েছে।
সূত্র আরও জানায়, এবার বয়সের বিষয়টি খুব গুরুত্ব দিয়ে বিবেচনা করা হচ্ছে। সিইসি ও অন্য কমিশনার হিসেবে যাঁদের নাম প্রস্তাব করা হবে, তাঁদের বয়স হবে ৬১ থেকে ৭০ বছর।
অনুসন্ধান কমিটির একজন সদস্য নাম প্রকাশ না করার শর্তে বলেন, সিইসি সাবেক আমলাদের মধ্য থেকে করার একটা ধারা চলে এসেছে। এটা থেকে বের হওয়ার লক্ষণ দেখা যাচ্ছে না।
তবে ১০ জনের নামের তালিকা প্রকাশ করা হবে কি না, এটা এখন বড় আলোচনার বিষয়ে পরিণত হয়েছে। কারণ অনুসন্ধান কমিটির সাচিবিক দায়িত্ব পাওয়া মন্ত্রিপরিষদ বিভাগ বিষয়টি এখনো খোলাসা করেনি। গত বৃহস্পতিবার সর্বশেষ ব্রিফিংয়ে মন্ত্রিপরিষদ বিভাগের অতিরিক্ত সচিব আবদুল ওয়াদুদ সাংবাদিকদের বলেছেন, অনুসন্ধান কমিটি এ বিষয়ে বিবেচনা করবে।
অনুসন্ধান কমিটি সূত্র জানায়, অধিকাংশ সদস্য নীতিগতভাবে নামের তালিকা ও তাদের মতামত-সংবলিত ব্যাখ্যা জনসমক্ষে প্রকাশের পক্ষে। তবে তারাও এ বিষয়ে ভালো-মন্দ বিবেচনা করছে। আজকের বৈঠকে বিষয়টি নিয়ে আবারও আলোচনা হবে। এ ক্ষেত্রে সবাই একমত হতে না পারলে নামের তালিকা প্রকাশের ভার রাষ্ট্রপতির ওপর ছেড়ে দেওয়া হবে।
২০১২ সালে প্রয়াত রাষ্ট্রপতি মো. জিল্লুর রহমানের করা অনুসন্ধান কমিটি তাদের সুপারিশ করা নামের তালিকা জনসমক্ষে প্রকাশ করেছিল। রাষ্ট্রপতিও তখন ওই তালিকায় থাকা ১০ জন থেকে সিইসিসহ চারজন কমিশনার নিয়োগ দিয়েছিলেন।
কাজ শুরুর পর থেকেই অনুসন্ধান কমিটি যে ১০ জনের নামের তালিকা তৈরি করবে, তা প্রকাশ করার দাবি জোরালো হয়ে ওঠে। বিশিষ্ট নাগরিকদের কেউ কেউ নামের তালিকা প্রকাশ করার পাশাপাশি রাষ্ট্রপতিকে ওই তালিকা থেকেই সিইসি ও কমিশনারদের নিয়োগ দেওয়ার অনুরোধ করেন। বিএনপিসহ অনেক রাজনৈতিক দলও নামের তালিকা প্রকাশের দাবি জানিয়ে আসছে। তবে ক্ষমতাসীন আওয়ামী লীগ নাম প্রকাশ করার পক্ষে কোনো বক্তব্য দেয়নি।
এ বিষয়ে জানতে চাইলে বিএনপির মহাসচিব মির্জা ফখরুল ইসলাম আলমগীর প্রথম আলোকে বলেন, রাষ্ট্রপতির কাছে যে ১০ জনের নাম সুপারিশ করা হবে, তাঁদের নাম প্রকাশ করা উচিত।
আগের অনুসন্ধান কমিটি সিইসিসহ কমিশনারদের পদের জন্য দুজন করে নাম সুপারিশ করেছিল। এবারও একইভাবে নামের তালিকা করে রাষ্ট্রপতির কাছে জমা দেওয়া হবে।
নির্বাচন কমিশন গঠনে গত ২৫ জানুয়ারি বিচারপতি সৈয়দ মাহমুদ হোসেনকে প্রধান করে ছয় সদস্যের অনুসন্ধান কমিটি গঠন করেন রাষ্ট্রপতি। কমিটিকে ৮ ফেব্রুয়ারির মধ্যে নারীসহ ১০ জনের নামের তালিকা রাষ্ট্রপতির কাছে জমা দেওয়ার নির্দেশনা দেওয়া হয়েছিল।
৮ ফেব্রুয়ারি বর্তমান সিইসি কাজী রকিবউদ্দীন আহমদ ও অন্য তিন কমিশনারের মেয়াদ শেষ হচ্ছে। কমিশনার শাহনেওয়াজের মেয়াদ শেষ হবে ১৪ ফেব্রুয়ারি।
 
