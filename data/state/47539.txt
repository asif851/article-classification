
বগুড়ার দুপচাঁচিয়ায় এক শিশুকে (৯) ধর্ষণের চেষ্টায় আফজাল হোসেন (৫৫) নামের এক ব্যক্তিকে আটক করে পুলিশে দিয়েছেন গ্রামবাসী। গত বৃহস্পতিবার সন্ধ্যায় দুপচাঁচিয়ার গোবিন্দপুর শাহপাড়ায় এ ঘটনা ঘটে। শিশুটি স্থানীয় একটি সরকারি প্রাথমিক বিদ্যালয়ের তৃতীয় শ্রেণির ছাত্রী। পুলিশ গতকাল শুক্রবার দুপুরে আফজাল হোসেনকে আদালতের মাধ্যমে কারাগারে পাঠায়।থানার অভিযোগ সূত্রে জানা যায়, ঘটনার দিন সন্ধ্যায় শিশুটির বাবা-মা বাড়িতে ছিলেন না। এ সুযোগে পূর্বপরিচিত আফজাল হোসেন শিশুটিকে ফুসলিয়ে নিজের বাড়িতে নিয়ে ধর্ষণের চেষ্টা করেন। এ সময় শিশুটির চিৎকারে আশপাশের লোকজন জড়ো হয়ে ওই বাড়িটি ঘেরাও করে আফজালকে আটক করে শিশুটিকে উদ্ধার করেন। এ ঘটনায় শিশুটির বাবা বৃহস্পতিবার রাতেই বাদী হয়ে আফজাল হোসেনকে আসামি করে দুপচাঁচিয়া থানায় মামলা করেন।দুপচাঁচিয়া থানার ওসি নজরুল ইসলাম বলেন, নারী ও শিশু নির্যাতন দমন আইনে মামলা নেওয়া হয়েছে।
