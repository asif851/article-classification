
চলতি মাসেই ৩৯তম বিসিএসের বিজ্ঞপ্তি প্রকাশ করা হবে বলে জানিয়েছে সরকারি কর্মকমিশনের (পিএসসি) একটি সূত্র। ওই সূত্র জানায়, আগামী সপ্তাহে ৩৮তম বিসিএসের প্রিলিমিনারি ফলাফল তৈরির কাজ শুরু হবে। ফেব্রুয়ারিতে এই বিসিএসের ফলাফল প্রকাশ হতে পারে।
৩৯তম বিসিএসের অগ্রগতির বিষয়ে পিএসসি সূত্র জানায়, এটি হবে চিকিৎসকদের জন্য বিশেষ বিসিএস। এতে ৪ হাজার ৫৪২ জন সহকারী সার্জন আর ২৫০ জন সহকারী ডেন্টাল সার্জন নেওয়া হবে। এই বিশেষ বিসিএসের বিজ্ঞপ্তি প্রকাশের ক্ষেত্রে আইনের কিছু সংশোধন করতে হবে। তাই তার প্রয়োজনীয় কাগজপত্র মন্ত্রণালয়ে পাঠানো হয়েছে।
এ বিষয়ে জানতে চাইলে পিএসসির চেয়ারম্যান মোহাম্মদ সাদিক প্রথম আলোকে বলেন, ‘৩৯তম বিসিএসের বিষয়টি সচিব কমিটিতে গিয়েছে। সেখান থেকে হয়তো দুই সপ্তাহের মধ্যে প্রয়োজনীয় কাগজ আমাদের কাছে আসবে। সেটি হলেই আমরা এই বিসিএসের বিজ্ঞপ্তি প্রকাশ করতে পারব।’ এই মাসের মধ্যেই হয়তো ৩৯তম বিসিএসের বিজ্ঞপ্তি প্রকাশ করা যাবে বলে জানান তিনি।
পিএসসি সূত্র জানায়, গত ২৯ ডিসেম্বর অনুষ্ঠিত ৩৮তম প্রিলিমিনারির ফলাফল তৈরির কাজ আগামী সপ্তাহে শুরু হতে পারে। এ ক্ষেত্রে ফেব্রুয়ারিতে এই বিসিএসের ফলাফল প্রকাশ হতে পারে।
পিএসসিসর ওই সূত্র আরও জানায়, ৩৮ ও ৩৯তম বিসিএসের পাশাপাশি ৩৬তম বিসিএসের নন–ক্যাডারদের নিয়োগ ও ৩৭তম বিসিএসের মৌখিক পরীক্ষা নেওয়ার কাজ করছে পিএসসি। সব মিলে চারটি বিসিএস নিয়ে কাজ করছে পিএসসি।
