
মিয়ানমারের সীমান্ত রক্ষী বাহিনী বাংলাদেশের বিজিবির নায়েক আবদুর রাজ্জাককে ধরে নিয়ে এবং তাঁকে ফেরত না দিয়ে আন্তর্জাতিক আইন ও মানবাধিকারের সুস্পষ্ট লঙ্ঘন করেছে বলে মন্তব্য করেছে জাতীয় মানবাধিকার কমিশন।
একই সঙ্গে বাংলাদেশের জাতীয় মানবাধিকার কমিশন, মিয়ানমারের জাতীয় মানবাধিকার কমিশনের দৃষ্টি আকর্ষণ করছে, যাতে করে রাজ্জাককে ফেরত দেওয়ার ব্যাপারে তারা মিয়ানমার সরকারকে অনুরোধ করে।জাতীয় মানবাধিকার কমিশনের পরিচালক (প্রশাসন ও অর্থ) মো. হুমায়ুন কবীর স্বাক্ষরিত এক বিজ্ঞপ্তিতে আজ মঙ্গলবার এ কথা জানানো হয়।এতে বলা হয়, সংবাদমাধ্যমে প্রকাশিত তথ্য থেকে জাতীয় মানবাধিকার কমিশন জেনেছে, গত ১৭ জুন কক্সবাজারের টেকনাফ উপজেলার নাফ নদীতে টহলরত অবস্থায় মিয়ানমারের বিজিপি ও বিজিবির মধ্যে গুলি বিনিময়ের ঘটনা ঘটে। এ ঘটনায় একজন বিজিবি জওয়ান গুলিবিদ্ধ হন। বিজিপি সদস্যরা বিজিবি নায়েক আবদুর রাজ্জাককে অপহরণ করে মিয়ানমারে নিয়ে যায় এবং অদ্যাবধি তাকে ফেরত দেয়নি। এ ঘটনায় জাতীয় মানবাধিকার কমিশন গভীর উদ্বেগ ও তীব্র ‌ক্ষোভ প্রকাশ করছে।জাতীয় মানবাধিকার কমিশন জানায়, ঘটনার ৬ দিন পরও নায়েক রাজ্জাককে মিয়ানমার কর্তৃপক্ষ বাংলাদেশের কাছে হস্তান্তর করেনি। হস্তান্তরের বিষয়ে দেশটি গড়িমসি করছে। কমিশন মনে করে, এই ঘটনা আন্তর্জাতিক আইন ও মানবাধিকারের সুস্পষ্ট লঙ্ঘন।একটি স্বাধীন ও সার্বভৌম রাষ্ট্রের সীমানায় অনুপ্রবেশ করে সেই দেশের নাগরিককে অপহরণ বা আটক করা যায় না। এ ছাড়া মিয়ানমার কর্তৃপক্ষ নায়েক রাজ্জাককে যেভাবে সামাজিক যোগাযোগ মাধ্যমে উপস্থাপন করেছে, তাতে তার মানবাধিকার ও মানবিক মর্যাদা ভূলুণ্ঠিত হয়েছে বলে কমিশন মনে করে।অতি দ্রুত নায়েক আবদুর রাজ্জাককে সুস্থ অবস্থায় বাংলাদেশের কাছে হস্তান্তরের জন্য কমিশন মিয়ানমার কর্তৃপক্ষকে অনুরোধ জানিয়েছে।
