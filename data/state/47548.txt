
নির্বাচন যথাসময়ে হতে কোনো বাধা নেই বলে মন্তব্য করেছেন আওয়ামী লীগের সাধারণ সম্পাদক ও স্থানীয় সরকারমন্ত্রী সৈয়দ আশরাফুল ইসলাম। আজ সন্ধ্যায় ধানমন্ডিতে আওয়ামী লীগ সভানেত্রীর রাজনৈতিক কার্যালয়ে প্রধানমন্ত্রী শেখ হাসিনার জন্মদিন উপলক্ষে কেক কাটা শেষে সাংবাদিকদের সৈয়দ আশরাফ এ কথা বলেন।সৈয়দ আশরাফুল ইসলাম বলেন, ‘নির্বাচন হবেই। নির্বাচন যথাসময়ে হতে কোনো বাধা নেই। যথাসময়ে যুদ্ধাপরাধীদের সাজাও কার্যকর হবে। এটা নিয়ে সন্দেহের কিছু নেই।’এ সময় আওয়ামী লীগের যুগ্ম সাধারণ সম্পাদক মাহবুব উল আলম হানিফ, স্বাস্থ্যবিষয়ক সম্পাদক বদিউজ্জামান ভূইয়া, কেন্দ্রীয় কার্যনির্বাহী কমিটির সদস্য সুজিত রায় নন্দী প্রমুখ উপস্থিত ছিলেন।এদিকে শেখ হাসিনার জন্মদিনে বস্ত্র বিতরণ করেছে ঢাকা মহানগর আওয়ামী লীগ। শনিবার বিকেলে বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ের সামনে গরিব ও দুস্থ মানুষের মাঝে এ বস্ত্র বিতরণ করা হয়। এ সময় উপস্থিত ছিলেন আওয়ামী লীগের যুগ্ম সাধারণ সম্পাদক মাহবুব উল আলম হানিফ, প্রচার সম্পাদক হাছান মাহমুদ, ঢাকা মহানগর আওয়ামী লীগের ভারপ্রাপ্ত সভাপতি এম এ আজিজ, সাধারণ সম্পাদক মোফাজ্জল হোসেন চৌধুরী প্রমুখ।
প্রধানমন্ত্রীর জন্মদিন উপলক্ষে বিকেলে প্রধানমন্ত্রীর সরকারি বাসভবন গণভবনে মিলাদ মাহফিল অনুষ্ঠিত হয়। এ সময় প্রধানমন্ত্রীর আত্মীয়স্বজন, শুভাকাঙ্ক্ষী, দলীয় নেতা, প্রধানমন্ত্রীর কার্যালয় এবং গণভবনের কর্মকর্তা ও কর্মচারীরা মিলাদ মাহফিলে শরিক হন। এ ছাড়া প্রধানমন্ত্রীর ৬৭তম জন্মদিন উপলক্ষে যুবলীগ, স্বেচ্ছাসেবক লীগসহ বিভিন্ন সামাজিক সংগঠন আলোচনা সভা, মিলাদ মাহফিল, মসজিদে দোয়া, মন্দিরে প্রার্থনাসহ বিভিন্ন কর্মসূচি পালন করে।
শেখ হাসিনা জাতিসংঘ সাধারণ পরিষদের ৬৮তম অধিবেশনে যোগ দিতে আট দিনের সরকারি সফরে বর্তমানে যুক্তরাষ্ট্রের নিউইয়র্কে অবস্থান করছেন।
