
গাজীপুরের কালিয়াকৈর উপজেলার সূত্রাপুর এলাকা থেকে অপহৃত দুই ভাই কেদারী চন্দ্র সরকার (৬০) ও ঝিলমোহন চন্দ্র সরকারকে (৫৫) উদ্ধার করেছে পুলিশ।কালিয়াকৈর থানার ভারপ্রাপ্ত কর্মকর্তা (ওসি) ওমর ফারুক জানান, আজ সোমবার রাত সাড়ে আটটার দিকে উপজেলার নন্দন পার্কের পাশে তাঁদের ফেলে রেখে পালিয়ে যায় অপহরণকারীরা। পুলিশ খবর পেয়ে সেখান থেকে তাঁদের উদ্ধার করে নিয়ে আসে।আজ ভোরে কেদারী ও তাঁর ছোট ভাই ঝিলমোহনকে অপহরণ করা হয়। তাঁদের বাড়ি কালিয়াকৈর উপজেলার সূত্রাপুর এলাকায়। বাবার নাম মাধাই চন্দ্র সরকার।অপহরণের পর কেদারী চন্দ্র সরকারের স্ত্রী পুষ্পরানী জানিয়েছিলেন, ভোর সাড়ে চারটার দিকে সাত-আটজনের একদল দুর্বৃত্ত নিজেদের পুলিশ পরিচয় দিয়ে কেদারী চন্দ্র সরকারের ঘরের দরজা খুলতে বলে। খুলতে না চাওয়ায় তারা দরজা ভেঙে ভেতরে ঢোকে। কেদারী চন্দ্র সরকারকে তারা জোর করে গাড়িতে তুলে নেয়। তাঁর ছোট ভাইকেও একইভাবে ঘর থেকে বের করে গাড়িতে তোলা হয়। দুই ভাইকে নিয়ে অপহরণকারীরা একটি কালো রঙের গাড়ি ও মাইক্রোবাসে করে পালিয়ে যায়।
সূত্রাপুর ইউনিয়ন পরিষদের (ইউপি) চেয়ারম্যান সোলায়মান মিন্টু জানান, সকাল থেকে তাঁদের দুই ভাইকে পাওয়া যাচ্ছে না।ঘটনার সত্যতা নিশ্চিত করে কালিয়াকৈর থানার ওসি ওমর ফারুক বলেছিলেন, তাঁদের সঙ্গে স্থানীয় কয়েকজনের জমি নিয়ে বিরোধ রয়েছে।
