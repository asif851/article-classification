
প্রতিবছরের মতো ফিরে এল পবিত্র মাহে রমজান। সংযমচর্চার মধ্য দিয়ে আত্মশুদ্ধি অর্জন ও মহান আল্লাহপাকের অনুগ্রহ লাভের লক্ষ্যে ধর্মপ্রাণ মুসলমানরা আজ শুক্রবার শুরু করেছেন সিয়াম সাধনা।পবিত্র রমজান উপলক্ষে রাষ্ট্রপতি মো. আবদুল হামিদ ও প্রধানমন্ত্রী শেখ হাসিনা দেশবাসীসহ মুসলিম উম্মাহকে আন্তরিক শুভেচ্ছা জানিয়েছেন।দিনের বেলা পানাহার থেকে বিরত থাকা ছাড়াও জাগতিক মোহ, কাম, ক্রোধ, লোভ-লালসা দমন করে আত্মশুদ্ধির সাধনা চলবে পুরো রমজান মাসে। রোজা রাখার পাশাপাশি সাধ্যমতো দান-খয়রাত ও বেশি বেশি নফল ইবাদতের মধ্য দিয়ে ইসলামে অত্যন্ত মর্যাদাপূর্ণ এই মাসের দিনগুলো অতিবাহিত করবেন মুসল্লিরা।রহমত ও বরকতের দিক দিয়ে রমজান মাস বছরের অন্য ১১ মাস থেকে ভিন্ন। এ সম্পর্কে মহানবী হজরত মুহাম্মদ (সা.) বলেছেন, রমজান মাসের প্রথমাংশে রহমত, দ্বিতীয়াংশে মাগফিরাত অর্থাৎ ক্ষমা আর তৃতীয়াংশে নাজাত তথা দোজখ থেকে মুক্তি।প্রসঙ্গত, আগামী ১৪ জুলাই মঙ্গলবার দিবাগত রাতে সারা দেশে পবিত্র লাইলাতুল কদর পালিত হবে।রাষ্ট্রপতি ও প্রধানমন্ত্রীর বাণী: বাসস জানায়, পবিত্র রমজান উপলক্ষে রাষ্ট্রপতি মো. আবদুল হামিদ তাঁর বাণীতে বলেন, মাহে রমজান সংযম, আত্মশুদ্ধি ও ক্ষমা লাভের মাস। তিনি আশা প্রকাশ করেন, রমজানের মহান শিক্ষা সমাজের সর্বস্তরে ও সবার মাঝে প্রতিফলিত হবে।এদিকে প্রধানমন্ত্রী শেখ হাসিনা তাঁর বাণীতে পবিত্র রমজানের শিক্ষায় উদ্বুদ্ধ হয়ে যাবতীয় ভোগবিলাস, হিংসা-বিদ্বেষ, উচ্ছৃঙ্খলতা, সংঘাত পরিহার করে ব্যক্তিগত ও সমাজজীবনে শান্তি, সম্প্রীতি ও সৌভ্রাতৃত্ব প্রতিষ্ঠার আহ্বান জানিয়েছেন। প্রধানমন্ত্রী জীবনের সর্বস্তরে পরিমিতিবোধ, ধৈর্য ও সংযম প্রদর্শনের মাধ্যমে এ মাসের পবিত্রতা রক্ষার আহ্বান জানান।খালেদা জিয়ার বাণী: বিএনপির চেয়ারপারসন ও সাবেক প্রধানমন্ত্রী খালেদা জিয়া মাহে রমজান উপলক্ষে বাণী দিয়েছেন। বাণীতে তিনি বলেন, ‘হিংসা-বিভেদ, অন্যায়-অবিচার, লোভ-লালসাসহ সব ধরনের পাপকাজ থেকে বিরত থাকার মহান শিক্ষা দেয় রমজান। এ শিক্ষাকে ধারণ করে নিজেদের পবিত্র মানুষ হিসেবে গড়ে তুলতে আমাদের ব্রতী হতে হবে।’
