

শুরু হয়েছে ডাচ্-বাংলা ব্যাংক-প্রথম আলো জাতীয় গণিত উৎসব ২০১৬। আজ শুক্রবার সকাল নয়টার একটু পর রাজধানীর মোহাম্মদপুরের আসাদগেট এলাকায় অবস্থিত সেন্ট যোসেফ হায়ার সেকেন্ডারি স্কুলে রঙিন বেলুন উড়িয়ে ও জাতীয় পতাকা উত্তোলন করে উৎসবের উদ্বোধন করা হয়। দুদিনব্যাপী উৎসব শেষ হবে আগামীকাল শনিবার।
জাতীয় পতাকা তুলে ও বেলুন উড়িয়ে উৎসবের উদ্বোধন ঘোষণা করেন স্কুলের অধ্যক্ষ ব্রাদার রবি থিওডোর পিউরিফিকেশন। বাংলাদেশ গণিত অলিম্পিয়াড কমিটির পতাকা তোলেন কমিটির সভাপতি অধ্যাপক জামিলুর রেজা চৌধুরী ও আন্তর্জাতিক গণিত অলিম্পিয়াড কমিটির পতাকা উত্তোলন করেন ডাচ্-বাংলা ব্যাংকের ব্যবস্থাপনা পরিচালক কে এস তাবরেজ।
উৎসবে শুভেচ্ছা বক্তব্য দেন অধ্যাপক জামিলুর রেজা চৌধুরী, ডাচ্-বাংলা ব্যাংকের ব্যবস্থাপনা পরিচালক কে এস তাবরেজ ও প্রথম আলোর সম্পাদক মতিউর রহমান।
সারা দেশ থেকে বিজয়ী এক হাজার তিন শতাধিক শিক্ষার্থী অংশ নিচ্ছে চতুর্দশ বাংলাদেশ গণিত অলিম্পিয়াডে। উৎসবের পেছনে রয়েছে ২৪টি অঞ্চল, প্রায় ৩০ হাজার শিক্ষার্থী, অর্ধলক্ষাধিক অভিভাবক, শতাধিক শিক্ষক ও সহস্রাধিক স্বেচ্ছাসেবকের পরিশ্রম।
উৎসবে চলছে পরীক্ষা পর্ব। এ ছাড়া রয়েছে রুবিকস কিউব আর সুডোকু প্রতিযোগিতা। আছে ওয়াটার রকেট, সাইকেল স্টান্ট। উৎসবে শিশুদের মন মাতাতে হাজির সিসিমপুরের হালুম ও তার বন্ধুরা।
আজকের সকালের পরীক্ষা পর্ব ছাড়া সারা দিনের এবং কাল সকালের সব আয়োজন সবার জন্য উন্মুক্ত।
দুই দিনব্যাপী উৎসবে উপস্থিত আছেন বাংলাদেশ গণিত অলিম্পিয়াড কমিটির সভাপতি অধ্যাপক জামিলুর রেজা চৌধুরী, বিশিষ্ট গণিতবিদ ও শিক্ষাবিদ অধ্যাপক মুনিবুর রহমান চৌধুরী, অধ্যাপক মোহাম্মদ কায়কোবাদ, অধ্যাপক আনোয়ার হোসেন, অধ্যাপক খোদাদাদ খান, অধ্যাপক লুত্ফুজ্জামান, অধ্যাপক আবদুল হাকিম খান, অধ্যাপক লায়েক সাজ্জাদ এন্দেল্লাহ, বিজ্ঞানী রেজাউর রহমান, জ্যোতির্বিদ এফ আর সরকার, ডাচ্-বাংলা ব্যাংকের ব্যবস্থাপনা পরিচালক কে এস তাবরেজ, উপব্যবস্থাপনা পরিচালক সাইদুল হাসান, মনোরোগ চিকিৎসক মোহিত কামাল, বাংলাদেশ গণিত দলের কোচ ড. মাহবুব মজুমদারসহ বরেণ্য গণিতবিদ, বিজ্ঞানী ও গবেষকেরা।
