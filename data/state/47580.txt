
‘জীবনটা টি-টোয়েন্টি ক্রিকেটের মতো, সময়ের আগেই প্রস্তুতি চাই।’ কথাগুলো বলছিলেন কমেডিয়ান নাভিদ মাহবুব। প্রকৌশল বিদ্যায় পড়াশোনা করেও সমাজের অসংগতি তুলে ধরতে বেছে নিলেন মানুষ হাসানোর কাজ।
২৩ মে ইস্ট ডেল্টা বিশ্ববিদ্যালয়ের (ইডিইউর) এক অনুষ্ঠানে এসে শোনালেন তাঁর সাফল্যের গল্প। বিশ্ববিদ্যালয়ের খুলশী-নাসিরাবাদসংলগ্ন মোজাফ্ফরনগর এলাকার স্থায়ী ক্যাম্পাসে আয়োজিত অনুষ্ঠানে স্পিকার ছিলেন নাভিদ মাহবুব।
তিনি বলেন, ‘ইচ্ছাশক্তি মানুষকে অনেক দূর এগিয়ে নিয়ে যায়। আমার ভীষণ স্বপ্ন ছিল যুক্তরাষ্ট্রের লাসভেগাসে বড় কমেডি ফেস্টিভ্যালে বাংলাদেশকে তুলে ধরা। ১৪৯ জন আমেরিকানকে পেছনে ফেলে সেরাও হয়ে গেলাম। তাই বলছি কখনো হাল ছেড়ো না বন্ধু।’
ইচ্ছা থাকলে উপায় হয়—উল্লেখ করে নাভিদ বলেন, ‘বাবা-মায়ের স্বপ্ন ছিল বুয়েটে পড়ব। তাই ইঞ্জিনিয়ার হয়েছি। আবার ইচ্ছে হলো মিশিগান থেকে ডিগ্রি আনব। কিছুদিন পর মন চাইল সমাজের সব অসংগতি তুলে ধরতে লোক হাসাব। কমেডিয়ান হিসেবে সেখানেও সাফল্য পেয়েছি।’
শিক্ষার্থীদের উদ্দেশে তিনি বলেন, ‘তোমরা কখনো মনোবল হারাবে না। জীবনে বড় হতে হলে অহংকার ঝেড়ে ফেলতে হবে। নিজের পায়ে দাঁড়ানোর মতো আনন্দ আর নেই। মনে রাখতে হবে, শেখার শেষ বিন্দুতে তোমাকে পৌঁছাতে হবে। তবেই তুমি নিজেকে মেলে ধরার সুযোগ পাবে।’
প্রধান অতিথির বক্তব্যে উপাচার্য অধ্যাপক মুহাম্মদ সিকান্দার খান ভর্তি হওয়া শিক্ষার্থীরা ভালো ফল করে কর্মজীবনে প্রতিষ্ঠিত হওয়ার আশাবাদ ব্যক্ত করেন। পরে তিনি নাভিদ মাহবুবের হাতে ক্রেস্ট তুলে দেন।
ইডিইউর অ্যাসোসিয়েট ডিন মোহাম্মদ নাজিম উদ্দিনের সভাপতিত্বে অনুষ্ঠানে আরও বক্তব্য দেন ডিরেক্টর প্ল্যানিং অ্যান্ড ডেভেলপমেন্ট শাফায়েত চৌধুরী, ভারপ্রাপ্ত রেজিস্ট্রার সজল বড়ুয়া, সহযোগী অধ্যাপক মোহাম্মদ রকিবুল কবীর প্রমুখ।
অনুষ্ঠান আয়োজনের বিষয়ে ইডিইউর প্রতিষ্ঠাতা ভাইস চেয়ারম্যান সাঈদ আল নোমান বলেন, নাভিদ মাহবুব ব্যক্তিজীবনে একজন সফল ব্যক্তি। অন্যদিকে করপোরেট ভুবনেও পরিচিত এক মুখ। সৃষ্টিশীল কাজেও প্রচুর প্রশংসা কুড়িয়েছেন। তাঁর সেই সব সাফল্যের গল্পগুলো নতুনদের কাছে তুলে ধরতেই তাঁকে আমন্ত্রণ জানানো হয়েছে।
