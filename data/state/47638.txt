
বরিশালের উজিরপুর উপজেলায় একটি যাত্রীবাহী বাস নিয়ন্ত্রণ হারিয়ে খাদে পড়ে গেছে। খাদে পড়ার আগে বাসটি একটি চায়ের দোকান ভাঙে এবং কয়েকটি ছোট যানবাহন চাপা দেয়। এতে অন্তত ১০ জন নিহত হয়েছে। গুরুতর আহত হয়েছে অন্তত ৩০ জন।
ইচলাদী নামক স্থানে ঢাকা-বরিশাল মহাসড়কে আজ শুক্রবার সন্ধ্যা পৌনে সাতটার দিকে এ ঘটনা ঘটে।হানিফ পরিবহনের যাত্রীবাহী ওই বাসের চালক নিয়ন্ত্রণ হারিয়ে ফেললে বাসটি একটি চায়ের দোকান, পাঁচটি মিশুক, একটা টেম্পো ও পাঁচটি অটোরিকশাকে চাপা দিয়ে খাদে পড়ে যায়।নিহত লোকজনের মধ্যে তাত্ক্ষণিকভাবে তিনজনের পরিচয় জানা গেছে। তাঁরা হলেন মীর শরিফ (৩০), ইচলাদী বাজার সমিতির সভাপতি হক মিয়া (৬৫) ও মামুন আকন্দ (২০)।উজিরপুর থানার ভারপ্রাপ্ত কর্মকর্তা (ওসি) আনোয়ার হোসেন প্রথম আলোকে ঘটনার সত্যতা নিশ্চিত করেছেন।বাসটি উদ্ধার করে পুলিশ বরিশালে নিয়ে গেছে। ঘটনার পর চালক পালিয়ে গেছেন।এ দুর্ঘটনার পর ঢাকা-বরিশাল মহাসড়কে ব্যাপক যানজটের সৃষ্টি হয়। রাত পৌনে নয়টার দিকে যান চলাচল স্বাভাবিক হয়েছে।
