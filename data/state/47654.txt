
ময়মনসিংহের নান্দাইল উপজেলায় আজ রোববার সকালে ১৭ মাসের এক শিশুকে ছুরিকাঘাত করা হয়েছে। গুরুতর অবস্থায় তাকে ময়মনসিংহ মেডিকেল কলেজ হাসপাতালে পাঠানো হয়েছে।
শিশুটির নাম বীথি। তার বাবার নাম দীন ইসলাম। বাড়ি নান্দাইল পৌরসভার দক্ষিণ চুল্লিপাশা মহল্লায়।
শিশুর দাদি জাহেরা খাতুনের (৬৫) ভাষ্য, তাঁর ছেলে বীথির বাবা দীন ইসলামের সঙ্গে ফুপাতো ভাই শাহজাহানের (৩৫) জমি নিয়ে বিরোধ রয়েছে। সকাল সাড়ে ১০টার দিকে দীন ইসলাম জমিতে ঘর তুলছিলেন। শাহজাহান সেখানে গিয়ে তাঁকে বাধা দেন। বাধা উপেক্ষা করে দীন ইসলাম ঘর তোলার কাজ করতে থাকেন। এ সময় শাহজাহান ছুরি নিয়ে তাঁকে ধাওয়া করেন। কাছেই দীন ইসলামের মেয়ে বীথিকে কোলে নিয়ে দাঁড়িয়েছিল তার (বীথি) চাচাতো বোন ১১ বছরের শিশু শরীফা। শাহজাহান শরীফার কোল থেকে বীথিকে ছিনিয়ে নিয়ে পেটে ধারালো ছুরি ঢুকিয়ে দিয়ে দ্রুত পালিয়ে যান। ছুরিটি বীথির পেটের এফোঁড়-ওফোঁড় গেঁথে যায়।
বীথিকে দ্রুত নান্দাইল উপজেলা স্বাস্থ্য কমপ্লেক্সে নেওয়া হয়। সেখানে জরুরি বিভাগের চিকিৎসক তাকে দ্রুত ময়মনসিংহ মেডিকেল কলেজ হাসপাতালে নিয়ে যাওয়ার পরামর্শ দেন। বেলা পৌনে একটার দিকে বীথিকে ময়মনসিংহ মেডিকেল কলেজ হাসপাতালে পাঠানো হয়।
নান্দাইল মডেল থানার ভারপ্রাপ্ত কর্মকর্তা (ওসি) মো. আতাউর রহমান বলেন, শাহজাহানের খোঁজে পুলিশ নান্দাইল পৌর শহরের বিভিন্ন জায়গায় ও একাধিক বাসস্ট্যান্ডে তল্লাশি চালিয়েছে। কিন্তু তাঁকে পাওয়া যায়নি।
