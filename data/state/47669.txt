
কুষ্টিয়ার ভেড়ামারা উপজেলার চাঁদগ্রামে আজ বৃহস্পতিবার সকালে আওয়ামী লীগ সমর্থকদের প্রায় আটটি বাড়িতে ভাঙচুর করে আগুন দিয়েছেন জাসদের সমর্থকেরা। স্থানীয় আওয়ামী লীগ ও জাসদের সমর্থকদের মধ্যে সংঘর্ষে জাসদের একজন সমর্থকের মৃত্যুর ঘটনাকে কেন্দ্র করে এই হামলা চালানো হয়। এলাকায় অতিরিক্ত পুলিশ মোতায়েন করা হয়েছে।পুলিশ ও কয়েকজন এলাকাবাসীর ভাষ্য, আধিপত্য বিস্তার নিয়ে চাঁদগ্রামে গত শুক্রবার রাতে ও শনিবার সকালে দুই দফায় স্থানীয় আওয়ামী লীগের মালিথা বংশ ও জাসদ সমর্থিত মণ্ডল বংশের লোকজনের মধ্যে সংঘর্ষ হয়। এতে প্রায় আটজন আহত হন। আহত ব্যক্তিদের মধ্যে জাসদ সমর্থিত বাবলু মণ্ডলের (৩৫) অবস্থা গুরুতর ছিল। তাঁকে কুষ্টিয়া জেনারেল হাসপাতালে চিকিৎসা দেওয়া হয়। গতকাল বুধবার রাত আটটার দিকে তাঁকে উন্নত চিকিৎসার জন্য ঢাকা মেডিকেল কলেজ হাসপাতালে ভর্তি করা হয়। সেখানে রাত তিনটার দিকে তিনি মারা যান।সকাল সাতটার দিকে বাবলুর মৃত্যুর খবর এলাকায় ছড়িয়ে পড়লে তাঁর পক্ষের লোকজন প্রতিপক্ষের বাড়িতে হামলা করে ভাঙচুর চালান ও আগুন দেন। পরে ফায়ার সার্ভিসের কর্মীরা গিয়ে আগুন নেভায়। আগুনে রবিউল মালিথা, অলি, কাদের, মিরাজ, নাসির, মমিনুল, সাদেক, হাফিজুলের বাড়িঘরের আসবাবপত্রসহ সবকিছু পুড়ে যায়।সকাল সাড়ে নয়টার দিকে এলাকায় গিয়ে দেখা যায়, আতঙ্কিত লোকজন বাড়ির মালামাল নসিমনে করে অন্যত্র সরিয়ে নিচ্ছেন। সড়কসহ বিভিন্ন বাড়ির সামনে পুলিশ মোতায়েন করা হয়েছে।
বেলা ১১টার দিকে ভেড়ামারা থানার ভারপ্রাপ্ত কর্মকর্তা (ওসি) তাজুল ইসলাম বলেন, স্থানীয় আওয়ামী লীগ ও জাসদ সমর্থিত লোকজনের মধ্যে দীর্ঘদিন ধরে বিরোধ চলে আসছে। এরই ধারাবাহিকতায় সংঘর্ষ ও হামলার ঘটনা ঘটছে। পরিস্থিতি পুলিশের নিয়ন্ত্রণে রয়েছে।
