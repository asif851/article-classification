
উচ্চমাধ্যমিক সার্টিফিকেটের (এইচএসসি) আজ রোববার অনুষ্ঠেয় পদার্থবিজ্ঞান দ্বিতীয় পত্র পরীক্ষার প্রশ্নপত্রও ‘ফাঁসের’ অভিযোগ করেছেন একাধিক পরীক্ষার্থী, অভিভাবক ও শিক্ষক।পরীক্ষার আগের দিন গতকাল শনিবার হাতে লেখা ও কম্পোজ করা একধরনের প্রশ্ন ই-মেইল, ফটোকপি ও মুঠোফোনে খুদে বার্তার মাধ্যমে ছড়িয়ে পড়ে। একই সঙ্গে ব্যবসায় নীতি ও প্রয়োগ বিষয়ের দ্বিতীয় পত্রের প্রশ্ন ফাঁসেরও অভিযোগ উঠেছে।ঢাকা শিক্ষা বোর্ডের পরীক্ষা নিয়ন্ত্রক এস এম ওয়াহিদুজ্জামান বলেন, তিনি অসুস্থ। এ ধরনের কোনো অভিযোগ তিনি পাননি।পরে কথা বলার জন্য ঢাকা বোর্ডের চেয়ারম্যান তাসলিমা বেগমের মুঠোফোনে একাধিকবার চেষ্টা করেও কথা বলা সম্ভব হয়নি।এর আগে প্রশ্নপত্র ফাঁসের কারণে ঢাকা শিক্ষা বোর্ডের অধীন এইচএসসির ইংরেজি দ্বিতীয় পত্রের পরীক্ষা স্থগিত করা হয়। পরে ২৩ এপ্রিল অনুষ্ঠিত পদার্থবিজ্ঞান প্রথম পত্রের সৃজনশীল অংশের প্রশ্নপত্র ফাঁস হয় বলে অভিযোগ ওঠে।
