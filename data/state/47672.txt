
সিলেটের জালালাবাদ রাগিব-রাবেয়া মেডিকেল কলেজ হাসপাতালের নিবিড়পরিচর্যাকেন্দ্রে (আইসিইউ) তিন দিন বয়সী এক নবজাতকের মৃত্যু হয়েছে। পিঁপড়ার কামড়ে তার মৃত্যু হয়েছে বলে অভিযোগ করেছেন পরিবারের সদস্যরা।নবজাতকের বাবা নগরের আম্বরখানা খাসদবির এলাকার বাসিন্দা আবদুল্লাহ আল মামুন আহমদের স্ত্রী হাজেরা বেগম গত শনিবার দুপুরে নিজের বাড়িতে সন্তানের স্বাভাবিক জন্ম দেন। একটু পরে শ্বাসকষ্ট দেখা দিলে বিকেলে শিশুটিকে হাসপাতালের শিশু ওয়ার্ডে ভর্তি করা হয়। পরদিন দুপুরে শিশুটিকে আইসিইউতে স্থানান্তর করা হয়। সেখানেই শিশুটি মারা যায়।শিশুটির ফুফু নীলিমা ইয়াসমিন জানান, আইসিইউতে টানা ১২ ঘণ্টা চিকিৎসাধীন থাকার পর অবস্থা জানতে সোমবার বিকেলে তিনি হাসপাতালে যান। সেখানে গিয়ে তিনি দেখতে পান শিশুটি অচেতন অবস্থায় বিছানায় আছে। এ সময় কর্তব্যরত চিকিৎসক শিশুটির শরীরে হাত দিয়ে বড় বড় পিঁপড়া দেখতে পান। নীলিমার অভিযোগ, শিশুটির নাকেও পিঁপড়া ছিল। আইসিইউতে পিঁপড়ার কামড়েই তার মৃত্যু হয়েছে। আর এ জন্য চিকিৎসকদের অবহেলাই দায়ী।জালালাবাদ রাগিব-রাবেয়া মেডিকেল কলেজের অধ্যক্ষ মেজর জেনারেল (অব.) নাজমুল ইসলাম তদন্ত কমিটি গঠনের সত্যতা নিশ্চিত করেছেন। নবজাতকের মৃত্যু পিঁপড়ার কামড়ে কি না—এ প্রসঙ্গে তিনি বলেন, ‘অভিযোগ খতিয়ে দেখতেই তদন্ত কমিটি গঠন করা হয়েছে।’
