
বিএনপিকে ‘অবৈধ দল’ আখ্যায়িত করে আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেছেন, অবৈধ দল কাউকে অবৈধ বলার এখতিয়ার রাখে না। বাজেট নিয়ে বিএনপির ভারপ্রাপ্ত মহাসচিব মির্জা ফখরুল ইসলাম আলমগীরের গতকালের বক্তব্যের প্রতিক্রিয়ায় সাংবাদিকদের এ কথা বলেন হানিফ।আজ শুক্রবার দুপুরে কুষ্টিয়ার মিরপুর উপজেলা যুবলীগের দ্বিবার্ষিক সম্মেলনে যোগ দিয়ে হানিফ বলেন, বিএনপির জন্ম হয়েছিল অবৈধভাবে। দলটির প্রতিষ্ঠাতা জিয়াউর রহমান সামরিক বাহিনীর কর্মকর্তা হিসেবে রাষ্ট্র ক্ষমতা দখল করে বিএনপি গঠন করেছিলেন। তাই অবৈধ দলের ভারপ্রাপ্ত মহাসচিব হিসেবে মির্জা ফখরুল ইসলাম অন্য কাউকে অবৈধ বলার এখতিয়ার রাখেন না।গতকাল বৃহস্পতিবার এক অনুষ্ঠানে ফখরুল বলেছিলেন, এ সরকার অবৈধ। তাই এ সরকারের দেওয়া বাজেটও অবৈধ। ফখরুলের এই বক্তব্যের প্রতিক্রিয়ায় আজ এসব কথা বলেন হানিফ। জাতীয় সংসদে গতকাল উত্থাপিত বাজেটকে স্বাধীনতা-উত্তর সময়ে সবচেয়ে যুগোপযোগী ও ভিশন টোয়েন্টি-টোয়েন্টি ওয়ান রূপকল্প বাস্তবায়নের বাজেট হিসেবে আখ্যায়িত করেন তিনি। হানিফ বলেন, ফখরুল ইসলামের মধ্যে যদি ন্যূনতম নৈতিকতাবোধ থাকে তা হলে অবৈধ দল বিএনপিকে আগে বিলুপ্ত করার প্রস্তাব দিক।সাংবাদিকদের এক প্রশ্নের জবাবে হানিফ বলেন, বঙ্গবন্ধু হত্যার সঙ্গে জিয়াউর রহমান জড়িত, এ কথা সবাই জানে। তিনি (জিয়াউর রহমান) বেঁচে থাকলে বঙ্গবন্ধু হত্যা মামলার আসামি হতেন। তাঁর বিচার করা হতো।এ সময় জেলা আওয়ামী লীগের সাধারণ সম্পাদক আজগর আলী, মিরপুর উপজেলা পরিষদের চেয়ারম্যান কামারুল আরেফিন, জেলা যুবলীগের আহ্বায়ক রবিউল ইসলাম প্রমুখ উপস্থিত ছিলেন।
