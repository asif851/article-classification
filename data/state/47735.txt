
সুনামগঞ্জ-২ (দিরাই-শাল্লা) উপনির্বাচনে মনোনয়নপত্র সংগ্রহ এবং কুমিল্লা সিটি করপোরেশন নির্বাচনে আগ্রহী দলীয় প্রার্থীদের আবেদনপত্র জমা দেওয়ার আহ্বান জানিয়েছে আওয়ামী লীগ। 
আজ মঙ্গলবার রাতে দলটির দপ্তর সম্পাদক আবদুস সোবহান গোলাপের সই করা এক সংবাদ বিজ্ঞপ্তিতে এ আহ্বান জানানো হয়।  সংবাদ বিজ্ঞপ্তিতে বলা হয়, জাতীয় সংসদের সুনামগঞ্জ-২ (দিরাই-শাল্লা) উপনির্বাচনে আওয়ামী লীগের মনোনয়নপ্রত্যাশীদের ২৪, ২৫ ও ২৬ ফেব্রুয়ারি বেলা ১১টা থেকে বিকেল ৫টার মধ্যে মনোনয়নপত্র সংগ্রহ করতে হবে। আওয়ামী লীগ সভানেত্রীর ধানমন্ডির রাজনৈতিক কার্যালয় থেকে দলীয় মনোনয়নের আবেদনপত্র সংগ্রহ করে তা ২৭ ফেব্রুয়ারি সোমবার বিকেল পাঁচটার মধ্যে জমা দিতে হবে। দলীয় মনোনয়নপত্রের ফি ধরা হয়েছে ২৫ হাজার টাকা। বিজ্ঞপ্তিতে আরও বলা হয়, একই সময়ে কুমিল্লা সিটি করপোরেশন নির্বাচনে দলীয় মনোনয়নপ্রত্যাশীরা আওয়ামী লীগের স্থানীয় সরকার মনোনয়ন বোর্ডের সভাপতি শেখ হাসিনা বরাবর আবেদনপত্র জমা দেবেন। মনোনয়নপ্রত্যাশীরা ২৪, ২৫ ও ২৬ ফেব্রুয়ারি বেলা ১১টা থেকে বিকেল ৫টার মধ্যে আওয়ামী লীগ সভানেত্রীর ধানমন্ডির রাজনৈতিক কার্যালয়ে এ আবেদনপত্র জমা দিতে পারবেন। কুমিল্লা সিটি করপোরেশন (কেসিসি) ও সুনামগঞ্জ-২ আসনের উপনির্বাচন আগামী ৩০ মার্চ অনুষ্ঠিত হবে। গত সোমবার আগারগাঁওয়ে নতুন কমিশনের প্রথম বৈঠক শেষে প্রধান নির্বাচন কমিশনার কে এম নুরুল হুদা এ তফসিল ঘোষণা করেন।
