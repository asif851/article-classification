
শান্তিতে নোবেল বিজয়ী অর্থনীতিবিদ ড. মুহাম্মদ ইউনূস বলেছেন, তত্ত্বাবধায়ক সরকারের অধীনে শান্তিপূর্ণ নির্বাচন হতে হবে। নির্বাচন সুষ্ঠু না হলে অশান্তি সৃষ্টি হবে। যে শান্তি দিতে পারবে, তাকেই নির্বাচিত করতে হবে। আজ সকালে ইউনূস সেন্টারে মুক্তিযোদ্ধা গণপরিষদের সদস্যদের সঙ্গে সাক্ষাতের সময় তিনি এ মন্তব্য করেন।ড. মুহাম্মদ ইউনূস বলেন, ‘আমরা শান্তি চাই। শান্তির শুরু হয় নির্বাচন দিয়ে। যে দল শান্তি দেবে, তাদেরই আমরা ভোট দেব।’ তিনি বলেন, নির্বাচন নিয়ে গোলমাল লাগলে কপালে দুর্ভোগ আছে।ইউনূস বলেন, তত্ত্বাবধায়ক সরকারের অধীনে শান্তিপূর্ণ নির্বাচন হতে হবে। নির্বাচন সুষ্ঠু না হলে অশান্তি হবে। সুষ্ঠু নির্বাচন যদি না হয়, পরবর্তী সময়ে আরও অশান্তি দেখা দেবে। তিনি বলেন, ‘আমরা একটা চক্রের মধ্যে আটকে গেছি। এই চক্র দেশে অশান্তি সৃষ্টি করতে চায়।’মুক্তিযোদ্ধা গণপরিষদের প্রতিনিধিদলের সঙ্গে সাক্ষাতের পর ড. মুহাম্মদ ইউনূস বেসরকারি সংগঠন বাংলাদেশ মানবাধিকার কমিশনের সদস্যদের সঙ্গে কথা বলেন। বাংলাদেশের মানবাধিকার পরিস্থিতি সুরক্ষিত কি না, এ সম্পর্কে এক প্রশ্নের জবাবে তিনি সাংবাদিকদের বলেন, ‘আগে কিছুটা মানা হতো। এখন মানা হচ্ছে না।’    
গতকাল সোমবার ২৬ আগস্ট বাংলাদেশ কল্যাণ পার্টির চেয়ারম্যান সৈয়দ মুহাম্মদ ইবরাহিম মিরপুরে ইউনূস সেন্টারে ড. মুহাম্মদ ইউনূসের সঙ্গে দেখা করেন। সে সময় সাংবাদিকদের প্রশ্নের জবাবে তিনি বলেন, ‘বিভিন্ন রাজনৈতিক দল আমার কাছে আসছে। সরকারের কেউ যদি আমার কথা শুনতে চায়, তাহলে আমি সানন্দে কথা বলতে রাজি। তবে তত্ত্বাবধায়ক সরকারের অধীনে নির্বাচন হলে সংঘাত কমবে, শান্তি বাড়বে।’
গতকালই বিকেলে পাট ও বস্ত্র প্রতিমন্ত্রী আবদুল লতিফ সিদ্দিকী বলেন, তিনি প্রধানমন্ত্রী হলে ড. ইউনূসকে জেলে পুরে দিতেন।
এর আগে ২২ আগস্ট কৃষক শ্রমিক জনতা লীগের সভাপতি কাদের সিদ্দিকী ও ৭ জুলাই বদরুদ্দোজা চৌধুরীর নেতৃত্বে বিকল্পধারা বাংলাদেশের একটি প্রতিনিধিদল ড. মুহাম্মদ ইউনূসের সঙ্গে সাক্ষাত্ করেন। গত ২৭ জুন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর এবং ওই একই মাসে খালেদা জিয়ার অভিনন্দনপত্র নিয়ে বিএনপির একটি প্রতিনিধিদল ড. মুহাম্মদ ইউনূসের সঙ্গে দেখা করে।
