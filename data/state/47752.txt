
যুক্তরাষ্ট্রের সঙ্গে ট্রেড অ্যান্ড ইনভেস্টমেন্ট কো-অপারেশন ফোরাম এগ্রিমেন্ট (টিকফা) চুক্তি না হলে বাংলাদেশ বাণিজ্যিকভাবে ক্ষতিগ্রস্ত হবে। আজ শনিবার সংসদে নুরুল ইসলামের এক প্রশ্নের জবাবে বাণিজ্যমন্ত্রী জি এম কাদের এ কথা বলেছেন। বাণিজ্যমন্ত্রী আরও বলেন, টিকফা চুক্তি না হলে বাংলাদেশ যুক্তরাষ্ট্রের সঙ্গে বাণিজ্য বিষয়ে দর-কষাকষির সুযোগ হারাবে ও বাণিজ্যিক সুযোগ-সুবিধা থেকে বঞ্চিত হবে। এর আগে বিকেল পৌনে চারটার দিকে স্পিকার শিরীন শারমিন চৌধুরীর সভাপতিত্বে সংসদের অধিবেশন শুরু হয়। প্রশ্নোত্তর টেবিলে উত্থাপিত হয়। জি এম কাদের বলেন, যুক্তরাষ্ট্রের সঙ্গে টিকফা স্বাক্ষরিত হলে প্রতিবছর অন্তত একবার বাণিজ্য ও বিনিয়োগ বিষয়ে আলোচনার সুযোগ তৈরি হবে। এতে দুই দেশের মধ্যে বাণিজ্য ও বিনিয়োগ-সংক্রান্ত বিরোধ নিষ্পত্তি সহজ হবে এবং রপ্তানি সক্ষমতা বাড়াতে কারিগরি সহায়তা পাওয়া যাবে। একই সঙ্গে কর্মসংস্থানের সম্ভাবনা ও কারিগরি জ্ঞানের উন্নতি ও উভয় দেশের বেসরকারি বিনিয়োগকারীদের যৌথ উদ্যোগে ব্যবসার প্রসার সম্ভব হবে।
সরকারি দলের নাছিমুল আলম চৌধুরীর প্রশ্নের জবাবে বাণিজ্যমন্ত্রী জানান, ভোক্তা অধিকার সংরক্ষণ অধিদপ্তরের বয়স তিন বছর হলেও প্রতিষ্ঠানটি এখন পর্যন্ত গতিশীল হয়নি। প্রতিষ্ঠানটিকে কার্যকর করতে ৬৪টি জেলার জেলা প্রশাসকদের সভাপতি করে জেলা ভোক্তা অধিকার সংরক্ষণ কমিটি গঠন করা হয়েছে। উপজেলা ও ইউনিয়নে ভোক্তা অধিকার সংরক্ষণ কমিটি গঠনের জন্য প্রবিধান প্রণয়নের কাজ চলছে। 
সরকারি দলের মনিরুল ইসলামের প্রশ্নের জবাবে জি এম কাদের বলেন, ২০১১-১২ সালে দুই লাখ পাঁচ হাজার ৯৬ কেজি ও ২০১২-১৩ সালের মার্চ পর্যন্ত ৪৪ হাজার ৩০১ কেজি ফরমালিন আমদানি করা হয়েছে। তিনি বলেন, গত বছরের ৭ নভেম্বর সরকার বাণিজ্য মন্ত্রণালয়ের অনুমোদন ছাড়া ফরমালিন আমদানি নিষিদ্ধ করে। এই শর্ত যোগ করার পর এখন পর্যন্ত ফরমালিন আমদানির অনুমতি দেওয়া হয়নি। ফরমালিন শুধু স্কুল, কলেজ, বিশ্ববিদ্যালয়, হাসপাতাল ও ওষুধশিল্পে ব্যবহার হয়ে থাকে।
অপু উকিলের এক প্রশ্নের জবাবে বাণিজ্যমন্ত্রী বলেন, বাংলাদেশ বিশ্বের ৯৩টি দেশে ওষুধ রপ্তানি করে থাকে।
অপু উকিলের অপর এক প্রশ্নের জবাবে দুর্যোগ ব্যবস্থাপনা ও ত্রাণমন্ত্রী মাহমুদ আলী জানান, ভূমিকম্পসহ প্রাকৃতিক দুর্যোগ-পরবর্তী উদ্ধারকাজ পরিচালনার জন্য ১২টি লাইফ ডিটেকটিং সার্চ ক্যামেরা কিনে তা আর্মড ফোর্সেস বিভাগ, বাংলাদেশ কোস্টগার্ড, ফায়ার সার্ভিস ও সিভিল ডিফেন্স অধিদপ্তরে সরবরাহ করা হয়েছে। একই ধরনের প্রাকৃতিক দুর্যোগ মোকাবিলার জন্য আরও ৬৯ কোটি টাকার যন্ত্রপাতি কেনা হয়েছে। আরও ১৫৯ কোটি যন্ত্রপাতি কেনার বিষয়টি প্রক্রিয়াধীন।
ফরিদুন্নাহার লাইলীর প্রশ্নের জবাবে শ্রম ও কর্মসংস্থানমন্ত্রী রাজিউদ্দিন আহমেদ জানান, সরকার কর্তৃক চিহ্নিত ২৪৩টি ঝুঁকিপূর্ণ পোশাক কারাখানার নিরাপত্তার দিকটি নিশ্চিত করার জন্য বিজিএমই ও বিকেএমইএকে অনুরোধ জানানো হয়েছে। এসব কারাখানা ‘সি’ ক্যাটাগরি থেকে ‘এ’ ক্যাটাগরিতে রূপান্তরের বিষয়টি পরিদর্শন পরিদপ্তর নিয়মিতভাবে পর্যবেক্ষণ করে যাচ্ছে।
