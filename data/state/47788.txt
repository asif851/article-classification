
রাজধানীর রামপুরার বনশ্রী এলাকায় আপন ভাই-বোনের অস্বাভাবিক মৃত্যু হয়েছে। পরিবারের অভিযোগ, হোটেলের খাবার খেয়ে অসুস্থ হয়ে তাদের মৃত্যু হয়েছে। 
অস্বাভাবিক মৃত্যুর শিকার দুই ভাই-বোন হলো নুসরাত জাহান (১৪) ও আলভী আমান (৬)। নুসরাত সিদ্ধেশ্বরীর ভিকারুননিসা নূন স্কুল অ্যান্ড কলেজের সপ্তম ও আলভী আমান হলি ক্রিসেন্ট স্কুলের নার্সারি শ্রেণির শিক্ষার্থী। তাদের বাবা মো. আমানুল্লাহ পেশায় ব্যবসায়ী। আমানুল্লাহর বন্ধু জাহিদুল ইসলাম প্রথম আলোকে বলেন, রোববার রাতে স্থানীয় একটি চায়নিজ রেস্টুরেন্ট থেকে খাবার কিনে বনশ্রীর বি ব্লকের ৪ নম্বর সড়কের বাসায় নিয়ে আসেন আমানুল্লাহ। রাতে তিনি, তাঁর স্ত্রী জেসমিন ও দুই ছেলে মেয়ে সবাই এই খাবার খায়। অবশিষ্ট কিছু খাবার ফ্রিজে রেখে দেওয়া হয়। আজ সোমবার দুপুরে সেই খাবার নুসরাত ও আলভীকে খেতে দেওয়া হয়। খাওয়ার পর দুই শিশু ঘুমিয়ে পড়ে। বিকেলে অনেক ডাকাডাকির পরও তারা সাড়া দিচ্ছিল না। তখন তাদের মা জেসমিন তাঁর স্বামীর বন্ধু জাহিদুলকে ফোন করেন। পরে দুই শিশুকে স্থানীয় একটি হাসপাতালে নেওয়া হয়। সেখান থেকে ঢাকা মেডিকেল কলেজ হাসপাতালে নেওয়া হয়। সেখানে চিকিৎসকেরা রাত আটটার দিকে তাদের মৃত ঘোষণা করেন। ছেলে-মেয়ের মৃত্যুর খবরে তাদের মা ও বাবা হাসপাতালে অচেতন হয়ে পড়েন। লাশ দুটি ঢাকা মেডিকেল কলেজের মর্গে নেওয়া হয়েছে।অভিযোগ খতিয়ে দেখা হচ্ছে জানিয়ে রামপুরা থানার ভারপ্রাপ্ত কর্মকর্তা (ওসি) রফিকুল ইসলাম প্রথম আলোকে বলেন, চায়নিজ রেস্টুরেন্টে পুলিশ পাঠানো হয়েছে। শিশু দুটির পরিবার যে ধরনের অভিযোগ দেবে, তার ওপর ভিত্তি করে বিষয়টি তদন্ত করে দেখা হবে। এখন খাবার খেয়ে নাকি অন্য কোনো কারণে দুই শিশু মারা গেছে, সেটি খতিয়ে দেখা হচ্ছে।
