
মুক্তিযুদ্ধের সঠিক ইতিহাস নতুন প্রজন্মের কাছে তুলে ধরতে হবে। কারণ তারাই ভবিষ্যতে দেশ পরিচালনার দায়িত্ব নেবে। গতকাল শুক্রবার রংপুর টাউন হলে রংপুর বিভাগীয় নেটওয়ার্ক শিক্ষক-শিক্ষার্থীদের আঞ্চলিক সমিঞ্চলনী অনুষ্ঠানে বক্তারা এ আহ্বান জানান।
মুক্তিযুদ্ধ জাদুঘরের আয়োজনে সমিঞ্চলনীতে প্রধান অতিথি ছিলেন কারমাইকেল কলেজের সাবেক অধ্যক্ষ রেজাউল হক। বক্তৃতা করেন মুক্তিযুদ্ধ জাদুঘরের মহাব্যবস্থাপক এ কে এম মাহবুব উল আলম, মুক্তিযুদ্ধ জাদুঘরের ট্রাস্টি ও সদস্য সচিব মফিদুল হক, ট্রাস্টি জিয়াউদ্দিন তারিক আলী, সাংসদ আসাদুজ্জামান নূর প্রমুখ। অনুষ্ঠানে রংপুর বিভাগীয় কর্মসূচির প্রতিবেদন উপস্থাপন করেন রণজিত কুমার।
রেজাউল হক বলেন, ‘আজ যেখানে এ অনুষ্ঠান হচ্ছে, এই হলটি মুক্তিযুদ্ধের সময় পাকিস্তানি আর্মিদের নারী নির্যাতনের কেন্দ্র ছিল। বীর জনতা লাঠি নিয়ে রংপুর ক্যান্টনমেন্ট ঘেরাও করেছিলেন।’
সাংসদ আসাদুজ্জামান নূর বলেন, কোনোভাবেই মুক্তিযুদ্ধের ইতিহাসকে বিকৃত করতে দেওয়া যাবে না। প্রতিটি শিক্ষাপ্রতিষ্ঠানের মাধ্যমে এর সঠিক ইতিহাস নতুন প্রজন্মকে জানাতে শিক্ষকদের উদ্যোগ নিতে হবে।
মফিদুল হক বলেন, ‘এ ইতিহাস কখনো ভুলবার নয়। মুক্তিযুদ্ধ জাদুঘরের মাধ্যমে সঠিক ইতিহাস সংরক্ষণ করার জন্য আমরা কাজ করছি।’
অনুষ্ঠানে বিভিন্ন শিক্ষাপ্রতিষ্ঠান ও ব্যক্তি উদ্যোগে মুক্তিযুদ্ধ জাদুঘরের জন্য ২৭ হাজার ৬০০ টাকা অনুদান জমা পড়ে।
