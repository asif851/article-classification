
পুরান ঢাকার বাবুবাজার এলাকা থেকে অজ্ঞাতনামা এক ব্যক্তির লাশ উদ্ধার করা হয়েছে। গতকাল রোববার বিকেলে ১১ নম্বর হায়বৎনগর লেনের একটি বাড়ির সামনে লাশটি পড়ে ছিল। বাড়ির মালিককে খুঁজে পাওয়া যাচ্ছে না।
কোতোয়ালি থানার উপপরিদর্শক হুমায়ূন কবীর প্রথম আলোকে বলেন, বিকেলের দিকে একজন সংবাদদাতা তাঁদের খবর পাঠান যে এক ব্যক্তির লাশ পড়ে আছে। তাঁরা ঘটনাস্থলে গিয়ে লাশটি উদ্ধার করেন। লাশের গায়ে আঘাতের চিহ্ন আছে। ধারণা করা হচ্ছে, কেউ তাঁকে মেরে ফেলে রেখে গেছে। অজ্ঞাতনামা ব্যক্তির বয়স আনুমানিক ৪০। যাঁর বাড়ির কাছে ওই লাশটি পড়েছিল তাঁর নাম মো. রানা।
পুলিশ দাবি করেছে, তারা ঘটনাস্থলে যখন পৌঁছায়, তখন বাড়িতে কেউ ছিল না। গতকাল রাত পৌনে ১১টার দিকে পুলিশ জানায়, মো. রানার মুঠোফোন নম্বরটিও বন্ধ। তারা রানার সঙ্গে কথা বলার চেষ্টা করছে।
