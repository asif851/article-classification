
জঙ্গিবাদ দমনে সচেতনতা সৃষ্টির লক্ষ্যে বেসরকারি বিশ্ববিদ্যালয়ের উপাচার্য ও মালিকদের সঙ্গে বৈঠক করবে সরকার। ১৭ জুলাই সকাল সাড়ে ১০টায় রাজধানীর কৃষিবিদ ইনস্টিটিউট মিলনায়তনে এ সভা অনুষ্ঠিত হবে। সভার আয়োজক পুলিশের মহাপরিদর্শক এ কে এম শহীদুল হক।
আজ সোমবার বিকেলে স্বরাষ্ট্রমন্ত্রী আসাদুজ্জামান খান কামাল ও পুলিশের ঊর্ধ্বতন কর্মকর্তারা শিক্ষা মন্ত্রণালয়ে গিয়ে শিক্ষামন্ত্রী নুরুল ইসলাম নাহিদের সঙ্গে বৈঠক করে সভার তারিখ ও সময় চূড়ান্ত করেন।বৈঠকে উপস্থিত একজন জানান, বেসরকারি নর্থ সাউথ বিশ্ববিদ্যালয়সহ বিভিন্ন শিক্ষাপ্রতিষ্ঠানের শিক্ষার্থীদের জঙ্গি কার্যক্রমে জড়িয়ে যাওয়া নিয়ে আলোচনা হয়েছে। কীভাবে এসব বন্ধ করা যায় তা নিয়েও আলোচনা হয়েছে।জানতে চাইলে শিক্ষামন্ত্রী নুরুল ইসলাম নাহিদ প্রথম আলোকে বলেন, আলাপ-আলোচনা করে কীভাবে এসব প্রতিরোধ করা যায়, তা নিয়ে ১৭ জুলাইয়ের সভায় আলোচনা হবে।গুলশানের হলি আর্টিজান রেস্তোরাঁয় ও শোলাকিয়া ঈদগাহ মাঠের কাছে সন্ত্রাসী হামলার ঘটনায় নর্থ সাউথ বিশ্ববিদ্যালয়ের দুই শিক্ষার্থী সরাসরি জড়িত ছিলেন। এঁদের মধ্যে হলি আর্টিজানে হামলাকারী নিবরাস ইসলাম সাবেক এবং শোলাকিয়ায় হামলাকারী আবির রহমান বিশ্ববিদ্যালয়টির বর্তমান শিক্ষার্থী। এঁদের মধ্যে আবির কয়েক মাস ধরেই নিখোঁজ ছিলেন। এঁরা দুজনই হামলার পর ঘটনাস্থলে নিহত হয়েছেন। এর আগেও এ বিশ্ববিদ্যালয়ে কয়েকজন শিক্ষার্থীর বিরুদ্ধে জঙ্গি সম্পৃক্ততার অভিযোগ ওঠে। কিন্তু সম্প্রতি জঙ্গি হামলার দুটি ঘটনায় এই বিশ্ববিদ্যালয়ের একাধিক শিক্ষার্থী জড়িত থাকায় নতুন করে আলোচনা হচ্ছে। এমন প্রেক্ষাপটে নর্থ সাউথ বিশ্ববিদ্যালয় কর্তৃপক্ষ সিদ্ধান্ত নিতে যাচ্ছে, এই বিশ্ববিদ্যালয়ের কোনো শিক্ষার্থী শিক্ষা কার্যক্রমে এক সেমিস্টার অননুমোদিতভাবে অনুপস্থিত থাকলে তার ছাত্রত্ব বাতিল হবে।এ বিষয়ে শিক্ষামন্ত্রী আজ প্রথম আলোকে বলেন, এটা কোনো জঙ্গিবাদবিরোধী সিদ্ধান্ত হতে পারে না। এটা একাডেমিক সিদ্ধান্ত হতে পারে। জঙ্গিবাদ দমনে তাদের আরও উদ্যোগী হতে হবে। সরকারের সিদ্ধান্ত মানতে হবে।
