
নারায়ণগঞ্জ বন্দরে নিখোঁজের ৬ দিন পর প্রথম শ্রেণির এক স্কুলছাত্রের বস্তাবন্দী লাশ উদ্ধার করেছে পুলিশ। সোমবার দুপুরে উপজেলার বাগবাড়ি এলাকায় আবর্জনার স্তূপে থাকা বস্তা থেকে তার লাশ উদ্ধার করা হয়।নিহত শিশুর নাম মো. এলেম (৮)। সে বন্দরের নবীগঞ্জ এলাকার ব্যবসায়ী আবদুর রাজ্জাকের ছেলে। এলাকাবাসী ও পুলিশ সূত্রে জানা গেছে, কয়েকটি শিশু ময়লার স্তূপে থেকে ভাঙা প্লাস্টিক কুড়ানোর সময় বস্তার ভেতর লাশটি দেখতে পায়। পরে পুলিশ গিয়ে লাশটি উদ্ধার করে। শিশু এলেমের বাবা আবদুর রাজ্জাক বলেন, গত মঙ্গলবার বিকেলে তাঁর দ্বিতীয় স্ত্রীর মেয়ের স্বামী বিল্লাল হোসেন এলেমকে বাড়ি থেকে ডেকে নিয়ে যায়। এর পর থেকে সে নিখোঁজ। ছেলেকে না পেয়ে তিনি বিল্লালের বিরুদ্ধে থানায় অপহরণ মামলা করেন। পুলিশ ঘটনার দুই দিন পরই বিল্লালকে গ্রেপ্তার করে।আবদুর রাজ্জাক আরও বলেন, বিল্লাল তাঁর দ্বিতীয় স্ত্রীর আগের সংসারের মেয়ে রুমার স্বামী। রুমা এখন বিদেশে রয়েছেন। বিল্লাল যত্রতত্র খরচ করত বলে রুমা বিদেশ থেকে টাকা পাঠানো বন্ধ করে দিয়েছে। এ কারণে বিল্লাল রুমাকে ‘তোর সৎ পিতার সারা জীবনের কান্না রয়েছে’ বলে হুমকি দিয়ে আসছিল।এলেমের মা মিনোয়ারা বেগম বলেন, আমার ছেলের কোনো শত্রু ছিল না। আমার ছেলের হত্যাকারীদের দৃষ্টান্তমূলক শাস্তি চাই।
নারায়ণগঞ্জ জেলার অতিরিক্ত পুলিশ সুপার মোস্তাফিজুর রহমান বলেন, বিল্লালকে জিজ্ঞাসাবাদের জন্য দুই দিনের রিমান্ডে নেওয়া হয়েছে। অপহরণের দিনই শিশুটিকে হত্যা করা হয়েছে। বিল্লাল মাদকাসক্ত। সে প্রায়ই এলেমের বাবার কাছে টাকা চাইতো। আমাদের ধারণা, টাকা দিতে অস্বীকার করায় এলেমকে হত্যা করা হয়েছে। তার লাশ ময়নাতদন্তের জন্য মর্গে পাঠানো হয়েছে।
