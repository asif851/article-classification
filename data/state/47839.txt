
চ্যাম্পিয়নস ট্রফির ফাইনালে ভারত-পাকিস্তানের খেলা নিয়ে বাজিতে হেরে ট্রেনের নিচে ঝাঁপ দিয়ে আত্মহত্যা করেছেন এক তরুণ। গত রোববার রাত ১২টার দিকে জামালপুর শহরের গেইটপাড় এলাকায় এ ঘটনা ঘটে। ওই তরুণের নাম মো. বিদ্যুৎ হোসেন (১৮)। তিনি ফুটপাতে হালিমসহ বিভিন্ন খাবার বিক্রি করতেন।
জামালপুর রেলওয়ে থানার পুলিশ সূত্রে জানা গেছে, রোববার ভারত-পাকিস্তান ফাইনাল খেলার সময় ভারতের হয়ে বাজি ধরেন বিদ্যুৎ। খেলায় ভারত হেরে গেলে বাজির টাকা না দিতে পেরে ঢাকা থেকে দেওয়ানগঞ্জগামী আন্তনগর ব্রহ্মপুত্র এক্সপ্রেস ট্রেনের সামনে লাফিয়ে পড়ে আত্মহত্যা করেন তিনি। পরে খবর পেয়ে পুলিশ লাশ উদ্ধার করে ময়নাতদন্তের জন্য জামালপুর জেনারেল হাসপাতালের মর্গে পাঠায়।
জামালপুর রেলওয়ে থানার উপপরিদর্শক (এসআই) আকবর হাসেন ঘটনার সত্যতা নিশ্চিত করে বলেন, এ ঘটনায় থানায় একটি অপমৃত্যুর মামলা হয়েছে।
বিদ্যুতের বড় ভাই বিপ্লব হোসেন বলেন, বিদ্যুতের আত্মহত্যার পেছনে বাজি ধরার বিষয় আছে কি না, জানা নেই। তবে সে কিছুদিন ধরে মানসিক বিকারগ্রস্ত ছিলেন।
