
শিশুসাহিত্যে বিশেষ অবদানের জন্য এম নুরুল কাদের শিশুসাহিত্য পুরস্কার ২০১৪ পেলেন পাঁচজন লেখক। গতকাল শুক্রবার বাংলা একাডেমির আবদুল করিম সাহিত্যবিশারদ মিলনায়তনে পুরস্কারের অর্থমূল্য হিসেবে ১৫ হাজার টাকার চেক, ক্রেস্ট ও সনদ দেওয়া হয়। পুরস্কারপ্রাপ্ত ব্যক্তিরা হলেন হালিম আজাদ, সৈয়দ নাজাত হোসেন, খন্দকার মাহমুদুল হাসান, আহমেদ রিয়াজ ও বিপ্লব চক্রবর্তী। এ ছাড়া কিশোর মুক্তিযোদ্ধা হিসেবে পদ্মা রহমানকে বিশেষ সম্মাননা দেওয়া হয়। একই সময়ে এম নুরুল কাদের ফাউন্ডেশন আয়োজিত দেশব্যাপী মুক্তিযুদ্ধের তথ্য, বই পড়া ও চিত্রাঙ্কন প্রতিযোগিতায় বিজয়ী ৯৭ জন শিশু-কিশোরকে পুরস্কৃত করা হয়। প্রধান অতিথির বক্তব্যে ইমেরিটাস অধ্যাপক আনিসুজ্জামান বলেন, ‘আমরা যে দেশে বাস করি, সেটা নানা উত্থান-পতনের মধ্য দিয়ে অগ্রসর হয়েছে। এ দেশের শিশু-কিশোরেরা নানা ক্ষেত্রে নিজেদের প্রতিভার পরিচয় দিয়েছে। আমাদের সাহিত্য ও মুক্তিযুদ্ধের চেতনাকে আমরা সামনের দিকে এগিয়ে নিতে সমর্থ হয়েছি। এগুলো আমাদের পরম অর্জন।’ অনুষ্ঠানের আয়োজক এম নুরুল কাদের ফাউন্ডেশনের চেয়ারপারসন রোকেয়া কাদেরের সভাপতিত্বে এ সময় বাংলা একাডেমির মহাপরিচালক শামসুজ্জামান খান, ফাউন্ডেশনের সাম্মানিক সাধারণ সম্পাদক মোস্তফা হোসেইন প্রমুখ বক্তব্য দেন।
