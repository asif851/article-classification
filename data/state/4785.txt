
সমঝোতা বৈঠক শেষে শ্রমিকদের বাস চালানোর আহ্বান জানানোয় ফরিদপুর মোটর শ্রমিক ইউনিয়নের সভাপতি মান্নান হাওলাদারকে (৬৫) শারীরিকভাবে লাঞ্ছিত করেছেন পরিবহনশ্রমিকেরা। গতকাল বৃহস্পতিবার বেলা তিনটার দিকে ফরিদপুর শহরের গোয়ালচামট এলাকায় অবস্থিত পৌর বাস টার্মিনালে এ ঘটনা ঘটে।বিক্ষুব্ধ শ্রমিকেরা মান্নান হাওলাদারের ওপর চড়াও হয়ে তাঁর পরনের পাঞ্জাবি ছিঁড়ে ফেলেন এবং কিল-ঘুষি মেরে শারীরিকভাবে নাজেহাল করেন।গত বুধবার দুপুরে ফরিদপুর সদরের ঠেনঠেনিয়া বাজার এলাকায় মাহেন্দ্র চালকদের হাতে এক বাসচালকের লাঞ্ছিত হওয়ার অভিযোগ তুলে ফরিদপুরের সব পথে বাস চলাচল বন্ধ করে দেন পরিবহনশ্রমিকেরা। গতকালও ধর্মঘট অব্যাহত ছিল। ওই ধর্মঘট নিরসনের জন্য গতকাল দুপুর ১২টার দিকে পুলিশ সুপারের কার্যালয়ে পুলিশ প্রশাসন, রাজনৈতিক নেতা, বাস ও অটো টোম্পো মালিক ও শ্রমিক সংগঠনের নেতারা সভা করেন। সভায় সভাপতিত্ব করেন পুলিশ সুপার জামিল হাসান। প্রধান অতিথি ছিলেন সদর উপজেলা পরিষদের চেয়ারম্যান খন্দকার মোহতেসাম হোসেন। বেলা দুইটা পর্যন্ত সভা চলে।ওই সভায় উপস্থিত ফরিদপুরের ট্রাফিক সার্জেন্ট তুহিন লস্কর বলেন, সভায় সিদ্ধান্ত হয়, আগামী রোববার বেলা ১১টায় মহাসড়কে মাহেন্দ্র গাড়িগুলোর রুট নির্ধারণের জন্য চূড়ান্ত সভা হবে। সে সভার আগে মাহেন্দ্র ও বাস আগে যেভাবে চলছিল, সেভাবেই চলাচল করবে। ওই সভায় পুলিশ সুপারকে আহ্বায়ক করে সংশ্লিষ্ট ব্যক্তিদের নিয়ে একটি কমিটি গঠন করা হয়। এ কমিটি রোববারের সভায় অংশ নিয়ে বাস ও মাহেন্দ্রর চলাচলের ব্যাপারে সিদ্ধান্ত নেবে।শ্রমিকনেতা মান্নান হাওলাদার পৌর বাস টার্মিনালে গিয়ে ওই সিদ্ধান্ত সাধারণ শ্রমিকদের জানিয়ে বাস চলাচল শুরু করার আহ্বান জানালে তাঁরা ক্ষুব্ধ হয়ে হামলা চালান।শ্রমিকেরা মান্নান হাওলাদারকে অবরুদ্ধ করে তাঁর পদত্যাগের দাবি জানান। পরে ফরিদপুর মোটর শ্রমিক ইউনিয়নের সাধারণ সম্পাদক গোলাম নাসিরসহ অন্যান্য নেতারা ঘটনাস্থলে এসে মান্নান হাওলাদারকে মুক্ত করেন।
