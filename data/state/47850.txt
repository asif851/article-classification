
অবৈধ সম্পদ অর্জনের অভিযোগে লক্ষ্মীপুরের সাবেক সাংসদ ও বিএনপির ছাত্রবিষয়ক সম্পাদক শহীদ উদ্দিন এ্যানির বিরুদ্ধে মামলা করেছে দুর্নীতি দমন কমিশন (দুদক)। আজ বৃহস্পতিবার দুপুরে রাজধানীর রমনা মডেল থানায় মামলাটি করেন দুদকের উপপরিচালক মঞ্জুর মোর্শেদ।
এ বছরের ২ ফেব্রুয়ারি কমিশনের নিয়মিত বৈঠকে অ্যানির অবৈধ সম্পদ অর্জনের অভিযোগ তদন্তে দুদকের উপপরিচালক খলিলুর রহমানকে অনুসন্ধান কর্মকর্তা হিসেবে নিয়োগ করা হয়। অনুসন্ধান শেষে সাবেক এই সাংসদের বিরুদ্ধে অবৈধ সম্পদ অর্জনের প্রমাণ পাওয়ায় অনুসন্ধান কর্মকর্তারা তাঁর বিরুদ্ধে মামলার সুপারিশ করেন। সুপারিশ অনুযায়ী ১ অক্টোবর মামলা করার অনুমোদন দেয় কমিশন। এর পরিপ্রেক্ষিতে আজ মামলা করল দুদক।
