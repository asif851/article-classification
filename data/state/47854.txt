
নোয়াখালীর সোনাইমুড়ী থানার তালিকাভুক্ত দুই সন্ত্রাসীকে আগ্নেয়াস্ত্রসহ গ্রেপ্তার করেছে পুলিশ। গত শনিবার রাতে তাঁদের গ্রেপ্তার করা হয়। গ্রেপ্তার ব্যক্তিরা হলেন তৌহিদুল ইসলাম ওরফে বোমা তৌহিদ (২৮) ও রাশেদ (২৬)। গ্রেপ্তার ব্যক্তিদের গতকাল রোববার আদালতের মাধ্যমে জেলহাজতে পাঠানো হয়েছে। পুলিশ সূত্র জানায়, শনিবার দিবাগত রাত দেড়টার দিকে পুলিশের একটি দল আবিরপাড়া বাজারে ঝটিকা অভিযান চালিয়ে তৌহিদুলকে গ্রেপ্তার করে। এ সময় তাঁর কাছ থেকে একটি এলজি, দুটি গুলি ও ১২টি ককটেল উদ্ধার করা হয়। এর আগে সন্ধ্যায় হাটপুকুরিয়া এলাকা থেকে রাশেদকে একটি পাইপগান, দুটি গুলিসহ গ্রেপ্তার করা হয়। পুলিশ জানায়, গ্রেপ্তার ব্যক্তিরা লক্ষ্মীপুরের জিসান বাহিনীর সহযোগী। 
