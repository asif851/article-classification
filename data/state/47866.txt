
চাঁপাইনবাবগঞ্জে বোমা বিস্ফোরণে তাইফুর রহমান (৪৮) নামের এক ব্যক্তি নিহত হয়েছেন। আজ শুক্রবার জেলার শিবগঞ্জ পৌর এলাকার মর্দানা বামনপাড়া মহল্লায় এ ঘটনা ঘটে। নিহত তাইফুর রহমান ওই মহল্লার মৃত ফজলুর রহমানের ছেলে।
শিবগঞ্জ থানার উপপরিদর্শক (এসআই) কামরুজ্জামান জানান, শুক্রবার বেলা দুইটার দিকে তাইফুর রহমান তাঁর ভাই সাইফুল ইসলামের বাড়ির ছাদে বোমা বানানোর সময় বিস্ফোরণে গুরুতর আহত হন। আহত অবস্থায় তাঁকে রাজশাহী মেডিকেল কলেজ হাসপাতালে নিয়ে যাওয়া হয়। সেখানে বিকেল চারটার দিকে তিনি মারা যান।
শিবগঞ্জ থানার ভারপ্রাপ্ত কর্মকর্তা (ওসি) হাবিবুল ইসলাম জানান, ঘটনাস্থল থেকে পুলিশ বোমা তৈরির বিভিন্ন সরঞ্জাম উদ্ধার করেছে। এ ঘটনায় কাউকে আটক করা যায়নি। এ ব্যাপারে পুলিশ বাদী হয়ে মামলা করার বিষয়টি প্রক্রিয়াধীন। স্থানীয় লোকজন জানান, এলাকায় আধিপত্য বিস্তার নিয়ে শিবগঞ্জের ৯ নম্বর ওয়ার্ডের পৌর কাউন্সিলর খাইরুল আলম ওরফে জেম এবং সাবেক কাউন্সিলর আবদুস সালামের মধ্যে দীর্ঘদিন ধরে বিরোধ চলে আসছে। এর আগে উভয় পক্ষের মধ্যে সংঘর্ষে একাধিক ব্যক্তি হতাহত হয়েছেন। নিহত তাইফুর রহমান আবদুস সালামের সমর্থক ছিলেন।
