
গ্রামাঞ্চলে জ্বালানি সংকটের কারণে সেখানকার নারীরা পিছিয়ে পড়ছেন বলে মন্তব্য করেছেন কৃষিমন্ত্রী মতিয়া চৌধুরী। আজ বৃহস্পতিবার রাজধানীর বঙ্গবন্ধু আন্তর্জাতিক সম্মেলন কেন্দ্রে এক সম্মেলনে প্রধান অতিথির বক্তব্যে তিনি এ কথা বলেন।‘বাংলাদেশে চরম দারিদ্র্য থেকে বেরিয়ে আসার পথ ও সংযোগ কর্মসূচির অভিজ্ঞতা’ শীর্ষক দিনব্যাপী ওই জাতীয় সম্মেলনের আয়োজক ইনস্টিটিউট অব মাইক্রোফিন্যান্স (আইএনএম)। ক্ষুদ্রঋণ অর্থায়নকারী জাতীয় প্রতিষ্ঠান পল্লী কর্ম-সহায়ক ফাউন্ডেশনের (পিকেএসএফ) অর্থায়নে ও আইএনএমের সরাসরি তত্ত্বাবধানে উত্তরাঞ্চলের মঙ্গা মোকাবিলায় নেওয়া সংযোগ কর্মসূচির অভিজ্ঞতা ও সাফল্য তুলে ধরতে এ সম্মেলনের আয়োজন করা হয়।মতিয়া চৌধুরী তাঁর বক্তব্যে বলেন, এখন গ্রামের নারীদের রান্নার কাজে কাঠ জোগাড় করতেই সারা দিন চলে যায়। গ্রামাঞ্চলের জ্বালানি সংকটের সমাধানের পথ খুঁজে বের করতে পিকেএসএফসহ অন্যদের প্রতি আহ্বান জানান মন্ত্রী।কৃষিমন্ত্রী বলেন, আগে পাটখড়ি জ্বালানি হিসেবে ব্যবহৃত হতো। এখন আর পাটখড়ি পাওয়া যায় না। ঝোপঝাড়ও নেই, যেখান থেকে জ্বালানির কাঠ সংগ্রহ করা হতো। তাই এখন কোনো বিদেশি কোম্পানি তাঁর কাছে এলে তিনি তাদের সৌরবিদ্যুৎচালিত চুলা সরবরাহের অনুরোধ করেন। এ জন্য প্রয়োজনে সরকার যৌথ বিনিয়োগেও আগ্রহী।সম্মেলনের উদ্বোধনী অনুষ্ঠানে সভাপতিত্ব করেন পিকেএসএফের চেয়ারম্যান কাজী খলীকুজ্জমান আহমদ। বিশেষ অতিথি ছিলেন পিকেএসএফের ব্যবস্থাপনা পরিচালক আবদুল করিম। বক্তব্য রাখেন আইএনএমের নির্বাহী পরিচালক বাকী খলিলী, পিকেএসএফের মহাব্যবস্থাপক একিউএম গোলাম মাওলা প্রমুখ।
