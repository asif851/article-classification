
গৃহকর্মী নির্যাতনের মামলায় ক্রিকেটার শাহাদাত হোসেন ও তাঁর স্ত্রী জেসমিন জাহানকে খালাস দিয়েছেন ট্রাইব্যুনাল। আজ রোববার ঢাকার ৫ নম্বর নারী ও শিশু নির্যাতন ট্রাইব্যুনালের বিচারক তানজিনা ইসমাঈল এ রায় দেন।রায় ঘোষণার সময় আদালতে উপস্থিত ছিলেন ক্রিকেটার শাহাদাত ও তাঁর স্ত্রী জেসমিন জাহান।রায় ঘোষণার পর শাহাদাত বলেন, তিনি নির্দোষ। আদালতের রায়ের মাধ্যমে তা প্রমাণিত হয়েছে। শিগগিরই ক্রিকেটে ফেরার আশা করেন তিনি। এ ছাড়া তিনি আর কোনো মন্তব্য করতে চাননি।রাষ্ট্রপক্ষের সরকারি কৌঁসুলি আলী আজগর স্বপন বলেন, এ রায়ে রাষ্ট্রপক্ষ থেকে তাঁরা সন্তুষ্ট নন।তবে আসামিপক্ষের আইনজীবীরা সাংবাদিকদের জানিয়েছেন, তাঁরা আদালতের কাছ থেকে ন্যায়বিচার পেয়েছেন।গৃহকর্মী মাহফুজা আক্তার হ্যাপিকে নির্যাতনের অভিযোগে ওই দুজনের বিরুদ্ধে গত বছরের ৬ সেপ্টেম্বর রাজধানীর মিরপুর থানায় নারী ও শিশু নির্যাতন দমন আইনে মামলা করেন খন্দকার মোজাম্মেল হক নামের এক সংবাদকর্মী। ওই বছরের ২৯ ডিসেম্বর পুলিশ অভিযোগপত্র দেয়। চলতি বছরের ৫ ফেব্রুয়ারি অভিযোগপত্র গ্রহণ করেন আদালত। এই মামলায় জেসমিনকে গত বছর ৩ অক্টোবর মালিবাগে তাঁর বাবার বাসা থেকে গ্রেপ্তার করে পুলিশ। পরে তাঁকে কারাগারে পাঠানো হয়। ৫ অক্টোবর শাহাদাত আদালতে আত্মসমর্পণ করলে তাঁকেও কারাগারে পাঠানো হয়। শাহাদাতকে রিমান্ডে নেয় পুলিশ। পরে এই দম্পতি জামিনে মুক্তি পান।
