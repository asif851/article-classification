
সিলেটের এমসি কলেজ ক্যাম্পাসে জাতীয়তাবাদী ছাত্রদলকে মিছিল করতে দেয়নি ছাত্রলীগ। আজ সোমবার বেলা সাড়ে ১১টার দিকে নবগঠিত ছাত্রদলের কলেজ শাখা মিছিল করার জন্য ক্যাম্পাসে প্রস্তুতি নিলে ছাত্রলীগের একদল কর্মী প্রকাশ্যে দা ও রড উঁচিয়ে ধাওয়া করে তাদের ক্যাম্পাসছাড়া করে।
প্রত্যক্ষদর্শী কয়েকজনের ভাষ্য, সম্প্রতি এমসি কলেজ ও সরকারি কলেজে ছাত্রদলের নতুন কমিটি হয়। সকাল ১০টার দিকে সরকারি কলেজ কমিটি নিজেদের ক্যাম্পাসে মিছিল করে। এরপর ওই মিছিলে নেতৃত্ব দেওয়া ছাত্রদলের সাবেক ও বর্তমান নেতাদের একটি পক্ষ পাশের এমসি কলেজ ক্যাম্পাসে ঢোকার চেষ্টা করলে ছাত্রলীগের বাধার মুখে পড়ে। এ সময় এমসি কলেজে ছাত্রদলের নতুন কমিটির ব্যানারে মিছিল করার প্রস্তুতি চলছিল। কিন্তু ছাত্রলীগের নেতা-কর্মীরা তাদেরও প্রকাশ্যে দা, রডসহ দেশীয় অস্ত্র উঁচিয়ে ধাওয়া দিয়ে ক্যাম্পাস ছাড়া করেন।
এমসি কলেজ ছাত্রদলের সভাপতি বদরুল আজাদ রানা বলেন, ছাত্রদলের শান্তিপূর্ণ মিছিলে পুলিশের উপস্থিতিতে ছাত্রলীগ নেতা-কর্মীরা হামলার চেষ্টা করেছেন।
অন্যদিকে, এমসি কলেজ ক্যাম্পাসে থাকা ছাত্রলীগের জেলা ছাত্রলীগের যুগ্ম সম্পাদক কামরুল ইসলাম দাবি করেন, বহিরাগতদের নিয়ে এমসি কলেজ ক্যাম্পাসে ঢুকে ছাত্রদল নেতা-কর্মীরা বিশৃঙ্খলা সৃষ্টির পাঁয়তারা করছিলেন। এ খবর পেয়ে বহিরাগতদের কলেজ ক্যাম্পাসের বাইরে থেকেই ফিরিয়ে দেওয়া হয়েছে। প্রকাশ্যে অস্ত্র উঁচিয়ে ধাওয়ার বিষয়টি তিনি অস্বীকার করেন।
তবে পুলিশের উপস্থিতিতে এ ধাওয়ার বিষয়টি অস্বীকার করেন শাহপরান থানার ভারপ্রাপ্ত কর্মকর্তা (ওসি) শাহজাহান মুন্সি। তিনি বলেন, প্রধান ফটকসহ ক্যাম্পাসে সব সময়ই পুলিশ থাকে। এ ঘটনার পর অতিরিক্ত পুলিশ মোতায়েন করা হয়েছে।

