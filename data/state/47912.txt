
পুরান ঢাকার লালবাগের জগন্নাথ সাহা রোডের পুষ্প সাহা পুকুর দখলমুক্ত করার দাবিতে গতকাল শুক্রবার ওই পুকুরের পাড়ে মানববন্ধন ও সমাবেশ করেছে বিভিন্ন সামাজিক সংগঠন। বেলা ১১টার দিকে পরিবেশ বাঁচাও আন্দোলন (পবা), গ্রিনমাইন্ড সোসাইটি ও পুষ্প সাহা পুকুর রক্ষা কমিটি যৌথভাবে এ কর্মসূচি পালন করে।সমাবেশে পবার চেয়ারম্যান আবু নাসের খান বলেন, পুষ্প সাহা পুকুর ভরাট করে এক-তৃতীয়াংশ দখল করেছে স্থানীয় একটি মহল। তিনি বলেন, ‘রাজধানীর ঐতিহ্য ফিরিয়ে আনতে সরকারকে আগামী তিন মাসের মধ্যে পুকুরটি দখলমুক্ত করতে হবে। তা না হলে নিজেরাই উদ্ধার ও খননকাজ শুরু করব।’পবার যুগ্ম সাধারণ সম্পাদক সৈয়দ মনোয়ার হোসেনের সভাপতিত্বে সমাবেশে পুষ্প সাহা পুকুর রক্ষা কমিটির আহ্বায়ক সায়েমুল ইসলাম, পবার নির্বাহী সাধারণ সম্পাদক আবদুস সোবহান, যুগ্ম সাধারণ সম্পাদক আসলাম খান, গ্রিনমাইন্ড সোসাইটির সভাপতি আমির হাসান, বাংলাদেশ পিস মুভমেন্টের সভাপতি কামাল আতাউর রহমান প্রমুখ বক্তব্য দেন।
