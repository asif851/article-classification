
গাজীপুরের ছাত্রীদের আত্মরক্ষার কৌশল শেখাতে এগিয়ে এসেছেন চিত্রনায়ক মাসুম পারভেজ রুবেল। তাঁর প্রতিষ্ঠিত ইয়ং ড্রাগন মার্শাল আর্ট সেন্টার এখানকার ছাত্রীদের বিনা মূল্যে কারাত শেখাবে।গতকাল সোমবার গাজীপুরের কালীগঞ্জ উপজেলার চুপাইর বালিকা উচ্চবিদ্যালয়ে এক মাসব্যাপী কারাতে প্রশিক্ষণ কোর্সের উদ্বোধন করেন রুবেল। গতকাল তিনি ওই বিদ্যালয়ের ৪০ জন ছাত্রীকে আত্মরক্ষার কিছু কৌশল শেখান। এর পর থেকে আগামী চার শুক্রবার ওই ছাত্রীদের কারাতে শেখাবেন ইয়ং ড্রাগন মার্শাল আর্ট সেন্টারের কালীগঞ্জ শাখার গুরুরা।অনুষ্ঠানে উপজেলা নির্বাহী কর্মকর্তা (ইউএনও) মো. কামরুল আহ্সান তালুকদার বলেন, ছাত্রীদের যাতে উত্ত্যক্তের শিকার হতে না হয়, সে জন্য তাদের আত্মনির্ভর করা হচ্ছে। চুপাইর বালিকা উচ্চবিদ্যালয়ের মতো উপজেলার সব বালিকা বিদ্যালয়ে পর্যায়ক্রমে ছাত্রীদের প্রশিক্ষণ দেওয়া হবে।উদ্বোধনী অনুষ্ঠানে ছিলেন জামালপুর ইউনিয়ন পরিষদের চেয়ারম্যান খাইরুল আলম, উপজেলা শিক্ষা কর্মকর্তা আবু ইউসুফ খান প্রমুখ।সকালে স্বাধীনতা ও জাতীয় দিবস উপলক্ষে রুবেল উপজেলার জামালপুর আর এম বিদ্যাপীঠ মাঠে রচনা প্রতিযোগিতায় বিজয়ীদের মধ্যে পুরস্কার বিতরণ করেন।
