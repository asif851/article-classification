
প্রবাসী বাংলাদেশিরা মেধা ও শ্রম দিয়ে ভিন্ন উপায়ে বাংলাদেশের উন্নয়নে কাজ করছেন। তাদের এই অবদানের স্বীকৃতি দিতে স্কলার্স বাংলাদেশ ফাউন্ডেশন আগামী ৩০ ডিসেম্বর প্রথমবারের মতো প্রবাসী বাংলাদেশি দিবস পালন করতে যাচ্ছে। দিবসটি যাতে রাষ্ট্রীয়ভাবে পালন করা হয়, সে দাবি জানিয়েছে এ সংগঠন।
আজ বৃহস্পতিবার জাতীয় প্রেসক্লাবে এক সংবাদ সম্মেলনে সংগঠনের পক্ষ থেকে এ দাবি জানানো হয়েছে।
সংবাদ সম্মেলনে স্কলার্স বাংলাদেশ ফাউন্ডেশনের প্রতিষ্ঠাতা ও প্রেসিডেন্ট এম. ই চৌধুরী শামীম জানিয়েছেন, চলতি বছরের ৩০ ডিসেম্বর বঙ্গবন্ধু আন্তর্জাতিক সম্মেলন কেন্দ্রে দিবসের আনুষ্ঠানিকতা পালনের পাশাপাশি নয়টি ক্যাটাগরিতে (নন রেসিডেন্ট বাংলাদেশি-এনআরবি এবং পিপল অব বাংলাদেশি অরিজিন-পিবিও) মোট ১৭ জনকে ‘স্কলার অব দ্য ইয়ার’ ঘোষণা করা হবে।
নয়টি ক্যাটাগরি হচ্ছে—বঙ্গবন্ধু শেখ মুজিবুর রহমান সম্মাননা স্মারক, তাজউদ্দীন আহমদ সম্মাননা স্মারক, পণ্ডিত রবি শংকর ও জর্জ হ্যারিসন সম্মাননা স্মারক, ড. কুদরত-ই-খুদা সম্মাননা স্মারক, এফ আর খান সম্মাননা স্মারক, আর পি সাহা সম্মাননা স্মারক, ডা. মোহাম্মদ ইব্রাহিম সম্মাননা স্মারক, স্যামসন এইচ চৌধুরী সম্মাননা স্মারক ও ফজলে হাসান আবেদ সম্মাননা স্মারক। অন্য সম্মাননাগুলো প্রবাসী বাংলাদেশি এবং বাংলাদেশি বংশোদ্ভূতরা পেলেও ফজলে হাসান আবেদ সম্মাননা স্মারক পাবেন বাংলাদেশে বসবাসরত বিদেশি নাগরিকেরা। কেননা সমাজ উন্নয়নে তাদের অবদানও কম না।
সংবাদ সম্মেলনে জানানো হয়েছে, মূলধারার রাজনীতি, রাষ্ট্রীয় কার্যক্রম, শিল্প-সংস্কৃতি ও খেলাধুলা, শিক্ষা ও গবেষণা, বিজ্ঞান, প্রযুক্তি ও উদ্ভাবন, বাংলাদেশের সামাজিক খাতে অবদান রাখা ব্যক্তি, স্বাস্থ্য ও চিকিৎসা, ব্যবসা খাতে অবদান রেখেছেন এমন পরিচিত বন্ধু, আত্মীয়, সহকর্মী বা নিজে নিজের নাম প্রস্তাব করতে পারবেন। চলতি বছরের ৩০ নভেম্বরের মধ্যে ওয়েবসাইট- www.scholarsbangladesh.com এ নাম প্রস্তাব করতে হবে।
এ ছাড়াও আজ সংবাদ সম্মেলনে জানানো হয়েছে, আগামী বছর রাজধানীতে ২৭ থেকে ৩০ ডিসেম্বর চার দিনব্যাপী তৃতীয় ‘এনআরবি-পিবিও সম্মেলন’ অনুষ্ঠিত হবে।
স্কলার্স বাংলাদেশ ফাউন্ডেশনের প্রধান নির্বাহী দিলারা আফরোজ খান বলেন, দেশের অর্থনীতির চাকা সচল রাখছেন প্রবাসী বাংলাদেশিরা। দেশে হাত ধোয়া দিবস পালিত হলেও প্রবাসীদের প্রতি কৃতজ্ঞতা প্রকাশের জন্য কোনো দিবস পালন করা হয় না। রাষ্ট্রীয়ভাবে দিবসটি পালন করে প্রবাসী বাংলাদেশিদের প্রতি কৃতজ্ঞতা জানানো প্রয়োজন।
স্কলার্স বাংলাদেশ ফাউন্ডেশনের উপদেষ্টামণ্ডলীর সদস্য বেসরকারি নর্থ সাউথ বিশ্ববিদ্যালয়ের উপাচার্য অধ্যাপক আতিকুল ইসলাম বলেন, প্রবাসীদের সমাদর করা হলে তাঁরা এক সময় দেশে ফিরে আসতে উৎসাহী হবেন।
