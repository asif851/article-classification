
সিলেটে এক সপ্তাহে তিনটি আঞ্চলিক হরতাল ঘোষণা করা হয়েছে। গত বৃহস্পতিবার জাতীয়তাবাদী স্বেচ্ছাসেবক দল আজ রোববার সিলেট বিভাগের চারটি জেলায় সকাল-সন্ধ্যা হরতালের ঘোষণা দেয়। ওই দিন রাতেই জাতীয়তাবাদী ছাত্রদল কাল সোমবার সিলেট বিভাগের চার জেলায় সকাল-সন্ধ্যা হরতাল ঘোষণা করে।গতকাল শনিবার অবরোধের সমাবেশ থেকে ১৮-দলীয় জোট আগামী বুধবারও হরতালের ঘোষণা দেয়। এ নিয়ে আগামী এক সপ্তাহে সিলেটে অবরোধের মাঝে চারটি আঞ্চলিক হরতাল ঘোষণা করা হলো।নেতা-কর্মীদের বিরুদ্ধে মামলা প্রত্যাহারের দাবিতে গতকাল ১৮-দলীয় জোটের সমাবেশ থেকে মহানগর বিএনপির সভাপতি ও মহানগর ১৮-দলীয় জোটের আহ্বায়ক এম এ হক হরতালের ঘোষণা দেন। গতকাল অবরোধ চলাকালে সকাল সাড়ে নয়টায় সিলেটের কেন্দ্রীয় বাস টার্মিনাল কদমতলীতে জড়ো হন ১৮-দলীয় জোটের নেতা-কর্মীরা। পরে তাঁরা মিছিল নিয়ে হুমায়ুন রশিদ চত্বরে গিয়ে সমাবেশ করেন। এতে সভাপতিত্ব করেন মহানগর বিএনপির সভাপতি এম এ হক।সমাবেশ থেকে বুধবার সিলেট জেলায় সকাল-সন্ধ্যা হরতাল ঘোষণা হয়। এর আগে বৃহস্পতিবার জাতীয়তাবাদী স্বেচ্ছাসেবক দলের পৃথক একটি কর্মসূচি থেকে সিলেট বিভাগের চার জেলায় আজ সকাল-সন্ধ্যা হরতালের ঘোষণা দেন স্বেচ্ছাসেবক দলের জেলা আহ্বায়ক সামসুজ্জামান। জাতীয়তাবাদী ছাত্রদলের কেন্দ্রীয় সহসভাপতি আবদুল আহাদ খান আগামীকাল সিলেট বিভাগের চার জেলায় ছাত্রদলের ডাকে সকাল-সন্ধ্যা হরতালের ঘোষণা সংবাদ বিজ্ঞপ্তির মাধ্যমে জানান।
