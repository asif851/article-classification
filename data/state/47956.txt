
বিএনপির চেয়ারপারসন খালেদা জিয়া যেদিন চাইবেন সেদিনই ঢাকার রাস্তায় সমাবেশ করবেন এবং দেশের মানুষকে সঙ্গে নিয়েই সমাবেশ করবেন বলে জানিয়েছেন দলের ভারপ্রাপ্ত মহাসচিব মির্জা ফখরুল ইসলাম আলমগীর ।আজ মঙ্গলবার রাজধানীর জাতীয় প্রেসক্লাবে ডক্টরস অ্যাসোসিয়েশন অব বাংলাদেশ (ড্যাব) আয়োজিত এক আলোচনা সভায় মির্জা ফখরুল এ কথা বলেন।বিএনপির প্রতিষ্ঠাতা জিয়াউর রহমানের মৃত্যুবার্ষিকী উপলক্ষে এ সভার আয়োজন করা হয়। মির্জা ফখরুল বলেন, ‘আজ প্রথম আলোতে সংবাদ এসেছে, সরকার খালেদা জিয়াকে ঢাকায় সমাবেশ করতে দেবে না। খালেদা জিয়ার দুটি অনুষ্ঠানে সরকার বাধা দিয়েছে। তার পরও তিনি কথা বলেছেন।’সরকারের উদ্দেশে ফখরুল বলেন, ‘এ ধরনের চিন্তা মাথা থেকে দূর করুন। অহমিকা ত্যাগ করুন। হিটলার, নমরুদ, ফেরাউন, ইয়াহিয়া কেউই ক্ষমতায় টিকে থাকতে পারেননি। ’ফখরুল বলেন, আওয়ামী লীগ আবারও গণতন্ত্র হত্যা করেছে। এজন্য জনগণের সঙ্গে নানা ছলচাতুরি করেছে। ৫ জানুয়ারি নির্বাচনের আগে বলেছিল সংবিধান রক্ষার জন্য তারা একটি নির্বাচন করছে। দ্রুত সবার অংশগ্রহণে একটি নির্বাচন করা হবে। কিন্তু তারা (সরকার) এখন বলছে, পাঁচ বছর ক্ষমতায় থাকবে। তিনি বলেন, ‘বললেই কি ক্ষমতায় থাকা যায়। ১৪ আগস্ট কি কেউ ভেবেছিল ১৫ আগস্ট ট্র্যাজেডি হবে?’বিএনপির ভারপ্রাপ্ত মহাসচিব দাবি করেন, আওয়ামী লীগের পুনর্জন্ম হয়েছে জিয়াউর রহমানের হাতে। শেখ হাসিনাকে দেশে ফিরিয়ে আনার ব্যাপারে জিয়াই সবচেয়ে বড় ভূমিকা রেখেছেন।
মির্জা ফখরুল বলেন, বিএনপি শেখ মুজিবের ভূমিকা খাটো করে দেখে না। জিয়াউর রহমানের ভূমিকাও খাটো করে দেখার সুযোগ নেই।
জিয়াউর রহমানকে স্বাধীনতার ঘোষক দাবি করে ফখরুল বলেন, জিয়াউর রহমানই স্বাধীনতার ঘোষণা দিয়েছেন। কে কী বলল, কোথায় কী লেখা আছে, তাতে কিছু যায় আসে না।
এ সরকারের আমলে কিছু পাঠ্যপুস্তকে জিয়াউর রহমানকে খলনায়ক হিসেবে উপস্থাপন করা হয়েছে বলে অভিযোগ করেন ফখরুল।
ঢাকায় খালেদাকে কর্মসূচি করতে দেবে না সরকার
