
ঢাকা মেডিকেল কলেজ হাসপাতালের বরখাস্ত হওয়া চিকিত্সক মোহাম্মদ জাহাঙ্গীরকে আজ শুক্রবার পুলিশে সোপর্দ করেছে হাসপাতাল কর্তৃপক্ষ। জাহাঙ্গীর হাসপাতালের নিউরো সার্জারি বিভাগের চিকিত্সক হিসেবে কাজ করছিলেন।হাসপাতাল সূত্রে জানা যায়, অর্থের বিনিময়ে রোগীদের বিভিন্ন আঘাত ও জখম সম্পর্কে ভুল তথ্য দিয়ে প্রতিবেদন দেওয়ার অভিযোগে বছর দুয়েক আগে জাহাঙ্গীরকে বরখাস্ত করে হাসপাতাল কর্তৃপক্ষ। এর পরও তিনি গোপনে হাসপাতালে চিকিত্সার কাজ চালিয়ে যাচ্ছিলেন এবং একই ধরনের জালিয়াতির আশ্রয় নিচ্ছিলেন বলে অভিযোগ ওঠে।আজ শুক্রবার গোপন সূত্রের ভিত্তিতে চিকিত্সক জাহাঙ্গীরকে হাসপাতালের দোতলা থেকে আটক করেন হাসপাতাল কর্তৃপক্ষের কর্মকর্তারা। পরে তাঁকে দুপুর সোয়া ১২টার দিকে শাহবাগ থানার পুলিশের কাছে সোপর্দ করা হয়।শাহবাগ থানার ভারপ্রাপ্ত কর্মকর্তা (ওসি) সিরাজুল ইসলাম প্রথম আলো ডটকমকে জানান, ওই চিকিত্সককে থানায় রাখা হয়েছে। লিখিত অভিযোগ পাওয়ার পর পরবর্তী ব্যবস্থা নেওয়া হবে।
