
সাইবার নৈতিকতা (সাইবার এথিকস) নিয়ে এক আলোচনায় গবেষক-শিক্ষক জিনাত রেজা খান বলেছেন, প্রযুক্তির ব্যবহার বাড়ার সঙ্গে সঙ্গে সাইবার অপরাধ একটি বড় সমস্যা হিসেবে দেখা দিচ্ছে। তাই মা-বাবাকে জানতে হবে অনলাইনে সন্তানেরা কী করছে। ইন্টারনেট ব্যবহারের নৈতিকতা সন্তানকে শেখাতে হবে। ইন্টারনেট-জগতে শিশু, কিশোর ও তরুণদের নিরাপত্তা নিশ্চিত করতে হবে। সন্তানকে শেখাতে হবে কী করা উচিত আর কী করা উচিত নয়।
গতকাল রাজধানীর কারওয়ান বাজারে প্রথম আলো কার্যালয়ে তথ্যপ্রযুক্তি ও সাইবার নৈতিকতা এবং আগামী প্রজন্ম শীর্ষক আলোচনায় জিনাত খান এ কথা বলেন। প্রতিষ্ঠানটির কর্মীদের সঙ্গে আলাপচারিতায় তিনি শিশু, কিশোর ও তরুণদের ওপর অনলাইন হয়রানির প্রভাব তুলে ধরেন। তিনি বলেন, সাইবার নৈতিকতা মেনে চললে সন্তানকে নিরাপদে রাখা যাবে।
ওলোনগং ইউনিভার্সিটি ইন দুবাইয়ের সহকারী অধ্যাপক জিনাত রেজা খান বলেন, পর্যাপ্ত গবেষণার অভাবে হয়তো দেশে এই অপরাধের বিস্তারের মাত্রাটি সামনে আসছে না। গবেষণায় দেখা গেছে ১৩ থেকে ২৪ বছর বয়সীরা গড়ে দিনে প্রায় সাড়ে সাত ঘণ্টা ইন্টারনেটে সময় কাটান। কিন্তু এর সবটাই তাঁরা গঠনমূলক কাজে ব্যয় করেন না।
তিনি বলেন, ইন্টারনেটের কোনো তথ্য অন্যকে জানানো যাবে বা যাবে না, সামাজিক যোগাযোগমাধ্যমে কারা ‘বন্ধু’ হবে, অনলাইন গেমের ভালোমন্দ ইত্যাদি বিষয়ে সন্তানদের সঙ্গে মা-বাবাকে আলাপ করতে হবে।
অস্ট্রেলিয়ার ওলোনগং ইউনিভার্সিটি থেকে পিএইচডি ডিগ্রীধারী জিনাত খান ওলোনগং ইউনিভার্সিটিতে প্রকৌশল ও তথ্য বিজ্ঞান অনুষদে শিক্ষকতা করছেন।
