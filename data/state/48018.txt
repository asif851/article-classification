
ফেনীর ছাগলনাইয়া উপজেলার মুহুরীগঞ্জ এলাকায় গোপন সভা করার সময় জামায়াত-শিবিরের ২০ জন কর্মীকে আটক করেছে পুলিশ। আজ বৃহস্পতিবার দুপুরে স্থানীয় একটি কমিউনিটি সেন্টার থেকে তাঁদের আটক করা হয়।
আটক জামায়াত-শিবিরের কর্মীরা হলেন মো. ফারুক, মিজানুর রহমান, মোহাম্মদ ইয়াহিয়া, আবুল কাশেম, নুরুল হুদা, এমরান হোসেন, মো. মুছা, নাজিম উদ দোলা, মাহমুদুল হক, মোস্তফা কামাল, সফিকুর রহমান, আমিন শরিফ, আনোয়ার হোসেন, আবদুল করিম, দেলোয়ার হোসেন, আবদুর রউফ, সাখাওয়াত হোসেন, সাইফুল ইসলাম, মমিনুল হক ও মো. এছাক।
পুলিশ জানায়, ফেনীর ছাগলনাইয়া উপজেলার ঢাকা-চট্টগ্রাম মহাসড়কের মুহুরীগঞ্জ বাজার এলাকায় একটি কমিউনিটি সেন্টারে জামায়াত-শিবিরের কর্মীরা গোপনে সভা করছেন, এমন খবরের ভিত্তিতে বেলা দেড়টার দিকে পুলিশ ওই কমিউনিটি সেন্টার ঘেরাও করে। 
আটক ব্যক্তিদের মধ্যে ওই কমিউনিটি সেন্টারের ব্যবস্থাপক নাজিম উদ দোলাও রয়েছেন। তিনি প্রথম আলো ডটকমকে জানান, বন্ধন সমবায় সমিতি নামে তাঁদের একটি সঞ্চয়ী সমিতি রয়েছে। তাঁরা সমিতির সাধারণ সভা করা জন্য সেখানে মিলিত হন।
সহকারী পুলিশ সুপার (সার্কেল) মো. শামসুল আলম সরকার ২০ জনকে আটকের বিষয়টি নিশ্চিত করেছেন। তিনি জানান, আটক ব্যক্তিদের জিজ্ঞাসাবাদ চলছে।
