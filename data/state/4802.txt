
নোয়াখালীর চাটখিল থেকে অপহৃত এক স্কুলছাত্রীকে (১৩) কুমিল্লার মনোহরগঞ্জ থানা থেকে উদ্ধার করা হয়েছে। এ সময় ঘটনার সঙ্গে জড়িত তিন যুবককে গ্রেপ্তার করা হয়েছে। গত শনিবার রাতে ওই ছাত্রীকে উদ্ধার করা হয়। ওই দিন দুপুরে বিদ্যালয় থেকে বাড়ি ফেরার পথে ওই ছাত্রী অপহরণের শিকার হয়।
গ্রেপ্তার যুবকেরা হলেন, উপজেলার নিজভাওর গ্রামের বাসিন্দা মো. রনি (১৯), মো. শিহাব ওরফে শাওন (১৯), মো. শামীম (১৯)।
চাটখিল থানা-পুলিশ সূত্রে জানা গেছে, শনিবার বেলা দুইটার দিকে ওই ছাত্রী বিদ্যালয় থেকে বাড়ি ফেরার পথে রনি, শিহাব, শামীম ও আবুল কালাম নামের চার যুবক অস্ত্রের মুখে অপহরণ করে অজ্ঞাত স্থানে নিয়ে যায়। বিকেলে এ ঘটনায় অপহৃত ছাত্রীর মা চাটখিল থানায় ওই চার জনের বিরুদ্ধে মামলা করেন।
সূত্র জানায়, ঘটনার দিন সন্ধ্যায় পাশের জেলা কুমিল্লার মনোহরগঞ্জ থানার কোম্পানিগঞ্জ এলাকায় স্কুলছাত্রীসহ চার যুবককে দেখে স্থানীয় লোকজনের সন্দেহ হয়। তাঁরা তিন যুবককে ধরে ফেলে এবং স্কুলছাত্রীকে উদ্ধার করে। অপর যুবক এ সময় কৌশলে পালিয়ে যায়। পরে স্থানীয়রা ছাত্রীসহ তিন যুবককে থানায় সোপর্দ করে। এরপর চাটখিল থানার পুলিশের কাছে তিন যুবক ও অপহৃত ছাত্রীকে হস্তান্তর করা হয়।
জানতে চাইলে অপহৃত স্কুলছাত্রী উদ্ধার ও তিন যুবক গ্রেপ্তার হওয়ার বিষয়টি নিশ্চিত করেন মামলার তদন্তকারী কর্মকর্তা চাটখিল থানার উপপরিদর্শক (এসআই) আবদুল আজিজ।
 
