
টাঙ্গাইলের কালিহাতী উপজেলায় মা ও ছেলেকে বিবস্ত্র করে নির্যাতন করার ঘটনায় আজ শুক্রবার বিক্ষুব্ধ এলাকাবাসীর প্রতিবাদ মিছিলে পুলিশ গুলি চালিয়েছে। এতে গুলিবিদ্ধ দুজন নিহত হয়েছেন। গুলি, লাঠিপেটা ও কাঁদানে গ্যাসের শেলে অন্তত ৫০ জন আহত হয়েছে।
নিহত দুজন হলেন, কালিহাতীর কুষ্টিয়া গ্রামের ফারুক হোসেন (৩০) ও ঘাটাইল উপজেলার সালেঙ্কা গ্রামের শামীম হোসেন (৩২)।
ওই এলাকার বেশ কয়েকজনের সঙ্গে কথা বলে জানা যায়, গত মঙ্গলবার কালিহাতীতে মা ও ছেলেকে বিবস্ত্র করে নির্যাতন করার ঘটনা ঘটে। এ ঘটনায় করা মামলার প্রধান আসামি রফিকুল ইসলাম রোমা ও তাঁর ভগ্নিপতি হাফিজুর রহমানের দৃষ্টান্তমূলক শাস্তির দাবিতে বিক্ষুব্ধ এলাকাবাসী বিকেল চারটায় প্রতিবাদ মিছিল বের করে। কালিহাতী ও পাশের ঘাটাইল উপজেলার বিভিন্ন গ্রাম থেকে খণ্ড খণ্ড মিছিল নিয়ে কালিহাতী বাসস্ট্যান্ড এলাকায় লোকজন জড়ো হয়। সেখান থেকে বিকেল পাঁচটার দিকে তাঁরা মিছিল শুরু করলে পুলিশ তাতে বাধা দেয়। তখন মিছিলকারীদের মধ্যে উত্তেজনা ছড়িয়ে পড়ে। একপর্যায়ে মিছিলটি থানার দিকে যাওয়ার চেষ্টা করলে পুলিশ আবার বাধা দেয়। এ সময় পুলিশ ও বিক্ষোভকারীদের মধ্যে পাল্টাপাল্টি ধাওয়ার ঘটনা ঘটে।
ঘটনার অন্তত পাঁচজন প্রত্যক্ষদর্শীর ভাষ্য, মিছিলকারীদের ছত্রভঙ্গ করতে পুলিশ প্রথমে বেশ কয়েক রাউন্ড কাঁদানে গ্যাসের শেল নিক্ষেপ করে। পরে বিক্ষোভকারীরা পুলিশকে লক্ষ্য করে করে ইটপাটকেল ছোড়ে। এ সময় পুলিশের সঙ্গে বিক্ষোভকারীদের সংঘর্ষ বাধে। বাসস্ট্যান্ডের কয়েকটি গাড়ি ভাঙচুর করা হয়। এ সময় পুলিশের একটি মোটরসাইকেলে আগুন দেওয়া হয়। তখন পুলিশ গুলি ছোড়ে ও লাঠিপেটা করে। এতে অন্তত ৫০ জন মিছিলকারী আহত হয়। গুলিবিদ্ধ কয়েকজনকে কালিহাতী উপজেলা স্বাস্থ্য কমপ্লেক্সে নেওয়া হয়। গুরুতর আহত লোকজনকে টাঙ্গাইল মেডিকেল কলেজ হাসপাতালে পাঠানো হয়।
কালিহাতী উপজেলা স্বাস্থ্য ও পরিবার পরিকল্পনা কর্মকর্তা বেলায়েত হোসেন বলেন, গুলিবিদ্ধ ফারুককে কালিহাতী উপজেলা স্বাস্থ্য কমপ্লেক্সে আনার পর তিনি মারা যান।
টাঙ্গাইল মেডিকেল কলেজ হাসপাতালের আবাসিক মেডিকেল অফিসার আশরাফ আলী বলেন, চারজনকে গুলিবিদ্ধ অবস্থায় হাসপাতালে আনা হয়। তাঁদের মধ্যে গুলিবিদ্ধ শামীমকে ঢাকায় পাঠাতে হাসপাতাল থেকে বের করার সময় তিনি মারা যান।
এ ব্যাপারে কালিহাতী থানার ভারপ্রাপ্ত কর্মকর্তা (ওসি) শহিদুল ইসলামের সঙ্গে কথা বলতে বেশ কয়েকবার যোগাযোগের চেষ্টা করা হলেও তিনি ফোন ধরেননি।জেলার গোপালপুর সার্কেলের সহকারী পুলিশ সুপার (এএসপি) জমির উদ্দিনও মোবাইল ফোনের সংযোগ বিচ্ছিন্ন করে দেন। জেলার ভারপ্রাপ্ত পুলিশ সুপার সঞ্চয় সরকার একজনের মৃত্যুর কথা স্বীকার করেন। তবে পুলিশের গুলিতে তাঁর মৃত্যু হয়েছে কি না, তিনি এ বিষয়ে কোনো মন্তব্য করতে রাজি হননি।এদিকে এ ঘটনার পর কালিহাতী বাসস্ট্যান্ড ও আশপাশের এলাকাসহ পার্শ্ববর্তী ঘাটাইল উপজেলার হামিদপুরে আতঙ্ক বিরাজ করছে। বিকেল থেকেই সব দোকানপাট বন্ধ হয়ে যায়। যানবাহন চলাচল বন্ধ রয়েছে। এলাকায় অতিরিক্ত পুলিশ মোতায়েন করা হয়েছে।এলাকাবাসীর সঙ্গে কথা বলে জানা গেছে, কালিহাতী উপজেলার সাতুটিয়া গ্রামের রফিকুল ইসলামের তৃতীয় স্ত্রীর সঙ্গে পাশের ঘাটাইল উপজেলার আঠারদানা গ্রামের এক যুবকের প্রেমের সম্পর্ক ছিল। কয়েক মাস আগে ওই যুবকের সঙ্গে রফিকুলের স্ত্রী চলে যান। পরে পারিবারিক বৈঠকের মাধ্যমে স্ত্রীকে রফিকুলের কাছে ফিরিয়ে দেওয়া হয়। গত সপ্তাহে রফিকুলের ওই স্ত্রী আবারও ওই যুবকের কাছে চলে যান। পরে গত মঙ্গলবার রফিকুল ওই যুবক ও তাঁর মাকে কালিহাতীর সাতুটিয়ায় ডেকে আনেন। এরপর মা ও ছেলেকে বিবস্ত্র করে তাঁদের ওপর নির্যাতন চালানো হয়। এ ঘটনার পর ভুক্তভোগী মা বাদী হয়ে কালিহাতী থানায় মামলা করেন। পুলিশ রফিকুল ও তাঁর ভগ্নিপতি হাফিজুর রহমানকে গ্রেপ্তার করেছে।
