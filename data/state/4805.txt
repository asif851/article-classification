
নাশকতার অভিযোগে করা পৃথক পাঁচ মামলায় বিএনপির সিনিয়র যুগ্ম মহাসচিব রুহুল কবীর রিজভী জামিন পেয়েছেন। তবে রমনা থানায় একটি মামলা থাকায় এই মুহূর্তে তিনি জামিন পাচ্ছেন না বলে জানান তাঁর আইনজীবী সগীর হোসেন লিওন। রিজভী কাশিমপুর কারাগারে বন্দী আছেন। রিজভীর করা আপিল গ্রহণ করে আজ বুধবার বিচারপতি হাবিবুল গনি ও বিচারপতি আকরাম হোসেন চৌধুরীর সমন্বয়ে গঠিত হাইকোর্ট বেঞ্চ তাঁর ছয় মাসের জামিন মঞ্জুর করেন। নিম্ন আদালতের জামিন নামঞ্জুর করে দেওয়া আদেশের বিরুদ্ধে এই আপিল করা হয়েছিল।নাশকতার অভিযোগে ২০১৩ ও ২০১৫ সালে মতিঝিল, রমনা ও খিলগাঁও থানায় একটি করে এবং পল্লবী থানায় দুটি করে মামলা হয়। এসব মামলায় রিজভী গত ১৮ আগস্ট নিম্ন আদালতে আত্মসমর্পণ করে জামিনের আবেদন করলে আদালত তা নাকচ করে তাঁকে কারাগারে পাঠান। নিম্ন আদালতের জামিন নামঞ্জুরের বিরুদ্ধে চলতি সপ্তাহে তিনি হাইকোর্টে জামিন চেয়ে আপিল করেন।
আদালতে রিজভীর পক্ষে শুনানি করেন আইনজীবী জয়নুল আবেদীন। সঙ্গে ছিলেন সগীর হোসেন। রাষ্ট্রপক্ষে ছিলেন ডেপুটি অ্যাটর্নি জেনারেল রোনা নাহরিন।
