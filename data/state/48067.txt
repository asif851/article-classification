
পৌরসভার নির্বাচনের বিধিমালায় ত্রুটি থাকার কথা উল্লেখ করে প্রতীক বরাদ্দসহ ভোটগ্রহণের বাকি সব কার্যক্রম স্থগিত চেয়ে হাইকোর্টে রিট আবেদন করা হয়েছে। আজ রবিবার হাইকোর্টের সংশ্লিষ্ট শাখায় আইনজীবী জুলফিকার আলীর পক্ষে রিট আবেদনটি জমা দেওয়া হয়েছে।
রিট আবেদনকারীর আইনজীবী এহসানুর রহমান প্রথম আলোকে বিষয়টি নিশ্চিত করেছেন।
এহসানুর রহমান বলেন, ‘আসন্ন পৌরসভা নির্বাচনকে চ্যালেঞ্জ করে একটি রিট ফাইল করেছি। পৌরসভার নির্বাচন বিধিমালার সবশেষ সংশোধনী হয় ২৩ নভেম্বর। সেখানে তফসিল দুই, তিন, চার ও পাঁচ নতুনভাবে প্রতিস্থাপিত হয়েছে। এর মধ্যে তফসিল দুই এর নিচে লেখা আছে, বিধি ১৯ এর ১ দ্রষ্টব্য। কিন্তু এখানে হবে বিধি ১৯ এর ১-ক দ্রষ্টব্য। এটা প্রথম ভুল। তফসিল তিন এর নিচে লেখা আছে, বিধি ১৯ এর ২ ক দ্রষ্টব্য। কিন্তু বিধি ১৯ এর ২ ক নামে কোনো ধারাই নেই। এটা হবে বিধি ১৯ এর ১ এর খ। এটা দ্বিতীয় ভুল। অপরদিকে চতুর্থ তফসিলের নিচে লেখা আছে, বিধি ১৯ এর ২ খ দ্রষ্টব্য। কিন্তু বিধি ১৯ এর ২ খ বলে কোনো ধারা নেই। এখানে হবে বিধি ১৯ এর ১ এর গ দ্রষ্টব্য। এটা তৃতীয় ভুল। এ ছাড়াও​ পঞ্চম তফসিলের নিচে লেখা আছে, বিধি ১৯ এর ২ গ দ্রষ্টব্য। কিন্তু এখানে হবে বিধি ১৯ এর ১ ঘ দ্রষ্টব্য। এটা চতুর্থ ভুল।
তিনি আরও বলেন, যখন একজন সাধারণ কাউন্সিলর এই তফসিল অনুযায়ী, প্রতীক নির্বাচন করতে যাবেন তখন তিনি দ্রষ্টব্য দেখে উল্লিখিত বিধি খোঁজার চেষ্টা করবেন। কিন্তু ওই প্রার্থীতো কোনোভাবে তা খুঁজে পাবেন না। এ কারণে নির্বাচনের প্রতীক বরাদ্দসহ বাকি সকল কার্যক্রম স্থগিত চেয়েছি। একইসঙ্গে পৌরসভার নির্বাচন বিধিমালার উল্লিখিত তফসিলগুলোতে যে ত্রুটি আছে তা সংশোধন চেয়ে প্রয়োজনীয় নির্দেশনাও চাওয়া হয়েছে রিট আবেদনে।
রিটে প্রধান নির্বাচন কমিশনার, কমিশনের সচিব ও উপসচিব এবং স্থানীয় সরকার ও আইন সচিবকে বিবাদী করা হয়েছে বলেও জানান এহসানুর রহমান।
