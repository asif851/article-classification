
বঙ্গবন্ধু শেখ মুজিবুর রহমানের বড় ছেলে প্রয়াত শেখ কামালের ৬৫তম জন্মবার্ষিকী আজ। এ উপলক্ষে তাঁর প্রতিকৃতি ও সমাধিতে ফুল দিয়ে শ্রদ্ধা নিবেদন করেছেন আওয়ামী লীগ ও সহযোগী সংগঠনের নেতা-কর্মীরা।আজ মঙ্গলবার সকাল আটটায় ধানমন্ডিতে আবাহনী ক্লাব মাঠ প্রাঙ্গণে শেখ কামালের প্রতিকৃতিতে ফুল দিয়ে শ্রদ্ধা নিবেদন করেন দলটির নেতা-কর্মীরা। সকাল নয়টায় তাঁরা রাজধানীর বনানী কবরস্থানে শেখ কামালের সমাধিতে শ্রদ্ধা নিবেদন করেন। সেখানে কোরআনখানি, মিলাদ ও দোয়া মাহফিলের আয়োজন করা হয়।এ সময় আওয়ামী লীগের যুগ্ম সাধারণ সম্পাদক মাহবুব উল আলম হানিফ, জাহাঙ্গীর কবির নানক, সাংগঠনিক সম্পাদক আহমদ হোসেন, খালিদ মাহমুদ চৌধুরী, শ্রম সম্পাদক হাবিবুর রহমান সিরাজ, যুবলীগের চেয়ারম্যান ওমর ফারুক চৌধুরী, সাধারণ সম্পাদক হারুন রশিদ, স্বেচ্ছাসেবক লীগের সভাপতি মোল্লা মো. আবু কাওছার, সাধারণ সম্পাদক পঙ্কজ দেবনাথ, ছাত্রলীগের সাধারণ সম্পাদক সিদ্দিকী নাজমুল আলম প্রমুখ উপস্থিত ছিলেন।১৯৪৯ সালের এই দিনে শেখ কামাল গোপালগঞ্জের টুঙ্গিপাড়ায় জন্মগ্রহণ করেন। ১৯৭৫ সালের ১৫ আগস্ট ২৬ বছর বয়সে বঙ্গবন্ধুর হত্যাকারীদের হাতে নিহত হন তিনি।
