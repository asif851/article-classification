
চাকরিপ্রত্যাশীদের অবরোধের কারণে চার দিন অচল থাকার পর আজ শনিবার সচল হয়েছে ইসলামী বিশ্ববিদ্যালয়ের অ্যাকাডেমিক ও প্রশাসনিক কার্যক্রম। চাকরিপ্রত্যাশীদের সঙ্গে প্রশাসনের কর্তা ব্যক্তিদের বৈঠকের পর ক্যাম্পাস সচল হলো।
বিশ্ববিদ্যালয় প্রশাসন সূত্রে জানা গেছে, গত সোমবার দুপুরে বিশ্ববিদ্যালয় শাখা ছাত্রলীগের চাকরিপ্রত্যাশী কয়েকজন সাবেক নেতা-কর্মী উপাচার্যের কার্যালয়সহ প্রশাসন ভবনের বিভিন্ন কক্ষে তালা লাগিয়ে দেন। একই সঙ্গে বিশ্ববিদ্যালয়ের বাস চলাচল বন্ধ করে দেন তাঁরা। বুধবার আন্দোলনকারীদের সঙ্গে বৈঠক করেন প্রশাসনের ঊর্ধ্বতন কর্মকর্তারা। বিশ্ববিদ্যালয় প্রশাসনের আশ্বাসে বুধবার সন্ধ্যায় তাঁরা সব তালা খুলে দেন এবং বাস চলাচল অবরোধ প্রত্যাহার করে নেন। পরে পরিস্থিতি স্বাভাবিক হয়। কিন্তু চাকরিপ্রত্যাশী অপর একটি পক্ষ (বিশ্ববিদ্যালয় শাখা ছাত্রলীগের আরেক অংশের সাবেক নেতা-কর্মীরা) বৃহস্পতিবার সকালে বিশ্ববিদ্যালয়ের গাড়ির চাবি ছিনিয়ে নেন। এতে বৃহস্পতিবারও ক্যাম্পাস বন্ধ থাকে। পরে এদিন রাতে বিশ্ববিদ্যালয় শাখা ছাত্রলীগের বর্তমান কমিটির নেতৃবৃন্দের মধ্যস্থতায় চাবি ফেরত দেন তাঁরা।
এ দিকে আজ সকাল থেকে বিশ্ববিদ্যালয় থেকে বাস কুষ্টিয়া ও ঝিনাইদহে যথারীতি চলাচল করে। বিভিন্ন বিভাগের পূর্ব নির্ধারিত পরীক্ষাও অনুষ্ঠিত হয়েছে। প্রশাসনিক কার্যক্রমও যথারীতি চলে।
এ বিষয়ে জানতে চাইলে বিশ্ববিদ্যালয়ের উপাচার্য অধ্যাপক আবদুল হাকিম সরকার বলেন, ‘যে অনাকাঙ্ক্ষিত পরিবেশ সৃষ্টি হয়েছিল, তা থেকে আমরা বিশ্ববিদ্যালয়কে উত্তরণ করতে পেরেছি। বিশ্ববিদ্যালয়ের সুষ্ঠু পরিবেশ বজায় রাখতে আমাদের সব ধরনের প্রচেষ্টা অব্যাহত থাকবে।’
