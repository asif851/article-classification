
চট্টগ্রাম মহানগরের কর্ণফুলী থানাধীন চরলক্ষ্যা এলাকায় অবস্থিত ডায়মন্ড সিমেন্ট কারখানায় ক্লিংকার ভাঙার যন্ত্রের ভেতরে একটি হাত দেখা গেছে। হাতটি কারখানার নিখোঁজ শ্রমিক আজিজুল হকের (৪৫) হতে পারে বলে ধারণা করছে পুলিশ।
পুলিশ সূত্র জানিয়েছে, কারখানার শ্রমিকেরা আজ রোববার সকালে সিমেন্টের উপকরণ ক্লিংকার ভাঙার যন্ত্রের ভেতরে একটি হাত দেখতে পান। পরে তাঁরা পুলিশকে খবর দেন। খবর পেয়ে ঘটনাস্থলে যায় পুলিশ।
কর্ণফুলী থানা সূত্র জানায়, গত শুক্রবার সকাল সাতটা থেকে বেলা দুইটা পর্যন্ত ডায়মন্ড সিমেন্ট কারখানায় কাজ করেন আজিজুল। এরপর থেকে তাঁকে আর পাওয়া যাচ্ছিল না। গতকাল শনিবার তাঁর পরিবার কর্ণফুলী থানায় একটি সাধারণ ডায়েরি (জিডি) করে।
চট্টগ্রামের মহানগর বন্দর অঞ্চল পুলিশের অতিরিক্ত উপকমিশনার মঞ্জুর মোরশেদ প্রথম আলো ডটকমকে জানান, ক্লিংকার ভাঙার যন্ত্রের ভেতরের হাতটি আজিজুল হকের হতে পারে বলে আমরা ধারণা করছি। শরীরের বাকি অংশ গুঁড়া হয়ে গেছে কি না, এখনো বোঝা যাচ্ছে না। পুলিশ ঘটনাস্থলে গেছে। এটা একটা হত্যাকাণ্ড বলে মনে হচ্ছে।
ঘটনার বিষয়ে প্রাথমিকভাবে ডায়মন্ড সিমেন্ট কারখানা কর্তৃপক্ষের বক্তব্য নেওয়া সম্ভব হয়নি।
