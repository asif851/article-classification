
ভোটে নয়, মুঠোফোনে গাজীপুরের কালিয়াকৈর উপজেলা পরিষদ নির্বাচনে চেয়ারম্যান পদে মুহাম্মদ হেলাল উদ্দিনকে বিএনপির প্রার্থী ঘোষণা করা হয়েছে। গতকাল বৃহস্পতিবার মুঠোফোনে তাঁর প্রার্থিতা ঘোষণা করেন গাজীপুর সিটি করপোরেশনের মেয়র এম এ মান্নান। হেলাল উদ্দিন উপজেলা বিএনপির সাধারণ সম্পাদক।এর আগে গত সোমবার কালিয়াকৈর বিএনপির কার্যালয়ে প্রার্থী চূড়ান্ত করতে তৃণমূলের নেতাদের নিয়ে ভোটের আয়োজন করা হয়। ভোটে প্রার্থী চূড়ান্ত হন উপজেলা বিএনপির সাংগঠনিক সম্পাদক পারভেজ আহাম্মেদ। ২৩ মার্চ এই উপজেলা পরিষদের নির্বাচন অনুষ্ঠিত হবে।বিএনপির দলীয় সূত্র জানায়, কালিয়াকৈর উপজেলা নির্বাচনে বিএনপি থেকে চেয়ারম্যান পদে মনোনয়নপত্র জমা দেন পাঁচজন। এর মধ্যে কেউ কাউকে ছাড় দিতে না চাওয়ায় সোমবার কেন্দ্রীয় নির্বাহী কমিটির সদস্য ও জেলা বিএনপির সভাপতি ফজলুল হক এবং সাধারণ সম্পাদক কাজী সাইয়েদুল আলম তৃণমূলের ভোটের আয়োজন করেন। ওই ভোটে দলীয় প্রার্থী হিসেবে উপজেলা বিএনপির সাংগঠনিক সম্পাদক পারভেজ আহাম্মেদ জয়ী হন। পরে তাঁকে দল-সমর্থিত প্রার্থী ঘোষণা করা হয়। কিন্তু ওই তৃণমূলের ভোট একতরফা হয়েছে আখ্যা দিয়ে অন্য প্রার্থীরা ভোট বর্জন করেন।গতকাল সকালে কালিয়াকৈর উপজেলার শ্রীফলতলী জমিদারবাড়ির ভেতরে উপজেলা বিএনপির একটি অংশের নেতা-কর্মীরা সমবেত হন। সেখানে কালিয়াকৈর পৌর বিএনপির সভাপতি হুমায়ূন কবীর খানের মুঠোফোনে কথা বলেন গাজীপুর সিটি করপোরেশনের মেয়র ও বিএনপির মনোনয়ন বোর্ডের সদস্যসচিব এম এ মান্নান।তিনি মুঠোফোনে নেতা-কর্মীদের বলেন, সোমবার তৃণমূলের যে ভোট হয়েছে, তা নিয়ে অন্য প্রার্থীরা লিখিত অভিযোগ করেছেন। এর পরিপ্রেক্ষিতে মনোনয়ন বোর্ডের আহ্বায়ক খন্দকার মোশাররফ হোসেনের সিদ্ধান্ত অনুযায়ী বর্তমান ভাইস চেয়ারম্যান ও উপজেলা বিএনপির সাধারণ সম্পাদক মুহাম্মদ হেলাল উদ্দিনকে দলীয় মনোনয়ন দেওয়া হয়েছে। তবে তিনি ভাইস চেয়ারম্যান ও মহিলা ভাইস চেয়ারম্যান পদে কারও নাম ঘোষণা করেননি। এ সময় উপস্থিত ছিলেন বিএনপির নির্বাহী কমিটির সদস্য ও পৌর বিএনপির সভাপতি হুমায়ূন কবীর খান, পৌর বিএনপির সাধারণ সম্পাদক মজিবুর রহমান প্রমুখ।নাম প্রকাশ না করার শর্তে বিএনপির একাধিক নেতা জানান, মুঠোফোনে প্রার্থী ঘোষণা একটি হাস্যকর বিষয়। তৃণমূলের ভোটে অংশ নেওয়া ভোটার বা কাউন্সিলররা এ সিদ্ধান্ত মেনে নেবেন না। তবে এ বিষয়ে মতামত জানতে গাজীপুর জেলা বিএনপির সাধারণ সম্পাদক ও নির্বাহী কমিটির সদস্য কাজী সাইয়েদুল আলমের মুঠোফোনে একাধিকবার ফোন করা হলেও তিনি ধরেননি।রিটার্নিং কর্মকর্তা ও গাজীপুরের অতিরিক্ত জেলা প্রশাসক শাহনওয়াজ দিলরুবা খান জানান, গতকাল শেষ দিনে সাতজন প্রার্থী তাঁদের মনোনয়নপত্র প্রত্যাহার করেছেন। বর্তমানে ছয়জন প্রার্থী রয়েছেন। তাঁরা হলেন খন্দকার আবদুস ছালম (জাতীয় পার্টি), আবদুল লতিফ (বিএনপি), হেলাল উদ্দিন (বিএনপি), পারভেজ আহাম্মেদ (বিএনপি), কামাল উদ্দিন সিকদার (আওয়ামী লীগ) ও রেজাউল করিম (আওয়ামী লীগ)।
 
