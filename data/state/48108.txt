

২৮ বছর আগে রাজধানীর ধানমন্ডির ৩২ নম্বর বাড়িতে বর্তমান প্রধানমন্ত্রী শেখ হাসিনাকে হত্যাচেষ্টা মামলায় ১১ জনকে ২০ বছর করে কারাদণ্ড দিয়েছেন আদালত।
ঢাকার চতুর্থ অতিরিক্ত মহানগর দায়রা জজ মো. জাহিদুল কবির আজ রোববার এই রায় ঘোষণা করেন।
কারাদণ্ড পাওয়া আসামিরা হলেন গোলাম সারোয়ার ওরফে মামুন, জজ মিয়া, ফ্রিডম সোহেল, সৈয়দ নাজমুল মাকসুদ ওরফে মুরাদ, গাজী ইমাম হোসেন, খন্দকার আমিরুল ইসলাম ওরফে কাজল, মিজানুর রহমান, হুমায়ুন কবির, মো. শাজাহান, কর্নেল আবদুর রশীদ, জাফর আহমেদ ওরফে মানিক। তাঁদের মধ্যে কর্নেল রশীদ, জাফর আহমেদ ও হুমায়ুন কবির পলাতক।
অভিযোগ প্রমাণিত না হওয়ায় হুমায়ুন কবির নামের আরেক আসামিকে বেকসুর খালাস দিয়েছেন আদালত।
একই ঘটনায় বিস্ফোরকদ্রব্য নিয়ন্ত্রণ আইনে করা মামলার রায় আজ বেলা দুইটার দিকে ঘোষণা করার কথা রয়েছে।
মামলার নথি থেকে জানা যায়, শেখ হাসিনাকে হত্যার উদ্দেশ্যে ১৯৮৯ সালের ১০ আগস্ট মধ্যরাতে ফ্রিডম পার্টির কয়েকজন ধানমন্ডির ৩২ নম্বর বাসভবনে গুলি ও বোমা নিক্ষেপ করেন। শেখ হাসিনা ঘটনার সময় ওই বাড়িতে ছিলেন। বাড়ির নিরাপত্তার দায়িত্বে থাকা পুলিশ কনস্টেবল জহিরুল ইসলাম ওই ঘটনায় মামলা করেন।
মামলার এজাহারে উল্লেখ করা হয়, ফ্রিডম পার্টির সদস্য কাজল ও কবিরের নেতৃত্বে ১০-১২ জনের একটি দল ৩২ নম্বর বাড়িতে অতর্কিতে গুলিবর্ষণ ও বোমা হামলা করে। ১৯৯৭ সালের ২০ ফেব্রুয়ারি এই মামলায় ১২ আসামির বিরুদ্ধে অভিযোগপত্র দেওয়া হয়। ২০০৯ সালের ৫ জুলাই আসামিদের বিরুদ্ধে অভিযোগ গঠন করা হয়।
