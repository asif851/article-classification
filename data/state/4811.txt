
রাজশাহীর বাগমারা উপজেলায় সোহেল রানা (২৫) নামে এক যুবক গলায় ফাঁস দিয়ে আত্মহত্যা করেছেন। গতকাল বৃহস্পতিবার রাতে এ ঘটনা ঘটে। সোহেলের পরিবারের ভাষ্য, এক কিশোরী প্রেমের প্রস্তাব প্রত্যাখ্যান করায় তিনি আত্মহত্যা করেন।
সোহেল রানার বাবার নাম আজতুল আলী। বাড়ি উপজেলার গণিপুর ইউনিয়নের দ‌ক্ষিণ দৌলতপুর গ্রামে।
নাম প্রকাশ না করার শর্তে সোহেলের অন্তত পাঁচজন প্রতিবেশীর ভাষ্য, ইউনিয়নের এক কিশোরীকে প্রেমের প্রস্তাব দিয়েছিলেন সোহেল। কিন্তু ওই কিশোরী প্রস্তাব প্রত্যাখ্যান করেন। এতেও আশা ছাড়েননি সোহেল।
প্রতিবেশীদের ভাষ্য, গত ৫ জুন বিকেলে সোহেল বাড়িতে গিয়ে ওই কিশোরীর বাবা-মাকে বিয়ের প্রস্তাব দেন। কিশোরীর পরিবারও তাঁকে প্রত্যাখ্যান করে। এরপর ওই দিন সন্ধ্যায় সোহেল বিষপান করেন। অসুস্থ অবস্থায় তাঁকে উদ্ধার করে উপজেলা স্বাস্থ্য কমপ্লেক্সে নিয়ে যান স্বজনেরা। সেখানে দুই দিন চিকিৎসা নেওয়ার পর সুস্থ হয়ে বাড়ি ফেরেন সোহেল।
সোহেলের বাবা আজতুল আলীর ভাষ্য, বাড়ি ফিরেও ওই কিশোরীকে বিয়ে করার ব্যাপারে অনড় থাকেন সোহেল। এর পর গতকাল রাতে সোহেল ঘরে ঢুকে দরজা আটকিয়ে দেন। অনেকক্ষণ পেরিয়ে গেলেও তাঁর কোনো সাড়া-শব্দ পাওয়া যায়নি। পরিবারের সদস্যরা দরজা ভেঙে ঘরে ঢোকেন। তখন ঘরের আড়ার সঙ্গে গলায় ফাঁস দিয়ে সোহেলকে ঝুলতে দেখেন। তাঁকে নামিয়ে তাৎক্ষণিকভাবে গ্রাম্য চিকিৎসকের কাছে নেওয়া হয়। ওই চিকিৎসক সোহেলকে মৃত ঘোষণা করেন।
সোহেলের বাবা আজতুল আলী আরও বলেন, সোহেল মানসিকভাবে অসুস্থ ছিলেন।
বাগমারা থানার ভারপ্রাপ্ত কর্মকর্তা (ওসি) মতিয়ার রহমানের ভাষ্য, এ ঘটনার পর সোহেলের পরিবারের পক্ষ থেকে থানায় একটি অপমৃত্যুর মামলা দায়ের করা হয়েছে।
