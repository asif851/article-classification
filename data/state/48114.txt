
মফস্বলের চিকিৎসকদের কাজ তদারকি করতে সাংসদদের প্রতি আহ্বান জানিয়েছেন স্বাস্থ্যমন্ত্রী মোহাম্মদ নাসিম। আজ বৃহস্পতিবার জাতীয় সংসদের প্রশ্নোত্তর পর্বে তিনি আহ্বান জানান।
এর আগে বিকেল পাঁচটার দিকে স্পিকার শিরীন শারমিন চৌধুরীর সভাপতিত্বে সংসদের অধিবেশন শুরু হয়।
মফস্বলের চিকিৎসক সম্পর্কে মোস্তাফিজুর রহমান চৌধুরীর এক সম্পূরক প্রশ্নের জবাবে স্বাস্থ্যমন্ত্রী বলেন, ‘থানা ও উপজেলা পর্যায়ে যেসব ডাক্তার থাকেন, তাঁরা ঠিকমতো কাজ করেন কি না, তা দেখার দায়িত্ব স্থানীয় সংসদ সদস্যদের। এ বিষয়ে সংসদ সদস্যদের চিঠি দেওয়া হয়েছে। আমরা ডাক্তার পাঠাব। কিন্তু ডাক্তারদের রাখার দায়িত্ব সাংসদদের। মফস্বল এলাকার সরকারি স্বাস্থ্যকেন্দ্রগুলোতে চিকিৎসকদের পাঠানো হলেও তাঁরা সেখানে ঠিকমতো দায়িত্ব পালন করেন না বলে অভিযোগ রয়েছে।’
এ কে এম মাইদুল ইসলামের এক সম্পূরক প্রশ্নের জবাবে নাসিম বলেন, ‘গত কয়েক মাসে একজন ডাক্তারও বদলি হননি। যত তদবির হোক, বদলি হবে না। যিনি যেখানে আছেন, তাঁকে সেখানেই কাজ করতে হবে।’
আবদুল মান্নানের এক সম্পূরক প্রশ্নের জবাবে নাসিম বলেন, ‘চিকিৎসকেরা গ্রামে থাকতে চান না। ইউএনও থাকতে পারলে তাঁরা কেন পারবেন না। গ্রামে বিদ্যুৎ আছে, অনেক উন্নয়ন হয়েছে। অথচ মফস্বলে পদায়ন করা চিকিৎসকেরা তদবির করে শহরে চলে আসেন। সংসদ সদস্যদের কেউ তদবির করলে কারও কথাই শুনব না। দুবছর থাকতেই হবে।’
সবশেষে রাষ্ট্রপতির ভাষণ-সম্পর্কিত ধন্যবাদ প্রস্তাবের ওপর আলোচনা হয়। এরপর সংসদের অধিবেশন আগামী ২ মার্চ বিকেল পাঁচটা পর্যন্ত মুলতবি করা হয়।
