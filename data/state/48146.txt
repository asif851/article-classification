
শিল্প এবং গৃহায়ণ ও গণপূর্ত মন্ত্রণালয়ের সচিব হিসেবে নতুন দুজনকে নিয়োগ দেওয়া হয়েছে। এর মধ্যে শিল্পসচিব পদে বেসরকারীকরণ কমিশনের সদস্য মো. মোশারফ হোসেন ভূঁইয়াকে নিয়োগ দেওয়া হয়েছে। অন্যদিকে শিল্পসচিব মইনুদ্দিন মোহাম্মদ আবদুল্লাহকে গৃহায়ণ ও গণপূর্ত মন্ত্রণালয়ের সচিব করা হয়েছে।
আজ বৃহস্পতিবার জনপ্রশাসন মন্ত্রণালয় এ বিষয়ে আদেশ জারি করেছে। গৃহায়ণ ও গণপূর্তসচিব গোলাম রব্বানী ২৬ অক্টোবর অবসর-উত্তর ছুটিতে যাচ্ছেন।
অর্থনৈতিক অঞ্চল কর্তৃপক্ষের নির্বাহী চেয়ারম্যান ফখরুল ইসলামকে বেসরকারীকরণ কমিশনের সদস্য হিসেবে বদলি করা হয়েছে। আর প্রধানমন্ত্রীর কার্যালয়ের মহাপরিচালক পবন চৌধুরীকে অর্থনৈতিক অঞ্চল কর্তৃপক্ষের নির্বাহী চেয়ারম্যান পদে নিয়োগ দেওয়া হয়েছে।
