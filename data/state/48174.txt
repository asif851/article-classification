
হাইকোর্টে অতিরিক্ত বিচারক হিসেবে নিয়োগ পেয়েছেন ১০ জন। আগামী দুই বছরের জন্য তাঁদের নিয়োগ দেওয়া হয়েছে। শপথ গ্রহণের দিন থেকে তাঁদের এই নিয়োগ কার্যকর হবে।আইন মন্ত্রণালয় গতকাল সোমবার এ বিষয়ে প্রজ্ঞাপন জারি করে। এতে বলা হয়, সংবিধানের ৯৮ অনুচ্ছেদের ক্ষমতাবলে রাষ্ট্রপতি মো. আবদুল হামিদ এ নিয়োগ দিয়েছেন। এ নিয়ে হাইকোর্টে বিচারপতির সংখ্যা দাঁড়াল ৯৭ জন।নতুন নিয়োগ পাওয়া বিচারকদের মধ্যে তিনজন জেলা জজ আছেন। তাঁরা হলেন এস এম মুজিবুর রহমান, মো. ফরিদ আহমদ শিবলী ও আমীর হোসেন। বিচারক হিসেবে নিয়োগ পাওয়াদের মধ্যে চার ডেপুটি অ্যাটর্নি জেনারেলও আছেন। তাঁরা হলেন রাজিক আল জলিল, ভীষ্মদেব চক্রবর্তী, মো. সেলিম ও মো. সোহরাওয়ার্দী। বিচারক হিসেবে নিয়োগ পাওয়া বাকি তিনজন হলেন সুপ্রিম কোর্টের তিন আইনজীবী খিজির আহমেদ চৌধুরী, জ্যোতির্ময় নারায়ণ দেব চৌধুরী ও মো. ইকবাল কবির।
