
রাজধানীর বঙ্গবন্ধু আন্তর্জাতিক সম্মেলন কেন্দ্রে হয়ে গেল দিনব্যাপী চাকরির মেলা। গতকাল শনিবার সকালে গণসাক্ষরতা অভিযান ও স্টেপ-কারিগরি শিক্ষা অধিদপ্তর আয়োজিত এই চাকরির মেলার উদ্বোধন করেন প্রাথমিক ও গণশিক্ষা মন্ত্রণালয়সম্পর্কিত স্থায়ী কমিটির সভাপতি মোতাহার হোসেন।গণসাক্ষরতা অভিযানের নির্বাহী পরিচালক ও তত্ত্বাবধায়ক সরকারের সাবেক উপদেষ্টা রাশেদা কে চৌধূরী প্রথম আলোকে বলেন, ‘আমরা কয়েক বছর ধরে উপ-আনুষ্ঠানিক শিক্ষা কার্যক্রম ও কারিগরি শিক্ষায় যারা বিভিন্ন ট্রেডে প্রশিক্ষণ নিয়েছেন, এমন চাকরিপ্রার্থীদের সঙ্গে চাকরিদাতা প্রতিষ্ঠানগুলোর একটি যোগসূত্র স্থাপন করার চেষ্টা চালিয়ে যাচ্ছি। এরই অংশ হিসেবে এই মেলার আয়োজন করা হয়েছে। এখানে প্রায় দুই হাজার চাকরিপ্রার্থী ও ২৮টি চাকরিদাতা প্রতিষ্ঠান অংশ নেয়। আশা করি, প্রায় এক হাজার প্রার্থীর চাকরি এই মেলার মাধ্যমে হবে।’ তিনি বলেন, ২০১৪ সালেও একই ধরনের একটি চাকরির মেলার আয়োজন করা হয়েছিল। সেখানে প্রথম দিনেই সাড়ে ৭০০ প্রার্থীর চাকরি হয়েছিল। এ ছাড়া সেখান থেকে সিভি নিয়ে পরে আরও দুই হাজার প্রার্থীর চাকরি হয়েছে। এ ধরনের আয়োজন সামনে আরও বিভিন্ন স্থানে করা হবে বলে জানান রাশেদা কে চৌধূরী।মেলায় অংশ নিয়েছে বিশ্বের সবচেয়ে বড় বেসরকারি উন্নয়ন সংস্থা ব্র্যাক। প্রতিষ্ঠানটির মানবসম্পদ কর্মকর্তা মুস্তাকিম আল তাফি বলেন, ‘এই মেলার মাধ্যমে আমরা বিভিন্ন বিষয়ে দক্ষ এমন প্রার্থীদের জীবনবৃত্তান্ত সংগ্রহ করছি। সেখান থেকে বাছাই করে বিভিন্ন পদে প্রার্থীদের নিয়োগ দেওয়া হবে।’শেখ ফজিলাতুন্নেসা টেকনিক্যাল ট্রেনিং সেন্টার থেকে প্রশিক্ষণ নিয়েছেন সুস্মিতা মণ্ডল ও নিলুফার ইয়াসমিন। কম্পিউটার অপারেটর হিসেবে কাজ শিখেছেন দুজনই। তাঁরা এই মেলায় এসেছিলেন চাকরির খোঁজে। তাঁরা বলেন, রহিম আফরোজ, ওয়ালটনসহ বেশ কয়েকটি প্রতিষ্ঠানে সিভি জমা দিয়েছেন। আশা করছেন, কোথাও না কোথাও তাঁরা চাকরি পেয়ে যাবেন।
