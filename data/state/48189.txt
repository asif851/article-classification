
টানা অবরোধ-হরতালে পেট্রলবোমা হামলায় দগ্ধ হয়ে ঢাকা মেডিকেল কলেজ হাসপাতালের বার্ন ও প্লাস্টিক সার্জারি ইউনিটে ভর্তি হওয়া ব্যক্তিদের মধ্যে ৫৪ জন চিকিৎসাধীন রয়েছেন। তাঁদের মধ্যে চারজনের অবস্থা সংকটাপন্ন বলে চিকিৎসকেরা জানিয়েছেন।দগ্ধ রোগীদের দেখতে গতকাল মঙ্গলবার বার্ন ইউনিটে যায় ইউরোপীয় ইউনিয়নের (ইইউ) তিন সদস্যের একটি প্রতিনিধিদল। তারা দগ্ধ রোগীদের অবস্থা ও চিকিৎসা সম্পর্কে খোঁজখবর নেয়।বার্ন ইউনিট সূত্র জানায়, সকাল নয়টার দিকে ঢাকায় নিযুক্ত ইইউর রাষ্ট্রদূত পিয়েরে মায়াদুনের নেতৃত্বে প্রতিনিধিদল বার্ন ইউনিটে আসে। স্বাস্থ্য অধিদপ্তরের মহাপরিচালক দীন মোহাম্মদ নুরুল হক তাদের সঙ্গে ছিলেন। প্রতিনিধিদলের অন্য দুই সদস্য হলেন পিয়েরে ল্যামবার্ট ও অলিভিয়ার ব্রাউঅ্যান্ট। তাঁদের মধ্যে পিয়েরে ল্যামবার্ট পেশায় চিকিৎসক। প্রতিনিধিদল বিভিন্ন ওয়ার্ডে যায়। সকাল সাড়ে ১০টার দিকে প্রতিনিধিদল চলে যায়। এ সময় তারা বলে, এ নিয়ে পরে সাংবাদিকদের সঙ্গে কথা বলবে।জাতীয় বার্ন ও প্লাস্টিক সার্জারি ইউনিটের উপদেষ্টা (অবৈতনিক) সামন্ত লাল সেন প্রথম আলোকে বলেন, ইইউ প্রতিনিধিদল নির্ধারিত শয্যার তুলনায় কয়েক গুণ বেশি রোগীর চিকিৎসার ব্যবস্থা করায় কর্তৃপক্ষের প্রতি সন্তোষ প্রকাশ করে।
