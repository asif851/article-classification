
চাঁপাইনবাবগঞ্জের গোমস্তাপুরে আদিবাসী নেত্রীর ওপর হামলা ও গণধর্ষণ মামলার নয় আসামির জামিন গতকাল বুধবার নামঞ্জুর করেছেন জেলা ও দায়রা জজ আদালত। তাঁদের কারাগারে পাঠানো হয়েছে। তবে ছয় আসামিকে জামিন দেওয়া হয়েছে।সরকারি কৌঁসুলি (পিপি) জবদুল হক ও আদালত পুলিশের জিআরও জানান, জামিন নামঞ্জুর হওয়া আসামিরা হচ্ছেন গোমস্তাপুর উপজেলার জিনারপুর গ্রামের আফজাল হোসেন (৬০), মনিরুল ইসলাম (৪৭), আবুল কালাম (৩৫), আবদুস সালাম (৪০), রেজাউল করিম (৩০), শরিফ (২৫) ও সফিকুল আলম (৪৫) এবং নওগাঁর নিয়ামতপুর উপজেলার চৌরা সমেসপুর গ্রামের আবদুর রাজ্জাক (৫০) ও আখতার হোসেন (৩৭)। জামিন পাওয়া ব্যক্তিরা হলেন মো. জেন্টু, মোজাম্মেল হক, আবদুল হামিদ, মো. বাদশা, আবদুস সাত্তার ও নবীউদ্দীন। এঁরা সবাই উচ্চ আদালত থেকে ১৪ দিনের অন্তর্বর্তীকালীন জামিন পেয়েছিলেন। গতকাল তাঁরা জেলা ও দায়রা জজ আদালতে আত্মসমর্পণ করে জামিনের আবেদন জানান।পুলিশ গতকাল সকালে আকবর নামের এক আসামিকে গ্রেপ্তার করেছে। গোমস্তাপুর থানার ভারপ্রাপ্ত কর্মকর্তা (ওসি) ফিরোজ আহমেদ জানান, আকবরের বিরুদ্ধে ধর্ষণের অভিযোগ রয়েছে।জমিজমা নিয়ে বিরোধকে কেন্দ্র করে গত ৪ আগস্ট জমিতে ধান লাগানোর সময় এক আদিবাসী নেত্রী হামলার শিকার হন। ওই সময় তিনি গণধর্ষণের শিকার হন—এই মর্মে গোমস্তাপুর থানায় মামলা দায়ের করেন। এতে ১৮ জনের নাম উল্লেখসহ অজ্ঞাতনামা ১৪ থেকে ১৫ জনকে আসামি করা হয়।হামলার প্রতিবাদে জাতীয় আদিবাসী পরিষদসহ বিভিন্ন সংগঠন বৃহত্তর রাজশাহী জেলার বিভিন্ন স্থানে লংমার্চসহ বিভিন্ন কর্মসূচি পালন করে।
