
প্রেমের ফাঁদে ফেলে প্রতারণার মাধ্যমে জিম্মি করে টাকা আদায়ের অভিযোগে চার নারী ও এক পুরুষকে গ্রেপ্তার করেছে পুলিশ। গতকাল সোমবার রাত থেকে আজ মঙ্গলবার সকাল পর্যন্ত শহরের বিভিন্ন জায়গায় অভিযান চালিয়ে তাঁদের গ্রেপ্তার করা হয়।
গ্রেপ্তার হওয়া ব্যক্তিরা হলেন শহরের চুনারীপাড়ার সীমা বেগম (৩৫), বীথি বেগম (২২), হুরাপুর প্রান্তিকপাড়ার মিলন আলী (২৭), রেলবস্তির মিতু বেগম (২৬) এবং মসজিদপাড়ার বীথি খাতুন (২০)।
নবাবগঞ্জ সদর মডেল থানার ভারপ্রাপ্ত কর্মকর্তা (ওসি) মাযহারুল ইসলাম জানান, এ পাঁচজন সাধারণ মানুষকে প্রেমের ফাঁদে ফেলে প্রতারণা করতেন। তাঁরা বিভিন্ন ধনাঢ্য ব্যক্তি, ব্যবসায়ী ও চাকরিজীবীকে সুযোগ বুঝে মোবাইল ফোন ও বিভিন্ন মাধ্যমে প্রেমের ফাঁদে ফেলতেন। এরপর বাড়িতে নিয়ে গিয়ে মেয়েদের সঙ্গে অন্তরঙ্গ মুহূর্তের ছবি তুলে জিম্মি করে মোটা অঙ্কের টাকা আদায় করতেন।
ওসি আরও বলেন, পুলিশ বিষয়টি জানতে পেরে অভিযান চালিয়ে ওই পাঁচজনকে গ্রেপ্তার করেছে। তাঁদের দেওয়া তথ্য অনুযায়ী এ চক্রের সঙ্গে জড়িত আরও নারী-পুরুষকে গ্রেপ্তারে অভিযান চলছে। এ ঘটনায় নবাবগঞ্জ সদর থানায় একটি মামলা করা হয়েছে।
