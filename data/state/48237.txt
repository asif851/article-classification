
র‍্যাডিসন ব্লুর মোহনা মিলনায়তনের সব আলো নিভে গেল হঠাৎই। টিমটিমে হারিকেন নিয়ে মঞ্চে প্রবেশ করলেন একদল মডেল। তরুণী মডেলদের পরনে গ্রামীণ চেকের শাড়ি আর হাতে বাঁশি নিয়ে ঢোকা তরুণেরা পরেছিলেন লুঙ্গি, ফতুয়া ও গামছা।
আবহমান গ্রামবাংলার সাধারণ কৃষিজীবী সম্প্রদায়ের এই পোশাক প্রদর্শনীর মধ্য দিয়েই শুরু হলো জমজমাট ফ্যাশন শো। আয়োজক সূচি স্পিরিট ইভেন্ট। ২৩ সেপ্টেম্বর সন্ধ্যা সাতটায় শুরু হওয়ায় এই ফ্যাশন শোতে অংশ নেয় সূচি কালেকশন, মিয়া বিবি, শৈল্পিক, ড্রিম হাউজ, মোহসিনা বুটিক হাইজ, স্টাইল টোন ও আনিশা।
শাড়ি, সালোয়ার-কামিজ, কুর্তা, পাঞ্জাবি, শার্ট-প্যান্ট ও কোট পরে রানওয়েতে হেঁটেছেন মডেলরা। পোশাকের নকশা ও প্যাটার্নে ছিল হাল আমলের ট্রেন্ড। দরজায় কড়া নাড়ছে শারদ উৎসব। তার ছোঁয়াও যেন পাওয়া গেল পোশাকের ঝলমলে রং ও নকশায়। আয়োজনে আকর্ষণ বাড়িয়েছে ডিজে, লেজার নাইট ও নাচের ছন্দ।
ডিজের ছন্দে ফ্যাশন রানওয়েতে একে একে মডেলরা যখন হেঁটে আসছিলেন তখন মিলনায়তনজুড়ে তৈরি হয়ে অন্য আমেজ। শাড়ির বৈচিত্র্য ছিল মুগ্ধ হওয়ার মতো। ফিরোজা, গোলাপি, হলুদ জমিনে পেটানো জরির কাজের শাড়ি মন ভরিয়েছে দর্শকদের। প্রাধান্য ছিল উজ্জ্বল রঙের। সালোয়ার-কামিজের সংগ্রহেও ছিল বৈচিত্র্য। ভারী অ্যামব্রয়ডারি, জরির, লেস ও গ্লাস ব্যবহার করে নতুনত্ব এনেছেন ডিজাইনারেরা। ক্যাজুয়াল বা পার্টি—সব আসরে পরার উপযোগী সালোয়ার-কামি​েজ দেখা গেছে প্যাশন কিউতে। লাল, গাঢ় সবুজ, উজ্জ্বল গোলাপি, সোনালি, রূপালি সব রঙেরই উপস্থিতিই ছিল। অনেক মডেলের পরনে দেখা গেছে ট্রেন্ডি পালাজ্জো প্যান্ট।
ছেলেদের পাঞ্জাবির কিউতেও এসেছে উৎসবের আমেজ। প্রচলিত সাদা-কালো পাঞ্জাবির পাশাপাশি ঝলমলে রং প্রাধান্য পেয়েছে। ম্যাজেন্টা, মেরুন, নীল, হালকা সবুজ রঙের পাশাপাশি দেখা গেছে হলুদ, সবুজ, কমলার ব্যবহার। গলায়, হাতে, বুকে, পিঠে নানা রকম মোটিফ দেখা গেছে কুর্তা আর পাঞ্জাবিতে। ছিল ওয়েস্ট কোটের ব্যবহারও। রঙের বৈপরীত্য আর ভিন্ন ধরনের মোটিফের ব্যবহার স্বতন্ত্র করে তুলেছে পোশাকগুলোকে। মডেলদের স্বতঃস্ফূর্ত উপস্থাপনা গতানুগতিক ক্যাটওয়াককে ছাপিয়ে গেছে। স্মিতা ও মাসুমের সঞ্চালনাও আসর জমিয়েছে।
আয়োজন সম্পর্কে আয়োজক রুমাইয়া সূচি বলেন, এবারের ঈদ–পরবর্তী সময়ের পোশাক নিয়েই এই আয়োজন। ঐতিহ্য আর আধুনিকতার মিশেলে তৈরি হয়েছে আসরে প্রদর্শিত পোশাকগুলো। 
