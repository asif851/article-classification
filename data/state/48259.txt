
ক্ষমতাসীন দলের সাংসদ গোলাম মাওলা রনিকে ঢাকা কেন্দ্রীয় কারাগার থেকে আজ বৃহস্পতিবার রাতে গাজীপুরের কাশিমপুরের ঢাকা কেন্দ্রীয় কারাগার-২-এ পাঠানো হয়েছে। এর আগে সাংবাদিক পেটানো ও হত্যাচেষ্টা মামলায় গ্রেপ্তার হওয়া গোলাম মাওলার জামিন আবেদন নামঞ্জুর করে তাঁকে কারাগারে পাঠানোর আদেশ দেন আদালত। ঢাকা মহানগর হাকিম এস এম আশিকুর রহমান আজ দুপুরে এ আদেশ দেন। এরপর তাঁকে ঢাকা কেন্দ্রীয় কারাগারে পাঠানো হয়। সেখান থেকে রাতে গোলাম মাওলাকে ঢাকা কেন্দ্রীয় কারাগার পার্ট-২ এ পাঠানো হয়।কারাগার সূত্রে জানা গেছে, রাত নয়টার দিকে গোলাম মাওলাকে ঢাকা থেকে এ কারাগারে আনা হয়। পরে তাঁকে কারাগারের ভিআইপি বন্দীশালার সুরমা ভবনের দ্বিতীয় তলায় রাখা হয়েছে। ওই ভবনে ‘আমার দেশ’ পত্রিকার ভারপ্রাপ্ত সম্পাদক মাহমুদুর রহমান, আলোচিত ব্যবসায়ী গিয়াস উদ্দিন আল মামুন, জামায়াতের নেতা মীর কাশেম আলী বন্দী আছেন। কারা তত্ত্বাবধায়ক মো. জাহাঙ্গীর কবীর প্রথম আলো ডটকমকে এসব তথ্য জানান।
