
চট্টগ্রামের আনোয়ারার ১৮টি সরকারি প্রাথমিক বিদ্যালয়ে প্রধান শিক্ষক নেই। আর এতে করে এসব বিদ্যালয়ের প্রশাসনিক কাজসহ বিভিন্ন কাজে সমস্যা হচ্ছে। কর্তৃপক্ষ বলছে, সরকার শিক্ষক নিয়োগ দিলেই এসব পদ পূরণ করা হবে।আনোয়ারা উপজেলা প্রাথমিক শিক্ষা কার্যালয় সূত্র জানায়, উপজেলার ১১০টি সরকারি প্রাথমিক বিদ্যালয়ের মধ্যে ১৮টি বিদ্যালয়ের মধ্যে প্রধান শিক্ষক নেই। ফলে এসব বিদ্যালয়ের পাঠদানসহ অন্যান্য প্রশাসনিক কাজে সমস্যার সৃষ্টি হচ্ছে।নাম প্রকাশ না করার শর্তে একাধিক ভারপ্রাপ্ত প্রধান শিক্ষক বলেন, প্রধান শিক্ষক না থাকায় তাঁদের কখনো উপজেলায় কখনো বিদ্যালয়ে ছোটাছুটি করতে হয়, এতে পাঠদানসহ অন্যান্য কাজে সমস্যা হয়।আনোয়ারা উপজেলা সহকারী প্রাথমিক শিক্ষা কর্মকর্তা মহিউদ্দিন মোহাম্মদ আলমগীর প্রথম আলোকে বলেন, সরকার প্রধান শিক্ষক নিয়োগ দিলেই এসব পদ পূরণ করা যাবে।
