
দক্ষিণ কেরানীগঞ্জে জননী কুরিয়ার সার্ভিসের ট্রান্সফরমার বিস্ফোরণে এক ব্যক্তি নিহত হয়েছে। দগ্ধ হয়েছেন দুজন।
গতকাল বৃহস্পতিবার রাতে এই ঘটনা ঘটে। নিহত ব্যক্তির নাম বাবু (৩২)।
আহত দুজন হলেন মোস্তাফিজুর (৪০) ও রেন্টু (২০)। তাঁদের ঢাকা মেডিকেল কলেজ হাসপাতালের বার্ন অ্যান্ড প্লাস্টিক সার্জারি ইউনিটে ভর্তি করা হয়েছে।
দক্ষিণ কেরানীগঞ্জের নাজিরেরবাগ এলাকার ঝিলমিল প্রজেক্টের পাশে জননী কুরিয়ার সার্ভিস অবস্থিত।
প্রতিষ্ঠানটির নির্বাহী পরিচালক সোহেল রানা বলেন, বিস্ফোরণে ঘটনাস্থলে একজন নিহত হয়েছেন। তাঁর মরদেহ মিডফোর্ড হাসপাতালের মর্গে রয়েছে।
ঢাকা মেডিকেল কলেজ হাসপাতাল পুলিশ ফাঁড়ির উপপরিদর্শক মো. বাচ্চু মিয়া জানান, কেরানীগঞ্জের ঘটনায় দুজন বার্ন ইউনিটে চিকিৎসাধীন রয়েছেন।
