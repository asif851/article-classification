

সড়ক পরিবহন ও সেতুমন্ত্রী এবং আওয়ামী লীগের সাধারণ সম্পাদক ওবায়দুল কাদের বলেছেন, মিয়ানমারের রাখাইন রাজ্যে নির্যাতনের শিকার হয়ে রোহিঙ্গাদের যে স্রোত বাংলাদেশে আসছে, সেটা অত্যন্ত উদ্বেগজনক। নির্যাতিত মানুষের সঙ্গে মাদকের স্রোতও আসছে কি না এবং অস্ত্রের কোনো বিষয় যুক্ত হচ্ছে কি না, সেটা আরও বেশি উদ্বেগের বিষয়।
আজ বৃহস্পতিবার সচিবালয়ে ঈদযাত্রার বিভিন্ন তথ্য জানাতে আয়োজিত সংবাদ সম্মেলনে সাংবাদিকদের প্রশ্নের জবাবে ওবায়দুল কাদের এসব কথা বলেন।
ওবায়দুল কাদের বলেন, রোহিঙ্গা পরিস্থিতি খুব সতর্কতার সঙ্গে মোকাবিলা করা হচ্ছে। প্রধানমন্ত্রীর নির্দেশনা অনুযায়ী কর্মকাণ্ড পরিচালিত হচ্ছে। জাতিসংঘকে উদ্বেগের কথা জানানো হয়েছে। মিয়ানমারের নাগরিকদের দেশে ফিরিয়ে নিতে জাতিসংঘ যেন অনতিবিলম্বে ব্যবস্থা নেয়, সে ব্যাপারে দাবি অত্যন্ত জোরালো।
মিয়ানমারে রোহিঙ্গাদের হত্যাসহ নির্যাতন ও বাংলাদেশে আসার চিত্র তুলে ধরে ওবায়দুল কাদের বলেন, ‘ইতিমধ্যে দেড় লাখের মতো চলে এসেছে। আমরা যদি এত অমানবিক হতাম, তাহলে দেড় লাখ তো আসার কথা ছিল না। আমরা একদিকে পুশ ইনের প্রতিবাদ করছি, আরেকদিকে মানবিক আচরণ দেখাতে প্রধানমন্ত্রী নির্দেশ দিয়েছেন। আমরা তো পুশ ব্যাক করছি না।’
নির্যাতনের শিকার হয়ে আসা রোহিঙ্গাদের এই স্রোতকে রক্তস্রোত উল্লেখ করেন ওবায়দুল কাদের বলেন, ‘জনস্রোতের এই বিশাল বোঝা বহনের ক্ষমতা আমাদের নেই।’
সন্ত্রাস দমনের নামে নিরীহ রোহিঙ্গাদের ওপর অত্যাচার হচ্ছে, উল্লেখ করে সেতুমন্ত্রী বলেন, বাংলাদেশ মিয়ানমারের প্রতিনিধিকে পররাষ্ট্র মন্ত্রণালয়ে চারবার ডেকে এনে এই নিপীড়ন বন্ধ করার জন্য জোরালো বক্তব্য দিয়েছে।
রোহিঙ্গা ইস্যুতে বিএনপি যে মানববন্ধন কর্মসূচির ডাক দিয়েছে, সে বিষয়ে এক প্রশ্নের জবাবে ওবায়দুল কাদের বলেন, বিএনপি নিজেদের মধ্যে সংঘর্ষে লিপ্ত হয় কি না, সেটা নিয়ে তাঁরা (আওয়ামী লীগ) চিন্তিত ও উদ্বিগ্ন।
বিএনপি এখন হায়দারের গানের মতো ‘মাইনকা চিপায়’আগামী নির্বাচনের বিষয়ে এক প্রশ্নের জবাবে ওবায়দুল কাদের বলেন, বিএনপির এখন উভয়সংকট। হায়দারের গানের মতো বিএনপি এখন ‘মাইনকা চিপায়’ পড়ে গেছে। একদিকে নির্বাচনে গেলে হেরে যাওয়ার ভয় আছে। আবার নির্বাচনে না গিয়ে যদি ৫ জানুয়ারির নির্বাচন-উত্তর পরিস্থিতির মতো বোমা সন্ত্রাস শুরু করে, সেটা তো জনগণ প্রত্যাখ্যান করবে।
নির্বাচনকালীন সরকারব্যবস্থা নিয়ে বিএনপির সঙ্গে আলোচনা করা হবে কি না, এমন প্রশ্নে আওয়ামী লীগের সাধারণ সম্পাদক বলেন, নির্বাচনকালীন সরকারব্যবস্থার বিষয়ে সংবিধানেই আছে। এ নিয়ে আলোচনার কিছু নেই। পৃথিবীর অন্যান্য গণতান্ত্রিক দেশে নির্বাচনকালীন সরকারব্যবস্থা যেভাবে চালু থাকে, বাংলাদেশেও সেভাবেই থাকবে। মন্ত্রী বলেন, এবার ঈদযাত্রায় ভয়ভীতি ও আতঙ্ক থাকলেও শেষটা ভালোই কেটেছে।
