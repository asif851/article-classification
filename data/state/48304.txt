
রোহিঙ্গা সমস্যা সমাধানে মিয়ানমারের ওপর চাপ অব্যাহত রাখতে অস্ট্রেলিয়ার প্রতি আহ্বান জানিয়েছেন প্রধানমন্ত্রী শেখ হাসিনা। পাশাপাশি বাংলাদেশে অবস্থানকালে রোহিঙ্গাদের মানবিক সাহায্য দেওয়ারও আহ্বান জানান তিনি।
অস্ট্রেলিয়ার পররাষ্ট্রমন্ত্রী জুলি বিশপের সঙ্গে সৌজন্য সাক্ষাতের সময় শেখ হাসিনা এই আহ্বান জানান। ‘গ্লোবাল সামিট অব উইমেন’ সম্মেলনে যোগ দিতে স্থানীয় সময় আজ শুক্রবার সকালে তিন দিনের সরকারি সফরে অস্ট্রেলিয়ার সিডনিতে পৌঁছান প্রধানমন্ত্রী।
অস্ট্রেলিয়ার পররাষ্ট্রমন্ত্রীর সঙ্গে বৈঠকের পরে পররাষ্ট্রসচিব মো. শহীদুল হক সাংবাদিকদের ব্রিফিং দেন। তিনি বলেন, রোহিঙ্গা সমস্যা সমাধানে অস্ট্রেলীয় সরকারের কি ভূমিকা হতে পারে সে সম্পর্কে জানতে জুলি বিশপ বৈঠকে আগ্রহ জানান।
বৈঠকে রোহিঙ্গা ইস্যুতে মিয়ানমারের অবস্থানের কথা জানিয়ে শেখ হাসিনা বলেন, রোহিঙ্গাদের প্রত্যাবাসনে মিয়ানমারের সঙ্গে বাংলাদেশের একটি চুক্তি সই হয়েছে। মিয়ানমার এটাকে অস্বীকার করছে না। কিন্তু তাঁরা চুক্তির বাস্তবায়নও করছে না।
প্রায় ১০ লাখের বেশি রোহিঙ্গাকে বাংলাদেশে আশ্রয় দেওয়ায় শেখ হাসিনার ভূমিকার প্রশংসা করেন অস্ট্রেলীয় পররাষ্ট্রমন্ত্রী। অস্ট্রেলিয়া বাংলাদেশের পাশে থাকছে বলেও জানান তিনি।
জুলি বিশপ নারী মুক্তি এবং নারীর ক্ষমতায়নে প্রধানমন্ত্রীকে অনুপ্রেরণাকারী এবং সাহসী নেতা হিসেবে আখ্যায়িত করেন।
প্রধানমন্ত্রী শেখ হাসিনা দেশের রাজনীতিতে এবং জাতীয় সংসদে নারীদের অংশগ্রহণ বাড়ানো, প্রশাসন, বিচার বিভাগ, আইনশৃঙ্খলা রক্ষাকারী বাহিনীতে নারীদের সম্পৃক্ততা বাড়াতে তাঁর সরকারের বিভিন্ন পদক্ষেপ তুলে ধরেন।
পররাষ্ট্র মন্ত্রী এএইচ মাহমুদ আলী, প্রধানমন্ত্রীর কার্যালয়ের সচিব সাজ্জাদুল হাসান, প্রেস সচিব ইহসানুল করিম এবং অস্ট্রেলিয়ায় বাংলাদেশের হাইকমিশনার মো. সুফিউর রহমান এ সময় উপস্থিত ছিলেন।
সহযোগিতা চায় ভিয়েতনামভিয়েতনাম ২০২০-২০২১ মেয়াদে জাতিসংঘ নিরাপত্তা পরিষদের (ইউএনএসসি) সদস্য হতে বাংলাদেশের সহযোগিতা চেয়েছে।
স্থানীয় সময় আজ শুক্রবার ভিয়েতনামের ভাইস প্রেসিডেন্ট ড্যাং থাই নাগক থিন প্রধানমন্ত্রী শেখ হাসিনার সঙ্গে তাঁর হোটেল কক্ষে সৌজন্য সাক্ষাৎ করেন। সেখানে তিনি এই সহযোগিতা চান।
বৈঠকের কথা সাংবাদিকদের ব্রিফ করে জানান পররাষ্ট্রসচিব মো. শহীদুল হক।
ভিয়েতনামের ভাইস প্রেসিডেন্ট প্রধানমন্ত্রী শেখ হাসিনাকে গ্লোবাল উইমেন লিডারশিপ অ্যাওয়ার্ড-২০১৮ তে ভূষিত হওয়ায় অভিনন্দন জানান। শেখ হাসিনার নেতৃত্বে নারী মুক্তি, নারীর ক্ষমতায়ন এবং একই সঙ্গে বাংলাদেশের আর্থসামাজিক উন্নয়নের প্রশংসা করেন।
ড্যান থাই নগক থিন বলেন, বাংলাদেশের সঙ্গে তাঁর দেশের কর্মকাণ্ড এবং ব্যবসা-বাণিজ্য বাড়ছে। ভবিষ্যতে এগুলো আরও শক্তিশালী হওয়া প্রয়োজন। এ সময় ড্যান থাই নগক থিন ঢাকা এবং নমপেনের মধ্যে সরাসরি উড়োজাহাজ চলাচলেও আগ্রহ জানান।
