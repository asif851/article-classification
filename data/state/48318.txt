
ঢাকার অদূরে আশুলিয়ায় আজ মঙ্গলবারও পোশাকশ্রমিকেরা বিক্ষোভ ও সড়ক অবরোধ করেছেন।
শিল্প পুলিশের আশুলিয়া জোনের পুলিশ সুপার মোস্তাফিজুর রহমান প্রথম আলো ডটকমকে এ তথ্যের সত্যতা নিশ্চিত করেছেন।
আশুলিয়ার নরসিংহপুরে গতকাল সোমবার সকালে পুলিশের সঙ্গে পোশাকশ্রমিকদের ধাওয়া-পাল্টাধাওয়ার ঘটনা ঘটে। শ্রমিকদের ছত্রভঙ্গ করতে পুলিশ কাঁদানে গ্যাসের শেল ও রাবারের গুলি ছোড়ে। পরে ওই এলাকার কয়েকটি কারখানা গতকালের জন্য ছুটি ঘোষণা করা হয়।
প্রত্যক্ষদর্শীরা জানান, আজ সকাল সাড়ে আটটার দিকে আশুলিয়ার নরসিংহপুর এলাকায় মেডলার গ্রুপের শ্রমিকেরা কর্মস্থলে গিয়ে কারখানা বন্ধের নোটিশ দেখতে পান। এতে তাঁরা ক্ষুব্ধ হয়ে কারখানার সামনের সড়কে বিক্ষোভ করেন। পুলিশ গিয়ে তাঁদের লাঠিপেটা করে। এতে শ্রমিকেরা ছত্রভঙ্গ হয়ে যান।
সকাল ১০টার দিকে ঘোষবাগের নাসা বেসিক লিমিটেডের শ্রমিকেরা বেতন বাড়ানোর দাবিতে কাজ বন্ধ রেখে কারখানার ভেতরে বিক্ষোভ শুরু করেন। পরে তাঁরা কারখানা থেকে রাস্তায় নেমে বিক্ষোভ করতে থাকেন। পুলিশ তাঁদের ধাওয়া করে। এ সময় শ্রমিকেরা মারমুখী হয়ে ওঠেন। কাঁদানে গ্যাসের শেল ও রাবার বুলেট ছুড়ে শ্রমিকদের ছত্রভঙ্গ করে দেয় পুলিশ।
সকাল সাড়ে ১০টার দিকে জামগড়া এলাকার স্টাইলিং অ্যাপারেলস নামের একটি পোশাক কারখানার শ্রমিকেরা বেতনের দাবিতে কাজ বন্ধ রেখে বিক্ষোভ করেন। বিক্ষোভ শেষে কয়েক শ শ্রমিক কারখানা থেকে বের হয়ে বাড়িতে চলে যান। অন্য শ্রমিকেরা মালিকপক্ষের সঙ্গে কথা বলে কাজে যোগ দেন।
এদিকে আশুলিয়ায় সেতারা গ্রুপের অধিকাংশ শ্রমিক আজ কাজ বন্ধ রেখে কারখানার ভেতরে বিক্ষোভ করছেন বলে খবর পাওয়া গেছে।
শিল্প পুলিশের আশুলিয়া জোনের পুলিশ সুপার মোস্তাফিজুর রহমান প্রথম আলো ডটকমকে জানান, বিভিন্ন দাবিতে একাধিক পোশাক কারখানার শ্রমিকেরা বিক্ষোভ ও সড়ক অবরোধ করেছেন। তবে পরিস্থিতি এখন পুলিশের নিয়ন্ত্রণে।
