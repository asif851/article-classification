
উড়ো নম্বর থেকে মুঠোফোনে গণ খুদে বার্তা পাঠিয়ে সরকারের বিরুদ্ধে উসকানিমূলক বার্তা ছড়ানো হচ্ছে। আজ সোমবার সন্ধ্যা থেকে ইন্টারনেট থেকে ওই বার্তাটি অনেকের মুঠোফোনে এসেছে। অনেকেই ‘প্রথম আলো’তে ফোন দিয়ে নিজেদের উদ্বেগের কথা জানিয়েছেন।
মুঠোফোন বার্তাটির প্রেরক হিসেবে বিজিডি নাম রয়েছে। বার্তাটিতে কাদের মোল্লার ফাঁসির প্রসঙ্গ এনে প্রধানমন্ত্রী শেখ হাসিনার বিরুদ্ধে উসকানিমূলক বক্তব্য রয়েছে।
এ বিষয়ে টেলিযোগাযোগ নিয়ন্ত্রক সংস্থা বিটিআরসির গণমাধ্যম ও প্রকাশনা বিভাগের সহকারি পরিচালক জাকির হোসেন প্রথম আলো ডটকমকে বলেন, বিটিআরসি থেকে কিছু শর্টকোড অনুমোদন দেওয়া হয়ে থাকে। অর্থাত্ এসব ক্ষেত্রে প্রেরকের কোনো নম্বর দেখা যাবে না, শুধু নামটা দেখা যাবে। এ রকম কোনো প্রতিষ্ঠান থেকে এই খুদে বার্তা পাঠানো হচ্ছে কি না, তা খতিয়ে দেখা হবে।
