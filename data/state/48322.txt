
নির্ধারিত সময়ের মধ্যে নির্বাচনী ব্যয়ের হিসাব দাখিল না করায় জাতীয় পার্টির চেয়ারম্যান ও লালমনিরহাট-১ আসনের প্রার্থী এইচ এম এরশাদের বিরুদ্ধে মামলা হয়েছে।
গণপ্রতিনিধিত্ব আদেশ অনুযায়ী গতকাল বৃহস্পতিবার রাতে লালমনিরহাট সদর থানায় এ মামলাটি দায়ের করেছেন রিটার্নিং অফিসার ও লালমনিরহাটের জেলা প্রশাসক মো. হাবিবুর রহমান।দশম জাতীয় সংসদ নির্বাচনের প্রার্থীদের নির্বাচনী ব্যয়ের হিসাব দাখিলের শেষ তারিখ ছিল এ বছরের ৯ ফেব্রুয়ারি। এইচ এম এরশাদ ৩০ এপ্রিল ব্যয়ের হিসাব দাখিল করেন।মামলার এজাহারে উল্লেখ করা হয়েছে, ৫ জানুয়ারি দশম জাতীয় সংসদ নির্বাচন অনুষ্ঠিত হয়। নির্বাচিত প্রার্থীদের গেজেট প্রকাশিত হয় ৮ জানুয়ারি। লালমনিরহাট-১ আসনের প্রার্থী এইচ এম এরশাদ গেজেট প্রকাশের ৩০ দিনের মধ্যে অর্থাৎ ৯ ফেব্রুয়ারির মধ্যে নির্বাচনী ব্যয়ের হিসাব দাখিল করেননি।এর পরিপ্রেক্ষিতে নির্বাচন কমিশনের জ্যেষ্ঠ সহকারী সচিব মো. মিজানুর রহমান স্বাক্ষরিত এক চিঠির আলোকে মামলাটি দায়ের করেছেন রিটার্নিং অফিসার মো. হাবিবুর রহমান। গত ১৮ মে এ চিঠি আসে।রিটার্নিং অফিসার ও জেলা প্রশাসক মো. হাবিবুর রহমান প্রথম আলোকে বলেন, নির্ধারিত সময়ে নির্বাচনের ব্যয়ের হিসাব দাখিল না করায় লালমনিরহাট-১ আসনের প্রার্থী এইচ এম এরশাদ এবং একই আসনের অপর প্রার্থী মো. ছাদেকুল ইসলামের বিরুদ্ধ লালমনিরহাট সদর থানায় পৃথক দুটি মামলা করেছি। গণপ্রতিনিধিত্ব আদেশের সংশ্লিষ্ট ধারা অনুযায়ী নির্বাচন কমিশনের নির্দেশনার আলোকে এ মামলা করা হয়েছে।এ ব্যাপারে এরশাদের ব্যক্তিগত সহকারী মো. খালেদ আখতার বলেন, হুসেইন মুহাম্মদ এরশাদের নির্দেশে গত ৫ ফেব্রুয়ারি ডাকযোগে রিটার্নিং অফিসার ও লালমনিরহাট জেলা প্রশাসক বরাবরে লালমনিরহাট-১ আসনের নির্বাচনী ব্যয়ের হিসাব পাঠানো হয়েছিল। ডাকযোগে প্রেরিত উক্ত রিটার্ন লালমনিরহাটের রিটার্নিং অফিসার পাননি মর্মে জানতে পেরে দ্বিতীয়বার ৩০ এপ্রিল সরাসরি (হাতে-হাতে) রিটার্ন দাখিল করা হয়।লালমনিরহাট সদর থানার ভারপ্রাপ্ত কর্মকর্তা (ওসি) মাহফুজুর রহমান আজ শুক্রবার প্রথম আলোকে বলেন, গতকাল বৃহস্পতিবার রাত সোয়া ১১টার দিকে বাদী (রিটার্নিং অফিসার ও জেলা প্রশাসক) কর্তক কম্পিউটার কম্পোজ করা একটি অভিযোগ পেয়ে থানায় হুসেইন মুহম্মদ এরশাদের বিরুদ্ধে মামলাটি রেকর্ড করা হয়। তিনি বলেন, একই বাদী কর্তৃক একই দিন রাতে লালমনিরহাট-১ আসনের অপর প্রার্থী মো. ছাদেকুল ইসলামের বিরুদ্ধে আরও একটি মামলা রেকর্ড করা হয়।
