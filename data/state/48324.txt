
বগুড়ার ধুনট উপজেলায় বালুবাহী ট্রাক ও সিএনজিচালিত অটোরিকশার মুখোমুখি সংঘর্ষে দুজন নিহত হয়েছেন। আহত হয়েছেন স্বামী-স্ত্রীসহ তিনজন। হতাহত ব্যক্তিদের সবাই অটোরিকশার যাত্রী ছিলেন। গতকাল শনিবার সন্ধ্যায় ধুনট-গোসাইবাড়ী সড়কের চান্দারপাড়া ও হরিণাথাপুরের মাঝামাঝি এলাকায় এ দুর্ঘটনা ঘটে।
মুখোমুখি সংঘর্ষে স্বামী-স্ত্রীসহ পাঁচজন আহত হন। আহত ব্যক্তিদের মধ্যে জহুরুল ইসলাম (৪০), তারা মিয়া (৪০) নামের দুই ব্যক্তি হাসপাতালে নেওয়ার পথে মারা যান। নিহত জহুরুল ইসলাম আওলাকান্দি গ্রামের আয়ান উদ্দীনের ছেলে এবং তারা মিয়া ধারাভার্ষার চরের সায়েম উদ্দীনের ছেলে বলে জানা গেছে। একই সঙ্গে দুর্ঘটনায় জহুরুল ইসলামের স্ত্রী পলি খাতুন (৩৫), তারা মিয়ার স্ত্রী লাইলি খাতুন ও জোড়খালি গ্রামের জামাল মণ্ডলের ছেলে রফিকুল ইসলাম (১৮) আহত হয়েছেন।পুলিশ ও স্থানীয় সূত্রে জানা যায়, শনিবার সন্ধ্যায় নিহত ও আহত ব্যক্তিরা ধুনট উপজেলা শহর থেকে সিএনজিযোগে গোসাইবাড়ী বাজারে ফিরছিলেন। এ সময় গোসাইবাড়ী এলাকা থেকে একটি বালুবাহী ট্রাক ধুনট উপজেলা শহরে আসছিল। এ সময় দুর্ঘটনাটি হয়। এতে আহত ব্যক্তিদের স্থানীয় লোকজন উদ্ধার করে ধুনট উপজেলা স্বাস্থ্য কমপ্লেক্সে নিয়ে আসেন। ধুনট উপজেলা স্বাস্থ্য কমপ্লেক্সের জরুরি বিভাগের চিকিৎসক ইকবাল হোসেন বলেন, আশঙ্কাজনক অবস্থায় জহুরুল ইসলাম ও তারা মিয়াকে বগুড়ার শহীদ জিয়াউর রহমান মেডিকেল কলেজ নেওয়ার পথে রাত সাড়ে আটটার দিকে মারা যান। অন্য আহত তিনজনকে বগুড়া শহীদ জিয়াউর রহমান মেডিকেল কলেজ হাসপাতালে ভর্তি করা হয়েছে।
