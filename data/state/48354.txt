
ব্রা‏হ্মণবাড়িয়ার কসবা উপজেলার বায়েক ইউনিয়নের বড় বায়েক গ্রামে গত বুধবার রাতে পুকুরে বিষ ঢেলে কয়েক লাখ টাকার মাছ নিধন করেছে দুর্বৃত্তরা। এতে তিনজন মাছচাষি ক্ষতিগ্রস্ত হয়েছেন।স্থানীয় সূত্রে জানা গেছে, উপজেলার বায়েক ইউনিয়নের বড় বায়েক গ্রামের মুজিবর রহমান, হাবিবুর রহমান ও আল মামুন নিজেদের দুই একর আয়তনের পুকুরে যৌথভাবে পাঁচ লাখ টাকার কাতল, রুই, মৃগেল, তেলাপিয়া, পাঙাশসহ নানা প্রজাতির মাছ চাষ করেছেন। গত বুধবার রাতের কোনো এক সময় দুর্বৃত্তরা পুকুরটিতে বিষ ঢেলে দেয়। এতে করে খামারের মাছ মরে ভেসে উঠেছে। গতকাল বৃহস্পতিবার সকালে ঘুম থেকে উঠে মালিকেরা পুকুর পাড়ে গিয়ে দেখেন, হাজারো মাছ মরে ভেসে উঠেছে।পুকুরের মালিক মুজিবর রহমান, হাবিবুর রহমান ও আল মামুন দাবি করেন, মাছ মেরে ফেলায় তাঁদের কমপক্ষে ২৫ লক্ষাধিক টাকার ক্ষতি হয়েছে।বায়েক ইউনিয়ন পরিষদের চেয়ারম্যান আল-মামুন সরকার বলেন, দুর্বৃত্তরা রাতের আঁধারে বিষ দিয়ে মাছ নিধন করেছে। তাদের কাউকে চেনা যায়নি। এতে মাছচাষিদের অনেক টাকার ক্ষয়ক্ষতি হয়েছে।
