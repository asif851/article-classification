

রক্তনালির বিরল রোগে আক্রান্ত মুক্তামণির বায়োপসি (একধরনের অস্ত্রোপচার) আজ শনিবার সকাল ১০টায় শেষ হয়েছে।
ঢাকা মেডিকেল কলেজ হাসপাতালের চিকিৎসকদের সঙ্গে কথা বলে জানা গেছে, আজ সকাল সাড়ে আটটার দিকে অস্ত্রোপচারের প্রস্তুতি নিতে শুরু করেন চিকিৎসকেরা। সকাল ১০টার দিকে অস্ত্রোপচার শেষ হওয়ার পরপরই তার জ্ঞান ফেরে। তাকে এখন নিবিড় পরিচর্যা কেন্দ্রে (আইসিইউ) রাখা হয়েছে। সন্ধ্যা নাগাদ তাকে কেবিনে দেওয়া হবে। বার্ন ইউনিটের অধ্যাপক আবুল কালামের নেতৃত্বে আটজন চিকিৎসক অস্ত্রোপচারে অংশ নেন। চারজন ছিলেন অবেদনবিদ।
ঢাকা মেডিকেল কলেজ হাসপাতালের বার্ন ইউনিটের প্রকল্প পরিচালক অধ্যাপক সামন্তলাল সেন প্রথম আলোকে বলেন, বায়োপসির পর মুক্তামণির অবস্থা এখন ভালো আছে।
এর আগে চিকিৎসকেরা জানিয়েছিলেন, বায়োপসির ফলাফল থেকে জানা যেতে পারে তার বিরল রোগের নাম।
সাতক্ষীরায় জন্মের দেড় বছর পর থেকে মুক্তামণির ডান হাতের সমস্যার শুরু। প্রথমে হাতে টিউমারের মতো হয়। ছয় বছর বয়স পর্যন্ত টিউমারটি তেমন বড় হয়নি। কিন্তু পরে মুক্তামণির ডান হাতটি ফুলে অনেকটা কোলবালিশের মতো হয়ে যায়। সে বিছানাবন্দী হয়ে পড়ে। এখন তার বয়স ১০ বা ১২ বছর। মুক্তামণির রোগ নিয়ে সম্প্রতি গণমাধ্যমে খবর প্রকাশিত হয়। ব্যাপক আলোচনা চলে সামাজিক যোগাযোগমাধ্যমে। গত ১১ জুলাই মুক্তামণিকে ভর্তি করা হয় ঢাকা মেডিকেল কলেজ হাসপাতালের বার্ন ইউনিটে। প্রধানমন্ত্রী শেখ হাসিনা মুক্তামণির চিকিৎসার দায়িত্ব নিয়েছেন। বিনা মূল্যে তার চিকিৎসা চলছে।
