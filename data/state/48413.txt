
প্রধানমন্ত্রী শেখ হাসিনা রোমভিত্তিক ইন্টারন্যাশনাল ফান্ড ফর এগ্রিকালচারাল ডেভেলপমেন্টের (ইফাদ) বার্ষিক সাধারণ সভায় যোগ দিতে ১২ থেকে ১৪ ফেব্রুয়ারি রোম ও ভ্যাটিকান সিটি সফর করবেন। প্রধানমন্ত্রী ও তাঁর সফরসঙ্গীরা ১১ ফেব্রুয়ারি ঢাকা ছেড়ে যাবেন এবং ১৫ ফেব্রুয়ারি দেশে ফিরবেন। 
আজ বৃহস্পতিবার পররাষ্ট্রমন্ত্রী এ এইচ মাহমুদ আলী এক প্রেস ব্রিফিংয়ে এসব কথা জানান। পোপ ফ্রান্সিসের আমন্ত্রণে প্রধানমন্ত্রী ১২ ফেব্রুয়ারি ভ্যাটিকান সফরে পোপের সঙ্গে বৈঠক করবেন। খবর বাসসের।
পোপ ফ্রান্সিস প্রধানমন্ত্রী শেখ হাসিনার আমন্ত্রণে গত ৩০ নভেম্বর থেকে ২ ডিসেম্বর পর্যন্ত বাংলাদেশ সফরে এসে কক্সবাজারে বাস্তুচ্যুত রোহিঙ্গা শরণার্থীশিবির পরিদর্শন করেন।
পররাষ্ট্রমন্ত্রী জানান, ইফাদ প্রেসিডেন্ট গিলবার্ট হাংবোর আমন্ত্রণে ১৩ ফেব্রুয়ারি আন্তর্জাতিক সংস্থাটির ৪০তম প্রতিষ্ঠাবার্ষিকীতে পরিচালনা পরিষদের উদ্বোধনী সভায় মূল প্রবন্ধ উপস্থাপন করবেন প্রধানমন্ত্রী শেখ হাসিনা। ইফাদের পরিচালনা পরিষদের প্রতিপাদ্য হচ্ছে ‘ফ্রম ফ্রাজিলিটি টু লংটার্ম রেসিলেন্স: ইনভেস্টিং ইন সাস্টেইনেবল রুরাল ইকোনমি।’
মাহমুদ আলী বলেন, প্রধানমন্ত্রী তাঁর মূল প্রবন্ধে বর্তমান সরকারের বিভিন্ন সাফল্যের পাশাপাশি দেশের কৃষি খাতে অর্জনের কথা উল্লেখ করবেন। তিনি যুবসমাজ এবং দরিদ্র ও প্রান্তিক জনগোষ্ঠীর জীবনযাত্রার মানোন্নয়ন এবং এ লক্ষ্যে স্থানীয় সরকারের ভূমিকা সম্প্রসারণে তাঁর সরকারের নেওয়া বিভিন্ন পদক্ষেপের কথাও উল্লেখ করবেন। ইফাদ নিরসন ও পুষ্টিমান উন্নয়নে বাংলাদেশে ৩০ বছরের বেশি সময় থেকে বিভিন্ন উন্নয়ন প্রকল্প বাস্তবায়ন করছে। এ পর্যন্ত সংস্থাটির উন্নয়ন প্রকল্পগুলোতে বাংলাদেশকে ৭৮২ মিলিয়ন ডলার অনুদান ও সহজ শর্তে ঋণ দেওয়া হয়েছে।
অর্থমন্ত্রী আবুল মাল আবদুল মুহিত, কৃষিমন্ত্রী মতিয়া চৌধুরী ও পররাষ্ট্রমন্ত্রী এ এইচ মাহমুদ আলী প্রধানমন্ত্রীর সফরসঙ্গী হিসেবে থাকবেন।
