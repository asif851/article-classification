
রংপুর সিটি করপোরেশন নির্বাচনের ভোট আগামী ২১ ডিসেম্বর অনুষ্ঠিত হবে। নির্বাচনের তফসিল ঘোষণা করা হবে আগামী ৫ নভেম্বর।
আজ মঙ্গলবার নির্বাচন কমিশনের সভায় এ সিদ্ধান্ত নেওয়া হয়েছে। সভা শেষে নির্বাচন কমিশনের ভারপ্রাপ্ত সচিব হেলালুদ্দীন আহমদ এক সংবাদ ব্রিফিংয়ে এ কথা জানান। ব্রিফিংয়ে জানানো হয়, এই নির্বাচনে গুরুত্বপূর্ণ কেন্দ্রগুলোতে ক্লোজড সার্কিট ক্যামেরা (সিসি ক্যামেরা) বসানো হবে। এ ছাড়া একটি কেন্দ্রে পরীক্ষামূলকভাবে ইলেকট্রনিক ভোটিং মেশিনের (ইভিএম) মাধ্যমে ভোট গ্রহণ করা হবে।
সিসি ক্যামেরা বসানো বিষয়ে হেলালুদ্দীন আহমদ বলেন, গোয়েন্দা সংস্থা, স্থানীয় প্রশাসন ও রিটার্নিং কর্মকর্তার তালিকার ভিত্তিতে কোনো কোনো কেন্দ্রে সিসি ক্যামেরা বসানোর সিদ্ধান্ত নেওয়া হবে। এ ছাড়া একটি কেন্দ্রে পরীক্ষামূলকভাবে ইভিএমের মাধ্যমে ভোট গ্রহণ করা হবে।
নতুন ভোটারদের লেমিনেটেড জাতীয় পরিচয়পত্র দেওয়া হবে বলে জানান হেলালুদ্দীন আহমদ। তিনি বলেন, ২০১২ সালের পর ১ কোটি ১৮ লাখ নতুন ভোটার হয়েছেন। তাঁদের লেমিনেটেড জাতীয় পরিচয়পত্র দেওয়ার সিদ্ধান্ত হয়েছে।
এর আগে আজ সকালে প্রধান নির্বাচন কমিশনার কে এম নুরুল হুদার সভাপতিত্বের নির্বাচন কমিশনের এই সভা অনুষ্ঠিত হয়।
