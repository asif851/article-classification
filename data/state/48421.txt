
এখন যেটা চলছে, তার দায়ভার দুটি দলকেই নিতে হবে। একদল ক্ষমতায় থাকতে চাইছে, অন্য দল টেনে নামাতে চাচ্ছে। রাজনৈতিক সমস্যার সমাধান রাজনৈতিকভাবেই হওয়া উচিত; মানুষ পুড়িয়ে নয়। আমাদের কেন পুড়তে হচ্ছে? এই যন্ত্রণা অসহনীয়। এই যে এত এত মন্ত্রী আমাদের দেখতে বার্ন ইউনিটে আসছেন। আপনাদের প্রতি অনুরোধ, প্লিজ, আমাদের দেখতে না এসে কথা বলুন। সমস্যার সমাধান করুন। আমার ধারণা, যারা আগুন লাগাচ্ছে তারা কোনো দলের নয়। ভাড়া খাটে। বেশির ভাগ ক্ষেত্রেই ওদের বয়স কম। যারা ওদের ব্যবহার করছে, তাদের বিরুদ্ধে ব্যবস্থা নিন। অল্প বয়সী এই ছেলেগুলোর সঙ্গে কথা বলুন। সমস্যাটা কোথায় খুঁজে বের করুন।একটা বিষয় ভেবে দেখুন। আমার বাড়ি হাতিয়া। আমাদের জীবনের একটাই লক্ষ্য, তা হলো মানুষ হয়ে সংসারের হাল ধরা। আমি দিন গুনছিলাম। তৃতীয় বর্ষ চলছে। আর বছর দুয়েক পরই পরিবারের দায়িত্ব নিতে পারব। সে জায়গায় আমি এখন বার্ন ইউনিটের বিছানায় শুয়ে। আমার বন্ধুরা ক্লাস বন্ধ রেখেছে। কত দিন এভাবে শুয়ে থাকতে হবে জানি না। মনে হচ্ছিল, সুস্থ হয়ে উঠছি। নতুন করে মুখে-হাতে ইনফেকশন দেখা দিয়েছে।সরকার হরতাল-অবরোধের আগুনে পোড়া মানুষের দায়িত্ব নিয়েছে বলে বলা হচ্ছে। কিন্তু এর মধ্যে আমার পেছনে পরিবারের চার লাখ টাকা খরচ হয়ে গেছে।
অনুলিখন: শেখ সাবিহা আলম 
