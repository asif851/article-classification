
গ্রামীণ সংস্কৃতি ও ঐতিহ্যের ধারাবাহিকতায় ঢাকার নবাবগঞ্জ উপজেলায় গরু দৌড় প্রতিযোগিতা অনুষ্ঠিত হয়েছে। গতকাল শনিবার দুপুরে উপজেলার নয়নশ্রী ইউনিয়নের চন্দ্রখোলার বিলপল্লী খেলার মাঠে এ প্রতিযোগিতার আয়োজন করেন এলাকাবাসী।
প্রতিবছর বাংলা সনের পৌষ মাসের শেষ দিন গরু দৌড় প্রতিযোগিতা দেখতে হাজারো মানুষ ভিড় জমায় বিলপল্লী খেলার মাঠে। গরু দৌড়কে কেন্দ্র করে বাড়িতে বাড়িতে আয়োজন করা হয় নানা রকমের পিঠা-পুলির। অতিথিদের নানা আপ্যায়নের মধ্য দিয়ে তৈরি হয় উৎসবের আমেজ। মাঠের দুই পাশে বিভিন্ন পসরা সাজিয়ে বসে গ্রাম্য মেলা। শিশু, কিশোর, নারী-পুরুষ, তরুণ-তরুণীর উপস্থিতিতে মুখর হয়ে ওঠে মাঠের আশপাশ।
নবাবগঞ্জের বিলপল্লী গ্রামের বাসিন্দা শাকিল আহমেদ বলেন, ‘আগে গ্রামগঞ্জের অনেক এলাকায়ই দেখা যেত গরু দৌড়। এখন আর আগের মতো গরু দৌড় হয় না। আধুনিকতার ছোঁয়ায় এখন আর এগুলো তেমন আয়োজন করা হয় না। তবু আমাদের  এলাকায় ঐতিহ্য ধরে রাখতে প্রতিবছর এ প্রতিযোগিতার আয়োজন করা হয়।’
