
সিলেটে কোরবানির পশুর হাট থেকে গ্রেপ্তার হওয়া ছাত্রদল জেলা শাখার সাধারণ সম্পাদক রাহাত চৌধুরীর মুক্তির দাবিতে দুই দিনের টানা কর্মসূচি ঘোষণা করেছে জেলা ও নগর ছাত্রদল। গতকাল শুক্রবার জেলা ও নগর ছাত্রদলের পক্ষ থেকে পাঠানো সংবাদ বিজ্ঞপ্তিতে এ তথ্য জানানো হয়েছে।ওই সংবাদ বিজ্ঞপ্তি সূত্রে জানা গেছে, দুই দিনের কর্মসূচির প্রথম দিন কাল রোববার সিলেটের সব উপজেলা, পৌর ও শিক্ষাপ্রতিষ্ঠান শাখা বিক্ষোভ মিছিল করবে। পরদিন সোমবার নগর ছাত্রদলের অধীন ওয়ার্ড ও কলেজ-বিশ্ববিদ্যালয় শাখা বিক্ষোভ মিছিল করবে। জেলা ছাত্রদল সূত্রে জানা গেছে, গত রোববার রাতে ছাত্রদল নেতা রাহাত চৌধুরীকে নগরের সোবহানীঘাট এলাকার কোরবানির পশুর হাট থেকে র্যাপিড অ্যাকশন ব্যাটালিয়নের (র্যাব-৯) একটি দল আটক করে। পরদিন র্যাব তাঁকে শাহপরান থানায় সোপর্দ করে। পুলিশ ওই দিনই নাশকতা সৃষ্টির অভিযোগে হওয়া দুটি মামলায় গ্রেপ্তার দেখিয়ে তাঁকে কারাগারে পাঠায়। জেলা ও নগর ছাত্রদল ওই দিন বিবৃতি দিয়ে ঈদের আগের দিন রাহাতের গ্রেপ্তার করার বিষয়টি রাজনৈতিক হয়রানি বলে দাবি করে।
