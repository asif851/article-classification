
ধর্মীয় উসকানি ও বিভিন্ন শ্রেণির মধ্যে বিরোধ সৃষ্টির অভিযোগে বিএনপির চেয়ারপারসন খালেদা জিয়ার বিরুদ্ধে করা মামলায় আগামী ২৫ নভেম্বরের মধ্যে তদন্ত প্রতিবেদন দাখিলের আদেশ দিয়েছেন আদালত। গতকাল বুধবার মামলার তদন্ত প্রতিবেদন দাখিলের জন্য দিন ধার্য ছিল। শাহবাগ থানা-পুলিশ গতকাল তদন্ত প্রতিবেদন দাখিল না করায় ঢাকা মহানগর হাকিম সামছুল আরেফিন নতুন তারিখ ধার্য করেন। এর আগে ২০ সেপ্টেম্বর তদন্ত প্রতিবেদন দাখিলের দিন ধার্য ছিল। তবে কেন প্রতিবেদন দাখিল করা হয়নি, তা জানায়নি পুলিশ। ২০১৪ সালের ১৪ অক্টোবর রাজধানীর ইঞ্জিনিয়ার্স ইনস্টিটিউশনে হিন্দু সম্প্রদায়ের শুভ বিজয়ার অনুষ্ঠানে সনাতন ধর্মাবলম্বীদের সঙ্গে শুভেচ্ছা বিনিময়কালে সংক্ষিপ্ত বক্তব্য দেন খালেদা জিয়া। এ সময় তিনি আওয়ামী লীগের কটূক্তিপূর্ণ সমালোচনা করেন। এ ঘটনায় ওই বছরের ২১ অক্টোবর জননেত্রী পরিষদের সভাপতি এ বি সিদ্দিকী দণ্ডবিধির ১৫৩(ক) ও ২৯৫(ক) ধারায় এ মামলা করেন।
