
সৌদি আরবে পাঠানো বাংলাদেশি গৃহকর্মীদের অর্ধেককেই দেশে ফেরত পাঠানো হয়েছে। ফেরত পাঠানো এই গৃহকর্মীর সংখ্যা ৪০ হাজার।সৌদি গণমাধ্যম আল-মদিনার খবরের বরাত দিয়ে গতকাল মঙ্গলবার এ তথ্য প্রকাশ করা হয়। এই বিপুলসংখ্যক বাংলাদেশি গৃহকর্মীকে ফেরত পাঠানো প্রসঙ্গে এক কর্মী নিয়োগদাতা প্রতিষ্ঠানের মালিক হোসেন আল-হারথি দাবি করেন, তাঁদের দেশে ফেরত পাঠানোর পেছনে অনেক কারণ রয়েছে।আল-হারথি বলেন, ‘এই বাংলাদেশি গৃহকর্মীরা অপেশাদারসুলভ আচরণ এবং তাঁদের দায়িত্ব পালনে অপারগতা প্রকাশ করেন। তাঁদের অনেকে প্রশিক্ষিত নন এবং ভাষাগত সমস্যার কারণে যোগাযোগ করতে পারেন না। তা ছাড়া, দুই সমাজের সাংস্কৃতিক ও প্রথাগত ভিন্নতার জন্য এই গৃহকর্মীরা সৌদিতে কাজ করার জন্য যথেষ্ট উপযোগী নন।’আল-হারথি আরও বলেন, নিয়োগদাতারা গৃহকর্মীদের উপযোগী হতে তিন মাসের একটি পর্যবেক্ষণ সময় দেন। এই প্রাথমিক সময়ের মধ্যে গ্রাহকেরা যদি তাঁদের কর্মদক্ষতায় সন্তুষ্ট না হন, সে ক্ষেত্রে তাঁরা অসন্তোষের কারণ উল্লেখ করে কর্মী সরবরাহ করা প্রতিষ্ঠানের কাছে গৃহকর্মীদের ফেরত পাঠাতে পারেন। এমন ক্ষেত্রে সরবরাহকারী প্রতিষ্ঠান গৃহকর্মীদের সংশ্লিষ্ট কনস্যুলেটের কাছে হস্তান্তর করে; যাতে তাঁদের দেশে ফেরত পাঠানোর প্রক্রিয়া শুরু করা যায়।আল-হারথি বলেন, সৌদি থেকে ৪০ হাজার বাংলাদেশি গৃহকর্মী দেশে ফেরত পাঠানো হয়েছে। সৌদি শ্রম মন্ত্রণালয় বাংলাদেশ থেকে পুনরায় লোক নিয়োগ শুরুর পর এ পর্যন্ত ফেরত পাঠানো হয়েছে তাঁদের। ফেরত পাঠানো গৃহকর্মীদের এই হার প্রায় ৫০ শতাংশ।এদিকে সৌদি আরবে নিযুক্ত বাংলাদেশ কনস্যুলেটের এক সূত্র জানিয়েছে, গৃহকর্মীরা যাতে সৌদি আরবের সংস্কৃতি ও প্রথার সঙ্গে পরিচিত হয়ে সে দেশে যেতে পারেন, সে জন্য প্রশিক্ষণকেন্দ্র চালুর চিন্তাভাবনা করছে বাংলাদেশ সরকার।
