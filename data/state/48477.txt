
রাজধানীর মিরপুর থানার একটি মারামারি ও চুরির মামলায় ১০ মাসের শিশু ও মৃত এক ব্যক্তির বিরুদ্ধে অভিযোগপত্র দেওয়ার অভিযোগে ওই থানার উপপরিদর্শক (এসআই) মারুফুল ইসলামকে সাময়িক বরখাস্ত করা হয়েছে। পুলিশের মহাপরিদর্শক এ কে এম শহীদুল হক এ নির্দেশ দেন।
একই কারণে ওই থানার পরিদর্শক (তদন্ত) সাজ্জাদ হোসেনকে প্রত্যাহার করা হয়েছে। তাঁকে আর্মড পুলিশ ব্যাটালিয়ন (এপিবিএন) মহালছড়িতে সংযুক্ত করা হয়েছে। এ ছাড়া মিরপুর জোনের সহকারী কমিশনার (এসি) কাজী মাহবুবুল আলমকে প্রত্যাহারপূর্বক ইন সার্ভিস ট্রেনিং সেন্টারে বদলি করা হয়েছে। এই তিন কর্মকর্তার বিরুদ্ধে বিভাগীয় মামলা করা হবে। পুলিশ সদর দপ্তরের এআইজি (মিডিয়া অ্যান্ড পাবলিক রিলেশনস) সহেলী ফেরদৌস স্বাক্ষরিত এক প্রেস বিজ্ঞপ্তিতে এসব তথ্য জানানো হয়েছে।
বিজ্ঞপ্তিতে উল্লেখ করা হয়, পুলিশের মহাপরিদর্শক এ কে এম শহীদুল হক এ নির্দেশ দিয়েছেন। ওই ঘটনায় মিরপুর জোনের উপকমিশনার ও অতিরিক্ত উপকমিশনারকে সতর্ক করে দেওয়া হয়েছে। এ ছাড়া পেশাদারিত্ব ও নিষ্ঠার সঙ্গে মামলা তদারকের জন্য তাঁদের নির্দেশ দেওয়া হয়েছে।আরও পড়ুন...১০ মাসের শিশুর বিরুদ্ধে অভিযোগপত্র!
 
