
সম্পদের তথ্যবিবরণী চেয়ে দুদকের দেওয়া নোটিশের বৈধতা চ্যালেঞ্জ করে সিগমা হুদার করা রিট আবেদন খারিজ (রুল ডিসচার্জ) করে দিয়েছেন হাইকোর্ট। আজ বুধবার বিচারপতি মো. রুহুল কুদ্দুস ও বিচারপতি ভীষ্মদেব চক্রবর্তীর সমন্বয়ে গঠিত হাইকোর্ট বেঞ্চ এ রায় দেন। এর ফলে সাবেক মন্ত্রী নাজমুল হুদার স্ত্রী সিগমা হুদাকে দেওয়া দুদকের নোটিশ বৈধ বলে জানিয়েছেন দুদকের কৌঁসুলি খুরশীদ আলম খান।
খুরশীদ আলম প্রথম আলোকে বলেন, রিট খারিজের ফলে নোটিশের ভিত্তিতে পরবর্তী কার্যক্রম পরিচালনায় আইনগত কোনো বাধা নেই।
আদালত সূত্রে জানা যায়, ২০০৯ সালের ১২ জানুয়ারি সম্পদের তথ্যবিবরণী চেয়ে সিগমা হুদাকে নোটিশ দেয় দুদক। এর বৈধতা চ্যালেঞ্জ করে সিগমা হাইকোর্টে রিট আবেদন করেন। প্রাথমিক শুনানি নিয়ে ওই বছরের ২৭ জানুয়ারি হাইকোর্ট রুল ও স্থগিতাদেশ দেন। এই রুলের ওপর শুনানি শেষে আদালত আজ তা খারিজ করে রায় দেন।
