
সিলেটের ওসমানীনগরের চিন্তামণি গ্রামে ডোবা থেকে দুই ছেলের লাশ উদ্ধারের ঘটনায় তাদের বাবাকে আটক করা হয়েছে। আজ বুধবার সকালে চিন্তামণি গ্রাম থেকে তাঁকে আটক করে পুলিশ।
আটক বাবার নাম ছাবিত আলী।
চিন্তামণি গ্রামের বাসিন্দা নুরবি বেগমের দুই ছেলে আবদুল মোমিন (১১) ও রুজেল আহমদের (৭) লাশ গত সোমবার রাতে গ্রামের একটি ডোবা থেকে উদ্ধার করা হয়। ঘটনার পর থেকে দুই ছেলের বাবা ছাবিত আলীর খোঁজ পাওয়া যাচ্ছিল না।
সুরতহাল প্রতিবেদনের বরাত দিয়ে পুলিশ জানায়, দুই শিশুর শরীরে জখমের চিহ্ন পাওয়া গেছে। শরীরের বিভিন্ন স্থান রক্তাক্ত ছিল। এতে ধারণা করা হয়, পরিকল্পিতভাবে দুই শিশুকে হত্যা করে লাশ ডোবায় ফেলে রাখা হয়।
নিহত দুই শিশুর পরিবার ও এলাকাবাসীর ভাষ্য, সোমবার দুপুরের দিকে দুই ছেলে মোমিন ও রুজেলকে নিয়ে মাছ ধরতে যান ছাবিত আলী। দুপুরের পর বাড়িতে এক দফা মাছ দিয়ে যায় মোমিন। সে তখন মাকে জানায়, তারা বাবার সঙ্গেই আছে। সন্ধ্যার পরও তারা বাড়ি না ফেরায় খোঁজাখুঁজি করতে গিয়ে রাত সাড়ে আটটার দিকে গ্রামের ডোবায় মেলে মোমিন-রুজেলের লাশ।
ওসমানীনগর থানার ভারপ্রাপ্ত কর্মকর্তা (ওসি) আবদুল আউয়াল চৌধুরীর ভাষ্য, ঘটনাটি পরিকল্পিত হত্যাকাণ্ড। ছাবিত আলীর মাধ্যমে এই ঘটনার রহস্য উদ্‌ঘাটন করা যাবে।
আরও পড়ুন:‘সবে তো কয় বাপে মারছে!’ ওসমানীনগরে দুই স্কুলছাত্রকে হত্যা করে লাশ ডোবায়
