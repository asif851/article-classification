
গোপালগঞ্জের কাশিয়ানীতে সড়ক দুর্ঘটনায় দুটি মোটরসাইকেলের আরোহী মিজানুর রহমান মুন্সী (৪০) ও সুমন (৩০) নিহত হয়েছেন। আজ শনিবার সকাল ১০টার দিকে ঢাকা-খুলনা মহাসড়কের কাশিয়ানী উপজেলার মাঝিগাতি এলাকায় এ দুর্ঘটনা ঘটে।
কাশিয়ানী থানার ভারপ্রাপ্ত কর্মকর্তা (ওসি) মো. মিজানুর রহমান বলেন, রড ও সিমেন্ট ব্যবসায়ী মিজানুর রহমান মোটরসাইকেল নিয়ে মুকসুদপুর উপজেলা সদর থেকে কাশিয়ানী উপজেলার একটি ঠিকাদারি কাজে যাচ্ছিলেন। মাঝিগাতি এলাকায় পেছন দিক থেকে আসা অপর একটি মোটরসাইকেল তাঁকে ধাক্কা দেয়। এতে উভয় মোটরসাইকেলের চালক রাস্তার ওপর ছিটকে পড়েন। গুরুতর আহত অবস্থায় স্থানীয়রা তাঁদের উদ্ধার করে ফরিদপুরের ভাঙ্গা উপজেলা স্বাস্থ্য কমপ্লেক্সে নিয়ে যান।
ভাঙ্গা হাইওয়ে থানার ভারপ্রাপ্ত কর্মকর্তা (ওসি) হোসেন সরকার বলেন, দুপুর ১২টার দিকে ভাঙ্গা উপজেলা স্বাস্থ্য কমপ্লেক্সে চিকিৎসাধীন অবস্থায় মিজান মারা যান। আহত অপর মোটরসাইকেল আরোহী সুমন ওরফে আকাশ ফরিদপুর মেডিকেল কলেজ হাসপাতালে চিকিৎসাধীন অবস্থায় আজ বেলা দুইটার দিকে মারা যান। মিজানুরের বাড়ি মুকসুদপুর পৌর এলাকার প্রভাকরদি গ্রামে। সুমনের বাড়ি নড়াইলের লোহাগড়া উপজেলার শিলার চর গ্রামে।
