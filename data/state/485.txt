
চাঁদপুরের হাইমচরের মাঝের চর এলাকায় মেঘনা নদী থেকে আজ মঙ্গলবার সকালে দুটি লাশ উদ্ধার করেছে পুলিশ। তাঁদের মধ্যে একজন পুরুষ ও একজন নারী। কারও পরিচয় পাওয়া যায়নি। তবে উদ্ধার হওয়া নারী ডুবে যাওয়া ‘পিনাক-৬’ লঞ্চের যাত্রী বলে ধারণা করছে পুলিশ।পুলিশ জানায়, আজ সকাল ১০টার দিকে স্থানীয় লোকজন লাশ দুটি দেখতে পেয়ে পুলিশে খবর দেয়। পরে নৌপুলিশ গিয়ে লাশ দুটি উদ্ধার করে।পুলিশ জানায়, উদ্ধার হওয়া নারীর আনুমানিক বয়স ২৫ বছর। পরনে সবুজ রঙের সালোয়ার ও লাল রঙের কামিজ। সুরতহাল পরীক্ষা করে লাশটি ডুবে যাওয়া লঞ্চের একজন যাত্রীর বলে ধারণা করছে পুলিশ।পুরুষের বয়স আনুমানিক ৩০ বছর। পরনে জিনসের প্যান্ট ও গায়ে কালো ডোরাকাটা গেঞ্জি। লাশটি কয়েক দিন আগের বলে ধারণা করছে পুলিশ।
হাইমচর থানার ভারপ্রাপ্ত কর্মকর্তা (ওসি) মো. মনিরুজ্জামান প্রথম আলোকে বলেন, আজ সকালে লাশ দুটি দেখে স্থানীয় লোকজন পুলিশে খবর দেয়। পরে বাহেরচর নৌপুলিশ লাশ দুটি উদ্ধার করে। এর মধ্যে নারী পিনাক-৬-এর যাত্রী বলে ধারণা করা হচ্ছে।চাঁদপুরের পুলিশ সুপার আমির জাফর জানান, চাঁদপুরের মেঘনা নদীতে ভেসে আসা লাশের খবর পেয়ে আশপাশের নৌপুলিশকে টহল জোরদারের নির্দেশ দেওয়া হয়েছে।
