
সিলেটের ব্লগার অনন্ত বিজয় দাশ হত্যাকাণ্ডে জড়িত সন্দেহে দুজনকে গ্রেপ্তার করেছে পুলিশের অপরাধ তদন্ত বিভাগ (সিআইডি)।
গ্রেপ্তারকৃত ব্যক্তিরা হলেন সিলেটের কানাইঘাট উপজেলার পূর্ব পালজুর গ্রামের মান্নান ইয়াহিয়া ওরফে মান্নান রাহী ও মোহাইমিন নোমান ওরফে এএএম নোমান।গতকাল বৃহস্পতিবার গভীর রাতে তাঁদের গ্রেপ্তার করা হয়েছে বলে পুলিশ জানিয়েছে। এ নিয়ে এ ঘটনায় তিনজনকে গ্রেপ্তার করা হলো।সিলেট মহানগর পুলিশের অতিরিক্ত উপকমিশনার (গণমাধ্যম) মোহাম্মদ রহমত উল্লাহ প্রথম আলোর কাছে এ দুজনকে গ্রেপ্তারের বিষয়টি জানিয়েছেন।উল্লেখ্য, এ ব্যাপারে রাতে পুলিশের পক্ষ থেকে এক সংবাদ সম্মেলনের আয়োজন করা হবে।গত ১২ মে কর্মস্থলে যাওয়ার পথে সিলেট নগরের সুবিদবাজার এলাকায় ব্লগার অনন্তকে কুপিয়ে হত্যা করে দুর্বৃত্তরা। হত্যার কিছুক্ষণ পর আনসার উল্লাহ বাংলা টিম নামের একটি জঙ্গি সংগঠন সামাজিক যোগাযোগের মাধ্যমে এর দায় স্বীকার করে। এ ঘটনায় নিহতের বড় ভাই রত্নেশ্বর দাশ বাদী হয়ে পরদিন অজ্ঞাতনামা চারজনকে আসামি করে একটি হত্যা মামলা দায়ের করেন।হত্যাকাণ্ডের ঘটনায় গত ৭ জুন দৈনিক সংবাদ ও সিলেটের স্থানীয় দৈনিক সবুজ সিলেট-এর আলোকচিত্রী ইদ্রিস আলীকে সন্দেহভাজন হিসেবে গ্রেপ্তার করে পুলিশ। তবে তাঁকে রিমান্ডে নিয়েও উল্লেখযোগ্য কোনো তথ্য পায়নি সিআইডি।
