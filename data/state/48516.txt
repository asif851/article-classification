
যুক্তরাষ্ট্রের দক্ষিণ ও মধ্য এশিয়াবিষয়ক সহকারী পররাষ্ট্রমন্ত্রী নিশা দেশাই বিসওয়ালের সঙ্গে বিএনপি চেয়ারপারসন খালেদা জিয়ার বৈঠক শেষ হয়েছে।
আজ শুক্রবার সন্ধ্যা ছয়টা ১০ মিনিটে শুরু হয়ে প্রায় এক ঘণ্টা বিএনপি চেয়ারপারসনের গুলশানের বাসভবনে এ বৈঠক হয়।
বৈঠক শেষে বিএনপির ভাইস চেয়ারম্যান শমসের মবিন চৌধুরী সাংবাদিকদের বলেন, বৈঠকে দ্বিপক্ষীয় স্বার্থ-সংশ্লিষ্ট বিষয়ে আলোচনা হয়েছে। ভবিষ্যতে কীভাবে এ সম্পর্ক আরও এগিয়ে নেওয়া যায়, তা নিয়ে আলোচনা হয়েছে।
শমসের মবিন বলেন, নিশা দেশাই বলেছেন, দক্ষিণ এশিয়ায় যে আর্থসামাজিক অগ্রগতি, তা ধরে রাখতে হলে অঞ্চল হিসেবে এখানে গণতান্ত্রিক প্রক্রিয়াকে আরও সুদৃঢ় করতে হবে।
৫ জানুয়ারির নির্বাচন নিয়ে কী আলোচনা হয়েছে সাংবাদিকেরা জানতে চাইলে শমসের মবিন কোনো উত্তর দেননি।শমসের মবিন চৌধুরী বলেন, আগামীকাল (শনিবার) নিশা দেশাই সংবাদ সম্মেলন করবেন। সেখানে হয়তো তাঁরা তাঁদের কথা তুলে ধরবেন।
বৈঠকে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর, ভাইস চেয়ারম্যান শমসের মবিন চৌধুরী, উপদেষ্টা রিয়াজ রহমান, সাবিহ উদ্দিন আহমেদ ও মার্কিন রাষ্ট্রদূত ড্যান ডব্লিউ মজীনা উপস্থিত ছিলেন।
গতকাল বৃহস্পতিবার রাতে তিন দিনের সফরে বাংলাদেশে এসেছেন নিশা দেশাই বিসওয়াল। যুক্তরাষ্ট্রের পররাষ্ট্র মন্ত্রণালয় সূত্রে জানা গেছে, রওশন এরশাদ, খালেদা জিয়া ছাড়াও নিশা দেশাই বাংলাদেশ সরকারের উচ্চপর্যায়ের কর্মকর্তা, শ্রমিক ও পোশাক ব্যবসায়ী নেতাদের সঙ্গে বৈঠক করবেন।মার্কিন দূতাবাস জানিয়েছে, নিশা দেশাই গাজীপুরে অবস্থিত বাংলাদেশ ইনস্টিটিউট অব পিস সাপোর্ট অপারেশন ট্রেনিং পরিদর্শন করবেন। কাল শনিবার তিনি বাংলাদেশ ত্যাগ করবেন।৫ জানুয়ারির নির্বাচনের পর বাংলাদেশে এটিই নিশার প্রথম ঢাকা সফর। এর আগে ২০১৩ সালের নভেম্বরে ঢাকা সফর করেন তিনি। ওই সময় বিভিন্ন রাজনৈতিক দলের নেতাদের সঙ্গে পৃথক বৈঠক করেন নিশা।
