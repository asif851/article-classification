
যোগাযোগমন্ত্রী ওবায়দুল কাদের বলেছেন, চলতি অর্থবছরেই পদ্মা সেতুর মূল কাজ শুরু হবে। এর টেন্ডার আহ্বান করা হয়েছে। ৩ ডিসেম্বর টেন্ডার জমাদেওয়ার শেষ দিন। এরপর টেকনিক্যাল কমিটি বসে ওয়ার্ক অর্ডার দেবে।গতকাল বুধবার বিকেলে মাদারীপুরের শিবচর উপজেলার মাদবরের চর পদ্মা সেতুর সংযোগ সড়কের কাজের প্রস্তুতি এবং প্রধানমন্ত্রীর শিবচরে আগমনের প্রস্তুতি পরিদর্শন করতে এসে সাংবাদিকদের সঙ্গে আলাপকালে তিনি এসব কথা জানান। ওবায়দুল কাদের বলেন, ‘এটি একটি বৃহৎ প্রকল্প।অল্প সময়ে এর কাজ শেষ করা সম্ভব নয়। তবে আমরা ইতিমধ্যে অনেক দূর অগ্রসর হয়েছি। পদ্মা সেতুর জন্য আর বিলম্ব করতে হবে না।’আগামী ১২ নভেম্বর প্রধানমন্ত্রী শেখ হাসিনা মাওয়া-জাজিরা পয়েন্টের উভয় পাড়ে পদ্মা সেতুর সংযোগ সড়ক নির্মাণের কাজ উদ্বোধন করবেন।এ সময় মন্ত্রীর সঙ্গে ছিলেন সেতু বিভাগের সচিব খন্দকার আনোয়ারুল ইসলাম, পদ্মা বহুমুখী সেতু প্রকল্পের পরিচালকসহ ঊর্ধ্বতন কর্মকর্তা, জেলা প্রশাসক জি এস এম এম জাফরউল্লাহ, সার্কেল এসপি এ বি সিদ্দিকী, শিবচর উপজেলা নির্বাহী কর্মকর্তা মুহাম্মদ ইকবাল হুসাইন প্রমুখ।
