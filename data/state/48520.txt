
কুড়িগ্রামে বন্যার পানিতে ভেসে এসেছে একটি অজগর। আজ বুধবার সকালে সদর উপজেলার মোগলবাসা ইউনিয়নের ধরলা নদীর চর কৃষ্ণপুরের বেলাল হোসেনের বাড়ির উঠানের একটি গাছের সঙ্গে সাপটি পেঁচিয়ে ছিল।
বেলাল হোসেনসহ স্থানীয় কয়েকজন বাসিন্দার সঙ্গে কথা বলে জানা গেছে, বেলাল সকালে ঘুম থেকে উঠে সাপটি দেখতে পান। খবর পেয়ে স্থানীয় লোকজন ওই বাড়িতে ভিড় করতে থাকেন। তাঁরা সাপটিকে মেরে ফেলার সিদ্ধান্ত নেন। তখন সেখানে উপস্থিত কয়েকজন তরুণ ওই সিদ্ধান্তে বাধা দেন। তাঁরা ফায়ার সার্ভিসে খবর দেন।
ফায়ার সার্ভিস সেখানে যেতে অসম্মতি জানালে উপজেলা নির্বাহী কর্মকর্তা (ইউএনও) ও প্রাণিসম্পদ কর্মকর্তাকে খবর দেওয়া হয়। ওই দুই কর্মকর্তা ঘটনাস্থলে উপস্থিত হন। এরপর স্থানীয় তরুণেরা সাপটি ধরে বস্তায় ভরে প্রাণিসম্পদ কার্যালয়ে নিয়ে যান। পরে বন বিভাগের কর্মকর্তাদের কাছে সাপটি হস্তান্তর করা হয়।
উপজেলা বন বিভাগের কর্মকর্তা আলতাফ হোসেন জানান, সাপটি লম্বায় সাড়ে নয় ফুট। বয়স দেড় বছর। সাপটি চোখ খুলতে শুরু করেছে। এটা পাহাড় থেকে বন্যার পানিতে ভেসে এসেছে বলে ধারণা করা হচ্ছে।
কুড়িগ্রাম সদরের ইউএনও আমিন আল পারভেজ জানান, বন বিভাগের মাধ্যমে দিনাজপুর রামসাগরের অভয় আশ্রমে সাপটি পাঠিয়ে দেওয়া হবে।
