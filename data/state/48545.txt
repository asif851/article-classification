
নওগাঁ, গাইবান্ধা ও পিরোজপুরে গত বুধবার রাতে স্কুলশিক্ষকসহ তিনজনকে কুপিয়ে হত্যা করা হয়। ময়মনসিংহের গৌরীপুর উপজেলায় একদল তরুণ ইট দিয়ে আঘাত করে এক কলেজছাত্রের মাথা থেঁতলে দেন। পরে তাঁর মৃত্যু হয়।এদিকে গতকাল বৃহস্পতিবার কিশোরগঞ্জ শহরতলির চৌদ্দশত এলাকায় রাস্তার পাশ থেকে এক বাসশ্রমিকের লাশ উদ্ধার করা হয়েছে। পুলিশের ধারণা, তাঁকে শ্বাসরোধে হত্যা করা হয়েছে।পুলিশ ও এলাকাবাসী সূত্রে জানা গেছে, পিরোজপুরের নাজিরপুর উপজেলার পশ্চিম বানিয়ারি গ্রামে সমীরণ মজুমদার (৪২) নামের স্কুলশিক্ষক খুন হয়েছেন। গুরুতর আহত হয়েছেন তাঁর স্ত্রী স্বপ্না মজুমদার (২৮)। সমীরণ পশ্চিম বানিয়ারি সরকারি প্রাথমিক বিদ্যালয়ের সহকারী শিক্ষক ছিলেন। বুধবার রাতে সমীরণ স্ত্রী ও সন্তানদের নিয়ে ঘরে ঘুমাচ্ছিলেন। দিবাগত রাত তিনটার দিকে সিঁধ কেটে এক লোক তাঁদের ঘরে ঢোকেন। এরপর লোকটি ভেতর থেকে দরজা খোলেন। তখন শব্দ শুনে সমীরণ ঘুম থেকে জেগে ওঠেন। তিনি লোকটিকে জাপটে ধরার চেষ্টা করেন। এ সময় ওই ব্যক্তি ও বাইরে অপেক্ষমাণ আরও দুজন এসে সমীরণকে টেনেহিঁচড়ে উঠানে নিয়ে দা দিয়ে এলোপাতাড়ি কোপাতে থাকেন। সমীরণের স্ত্রী স্বপ্না মজুমদার এগিয়ে গেলে তাঁকেও কুপিয়ে জখম করা হয়। পরে প্রতিবেশীরা সমীরণকে উদ্ধার করে হাসপাতালে নেওয়ার পথে ভোর পাঁচটার দিকে তাঁর মৃত্যু হয়। সমীরণের স্ত্রী স্বপ্নাকে প্রথমে উপজেলা স্বাস্থ্য কমপ্লেক্সে নেওয়া হয়। পরে তাঁকে খুলনা মেডিকেল কলেজ হাসপাতালে পাঠানো হয়।উপজেলা স্বাস্থ্য কমপ্লেক্সের কর্তব্যরত চিকিৎসক রোকসানা ফেরদৌসী বলেন, ধারালো অস্ত্রের আঘাতে স্বপ্না মজুমদারের ডান হাতের বৃদ্ধাঙ্গুল বিচ্ছিন্ন হয়ে গেছে। এ ছাড়া তাঁর শরীরে গুরুতর জখম রয়েছে।নাজিরপুর থানার ভারপ্রাপ্ত কর্মকর্তা (ওসি) হাবিবুর রহমান বলেন, জমি নিয়ে বিরোধের জেরে সমীরণ খুন হয়েছেন বলে ধারণা করা হচ্ছে। এ ঘটনায় জিজ্ঞাসাবাদের জন্য মন্টু শেখ নামের এক প্রতিবেশীকে আটক করা হয়েছে।ময়মনসিংহের গৌরীপুর উপজেলায় নিহত কলেজছাত্রের নাম শাকিল আহমেদ (১৮)। গৌরীপুর সরকারি কলেজ থেকে এ বছর তাঁর এইচএসসি পরীক্ষায় অংশ নেওয়ার কথা ছিল। শাকিলের বাড়ি উপজেলার পশ্চিম দাপুনিয়া গ্রামে। বুধবার বেলা একটার দিকে একদল তরুণ শাকিলকে পৌর শহরের ছয়গন্ডা এলাকায় ইট দিয়ে আঘাত করে মাথা থেঁতলে দেন। গুরুতর আহত অবস্থায় তাঁকে প্রথমে উপজেলা স্বাস্থ্য কমপ্লেক্স নেওয়া হয়। পরে সেখান থেকে ময়মনসিংহ মেডিকেল কলেজ হাসপাতালে এবং রাতে ঢাকা মেডিকেল কলেজ হাসপাতালে নেওয়া হয়। সেখানে চিকিৎসাধীন অবস্থায় রাত দুইটার দিকে শাকিলের মৃত্যু হয়।শাকিলের মৃত্যুর খবর ছড়িয়ে পড়লে গতকাল বেলা ১১টার দিকে শিক্ষার্থী ও এলাকাবাসী উপজেলা পরিষদের সামনে মানববন্ধন ও বিক্ষোভ মিছিল করে। পরে ক্ষুব্ধ লোকজন পৌর শহরের ছয়গন্ডা এলাকায় পৌর যুবলীগের কর্মী তমাল পাঠানের বাড়ি, খেলার মাঠ এলাকায় যুবলীগের কর্মী মেহেদী হাসান ও হিমেলের বাড়িতে ব্যাপক ভাঙচুর করে। অভিযোগ রয়েছে, তমাল পাঠান ও হিমেল এই হত্যাকাণ্ডের সঙ্গে জড়িত।গৌরীপুর থানার ওসি দেলোয়ার আহমেদ বলেন, শাকিল হত্যাকাণ্ডের কারণ খতিয়ে দেখা হচ্ছে। এ ঘটনায় জড়িত সন্দেহে ইমন নামের একজনকে আটক করা হয়েছে।নওগাঁর পত্নীতলায় আমিনুল ইসলাম (২৮) নামের এক ব্যবসায়ীকে কুপিয়ে হত্যা করেছে দুর্বৃত্তরা। তাঁর বাড়ি ধামইরহাট উপজেলার চকহারা গ্রামে। উপজেলার নজিপুর পৌরসভার বাসস্ট্যান্ড এলাকার জুলেখা সুপার মার্কেটে তাঁর মুঠোফোনের দোকান রয়েছে। বুধবার রাতে দোকান বন্ধ করে বাড়ি ফেরার পথে পৌরসভার হরিরামপুর দক্ষিণপাড়া এলাকায় দুর্বৃত্তরা কুপিয়ে তাঁকে গুরুতর জখম করে। পরে উপজেলা স্বাস্থ্য কমপ্লেক্সে চিকিৎসাধীন অবস্থায় রাতেই তাঁর মৃত্যু হয়।পত্নীতলা থানার ওসি মাজহারুল ইসলাম বলেন, এ ঘটনায় অজ্ঞাতনামা আসামিদের বিরুদ্ধে মামলা হয়েছে।এদিকে গাইবান্ধার পলাশবাড়ী উপজেলার মনোহরপুর ইউনিয়ন পরিষদের (ইউপি) ৭ নম্বর ওয়ার্ডের সাবেক সদস্য মাহমুদুর রহমানকে (৪৮) কুপিয়ে হত্যা করা হয়েছে। গত বুধবার রাত সাড়ে ১০টার দিকে খামারজামিরা গ্রামে এ ঘটনা ঘটে। মাহমুদুরের বাড়ি মনোহরপুর গ্রামে। এ ঘটনায় জড়িত সন্দেহে একই গ্রামের আবদুল গোফফার (৫০) ও তাঁর ছেলে শাহিনুর মিয়াকে (২০) গ্রেপ্তার করেছে পুলিশ।এদিকে কিশোরগঞ্জে কফিল উদ্দিন (৪২) নামের এক বাসশ্রমিকের লাশ উদ্ধার করেছে পুলিশ। শহরতলির চৌদ্দশত এলাকায় রাস্তার পাশ থেকে লাশটি উদ্ধার করে পুলিশ। কফিলের বাড়ি পাকুন্দিয়া উপজেলার পাটুয়াভাঙ্গা বিশুহাটি গ্রামে।
{প্রতিবেদন তৈরিতে সহযোগিতা করেছেন ময়মনসিংহ অফিস, কিশোরগঞ্জ, নওগাঁ, পিরোজপুর ও গাইবান্ধা প্রতিনিধি}
 
