
মানিকগঞ্জ সদর উপজেলায় এক বাবার বিরুদ্ধে তাঁর শিশু মেয়েকে শ্বাসরোধে হত্যার অভিযোগে পাওয়া গেছে৷ গতকাল রোববার সকালে গ্যাড়াকোল গ্রাম থেকে মেয়ে জেরিন আক্তারের (১২) লাশ উদ্ধার করে পুলিশ৷জেরিন ওই গ্রামের ফজলুল হকের মেয়ে৷ সে স্থানীয় মুক্তিযোদ্ধা স্মৃতি উচ্চবিদ্যালয়ের ষষ্ঠ শ্রেণিতে পড়ত৷ এ ঘটনায় বাবা ফজলুল হককে আটক করে পুলিশে সোপর্দ করেছেন এলাকাবাসী৷স্থানীয় জাগীর ইউনিয়ন পরিষদের (ইউপি) চেয়ারম্যান জাকির হোসেন বলেন, ফজলুল কিছুটা মানসিক রোগী৷ কখনো সুস্থ, আবার কখনো অসুস্থ আচরণ করেন৷মামলার তদন্ত কর্মকর্তা সদর থানার উপপরিদর্শক (এসআই) সফিকুল ইসলাম বলেন, মেয়েটিকে শ্বাসরোধ করে হত্যার আলামত পাওয়া গেছে৷ এ ঘটনায় মেয়েটির মা ফজলুল হকের বিরুদ্ধে হত্যা মামলা করেছেন৷
