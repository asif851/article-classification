
ফেনীতে আজ রোববার সকালে পৃথক সড়ক দুর্ঘটনায় এক আনসার সদস্যসহ দুজন নিহত হয়েছেন।পুলিশ ও প্রত্যক্ষদর্শীরা জানান, আজ সকাল সাড়ে নয়টার দিকে ফেনী-সোনাগাজী সড়কের গোবিন্দপুর কলঘর এলাকায় দ্রুতগামী ট্রাক সিএনজিচালিত একটি অটোরিকশাকে পেছন থেকে ধাক্কা দিয়ে চলে যায়। এতে অটোরিকশাটি উল্টে গেলে আবদুর রহিম (৩২) নামের একজন আনসার-ভিডিপি সদস্যসহ চারজন আহত হন। ফেনী সদর হাসপাতালে নেওয়ার পর কর্তব্যরত চিকিৎসক রহিমকে মৃত ঘোষণা করেন। তিনি পরশুরাম উপজেলার উত্তর রাজশপুর গ্রামের আবুল কাশেমের ছেলে। সকালে বাড়ি থেকে ফেনী হয়ে অটোরিকশায় করে কর্মস্থল সোনাগাজীর বক্তারমুন্সি সোনালী ব্যাংকে যাচ্ছিলেন তিনি।এদিকে আজ সকাল সাড়ে আটটার দিকে ঢাকা-চট্টগ্রাম মহাসড়কের ফেনী বাইপাস অংশের রামপুর রাস্তার মাথা এলাকায় অটোরিকশা থেকে নেমে সড়কের ওপর দাঁড়িয়ে ভাড়া পরিশোধ করার সময় দ্রুতগামী একটি বাসের ধাক্কায় লিটন চন্দ্র দাস (৩৫) নামের একজন স্বর্ণ ব্যবসায়ী গুরুতর আহত হন। ফেনী সদর হাসপাতালে নেওয়ার পর কর্তব্যরত চিকিৎসক তাঁকে মৃত ঘোষণা করেন। তিনি ফেনী সদর উপজেলার কালীদহ ইউনিয়নের গোবিন্দপুর গ্রামের অর্জুন চন্দ্র দাসের ছেলে।ফেনীর মহিপাল হাইওয়ে থানার ভারপ্রাপ্ত কর্মকর্তা (ওসি) সৈয়দ জাহাঙ্গীর আলম সড়ক দুর্ঘটনায় দুজন নিহত হওয়ার ঘটনার সত্যতা ‘প্রথম আলো’কে নিশ্চিত করেছেন।
