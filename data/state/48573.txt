

কক্সবাজারের উখিয়া উপজেলার ইনানী সৈকতে আজ শুক্রবার সকাল সাড়ে ৯টার দিকে একটি হেলিকপ্টার বিধ্বস্ত হয়ে এক ব্যক্তি নিহত হয়েছেন। আহত হয়েছেন চারজন। নিহত ব্যক্তির নাম শাহ আলম। তিনি একটি বিজ্ঞাপনী সংস্থার হিসাব বিভাগের কর্মকর্তা। 
বাংলাদেশ ক্রিকেট দলের অলরাউন্ডার সাকিব আল হাসানকে কক্সবাজারে নামিয়ে ঢাকায় ফেরার পথে হেলিকপ্টারটি বিধ্বস্ত হয় বলে পুলিশ ও প্রশাসন সূত্রে জানা গেছে। সাকিব একটি বিজ্ঞাপনের কাজের জন্য সেখানে গিয়েছেন। কক্সবাজারের জেলা প্রশাসক মো. আলী হোসেন প্রথম আলোকে জানান, মেঘনা অ্যাভিয়েশনের একটি হেলিকপ্টার সকালে ঢাকা থেকে লোকজন নিয়ে উখিয়ার একটি হোটেলে নামেন। সকাল সাড়ে ৯টার দিকে চারজন যাত্রী নিয়ে হেলিকপ্টারটি পুনরায় ঢাকায় ফিরে যাওয়ার সময় ইনানী সৈকতের রেজুখাল সংলগ্ন সৈকতে বিধ্বস্ত হয়। এতে একজন নিহত ও পাইলটসহ অপর চারজন গুরুতর আহত হওয়ার খবর পাওয়া গেছে। এ ব্যাপারে অনুসন্ধান চলছে। কক্সবাজার শহর থেকে অন্তত ৪৫ কিলোমিটার দুরে উখিয়ার ইনানী সৈকতের কাছে রেজুখালের বিপরীতে (পশ্চিমে) ঝাউবাগানের সামনে বঙ্গোপসাগরে বিধ্বস্ত হয় হেলিকপ্টারটি। সেটি এখন পুলিশ-বিজিবি সদস্যরা ঘিরে রেখেছে। স্থানীয় লোকজনের পাশাপাশি বিপুলসংখ্যক পর্যটক সেখানে জড়ো হন। উখিয়া থানার ভারপ্রাপ্ত কর্মকর্তা আবুল খায়ের প্রথম আলোকে বলেন, ঘটনাস্থলে গিয়ে তিনি তিনজনের পরিচয় পেয়েছেন। এরা হলেন হেলিকপ্টারের পাইলট শফিকুল ইসলাম। অপর দুজন হলেন নিহত শাহ আলম ও শরিফুল। অবশ্য শরিফুলের পরিচয় তিনি জানাতে পারেননি। ঘটনাস্থল থেকে মোহাম্মদ হোছাইন নামে বিশ্ববিদ্যালয় পড়ুয়া এক শিক্ষার্থী প্রথম আলোকে জানান, সকাল সাড়ে ৯টার দিকে একটি হেলিকপ্টার ঝাউবাগানের ওপর চক্কর দিতে থাকে। এরপর ঝাউবাগানের সামনে বঙ্গোপসাগরে হেলিকপ্টারটি বিধ্বস্ত হয়। তখন স্থানীয় জেলেরা হেলিকপ্টারের দিকে ছুটে যান এবং পাঁচজনকে হেলিকপ্টারের ভেতর থেকে বেরিয়ে উপকূলে তোলেন। এর মধ্যে অজ্ঞান হয়ে পড়া একজনকে কিছু লোকজন কক্সবাজার হাসপাতালে নিয়ে যান। প্রত্যক্ষদর্শী আরও কয়েকজন বলেন, সকাল সাড়ে আটটার দিকে হেলিকপ্টারটি ইনানীর পাটোয়ারটেক সৈকতের একটি তারকা হোটেলের কাছাকাছি এলাকায় নামেন। ঢাকা থেকে একজন তারকা ক্রিকেটারকে নামিয়ে দিয়ে হেলিকপ্টারটি পুনরায় ঢাকার দিকে ফিরছিল। সম্ভবত যান্ত্রিক গোলযোগ দেখা দিলে কপ্টারটি সাগরে পড়ে যায়। সকাল সাড়ে ১০টার দিকে গুরুতর আহত এক হেলিকপ্টার যাত্রীকে আনা হয় কক্সবাজার সদর হাসপাতালের জরুরি বিভাগে। এ সময় জরুরি বিভাগের চিকিৎসা কর্মকর্তা মো. রফিকুল ইসলাম তাকে মৃত ঘোষণা করেন। রফিকুল ইসলাম প্রথম আলোকে বলেন, কপালের দুই পাশে মারাত্মক আঘাতের কারণে লোকটির দুই কান দিয়ে রক্তক্ষরণ হয়েছে। হাসপাতালে আনার আগের ওই ব্যক্তির মৃত্যু হয়েছে। ময়নাতদন্তের জন্য লাশটি মর্গে পাঠানো হয়েছে। স্থানীয় খুনিয়াপালং ইউপি চেয়ারম্যান আবদুল মাবুদ জানান, খোঁজ নিয়ে তিনি জানতে পেরেছেন, সকাল সাড়ে সাতটার দিকে হেলিকপ্টারটি ঢাকা থেকে পাটোয়ারটেক সৈকতে নামেন। হেলিকপ্টারে আসা যাত্রীরা সৈকতে অবস্থিত তারকা হোটেল সি পার্ল টিউলিপ-এর অতিথি ছিলেন। এই হোটেলে হেলিপ্যাড নাই। কিছুক্ষণ পর চারজন যাত্রী নিয়ে হেলিকপ্টারটি ঢাকায় ফেরার পথে রেজুখাল সংলগ্ন সৈকতে বিধ্বস্ত হয়েছে। এতে এক ব্যক্তি নিহত হয়েছেন। পাইলটসহ আহত চারজনকে বিভিন্ন বেসরকারি হাসপাতালে চিকিৎসা দেওয়া হচ্ছে।
