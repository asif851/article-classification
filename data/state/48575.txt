
সাহিত্যের বাচিক চর্চা প্রতিষ্ঠান কণ্ঠশীলনের কার্যক্রম সাময়িকভাবে স্থগিত ঘোষণা করেছেন প্রতিষ্ঠানটির সভাপতি শিল্পী কাইয়ুম চৌধুরী। গতকাল এক বিবৃতিতে তিনি বলেন:বেশ কিছুদিন ধরেই কণ্ঠশীলনে যে অস্বস্তিকর অবস্থা বিরাজ করছে, তাতে আমি খুবই চিন্তিত হয়ে পড়েছি। প্রতিষ্ঠানটির সভাপতি হওয়া সত্ত্বেও গঠনতন্ত্রের বিধান অমান্য করে আমাকে এড়িয়ে এমন কিছু সিদ্ধান্ত নেওয়া হয়েছে, যা অগণতান্ত্রিক এবং অন্যায়। একটি মহলের কাছে পুরো প্রতিষ্ঠানটি জিম্মি হয়ে আছে। কণ্ঠশীলন বিষয়ে পত্রিকায় প্রকাশিত প্রফেসর সন্জীদা খাতুনের বক্তব্যের সঙ্গে আমি সম্পূর্ণ একমত।আমার সঙ্গে কোনো কথা না বলেই কণ্ঠশীলনকে লাভজনক বাণিজ্যিক প্রতিষ্ঠানে পরিণত করেছিল দলটির ছয় সদস্য গোলাম সারোয়ার, রইসুল ইসলাম, মীর বরকত, আহমাদুল হাসান, মোস্তফা কামাল ও নমিতা আক্তার মুক্তি। শুধু তা-ই নয়, কণ্ঠশীলন অনেক দিন ধরেই পরিচালিত হচ্ছে নানা অনিয়মে। যথাযথ কর্তৃপক্ষের অনুমোদন ছাড়াই প্রতিষ্ঠানের প্রশাসনিক ও আর্থিক কার্যক্রম পরিচালনা করা, নিয়মিত অডিট না করা, নিয়মিত বিরতিতে প্রতিষ্ঠানের যোগ্য সদস্যদের উদ্দেশ্যপ্রণোদিতভাবে বের করে দেওয়া—এগুলো হলো অনিয়ম ও স্বেচ্ছাচারের কিছু দৃষ্টান্ত।আমরা কয়েক মাস ধরে সুষ্ঠু সমাধানের লক্ষ্যে কয়েকটি বৈঠক করেছি। কিন্তু তাদের (যাঁরা লিমিটেড কোম্পানি করেছেন এবং তাঁদের অনুসারীরা) পক্ষ থেকে কোনো ইতিবাচক সাড়া পাইনি। অবশেষে ৫ সেপ্টেম্বর আমি সভা ডাকি, তাতেও তারা উপস্থিত হওয়ার কথা বলেও পরে জানায় সভায় আসবে না। এসব ঘটনার পরিপ্রেক্ষিতে আমি প্রতিষ্ঠানটির সভাপতি হিসেবে গঠনতন্ত্রে দেওয়া ক্ষমতাবলে আগামীকাল ৮ সেপ্টেম্বর (আজ) থেকে কণ্ঠশীলনের সব কার্যক্রম; বিশেষত স্কুল, মহড়া, ব্যাংক লেনদেন, সাংগঠনিক বৈঠক, অনুষ্ঠানাদি সাময়িকভাবে স্থগিত ঘোষণা করছি। অচিরেই একটি অন্তর্বর্তী কমিটি গঠনের মাধ্যমে কণ্ঠশীলনের কার্যক্রম উন্মুক্ত করে দেওয়ার কথা বিবেচনা করা হবে। বিজ্ঞপ্তি
