
জঙ্গি ও সন্ত্রাসীদের বিরুদ্ধে পুলিশের সাঁড়াশি অভিযানের প্রথম দিনে আজ শুক্রবার বিএনপি-জামায়াতের নেতা-কর্মীসহ সারা দেশে ৬১২ জনকে গ্রেপ্তার করা হয়েছে। এর মধ্যে রাজধানী ঢাকায় গ্রেপ্তার হয়েছেন ১৭৭ জন। বার্তা সংস্থা ইউএনবির খবরে এসব কথা বলা হয়েছে।
আজ শুক্রবার থেকে জঙ্গি ও সন্ত্রাসীদের ধরছে সাঁড়াশি অভিযান শুরু করেছে পুলিশ। দেশব্যাপী এ অভিযান চলবে সাত দিন। গতকাল বৃহস্পতিবার বাংলাদেশ পুলিশের মহাপরিদর্শক (আইজিপি) এ কে এম শহীদুল হকের সভাপতিত্বে পুলিশ সদর দপ্তরে এক সভায় এ সিদ্ধান্ত হয়। পুলিশ সুপার বাবুল আক্তারের স্ত্রী হত্যা ও সাম্প্রতিক ঘটনাবলির পরিপ্রেক্ষিতে করণীয় নির্ধারণে পুলিশ সদর দপ্তরের সম্মেলন কক্ষে এ বৈঠক হয়।
ডিএমপির উপকমিশনার (গণমাধ্যম) মাসুদুর রহমান আজ ইউএনবিকে জানান, পুলিশের অভিযানে রাজধানী ঢাকায় ১৭৭ জন গ্রেপ্তার হয়েছেন।
ইউএনবির খবরে বলা হয়েছে, সিলেট বিভাগে ১৭১ জন, টাঙ্গাইলে ৬৮, জামায়াত-শিবিরের ৫ জন কর্মীসহ কুষ্টিয়ায় ৫৭, বিএনপি-জামায়াত নেতাসহ ব্রাহ্মণবাড়িয়ায় ৩১ জন, রাজশাহীতে ৩১ জন, ঝিনাইদহে ২৭, পঞ্চগড়ে ২৬, শেরপুরে ২৪ জনকে গ্রেপ্তার করেছে পুলিশ।
