
প্রধানমন্ত্রী শেখ হাসিনা বলেছেন, অর্থনৈতিক উন্নয়নের সঙ্গে সঙ্গে দেশের ব্যাংকিং খাতও দিন দিন বিকশিত হচ্ছে। দেশের জনগণও এখন ব্যাংকিং খাতের সেবা গ্রহণে আগ্রহী হয়ে উঠছে।প্রধানমন্ত্রী গতকাল সোমবার বিকেলে গণভবনে বাংলাদেশ অ্যাসোসিয়েশন অব ব্যাংকস (বিএবি) এবং বিদ্যুৎ, জ্বালানি ও খনিজসম্পদ মন্ত্রণালয় থেকে প্রধানমন্ত্রীর ত্রাণ ও কল্যাণ তহবিলে অনুদানের চেক গ্রহণকালে এ কথা বলেন।নিজ নিজ ব্যাংকের পক্ষে চেয়ারম্যান ও ব্যবস্থাপনা পরিচালক এবং প্রধানমন্ত্রীর উপদেষ্টা তৌফিক-ই-ইলাহী চৌধুরী, বিদ্যুৎ ও জ্বালানি প্রতিমন্ত্রী নসরুল হামিদ জ্বালানি মন্ত্রণালয়ের পক্ষে প্রধানমন্ত্রীর হাতে চেক তুলে দেন।১০ টাকার বিনিময়ে কৃষকদের ব্যাংক অ্যাকাউন্ট খোলার সুযোগ দেওয়ার ক্ষেত্রে সরকারের উদ্যোগের কথা তুলে ধরে প্রধানমন্ত্রী বলেন, এ ক্ষেত্রে সরকার ভর্তুকিও দিয়ে যাচ্ছে।শেখ হাসিনা তাঁর সরকারের গৃহীত বিভিন্ন ব্যবসাবান্ধব পদক্ষেপের জন্য দেশের ব্যবসায়ী সম্প্রদায় আরও সুন্দরভাবে ব্যবসা-বাণিজ্য চালিয়ে যেতে সমর্থ হবে বলেও প্রধানমন্ত্রী প্রকাশ করেন।প্রধানমন্ত্রী বিভিন্ন ব্যাংক এবং জ্বালানি মন্ত্রণালয়কে তাঁর ত্রাণ তহবিলে অনুদান প্রদানের জন্য ধন্যবাদ জানিয়ে বলেন, এই টাকা শুধু দরিদ্র জনগণের মাঝেই বিতরণ করা হবে না, এই অর্থ দ্বারা অনেক দরিদ্র মেধাবী শিক্ষার্থী তাদের লেখাপড়ার খরচও চালিয়ে নিতে পারবে। অসচ্ছল শিল্পী-সাহিত্যিক-কবিদের জরুরি প্রয়োজনে এই অর্থ ব্যয় করা হবে বলেও প্রধানমন্ত্রী জানান।
