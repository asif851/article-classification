
গ্যাসের দাম বাড়ানোর প্রতিবাদে আধা বেলার হরতাল শেষে নতুন কর্মসূচি দিয়েছে বাম দলগুলো। আগামী ১৫ মার্চ জ্বালানি মন্ত্রণালয় ঘেরাও করবে তারা। সেই সঙ্গে আগামী ১ থেকে ১৪ মার্চ প্রচারাভিযান চলবে।
আজ মঙ্গলবার সকাল ছয়টা থেকে দুপুর ১২টা পর্যন্ত রাজধানী ঢাকায় কয়েকটি বাম দলের ডাকা আধা বেলার হরতাল চলে। সকাল ১০টার পর শাহবাগে বাম ছাত্রসংগঠনের জোট প্রগতিশীল ছাত্রজোটের মিছিলে পুলিশ কাঁদানে গ্যাস ও জলকামান থেকে পানি ছোড়ে। এতে হরতালকারীদের মিছিল ছত্রভঙ্গ হয়। সংগঠনের নেতারা বলছেন, পাল্টাপাল্টি ধাওয়ায় ১৬ জন আহত হয়েছে।
শাহবাগ থানার ভারপ্রাপ্ত কর্মকর্তা (ওসি) আবু বকর সিদ্দিক বলেন, পুলিশের ওপর ঢিল ছোড়া ও গাড়ি ভাঙচুরের কারণে ১১ জনকে আটক করা হয়েছে। তাঁদের মধ্যে একজন নারী। এ ঘটনায় মামলা হওয়ার বিষয়ে সিদ্ধান্ত হয়নি।
সংগঠনের নেতারা বলছেন, আটক ব্যক্তিদের মধ্যে তিনজন সমাজতান্ত্রিক ছাত্রফ্রন্টের নেতা। তাঁদের মধ্যে দুজনের নাম জানা গেছে। তাঁরা হলেন নাসিরউদ্দিন ও ভজন। আহত ব্যক্তিদের আশপাশের হাসপাতালে চিকিৎসা দেওয়া হয়েছে।
সকাল আটটার দিকে শাহবাগ মোড়ে টায়ার জ্বেলে ও ইট রেখে সড়ক অবরোধ করে প্রগতিশীল ছাত্রজোট ও হরতালকারীরা। এ সময় প্রায় ৪০ মিনিট শাহবাগকেন্দ্রিক এলাকায় যান চলাচল বন্ধ ছিল। ওই এলাকায় পুলিশ মোতায়েন ছিল। পরে হরতালকারীরা মিছিল নিয়ে রূপসী বাংলা হোটেল ঘুরে আজিজ সুপার মার্কেটের দিকে চলে যায়। এ সময় সংগঠনের নেতারা গ্যাসের দাম কমাতে সরকারের প্রতি দাবি জানান। না কমালে কঠোর কর্মসূচি দেওয়া হবে বলেও হুমকি দেন।

এ ছাড়া সকালে পল্টন, মিরপুর, মোহাম্মদপুর ও লালবাগে হরতালের সমর্থনে মিছিল হয়েছে। পুরানা পল্টনে সিপিবি কার্যালয়ের সামনে রাস্তার একাংশ অবরোধ করে রাখে হরতালকারীরা। পরে পুলিশ তাদের সরিয়ে দেয়। হরতালকারীদের অভিযোগ, মিরপুর এক নম্বরে মিছিলে পুলিশ বাধা দিয়েছে।
হরতালে রাজধানীর বিভিন্ন এলাকায় যান চলাচল প্রায় স্বাভাবিক ছিল।
হরতাল ডেকেছে বাংলাদেশের কমিউনিস্ট পার্টি (সিপিবি), বাংলাদেশের সমাজতান্ত্রিক দল (বাসদ), গণতান্ত্রিক বাম মোর্চা ও গণসংহতি আন্দোলন।
আরও পড়ুনশাহবাগে হরতালকারীদের ওপর পুলিশের কাঁদানে গ্যাস
 
