
রাষ্ট্রদ্রোহ ও মানহানির অভিযোগে আমার দেশ পত্রিকার ভারপ্রাপ্ত সম্পাদক মাহমুদুর রহমানের বিরুদ্ধে আজ বুধবার আরও দুটি মামলা হয়েছে। জয়পুরহাট ও ফরিদপুর এসব মামলা হয়।গতকাল মঙ্গলবার একই অভিযোগে তাঁর বিরুদ্ধে ছয়টি মামলা হয়। এর আগে তিনটি মামলা হয়েছিল।সম্প্রতি জাতীয় প্রেসক্লাবে ‘গণতন্ত্র পুনরুদ্ধারে গণমাধ্যমের ভূমিকা’ শীর্ষক মতবিনিময় সভায় বাংলাদেশ, বঙ্গবন্ধু, প্রধানমন্ত্রী ও বর্তমান সরকার সম্পর্কে মানহানিকর বক্তব্য দেওয়ার অভিযোগে মাহমুদুর রহমানের বিরুদ্ধে এসব মামলা করা হয়েছে।
জয়পুরহাট অতিরিক্ত মুখ্য বিচারিক হাকিম আদালতে জেলা আওয়ামী লীগের সাধারণ সম্পাদক ও দৈনিক জয়পুরহাট খবর পত্রিকার সম্পাদক এস এম সোলায়মান আলী বাদী হয়ে মামলাটি করেন। মামলায় ৫০০ কোটি টাকার মানহানি হয়েছে বলে উল্লেখ করা হয়। আদালতের বিচারক মোহাম্মদ ইকবাল বাহার মামলাটি শুনানি শেষে জয়পুরহাট সদর থানার ভারপ্রাপ্ত কর্মকর্তাকে (ওসি) প্রয়োজনীয় আইনানুগ ব্যবস্থা গ্রহণের নির্দেশ দিয়েছেন।
ফরিদপুরে এক নম্বর আমলি আদালতে এ মানহানির মামলাটি করেন ফরিদপুর সদরের আলীয়াবাদ ইউনিয়ন আওয়ামী লীগের সভাপতি মো. আকতারুজ্জামান (৫০)। বাদীপক্ষের কৌঁসুলি বিমল তুলশীয়ান প্রথম আলোকে বলেন, আদালতের বিচারিক হাকিম মো. মাসুদ আলী মামলাটি আমলে নিয়ে কোতোয়ালি থানার ওসিকে তদন্তের নির্দেশ দিয়েছেন। ২৮ ডিসেম্বর মামলার পরবর্তী তারিখ ধার্য করা হয়েছে।
