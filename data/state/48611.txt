
এসএসসি পরীক্ষা হরতালের আওতামুক্ত রাখা এবং সহিংসতা বন্ধের দাবিতে গতকাল শনিবার সাতক্ষীরা, কুষ্টিয়া ও রাজবাড়ীতে মানববন্ধন হয়েছে।প্রথম আলোর নিজস্ব প্রতিবেদক, আঞ্চলিক কার্যালয় ও প্রতিনিধির পাঠানো খবর:সাতক্ষীরা: সাতক্ষীরা সরকারি বালিকা উচ্চবিদ্যালয়ের সামনে শহীদ নাজমুল সরণিতে সকাল নয়টা থেকে আধা ঘণ্টার মানববন্ধন করা হয়। শিক্ষার্থী ছাড়াও বিদ্যালয়ের প্রধান শিক্ষক এম এম আবদুল্লাহ আল মামুন, শিক্ষক আবুল হাসান, আনিসুর রহমান, মো. আলাউদ্দিন এতে অংশ নেন। সাতক্ষীরা সরকারি বালক উচ্চবিদ্যালয়ের সামনে শহীদ সিরাজ সরণিতেও একই ধরনের কর্মসূচি পালন করা হয়।বেলা ১১টায় একই দাবিতে সাতক্ষীরা প্রেসক্লাবের সামনে সাতক্ষীরা-আশাশুনি সড়কে মানববন্ধন করে সুশাসনের জন্য প্রচারাভিযান (সুপ্র)। বেসরকারি উন্নয়ন সংস্থা স্বদেশের নির্বাহী পরিচালক মাধব দত্তের সভাপতিত্বে কর্মসূচি চলাকালে বক্তব্য দেন অপরেশ পাল, আজাদ হোসেন, আবুল কালাম আজাদ প্রমুখ।কুষ্টিয়া: বেলা ১১টার দিকে কুষ্টিয়া জিলা স্কুলের শিক্ষার্থীরা বিদ্যালয়ের সামনে কুষ্টিয়া-ঝিনাইদহ মহাসড়কে মানববন্ধন করে। একই সময় সরকারি বালিকা বিদ্যালয় ও শহরের এনএস রোডের কুওয়াতুল ইসলাম কামিল মাদ্রাসার শিক্ষার্থীরাও মানববন্ধন করে।রাজবাড়ী: ছাত্র ইউনিয়ন রাজবাড়ী জেলা সংসদের উদ্যোগে সকাল সাড়ে ১০টার দিকে রাজবাড়ী প্রেসক্লাবের সামনে ঘণ্টাব্যাপী মানববন্ধন করা হয়। এ সময় বক্তব্য দেন জেলা আওয়ামী লীগের সহসভাপতি ফকীর আবদুর জব্বার, জেলা কমিউনিস্ট পার্টির সভাপতি কমরেড আবুল কালাম, নারী নেত্রী শামীমা আক্তার প্রমুখ।
