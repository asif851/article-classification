
জাতীয় পার্টির চেয়ারম্যান এইচ এম এরশাদের বারিধারার বাসভবনের চারপাশে  র‌্যাপিড অ্যাকশন ব্যাটালিয়ন (র‌্যাব) ও পুলিশের সদস্যের উপস্থিতি বাড়ানো হয়েছে। র‌্যাব বলেছে, নিরাপত্তাজনিত কারণে এ ব্যবস্থা নেওয়া হয়েছে। আজ বুধবার বিকেলে এরশাদের সঙ্গে সৌজন্য সাক্ষাৎ করেন সফররত ভারতের পররাষ্ট্রসচিব সুজাতা সিং। সাক্ষাৎ শেষে বাসায় প্রেস ব্রিফিং করেন এরশাদ।র‌্যাবের পক্ষ থেকে আরও বলা হয়, এ সময়ে এইচ এম এরশাদের বাসা ও আশপাশের এলাকায় আইনশৃঙ্খলা পরিস্থিতির যাতে অবনতি না হয় সে জন্যই নিরাপত্তা বাড়ানো হয়েছে। কেন হঠাৎ এই অতিরিক্ত নিরাপত্তা—জানতে চাইলে র‌্যাব-১-এর অধিনায়ক কিসমত হায়াত সাংবাদিকদের বলেন, ‘এলাকাটি ডিপ্লোম্যাটিক জোনে। তাই অতিরিক্ত নিরাপত্তা ব্যবস্থা নেওয়া হচ্ছে। এ ছাড়া গুলশান এলাকার অনেক লোকও নিরাপত্তা বাড়ানোর জন্য র‌্যাবের কাছে ফোন করেছে।’গতকাল মঙ্গলবার নির্বাচনে না যাওয়ার ঘোষণা দেন এরশাদ। নির্বাচনকালীন সরকারে থাকা জাতীয় পার্টির ছয় মন্ত্রী-প্রতিমন্ত্রী ও উপদেষ্টাদের পদত্যাগের নির্দেশ দিয়েছেন এরশাদ।
