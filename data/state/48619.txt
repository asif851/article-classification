
বিচিত্র সব বিষয় নিয়ে সংবাদ প্রকাশ করা হয়। তবে সব সংবাদের প্রতি পাঠকের সমান আগ্রহ থাকে না। আবার কিছু সংবাদ হয়, যেগুলোয় অনেকের আগ্রহ থাকে। প্রথম আলো অনলাইনে গত বছর প্রতিদিন কমবেশি ২০০টি সংবাদ প্রকাশিত হয়েছে। বরাবরের মতোই পাঠকের আগ্রহ ছিল বিনোদন ও খেলার সংবাদের দিকে। রাজনীতি ও ব্যতিক্রমী নানা ঘটনার সংবাদের প্রতিও মানুষের কমবেশি আগ্রহ দেখা গেছে। গত বছরের সবচেয়ে বেশি পড়া সংবাদের তালিকায় সেটারই প্রতিফলন দেখা গেছে।
তবে সব মিলিয়ে রুপালি পর্দার তারকাদের প্রতি মানুষের আগ্রহ ছিল অসীম। তাঁরা কী করেন, কী পরেন, কী খান, কোথায় যান—এসব নিয়ে ভক্তদের আগ্রহের শেষ নেই। আবার এই তারকাদের বিয়ে, ঘর-সংসার বা ব্যক্তিগত বিষয় নিয়ে যদি কোনো সংবাদ হয়, তাহলে তো কথাই নেই! যাঁরা অন্য কোনো সময় হয়তো তারকাদের নিয়ে মাথা ঘামান না, তাঁরাও কিন্তু এ ধরনের সংবাদ পেলে টানা পড়ে ফেলেন। সেটাই যেন জানান দিল গত বছর সবচেয়ে বেশি পড়া সংবাদটি, যার শিরোনাম, ‘সন্তানের দায়িত্ব নেব, অপুর নয়: শাকিব’।
শুধু সর্বোচ্চ পঠিত সংবাদটিই নয়, সর্বোচ্চ পঠিত ১০টির ছয়টিই রুপালি জগতের তারকাদের নিয়ে করা সংবাদ। যার চারটিই আবার তারকাদের সংসার ভাঙাগড়ার বিষয় নিয়ে। প্রথমটির মতো দ্বিতীয় অবস্থানে থাকা সংবাদটিও শাকিব-অপুকে নিয়ে, যার শিরোনাম ‘বৈশাখের অপূর্ব সন্ধ্যায় শাকিব ও অপু’। 
তৃতীয় সর্বোচ্চ পঠিত সংবাদটি আমাদের সমাজের প্রেক্ষাপটে একটু অন্য রকম বিষয় নিয়ে। সমাজের বিভিন্ন অসংগতি সব সময় চোখে পড়লে সেটা যেন ‘চোখসওয়া ব্যাপার’ হয়ে দাঁড়ায়। আর সেই ‘চোখসওয়া ব্যাপারের’ ব্যতিক্রম কিছু ঘটলে তার প্রতি মানুষের আগ্রহের শেষ থাকে না। তার প্রমাণ ‘আপনারা আসেন, স্যারদের মুখটা জাতি দেখুক’ শিরোনামের সংবাদটি।
চতুর্থ সর্বোচ্চ পড়া সংবাদটি আবার শাকিব-অপুকেন্দ্রিক। পঞ্চম স্থানে ছিল ‘মিস ওয়ার্ল্ড বাংলাদেশ: জান্নাতুল নাঈম বিয়ে করেছিলেন’।
বিভিন্ন ক্ষেত্রে অবদান রাখা অনেকেই গত বছর চিরবিদায় নিয়েছেন। চিরবিদায় নিয়েছেন সুরঞ্জিত সেনগুপ্ত। বর্ষীয়ান এই রাজনীতিকের বিদায় নিয়ে করা ‘চলে গেলেন সুরঞ্জিত সেনগুপ্ত’ শিরোনামের সংবাদটি ৫ ফেব্রুয়ারি প্রকাশ করা হয়।
সপ্তম সর্বোচ্চ পড়া সংবাদটি তারকাদের বিচ্ছেদের। ‘বিচ্ছেদের কারণ জানালেন তাহসান-মিথিলা’র পরই আছে ‘শাকিব-অপু নিয়ে যা বললেন বুবলী’।
নারী-শিশুদের প্রতি নৃশংসতার অনেক সংবাদ প্রকাশিত হয় গত বছর। এমনই এক নৃশংস খবর সর্বোচ্চ পঠিত সংবাদের তালিকায় রয়েছে নবম স্থানে। যার শিরোনাম ‘চলন্ত বাসে গণধর্ষণের পর হত্যা’। আর দশম স্থানে আছে ‘বিয়ে করলেন তাসকিন’।
