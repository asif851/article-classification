
অবশেষে মহেশখালীর মাতারবাড়ীতে ভাঙা বেড়িবাঁধের সংস্কারকাজ শুরু হয়েছে। দুই সপ্তাহ ধরে এ সংস্কারকাজ চলছে। বিভিন্ন সময় ঘূর্ণিঝড়ের কবলে পড়ে ইউনিয়নের পশ্চিম পাশের প্রায় তিন শ মিটার বেড়িবাঁধ সাগরে বিলীন হয়ে যায়।পানি উন্নয়ন বোর্ডের (পাউবো) কক্সবাজার কার্যালয় সূত্র জানায়, বাঁধ ভেঙে যাওয়ায় ঝুঁকিতে পড়ে সাইরার ডেইল, মগডেইল, নয়াপাড়া, ষাইটপাড়া, মশরফ আলি সিকদার পাড়া, মাঝের ডেইল, সিকদারপাড়া, মিয়াজিপাড়া ও সর্দারপাড়ার অন্তত ৫০ হাজার মানুষ। ফলে জরুরি ভিত্তিতে বাঁধ সংস্কারের জন্য গত জানুয়ারিতে প্রায় ৪৯ লাখ টাকা বরাদ্দ দেওয়া হয়। কাজের দায়িত্ব পায় মেসার্স আলম কনস্ট্রাকশন।কার্যাদেশ মতে, প্রায় তিন শ মিটার ভাঙা বেড়িবাঁধে মাটি দিয়ে সংস্কারের পাশাপাশি টেকসই করার জন্য জিও ব্যাগ দেওয়া হবে।গত বুধবার সরেজমিনে দেখা যায়, মাতারবাড়ী ইউনিয়নের পশ্চিমে সাইরার ডেইল এলাকায় মাটি ভরাটের কাজ করছেন শ্রমিকেরা। আরেক পাশে খননযন্ত্র (্এক্সকাভেটর) দিয়ে কাটা হচ্ছে মাটি। কাজ চলছে পুরোদমে।সাইরার ডেইল এলাকার বাসিন্দা নুর মোহাম্মদ ও কবির আহমদ বলেন, বাঁধ সংস্কার হওয়ায় এলাকাবাসী স্বস্তির নিশ্বাস ফেলছেন। এত দিন আতঙ্কে কেটেছে দিন।মাতারবাড়ী ইউনিয়ন পরিষদের চেয়ারম্যান মোহাম্মদ উল্লাহ বলেন, বাঁধটি সংস্কার না হলে সামনের বর্ষার মৌসুমে পুরো এলাকাটি সাগরে তলিয়ে যেত। এখন বাঁধ সংস্কার হওয়ায় এলাকাবাসী বেশ খুশি।সংস্কারকাজের দায়িত্বপ্রাপ্ত ঠিকাদার একরামুল হক চৌধুরী বলেন, মাটি ভরাটের কাজ শেষ করে বাঁধের ওপর জিও ব্যাগ বসিয়ে দেওয়া হবে। মার্চে কাজ শেষ করার লক্ষ্যমাত্রা রয়েছে।জানতে চাইলে পানি উন্নয়ন বোর্ডের কক্সবাজারের নির্বাহী প্রকৌশলী মো. সবিবুর রহমান বলেন, আপাতত এলাকা রক্ষা করার জন্য জরুরি ভিত্তিতে ৩০০ মিটার ভাঙা বাঁধ মাটি ও জিও ব্যাগ দিয়ে সংস্কার করা হচ্ছে।
 
