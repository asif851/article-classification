
সুনামগঞ্জের তাহিরপুর উপজেলার চারাগাঁও সীমান্তে বাংলাদেশে অনুপ্রবেশের অভিযোগে বর্ডার গার্ড বাংলাদেশের (বিজিবি) সদস্যরা চার ভারতীয় নাগরিক এবং একইভাবে ভারতে অনুপ্রবেশের অভিযোগে ভারতীয় সীমান্ত রক্ষী বাহিনী (বিএসএফ) চার বাংলাদেশি নাগরিককে আটক করেছে। আজ বৃহস্পতিবার সকালে বিজিবি ও গতকাল বুধবার সন্ধ্যায় বিএসএফ তাদের আটক করে।
বিজিবি সূত্রে জানা গেছে, বিএসএফের হাতে আটক বাংলাদেশিরা হলেন সুনামগঞ্জের তাহিরপুর উপজেলার শ্রীপুর উত্তর ইউনিয়নের সীমান্তবর্তী মাইজহাটি গ্রামের সলিম উদ্দিন (৩০), লালচান মিয়া (৩২), সুজন মিয়া (৩৫) ও শচীন্দ্র দাস (৩৮)। এলাকায় তারা শ্রমিকের কাজ করেন। বিজিবির হাতে আটক ভারতীয় নাগরিকেরা হলেন শিলং জেলার রানীগর থানার চারাগাঁও বস্তির অর্জিত হাজং (৬০), জনি হাজং (৪৫), রামলা হাজং (৫০) ও জোছনা (৪৫)।
তবে বাংলাদেশি আটক হওয়া ব্যক্তিদের পরিবার বলছে, বিএসএফ তাদের ডেকে নিয়ে আটক করেছে।
এ ব্যাপারে বিজিবির সুনামগঞ্জ ২৮ ব্যাটালিয়নের অধিনায়ক লে. কর্নেল নাসির উদ্দিন আহমেদ পিএসসি বলেন, ‘ভারতীয় নাগরিকদের আটকের বিষয়টি বিএসএফকে জানানো হয়েছে। একই সঙ্গে বাংলাদেশিদের ফিরিয়ে আনতে কথা চলছে। আশা করি দুই পক্ষের মধ্যে আলোচনার মাধ্যমে বিষয়টির সমাধান হবে।’
