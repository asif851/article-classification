
প্রেমিকের খরচ মেটাতে মামাতো ভাইকে অপহরণ করে পাঁচ লাখ টাকা মুক্তিপণ দাবি করেছেন এক প্রেমিকা।গত রোববার রাতে চট্টগ্রাম নগরের টাইগারপাস এলাকা থেকে অপহূত শিশুকে উদ্ধার এবং প্রেমিক-প্রেমিকাসহ চারজনকে গ্রেপ্তার করেছে পুলিশ।গ্রেপ্তার হওয়া আসামিরা হলেন ফারিয়া তাজনিন, তাঁর প্রেমিক আল আমিন, সহযোগী আল মামুন ও পারভীন আক্তার।পুলিশ সূত্রে জানা গেছে, গত রোববার বিকেলে হালিশহর এল ব্লকের এলাকা থেকে ব্যবসায়ী মোশারফ হোসেনের ছোট ছেলে চতুর্থ শ্রেণীর ছাত্র তাজওয়ার মোক্তাসিন অপহূত হয়। কোচিং থেকে ফেরার পথে ওই শিশুর আপন মামাতো বোন ফারিয়া তাজনিন তাঁর প্রেমিকের হাতে তাকে তুলে দেন।ফারিয়া বাসায় এসে বলেন, ‘শিশুটি অপহূত হয়েছে।’ পরে শিশুটির মুক্তিপণ হিসেবে পাঁচ লাখ টাকা দাবি করেন অপহরণকারীরা। বিষয়টি পুলিশকে জানানো হলে অভিযান চালিয়ে টাইগারপাস এলাকার একটি বাসা থেকে শিশুটিসহ তিনজনকে গ্রেপ্তার করা হয়। পরে ফারিয়াকে গ্রেপ্তার করে পুলিশ।হালিশহর থানার ভারপ্রাপ্ত কর্মকর্তা (ওসি) সৈয়দ শাহজাহান কবীর জানান, প্রাথমিক জিজ্ঞাসাবাদে আসামিরা স্বীকার করেছেন যে ফারিয়া তাঁর প্রেমিক আল আমিন ও আল আমিনের বন্ধু আল মামুনের নেশা ও ব্যবসায়িক খরচ জোগাতে মুক্তিপণ আদায়ের জন্য তাঁকে অপহরণ করেন।
