
বাংলাদেশ কৃষি বিশ্ববিদ্যালয়ের সুলতানা রাজিয়া (অ্যানেক্স ভবন) হলে কয়েক দিন ধরে সাপের উপদ্রব দেখা দিয়েছে। এতে ছাত্রীদের মধ্যে আতঙ্ক বিরাজ করছে। কার্বলিক অ্যাসিড ছিটিয়েও হলে সাপের অনুপ্রবেশ নিয়ন্ত্রণ করা যাচ্ছে না বলে দাবি হল প্রশাসনের।হলের কয়েকজন ছাত্রী ও বিশ্ববিদ্যালয় সূত্রে জানা গেছে, সুলতানা রাজিয়া (অ্যানেক্স ভবন) ছাত্রী হলের পত্রিকা পড়ার কক্ষ ও সি-ব্লকের সামনে থেকে গতকাল শুক্রবার সকালে দুটি সাপ মারা হয়। এ ছাড়া একটি কক্ষে গত মঙ্গল ও বুধবার পরপর দুই দিন সাপ দেখতে পান ছাত্রীরা। গত জুন মাসেও একটি কক্ষে সাপ দেখা যায়। এ ছাড়া ছাত্রীদের আবাসিক সুলতানা রাজিয়া (মূল ভবন), শেখ ফজিলাতুননেছা মুজিব ও তাপসী রাবেয়া হলেও মাঝেমধ্যে সাপ দেখা যায়। গত বছর দুই ছাত্রীকে সাপে কেটেছিল।কয়েকজন ছাত্রী বলেন, হলের ভেতরের মাঠে লম্বা আকারের ঘাস ও হলের বাইরেও ঝোপঝাড়ে ছেয়ে গেছে। হলে মালি থাকা সত্ত্বেও নিয়মিত ঝোপঝাড় পরিষ্কার হয় না। অন্যদিকে কয়েক সপ্তাহ ধরে নিয়মিত বৃষ্টি হওয়ায় সাপের উপদ্রব বৃদ্ধি পেয়েছে। এ নিয়ে ছাত্রীদের মধ্যে আতঙ্ক বিরাজ করছে।সুলতানা রাজিয়া হলের হাউস টিউটর মমিনুল ইসলাম বলেন, প্রতিটি ছাত্রী হল ব্রহ্মপুত্র নদের পাড়ে অবস্থিত। এ কারণে সাপের উপদ্রব বেশি। কার্বলিক অ্যাসিড ছিটিয়েও সাপের উপদ্রব কমানো যাচ্ছে না। হল প্রাধ্যক্ষ মো. আবুল হোসেন বলেন, হলটি পুরাতন ও টিনশেডের হওয়ায় সাপ কক্ষের ভেতরেও প্রবেশ করছে। কয়েকজন শ্রমিক ঝোপঝাড় পরিষ্কার করছেন। হলের কক্ষগুলোর জানালায় নেট (জাল) লাগানো হচ্ছে।
