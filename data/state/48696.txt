
কুষ্টিয়ার দৌলতপুর উপজেলায় গাছের সঙ্গে বাসের ধাক্কা লাগার ঘটনায় দুজন নিহত হয়েছেন। আহত হয়েছেন কমপক্ষে ২০ জন। আজ শুক্রবার সকালে উপজেলার কৈপাল নামক স্থানে ভেড়ামারা-প্রাগপুর আঞ্চলিক সড়কে এ দুর্ঘটনা ঘটে। আহত ব্যক্তিদের উদ্ধার করে দৌলতপুর উপজেলা স্বাস্থ্য কমপ্লেক্স ও কুষ্টিয়া জেনারেল হাসপাতালে পাঠানো হয়েছে। পুলিশ জানায়, নিহত ব্যক্তিদের মধ্যে একজন বাসচালকের সহকারী বাবু (২৫), অপরজন বাসের যাত্রী পলান (৪২)। তাঁর বাড়ি পাবনার ঈশ্বরদী উপজেলার মীরকামারি গ্রামে। তিনি হলুদের ব্যবসায়ী ছিলেন। পুলিশ ও স্থানীয় কয়েকজন বাসিন্দা সূত্রে জানা গেছে, সকালে কুষ্টিয়া থেকে ছেড়ে যাওয়া প্রাগপুরগামী একটি যাত্রীবাহী বাস ১০টার দিকে কৈপাল নামক স্থানে পৌঁছালে বাসের চালক নিয়ন্ত্রণ হারিয়ে ফেলেন। এতে বাঁ দিকে সড়কের পাশে একটি গাছের সঙ্গে বাসটির সজোরে ধাক্কা লাগে। বাসের সামনের অংশ দুমড়েমুচড়ে যায়। ঘটনাস্থলে বাসের চালকের সহকারী ও এক যাত্রী নিহত হন। স্থানীয় লোকজন আহত ব্যক্তিদের উদ্ধার করে বিভিন্ন হাসপাতালে পাঠান। পুলিশ ঘটনাস্থলে গিয়ে উদ্ধার অভিযানে যোগ দেয়। আহত কয়েকজন যাত্রী সাংবাদিকদের বলেন, বাসটি দ্রুতবেগে যাচ্ছিল। একপর্যায়ে চালক নিয়ন্ত্রণ হারিয়ে ফেলেন। এতে দুর্ঘটনা ঘটে। ঘটনাস্থল থেকে দৌলতপুর থানার ভারপ্রাপ্ত কর্মকর্তা (ওসি) শহিদুল ইসলাম প্রথম আলোকে বলেন, দুর্ঘটনায় দুজন নিহত হয়েছেন। আহত হয়েছেন ২০ জন। উদ্ধার অভিযান এখনো চলছে।
