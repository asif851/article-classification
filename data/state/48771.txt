
‘লীলা নাগের আবির্ভাব আকস্মিক নয়। রাজনীতিসচেতন জীবনচর্চা, সাংগঠনিক চর্চা ও অনুশীলন ছিল তাঁর সাফল্যের মূল সূত্র। তাঁর সচেতনতা, মানবসেবার ব্রত, নারী জাগরণের প্রচেষ্টা আমাদের জন্য অনুকরণীয় হয়ে আছে।’  
‘লীলা নাগ ও তাঁর জীবন সাধনা’ শীর্ষক ২৬তম নাজমা জেসমিন চৌধুরী স্মারক বক্তৃতায় অধ্যাপক মালেকা বেগম এসব কথা বলেন। ঢাকা বিশ্ববিদ্যালয়ের নাজমা জেসমিন চৌধুরী ট্রাস্টি বোর্ড ও আধুনিক ভাষা ইনস্টিটিউট গতকাল বৃহস্পতিবার ইনস্টিটিউটের মিলনায়তনে এ বক্তৃতার আয়োজন করে।
সেন্ট্রাল উইমেন্স বিশ্ববিদ্যালয়ের সোশিওলজি অ্যান্ড জেন্ডার স্টাডিজ বিভাগের প্রধান মালেকা বেগম তাঁর বক্তৃতার শুরুতে আধুনিক ভাষা ইনস্টিটিউটের প্রয়াত শিক্ষক নাজমা জেসমিন চৌধুরীকে স্মরণ করে তাঁর জীবন ও কর্মের ওপর সংক্ষেপে আলোকপাত করেন। স্মারক বক্তৃতায় পূর্ব বাংলার নারীশিক্ষা ও অধিকার আন্দোলনের পথিকৃৎ লীলা নাগকে সম্বোধন করে তিনি বলেন, ‘আমরা বাংলাদেশের নারী আন্দোলনের সঙ্গে যুক্ত নারীসমাজ ও নারী সংগঠনগুলো আপনার কর্মধারা থেকে অভিজ্ঞতা সঞ্চয় করেছি এবং প্রজন্ম থেকে প্রজন্মে ছড়িয়ে দিতে চেয়েছি।’
সভাপতির বক্তব্যে ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক বলেন, ‘লীলা নাগ যে ঐতিহাসিক অবদান রেখে গেছেন, সেটা সব সময় স্মরণে রাখা প্রয়োজন।’
