
একজন পুরুষ শুধু যুদ্ধ করেছেন কিন্তু একজন নারী যুদ্ধে অংশ নিয়েছেন বিভিন্ন ভূমিকায়। দেশের নারীরা, মায়েরা, মেয়েরা নিজেরা অরক্ষিত থেকে স্বামী, সন্তান, ভাইদের পাঠিয়েছিল যুদ্ধ করতে। যে মায়েরা নিজেরা না খেয়ে চাল রেখে দিয়েছে, মাচার মধ্যে মুক্তিযোদ্ধাদের লুকিয়ে রেখেছে তারাও মুক্তিযোদ্ধা।নারী মুক্তিযোদ্ধাদের সংবর্ধনা অনুষ্ঠানে এসব কথা বলেন অতিথিরা। মুক্তিযুদ্ধ একাডেমি গতকাল সোমবার শাহবাগে জাতীয় জাদুঘরের সুফিয়া কামাল মিলনায়তনে এ সংবর্ধনা অনুষ্ঠানের আয়োজন করে।অনুষ্ঠানের উদ্বোধন করেন প্রধান অতিথি সংসদ উপনেতা ও মহিলা মুক্তিযোদ্ধা সংসদের চেয়ারম্যান সৈয়দা সাজেদা চৌধুরী। তিনি বলেন, ‘আমরা সবাই মুক্তিযোদ্ধা। এই যে নারী মুক্তিযোদ্ধা, এ “নারী” শব্দটিতে আমার একটু আপত্তি আছে।’এরপর উপস্থিত নারী মুক্তিযোদ্ধাদের সংবর্ধনা দেওয়া হয়। আয়োজকেরা জানান, ২২৩ জন নারী মুক্তিযোদ্ধাকে সংবর্ধনার জন্য আমন্ত্রণ জানানো হয়েছিল। তবে শতাধিক নারী মুক্তিযোদ্ধা উপস্থিত থেকে সংবর্ধনা গ্রহণ করেন। সংবর্ধিত মুক্তিযোদ্ধাদের একটি সনদ ও একটি উত্তরীয় দেওয়া হয়।অনুষ্ঠানে বিশেষ অতিথি ছিলেন জাতীয় মহিলা সংস্থার চেয়ারম্যান অধ্যাপক মমতাজ বেগম ও সাংসদ কবি কাজি রোজী। কাজি রোজী বলেন, ‘নারী মুক্তিযোদ্ধারা আলাদা কিছু না। তাঁরা মুক্তিযোদ্ধা। এটা আমাদের জানতে হবে, ভাবতে হবে, বুঝতে হবে।’মুক্তিযুদ্ধ একাডেমীর উপদেষ্টা সেগুফতা নেসার, সাউথ এশিয়ান মিউজিক ইনস্টিটিউটের চেয়ারম্যান শরীফ আশরাফুজ্জামান, বাংলাদেশ মুক্তিযোদ্ধা মহাজোটের মহাসচিব নাজমুল হাসান, মুক্তিযুদ্ধ একাডেমির চেয়ারম্যান আবুল আজাদ ওস্বাধীন বাংলা বেতার কেন্দ্রের শিল্পী বুলবুল মহলানবিশ প্রমুখ আলোচনায় অংশ নেন।
