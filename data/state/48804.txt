
পঞ্চম শ্রেণির তিন ছাত্রীকে যৌন হয়রানি করার অভিযোগে চট্টগ্রামের কর্ণফুলী থানার একটি সরকারি প্রাথমিক বিদ্যালয়ের প্রধান শিক্ষককে গ্রেপ্তার করা হয়েছে। আজ মঙ্গলবার দুপুরে ঢাকা থেকে পুলিশ তাঁকে গ্রেপ্তার করে। এর আগে গতকাল সোমবার রাতে চট্টগ্রামের কর্ণফুলী থানায় তিন ছাত্রীকে যৌন হয়রানি করার অভিযোগে ওই শিক্ষকের বিরুদ্ধে মামলা হয়।
গ্রেপ্তার হওয়া প্রধান শিক্ষক হলেন মো. আবুল হাসেম। বিদ্যালয় ছুটির পর শ্রেণিকক্ষে প্রাইভেট পড়ানোর সময় গত ১ মার্চ থেকে বিভিন্ন সময়ে তিন শিক্ষার্থীকে তিনি যৌন হয়রানি করেন বলে এজাহারে উল্লেখ করা হয়। অভিযোগকারী পঞ্চম শ্রেণির তিন ছাত্রী আদালতে আজ এ বিষয়ে জবানবন্দি দিয়েছে।
এ বিষয়ে চট্টগ্রাম মহানগর পুলিশের পতেঙ্গা অঞ্চলের সহকারী কমিশনার (এসি) মো. জাহিদুল ইসলাম বলেন, তিন শিক্ষার্থী যৌন হয়রানির অভিযোগ করেছে। আদালতে তারা জবানবন্দি দিয়েছে। আজ দুপুরে ঢাকা থেকে প্রধান শিক্ষককে গ্রেপ্তার করা হয়েছে।
সোমবার রাতে এক ছাত্রীর মা বাদী হয়ে কর্ণফুলী থানায় মামলা করেন। এজাহারে উল্লেখ করা হয়, গত ১ মার্চ থেকে ১৫ দিন প্রাইভেট পড়ার পর তাঁর মেয়ে আর পড়তে যাচ্ছিল না। তখন মেয়ের কাছে ওই শিক্ষকের কাছে যেতে না চাওয়ার কারণ জানতে চান। ওই শিক্ষক যৌন হয়রানি করেন বলে মেয়েটি তার মাকে জানায়। একইভাবে তাঁর মেয়ের আরও দুই সহপাঠীকেও প্রধান শিক্ষক যৌন হয়রানি করেন বলে এজাহারে অভিযোগ করা হয়েছে।
এ ঘটনা জানাজানি হওয়ার পর আজ বিদ্যালয় এলাকায় স্থানীয় লোকজন বিক্ষোভ শুরু করে। পরে পুলিশ গিয়ে তাঁদের শান্ত করে। সকালে কিছু শিক্ষার্থী বিদ্যালয়ে উপস্থিত হলেও বিক্ষোভের কারণে শিক্ষা কার্যক্রম বন্ধ ছিল। বেলা একটার দিকে শিক্ষকেরাও বিদ্যালয় বন্ধ করে চলে যান।
