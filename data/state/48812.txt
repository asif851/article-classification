
যশোরের চৌগাছা উপজেলা বিএনপির সাধারণ সম্পাদক ইউনুচ আলীকে আটক করা হয়েছে। উপজেলা সদর বাজারের সোনালী ব্যাংকসংলগ্ন এলাকা থেকে গতকাল বৃহস্পতিবার দুপুরে পুলিশ তাঁকে আটক করে।স্থানীয় লোকজন জানান, বিএনপি-সমর্থিত চেয়ারম্যান প্রার্থী জহুরুল ইসলামের নির্বাচনী প্রচারণা থেকে ফেরার পরই ইউনুচকে আটক করা হয়।চেয়ারম্যান প্রার্থী জহুরুল ইসলাম প্রথম আলোকে বলেন, ‘ইউনুচ আলী আমার প্রধান নির্বাচনী এজেন্ট। তাঁর বিরুদ্ধে থানায় কোনো মামলা নেই। উপজেলা পরিষদ নির্বাচন বাধাগ্রস্ত করতে ও রাজনৈতিকভাবে হয়রানির উদ্দেশ্যেই তাঁকে আটক করা হয়েছে।’অভিযোগ অস্বীকার করে যশোরের সহকারী পুলিশ সুপার রেশমা শারমিন বলেন, চৌগাছা থানায় ভাঙচুরের দুটি মামলায় সন্দেহভাজন হিসেবে ইউনুচ আলীকে আটক করা হয়েছে।
