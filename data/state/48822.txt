
টাঙ্গাইলের মধুপুর উপজেলায় চলন্ত বাসে এক নারী পোশাকশ্রমিককে (২৪) গণধর্ষণের অভিযোগ পাওয়া গেছে। এ ঘটনায় পুলিশ বাসের চালক ও সহকারীসহ তিনজনকে গ্রেপ্তার করেছে।
গ্রেপ্তার ব্যক্তিরা হলেন, চালক হাবিবুর রহমান (৩৪), তাঁর দুই সহকারী খালেক আলী ও রেজাউল করিম। তাদের ধনবাড়ি ও এর আশপাশের এলাকা থেকে গ্রেপ্তার করা হয়।
গতকাল শুক্রবার সকালে এ ঘটনা ঘটে। ওই নারী টাঙ্গাইল মেডিকেল কলেজ হাসপাতালে চিকিৎসাধীন। তিনি গাজীপুরের একটি পোশাক কারখানায় কাজ করেন। স্বামীসহ সেখানেই থাকেন। টাঙ্গাইলে তাঁর শ্বশুরবাড়ি।
ধনবাড়ি থানার ভারপ্রাপ্ত কর্মকর্তা (ওসি) মুজিবুর রহমান বলেন, ওই নারী ধনবাড়িতে এক আত্মীয়ের বাসায় বেড়াতে এসেছিলেন। ভোরের দিকে তিনি ধনবাড়ি বাসস্ট্যান্ড থেকে গাজীপুর যাওয়ার উদ্দেশে একটি বাসে ওঠেন। বাসটিতে সে সময় কোনো যাত্রী ছিল না। একপর্যায়ে চলন্ত বাসের পেছনের সিটে নিয়ে পালাক্রমে ওই নারীকে ধর্ষণ করে চালক ও দুই সহকারী। বাসটি মধুপুরের দিকে নিয়ে গিয়ে পরে ওই নারীকে রাস্তার একপাশে ফেলে দেওয়া হয়।
ওই নারী পোশাকশ্রমিকের স্বামী প্রথম আলোকে বলেন, মধুপুর-ময়মনসিংহ সড়ক থেকে ওই নারীকে উদ্ধার করে হাসপাতালে ভর্তি করা হয়। পরে ধনবাড়ি থানায় মামলা করা হয়।
টাঙ্গাইল মেডিকেল কলেজ হাসপাতালের গাইনি বিভাগের চিকিৎসক রেহানা পারভীন বলেন, পরীক্ষার পর ধর্ষণের ব্যাপারটি নি​িশ্চত করে বলা যাবে।
ওসি মুজিবুর রহমান বলেন, নারী ও শিশু নির্যাতন দমন আইনে এ ঘটনায় মামলা দায়ের করা হয়েছে। গ্রেপ্তার ব্যক্তিদের থানায় জিজ্ঞাসাবাদ চলছে।
