
টাঙ্গাইলের মির্জাপুরে এক ছেলের বিরুদ্ধে তাঁর মাকে কুপিয়ে হত্যার অভিযোগ উঠেছে। শনিবার বিকেলে উপজেলার বানাইল ইউনিয়নের পাইকপাড়া গ্রামে এ ঘটনা ঘটে।
নিহত রিনা বেগম (৪৫) ওই গ্রামের কৃষক ফজলু মিয়ার স্ত্রী। অভিযুক্ত ছেলের নাম কাউছার মিয়া (২০)।
মির্জাপুর থানার পরিদর্শক (তদন্ত) শ্যামল কুমার দত্ত বলেন, ‘ঘটনার পর থেকে কাউছার পলাতক রয়েছেন। মাকে হত্যার পর তিনি পালিয়ে গেছেন বলে প্রাথমিকভাবে জানা গেছে। তবে কি কারণে এ হত্যাকাণ্ড সংঘটিত হয়েছে তা জানা যায়নি।’
শ্যামল দত্ত নিহতের এক আত্মীয়ের বরাত দিয়ে প্রথম আলোকে বলেন, ‘কাউছার ওই আত্মীয়কে ফোন দিয়ে তিনিই মাকে হত্যা করেছেন বলে জানান। এ ছাড়া পারিপার্শ্বিক কিছু বিষয় আছে যা কাউছারের বিরুদ্ধে যাচ্ছে।’
নিহত রিনা দুই সন্তানের জননী। এর মধ্যে কাউছার বড়। পুলিশ জানিয়েছে, নিহতের ময়নাতদন্ত টাঙ্গাইলে মেডিকেল কলেজ হাসপাতালে সম্পন্ন হবে।
 
