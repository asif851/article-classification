
রাজশাহীর বাগমারা উপজেলার ভবানীগঞ্জ পৌরসভার আট নম্বর ওয়ার্ডে বিএনপির নির্বাচনী ক্যাম্পে ভাঙচুরের অভিযোগ পাওয়া গেছে। বিএনপির অভিযোগ, আওয়ামী লীগের মেয়র প্রার্থীর সমর্থকেরা এই ভাঙচুর চালান। এ সময় তারা ক্যাম্পের কাছের একটি দোকান থেকে বিস্কুটও নিয়ে পালিয়ে যায়।
বিএনপির মেয়রপ্রার্থী আবদুর রাজ্জাকের অভিযোগ, গতকাল সোমবার রাতে ওই ওয়ার্ডের রাড়োপাড়া গ্রামে নির্বাচনী ক্যাম্পে হামলা হয়। হামলাকারীরা ক্যাম্পের চেয়ার ও টেবিলসহ বিভিন্ন জিনিস ভাঙচুর করে। পরে ক্যাম্পের কাছে একটি চায়ের দোকান থেকে বিস্কুট নিয়ে পালিয়ে যায়।
এ ব্যাপারে স্থানীয় বিএনপির সমর্থক ওয়ার্ড কাউন্সিলর প্রার্থী জিল্লুর রহমান বলেন, আওয়ামী লীগের মেয়র প্রার্থী আবদুল মালেক মণ্ডলের লোকজন এ হামলা চালিয়েছে।
তবে আবদুল মালেক মণ্ডল অভিযোগ অস্বীকার করে বলেন, তিনি এ ব্যাপারে কিছুই জানেন না।
বাগমারা থানার ভারপ্রাপ্ত কর্মকর্তা (ওসি) মতিয়ার রহমান জানান, পুলিশ ঘটনাস্থল পরিদর্শন করেছে। এ ব্যাপারে কোনো অভিযোগ দেওয়া হয়নি।
