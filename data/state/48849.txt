
রাজশাহী বিশ্ববিদ্যালয়ের দশম সমাবর্তনে অংশগ্রহণের জন্য নিবন্ধনের সময়সীমা ১০ ডিসেম্বর পর্যন্ত বাড়ানো হয়েছে। আজ বৃহস্পতিবার দুপুরে বিশ্ববিদ্যালয়ের জনসংযোগ দপ্তরের প্রশাসক অধ্যাপক মশিহুর রহমান স্বাক্ষরিত সংবাদ বিজ্ঞপ্তিতে এ তথ্য জানানো হয়।
বিজ্ঞপ্তিতে বলা হয়, রাজশাহী বিশ্ববিদ্যালয়ের দশম সমাবর্তনে অংশগ্রহণের জন্য নিবন্ধনের সময় ১০ ডিসেম্বর ২০১৬ পর্যন্ত বাড়ানো হয়েছে। সমাবর্তনের নির্দিষ্ট তারিখ পরে জানানো হবে। এই সমাবর্তনে ২০১১ থেকে ২০১৪ সাল পর্যন্ত সময়ে পিএইচডি, এমফিল, স্নাতকোত্তর এবং এমবিবিএস, বিডিএস ও ডিভিএম ডিগ্রি অর্জনকারীরা অংশগ্রহণ করতে পারবেন। সমাবর্তনসংক্রান্ত বিস্তারিত তথ্য বিশ্ববিদ্যালয়ের ওয়েবসাইট (www.ru.ac.bd) থেকে জানা যাবে।সময়সীমার বৃদ্ধির কারণ জানতে চাইলে উপাচার্য অধ্যাপক মুহম্মদ মিজানউদ্দিন বলেন, ‘২৪ ডিসেম্বর সমাবর্তন হওয়ার প্রাথমিক তারিখ নির্ধারণ করা হলেও এখনো আমাদের কাছে শিক্ষা মন্ত্রণালয় থেকে কোনো চিঠি আসেনি। তাই এ তারিখে সমাবর্তন করা সম্ভব হচ্ছে না। সবদিক বিবেচনা করে সমাবর্তনের নিবন্ধন করার সময়সূচি বাড়ানো হয়েছে।’
