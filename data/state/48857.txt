
রাজবাড়ীতে গতকাল মঙ্গলবার বেলা একটার দিকে সড়ক দুর্ঘটনায় দুজন নিহত ও ছয়জন আহত হয়েছেন।একই দিন গোপালগঞ্জে সড়ক দুর্ঘটনায় শুভ বিশ্বাস (১৪) নামে এক স্কুলছাত্র নিহত হয়েছে।রাজবাড়ীতে নিহত ব্যক্তিরা হলেন গোয়ালন্দ উপজেলার কুমড়াকান্দি গ্রামের বাসিন্দা সাগর বিশ্বাস (৩৫) ও মাগুরার মোহাম্মদপুরের রাজীব (২৫)।পুলিশ ও প্রত্যক্ষদর্শী সূত্রে জানা যায়, ঢাকা থেকে পিরোজপুরগামী একটি বাসের সঙ্গে ফরিদপুর থেকে ছেড়ে আসা মাহেন্দ্রের (তিন চাকার যান) রাজবাড়ী সদর উপজেলার মজলিশপুর গ্রামের সাইনবোর্ড এলাকায় বাইপাস সড়কে সংঘর্ষ হয়। এতে ঘটনাস্থলেই মাহেন্দ্রের চালক সাগর বিশ্বাস নিহত হন। আহত ব্যক্তিদের উদ্ধার করে দ্রুত ফরিদপুর মেডিকেল কলেজ হাসপাতালে ভর্তি করা হয়। হাসপাতালে নেওয়ার পথে রাজীব নামে মাহেন্দ্রের এক যাত্রী মারা যান। বিক্ষুব্ধ জনতা ঘাতক বাসটি ভাঙচুরের চেষ্টা চালালে পুলিশ পরিস্থিতি নিয়ন্ত্রণে আনে।ফরিদপুর মেডিকেল কলেজ সূত্রে জানা যায়, দুর্ঘটনায় আহত ছয়জনকে হাসপাতালে ভর্তি করা হয়। এঁদের মধ্যে দুজনের অবস্থা আশঙ্কাজনক হওয়ায় তাঁদের বিকেলে ঢাকায় স্থানান্তর করা হয়েছে।পুলিশ সুপার বলেন, বাসের চালক ও সহকারীকে গ্রেপ্তার করা হয়েছে। এদিকে গোপালগঞ্জে সড়ক দুর্ঘটনায় শুভ বিশ্বাস (১৪) নামে এক স্কুলছাত্র নিহত হয়। গতকাল মঙ্গলবার বেলা আড়াইটার দিকে ঢাকা-খুলনা মহাসড়কে গোপালগঞ্জের মুকসুদপুর উপজেলার দাসেরহাট এলাকায় এ দুর্ঘটনা ঘটে।নিহত শুভ উপজেলার গোবিন্দপুর ইউনিয়নের ভ্রমর গ্রামের সুনীল বিশ্বাসের ছেলে। সে গোড়াখোলা সুরভী উচ্চবিদ্যালয়ের অষ্টম শ্রেণির ছাত্র ছিল।মুকসুদপুর থানার সহকারী উপপরিদর্শক (এএসআই) মমিনুর রহমান বলেন, গোড়াখোলা থেকে ইঞ্জিনচালিত একটি ভ্যানে ওই স্কুলছাত্র গোবিন্দপুর আসছিল। এ সময় বিপরীত দিক থেকে পাটবোঝাই একটি ট্রাক ভ্যানটিকে চাপা দিলে এ দুর্ঘটনা ঘটে। এতে ভ্যানের যাত্রী ওই ছাত্র, ভ্যানচালকসহ তিনজন আহত হন। তাঁদের মুকসুদপুর উপজেলা স্বাস্থ্য কমপ্লেক্সে ভর্তি করা হলে বেলা তিনটার দিকে শুভ মারা যায়।
