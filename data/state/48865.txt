
ইসলামিক ইউনিভার্সিটি অব টেকনোলজির (আইইউটি) উপাচার্য মুনাজ আহমেদ পদত্যাগ করেছেন। আজ সোমবার বেলা ১১টার দিকে বিশ্ববিদ্যালয়টির আচার্য ওআইসির মহাসচিব ইউসুফ বিন আহমেদ আল ওথাইমিন বরাবর তিনি ই-মেইলযোগে এ পদত্যাগপত্র জমা দেন।নানা অনিয়ম ও দুর্নীতির অভিযোগে এনে মুনাজ আহমেদের পদত্যাগ দাবি করে আসছেন বিশ্ববিদ্যালয়ের শিক্ষক-শিক্ষার্থী ও কর্মকর্তা-কর্মচারীরা। এ লক্ষ্যে তাঁরা গত ২৩ জানুয়ারি থেকে ক্লাস বর্জন ও কর্মবিরতিও পালন করছেন।পদত্যাগের বিষয়ে মুনাজ আহমেদ প্রথম আলোকে বলেন, ‘বিশ্ববিদ্যালয়ের শিক্ষক-শিক্ষার্থী ও কর্মকর্তা-কর্মচারীদের অযৌক্তিক দাবির সঙ্গে নীতির প্রশ্নে আমি আপস করতে পারিনি। তাই বিশ্ববিদ্যালয়ের বৃহত্তর স্বার্থে পদত্যাগ করলাম।’পদত্যাগপত্রে তিনি পদত্যাগের কারণ হিসেবে ব্যক্তিগত সমস্যার কথা উল্লেখ করেন।বাংলাদেশ প্রকৌশল বিশ্ববিদ্যালয়ের (বুয়েট) এই অধ্যাপক ২০১৩ সালের ২১ এপ্রিল প্রেষণে জাতীয় বিশ্ববিদ্যালয়ের সহ-উপাচার্যের দায়িত্বে আসেন। ২০১৬ সালের ৩০ এপ্রিল পর্যন্ত তিনি ওই দায়িত্বে ছিলেন। পরে সেখান থেকে ২০১৬ সালের ১ মে থেকে তিনি আইইউটির উপাচার্য পদে যোগ দেন।এ পদত্যাগের পর আবার বুয়েটে ফিরে যাবেন বলে জানান মুনাজ আহমেদ।আইইউটির সহ-উপাচার্য ওমর জাহ জানান, আগামীকাল মঙ্গলবার থেকে তাঁরা আন্দোলন ত্যাগ করে ক্লাস ও যার যার কাজে যোগ দেবেন।
