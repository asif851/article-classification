
চট্টগ্রামে র‍্যাবের সঙ্গে ‘বন্দুকযুদ্ধে’ সন্দেহভাজন এক ইয়াবা ব্যবসায়ী নিহত হয়েছে। গতকাল রোববার দিবাগত রাত পৌনে তিনটার দিকে নগরের আকবর শাহ থানার বন্দর টুল রুট এলাকায় এ ঘটনা ঘটে বলে র‍্যাবের দাবি। র‍্যাবের ভাষ্যমতে, নিহত ব্যক্তির নাম জাহিদুল ইসলাম ওরফে আলো (৩৫)। তাঁর বাড়ি নগরের হালিশহরে। তিনি র‍্যাবের তালিকাভুক্ত শীর্ষ ইয়াবা ব্যবসায়ী ছিলেন। র‍্যাব-৭ চট্টগ্রামের সহকারী পরিচালক সোহেল মাহমুদ আজ সোমবার সকালে প্রথম আলোকে বলেন, র‍্যাবের একটি দল বন্দর টুল রুট এলাকায় নিয়মিত টহল দিচ্ছিল। এ সময় চার ব্যক্তিকে ইয়াবা বিক্রি করতে দেখে ধাওয়া দেয় র‍্যাব। ইয়াবা ব্যবসায়ীরা র‍্যাবকে লক্ষ্য করে গুলি ছোড়ে। র‍্যাবও পাল্টা গুলি ছোড়ে। র‍্যাব-৭ এর ভাষ্য, একপর্যায়ে ইয়াবা ব্যবসায়ী দলের তিনজন পালিয়ে যায়, গুলিবিদ্ধ হয় জাহিদুল। এ ঘটনায় র‍্যাবের উপসহকারী পরিচালক অসিত কুমার নন্দী আহত হন। তিনি চট্টগ্রাম মেডিকেল কলেজ হাসপাতালে প্রাথমিক চিকিৎসা নিয়েছেন। ঘটনাস্থল থেকে একটি বিদেশি পিস্তল, ২০ হাজার ইয়াবা বড়ি ও তিনটি কার্তুজ উদ্ধার করা হয়েছে। পরে আকবর শাহ থানার পুলিশ ঘটনাস্থল থেকে জাহিদুলের লাশ উদ্ধার করে ময়নাতদন্তের জন্য চট্টগ্রাম মেডিকেল কলেজের মর্গে পাঠায়। র‍্যাবের দাবি, জাহিদুলের বিরুদ্ধে মাদকদ্রব্য নিয়ন্ত্রণ আইনে দুটি মামলা ছিল। ২০১৪ সালের ডিসেম্বরে ইয়াবাসহ জাহিদুলকে গ্রেপ্তার করে র‍্যাব। চলতি বছরের ফেব্রুয়ারিতে জামিনে ছাড়া পান তিনি।
