
পাবনার প্রথম নারী জেলা প্রশাসক হিসেবে যোগদান করেছেন রেখা রানী বালো। গতকাল শুক্রবার তিনি জেলার ১৪০তম জেলা প্রশাসক হিসেবে দায়িত্ব গ্রহণ করেন।জেলা প্রশাসন সূত্রে জানা যায়, রেখা রানীর বাড়ি মানিকগঞ্জ জেলা সদরে। ঢাকা বিশ্ববিদ্যালয় থেকে রসায়ন বিজ্ঞানে স্নাতক (সম্মান) ও স্নাতকোত্তর পাস করেন তিনি। তিনি ১৫তম বিসিএসের একজন কর্মকর্তা। পাবনার জেলা প্রশাসক কাজী আশরাফ উদ্দিনকে রাজশাহীর জেলা প্রশাসক হিসেবে বদলি করা হয়েছে।দায়িত্ব গ্রহণের পর রেখা রানী বালো প্রথম আলোকে বলেন, ‘কাজকর্ম বুঝে নিচ্ছি। সুন্দর ও সমৃদ্ধ পাবনা গড়তে সবার সহযোগিতা কামনা করছি। সেই সঙ্গে কাজের শুরুতে পাবনাবাসীর সুখী ও শান্তিময় জীবন কামরা করছি। আশা করি সবাই মিলে কাজ করলে পাবনাকে আরও এগিয়ে নেওয়া সম্ভব হবে।’
