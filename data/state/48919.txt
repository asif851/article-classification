
তিস্তা চুক্তি নিয়ে বাংলাদেশ আশাবাদী মন্তব্য করে পানিসম্পদমন্ত্রী আনিসুল ইসলাম মাহমুদ বলেছেন, তবে প্রধানমন্ত্রীর আসন্ন ভারত সফরে এই চুক্তি হবে কি না, তা এখনই নিশ্চিত করে বলা যাচ্ছে না। ভারতের দুজন প্রধানমন্ত্রী বাংলাদেশ সফরে এসে তিস্তা চুক্তির ব্যাপারে আশ্বাস দিয়েছেন। ফলে তাঁর আশা, এই চুক্তি অবশ্যই হবে।গতকাল বুধবার বিশ্ব পানি দিবসের আলোচনায় প্রধান অতিথির বক্তব্য শেষে সাংবাদিকদের প্রশ্নের জবাবে আনিসুল ইসলাম মাহমুদ এসব কথা বলেন। রাজধানীর বঙ্গবন্ধু আন্তর্জাতিক সম্মেলন কেন্দ্রে এই আলোচনা হয়।পানিসম্পদ মন্ত্রণালয় ও ইনস্টিটিউট অব ওয়াটার মডেলিং এ অনুষ্ঠান আয়োজন করে। পানি দিবসের অনুষ্ঠানের অংশ হিসেবে সংসদ ভবনের সামনে থেকে একটি শোভাযাত্রা শুরু হয়ে বঙ্গবন্ধু আন্তর্জাতিক সম্মেলন কেন্দ্রে গিয়ে শেষ হয়।আলোচনায় গঙ্গা ব্যারাজ নিয়ে পানিসম্পদমন্ত্রী বলেন, ফারাক্কা বাঁধ নির্মাণের অনেক বছর পর এর সমস্যাগুলো প্রকট হচ্ছে। তাই গঙ্গা ব্যারাজে এ ধরনের কোনো সমস্যা হতে পারে কি না, তা খতিয়ে দেখতে বাংলাদেশ ও ভারতের বিশেষজ্ঞদের নিয়ে সমীক্ষা করানো হয়েছে। তাঁদের দেওয়া প্রতিবেদনের ভিত্তিতে ওই ব্যারাজ নিয়ে চূড়ান্ত সিদ্ধান্ত নেওয়া হবে।
