
বাংলাদেশ সরকার পার্বত্য চট্টগ্রামে বিদেশিদের সফর এবং এনজিওগুলোর কর্মকাণ্ডের ব্যাপারে নতুন কিছু বিধিনিষেধ আরোপের পর এখন তা প্রত্যাহারের চিন্তা করছে। মাস খানেক আগে আরোপিত এসব বিধিনিষেধের ব্যাপারে বিভিন্ন বেসরকারি উন্নয়ন সংস্থা এবং পাহাড়িদের মধ্যে বিরূপ প্রতিক্রিয়া দেখা দেওয়ায় সরকার এ পদক্ষেপ নিচ্ছে।গতকাল বৃহস্পতিবার স্বরাষ্ট্র প্রতিমন্ত্রী আসাদুজ্জামান খান সিদ্ধান্ত থেকে পিছু হটার কথা স্বীকার করেছেন। খবর বিবিসি বাংলার।বিবিসিকে স্বরাষ্ট্র প্রতিমন্ত্রী বলেন, জঙ্গি তৎপরতায় জড়িত অনেকে পার্বত্য এলাকায় গিয়ে পাহাড়ি ও রোহিঙ্গাদের নিয়ে সংগঠিত হওয়ার চেষ্টা করে। এমন তথ্যের ভিত্তিতে সিদ্ধান্তগুলো তাঁরা নিয়েছেন।স্বরাষ্ট্র প্রতিমন্ত্রী আরও বলেন, বিদেশিরা যাঁরা সেখানে উন্নয়নের কাজ করছেন, তাঁদের দিক থেকে বিভিন্ন বক্তব্য তোলা হয়েছে। ফলে সিদ্ধান্তগুলো প্রত্যাহারের চিন্তা করে দেখা হচ্ছে। শিগগিরই বৈঠক করে এসব বিধিনিষেধ প্রত্যাহারের প্রশ্নে সিদ্ধান্ত নেওয়া হবে বলেও তিনি জানান।
