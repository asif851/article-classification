
লক্ষ্মীপুর সদর উপজেলার টুমচর ইউনিয়ন পরিষদের (ইউপি) নির্বাচনে বিএনপির মনোনীত চেয়ারম্যান পদপ্রার্থী রশিদুল হাসান ওরফে লিংকনের কাছ থেকে মনোনয়নপত্র কেড়ে নিয়েছে সন্ত্রাসীরা। গতকাল বৃহস্পতিবার বিকেলে জেলা নির্বাচন কার্যালয়ের সামনে এ ঘটনা ঘটে।রশিদুল হাসান বলেন, রিটার্নিং কর্মকর্তার কাছে মনোনয়নপত্র জমা দিতে গতকাল বেলা আড়াইটার দিকে তিনি জেলা নির্বাচন কার্যালয়ে যান। এ সময় সন্ত্রাসীরা তাঁকে লাঞ্ছিত করে মনোনয়নপত্র ছিনিয়ে নিয়ে যায়। পরে তিনি আবার মনোনয়নপত্র সংগ্রহ করে জমা দেন।দলীয় প্রার্থীর কাছ থেকে মনোনয়নপত্র ছিনিয়ে নেওয়ার ঘটনার তীব্র নিন্দা ও প্রতিবাদ জানিয়ে জেলা বিএনপির সাংগঠনিক সম্পাদক হাছিবুর রহমান বলেন, এ সরকারের আমলে সুষ্ঠু নির্বাচন সম্ভব নয়।জেলা নির্বাচন কর্মকর্তা সোহেল সামাদ বলেন, ‘বাইরে কী হয়েছে আমার জানা নেই। তবে বিএনপির প্রার্থী রশিদুল হাসান দ্বিতীয়বারের মতো মনোনয়নপত্র সংগ্রহ করে জমা দিয়েছেন।’
