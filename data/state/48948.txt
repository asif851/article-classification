
বিরোধীদলীয় নেতা ও বিএনপির চেয়ারপারসন খালেদা জিয়া বলেছেন, আপস করার কোনো সুযোগ নেই। কারণ, আপস করা মানে অন্যায় করা। তিনি বলেন, ‘আমরা ন্যায়সংগত আন্দোলন করছি। এই সরকারকে বিদায় দিয়ে সত্যিকারের জনগণের সরকারকে প্রতিষ্ঠা করতেই হবে।’আজ বৃহস্পতিবার সন্ধ্যায় জাতীয় প্রেসক্লাবে বিএনপিপন্থী সাংবাদিকদের সঙ্গে মতবিনিময় করার সময় খালেদা জিয়া এসব কথা বলেন। এর আগে আজ সন্ধ্যা ছয়টায় খালেদা জিয়া জাতীয় প্রেসক্লাবে এসে পৌঁছান।সাংবাদিকদের উদ্দেশে খালেদা জিয়া বলেন, ‘আপনারা অতীতে আমাদের সঙ্গে আন্দোলনে ছিলেন, ভবিষ্যতেও থাকবেন আশা রাখি।’ তিনি বলেন, ‘আমার পদ-পদবির কোনো লোভ নেই। গণতন্ত্র পুনরুদ্ধার করাই আমার লক্ষ্য।’
মতবিনিময় অনুষ্ঠানে বিএফইউজের একাংশের সভাপতি রুহুল আমিন গাজী বলেন, ‘দেশের ১৬ কোটি মানুষ আজ আপনার দিকে তাকিয়ে আছে। এই ফ্যাসিস্ট সরকারকে বিদায় করতে হবে।’
জাতীয় প্রেসক্লাবের সাধারণ সম্পাদক সৈয়দ আবদাল আহমেদ বলেন, দেশ আজ গভীর সংকটে। আর এই সংকট তৈরি করেছেন শেখ হাসিনা।
বাংলাদেশ ফেডারেল সাংবাদিক ইউনিয়নের একাংশের ভারপ্রাপ্ত মহাসচিব এম আবদুল্লাহ বলেন, ‘হরতালের মধ্যে আমরা রাজপথে ছিলাম। আমরা আছি। সাংবাদিক ইউনিয়ন এ আন্দোলন চালিয়ে যাবে।’
এ সময় আরও বক্তব্য দেন ঢাকা সাংবাদিক ইউনিয়নের একাংশের সাবেক সাধারণ সম্পাদক বাকের হোসাইন, বর্তমান সাধারণ সম্পাদক জাহাঙ্গীর আলম প্রধান, জাতীয় প্রেসক্লাবের সাবেক সভাপতি খন্দকার মনিরুল আলম প্রমুখ।
অনুষ্ঠানে উপস্থিত ছিলেন পিয়াস করিম, মাহফুজ উল্লাহ, মোস্তফা কামাল মজুমদার, ‘দৈনিক নয়াদিগন্ত’ পত্রিকার সম্পাদক আলমগীর মহীউদ্দিনসহ অন্য সাংবাদিকেরা।
