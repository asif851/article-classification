
আইনমন্ত্রী আনিসুল হক বলেছেন, দায়িত্বপ্রাপ্ত প্রধান বিচারপতি মো. আবদুল ওয়াহ্হাব মিঞাকে সব ধরনের সহযোগিতা করা হবে।
আজ বৃহস্পতিবার বেলা দুইটার দিকে আইনমন্ত্রী দায়িত্বরত প্রধান বিচারপতি মো. আবদুল ওয়াহ্হাব মিঞার কার্যালয়ে সৌজন্য সাক্ষাৎ করতে যান। প্রায় এক ঘণ্টা তিনি সেখানে অবস্থান করে বাইরে এসে সাংবাদিকদের এ কথা বলেন।
আনিসুল হক বলেন, ‘এটি সৌজন্য সাক্ষাৎ। তিনি দায়িত্বভার গ্রহণ করেছেন। ওনার দায়িত্ব পালনে আমার সম্পূর্ণ সহযোগিতার কথা বলেছি। এর আগেও দুজন প্রধান বিচারপতি দায়িত্বভার গ্রহণ করার পর তাঁদের সঙ্গে দেখা করেছিলাম। তখন তাঁদের বলেছিলাম যে আইন মন্ত্রণালয় হচ্ছে বিচার বিভাগ ও নির্বাহী বিভাগের সেতুবন্ধ। সে কথা আজ আবারও বলেছি এবং সহযোগিতার কোনো কমতি হবে না, এটাও বলেছি।’
সাক্ষাতের সময় দায়িত্বপ্রাপ্ত প্রধান বিচারপতির সঙ্গে অন্য বিচারপতিরা ছিলেন কি না, এমন প্রশ্নের জবাবে মন্ত্রী বলেন, ‘একসময় আপিল বিভাগের অপর চার বিচারপতিও এসেছিলেন। ওনাদের সঙ্গেও কথা হয়েছে।’ দায়িত্বরত প্রধান বিচারপতি এ পর্যন্ত ২৭ বার দায়িত্ব পেয়েছেন। তাহলে আজ কেন সাক্ষাতের জন্য এলেন, এ প্রশ্নে আইনমন্ত্রী বলেন, ‘আমার জানামতে উনি কিন্তু বিচারিক কার্যভার অস্থায়ী প্রধান বিচারপতি হিসেবে আগে করেননি।’
ছুটিতে যাওয়া প্রধান বিচারপতি সুরেন্দ্র কুমার সিনহার শারীরিক অবস্থা সম্পর্কে জানতে চাইলে মন্ত্রী বলেন, আজ ওনার চিকিৎসকের সঙ্গে কথা বলেননি। তাঁর চিকিৎসকের সঙ্গে কথা বলে তিনি সুরেন্দ্র কুমার সিনহার সঙ্গে দেখা করতে যাবেন বলে জানান। তিনি অস্ট্রেলিয়ার যাওয়ার ভিসার জন্য আবেদন করেছেন কি না, এমন প্রশ্নে আইনমন্ত্রী বলেন, ‘আমার সঙ্গে কথা বলে তো উনি করেননি।’
 
