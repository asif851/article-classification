
মানবাধিকার নেত্রী ও সাবেক তত্ত্বাবধায়ক সরকারের উপদেষ্টা সুলতানা কামাল বলেছেন, ‘মানুষ কথা বলতে ভয় পাচ্ছে, সেটা আমরা অস্বীকার করতে পারব না।’
আজ মঙ্গলবার রাজধানীতে বিশ্ব মুক্ত গণমাধ্যম দিবস উপলক্ষে আয়োজিত এক আলোচনা সভায় সুলতানা কামাল এ কথা বলেন। সিরডাপ মিলনায়তনে অনুষ্ঠিত এ অনুষ্ঠানের আয়োজক ইউনেসকো বাংলাদেশ, ম্যাস লাইন মিডিয়া সেন্টার ও ইনস্টিটিউট অব কমিউনিকেশনস স্টাডিজ।সুলতানা কামাল বলেন, কথা বলতে বা মত প্রকাশ করতে না পারা মুক্তিযুদ্ধের চেতনার পরিপন্থী। সবকিছুই যে সরকার করে দেবে, তা নয়। নাগরিকদেরও দায়িত্ব আছে। গণতান্ত্রিক চর্চার যে ঘাটতি রয়েছে, সেটা থেকে বেরিয়ে আসার ওপর গুরুত্ব দেন তিনি।অনুষ্ঠানে প্রধান অতিথি হিসেবে উপস্থিত ছিলেন প্রধান তথ্য কমিশনার গোলাম রহমান। মূল প্রবন্ধ উপস্থাপন করেন ঢাকা বিশ্ববিদ্যালয়ের ফিল্ম ও মিডিয়া স্টাডিজ বিভাগের চেয়ারম্যান শফিউল আলম ভূঁইয়া।
