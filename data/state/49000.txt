
রাজধানীর মিরপুর থেকে গুলশান-নতুনবাজার পথে নতুন বাসসেবা চালু করেছে আর্মি ওয়েলফেয়ার ট্রাস্ট। ‘ট্রাস্ট ট্রান্সপোর্ট সার্ভিসেস’ নামে প্রাথমিকভাবে এই পথে পাঁচটি বাস চলছে। ট্যাক্সিক্যাব চালুর পর গত সপ্তাহে এই সেবা চালু করেছে ট্রাস্ট। গত সোমবার বিকেল চারটার দিকে মিরপুর ১০ নম্বরে দেখা যায়, সাদা-হলুদ রঙের দুটি বাস দাঁড়ানো। বাসে আসনসংখ্যা ৪৪, সবুজ-লাল রঙের মখমলের কাপড়ে মোড়ানো। চালকের সহকারী ‘ডাইরেক্ট কচুক্ষেত, কাকলী’ বলে যাত্রী তুলছিলেন। প্রায় ২৫ মিনিট পরে ২০ জন যাত্রী নিয়ে বাসটি চলতে শুরু করে। ওই দিন হরতালের কারণে বাসগুলো কাকলী পর্যন্ত চলাচল করেছে। মিরপুর-১৪, কচুক্ষেত, সৈনিক ক্লাব ও কাকলী হয়ে নতুনবাজার যাচ্ছে বাসগুলো। বাসের সর্বনিম্ন ভাড়া ১৩ টাকা। যাত্রী মিরপুর ১০ নম্বর থেকে কাকলী বাসস্ট্যান্ড পর্যন্ত যেখানেই নামবেন ভাড়া ১৩ টাকা। এরপর কাকলী থেকে গুলশান-২, নতুনবাজার পর্যন্ত ভাড়া ১০ টাকা। আর পুরো পথের ভাড়া ২৩ টাকা। অবশ্য বাসের জন্য সরকার নির্ধারিত সর্বনিম্ন ভাড়া সাত টাকা। আর ১০ নম্বর থেকে গুলশান-২ নম্বর পর্যন্ত চলা লেগুনাগুলোতে (হিউম্যান হলার) ১৬ টাকা ভাড়া নেওয়া হচ্ছে। মিরপুর ১০ নম্বরে ট্রাস্ট ট্রান্সপোর্টের সময় নথিভুক্ত (টাইম কিপার) করেন মো. আকতার আলী। তিনি প্রথম আলোকে বলেন, অনেকেই এই বাস কোথায় যায় জানে না বলে যাত্রী কম। আর বাস কম থাকায় প্রতি ২০ মিনিট পর বাস ছাড়া হচ্ছে। আগামী এক মাসের মধ্যে ৩০টি বাস ছাড়া হবে।এই পথের নিয়মিত যাত্রী মো. ইব্রাহিম বলেন, ‘মহাখালী হয়ে গুলশান গেলে সময় বেশি লাগে। এ ছাড়া অন্তত দুবার গাড়ি বদল করতে হয়। এই বাস নিয়মিত চললে যাত্রীদের সময় ও অর্থ দুটোই সাশ্রয় হবে।’ঢাকা মহানগর আঞ্চলিক পরিবহন কমিটি (মেট্রো আরটিসি) সূত্র জানায়, রাজধানীর মিরপুর, মিরপুর ডিওএইচএস ও মিরপুর ক্যান্টনমেন্ট এলাকাকে কেন্দ্র করে পাঁচটি পথে ৭০টি শীতাতপ নিয়ন্ত্রিত (এসি) বা নন-এসি বাস-মিনিবাস নামানোর অনুমতি পেয়েছে ট্রাস্ট ট্রান্সপোর্ট সার্ভিসেস। ঢাকায় বাস চলাচলের অনুমতি দেয় ঢাকা মেট্রো আরটিসি। এর সভাপতি হচ্ছেন ঢাকা মহানগর পুলিশের কমিশনার। এই কমিটিতে বিআরটিএ, ট্রাফিক পুলিশ, সিটি করপোরেশনসহ সরকারের বিভিন্ন সংস্থার কর্মকর্তা ছাড়াও পরিবহন মালিক-শ্রমিক সমিতির প্রতিনিধি রয়েছেন। আরটিসি সূত্র জানায়, গত ৩১ মার্চ মহানগর আরটিসির সভায় প্রতিটি পথে ১০টি করে বাস নামানোর অনুমতি দেওয়া হয়। পরে ট্রাস্টের আবেদনের ভিত্তিতে ২৫ সেপ্টেম্বর আরও ২০টি বাসের নতুন করে অনুমোদন দেওয়ার সিদ্ধান্ত হয়। ট্রাস্ট ট্রান্সপোর্ট সার্ভিসেস কোম্পানির অধীন অনুমতি পাওয়া পাঁচটি পথ হচ্ছে, মিরপুর ডিওএইচএস-আবদুল্লাহপুর, জিয়া কলোনি-আবদুল্লাহপুর, মিরপুর-গোলচত্বর-কাকলি, মিরপুর ক্যান্টনমেন্ট-মহাখালী ডিওএইচএস এবং বালুঘাট-মতিঝিল পর্যন্ত। আরটিসি সূত্র জানায়, ট্রাস্ট ট্রান্সপোর্ট সার্ভিসেসের একজন প্রতিনিধিকে মহানগর আরটিসির সদস্য করার জন্যও আর্মি ওয়েলফেয়ার ট্রাস্ট থেকে গত জুন মাসে একটি চিঠি দেওয়া হয়েছে। ওই চিঠিতে বলা হয়, এই প্রকল্পের আওতায় ট্রাস্ট ক্যাবসহ বাস, ট্রাক, কাভার্ড ভ্যান চালু করা হয়েছে। রেন্টাল কার, অ্যাম্বুলেন্স, কমিউটার সার্ভিস, ক্যাশ ক্যারি সার্ভিস, স্কুল-কলেজ ও অফিস স্টাফের বাস সার্ভিসের কার্যক্রমের প্রক্রিয়া চলছে।এর আগে ঢাকা ও চট্টগ্রামে ৪০০ ট্যাক্সিক্যাব নামানোর বিশেষ অনুমতি পায় আর্মি ওয়েলফেয়ার ট্রাস্ট। ইতিমধ্যে ঢাকা ও চট্টগ্রামে কিছু ট্যাক্সিক্যাব নামিয়েছে তারা।
