
দেশে রাজনৈতিক অস্থিতিশীলতার সময় বা সংকটকালে সাহসী হয়ে দৃঢ় মনোবলের সঙ্গে বাস করতে হিন্দু সম্প্রদায়ের প্রতি আহ্বান জানিয়েছেন প্রধানমন্ত্রী শেখ হাসিনা।জন্মাষ্টমী উদযাপন পরিষদ, বাংলাদেশ পূজা উদযাপন কমিটি এবং হিন্দু সম্প্রদায়ের নেতারা আজ শুক্রবার প্রধানমন্ত্রীর সরকারি বাসভবন গণভবনে তাঁর সঙ্গে সাক্ষাত্ করেন। এ সময় প্রধানমন্ত্রী তাঁদের উদ্দেশে এ আহ্বান জানান। খবর বাসসের।প্রধানমন্ত্রী হিন্দু সম্প্রদায়ের নেতাদের বলেন, ‘আপনাদের দৃঢ় মানসিকতা থাকতে হবে যেন রাজনৈতিক বিশৃঙ্খলার সময় বিভিন্ন রাজনৈতিক পক্ষগুলো আপনাদের ওপর আক্রমণ বা আপনাদের ব্যবহার করতে না পারে। আমরা একসঙ্গে যুদ্ধ করে দেশ স্বাধীন করেছি এবং এই দেশটি আমরা একসঙ্গেই গড়ব।’
অর্পিত সম্পত্তি আইন সম্পর্কে সচেতনতা তৈরি করতে হিন্দু সম্প্রদায়ের নেতাদের প্রতি আহ্বান জানান প্রধানমন্ত্রী। তিনি বলেন, সরকার প্রকৃত মালিকদের হাতেই জমি তুলে দিতে বদ্ধপরিকর।
ধর্ম প্রতিমন্ত্রী শাজাহান মিয়া, জন্মাষ্টমী উদযাপন পরিষদের প্রেসিডেন্ট দেবাশিষ পালিত, সাধারণ সম্পাদক চন্দন তালুকদার, বাংলাদেশ পূজা উদযাপন পরিষদের ভাইস প্রেসিডেন্ট কাজল দেবনাথ, সাধারণ সম্পাদক মণীন্দ্র কুমার নাথ, ঢাকা মহানগর পূজা উদযাপন পরিষদের প্রেসিডেন্ট বাসুদেব ধরসহ হিন্দু সম্প্রদায়ের নেতারা এ সময় উপস্থিত ছিলেন।
