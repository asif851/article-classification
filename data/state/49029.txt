
চট্টগ্রাম প্রকৌশল ও প্রযুক্তি বিশ্ববিদ্যালয়ে আজ রোববার থেকে ২৪ জুন পর্যন্ত সব ধরনের শিক্ষাকার্যক্রম ও আবাসিক হল বন্ধ ঘোষণা করা হয়েছে। ছাত্রলীগের দুই পক্ষের মধ্যে সংঘর্ষের পরিপ্রেক্ষিতে আজ বিশ্ববিদ্যালয় প্রশাসন এ সিদ্ধান্ত নিয়েছে।বিশ্ববিদ্যালয়ের ছাত্রকল্যাণ পরিচালক আশুতোষ সাহা স্বাক্ষরিত এক বিবৃতিতে এ তথ্য জানানো হয়েছে।বিবৃতিতে বলা হয়, ক্যাম্পাসে যেকোনো ধরনের অপ্রীতিকর পরিস্থিতি এড়াতে ক্লাস, পরীক্ষাসহ সব ধরনের শিক্ষাকার্যক্রম ও আবাসিক হল ২৪ জুন পর্যন্ত বন্ধ রাখার সিদ্ধান্ত নিয়েছে বিশ্ববিদ্যালয় প্রশাসন।ক্যাম্পাস সূত্রে জানা যায়, গতকাল শনিবার রাতে প্রথম বর্ষের শিক্ষার্থীদের র্যাগ দেওয়াকে কেন্দ্র করে ছাত্রলীগের মেহেদি হাসান ও মোসলেহ উদ্দিনের নেতৃত্বাধীন পক্ষের মধ্যে সংঘর্ষ হয়। এতে তিনজন আহত হন। তাঁদের মধ্যে একজনকে গুরুতর আহত অবস্থায় চট্টগ্রাম মেডিকেল কলেজ হাসপাতালে ভর্তি করা হয়েছে। এ ঘটনার পর থেকেই ক্যাম্পাসে উত্তেজনা চলছিল।
