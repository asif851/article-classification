
নারায়ণগঞ্জের সোনারগাঁ এলাকায় বালু ব্যবসায়ী রিপন হত্যা মামলায় দুজনকে যাবজ্জীবন কারাদণ্ড দিয়েছেন আদালত। খালাস দেওয়া হয়েছে অপর ১১ জন আসামিকে।
আজ সোমবার ঢাকার দ্রুত বিচার ট্রাইব্যুনাল-৪-এর বিচারক আব্দুর রহমান সরদার এই রায় ঘোষণা করেন।
যাবজ্জীবন কারাদণ্ড পাওয়া আসামিরা হলেন শহীদ ও রাসেল। তাঁদের একই সঙ্গে ২০ হাজার টাকা করে জরিমানা করা হয়েছে। অনাদায়ে তাঁদের আরও এক বছর কারাদণ্ড ভোগ করতে হবে। অভিযোগ প্রমাণিত না হওয়ায় ১১ আসামিকে খালাস দেওয়া হয়। বিচার চলাকালে এই মামলার এক আসামি মারা যান। এ কারণে তাঁকে বিচারপ্রক্রিয়া থেকে বাদ দেওয়া হয়।
২০১২ সালের ৭ জুন বালু ব্যবসায়ী রিপনকে নারায়ণগঞ্জের সোনারগাঁ এলাকায় হত্যা করা হয়। হত্যাকাণ্ডের পর দিন রিপনের বাবা মোজাফ্ফর আলী বাদী হয়ে সোনারগাঁ থানায় মামলা করেন। ২০১৩ সালের ২৪ ডিসেম্বর সিআইডি ১৪ জনের বিরুদ্ধে আদালতে অভিযোগপত্র দেয়। ২০১৬ সালের ২৪ ফেব্রুয়ারি এই মামলায় অভিযোগ গঠন করা হয়। মামলায় ২০ জন সাক্ষী উপস্থাপন করা হয়।
