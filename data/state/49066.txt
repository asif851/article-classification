
ঢাকা কলেজকে বিশ্ববিদ্যালয় করার দাবিতে প্রতিষ্ঠানটির শিক্ষার্থীরা আজ মঙ্গলবার দুপুরে বিক্ষোভ ও সড়কে অবস্থান করেছেন।শিক্ষার্থী ও প্রত্যক্ষদর্শীরা জানান, দাবির সমর্থনে আজ বিক্ষোভ সমাবেশের কর্মসূচি ছিল। বেলা ১১টার দিকে শিক্ষার্থীরা কলেজের প্রধান ফটকের সামনে জড়ো হন। এ সময় পুলিশ ফটক আটকে দেয়। দুপুর ১২টা পর্যন্ত শিক্ষার্থীরা কলেজের ভেতরে ছিলেন।একপর্যায়ে শিক্ষার্থীরা কলেজের উত্তর দিকের ফটক দিয়ে সড়কে বেরিয়ে আসেন। পুলিশ বাধা দিলে শিক্ষার্থীদের সঙ্গে হাতাহাতির ঘটনা ঘটে। সোয়া ১২টার দিকে শিক্ষার্থীরা কলেজের ভেতরে গিয়ে পুলিশকে লক্ষ্য করে ইটপাটকেল ছোড়েন। পুলিশ সরে গেলে শিক্ষার্থীরা মিরপুর সড়কে অবস্থান নেন। শিক্ষক ও আন্দোলনকারীদের সঙ্গে আলোচনার পর বেলা একটার দিকে শিক্ষার্থীরা সড়ক থেকে সরে যান। অবরোধের কারণে সায়েন্সল্যাব থেকে নিউমার্কেট পর্যন্ত সড়কে যান চলাচল বন্ধ হয়ে যায়।দাবি আদায়ে শিক্ষার্থীরা আজ নতুন কর্মসূচি ঘোষণা করেছেন। ১৮ মার্চ সংহতি সমাবেশ এবং ২০ মার্চ প্রধানমন্ত্রীর কাছে স্মারকলিপি দেবেন শিক্ষার্থীরা।
 
 
