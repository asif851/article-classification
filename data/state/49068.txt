
মিয়ানমারবিষয়ক জাপানের বিশেষ দূত ইয়োহেই সাসাকাওয়া বলেছেন, রোহিঙ্গা সংকট এবং ১৫টি বিচ্ছিন্নতাবাদী গোষ্ঠীর সঙ্গে শান্তি প্রক্রিয়াকে কাজে লাগিয়ে মিয়ানমারে অতীতের মতো বড় ভূমিকায় ফিরে আসার চেষ্টা করছে চীন। অতীতের সম্পর্ককে বিবেচনায় নিয়ে মিয়ানমারে আরও সক্রিয় ভূমিকা রাখা উচিত ভারতের।
ভারতীয় দৈনিক টাইমস অব ইন্ডিয়ার গত রোববারের এক প্রতিবেদনে বলা হয়েছে, এ সপ্তাহে দিল্লিতে গণমাধ্যমকর্মীদের সঙ্গে আলাপের সময় জাপানের বিশেষ দূত এ মন্তব্য করেন।
ইয়োহেই সাসাকাওয়া বলেছেন, রোহিঙ্গা সমস্যাটি মিয়ানমারের জন্য সবচেয়ে বড় চ্যালেঞ্জ এবং দেশটির অভ্যন্তরীণ ও বৈদেশিক সম্পর্ক নষ্ট করছে। যুক্তরাষ্ট্র যদি মিয়ানমারের ওপর নিষেধাজ্ঞা আরোপের সিদ্ধান্ত নেয়, দেশটি চীনের দিকে ঝুঁকে পড়তে পারে।
জাপানের বিশেষ দূতের মতে, মিয়ানমারের বিচ্ছিন্নতাবাদী গোষ্ঠীগুলোর সঙ্গে শান্তি প্রক্রিয়া এবং রোহিঙ্গা সংকটকে কাজে লাগিয়ে চীন অতীতের ভূমিকায় ফিরে আসার চেষ্টায় আছে। চীন-মিয়ানমার সম্পর্ক পুরোনো ও অনেক গভীর হলেও অতীতের মতো বেইজিংয়ের সঙ্গে ঘনিষ্ঠ হওয়ার বিষয়ে মিয়ানমারের সামরিক ও বেসামরিক নেতৃত্ব সতর্ক রয়েছে। রোহিঙ্গা সমস্যা ঘটতে থাকলে জাপান ও ভারতের নিরাপত্তার সমস্যা তৈরি হতে পারে। ইয়োহেই সাসাকাওয়া বলেছেন, জাপান সরকার মিয়ানমারের সরকারকে সমর্থন করছে। আমরা চাইব ভারত আরও কিছু করুক। 
