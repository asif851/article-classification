
দেশে প্লাস্টিক সার্জারির চাহিদা দিন দিন বাড়ছে। পোড়া, অ্যাসিডে ঝলসানো, দুর্ঘটনা, জন্মগত দৈহিক বিকৃতি—এসবের চিকিৎসায় প্লাস্টিক সার্জারি জনপ্রিয় হচ্ছে। এ ছাড়া সৌন্দর্য বাড়াতেও প্লাস্টিক সার্জারিকে বেছে নেওয়া হচ্ছে। গতকাল মঙ্গলবার রাজধানীর একটি হোটেলে ‘প্লাস্টিকন ২০১৩’ শীর্ষক সম্মেলনে বিশেষজ্ঞরা এ কথা বলেন। সোসাইটি অব প্লাস্টিক সার্জনস অব বাংলাদেশ এই সম্মেলনের আয়োজন করে। সম্মেলনে দেশের ৬০০ চিকিৎসক এবং বিভিন্ন দেশের ২৪ জন গবেষক ও চিকিৎসক অংশ নেন। সম্মেলনের অংশ হিসেবে আজ ও আগামীকাল ঢাকা মেডিকেল কলেজে হাসপাতালে ঠোঁট কাটা এবং মাথার খুলি, মুখ ও চোয়ালের বিকৃতিজনিত চিকিৎসা বিষয়ে কর্মশালা অনুষ্ঠিত হবে।
