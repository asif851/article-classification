
আট দিন মৃত্যুর সঙ্গে লড়ে হার মানতে হলো গোপালগঞ্জের স্কুলছাত্রী আঁখি চৌধুরীকে। বখাটের দেওয়া আগুনে দগ্ধ আঁখি ঢাকা মেডিকেল কলেজ হাসপাতালের বার্ন ইউনিটে চিকিৎসাধীন অবস্থায় গতকাল বৃহস্পতিবার রাতে মারা গেছে।পারিবারিক সূত্র জানায়, আঁখি গোপালগঞ্জের সদর উপজেলার নিজরা সপ্তপল্লী উচ্চবিদ্যালয়ের দশম শ্রেণীর ছাত্রী ছিল। বিয়ের প্রস্তাব প্রত্যাখ্যান করায় বখাটে উজ্জ্বল রায় গত ২৪ অক্টোবর আন্দারকোটা গ্রামে আঁখিদের ঘরে ঢুকে গামছা দিয়ে তার মুখ বেঁধে কেরোসিন ঢেলে আগুন ধরিয়ে দেয়। এ সময় ঘরে আর কেউ ছিল না এবং সে প্রাকিনর্বাচনী পরীক্ষার প্রস্তুতি নিচ্ছিল। অগ্নিদগ্ধ অবস্থায় প্রথমে তাকে গোপালগঞ্জ সদর হাসপাতালে নেওয়া হয়। অবস্থার অবনতি হলে তাকে ঢাকা মেডিকেল কলেজ হাসপাতালে স্থানান্তর করা হয়। তার শরীরের ৯৬ শতাংশ পুড়ে গিয়েছিল। গতকাল রাত পৌনে নয়টার দিকে সে মারা যায়।আঁখির ভগ্নিপতি নীহার বিশ্বাস গত রাতে বলেন, উজ্জ্বল দুই বছর আগে থেকে আঁখিকে বিয়ের প্রস্তাব দিচ্ছিল। তা প্রত্যাখ্যান করায় উজ্জ্বল স্কুলে আসা-যাওয়ার পথে তাকে উত্ত্যক্ত করত। আগুন দেওয়ার ঘটনায় গ্রেপ্তার হওয়া উজ্জ্বল কারাগারে আছে।
