
ঢাকার হজরত শাহজালাল আন্তর্জাতিক বিমানবন্দরে ৪২টি সোনার বারসহ এক যাত্রীকে আটক করেছে শুল্ক কর্তৃপক্ষ। গতকাল রোববার রাত ১১টার দিকে এই ঘটনা ঘটে।
আটক হওয়া যাত্রীর নাম জহিরুল ইসলাম। তিনি দুবাই থেকে ঢাকায় আসেন।
ঢাকা কাস্টম হাউসের সহকারী কমিশনার (প্রিভেনটিভ) এইচ এম আহসানুল কবীর বলেন, দুবাই থেকে আসা যাত্রী জহিরুল ইসলামকে গ্রিন চ্যানেলে চ্যালেঞ্জ করে প্রিভেনটিভ টিম। তাঁর দেহ তল্লাশি করে অন্তর্বাসের ভেতরে ৪২টি সোনার বার পাওয়া যায়।
আহসানুল কবীর আরও বলেন, আটক সোনার বারের ওজন ৪ কেজি ৮৭০ গ্রাম। মূল্য ২ কোটি ৪০ লাখ টাকা।
শুল্ক কর্তৃপক্ষ জানায়, সোনার বার আটকের এই ঘটনায় আইনগত পদক্ষেপ নেওয়া হচ্ছে।
