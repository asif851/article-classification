
রানা প্লাজা ধসের মর্মান্তিক দুর্ঘটনার দিনটি পালনের উদ্দেশ্যে লন্ডনসহ বিশ্বের নানা শহরে আগামীকাল বৃহস্পতিবার এক ব্যতিক্রমী স্মারক কার্যক্রমের উদ্যোগ নেওয়া হয়েছে ।
‘কে বানিয়েছে আপনার কাপড়?’—এই প্রশ্নের জবাব জেনে সিদ্ধান্ত নেওয়ার জন্য ক্রেতা ও ভোক্তাদের উদ্বুদ্ধ করার লক্ষ্যে এই দিনটিকে ফ্যাশন বিপ্লব দিবস বা ফ্যাশন রেভল্যুশন ডে হিসেবে তাঁরা পালন করবেন। এতে নিজেদের পোশাক উল্টো করে পরে লেবেলের দিকে ভোক্তাদের দৃষ্টি আকর্ষণ করা হবে।
দিবসটির উদ্যোক্তারা জানিয়েছেন, রানা প্লাজার নিহত শ্রমিকদের স্মরণের পাশাপাশি পোশাকশিল্পে নৈতিকতা প্রতিষ্ঠার লক্ষ্যে যেসব পরিবর্তন প্রয়োজন, তা তুলে ধরার উদ্দেশ্যেই এসব প্রচারণামূলক অনুষ্ঠানের আয়োজন করা হয়েছে। পোশাকটি কোথায় তৈরি হয়েছে এবং কীভাবে তৈরি হয়েছে, ভোক্তাদের সেসব প্রশ্ন উত্থাপনে উত্সাহিত করার লক্ষ্যে ‘ইনসাইড আউট’ কর্মসূচিতে ফ্যাশন জগতের শীর্ষস্থানীয় তারকারা অংশ নিচ্ছেন। পাশাপাশি এতে শরিক হয়েছেন পাশ্চাত্যের বিভিন্ন পোশাক বিক্রেতা প্রতিষ্ঠান ও ট্রেড ইউনিয়ন সংগঠকেরা।
এ দিন সকালে লন্ডনের প্রধান শপিং এলাকা অক্সফোর্ড স্ট্রিটে লন্ডন ফ্যাশন কলেজের শিক্ষার্থী এবং ফ্যাশন তারকারা ফ্লাশমব হিসেবে আবির্ভূত হবেন বলে কথা রয়েছে। তাঁরা অবশ্য একে বলছেন ‘ফ্যাশমব’। বিকেলে বাংলা টাউনের ব্রিকলেনে সংগঠিত হবে আরেকটি ফ্লাশমব।
সন্ধ্যায় ইস্ট লন্ডনের র্যাগ ফ্যাক্টরিতে এক পিপল ট্রি ফাউন্ডেশনের আয়োজনে বাংলাদেশের ন্যায্য ফ্যাশন (ফেয়ার ফ্যাশন ইন বাংলাদেশ) শীর্ষক এক অনুষ্ঠানে বাংলাদেশের পোশাকশিল্পের ওপর আগে প্রদর্শিত হয়নি এ রকম ভিডিও ফুটেজ দেখানো হবে। তারপর সেখানে আলোচনায় অন্যান্যের মধ্যে বাংলাদেশের জাতীয় গার্মেন্টস শ্রমিক ফেডারেশনের সভাপতি আমিরুল ইসলাম আমিনের অংশ নেওয়ার কথা আছে।
এ ছাড়াও ব্রিটেনের অক্সফোর্ড, ম্যানচেস্টার, ব্রাইটন এবং গ্লাসগোতে একই ধরনের বিভিন্ন অনুষ্ঠানের আয়োজন করা হয়েছে। সামাজিক যোগাযোগের মাধ্যম টুইটারে ব্রিটেনের সময় বেলা সাড়ে ১১টার দিকে হবে ইন্ডাস্ট্রিয়ল বাংলাদেশের কর্মকর্তাদের সঙ্গে প্রশ্নোত্তর অনুষ্ঠান।
