
সৌদি আরবের জেদ্দা বিমান বন্দরে হজযাত্রীদের অতিরিক্ত চাপে নিরাপত্তা তল্লাশিতে সময় লাগছে। তাই কিছুটা দীর্ঘসূত্রতার কারণে বিমান বাংলাদেশে এয়ারলাইনসের প্রথম ফিরতি হজ ফ্লাইটটি দুই ঘণ্টা দেরিতে বাংলাদেশে পৌঁছাবে।
আজ বুধবার বিকেলে বিমান বাংলাদেশ এয়ারলাইনসের মহাব্যবস্থাপক (জনসংযোগ) শাকিল মেরাজ প্রথম আলোকে এই তথ্য জানিয়েছেন।
শাকিল মেরাজ বলেন, আজ সৌদি আরবের জেদ্দা বিমান বন্দরে ফিরতি পথের হজযাত্রীদের চাপ অনেক। বিভিন্ন দেশের হজযাত্রীরা নিজ নিজ দেশে ফিরছেন। তাই নিরাপত্তাজনিত (সিকিউরিটি ক্লিয়ারেন্স) অনুমতি পেতে দেরি হচ্ছে। আজ প্রথম ফিরতি হজফ্লাইট (বিজি২০১২) ৪১৯ জন হজযাত্রী নিয়ে সন্ধ্যা ছয়টা ১০ মিনিটে বাংলাদেশে পৌঁছানোর কথা। কিন্তু, এই বিলম্বের কারণে হজফ্লাইটটি রাত ৮টা ২০ মিনিটে পৌঁছাবে বলে তিনি আশা করছেন।
হজযাত্রীদের সৌদি আরব থেকে বাংলাদেশে ফিরিয়ে আনতে আজ থেকে শুরু হয়েছে বিমান বাংলাদেশ এয়ারলাইনসের ফিরতি হজ ফ্লাইট। এটি চলবে ৫ অক্টোবর পর্যন্ত।
চলতি বছর ১ লাখ ২৬ হাজার ২৪৭ জন হজযাত্রী সৌদি আরবে গিয়েছেন। এর মধ্যে ৬৪ হাজার ৮৭৩ জন হজযাত্রীকে ২৪ জুলাই থেকে ২৮ আগস্ট পর্যন্ত সৌদি আরবে পৌঁছে দিয়েছে বিমান। প্রাক-হজফ্লাইটে বিমান অতিরিক্ত ১ হাজার ২৭৪ জন হজযাত্রী পরিবহন করেছে। বাকি হজযাত্রী সৌদি এয়ারলাইনসে করে গিয়েছেন।
ফিরতি পথে বিমানের পাশাপাশি সৌদি এয়ারলাইনস কর্তৃপক্ষ হজযাত্রীদের বাংলাদেশে পৌঁছে দেবে।
