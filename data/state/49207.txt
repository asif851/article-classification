
পিরোজপুরের মঠবাড়িয়া উপজেলায় নবম শ্রেণির এক ছাত্রকে মো. মিন্টু নামের এক দপ্তরি মারধর করেছেন বলে অভিযোগ উঠেছে। কে এম ইউসুফ আলী মাধ্যমিক বিদ্যালয়ে গত শনিবার এ ঘটনা ঘটে। এ ঘটনার প্রতিবাদে গতকাল রোববার বিদ্যালয়ের নবম ও দশম শ্রেণির শিক্ষার্থীরা ক্লাস বর্জন করেছে।ওই বিদ্যালয়ের নবম ও দশম শ্রেণির কয়েকজন শিক্ষার্থী জানায়, শনিবার সকাল আটটার দিকে বিদ্যালয়ের শহীদ মিনারে ফুল দেওয়ার সময় দপ্তরি মিন্টুর সঙ্গে নবম শ্রেণির ছাত্র রাব্বি হাওলাদারের বাগ্বিতণ্ডা হয়। একপর্যায়ে রাব্বিকে মিন্টু ও তাঁর ভাই রিন্টু মারধর করেন। শিক্ষার্থীরা এ ঘটনার প্রতিবাদ জানালে মিন্টু ও তাঁর লোকজন রামদা নিয়ে শিক্ষার্থীদের ধাওয়া করেন। ওই ঘটনার প্রতিবাদে ও মিন্টুর শাস্তির দাবিতে গতকাল সকাল সাড়ে ১০টার দিকে নবম ও দশম শ্রেণির শিক্ষার্থীরা ক্লাস বর্জন করে। এ বিষয়ে মিন্টুর মুঠোফোনে কল দিলেও তিনি ধরেননি।
