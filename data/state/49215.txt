
পারিবারিক কোন্দলের জের ধরে শেরপুরের ঝিনাইগাতীতে স্ত্রীর হাতে স্বামী সৈয়দুর রহমান ওরফে ফজু (৬০) খুন হয়েছেন বলে অভিযোগ পাওয়া গেছে। আজ বুধবার সকালে উপজেলার গরুহাটি এলাকায় নিজ বাসভবনে এ ঘটনা ঘটে।
নিহত ফজু ব্যবসায়ী। খুনের ঘটনায় জড়িত থাকার অভিযোগে ঝিনাইগাতী থানার পুলিশ ফজুর স্ত্রী আছমা বেগমকে (৪০) আটক করেছে।
এলাকাবাসীর দেওয়া তথ্যের বরাত দিয়ে পুলিশ জানায়, প্রায় ২০ বছর আগে ফজুর প্রথম স্ত্রী হালিমা খাতুন মারা যান। এরপর তিনি আছমা বেগমকে বিয়ে করেন। ফজুর প্রথম পক্ষে চার ছেলে রয়েছে। দ্বিতীয় পক্ষে আছে এক মেয়ে। সম্প্রতি বিভিন্ন পারিবারিক বিষয় নিয়ে স্বামী-স্ত্রীর মধ্যে দ্বন্দ্বের সৃষ্টি হয়। এর জের ধরে আজ সকাল আটটার দিকে স্ত্রী আছমা বেগম কুড়াল দিয়ে ফজুকে এলোপাতাড়ি আঘাত করেন। ফজুর চিত্কারে আত্মীয়স্বজন ও এলাকাবাসী ঘটনাস্থলে গিয়ে আছমাকে আটক করে পুলিশে সোপর্দ করে। গুরুতর আহত ফজুকে শেরপুর জেলা সদর হাসপাতালে নেওয়া হলে কর্তব্যরত চিকিত্সক মৃত ঘোষণা করেন।
হাসপাতালের জরুরি বিভাগের চিকিত্সা কর্মকর্তা মায়া হোড় বলেন, ফজুর মাথা, বুক, পেটসহ শরীরের বিভিন্ন অংশে ধারালো অস্ত্রের আঘাতের চিহ্ন ছিল। তাঁকে মৃত অবস্থায় হাসপাতালে নেওয়া হয় বলে তিনি জানান।
ঝিনাইগাতী থানার ভারপ্রাপ্ত কর্মকর্তা (ওসি) ফসিউর রহমান জানান, এ ঘটনায় ঝিনাইগাতী থানায় মামলা দায়েরের প্রস্তুতি চলছে। লাশ ময়নাতদন্তের জন্য শেরপুর জেলা সদর হাসপাতাল মর্গে পাঠানো হয়েছে। পুলিশের প্রাথমিক জিজ্ঞাসাবাদে স্ত্রী আছমা তাঁর স্বামী ফজুকে হত্যার কথা স্বীকার করেছেন।
