
পিরোজপুরের স্বরূপকাঠি পৌরসভা নির্বাচনে আওয়ামী লীগ ও বিএনপির মেয়র প্রার্থীরা শান্তিপূর্ণ প্রচারণা চালাচ্ছেন। এরপরও বিএনপি প্রার্থী ও কর্মীরা সুষ্ঠু নির্বাচন নিয়ে সংশয় প্রকাশ করেছেন। তাঁরা ভোট কারচুপির আশঙ্কা করছেন।এই পৌরসভায় মেয়র পদে আওয়ামী লীগের মো. গোলাম কবির ও বিএনপির শফিকুল ইসলাম প্রতিদ্বন্দ্বিতা করছেন। শফিকুল বর্তমান মেয়র। এখানে মোট ভোটার ১২ হাজার ৪৭০ জন।অর্ধশত ভোটারের সঙ্গে কথা বলে জানা গেছে, দুই মেয়র প্রার্থীই শান্তিপূর্ণভাবে প্রচারণা চালাচ্ছেন। তাঁরা বাড়ি বাড়ি গিয়ে ভোটারদের কাছে ভোট ও দোয়া চাইছেন। তা সত্ত্বেও নির্বাচন সুষ্ঠু হবে কি না, এ নিয়ে ভোটারদের মনে সংশয় রয়েছে। পৌরসভার বাসিন্দা শামসুল হক বলেন, বিএনপির সমর্থক ভোটার বেশি। তবে আওয়ামী লীগের প্রয়াত মেয়র দেলোয়ার হোসেনকে ব্যক্তি হিসেবে দলমত-নির্বিশেষে সবাই ভোট দিতেন। বর্তমান মেয়র প্রার্থী দুজনই সজ্জন ব্যক্তি।শফিকুল বলেন, ‘সুষ্ঠু ভোট হলে বিজয়ের ব্যাপারে শতভাগ আশাবাদী। তবে ফলাফল ঘোষণার আগ পর্যন্ত ভোট কারচুপির আশঙ্কা থেকেই যায়।’ তবে গোলাম কবির বলেন, ‘আমরা বিপুল ভোটে জয়ী হব।’
