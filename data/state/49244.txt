
যুক্তরাষ্ট্রের আটলান্টার ইমোরি বিশ্ববিদ্যালয়ের শিক্ষার্থী অবিন্তা কবির। পরিবারের সদস্য ও বন্ধুবান্ধবের সঙ্গে সাক্ষাৎ করার জন্য সম্প্রতি বাংলাদেশে এসেছিলেন। গত শুক্রবার সন্ধ্যায় গিয়েছিলেন রাজধানীর গুলশানের রেস্তোরাঁ হলি আর্টিজান বেকারিতে। সেখানে জঙ্গি হামলায় প্রাণ হারান অবিন্তা। গতকাল শনিবার রেস্তোরাঁটিতে রক্তাক্ত অভিযান শেষ করার পর জানা যায়, নিহত ২০ জন জিম্মির মধ্যে ৩ জন যুক্তরাষ্ট্রের বিভিন্ন শিক্ষাপ্রতিষ্ঠানের শিক্ষার্থী। এঁদের একজন অবিন্তা। নিহত অপর বাংলাদেশি ফারাজ আইয়াজ হোসেন ট্রান্সকম গ্রুপের চেয়ারম্যান লতিফুর রহমানের নাতি। তিনিও আটলান্টার ইমোরি বিশ্ববিদ্যালয়ের ছাত্র ছিলেন। লতিফুর রহমানের মেয়ে সিমিন হোসেনের দুই ছেলের মধ্যে ফারাজ ছোট।হলি আর্টিজান রেস্তোরাঁয় জঙ্গি হামলায় ভারতের এক তরুণী নিহত হয়েছেন বলে জানিয়েছেন দেশটির পররাষ্ট্রমন্ত্রী সুষমা স্বরাজ। গতকাল সামাজিক যোগাযোগমাধ্যম টুইটারে দেওয়া এক টুইট বার্তায় তিনি এ তথ্য জানান। নিহত তারুশি জৈন যুক্তরাষ্ট্রের ক্যালিফোর্নিয়া বিশ্ববিদ্যালয়ের ছাত্রী ছিলেন।দুই শিক্ষার্থীর মৃত্যুতে শোক প্রকাশ করেছে ইমোরি বিশ্ববিদ্যালয়। শোকবার্তায় বলা হয়, ‘বিশ্ববিদ্যালয় পরিবারের এই দুই সদস্যের প্রাণহানির হৃদয়বিদারক ঘটনায় ইমোরি শোকাহত। ফারাজ ও অবিন্তার পরিবার ও বন্ধুবান্ধব অবর্ণনীয় শোকের মধ্যে আছে। আমাদের প্রার্থনা রইল তাদের জন্য।’
