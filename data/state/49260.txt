
দিনাজপুরের পার্বতীপুর উপজেলায় দুটি ইউনিয়ন পরিষদের (ইউপি) নির্বাচন স্থগিত ঘোষণা করেছে নির্বাচন কমিশন। ইউনিয়ন দুটি হলো রামপুর ও পলাশবাড়ী। গত শনিবার নির্বাচন কমিশনের উপসচিব মো. সামসুল আলম স্বাক্ষরিত চিঠিতে এ আদেশ দেওয়া হয়। পূর্বঘোষিত তফসিল অনুযায়ী চতুর্থ দফায় ৭ মে এ দুটি ইউনিয়নসহ উপজেলার ১০ ইউনিয়নে ভোট গ্রহণের কথা ছিল। নির্বাচন কার্যালয় সূত্রে জানা গেছে, ২০০৭ সালের ৭ সেপ্টেম্বর রাষ্ট্রপতির জারি করা প্রজ্ঞাপনে পার্বতীপুর পৌরসভার সীমানা সম্প্রসারণ করে রামপুর ইউনিয়নের খামার জগন্নাথপুর, পার্বতীপুর, রামপুর ও ভোটগাছ মৌজা এবং পলাশবাড়ী ইউনিয়নের হলদীবাড়ী মৌজার কিছু এলাকা পৌরসভার অন্তর্ভুক্ত করা হয়। এসব এলাকাভুক্ত ওয়ার্ড পুনর্বিন্যাস করে গেজেট না হওয়া ও সে অনুযায়ী ভোটার তালিকা পুনর্বিন্যাস না হওয়ায় এ দুটি ইউনিয়নে নির্বাচন না করার জন্য নির্বাচন কমিশন ওই নির্দেশ দেয়।
