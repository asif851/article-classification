
রাজধানীর আর কে মিশন রোডে অবস্থিত দৈনিক ইনকিলাব-এর কার্যালয়ে অভিযান চালিয়েছে ঢাকা মহানগর গোয়েন্দা পুলিশ (ডিবি)। আজ বুধবার সন্ধ্যা সাড়ে সাতটা থেকে রাত নয়টা পর্যন্ত ডিবির একটি দল অভিযান চালিয়ে পত্রিকা অফিস থেকে দুটি কম্পিউটার জব্দ করে।
দৈনিক ইনকিলাবের নাম প্রকাশে অনিচ্ছুক একজন সাংবাদিক জানান, সন্ধ্যা সাড়ে সাতটার দিকে ডিবির সদস্যরা বার্তা বিভাগে প্রবেশ করেন। তাঁরা সেখানে কর্মরতদের সঙ্গে কথা বলেন। এরপর সেখান থেকে কিছু জিনিসপত্র জব্দ করেন।
ওই সাংবাদিক বলেন, দলটি ইনকিলাবের অপরাধ বিভাগের প্রধান সাখাওয়াত হোসেনের কম্পিউটারটি জব্দ করে নিয়ে যায়। এ ছাড়া প্রুফ রিডিং সেকশনের একটি কম্পিউটারও এ সময় জব্দ করা হয়।
অভিযানের ব্যাপারে জানতে চাইলে ডিবির উপকমিশনার জাহাঙ্গীর হোসেন মাতুব্বর বলেন, অভিযানের সময় দুটি কম্পিউটার জব্দ করা হয়েছে। তবে মামলায় এজাহারভুক্ত কোনো আসামিকেই গ্রেপ্তার করা যায়নি।
এর আগে গতকাল গভীর রাতে ইনকিলাব কার্যালয় থেকে পত্রিকাটির বার্তা সম্পাদক রবিউল্লাহ রবিকে পুলিশ গ্রেপ্তার করে।
ওয়ারী থানা পুলিশ সূত্রে জানা যায়, পুলিশ সদর দপ্তরের সহকারী মহাপরিদর্শক প্রলয় কুমার জোয়ার্দারের দায়ের করা মামলার আসামি হিসেবে রবিউল্লাহকে গ্রেপ্তার করা হয়।
একটি সূত্রে জানা যায়, ১৮ আগস্ট ইনকিলাব-এ প্রকাশিত খবরের কারণে প্রলয় কুমার এ মামলাটি করেন। মামলায় তিনি অভিযোগ করেন, ওই পত্রিকাটি মিথ্যা ও বানোয়াট খবর প্রকাশ করে ধর্মীয় অনুভূতিতে আঘাত করেছে। এ ছাড়া পুলিশ বাহিনীতে বিশৃঙ্খলা সৃষ্টির চেষ্টা করেছে। তথ্য ও যোগাযোগপ্রযুক্তি আইনে এ মামলা হয়েছে। এতে ইনকিলাব-এর সম্পাদক, বার্তা সম্পাদক, প্রধান প্রতিবেদক, সিটি এডিটর ও সংশ্লিষ্ট প্রতিবেদককে আসামি করা হয়েছে।
