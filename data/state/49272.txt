
ফরিদপুরের বোয়ালমারী উপজেলার এক ইউপি সদস্যের রান্নাঘর থেকে ফেনসিডিল ও ইয়াবা বড়ি উদ্ধার করেছে র‍্যাপিড অ্যাকশন ব্যাটালিয়ন (র‍্যাব)। এ ঘটনায় ওই ইউপি সদস্যকে গ্রেপ্তার করা হয়েছে। পৃথক অভিযানে বোয়ালমারী ও আলফাডাঙ্গা উপজেলা থেকে মাদকসহ তিন ব্যক্তিকে গ্রেপ্তার করা হয়েছে।
র‍্যাব সূত্র জানায়, গতকাল শুক্রবার রাতে র‍্যাব-৮ ফরিদপুর ক্যাম্পের একটি দল বোয়ালমারী সদর ইউনিয়নের সৈয়দপুর গ্রামে অভিযান চালায়। সেখানে ৯ নম্বর ওয়ার্ডের ইউপি সদস্য দুলাল বিশ্বাসকে (৫০) গ্রেপ্তার করে। এ সময় তাঁর বাড়ির রান্নাঘর থেকে ১৮ বোতল ফেনসিডিল ও ১৯০টি ইয়াবা উদ্ধার করা হয়। এ ঘটনায় র‍্যাবের ডিএডি মো. ইউসুফ আলী বাদী হয়ে আজ শনিবার মাদকদ্রব্য নিয়ন্ত্রণ আইনে বোয়ালমারী থানায় মামলা করেছেন।
অন্যদিকে, শুক্রবার রাতে বোয়ালমারীর মুজুরদিয়া সেতুর কাছ থেকে উপজেলার বেড়াদি গ্রামের অনিল মোল্লা (২০) ও বাবুল মোল্লা (২২) নামে দুই যুবককে ৬০টি ইয়াবা বড়িসহ আটক করে থানা-পুলিশের হাতে সোপর্দ করে এলাকাবাসী। এ ঘটনায় বোয়ালমারী থানার উপপরিদর্শক (এসআই) খালিদ মাহমুদ বাদী হয়ে মাদকদ্রব্য নিয়ন্ত্রণ আইনে মামলা করেন।
এদিকে আজ শনিবার দুপুরে আলফাডাঙ্গা থানা-পুলিশ লিটন শিকদার (৩০) নামের এক যুবককে ২০টি ইয়াবাসহ গ্রেপ্তার করেছে। এ সময় তাঁর কাছ থেকে ২০ হাজার ৭৫০ টাকা জব্দ করা হয়।
আলফাডাঙ্গা থানার এসআই অশোক কুমার বলেন, গোপন সংবাদের ভিত্তিতে শনিবার দুপুরে লোকাল বাস স্ট্যান্ড থেকে টগরবন্ধ ইউনিয়নের মালা গ্রামের লিটন শিকদারকে ইয়াবা ও টাকাসহ গ্রেপ্তার করা হয়। এ ব্যাপারে আলফাডাঙ্গা থানায় তাঁর বিরুদ্ধে মামলা হয়েছে।
