
দেশের চলমান রাজনৈতিক সংকট নিরসনে রাষ্ট্রপতি উদ্যোগ নিতে পারেন। তবে সংকট নিরসনে দুই নেত্রীকেই রাজনৈতিকভাবে উদ্যোগ নিতে হবে। দেশবাসী দুই নেত্রীর দিকেই চেয়ে আছে।
আজ শনিবার সন্ধ্যায় রাজধানীর বিয়াম মিলনায়তনে বিবিসি বাংলাদেশ সংলাপে প্যানেল আলোচক এবং উপস্থিত দর্শকেরা এ ধরনের মতামত দেন। তাঁদের মতে, এ ক্ষেত্রে সংকট নিরসনে রাজনৈতিক সদিচ্ছা থাকাটা জরুরি।
বিবিসি সংলাপের ৪৬তম পর্বে প্যানেল আলোচক হিসেবে উপস্থিত ছিলেন বেসামরিক বিমান পরিবহন ও পর্যটনমন্ত্রী মুহাম্মদ ফারুক খান, বিএনপির ভাইস চেয়ারম্যান হাফিজ উদ্দিন আহম্মেদ, বেসরকারি সংস্থা উবিনীগের নির্বাহী পরিচালক ফরিদা আখতার এবং ব্যবসায়ীদের সংগঠন এফবিসিসিআইয়ের সাবেক সভাপতি মীর নাসির হোসেন।
বিএনপির পাঁচজন নেতাকে গ্রেপ্তারের বিষয়টি আলোচনায় প্রাধান্য পায়। বিরোধী দলের ব্যাপারে সরকারের কঠোর অবস্থান বিএনপিকে নির্বাচন থেকে আরও দূরে ঠেলে দিচ্ছে কি না—প্রশ্নের উত্তরে ফারুক খান বলেন, পাঁচ নেতার গ্রেপ্তারের সঙ্গে নির্বাচনের কোনো সম্পর্ক নেই। এটি আইনশৃঙ্খলা রক্ষার ব্যাপার।
এই গ্রেপ্তার বিএনপিকে নির্বাচন থেকে দূরে ঠেলে দেবে কি না—একই প্রশ্নের উত্তরে হাফিজ উদ্দিন আহম্মেদ বলেন, ‘বিভিন্ন সিটি করপোরেশন নির্বাচনে পরাজয়ের পর প্রধানমন্ত্রী সিদ্ধান্ত নিয়েছেন বিএনপিকে নির্বাচনের বাইরে রাখতে হবে। সে উদ্দেশ্যেই নেতাদের গ্রেপ্তার করা হচ্ছে। এ ধরনের পরিবেশ তৈরির ফলে নির্বাচনের লেভেল প্লেইং ফিল্ড খুব লেভেল হবে, তবে আমরা মাঠেই যেতে পারব না।’
মীর নাসির হোসেন বলেন, ‘একজন ব্যবসায়ী নেতাসহ বিএনপির নেতাদের গ্রেপ্তারের বিষয়টি আমাদের আশাহত করেছে। আমরা আহত হয়েছি। ’
ফরিদা আখতার বলেন, নেতাদের গ্রেপ্তারের বিষয়টি শুধু বিএনপিকে নির্বাচন থেকে দূরে ঠেলে দেয়নি, ভোটারদেরও দূরে ঠেলে দিয়েছে। ভোটারদের সিদ্ধান্ত নিতে হবে এ ধরনের পরিবেশে ভোটাররা ভোট দেবেন কি না।
নেতাদের গ্রেপ্তার প্রসঙ্গে হাফিজ উদ্দিন আহম্মেদ বলেন, ‘আমি ভাবছিলাম রানা প্লাজার পিলার ধরে নাড়াচাড়ার অভিযোগে এই নেতাদের গ্রেপ্তার দেখানো হবে।’ সংলাপের জন্য প্রধানমন্ত্রীর আহ্বান প্রসঙ্গে হাফিজ উদ্দিন বলেন, কারও আত্মসম্মান থাকলে এ ধরনের আমন্ত্রণে সাড়া দেওয়া সম্ভব না।
দর্শকদের মধ্য থেকে আওয়ামী লীগ যখন বিরোধী দলে ছিল তখন ১৭৩ দিন হরতাল দেওয়ার কারণ জানতে চাইলে মন্ত্রী ফারুক খান বলেন, আওয়ামী লীগ জনগণের উপকারের জন্য, গ্যাস রক্ষার জন্য হরতাল দিয়েছিল। তত্ত্বাবধায়ক না নির্দলীয় সরকার হবে তার জন্য হরতাল দেওয়ার প্রয়োজন নেই। তিনি বিএনপির উদ্দেশে বলেন, এখনো আলোচনার দরজা খোলা আছে।
তবে হাফিজ উদ্দিন আহম্মেদ বলেন, বিরোধী দলের নেতার বাড়ি পুলিশ ঘিরে রেখেছে। যেকোনো সময় তাঁকেও গ্রেপ্তার করা হতে পারে। এ ধরনের পরিবেশ সংলাপের সহায়ক নয়।
বিডিআর (বর্তমানের বিজিবি) মামলায় ১৫২ জনের ফাঁসির আদেশে ন্যায়বিচার নিশ্চিত হয়েছে কি না—প্রশ্নের উত্তরে ফারুক খান বলেন, এতে করে আইনের শাসন নিশ্চিত হয়েছে। তবে অন্য প্যানেল আলোচকেরা বিচারের প্রক্রিয়া নিয়ে প্রশ্ন তোলেন। তাঁরা এ বিচারে তাড়াহুড়া করা হয়েছে এবং গণবিচার করা হয়েছে বলে মত দেন।
পোশাক খাতের জন্য ন্যূনতম মজুরি পাঁচ হাজার ৩০০ টাকা প্রসঙ্গে প্যানেল আলোচকেরা শিল্পটি রক্ষায় সবাইকে উদ্যোগী হওয়ার আহ্বান জানান।
