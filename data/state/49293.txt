
‘কারাম খেলে আলিরে নারি আরমে, একাদশী কারামনে। আঠারি কাঠারি খিরা কয়ছামে কাইমে খেলাপ আগে আগে’—এটি আদিবাসীদের ঐতিহ্যবাহী কারামের গান। এ রকম অসংখ্য গান ও মাদলের ছন্দে গত রোববার নওগাঁর মহাদেবপুরে দশমী উপলক্ষে পালিত হয়েছে আদিবাসীদের ঐতিহ্যবাহী কারাম উৎসব বা ডাল পূজা।আদিবাসীদের ঐতিহ্যবাহী কারাম উৎসব বা ডাল পূজা বছরের তিনটি সময় উদ্যাপিত হয়ে থাকে; যার মধ্যে দশমী কারাম উৎসব অন্যতম। দেবী দুর্গাকে বিসর্জন দেওয়ার পরদিনই এ উৎসব হিন্দুধর্মাবলম্বী আদিবাসীদের মধ্যে আনন্দের নতুন মাত্রা যোগ করে। উৎসবের আগের রাতে চলে পিঠা-পায়েস তৈরি করার ধুম। রাতভর চলে আনন্দ-উৎসব ও নাচ-গানের পালা। প্রতিবছরের মতো এ বছরও রোববার বিকেলে বেসরকাির সংগঠন বরেন্দ্রভূমি সমাজ উন্নয়ন সংস্থা (বিএসডিও) ও ব্র্যাক সমন্বিত উন্নয়ন কর্মসূচির আর্থিক সহায়তায় ও দেওয়ানপুর আদিবাসী সংঘের আয়োজনে উপজেলার হাতুড় ইউনিয়নের দেওয়ানপুর আদিবাসী প্রাথমিক বিদ্যালয় মাঠে আয়োজন করা হয় নাচ-গান প্রতিযোগিতা।
