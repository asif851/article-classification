
শরতের বিদায় বেলায় বৃষ্টি যেন থামছেই না; বরং চার দিন ধরে টানা এই বৃষ্টি দেশের কোথাও কোথাও ভারী রূপ নিয়েছে। আবহাওয়া অধিদপ্তর জানিয়েছে, এ অবস্থা চলবে আরও তিন দিন।আবহাওয়া অধিদপ্তর আজ রোববার সকালে তাদের ওয়েবসাইটের তথ্য বিবরণীতে উল্লেখ করেছে, ‘মৌসুমি বায়ুর অক্ষ ভারতের মধ্যপ্রদেশ, বিহার, পশ্চিমবঙ্গ এবং বাংলাদেশের মধ্যাঞ্চল হয়ে উত্তর-পূর্ব দিকে আসাম পর্যন্ত বিস্তৃত। এর একটির বর্ধিতাংশ উত্তর-পূর্ব বঙ্গোপসাগর পর্যন্ত বিস্তৃত। মৌসুমি বায়ু বাংলাদেশের ওপর মোটামুটি সক্রিয় এবং উত্তর বঙ্গোপসাগরের অন্যত্র মাঝারি অবস্থায় রয়েছে।’মৌসুমি বায়ুর এই সক্রিয়তা সম্পর্কে আবহাওয়া অধিদপ্তরের আবহাওয়াবিদ আয়েশা খাতুন প্রথম আলো ডটকমকে বলেন, মৌসুমি বায়ুর এখন চলে যাওয়ার সময় হয়ে এসেছে। শেষ সময়ে এই বায়ু একটু সক্রিয় হয়ে ওঠে।আবহাওয়া অধিদপ্তর আরও জানায়, আজ ভোর ছয়টা পর্যন্ত গত ২৪ ঘণ্টায় দেশের দক্ষিণ ও উত্তরাঞ্চলে বেশি বৃষ্টি হয়েছে। রাজধানী ঢাকায় ১৩ মিলিমিটার বৃষ্টি হলেও, ভারী বৃষ্টি হয়েছে কক্সবাজার, চুয়াডাঙ্গা ও রাজশাহী জেলায়। এর মধ্যে সবচেয়ে বেশি বৃষ্টি রেকর্ড হয়েছে কক্সবাজারে ১০২ মিলিমিটার।
তবে ভোর ছয়টা থেকে সকাল নয়টা পর্যন্ত বৃষ্টি বেশি হয়েছে সিলেটে, যার পরিমাণ ছিল ৫২ মিলিমিটার। এই তিন ঘণ্টায় রাজধানী ঢাকায় হয়েছে মাত্র দুই মিলিমিটার।
আবহাওয়াবিদ আয়েশা খাতুন আশা করছেন, আসছে দুর্গাপূজা ও কোরবানির ঈদের সময় বৃষ্টিপাত কমে আসবে। তবে পুরো মাত্রায় নয়।
