
প্রধানমন্ত্রীর প্রতিশ্রুত দর্শনা-মুজিবনগর-মেহেরপুর রেলপথ স্থাপনের কাজ আড়াই বছরেও শুরু হয়নি। এ প্রকল্পের কাজ আদৌ হবে কি না, তা নিয়েও অনিশ্চয়তা দেখা দিয়েছে।২০১১ সালের ১৭ এপ্রিল মুজিবনগর দিবসে মুজিবনগরে এক জনসভায় প্রধানমন্ত্রী শেখ হাসিনা চুয়াডাঙ্গার দর্শনা থেকে মুজিবনগর হয়ে মেহেরপুর পর্যন্ত ৭৬ কিলোমিটার রেলপথ স্থাপনের ঘোষণা দেন; যার ৫০ কিলোমিটারই পড়েছে চুয়াডাঙ্গা জেলায়। রেলপথ নির্মাণের এই ঘোষণাকে সে সময় দলমত-নির্বিশেষে সবাই স্বাগত জানান।প্রধানমন্ত্রীর ঘোষণার পর বাংলাদেশ রেলওয়ের মহাপরিচালক তহিদুল আনোয়ার চৌধুরীর নেতৃত্বে ১০ সদস্যের একটি প্রতিনিধিদল ২০১১ সালের ২৫ এপ্রিল চুয়াডাঙ্গার দর্শনা ও জীবননগর এবং মেহেরপুর সদর ও মুজিবনগর এলাকা পরিদর্শন করে।প্রতিনিধিদলের সদস্য রেলওয়ের অতিরিক্ত মহাপরিচালক (অপারেশন) শাহজাহান আলী সে সময় সাংবাদিকদের জানান, প্রকল্পের সম্ভাব্য ব্যয় ধরা হয়েছে ৭০০ কোটি টাকা। এ জন্য প্রায় ৭০০ একর জমি অধিগ্রহণ করা হবে। মহাপরিচালক ওই সময় আশ্বাস দেন, এক সপ্তাহের মধ্যে রেল বিভাগ চূড়ান্ত নকশা ও বাজেটসহ প্রকল্প প্রস্তাব সরকারের কাছে জমা দেবে। দ্রুত অর্থ ছাড় হলেই দুই বছরের মধ্যে এই রেলপথ স্থাপনের কাজ শেষ হবে।গত বছরের ৮ জুলাই যোগাযোগ ও রেলমন্ত্রী ওবায়দুল কাদের চুয়াডাঙ্গা ও মেহেরপুর সফরকালে সাংবাদিকদের বলেন, ‘প্রধানমন্ত্রীর প্রতিশ্রুতি পূরণে বর্তমান সরকারের আমলেই মেহেরপুর জেলাকে রেল যোগাযোগের আওতায় আনা হবে।’ অথচ এখন পর্যন্ত কাজই শুরু হয়নি।মেহেরপুরের মুজিবনগর উপজেলার বল্লভপুরের উন্নয়নকর্মী বাবুল মল্লিক জানান, রেলপথ চালু হলে এলাকার কৃষি ও অর্থনীতিতে ইতিবাচক পরিবর্তন ঘটবে। বাগোয়ান ইউপি চেয়ারম্যান ও জেলা আওয়ামী লীগের বন ও পরিবেশবিষয়ক সম্পাদক আইয়ুব হোসেন বলেন, ‘আমলাতান্ত্রিক জটিলতায় কাজ থেমে গেছে।’ চুয়াডাঙ্গার দামুড়হুদা উপজেলার নাটুদহ মাধ্যমিক বিদ্যালয়ের প্রধান শিক্ষক আবদুল মান্নান বলেন, প্রধানমন্ত্রীর ঘোষণায় এই জনপদের মানুষ আশায় বুক বেঁধেছিল। বর্তমান সরকারের মেয়াদেই কাজ শুরু করা উচিত।চুয়াডাঙ্গা-২ আসনের সাংসদ আলী আজগার বলেন, ‘প্রকল্পের কাজ কেন থেমে আছে তা জানা নেই। তবে খোঁজ নিয়ে দেখব।’বাংলাদেশ রেলওয়ের প্রকল্প পরিচালক ও প্রধান প্রকৌশলী (পশ্চিম) কাজী রফিকুল ইসলাম জানান, জাতীয় অর্থনৈতিক পরিষদের নির্বাহী কমিটিতে (একনেক) প্রকল্পটি অনুমোদিত না হওয়ায় কাজ শুরু হয়নি।
