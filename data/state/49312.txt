
গোপালগঞ্জের কাশিয়ানীতে দুর্বৃত্তরা পলাশ কাজী (৩২) নামের এক ব্যক্তিকে কুপিয়ে আহত করেছে। গত শনিবার রাতে উপজেলার সাজাইল ইউনিয়নের বাট্টইধোবা গ্রামে এ ঘটনা ঘটে। গুরুতর আহত অবস্থায় তাঁকে প্রথমে ফরিদপুর মেডিকেল কলেজ হাসপাতাল ও পরে ঢাকার জাতীয় অর্থোপেডিক হাসপাতাল ও পুনর্বাসন প্রতিষ্ঠানে (পঙ্গু হাসপাতাল) স্থানান্তর করা হয়। প্রত্যক্ষদর্শীরা জানান, ওই দিন বাট্টইধোবা গ্রামে কালাম ফকিরের মেলা দেখতে যান পলাশ। একপর্যায়ে মেলায় বিদ্যুৎ চলে গেলে ৮-১০ জনের একটি দল তাঁকে এলোপাতাড়ি কোপায়। কাশিয়ানী থানার ভারপ্রাপ্ত কর্মকর্তা বলেন, ঘটনায় জড়িত সন্দেহে ১৬ জনকে আটক করা হয়েছে। 
