
চাঁপাইনবাবগঞ্জের গোমস্তাপুর উপজেলায় একটি হিমাগারে বিস্ফোরণে একজন নিহত হয়েছেন। আহত হয়েছেন একজন। আজ শুক্রবার সকাল সাড়ে নয়টার দিকে উপজেলার বোয়ালিয়া ইউনিয়নের মোহনপুর এলাকায় ফ্রেশ অ্যান্ড গ্রিন নামের হিমাগারে বিস্ফোরণের এ ঘটনা ঘটে।
কমপ্রেশর মেশিন বিস্ফোরিত হলে হতাহতের ঘটনা ঘটে বলে হিমাগারমালিকের ভাষ্য।
বিস্ফোরণে নিহত ব্যক্তির নাম কাওসার আলী (২৮)। বাড়ি ভোলাহাট উপজেলার পঞ্চাননপুর গ্রামে। তিনি হিমাগারে কাজ করতেন।
বিস্ফোরণে আহত হয়েছেন ফারুক (৩৭) নামের এক ব্যক্তি। তিনি একজন টেকনিশিয়ান। তাঁকে চিকিৎসার জন্য রাজশাহী মেডিকেল কলেজ হাসপাতালে পাঠানো হয়েছে।
হিমাগারের মালিক গোলাম মোহাম্মদ ফিতু মিয়ার ভাষ্য, কমপ্রেশর মেশিন পরীক্ষার সময় বিস্ফোরণ ঘটে। এতে একজন নিহত ও একজন আহত হন।
গোমস্তাপুর থানার ভারপ্রাপ্ত কর্মকর্তা (ওসি) শাহিন আলম বলেন, হিমাগারে বিস্ফোরণের খবর পেয়ে পুলিশ ঘটনাস্থলে গেছে।  গোমস্তাপুর উপজেলা স্বাস্থ্য কমপ্লেক্স সূত্র জানায়, নিহত ব্যক্তির লাশ তাঁর স্বজনেরা নিয়ে গেছেন।
