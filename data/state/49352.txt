
পৃথক দুই মামলায় সাজাপ্রাপ্ত ও ইয়াবা ব্যবসায়ী হিসেবে পরিচিত আমিন হুদা আত্মসমর্পণ করেছেন। আজ রোববার ঢাকার দ্রুতবিচার ট্রাইব্যুনাল-৪-এ তিনি আত্মসমর্পণ করেন। গত ৫ মে সুপ্রিম কোর্টের আপিল বিভাগ আমিন হুদার জামিন বাতিল করে তাঁকে নিম্ন আদালতে আত্মসমর্পণের নির্দেশ দেন। প্রধান বিচারপতি মো. মোজাম্মেল হোসেনের নেতৃত্বে ছয় বিচারপতির বেঞ্চ রাষ্ট্রপক্ষের এক আবেদনের পরিপ্রেক্ষিতে এ আদেশ দেন।রাষ্ট্রপক্ষের কৌঁসুলি রফিকুল ইসলাম প্রথম আলো ডটকমকে বলেন, আমিন হুদা দুপুরে হুইলচেয়ারে করে এসে আত্মসমর্পণ করেন। আদালত তাঁকে কারাগারে পাঠানোর নির্দেশ দেন। তাঁর পক্ষে চিকিত্সাসুবিধা চেয়ে আবেদন করা হলে আদালত কারাবিধি অনুযায়ী কর্তৃপক্ষকে ব্যবস্থা নিতে আদেশ দেন। আদালত সূত্র জানায়, মাদকদ্রব্য নিয়ন্ত্রণ আইনের পৃথক দুই মামলায় বিভিন্ন ধারায় আমিন হুদার ৭৯ বছরের কারাদণ্ড হয়। গত বছরের ১৫ জুলাই নিম্ন আদালত এ রায় দেন। তবে একসঙ্গে সাজা হওয়ায় তাঁকে ১৪ বছরের কারাদণ্ড ভোগ করতে হবে।ওই রায়ের বিরুদ্ধে আপিল করে হাইকোর্টে জামিনের আবেদন জানান আমিন হুদা। এর পরিপ্রেক্ষিতে চলতি বছরের ১১ ফেব্রুয়ারি হাইকোর্টের একটি বেঞ্চ স্বাস্থ্যগত দিক বিবেচনায় তাঁর ছয় মাসের জামিন মঞ্জুর করেন। এই জামিন বাতিল চেয়ে রাষ্ট্রপক্ষ ১০ মার্চ আবেদন করে। ৫ মে আপিল বিভাগ হাইকোর্টের জামিন আদেশ বাতিল করে দেন।
