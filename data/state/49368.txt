
রংপুর সদর উপজেলার পাগলাপীর এলাকায় একটি বাড়ি থেকে গত শুক্রবার রাতে পাগলাপীর ইউনিট জামায়াতের আমির ও সেক্রেটারিসহ চারজনকে গ্রেপ্তার করেছে পুলিশ। তাঁদের বিরুদ্ধে নাশকতার অভিযোগে মামলা রয়েছে বলে পুলিশ জানিয়েছে। গ্রেপ্তার ব্যক্তিরা হলেন পাগলাপীর ইউনিট জামায়াতের আমির আবদুল গণি, সেক্রেটারি ফুলু মিয়া, জামায়াতকর্মী রায়হান হোসেন ও হারুন রশিদ। কোতোয়ালি থানার ওসি আবদুল কাদের জিলানী জানান, গোপন সংবাদের ভিত্তিতে পাগলাপীর এলাকার জামায়াত নেতা ফুল বাবুর বাড়িতে অভিযান চালিয়ে পুলিশ তাঁদের গ্রেপ্তার করেছে। গতকাল আদালতের মাধ্যমে তাঁদের কারাগারে পাঠানো হয়েছে। নিজস্ব প্রতিবেদক, রংপুর
