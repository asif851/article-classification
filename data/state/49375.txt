
সরকারি চাকরিতে প্রবেশের বয়সসীমা ৩০ বছরের বেশি কেন করা যাবে না, তা জনপ্রশাসনমন্ত্রী সৈয়দ আশরাফুল ইসলামের কাছে জানতে চেয়েছেন ক্ষমতাসীন আওয়ামী লীগের সহযোগী সংগঠন যুবলীগের চেয়ারম্যান ওমর ফারুক চৌধুরী।আজ মঙ্গলবার দুপুরে ঢাকার সাবেক মেয়র মোহাম্মদ হানিফের ১১তম মৃত্যুবার্ষিকী উপলক্ষে স্মরণসভায় ওমর ফারুক এ কথা জানতে চান। অবশ্য এই স্মরণসভায় সৈয়দ আশরাফ উপস্থিত ছিলেন না।২০ নভেম্বর সংসদে এক প্রশ্নের জবাবে জনপ্রশাসনমন্ত্রী সৈয়দ আশরাফুল ইসলাম বলেন, সরকারি চাকরিতে প্রবেশের বয়স বাড়িয়ে ৩৫ বছর করার কোনো পরিকল্পনা আপাতত সরকারের নেই। তাঁর এ মন্তব্যের প্রতিক্রিয়ায় ওমর ফারুক চৌধুরী এ মন্তব্য করেন।ওমর ফারুক চৌধুরী বলেন, ‘সম্প্রতি জাতীয় সংসদে জনপ্রশাসনমন্ত্রী সৈয়দ আশরাফুল ইসলাম বলেছেন, সরকারি চাকরির বয়সসীমা ৩০ বছরের বেশি করা যাবে না। আপনাকে বলতে হবে, কেন এ দেশের যুবসমাজ দেশের সম্পদ না হয়ে বোঝা হয়ে যাচ্ছে? আমরা জানতে চাই।’
ওমর ফারুক চৌধুরী বলেন, কল্পনাশক্তি ভালো কিন্তু সে কল্পনার পথ অনেক সময় মানুষকে ভুল স্থানে পৌঁছে দেয়। এ দেশে ২৭ থেকে ২৮ বছরের আগে শিক্ষাজীবন শেষ হয় না। এরপর চাকরিতে আবেদন করতে করতেই সময় চলে যায়, তাদের চাকরিতে প্রবেশের সুযোগ কই? এ দেশের যুবসমাজ চাকরি চায় না, মেধা প্রমাণের সুযোগ চায়।
ওমর ফারুক চৌধুরী আরও বলেন, বাংলাদেশ আজ উন্নত বিশ্বে নানাভাবে প্রশংসা পাচ্ছে। কিন্তু উন্নত দেশগুলোর চাকরিতে নিয়োগপ্রক্রিয়ার দিকে তাকানো হচ্ছে না। বিশ্বের নানা দেশে চাকরিতে প্রবেশের বয়সসীমা নেই। আবার কোনো কোনো দেশে ৪০, ৫০ ও ৬০ বছর বয়সেও চাকরি পাওয়া যায়। পাশের দেশ ভারতেই চাকরিতে প্রবেশের প্রক্রিয়া ভিন্ন। এখানে এই প্রক্রিয়া নয় কেন?
ঢাকা মহানগর দক্ষিণ সিটি করপোরেশন আয়োজিত অনুষ্ঠানটিতে প্রধান অতিথি ছিলেন আওয়ামী লীগের সাধারণ সম্পাদক ওবায়দুল কাদের। সভাপতিত্বে করেন মেয়র সাঈদ খোকন।
আওয়ামী লীগের সাংগঠনিক সম্পাদক আহমদ হোসেন, বি এম মোজাম্মেল, আবু সাঈদ আল মাহমুদ স্বপন, খালিদ মাহমুদ চৌধুরী, দপ্তর সম্পাদক আবদুস সোবহান গোলাপ, মহানগর দক্ষিণ আওয়ামী লীগের সভাপতি আবুল হাসনাত, সাধারণ সম্পাদক শাহে আলম মুরাদ, মহানগর দক্ষিণ যুবলীগের সভাপতি ইসমাইল চৌধুরী সম্রাট প্রমুখ। সভা সঞ্চালনা করেন কাউন্সিলর আবু আহমেদ মান্নাফি।
