
ঘূর্ণিঝড় ‘মোরা’ দেশের উপকূলে আঘাত হানার সময় দুর্যোগ ব্যবস্থাপনা ও ত্রাণমন্ত্রী মোফাজ্জল হোসেন চৌধুরী এবং সচিব শাহ কামাল বিদেশে ছিলেন। তাঁরা দুর্যোগ ব্যবস্থাপনা অধি-দপ্তরের মহাপরিচালকসহ মন্ত্রণালয়ের আরও নয়জন কর্মকর্তার সঙ্গে মেক্সিকোর কানকুনে দুর্যোগবিষয়ক সম্মেলনে অংশ নিতে যান। ওই দলে মন্ত্রীর স্ত্রী ও সচিবের স্ত্রীও ছিলেন।
প্রধানমন্ত্রীর কার্যালয়ের নির্দেশনা অনুযায়ী, মন্ত্রণালয়ের মন্ত্রী ও সচিবের একসঙ্গে বিদেশ ভ্রমণ সাধারণভাবে পরিহার করার কথা বলা হয়েছে। অবশ্য জাতীয় স্বার্থে বিশেষ ক্ষেত্রে তা করা যেতে পারে।
মন্ত্রীর একান্ত সচিব মো. আবু তাহেরও গতকাল মঙ্গলবার রাত পর্যন্ত মন্ত্রীর সঙ্গে যুক্তরাষ্ট্রের নিউইয়র্কে অবস্থান করছিলেন। আবু তাহের মুঠোফোনে প্রথম আলোকে বলেন, তাঁরা নির্ধারিত সময়ের এক দিন আগেই বাংলাদেশ সময় আজ (বুধবার) দেশের উদ্দেশে রওনা হচ্ছেন।
মন্ত্রণালয় সূত্রে জানা গেছে, ২২ থেকে ২৬ মে কানকুনে ‘দুর্যোগের ঝুঁকি হ্রাসবিষয়ক বৈশ্বিক প্ল্যাটফর্ম’ শীর্ষক সম্মেলন শেষে সেখানে আরেকটি সম্মেলনে সচিব শাহ কামাল ও দুর্যোগ ব্যবস্থাপনা অধিদপ্তরের মহাপরিচালক রিয়াজ আহমেদের যোগ দেওয়ার কথা ছিল। ঘূর্ণিঝড় ‘মোরা’র কারণে তাঁরা গতকাল রাতে দেশের উদ্দেশে রওনা হয়েছেন। প্রতিনিধিদলের অধিকাংশ সদস্যই গতকাল দেশে ফিরেছেন।
গত এপ্রিলে হাওরে বাঁধ ভেঙে ফসল তলিয়ে বিপর্যয়ের সময় হাওর ও জলাভূমি উন্নয়ন বোর্ডের ১৮ জন কর্মকর্তা পানি ব্যবস্থাপনাবিষয়ক কাজে অভিজ্ঞতার জন্য কানাডায় ছিলেন।
সূত্র জানায়, কানকুনের ওই সম্মেলনে যোগ দেওয়ার জন্য প্রতিনিধিদলে দুর্যোগ বিশেষজ্ঞ হিসেবে ঢাকা বিশ্ববিদ্যালয়ের দুজন অধ্যাপক মাকসুদ কামাল ও মাহবুবা নাসরিনকে নিজস্ব অর্থে যাওয়ার শর্তে অন্তর্ভুক্ত করা হয়। কিন্তু তাঁরা শেষ পর্যন্ত সম্মেলনে যাননি। এর বাইরে দুর্যোগ ব্যবস্থাপনা মন্ত্রণালয়-সম্পর্কিত সংসদীয় কমিটির সভাপতি ধীরেন্দ্র দেবনাথ শম্ভু ও সদস্য তালুকদার আবদুল খালেক সম্মেলনে যোগ দেন। সাংসদ তালুকদার আবদুল খালেক প্রথম আলোকে বলেন, ‘সম্মেলনে আমাদের মন্ত্রী বক্তৃতা দিয়েছেন তা বসে শুনেছি। আর আমাদের তেমন কাজ ছিল না।’
 
