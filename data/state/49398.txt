
গ্রাহকদের বায়োমেট্রিক পদ্ধতিতে রি-রেজিস্ট্রেশনে উৎসাহিত করতে প্রতি ২০ মিনিটে একটি স্মার্টফোন উপহার দিচ্ছে শীর্ষ মোবাইল ফোন অপারেটর কোম্পানি গ্রামীণফোন। আগামী ৩১ মে পর্যন্ত প্রতিদিন সকাল ১০টা থেকে রাত ৮টার মধ্যে রি-রেজিস্ট্রেশন করলে এই অফার পাওয়া যাবে।
আজ রোববার গ্রামীণফোনের এক বিজ্ঞপ্তিতে এ কথা জানানো হয়। এতে বলা হয়, সরকারি নির্দেশনা অনুযায়ী আগামী ১ জুন থেকে সব অনিবন্ধিত সিম নিষ্ক্রিয় হয়ে যাবে। তাই গ্রাহকেরা যাতে নির্দিষ্ট সময়ের মধ্যে রি-রেজিস্ট্রেশন করেন—সে জন্যই এ উদ্যোগ।গ্রামীণফোন জানিয়েছে, কার্যকরী সময়ে প্রত্যেক ঘণ্টায় প্রতি ২০ তম মিনিটে প্রথম রি-রেজিস্ট্রেশনকারী গ্রাহককে একটি কোব্র্যান্ডেড ওকাপিয়া স্মার্টফোন দেওয়া হবে। বিজয়ীদের এসএমএসের মাধ্যমে জানানো হবে এবং তাদের ১৫ জুলাইয়ের মধ্যে হ্যান্ডসেট সংগ্রহ করতে হবে।তা ছাড়া এই সময়ে রি-রেজিস্ট্রেশন করা সব গ্রাহক বিনা মূল্যে ২০০ টাকার টকটাইম পাবেন। এই টকটাইম সাত দিন কার্যকর থাকবে এবং তা শুধু জিপি-জিপি কলের জন্য প্রযোজ্য হবে। এই অফার ২৭ মে পর্যন্ত চলবে।মোবাইল ফোন সিম কার্ডের বায়োমেট্রিক রি-রেজিস্ট্রেশনের বর্ধিত সময় কোম্পানিটি জানিয়েছে, সারা দেশে গ্রামীণফোনের ৫০ হাজার বায়োমেট্রিক পয়েন্ট থেকে রি-রেজিস্ট্রেশন করা যাবে। এ জন্য গ্রাহকদের জাতীয় পরিচয়পত্রের কপি, একটি পাসপোর্ট সাইজ ছবি এবং যে সিমটি নিবন্ধন করা হবে তা সঙ্গে আনতে হবে।
