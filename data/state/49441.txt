
ঢাকায় নিযুক্ত কয়েকটি দেশের কূটনীতিকেরা বিএনপির স্থায়ী কমিটির সদস্য আব্দুল মঈন খানের বাসায় বৈঠকে বসেছেন। আজ বৃহস্পতিবার সন্ধ্যা সাড়ে সাতটা থেকে তাঁরা মঈন খানের গুলশানের বাসায় বৈঠকে বসেন। দেশের বর্তমান অবস্থায় বিএনপির রাজনৈতিক অবস্থান জানতে বৈঠক হচ্ছে বলে বৈঠকের একটি সূত্র জানিয়েছে।
বৈঠকে বাংলাদেশে নিযুক্ত ইউরোপীয় ইউনিয়নের রাষ্ট্রদূত পিয়েরে মায়াদুন, স্পেন, ফ্রান্স, অস্ট্রেলিয়া, সুইডেন, নেদারল্যান্ডসের রাষ্ট্রদূতেরা উপস্থিত আছেন। কানাডার পলিটিক্যাল অ্যাটাচেও বৈঠকে উপস্থিত আছেন।এর আগে গতকাল বুধবারও পররাষ্ট্রমন্ত্রী আবুল হাসান মাহমুদ আলীর সঙ্গে দেখা করে বাংলাদেশের চলমান রাজনৈতিক পরিস্থিতি নিয়ে তাঁদের উদ্বেগের কথা জানান ইউরোপীয় ইউনিয়নের কূটনীতিকেরা।
