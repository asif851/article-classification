
প্রধান নির্বাচন কমিশনারকে (সিইসি) ইঙ্গিত করে বিএনপির মহাসচিব মির্জা ফখরুল ইসলাম আলমগীর বলেছেন, তিনি তোষামোদি করে রাজনৈতিক দলগুলোকে নির্বাচনে আনতে চান। এর দরকার নেই। তিনি সিইসিকে কাজ দিয়ে নিরপেক্ষতা প্রমাণ করার আহ্বান জানান।
আজ শনিবার দুপুরে ঢাকা রিপোর্টার্স ইউনিটিতে মওলানা ভাসানী স্মৃতি সংসদের এক আলোচনা সভায় মির্জা ফখরুল ইসলাম এ কথা বলেন।
বিএনপির সঙ্গে সংলাপে সিইসি জিয়াউর রহমানকে দেশে বহুদলীয় গণতন্ত্রের পুনঃ প্রবর্তক, আওয়ামী লীগের সঙ্গে সংলাপের সময় জাতির জনক বঙ্গবন্ধুর অবদান এবং জাতীয় পার্টির সময় এরশাদের গুণগান করেছিলেন।
সেদিকে ইঙ্গিত করে মির্জা ফখরুল ইসলাম বলেন, ‘তিনি (সিইসি) আজকে বিএনপিকে খুব খুশি করার চেষ্টা করছেন। আবার হাজার বছরের শ্রেষ্ঠ মানুষ দিয়ে আওয়ামী লীগের কথা বলছেন। আমরা স্পষ্ট ভাষায় বলতে চাই, কাউকে তোষামোদি করার তো দরকার নেই। কাজ দেখান। কাজের মাধ্যমে সত্যিকার অর্থে আপনারা যে নিরপেক্ষ, প্রমাণ করুন।’
নির্বাচনের আগে সব রাজনৈতিক দলের সমান সুযোগ নিশ্চিত করার দাবি জানান বিএনপি মহাসচিব। তিনি বলেন, ‘সবকিছু আওয়ামী লীগ করে যাবে। তারা মহাসুখে হেলিকপ্টারে চড়ে নির্বাচনী প্রচারণা চালাবে। আর আমরা একটা মিটিংও করতে পারব না, একটা সত্য কথা বলতেও পারব না। আমরা কোর্টের বারান্দায় ঘুরব, খালেদা জিয়াকে সপ্তাহে সপ্তাহে হাজিরা দিতে হবে, আমাদের নেতা-কর্মীদের হাজিরা দিতে হবে—এভাবে নির্বাচন হবে না।’
বিএনপি অংশ না নিলে ভবিষ্যতে নির্বাচন হবে না—এই হুঁশিয়ারি জানিয়ে মির্জা ফখরুল ক্ষমতাসীনদের উদ্দেশে বলেন, ‘খুব আনন্দিত হচ্ছেন, বগল বাজাচ্ছেন যে আমরা তো ক্ষমতায় এসে যাব, কোনো চিন্তা নেই। বিএনপি না এলে হবে না। এ দেশের মানুষকে আর ওই ধরনের নির্বাচন গেলাতে পারবেন না।’
