
ময়মনসিংহে শিক্ষক ও পথচারী হত্যার ঘটনায় শিক্ষামন্ত্রী ও স্বরাষ্ট্রমন্ত্রীর পদত্যাগের দাবি জানিয়েছে গণসংহতি আন্দোলন।
ময়মনসিংহের ফুলবাড়িয়ায় কলেজ জাতীয়করণের দাবিতে শিক্ষক-শিক্ষার্থীদের আন্দোলনে পুলিশি হামলায় শিক্ষকসহ দুজন মানুষ হত্যার প্রতিবাদে বিক্ষোভ সমাবেশ ও মিছিলে এ দাবি জানানো হয়। আজ বুধবার বিকেলে গণসংহতি আন্দোলন প্রেসক্লাবের সামনে এ আয়োজন করে।
সমাবেশে সভাপতির বক্তব্যে গণসংহতি আন্দোলনের প্রধান সমন্বয়কারী জোনায়েদ সাকি বলেন, কলেজ জাতীয়করণ সরকারেরই নীতি। এটা সাংবিধানিক দাবি এবং ন্যায়সংগত দাবি। কিন্তু দেশে আওয়ামী লীগের নেতৃত্বাধীন মহাজোট সরকারের নিপীড়ন ও গণবিরোধী হয়ে ওঠার সর্বশেষ নজির ময়মনসিংহের ফুলবাড়িয়ায় জাতীয়করণের দাবিতে করা সমাবেশে পুলিশের লাঠিপেটা-গুলিতে দুজনের মৃত্যু।
সমাবেশ থেকে ময়মনসিংহে শিক্ষকসহ দুজন হত্যায় দায়ীদের বিচার এবং আন্দোলনকারীদের দাবি মেনে নেওয়ার আহ্বান জানানো হয়। একই সঙ্গে শিক্ষা নিয়ে সংসদ সদস্যদের দুর্নীতির বিচারের দাবি জানানো হয়।
বিক্ষোভ সমাবেশে দলের রাজনৈতিক পরিষদের সদস্য তাসলিমা আখতার, রাজনৈতিক পরিষদের অপর সদস্য ফিরোজ আহমেদ ও বাংলাদেশ ছাত্র ফেডারেশনের কেন্দ্রীয় সভাপতি সৈকত মল্লিক বক্তব্য দেন। সমাবেশ সঞ্চালন করেন গণসংহতি আন্দোলনের সম্পাদকমণ্ডলীর সদস্য জুলহাস নাইন বাবু।
