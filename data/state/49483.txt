
লালমনিরহাট সদর উপজেলার মহেন্দ্রনগর ইউনিয়নে নিজপাড়া গ্রামে চাঁদা না পেয়ে হিন্দু সম্প্রদায়ের এক ব্যক্তির বাড়িতে হামলা চালিয়েছে একদল সন্ত্রাসী। গতকাল সোমবার রাত সাড়ে নয়টার দিকের এ ঘটনায় দুই নারীসহ পাঁচজন আহত হয়েছেন।
ঘটনার সত্যতা নিশ্চিত করে লালমনিরহাট সদর থানার ভারপ্রাপ্ত কর্মকর্তা (ওসি) মাহফুজুর রহমান প্রথম আলোকে  বলেন, পুলিশ ঘটনাস্থল পরিদর্শন করেছে। মামলা দায়েরের প্রস্তুতি চলছে। ঘটনাস্থল থেকে আটক করা তিনটি অটোরিকশা থানায় নিয়ে আসা হয়েছে।
মহেন্দ্রনগর ইউনিয়ন পরিষদের চেয়ারম্যান আব্দুস সোবাহান মণ্ডল বলেন, চাঁদার টাকা না পেয়ে এলাকার চিহ্নিত সন্ত্রাসীরা নিজপাড়া গ্রামের সংখ্যালঘু পরিবারে হামলা, ভাঙচুর ও লুটপাট চালায়।
হামলায় আহত হয়ে লালমনিরহাট সদর হাসপাতালে চিকিত্সাধীন রাজেন্দ্র নাথ বর্মন (৩৫) বলেন, সোমবার রাতে এলাকার চিহ্নিত সন্ত্রাসী ও চাঁদাবাজ মোস্তাফিজুর রহমান লুতু (৩০), মোকছেদুল হক (২৮), এনামুল হক(২৫) এবং মুকুল মিয়ার(২৫) নেতৃত্বে ৩০-৩৫ জনের একটি সন্ত্রাসী দল ধারালো অস্ত্র নিয়ে তাঁর বাড়িতে হামলা চালায়। তাঁরা ৫০ হাজার টাকা চাঁদার দাবি করে। রাজেন্দ্র একজন পুরাতন বাইসাইকেল ব্যবসায়ী। তিনি এ টাকা দিতে না পারায় সন্ত্রাসীরা মারধর করে ও চাইনিজ কুড়াল দিয়ে কুপিয়ে জখম করে। এতে রাজেন্দ্রসহ তাঁর দ্বিতীয় পক্ষের অন্তঃসত্ত্বা স্ত্রী রত্না রানী (২৭), প্রথম পক্ষের স্ত্রী জয়মালা (২৯), রাজেন্দ্রের চাচাতো ভাই রণজিত্ এবং ভাগনে শৈলেন্দ্র নাথ আহত হন। এ ছাড়াও তাঁদের বাড়িঘর ভাঙচুর করা করে লুটপাত চালানো হয়।
প্রতিবেশীরা জানায়, এলাকাবাসী সন্ত্রাসীদের ধাওয়া করলে তাঁরা তিনটি অটোরিকশা ফেলে পালিয়ে যায়। এ সময় মোস্তাফিজুর রহমান লুতু নামের এক সন্ত্রাসীকে ধরে গণপিটুনি দেওয়া হয়। মোস্তাফিজকে রংপুর মেডিকেল কলেজ হাসপাতালে ভর্তি করা হয়েছে।
এদিকে আজ মঙ্গলবার দুপুরে সরেজমিনে দেখা যায় হামলার শিকার ও রাজেন্দ্র ও রণজিতের পরিবারের সদস্যদের মধ্যে আতঙ্কে বিরাজ করছে। আবার হামলার শিকার হওয়ার আশঙ্কা করছেন তাঁরা।
