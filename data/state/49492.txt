
দেশের বিভিন্ন জেলায় সড়কগুলো বেহাল হয়ে পড়েছে। কোথাও কোথাও নির্মাণের অল্প দিনের মধ্যেই পিচ–খোয়া উঠে গেছে। সৃষ্টি হয়েছে গর্তের। কোথাও সড়ক ধসে পড়েছে। এসব সড়ক নিয়ে ধারাবাহিক প্রতিবেদন
প্রায় ছয় বছর ধরে সংস্কার না হওয়ায় জামালপুরের ইসলামপুর-গুঠাইল সড়কটি যানবাহন চলাচলের অনুপযোগী হয়ে পড়েছে। আট কিলোমিটার দীর্ঘ এই সড়কের প্রায় পুরোটায়ই পিচের চিহ্ন নেই। সড়কে অসংখ্য খানাখন্দ তৈরি হয়েছে। এ অবস্থায় হেলেদুলে ও ঝুঁকি নিয়ে চলাচল করছে যানবাহন। ফলে এই পথে যাত্রীদের চরম ভোগান্তি পোহাতে হচ্ছে।
গত ৭ নভেম্বর সরেজমিনে দেখা যায়, পুরো সড়কের পিচ উঠে খোয়া বেরিয়ে পড়েছে। কোথাও কোথাও বড় গর্তের সৃষ্টি হয়েছে। অনেক জায়গায় সড়কের কিনারার অংশ ভেঙে গেছে। পুরো সড়কে পিচের চিহ্ন নেই। খোয়া-পাথর উঠে রাস্তায় ছড়িয়ে-ছিটিয়ে আছে। ধীরগতিতে চলছে অটোরিকশা, ইজিবাইকের মতো ছোট ছোট যানবাহন। এ ছাড়া বালুবোঝাই ভটভটি ও ট্রাক্টরও চলাচল করছে। সড়কের ইসলামপুর ডিগ্রি কলেজ মোড়, কাচারিপাড়া, ঢেংগারগড়, দেলিরপাড়, পশ্চিমপাড়া ও গুঠাইল বাজার এলাকার অবস্থা সবচেয়ে বেশি খারাপ।স্থানীয় কয়েক ব্যক্তির সঙ্গে কথা বলে জানা গেছে, ইসলামপুর-গুঠাইল সড়কটি বেলগাছা, নোয়ারপাড়া, চিনাডুলী ও সাপধরী ইউনিয়নের ২০ থেকে ৩০ হাজার মানুষের ইসলামপুর পৌর শহর ও জামালপুর জেলা শহরে যাতায়াতের একমাত্র রাস্তা। পাঁচ বছর আগে সড়কটি সংস্কার করা হয়েছিল। এরপর আর পুরো সড়কটি সংস্কার করা হয়নি। দিন দিন সড়কটির অবস্থা খারাপ হয়ে যাচ্ছে। সড়কের বেশির ভাগ অংশে পিচ ও খোয়া উঠে খানাখন্দে ভরে গেছে। চিনাডুলী ইউনিয়ন পরিষদের (ইউপি) প্যানেল চেয়ারম্যান দেলোয়ার হোসেন বলেন, সড়কটির অবস্থা খুবই খারাপ হয়ে পড়েছে। সড়কটির কারণে পশ্চিম অংশের ২০ থেকে ৩০ হাজার মানুষের দুর্ভোগ চরম আকার ধারণ করেছে। পুরো সড়কটি ভাঙাচোরা হওয়ায় যানবাহন যেতে চায় না।গুঠাইল এলাকার ব্যাটারিচালিত অটোরিকশার চালক বুলবুল আহম্মেদ বলেন, চার-পাঁচ বছর ধরে সড়কটি ভাঙাচোরা। আগে এই সড়ক দিয়ে গুঠাইল থেকে ইসলামপুরে যেতে সময় লাগত ২০-২৫ মিনিট। সড়কটি খারাপ থাকায় এখন লাগে প্রায় ১ ঘণ্টা। এ ছাড়া বড় বড় গর্তে পড়ে গাড়ি উল্টে যায়।ইসলামপুর উপজেলা প্রকৌশলী (এলজিইডি) আহছান আলী বলেন, ‘সড়কটি ২০১০ সালে সংস্কার করা হয়েছিল। বাজেট বরাদ্দ না থাকায় এত দিন সড়কটি সংস্কার করা সম্ভব হয়নি। ফলে পুরো সড়কটির অবস্থা বেহাল। এটি সংস্কারের জন্য গত মাসের শেষ সপ্তাহে টেন্ডার আহ্বান করা হয়েছে। দ্রুত সময়ের মধ্যে সড়কটির সংস্কারকাজ শুরু করা হবে।’
