
কক্সবাজারের উখিয়া উপজেলার বালুখালীতে গতকাল শুক্রবার রাতে কয়েকজন রোহিঙ্গার হামলায় চারজন আহত হয়েছেন। পুলিশ দুজন রোহিঙ্গাকে অস্ত্রসহ আটক করেছে।
আহত চারজন হলেন মোশতাক হোসেন (৪২), শহীদ হোসেন (২৪), জসীম উদ্দিন (২৫) ও শাহেদ আলী (বয়স জানা যায়নি)। তাঁদের বাড়ি যশোরে। উখিয়ায় তাঁরা মিস্ত্রির কাজ করেন বলে পুলিশ জানিয়েছে।
আটক দুজন রোহিঙ্গা হলেন ইলিয়াস (২৫) ও নূর বসর (২৬)।
পুলিশের ভাষ্য, বালুখালী ২ নম্বর রোহিঙ্গা আশ্রয়শিবিরের পাশে গতকাল রাত ১২টা থেকে সাড়ে ১২টার মধ্যে টিউবওয়েল সারানোর কাজ করছিলেন মিস্ত্রিরা। এ সময় ‘ডাকাত ডাকাত’ বলে পাশের ক্যাম্প থেকে কয়েকজন রোহিঙ্গা তাঁদের ওপর হামলা চালায়। একপর্যায়ে ধারালো অস্ত্র দিয়ে তাঁদের আঘাত করা হয়। আহত ব্যক্তিরা আশ্রয়শিবিরের বাইরে অস্থায়ী হাসপাতালে চিকিৎসাধীন।
আটক দুজন রোহিঙ্গার কাছ থেকে একনলা বন্দুক, এলজি, চারটি কার্তুজ ও দুটি কার্তুজের খোলা খোসা পাওয়া গেছে।
কক্সবাজারের অতিরিক্ত পুলিশ সুপার চাইলাউ মারমা জানান, কোথা থেকে রোহিঙ্গাদের কাছে অস্ত্র এল, তাঁরা খতিয়ে দেখছেন। আটক রোহিঙ্গারা দুজনেই শিবিরে নতুন এসেছেন বলে তিনি জানান।
উখিয়া থানার ভারপ্রাপ্ত কর্মকর্তা (ওসি) আবুল খায়েরের ভাষ্য, এ ঘটনায় রোহিঙ্গাদের বিরুদ্ধে অস্ত্র ও হামলার অভিযোগে মামলা করা হবে। ঘটনার সঙ্গে জড়িত ব্যক্তিদের গ্রেপ্তার করার চেষ্টা চলছে বলেও তিনি জানান।
