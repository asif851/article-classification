
প্রধানমন্ত্রী শেখ হাসিনা রাস্তাঘাটের স্থায়িত্ব বাড়াতে বিটুমিনের পরিবর্তে পাথর-বালু-সিমেন্ট ব্যবহার করে কংক্রিটের সড়ক-মহাসড়ক নির্মাণের নির্দেশ দিয়েছেন। তিনি বলেন, বিটুমিনের রাস্তা তৈরি করলে সামান্য বৃষ্টিতেই নষ্ট হয়ে যায়। এতে জনগণের ভোগান্তি ও রাস্তা পুনর্নির্মাণের ব্যয় বাড়ে। এ জন্য কংক্রিটের রাস্তা তৈরি করতে হবে।
আজ মঙ্গলবার রাজধানীর শেরেবাংলা নগর এনইসি সম্মেলনকক্ষে জাতীয় অর্থনৈতিক পরিষদের নির্বাহী কমিটির (একনেক) সভায় তিনি এ নির্দেশনা দেন।
বৈঠক শেষে অর্থ ও পরিকল্পনা প্রতিমন্ত্রী এম এ মান্নান সাংবাদিকদের ব্রিফ করেন।
প্রতিমন্ত্রী আরও জানান, কারাবন্দীরা যাতে কর্মদক্ষতা অর্জন করতে পারেন, সে জন্য প্রধানমন্ত্রী তাঁদের প্রশিক্ষণের ওপর গুরুত্বারোপ করেছেন।
এ বিষয়ে প্রধানমন্ত্রী বলেছেন, কারাবন্দীরা কর্মদক্ষতা অর্জনের মাধ্যমে যেসব পণ্য তৈরি করবেন, তা বিক্রির একটা অংশ যেমন তাঁরা পাবেন, পাশাপাশি কারাজীবন শেষে তাঁর এই কর্মদক্ষতা দিয়ে তিনি কর্মসংস্থানের সন্ধানও পাবেন।
