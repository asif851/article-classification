
খুলনা বিশ্ববিদ্যালয়ের গণিত ডিসিপ্লিনে গতকাল শুক্রবার পঞ্চম জাতীয় স্নাতক গণিত অলিম্পিয়াড খুলনা অঞ্চলের উৎসব হয়েছে। সকালে জাতীয় পতাকা উত্তোলন করে বেলুন ও পায়রা উড়িয়ে উৎসবের উদ্বোধন করেন বিশ্ববিদ্যালয়ের উপাচার্য মোহাম্মদ ফায়েক উজ্জামান।উদ্বোধনী অনুষ্ঠানে উপাচার্য বলেন, রাষ্ট্র, সমাজব্যবস্থা থেকে শুরু করে সব ক্ষেত্রে যদি গাণিতিক কায়দায় তথা নিয়ম অনুযায়ী চলত তবে কোথাও সমস্যা হতো না।বাংলাদেশ গণিত সমিতির উদ্যোগে এ এফ মুজিবুর রহমান ফাউন্ডেশন ও প্রথম আলোর সহযোগিতায় গণিত উৎসবে খুলনা বিভাগের বিভিন্ন বিশ্ববিদ্যালয় ও কলেজের স্নাতক পড়ুয়া ১০০ জন শিক্ষার্থী অংশ নেন। পরীক্ষা শেষে মুক্ত আলোচনা হয়।বিশ্ববিদ্যালয়ের বিজ্ঞান প্রকৌশল ও প্রযুক্তি বিদ্যা স্কুলের ডিন ও গণিত ডিসিপ্লিনের প্রধান মো. রফিকুল ইসলামের সভাপতিত্বে উপস্থিত ছিলেন বাংলাদেশ গণিত সমিতির সভাপতি মো. আনোয়ার হোসেন, খুলনার সভাপতি হারুনুর রশীদ, মাগুরার সোহরাওয়ার্দী কলেজের অধ্যক্ষ ইলিয়াছ হোসেন, যশোর এম এম কলেজের গণিত বিভাগের প্রধান শৈলেশ কুমার রায় প্রমুখ।দুপুর আড়াইটায় ১০ শিক্ষার্থীকে বিজয়ী ঘোষণা করে ক্রেস্ট ও সনদপত্র বিতরণ করা হয়। বিজয়ীরা হলেন খুলনা বিশ্ববিদ্যালয়ের গণিত ডিসিপ্লিনের সবুজ রায়হাত, রাজীব বিশ্বাস, মো. সাদ্দাম হোসেন, মো. তৈয়ুবুর রহমান ও গুরুচাঁদ দাশ, পরিসংখ্যান ডিসিপ্লিনের রাফায়েত জাকিয়া, ইলেকট্রনিকস ও কমিউনিকেশন ডিসিপ্লিনের মো. মুরাদ শেখ, গোপালগঞ্জের বঙ্গবন্ধু শেখ মুজিবুর রহমান বিজ্ঞান ও প্রযুক্তি বিশ্ববিদ্যালয়ের সাঞ্জিদ হাসান, খুলনা বিএল কলেজের জয়দেব পাল ও যশোর এম এম কলেজের তন্ময় ধর। তাঁরা আগামী ২০ মার্চ ঢাকায় মূল প্রতিযোগিতায় অংশ নেবেন।
