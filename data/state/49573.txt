
বিএনপিকে উদ্দেশ করে স্বাস্থ্যমন্ত্রী ও ১৪-দলীয় জোটের মুখপাত্র মোহাম্মদ নাসিম বলেন, কোনো ফর্মুলা বা রূপরেখা দিয়ে লাভ নেই, আগামী জাতীয় সংসদ নির্বাচন শেখ হাসিনার অধীনেই হবে।
আজ রোববার সন্ধ্যায় রাজধানীর গণগ্রন্থাগারের শওকত ওসমান মিলনায়তনে ১৪-দলীয় জোটের শরিক গণ-আজাদী লীগের আলোচনা সভায় মোহাম্মদ নাসিম এসব কথা বলেন।বর্তমান প্রধানমন্ত্রী শেখ হাসিনার অধীনে আগামী নির্বাচন হবে উল্লেখ করে নাসিম বলেন, ‘প্রধানমন্ত্রী যেভাবে চাইবেন, সেভাবেই নির্বাচনকালীন সরকার গঠিত হবে। কোনো ফর্মুলা দিয়ে লাভ হবে না। এখন দেখি সবাই ফর্মুলা দেওয়া শুরু করেছেন। কেউ বলেন সহায়ক সরকার করতে হবে। একেকজন একেক কথা বলেন। এগুলো সংবিধানের কোথাও লেখা নেই। সংবিধানে যা আছে, তাই হবে। সংবিধান উপেক্ষা করার শক্তি আমার, আপনার কারও নেই। এমনকি শেখ হাসিনারও নেই। নির্বাচনে জনগণ যাদের পক্ষে রায় দেবে, তারাই ক্ষমতায় যাবে।’বিএনপিকে উদ্দেশ করে নাসিম আরও বলেন, ‘আপনারা নির্বাচনে আসুন। নির্বাচনের মাঠে আপনাদের সঙ্গে প্রতিদ্বন্দ্বিতা হবে। সেখানে জনগণ যে রায় দেবে, তা আমরা মেনে নেব। কিন্তু কোনো ফর্মুলা দিয়ে অহেতুক ধূম্রজাল সৃষ্টির কোনো দরকার নেই।’মোহাম্মদ নাসিম বলেন, ‘আজকে বাংলাদেশ একটা সমৃদ্ধ বাংলাদেশের পথে এগিয়ে যাচ্ছে। পৃথিবী আমাদের সম্মান দেয়। মর্যাদা দেয়। দুদিন আগে প্রধানমন্ত্রী জার্মানি যান। জার্মানির মাটিতে দাঁড়িয়ে থেকে তিনি বলেছেন, আমরা বাঙালি জাতি সন্ত্রাস-জঙ্গি দমন করেছি। বাংলাদেশ এগিয়ে যাচ্ছে আলোকিত পথে। অন্য দেশের নেতারাও শেখ হাসিনার এ অগ্রযাত্রাকে সমর্থন করেছেন।’রাঙামাটির বাঘাইছড়ির পৌরসভা নির্বাচন সুষ্ঠু হয়েছে উল্লেখ করে নাসিম বলেন, ‘সেখানে সুষ্ঠু ও উৎসবমুখর পরিবেশে নির্বাচন হয়েছে। সেখানে তিনজন নির্বাচন করেছেন—আওয়ামী লীগ, বিএনপি ও স্বতন্ত্র। গণমাধ্যমে এসেছে, হাজার হাজার পাহাড়ি-সমতলের মানুষ সেখানে শান্তিপূর্ণভাবে ভোট দিয়েছে। নির্বাচনে আওয়ামী লীগ জয়লাভ করেছে। জয়-পরাজয় কথা নয়, সত্যিকার অর্থেই প্রথম পরীক্ষায় নির্বাচন কমিশন উত্তীর্ণ হয়েছে।’পরবর্তী জাতীয় সংসদ নির্বাচনে বিএনপি অংশ নেবে, এমন কথা জানিয়ে আওয়ামী লীগ নেতা নাসিম বলেন, ‘যে যত কথাই বলুক, বিএনপিসহ সবাই আগামী জাতীয় সংসদ নির্বাচনে আসবে। কারণ, সুষ্ঠু নির্বাচনের পরিবেশ সৃষ্টি করছে বর্তমান নির্বাচন কমিশন। প্রশাসনও সম্পূর্ণ নিরপেক্ষ।’গণ-আজাদী লীগের সভাপতি এস কে সিকদারের সভাপতিত্বে আলোচনা সভায় আরও বক্তব্য দেন গণ-আজাদী লীগের উপদেষ্টা সৈয়দ শামসুল আলম তর্কবাগীশ, কমিউনিস্ট কেন্দ্রের অসিত বরণ রায় প্রমুখ।
