
কুমিল্লার দাউদকান্দি উপজেলার দাউদকান্দি-মতলব সড়কের গোয়ালমারীতে বেইলি সেতু স্থাপন করা হয়েছে। এ সেতু দিয়ে গতকাল বুধবার থেকে যানবাহন চলাচল শুরু হয়েছে। এতে জনদুর্ভোগের অবসান হবে বলে আশা করা হচ্ছে।এলাকার অনেকে জানান, ওই সড়কের খিরাই নদীর ওপরের সেতু দিয়ে ২১ আগস্ট রাতে কাঠবোঝাই একটি ট্রাক মতলব যাওয়ার সময় সেতুটি ভেঙে নদীতে পড়ে যায়। এতে এ সড়ক দিয়ে সব ধরনের যান চলাচল বন্ধ হয়ে যায়। দুর্ভোগে পড়েন চাঁদপুরের মতলব উত্তর, দক্ষিণ ও কুমিল্লার দাউদকান্দি উপজেলার শত শত মানুষ।দাউদকান্দির শ্রীরায়েরচর গ্রামের রোজিনা আক্তার বলেন, সেতুটি ভেঙে যাওয়ায় তাঁদের চরম ভোগান্তির শিকার হতে হয়েছে।সড়ক ও জনপথ (সওজ) বিভাগের কুমিল্লার উপসহকারী প্রকৌশলী মাজহারুল ইসলাম জানান, আপাতত ওই এলাকায় বেইলি সেতু নির্মাণ করা হয়েছে। এতে ভারী যানবাহনও চলাচল করতে পারবে। দু-এক মাসের মধ্যে সংযোগ সড়ক নির্মাণ শেষ হলে পাশের নতুন সেতুটি চালু হবে।
