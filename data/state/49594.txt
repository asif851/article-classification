
শিক্ষামন্ত্রী নুরুল ইসলাম নাহিদ বলেছেন, গত চার বছরে এসএসসি পর্যায়ে বিজ্ঞান শিক্ষার্থীর সংখ্যা উল্লেখযোগ্য হারে বৃদ্ধি পেয়েছে। সরকারের নানামুখী উন্নয়ন পদক্ষেপের ফলে দেশে বিজ্ঞান বিভাগে পড়ুয়া শিক্ষার্থীর সংখ্যা হ্রাস পাওয়া ঠেকানো সম্ভব হয়েছে।
আজ শুক্রবার ঢাকার উত্তরায় স্কলাস্টিকা স্কুলে দুই দিনব্যাপী আন্তঃস্কুল বিজ্ঞান মেলার উদ্বোধন অনুষ্ঠানে নুরুল ইসলাম নাহিদ এসব কথা বলেন। উদ্বোধন শেষে শিক্ষামন্ত্রী বিজ্ঞান মেলার বিভিন্ন স্টল ঘুরে দেখেন। খবর বাসসের।শিক্ষামন্ত্রী অনুষ্ঠানে আরও বলেন, সরকারের অত্যন্ত গুরুত্বপূর্ণ অগ্রাধিকার খাত হচ্ছে কারিগরি ও প্রযুক্তিমুখী শিক্ষা। আর এই শিক্ষার ক্ষেত্র তৈরির জন্য বিজ্ঞান বিভাগে শিক্ষার্থীদের আকৃষ্ট করতে পদক্ষেপ নেওয়া হয়েছে। প্রথম দিকে ক্লাসের সংখ্যা অনুয়ায়ী পারিশ্রমিক দেওয়া হলেও প্রকল্পের সফলতা বিবেচনা করে বর্তমানে এসব শিক্ষক সম্মানজনক হারে মাসিক বেতন পাচ্ছেন। সারা দেশে যেসব স্কুলের অঙ্ক, বিজ্ঞান ও ইংরেজির বিশেষজ্ঞ শিক্ষককে বেতন দেওয়ার সামর্থ্য নেই, সেসব স্কুলকে সরকার এই সুবিধা দিচ্ছে। এতে দরিদ্র অভিভাবকেরা সন্তানকে প্রাইভেট পড়ানোর চাপ থেকে মুক্তি পাচ্ছেন।স্কলাস্টিকা স্কুলের উত্তরা শাখার অধ্যক্ষ কাওসার আহমেদের সভাপতিত্বে অনুষ্ঠানে আরও বক্তব্য দেন ঢাকা বিশ্ববিদ্যালয়ের অধ্যাপক জেবা ইসলাম সিরাজ, দৈনিক সমকালের নির্বাহী সম্পাদক মুস্তাফিজ শফি, বাংলাদেশ ফ্রিডম ফাউন্ডেশনের নির্বাহী পরিচালক সাজ্জাদুর রহমান চৌধুরী এবং এসিআই-এর বিজনেস ডিরেক্টর কামরুল হাসান।
