
রাজশাহীতে একটি মাদ্রাসার শিক্ষার্থীরা রাজধানীর গুলশানে উগ্রবাদী হামলায় নিহত ফারাজ আইয়াজ হোসেনের আত্মত্যাগের কাহিনি নিয়ে বিজয় দিবসের প্রদর্শনী করেছে। গতকাল শুক্রবার সকালে জেলা প্রশাসনের পক্ষ থেকে রাজশাহী জেলা মুক্তিযুদ্ধ স্মৃতি স্টেডিয়ামে এই প্রদর্শনীর আয়োজন করা হয়। অনুষ্ঠানে ছয়টি দল বিজয় দিবসের ওপরে বিভিন্ন প্রদর্শনী করে।সকাল সাড়ে ১০টা থেকে বিভিন্ন প্রতিষ্ঠানের শিক্ষার্থীরা বিজয় দিবস উপলক্ষে তাদের শারীরিক কসরত (ডিসপ্লে) প্রদর্শন শুরু করে। পাঁচটি দল মুক্তিযুদ্ধভিত্তিক বিভিন্ন প্রদর্শনী দেখায়।নগরের মদীনাতুল উলুম কামিল মাদ্রাসার শিক্ষার্থীরা তাদের প্রদর্শনীর বিষয় হিসেবে বেছে নেয় ফারাজের আত্মত্যাগ। প্রদর্শনীর শুরুতেই একটি ‘হলি আর্টিজান রেস্টুরেন্ট’ তৈরি করে। ওই রেস্টুরেন্টের মতো করেই তারা একটি সাইনবোর্ড টাঙিয়ে দেয়। যার দুপাশে দুজন শেফের ছবি এবং মাঝখানে লেখা রয়েছে ‘হলি আর্টিজান রেস্টুরেন্ট’। প্রদর্শনীতে প্রথমে ফারাজ ও দুই বিদেশি অতিথিকে দেখা যায়। এরপর বন্দুক হাতে তিন জঙ্গিকে প্রবেশ করতে দেখা যায়। তারা ভেতরে গিয়েই ঘোষণা দেয়, সব বিদেশিকে হত্যা করা হবে। তখন ফারাজ বলেন, ‘আমি মুসলমান। পাঁচ ওয়াক্ত নামাজ পড়ি। বিদেশিরা আমাদের অতিথি। ইসলামে অতিথিদের হত্যা করা পাপ।’ তখন জঙ্গিরা বলে, তাহলে তুই পালিয়ে যা। জবাবে ফারাজ বলেন, ‘দরকার হলে আমি আগে মরব, তবু ওদের মারতে দেব না।’ জঙ্গিরা তখন ফারাজকে হত্যা করে। তারপর অন্য অতিথিদের হত্যা করে। পরে পুলিশ আসে। নতুন একটি দৃশ্যপট তৈরি করা হয়। সেখানে দেখা যায় ফারাজের লাশ বাংলাদেশের পতাকা দিয়ে ঢেকে দেওয়া হয়েছে। পাশেই জঙ্গিকে গুলি করা হচ্ছে।মদীনাতুল উলুম কামিল মাদ্রাসার শিক্ষক এ কে এম সালাউদ্দিন বলেন, তিনি শিক্ষার্থীদের নিয়ে সাত দিন অনুশীলন করে বিজয় দিবসে প্রদর্শনের জন্য এই কাজটি করেছেন। সমসাময়িক ও আলোচিত বিষয় হিসেবে ফারাজ আইয়াজ হোসেনের আত্মত্যাগের বিষয়টি তুলে ধরা হয়েছে।রাজশাহী বিভাগীয় কমিশনার আবদুল হান্নান, অতিরিক্ত বিভাগীয় কমিশনার মুনির হোসেন, সুলতান আবদুল হামিদ, জেলা প্রশাসক কাজী আশরাফ উদ্দিন ও মহানগর পুলিশের উপকমিশনার (সদর) তানভীর হায়দার চৌধুরীসহ বিভিন্ন শিক্ষাপ্রতিষ্ঠানের শিক্ষক-শিক্ষার্থীরা মাঠ ও গ্যালারি থেকে এই প্রদর্শনী দেখেন।
