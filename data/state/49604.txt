
মাহবুবে আলমের অ্যাটর্নি জেনারেল পদে থাকার বৈধতা চ্যালেঞ্জ করে করা রিট আবেদনটি সরাসরি খারিজ করেছেন হাইকোর্ট।বিচারপতি নাইমা হায়দার ও বিচারপতি আবু তাহের মো. সাইফুর রহমানের সমন্বয়ে গঠিত হাইকোর্ট বেঞ্চ আজ মঙ্গলবার এই আদেশ দেন।পরে রিট আবেদনকারী আইনজীবী ইউনুছ আলী আকন্দ বলেন, রিট আবেদনটি গ্রহণযোগ্য নয় বলে তা খারিজ করেছেন আদালত। হাইকোর্টের এই আদেশের বিরুদ্ধে আপিল করা হবে।৬৭ বছর পূর্ণ হয়ে যাওয়ায় মাহবুবে আলম অ্যাটর্নি জেনারেল পদে থাকতে পারেন না মর্মে দাবি করে তাঁর পদে থাকার বৈধতা চ্যালেঞ্জ করে গত নভেম্বরে রিটটি করেন ইউনুছ আলী।
পরদিন রিট আবেদনটি হাইকোর্টের একটি দ্বৈত বেঞ্চে উত্থাপন করা হয়। আদালত বিব্রতবোধের কথা জানান।
পরে প্রধান বিচারপতি বিষয়টি নিষ্পত্তির জন্য বিচারপতি নাইমা হায়দার ও বিচারপতি আবু তাহের মো. সাইফুর রহমানের সমন্বয়ে গঠিত হাইকোর্ট বেঞ্চে পাঠিয়ে দেন। শুনানি শেষে আজ আদেশ দেন আদালত।
