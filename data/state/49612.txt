
তথ্য কমিশন আদালত বেসিক ব্যাংককে আগামী ২০ কার্যদিবসের মধ্যে ও সাতক্ষীরার সাবেক উপজেলা নির্বাহী অফিসারকে (ইউএনও) সাত কার্যদিবসের মধ্যে সংশ্লিষ্ট অভিযোগকারীকে প্রয়োজনীয় তথ্য প্রদানের নির্দেশ দিয়েছেন।গতকাল বুধবার রাজধানীর আগারগাঁওয়ে কমিশন কার্যালয়ের তথ্য কমিশন ট্রাইব্যুনালে শুনানি গ্রহণ শেষে কমিশন আদালত এ আদেশ দেন। আদালত গতকাল নয়টি অভিযোগের নিষ্পত্তি করেন। আজও কমিশনে শুনানি হওয়ার কথা আছে।অভিযোগের শুনানি গ্রহণ করেন প্রধান তথ্য কমিশনার মোহাম্মদ ফারুক, তথ্য কমিশনার নেপাল চন্দ্র সরকার এবং তথ্য কমিশনার অধ্যাপক খুরশিদা বেগম সাঈদ। এ সময় কমিশন বেসিক ব্যাংকের দায়িত্বপ্রাপ্ত কর্মকর্তা এবং সাতক্ষীরা সদরের সাবেক ইউএনওর প্রতি অসন্তোষ প্রকাশ করেন। নয়টি অভিযোগের আটটিই ছিল সাতক্ষীরার ওই কর্মকর্তার বিরুদ্ধে।অভিযোগের বিবরণ থেকে জানা যায়, দেলোয়ার বিন সিরাজ নামে এক ব্যক্তি গত ১২ আগস্ট বেসিক ব্যংকের কাছে উপমহাব্যবস্থাপক হিসেবে মো. রুহুল আলমকে নিয়োগের আবেদন ও সঙ্গে দাখিল করা সব সনদ, উপমহাব্যবস্থাপক, মহাব্যবস্থাপক ও উপব্যবস্থাপক পরিচালক হিসেবে নিয়োগ ও পদোন্নতিসংক্রান্ত পরিচালনা পর্ষদের সিদ্ধান্তের ফটোকপিসহ আরও কিছু তথ্য চেয়ে আবেদন করেন। ব্যাংক এ তথ্যগুলো জানাতে অপারগতা প্রকাশ করলে দেলোয়ার কমিশনে অভিযোগ করেন। তবে গতকাল ব্যাংকের দায়িত্বপ্রাপ্ত কর্মকর্তা তথ্য আইনের কোন ধারা বলে এসব তথ্য দিতে অপারগতা প্রকাশ করেছেন তা বলতে পারেননি।সাতক্ষীরার সাবেক ইউএনওর বিরুদ্ধে অভিযোগ ছিল, মানুষের মধ্যে বিতরণ করা অর্থ ও ভ্যানের তথ্য চেয়েও পাননি সাতক্ষীরার আটজন নৃতাত্ত্বিক জনগোষ্ঠীর মানুষ।আদালত সাতক্ষীরার বর্তমান সদর ইউএনওকে এলাকার নৃতাত্ত্বিক জনগোষ্ঠীর শিক্ষার্থীদের জন্য বরাদ্দ করা উপবৃত্তির টাকা এবং জনগণের জন্য বরাদ্দ করা ভ্যান বিতরণের বর্তমান অবস্থা কমিশনকে জানানোর জন্য নির্দেশ দেন।
