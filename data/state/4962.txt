
শিক্ষক শ্যামল কান্তি ভক্তকে লাঞ্ছনার মামলায় সংসদ সদস্য এ কে এম সেলিম ওসমানের বিরুদ্ধে অভিযোগ গঠন বিষয়ে শুনানি আবার পিছিয়েছে। অসুস্থ দাবি করে চতুর্থ দফায়ও সময় নিলেন সেলিম ওসমানের আইনজীবীরা।আজ মঙ্গলবার এ মামলায় অভিযোগ গঠন বিষয়ে শুনানির দিন ধার্য ছিল। তবে সেলিম ওসমান আদালতে হাজির হননি। তাঁর পক্ষে আইনজীবীরা সময় আবেদন করেন। ঢাকার মুখ্য বিচারিক হাকিম আদালত জেসমিন আরা বেগম তা মঞ্জুর করে ২৮ জুন নতুন তারিখ ধার্য করেন।রাষ্ট্রপক্ষের আইনজীবী আনোয়ারুল কবির প্রথম আলোকে বলেন, এ নিয়ে চার দফায় অসুস্থতা দাবি করে সেলিম ওসমানের তাঁর আইনজীবীরা সময় নেন। মামলাটিতে জামিনে যাওয়ার পর সেলিম ওসমান আদালতে হাজির হননি।
আদালত সূত্রে জানা যায়, ধর্ম অবমাননার অভিযোগ তুলে ২০১৬ সালের ১৩ মে শ্যামল কান্তিকে তাঁরই স্কুলের প্রাঙ্গণে লাঞ্ছিত করা হয়। ওই ঘটনার ভিডিওতে প্রধান শিক্ষককে কান ধরে ওঠ-বসের নির্দেশ দিতে দেখা যায় স্থানীয় সংসদ সদস্য সেলিম ওসমানকে। ওই ঘটনায় ১৮ মে হাইকোর্ট স্বতঃপ্রণোদিত রুলসহ তদন্তের নির্দেশ দেন। কিন্তু পুলিশ প্রকৃত দোষী ব্যক্তিদের চিহ্নিত করতে ব্যর্থ হয়েছে মন্তব্য করার পর ১০ আগস্ট হাইকোর্ট বিচার বিভাগীয় তদন্ত করে প্রতিবেদন দাখিলের নির্দেশ দেন। ঢাকার মুখ্য মহানগর হাকিম আদালত বিচার বিভাগীয় তদন্ত করে গত বছরের ১৯ জানুয়ারি সেলিম ওসমান ও অপু নামের স্থানীয় এক ব্যক্তির বিরুদ্ধে প্রতিবেদন দেন। ২২ জানুয়ারি বিচারপতি মঈনুল ইসলাম চৌধুরী ও বিচারপতি এ জে বি এম হাসানের বেঞ্চ রুল নিষ্পত্তি করেন এবং বিচার নিষ্পত্তির জন্য ঢাকার মুখ্য বিচারিক হাকিম আদালতে পাঠানোর নির্দেশ দেন।
