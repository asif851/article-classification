
মাগুরায় ট্রাক ও পিকআপের মধ্যে মুখোমুখি সংঘর্ষে দুজন নিহত হয়েছে। আজ বৃহস্পতিবার ভোরে সদর উপজেলার বেলনগর বাজারের কাছে ঢাকা-খুলনা মহাসড়কে এই দুর্ঘটনা ঘটে।
নিহত দুজন হলেন পিকআপের চালক ও তাঁর সহকারী। চালকের নাম মো. হানিফ (৪০)। তাঁর বাড়ি নারায়ণগঞ্জের ফতুল্লায়। চালকের সহকারীর নাম তাৎক্ষণিকভাবে জানা যায়নি।
মাগুরা হাইওয়ে পুলিশের সহকারী উপপরিদর্শক (এএসআই) আবদুর রউফ প্রথম আলোকে বলেন, বালুভর্তি একটি ট্রাক মাগুরা থেকে ফরিদপুরের কামারখালী যাচ্ছিল। আর পিকআপটি ঢাকা থেকে যশোর যাচ্ছিল। ভোর সাড়ে চারটার দিকে বেলনগর বাজারের পাশে ট্রাকের সঙ্গে পিকআপের মুখোমুখি সংঘর্ষ হয়। এতে ঘটনাস্থলেই পিকআপের চালক ও তাঁর সহকারী নিহত হন।
পুলিশ জানায়, দুজনের লাশ উদ্ধার করে মাগুরা সদর হাসপাতালের মর্গে পাঠানো হয়েছে। দুর্ঘটনাকবলিত ট্রাক ও পিকআপ হেফাজতে নেওয়া হয়েছে।
