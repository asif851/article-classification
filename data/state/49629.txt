
রাজধানীর ইউনাইটেড হাসপাতালে ভর্তি হয়েছেন বিএনপি মহাসচিব মির্জা ফখরুল ইসলাম আলমগীর। অসুস্থতাবোধ করায় আজ সোমবার সকাল ১০টায় তিনি সেখানে যান।
বিএনপি চেয়ারপারসনের মিডিয়া উইং সদস্য শামসুদ্দিন দিদার প্রথম আলোকে এ তথ্য জানিয়েছেন।
মির্জা ফখরুলের ব্যক্তিগত সহকারী ছাত্রদল নেতা ইউনুছ প্রথম আলোকে বলেন, ‘স্যার শারীরিকভাবে অসুস্থবোধ করায় তাঁকে নিয়ে ইউনাইটেড হাসপাতালে এসেছি।’ চিকিৎসক মমিনুজ্জামানের তত্ত্বাবধানে আছেন বিএনপি মহাসচিব।
২০১৫ সালে কারাভোগের সময় বেশ কয়েকবার অসুস্থ হন মির্জা ফখরুল। পরে তাঁকে চিকিৎসার জন্য দেশের বাইরেও নেওয়া হয়।
