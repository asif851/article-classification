
নারায়ণগঞ্জের রূপগঞ্জ উপজেলায় নিখোঁজের চার দিন পর পুকুর থেকে এক কিশোরীর লাশ উদ্ধার করেছে পুলিশ। আজ বৃহস্পতিবার বেলা ১১টার দিকে উপজেলার দাউদপুর ইউনিয়নের দেবই এলাকা থেকে লাশটি উদ্ধার করা হয়। নিহত ওই কিশোরীর নাম পাপিয়া আক্তার (১৭)।
নিহত পাপিয়া উপজেলার দাউদপুর ইউনিয়নের বীর হাটাব এলাকার হাসিব রাজের মেয়ে। সে স্থানীয় দেবই কাজীরবাগ হিফজুল কোরআন আলিম মাদ্রাসার আলিম দ্বিতীয় বর্ষের ছাত্রী ছিল।
রূপগঞ্জ থানার ভোলাব তদন্তকেন্দ্রের ইনচার্জ পরিদর্শক সেলিম মিয়া প্রথম আলোকে জানান, গত রোববার সকালে বাড়ি থেকে টয়লেটে যাওয়ার কথা বলে ঘর থেকে বের হয় পাপিয়া। এরপর থেকে তার আর কোনো খোঁজ পাওয়া যাচ্ছিল না। আজ বৃহস্পতিবার দেবই এলাকার আমিনউদ্দিন মাস্টারের পুকুরে লাশ ভাসতে দেখে স্থানীয় লোকজন পুলিশকে খবর দেয়। পরে পুলিশ ঘটনাস্থলে গিয়ে পুকুর থেকে লাশ উদ্ধার করে।
শ্বাসরোধে হত্যার পর পাপিয়ার লাশ পুকুরে ফেলা হয়েছে বলে পুলিশ ধারণা করছে। তার লাশ ময়নাতদন্তের জন্য নারায়ণগঞ্জ জেনারেল হাসপাতালের মর্গে পাঠানো হয়েছে।
