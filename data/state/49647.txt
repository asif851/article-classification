
বাংলাদেশ প্রকৌশল বিশ্ববিদ্যালয়ের (বুয়েট) শিক্ষার্থী ব্লগার তন্ময় আহমেদকে আজ শনিবার দুপুরে রংপুর মেডিকেল কলেজ হাসপাতালে দেখতে যান রায়হান নামে শিবিরের এক কর্মী। সন্দেহজনক আচরণ করায় এ সময় তাঁকে আটক করা হয়। শিবিরের হামলায় আহত তন্ময় আহমেদ জানান, দেখতে আসা রায়হানকে তিনি চেনেন না। তাঁর কথাবার্তায় সন্দেহ হওয়ায় তিনি চিত্কার করে ওঠেন। পরে পুলিশ তাঁকে আটক করে। হাসপাতাল ও তন্ময়ের পরিবার জানায়, দুপুর ১২টার দিকে হাসপাতালের সার্জারি ওয়ার্ডে চিকিত্সাধীন তন্ময় আহমেদকে রংপুর মেডিকেল কলেজের চতুর্থ বর্ষের শিক্ষার্থী রায়হান দেখতে যান। কিন্তু তন্ময় তাঁকে চেনেন না বলে জানান। পরিচয় জানতে চাইলে রায়হান অসংলগ্ন কথা বলেন। এ সময় তন্ময় চিত্কার করে ওঠেন। রায়হান সেখান থেকে পালিয়ে যাওয়ার চেষ্টা করেন। তখন ওয়ার্ডের রোগীর স্বজনেরা তাঁকে ধরে ফেলেন। পরে পুলিশ তাঁকে আটক করে। হাসপাতালের পরিচালক গোলাম মোস্তফা জানান, আটক রায়হান রংপুর মেডিকেলের চতুর্থ বর্ষের শিক্ষার্থী।
কোতোয়ালি থানার ভারপ্রাপ্ত কর্মকর্তা (ওসি) শাহাবুদ্দিন খলিফা বলেন, রায়হান মেডিকেল কলেজ শাখা ছাত্রশিবিরের সদস্য। তাঁকে জিজ্ঞাসাবাদ করা হচ্ছে।১০ আগস্ট গাইবান্ধার পলাশবাড়ি উপজেলায় ব্লগার তন্ময় আহমেদ শিবিরের হামলায় গুরুতর আহত হন। রংপুর মেডিকেলে কলেজ হাসপাতালে তাঁর অস্ত্রোপচার করা হয়েছে। তাঁর চিকিত্সা এখনো চলছে। কর্তব্যরত চিকিত্সক এম এ কাইয়ুম জানান, তাঁর অবস্থার উন্নতি হয়েছে।
