
চলমান সংকট সমাধানে প্রধানমন্ত্রী শেখ হাসিনাকে সম্মানজনকভাবে পদত্যাগের আহ্বান জানিয়েছেন বিএনপির যুগ্ম মহাসচিব সালাহউদ্দিন আহমদ। আজ রোববার দুপুরে অজ্ঞাত স্থান থেকে কয়েকটি টেলিভিশনে পাঠানো এক ভিডিও বার্তায় তিনি আরও বলেন, দমন-পীড়ন, হত্যা-নির্যাতন এবং মামলা-হামলা চলমান আন্দোলনকে আরও বেগবান করবে। সালাহউদ্দিন আহমদ আরও বলেন, ‘এখনো সময় আছে, সরকারকে আহ্বান জানাব, গ্রেপ্তারকৃত নেতা-কর্মীদের মুক্তি দিন। সব মিথ্যা মামলা প্রত্যাহার করুন। নির্দলীয় সরকারের দাবি মেনে নিন।’প্রসঙ্গত, দলের যুগ্ম মহাসচিব রিজভী আহমেদ গ্রেপ্তারের পর সালাহউদ্দিন আহমদকে দপ্তর ও দলের মুখপাত্রের দায়িত্ব দেওয়া হয়। গতকাল দুপুরের পর থেকে তাঁকে আর পাওয়া যায়নি। শনিবার কেন্দ্রীয় কার্যালয়েও যাননি। রিজভীর অনুপস্থিতিতে দপ্তরের দায়িত্ব পাওয়া সালাহউদ্দিন গতকাল শনিবার রাতে এক বিবৃতির মাধ্যমে দলের বক্তব্য গণমাধ্যমে তুলে ধরেন। আজ নয়াপল্টনে না গেলেও টেলিভিশনের জন্য বক্তব্য রেকর্ড করে সংবাদমাধ্যমে পাঠানো হয়েছে।
