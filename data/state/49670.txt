
এই মেঘ এই রোদ—এ লুকোচুরি মধ্যে এখন ছন্দ তুলছে রিমঝিম বৃষ্টি। কালো মেঘে আকাশ ছেয়ে হুটহাট নেমে যাচ্ছে বৃষ্টি। কখনো ইলশেগুঁড়ি, কখনো টুপটাপ, কখনো বা চলছে অঝোরধারায়। প্রকৃতি এখন বেশ জোরেশোরেই জানান দিচ্ছে, ভরা বাদলের দিন হাজির।
উত্তর বঙ্গোপসাগরে মৌসুমি বায়ু এখন পুরোদমে সক্রিয়। এতে এ অঞ্চলে মেঘমালার সৃষ্টি হয়েছে। এই দুয়ের প্রভাবে সারা দেশে এখন চলছে বৃষ্টির দাপট। 
গত কয়েক দিনের মতো রাজধানী ঢাকায় আজ শুক্রবারও অবিরাম বৃষ্টি হচ্ছে। সকাল থেকে এর মাত্রা আরও বেড়েছে। ঢাকায় সকাল নয়টা থেকে বেলা তিনটা পর্যন্ত নয় মিলিমিটার বৃষ্টিপাত রেকর্ড করেছে আবহাওয়া অধিদপ্তর, যা গতকাল বৃহস্পতিবার সারা দিনে ছিল ১৪ মিলিমিটার।
সকালে আবহাওয়া অধিদপ্তরের ওয়েবসাইটে প্রকাশিত তথ্যে জানা গেছে, মৌসুমি বায়ু ভারতের রাজস্থান, উত্তর প্রদেশ, বিহার, পশ্চিমবঙ্গ হয়ে বাংলাদেশের মধ্যাঞ্চলের ওপর দিয়ে আসাম পর্যন্ত বিস্তৃত রয়েছে।
আবহাওয়া অধিদপ্তরের তথ্যানুযায়ী, শুধু ঢাকায় নয়; বরিশাল, চট্টগ্রাম, খুলনা, রংপুর ও রাজশাহী বিভাগে ভারী বৃষ্টি বেশি হচ্ছে। বৃষ্টির এই দাপট চলবে আরও দুই থেকে তিন দিন। মৌসুমি বায়ুর প্রভাবে দেশের দক্ষিণাঞ্চলে বৃষ্টি বেশি হচ্ছে। আজ দুপুর ১২টা পর্যন্ত টেকনাফে ৬৯, কুতুবদিয়ায় ৭৭ ও চট্টগ্রামে ৫৪ মিলিমিটার বৃষ্টি হয়েছে। গতকাল চট্টগ্রামের সীতাকুণ্ডে দেশের সর্বোচ্চ ২২৭ মিলিমিটার বৃষ্টি হয়েছে।
আবহাওয়া অধিদপ্তরের আগামী ২৪ ঘণ্টার পূর্বাভাসে বলা হয়েছে, ‘রাজশাহী, রংপুর, ঢাকা, চট্টগ্রাম, খুলনা, বরিশাল ও সিলেট বিভাগের অধিকাংশ জায়গায় অস্থায়ীভাবে দমকা হাওয়াসহ হালকা থেকে মাঝারি ধরনের বৃষ্টি অথবা বজ্রসহ বৃষ্টি হতে পারে। একই সঙ্গে রংপুর, চট্টগ্রাম ও সিলেট বিভাগের কোথাও কোথাও মাঝারি ধরনের ভারী থেকে অতি ভারী বর্ষণ হতে পারে।’
আষাঢ়ের বৃষ্টির জন্য গরম কমে এসেছে। এ মাসের মাঝামাঝি ঢাকার সর্বোচ্চ তাপমাত্রা ৩৫ ডিগ্রি সেলসিয়াসের ওপরে উঠে গেলেও গতকাল ছিল ৩২ দশমিক ৩ ডিগ্রি সেলসিয়াস।
