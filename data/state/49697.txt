
চট্টগ্রামের রেলওয়ে পলোগ্রাউন্ড মাঠে অষ্টমবারের মতো শুরু হচ্ছে মাসব্যাপী নারী উদ্যোক্তাদের মেলা। ৮ নভেম্বর বেলা তিনটায় মেলার উদ্বোধন করবেন বাণিজ্যমন্ত্রী তোফায়েল আহমেদ। মেলার আয়োজক চিটাগাং উইম্যান চেম্বার অব কমার্স অ্যান্ড ইন্ডাস্ট্রিজ।গতকাল শনিবার চট্টগ্রাম প্রেসক্লাবে চিটাগাং উইম্যান চেম্বারের পক্ষ থেকে এক সংবাদ সম্মেলনে এসব তথ্য জানানো হয়। মেলার সহযোগিতায় রয়েছে রপ্তানি উন্নয়ন ব্যুরো (ইপিবি), এসএমই ফাউন্ডেশন, জুট ডাইভার্সিফিকেশন প্রমোশন সেন্টার ও এফবিসিসিআই।সংবাদ সম্মেলনে বলা হয়, এবার মেলায় মোট ৩০০টি স্টল ও ২০টি প্যাভিলিয়ন থাকছে। প্রতিদিন সকাল ১০টা থেকে রাত ১০টা পর্যন্ত মেলা চলবে। মেলায় প্রবেশমূল্য ধরা হয়েছে ১৫ টাকা।সংবাদ সম্মেলনে উইম্যান চেম্বারের প্রেসিডেন্ট কামরুন মালেক, মেলা কমিটির চেয়ারপারসন রোকসানা আকতার চৌধুরী, উইম্যান চেম্বারের সাবেক সিনিয়র ভাইস প্রেসিডেন্ট খালেদা আওয়াল, ভাইস প্রেসিডেন্ট আইভি হাসান, পরিচালক শামীমা হারুন, জাহেদা আকতার, আকতার বানু প্রমুখ উপস্থিত ছিলেন।
