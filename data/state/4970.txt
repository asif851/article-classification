
নওগাঁর সাপাহার উপজেলায় রাতিয়া টপ্য (৪০) নামের এক আদিবাসীর লাশ উদ্ধার করেছে পুলিশ। তিনি উপজেলা সদরের বাবুপুর গ্রামের বাসিন্দা ছিলেন৷সাপাহার থানার পুলিশ সূত্র জানায়, গতকাল শুক্রবার সকালে উপজেলার তিলনা ইউনিয়নের শিষাহাট এলাকায় রাস্তার পাশে এক ব্যক্তির লাশ পড়ে থাকতে দেখেন স্থানীয় লোকজন৷ তাঁরা থানায় খবর দেন। পরে পুলিশের একটি দল গিয়ে ঘটনাস্থল থেকে লাশ উদ্ধার করে। খবর পেয়ে পরিবারের লোকজন থানায় এসে আদিবাসী রাতিয়া টপ্যর লাশ শনাক্ত করেন৷ পরে ময়নাতদন্তের জন্য লাশ নওগাঁ সদর হাসপাতালে পাঠানো হয়। পারিবারিক সূত্রে জানা গেছে, বৃহস্পতিবার রাতিয়া টপ্য তাঁর মেয়ের বাড়ি মহাদেবপুর উপজেলার জিয়ানপুর গ্রামে যান। সেখান থেকে ওই দিনই তাঁর বাড়ি ফিরে আসার কথা ছিল। থানার ওসি নূর ইসলাম বলেন, লাশের গায়ে আঘাতের কোনো চিহ্ন দেখা যায়নি৷ তবে ময়নাতদন্ত প্রতিবেদন পাওয়ার পর মৃত্যুর প্রকৃত কারণ জানা যাবে । এ বিষয়ে থানায় একটি অপমৃত্যু মামলা দায়ের করা হয়েছে।
