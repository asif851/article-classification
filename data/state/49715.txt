
নেত্রকোনার পূর্বধলায় দোকানপাটের সামনে অবৈধ যানবাহন নছিমন রাখতে (পার্কিং) নিষেধ করায় গত শনিবার রাতে হামলায় কমপক্ষে ১০ জন ব্যবসায়ী আহত হয়েছেন। গুরুতর আহত তিনজনকে ময়মনসিংহ মেডিকেল কলেজ হাসপাতালে ভর্তি করা হয়েছে। এ ঘটনায় ক্ষুব্ধ জনতা চারটি যানবাহন পুড়িয়ে দিয়েছে। পুলিশ চারজনকে গ্রেপ্তার করেছে।
স্থানীয় সূত্রে জানা গেছে, পূর্বধলা-কাপাশিয়া সড়কে চলাচলকারী শ্যালো ইঞ্জিনচালিত অবৈধ নছিমন উপজেলা সদরের স্টেশনবাজারে দোকানপাটের সামনে থামিয়ে যাত্রী ওঠা-নামা করায়। এতে যানজটের সৃষ্টি হয়। উচ্চশব্দের কারণে ব্যবসায়ীদের ক্ষতি হয়। উপজেলার সদর ইউনিয়ন পরিষদের চেয়ারম্যান রাশেদুজ্জামান আকন্দের ভাগনে মাইনুল ইসলাম ওরফে অভি এসব যানবাহন চলাচল নিয়ন্ত্রণ করেন। শনিবার বিকেলে স্টেশনবাজার বণিক সমিতির সভাপতি ওয়াহেদুজ্জামান বাজারে নছিমন রাখতে চালকদের নিষেধ করেন। এতে মাইনুল ইসলাম ক্ষিপ্ত হয়ে সন্ধ্যায় ওয়াহেদুজ্জামান ও তাঁর লোকজনের ওপর চড়াও হন। খবর পেয়ে পূর্বধলা থানার পুলিশ ঘটনাস্থলে গিয়ে পরিস্থিতি নিয়ন্ত্রণে আনে। রাতে আবারও মাইনুল ইসলাম ও তাঁর লোকজন ধারালো অস্ত্র নিয়ে স্টেশনবাজারের কয়েকজন ব্যবসায়ীর ওপর অতর্কিত হামলা চালান। এতে ব্যবসায়ী নিপেন্দ্র চন্দ্র দাস (৩২),  রিপন মিয়া (২৫), মানিক মিয়া (৪০), টিবরু মিয়া (৩৫), লিটন মিয়া (২৬), বুলবুল (২৮), আবদুস সাত্তার (২৫), ওয়াহেদুজ্জামানসহ (৫০) ১০ জন আহত হন। গুরুতর আহত মানিক, টিবরু ও নিপেন্দ্রকে ময়মনসিংহ মেডিকেল কলেজ হাসপাতালে ভর্তি করা হয়েছে। এ ঘটনায় বিক্ষুব্ধ জনতা চারটি ভটভটি পুড়িয়ে দিয়েছে। গতকাল সকাল থেকে ভটভটি চলাচল বন্ধ রয়েছে।
