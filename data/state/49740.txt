
মানহানির অভিযোগে প্রতিরক্ষা মন্ত্রণালয় সম্পর্কিত সংসদীয় স্থায়ী কমিটির সভাপতি সুবিদ আলী ভুঁইয়ার বিরুদ্ধে মামলা করেছেন কুমিল্লার দাউদকান্দির যুবলীগ নেতা জিলানী সরকার।‘ইতিহাস বিকৃতি করে জিয়াউর রহমানকে প্রথম রাষ্ট্রপতি’ বলার অভিযোগে আজ সোমবার ঢাকার আদালতে সুবিদ আলী ভুঁইয়ার বিরুদ্ধে মামলা করা হয়। ঢাকার মহানগর হাকিম সত্যব্রত শিকদার ঘটনার তদন্ত করে ব্যবস্থা নিতে সংশ্লিষ্ট থানা-পুলিশকে আদেশ দিয়েছেন।মামলার আরজিতে বলা হয়, জিয়াউর রহমানকে প্রথম রাষ্ট্রপতি বলে সুবিদ আলী ভুঁইয়া বঙ্গবন্ধুকে ছোট করেছেন। তিনি সাংসদ হিসেবে সংবিধান লঙ্ঘন করে বক্তব্য দিয়েছেন। তাঁর এই মানহানিকর বক্তব্য বাদী ও বাঙালি জাতির সরল বিশ্বাসে আঘাত দিয়েছে।গত বুধবার সংসদ ভবনে সরকারি প্রতিষ্ঠান সম্পর্কিত সংসদীয় কমিটির বৈঠকে সাবেক রাষ্ট্রপতি জিয়াউর রহমানকে স্বাধীন বাংলাদেশের প্রথম রাষ্ট্রপতি দাবি করে সংসদীয় কমিটির অন্য সদস্যদের বাক্যবাণে তুলোধুনো হন সরকারি দলের সুবিদ আলী ভুঁইয়া। সদস্যরা সুবিদ আলী ভুঁইয়াকে ভর্ৎসনা করে বলেন, তিনি আওয়ামী লীগের আদর্শ ধারণ করেন না। কেবল সাংসদ হওয়ার সুযোগ নিতে এ দলে আছেন।
বৈঠক সূত্র জানায়, বাংলাদেশের প্রথম রাষ্ট্রপতি কে—এ নিয়ে সরকারি দলের মুহিবুর রহমান মানিক ও নুরুল মজিদ হুমায়ুনের সঙ্গে সুবিদ আলীর উত্তপ্ত বাক্য বিনিময় হয়। পরে কমিটির সভাপতি শওকত আলীর হস্তক্ষেপে বিতর্কের অবসান হয়।
এর পরদিন বৃহস্পতিবার জাতীয় সংসদের মিডিয়া সেন্টারে এক সংবাদ সম্মেলনে সুবিদ আলী ভুঁইয়া বলেন, সংসদীয় কমিটির বৈঠকে জিয়াউর রহমানকে বাংলাদেশের প্রথম রাষ্ট্রপতি দাবি করেছেন—এ কথা কেউ প্রমাণ করতে পারলে তিনি রাজনীতি ছেড়ে দেবেন।
আরও পড়ুন: 
জিয়াকে ‘প্রথম রাষ্ট্রপতি’ দাবি, তোপে আ.লীগ সাংসদকেউ প্রমাণ করতে পারলে রাজনীতি ছেড়ে দেব : সুবিদ আলী
