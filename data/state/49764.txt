

সময় থেমে থাকেনি। ঘড়ির কাঁটা এগিয়েছে নিজের মতো করে। সেকেন্ড, মিনিট, ঘণ্টা, দিন, মাস ঘুরে বছরও চলে গেছে। আবার এসেছে ১ জুলাই। শুধু সিমিন হোসেনের জীবনের ঘড়িটা থেমে গেছে। সন্তানহারা এই মায়ের বুকের ভেতর এখনো অবিরাম রক্তক্ষরণ।
আজ শুক্রবার বেলা ১১টায় গুলশান টাওয়ারে হোলি আর্টিজান বেকারিতে সন্ত্রাসীদের হামলায় নিহত ফারাজ আইয়াজ হোসেনের মা সিমিন হোসেন ও ভাই যারেফ হোসেন সাংবাদিকদের সঙ্গে কথা বলছিলেন।সিমিন হোসেনের পরিচয় তিনি ট্রান্সকম গ্রুপের পরিচালক। কিন্তু এই পরিচয়ের বাইরেও সিমিন হোসেন যারেফ ও ফারাজের মা। পিঠাপিঠি দুই ছেলে। তাঁদের বয়সের পার্থক্য মাত্র ১ বছর ১০ মাস। সিমিনের একদিকে ক্যারিয়ার, অন্যদিকে সন্তান। বড় ছেলের তুলনায় ফারাজ ছোটখাটো, কম ওজনের, দুর্বল ছিল। তাকে নিয়ে মায়ের দুশ্চিন্তার শেষ নেই। সে খেতে চায় না, বড় ছটফটে। একেক দিন একেক ধরনের খাবার বানিয়ে রীতিমতো যুদ্ধ করতে হয় তাঁকে। ধীরে ধীরে সেই ছোট্ট দুর্বল ফারাজ আইয়াজ হোসেন বড় হন। তিনি বিতর্কে চ্যাম্পিয়ন, খেলাধুলায় চ্যাম্পিয়ন, লেখাপড়ায় ভালো। সিমিন বুঝে যান, ফারাজ অন্য রকম। ওর ভেতর অন্য রকম একটা শক্তি আছে। ছেলেটাকে নিয়ে গর্ব বোধ করতেন সিমিন। গত বছরের ১ জুলাই মা আর বড় ভাইয়ের সঙ্গে ইফতারের পর রাত সাড়ে আটটার দিকে ফারাজ বাড়ি থেকে বের হচ্ছিলেন। বাসার কাছেই হোলি আর্টিজান বেকারি। রাত সাড়ে ৯টা-১০টার মধ্যেই ফারাজের ফিরে আসার কথা। কী মনে করে যেন ফারাজ মাকে বললেন, ‘মা, তুমি দেখো, একদিন তুমি আমাকে নিয়ে গর্ববোধ করবে।’ সিমিন হোসেন উত্তরে বললেন, ‘আচ্ছা, দেখিও কিন্তু।’ সিমিন হোসেন কি ঘুণাক্ষরেও বুঝতে পেরেছিলেন, ছেলে জীবন দিয়ে তাঁকে গর্বিত করে যাবে?সিমিন হোসেন সাংবাদিকদের বলছিলেন, ‘সারা দেশে, সারা বিশ্বে আমার পরিচয় আমি ফারাজের মা। আমি আল্লাহকে বলি, বেঁচে থাকতে ও আমার গর্বের ধন ছিল। ওকে তুমি তোমার কাছে নিয়ে গেছ। কিন্তু মৃত্যুতেও ও আমাকে গর্বিত করে গেছে।’সিমিন হোসেন বলছিলেন, সে রাতে হোলি আর্টিজানের সামনে দাঁড়িয়ে যখন তাঁরা জানতে পেরেছিলেন, ভেতরে সন্ত্রাসী হামলা হচ্ছে এবং সন্ত্রাসীরা দেশি-বিদেশি, মুসলিম-অমুসলিমদের আলাদা করেছে, তখনই তিনি বুঝতে পেরেছিলেন ফারাজ ফিরবেন না। ফারাজ তাঁর বন্ধুদের ছেড়ে আসবেন না। ৭৯ নম্বর সড়কের সামনে নির্ঘুম দাঁড়িয়ে থেকে শূন্য হাতে একসময় বাড়ি ফিরে এসেছিলেন সিমিন। ফিরেই ছুটে গিয়েছিলেন যারেফ আর ফারাজের ঘরে। ফারাজের বিছানায় তখনো তাঁর প্রিয় ‘রুনি’ পুতুল শুয়ে। ম্যানচেস্টার ইউনাইটেডের ভক্ত ফারাজ পুতুলটা ছাড়া থাকতে পারতেন না। সেই নিষ্প্রাণ পুতুলটাকে জাপটে ধরে সিমিন হোসেন ছেলের স্পর্শ খোঁজার চেষ্টা করেছিলেন।
মায়ের মতো ভাইটিকেও একা ফেলে চলে গেছেন ফারাজ। যারেফের সঙ্গে ছেলেবেলায় সারাক্ষণ ঝগড়াঝাঁটি হতো ফারাজের। ফারাজকে ঢাকায় রেখে যখন যারেফ যুক্তরাষ্ট্রে গেলেন, তখন বুঝলেন ভাইটিকে ছাড়া তিনি অচল। ফারাজ শুধু ভাই ছিলেন না, ছিলেন বন্ধুও। ১ জুলাই অবিন্তা কবির ও তারিশি জৈনের সঙ্গে কফি খাওয়ার প্রোগ্রামটিও ঠিক হয়েছিল যারেফের সামনেই। যাওয়ার কথা ছিল তাঁদের আরেক বন্ধু মিরাজেরও। মিরাজ সময়মতো পৌঁছাতে পারেননি। ফারাজদের ব্যক্তিগত গাড়িচালক সিমিনকে জানিয়েছিলেন, ‘ছোট বাবু’কে যেখানে নামিয়ে এসেছেন, সেখানে গন্ডগোল হচ্ছে। আর মিরাজ ফোনে জানিয়েছিলেন যারেফকে। যারেফ সাংবাদিকদের বলছিলেন, ‘তখন থেকে কত-শতবার যে আমরা ওর ফোনে ফোন করেছি! ও এমন ছেলে ছিল যে বাড়ির কেউ ফোন করলে সঙ্গে সঙ্গে ধরত। না হলে পরে ফোন ব্যাক করত। ওই দিনটাই ছিল ব্যতিক্রম। একবার যদি কথা বলার সুযোগ পেতাম।’দেশের তরুণ সমাজের প্রতি কিছু বলতে চান কি না, জঙ্গিবাদ নিয়ে সিমিন হোসেন কী ভাবছেন, এমন প্রশ্নে তিনি বলেন, ‘এটা বাংলাদেশ নয়। এটা ইসলাম নয়। এটা কোনো ধর্ম নয়। আমি তরুণদের বলব, বাবা-মা, ভাইবোন, দাদা-দাদি, নানা-নানি, আত্মীয়স্বজন ছাড়া কেউ তোমাদের বেশি মঙ্গল চাইতে পারে না। অন্যদের কথায় বিভ্রান্ত হয়ো না। ঘর ছেড়ে জঙ্গিবাদে জড়িয়ো না।’ তিনি সব বাবা-মাকে সন্তানের প্রতি মনোযোগী হতে বলেন।ফারাজের মা ও ভাই হোলি আর্টিজানের ঘটনার পর যেভাবে সরকার জঙ্গি দমনে কাজ করেছেন তাতে সন্তোষ প্রকাশ করেছেন। তাঁরা মনে করেন, এসব অভিযান শত শত মানুষের জীবন রক্ষা করেছে, বহু তরুণকে বিপথগামী হওয়া থেকে বিরত রাখবে।বেলা সাড়ে ১১টা থেকে ১টা পর্যন্ত বিভিন্ন সংবাদপত্র ও টেলিভিশনের সাংবাদিকদের নানা প্রশ্নের জবাব দেন সিমিন হোসেন ও যারেফ হোসেন। গোটা সময় সিমিন কথা বলেছেন কান্না চেপে রেখে। কেমন করে এখন দিন কাটে সিমিনের? ওই ঘটনার পর আর কখনো ৭৯ নম্বর সড়কে যাননি সিমিন হোসেন। তিনি প্রথম আলোকে বলছিলেন, ‘আমি আমার বোনকে সেদিন বলছিলাম, ভেতরে আমার কী যে যন্ত্রণা! আমি আল্লাহর কাছে শুধু একটা কথাই বলি, এ তুমি আমাকে কী পরীক্ষার মধ্যে ফেলেছ? তাঁর কাছে ছাড়া আর কার কাছেই বা বলব?’ সেই রুনি পুতুল এখনো ফারাজের বিছানায় একইভাবে শুয়ে থাকে। সিমিন পুতুলটাকে ছুঁয়ে স্পর্শের বাইরে চলে যাওয়া ছেলেকে খোঁজেন রোজ।
