
রাজধানীর মৎস্য ভবন এলাকায় আজ সোমবার সন্ধ্যায় ককটেল বিস্ফোরণ ঘটানোর অভিযোগে আবিদ হাসান নামের এক যুবককে পিটুনি দিয়েছেন পথচারীরা। তাঁকে ঢাকা মেডিকেল কলেজ হাসপাতালে ভর্তি করা হয়েছে।
ঢাকা মেডিকেল কলেজ হাসপাতাল সূত্রে জানা যায়, সন্ধ্যা ৭টা ২০ মিনিটে আবিদকে ঢাকা মেডিকেল কলেজ হাসপাতালে নিয়ে আসেন রমনা থানার সহকারী উপপরিদর্শক (এএসআই) লিয়াকত হোসেন। প্রত্যক্ষদর্শীর বরাত দিয়ে তিনি জানান, মৎস্য ভবন এলাকায় ককটেল বিস্ফোরণ ঘটানোর পর পথচারীরা আবিদকে ধরে পিটুনি দিয়ে পুলিশে সোপর্দ করেন। পরে তাঁকে ঢাকা মেডিকেল কলেজ হাসপাতালে ভর্তি করা হয়।ঘটনার সত্যতা নিশ্চিত করেছেন রমনা থানার দায়িত্বরত কর্মকর্তা (এসআই) আবদুস সাত্তার।এ দিকে প্রায় একই সময়ে রাজধানীর চকবাজারের পোস্তা এলাকায় ককটেল বিস্ফোরণে দুজন আহত হয়েছেন। তাঁরা হলেন মো. সাদ্দাম হোসেন ও মো. রুবেল। দুজনই রিকশা চালক। তাঁরা ঢাকা মেডিকেল কলেজ হাসপাতালে চিকিৎসা নেন।
