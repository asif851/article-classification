
প্রধান নির্বাচন কমিশনার (সিইসি) কাজী রকিবউদ্দীন আহমদ বলেছেন, তাঁরা উপজেলা নির্বাচনে কোনো ধরনের সহিংসতার আশঙ্কা করছেন না। তবে এই নির্বাচনেও সেনাবাহিনী থাকবে বলে তিনি জানিয়েছেন। আজ বুধবার চতুর্থ উপজেলা নির্বাচনের আইনশৃঙ্খলা-বিষয়ক সভা শেষে সাংবাদিকদের এ কথা বলেন। সিইসি জানান, প্রতিটি নির্বাচনী এলাকায় পাঁচ দিনের জন্য সেনাবাহিনী মোতায়েন করা হবে। কোথায় কী পরিমাণ মোতায়েন হবে, সে বিষয়ে স্বরাষ্ট্র মন্ত্রণালয়ের সঙ্গে পরামর্শ করে সিদ্ধান্ত নেওয়া হবে।
আগারগাঁওয়ে জাতীয় অর্থনৈতিক পরিষদের সম্মেলনকক্ষে আইনশৃঙ্খলা-বিষয়ক এই সভা হয়। সিইসির সভাপতিত্বে অনুষ্ঠিত এই সভায় তিন নির্বাচন কমিশনার, জেলা প্রশাসক, জেলা পুলিশ সুপার এবং স্বরাষ্ট্র মন্ত্রণালয় ও আইনশৃঙ্খলা বাহিনীর কর্মকর্তারা উপস্থিত ছিলেন।
সভায় উপস্থিত মাঠ কর্মকর্তারা জানান, সভায় আইনশৃঙ্খলা বাহিনীর সদস্য ও নির্বাচনের মাঠ কর্মকর্তারা বলেছেন, দেশের আইনশৃঙ্খলা পরিস্থিতি ভালো। সব দল নির্বাচনে অংশ নিচ্ছে। যে কারণে নির্বাচনকে কেন্দ্র করে নাশকতা বা সহিংসতার আশঙ্কা কম।
সভা শেষে কাজী রকিবউদ্দীন বলেন, নির্বাচন অবাধ, নিরপেক্ষ ও সুষ্ঠু হবে। কারণ, এ নির্বাচনে সহিংসতার আশঙ্কা কম। আইনশৃঙ্খলা বাহিনীও কোনো ধরনের সহিংসতার আশঙ্কা করছে না। তা সত্ত্বেও ইসি সতর্ক থাকবে। মাঠপর্যায় থেকে আরও তথ্য নেওয়া হবে। সে অনুযায়ী আইনশৃঙ্খলা বাহিনী মোতায়েন করা হবে। আশা করা যায়, মানুষ উত্সাহ-উদ্দীপনার মধ্য দিয়ে ভোট দিতে পারবে। সুষ্ঠু নির্বাচন অনুষ্ঠানের জন্য কাউকে ছাড় দেওয়া হবে না।
কাজী রকিবউদ্দীন বলেন, সংখ্যালঘুরা যাতে তাদের ভোটাধিকার প্রয়োগ করতে পারে, সে ব্যাপারে বিশেষ ব্যবস্থা নেওয়ার জন্য আইনশৃঙ্খলা বাহিনীকে নির্দেশ দেওয়া হয়েছে।
তফসিল অনুযায়ী প্রথম দফায় ১৯ ফেব্রুয়ারি ৯৭টি উপজেলা নির্বাচন ভোট গ্রহণ হবে। এরপর ২৪ ফেব্রুয়ারি রংপুরের পীরগঞ্জ উপজেলায় ভোট গ্রহণ হবে। দ্বিতীয় দফায় ১১৭টি উপজেলায় ভোট গ্রহণ হবে ২৭ ফেব্রুয়ারি। তৃতীয় ধাপে ৮৩টি উপজেলায় ভোট গ্রহণ হবে ১৫ মার্চ। চতুর্থ ধাপের উপজেলা নির্বাচনের তফসিল কাল বৃহস্পতিবার ঘোষণা করা হতে পারে।
কমিশন সচিবালয় সূত্র জানায়, দ্বিতীয় ধাপের ১১৭টি উপজেলা নির্বাচনে চেয়ারম্যান পদে প্রতিদ্বন্দ্বী প্রার্থীর সংখ্যা ৫১৫, ভাইস চেয়ারম্যান ৫২১ এবং নারী ভাইস চেয়ারম্যান ৩৪০ জন। গতকাল মঙ্গলবার (২৭ ফেব্রুয়ারি অনুষ্ঠেয়) মনোনয়নপত্র প্রত্যাহারের শেষ দিনে চেয়ারম্যান পদে ২২১, ভাইস চেয়ারম্যান পদে ১৩৮ এবং নারী ভাইস চেয়ারম্যান পদে ৪৯ জন মনোনয়নপত্র প্রত্যাহার করে নিয়েছেন। 

