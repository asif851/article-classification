
সামনের সপ্তাহে বস্ত্র ও পাটমন্ত্রী আব্দুল লতিফ সিদ্দিকীর ভারত সফরের সময় দুদেশের মধ্যে এক নতুন বস্ত্রচুক্তি স্বাক্ষরিত হতে যাচ্ছে। ঢাকাস্থ ভারতীয় হাইকমিশনের এক বিবৃতিতে আজ শুক্রবার বলা হয়, ভারতের বস্ত্রমন্ত্রী কাভুরু সম্বা শিবা রাওয়ের আমন্ত্রণে ১৯ আগস্টে ভারতে যাচ্ছেন লতিফ সিদ্দিকী।মন্ত্রীর সফরের সময় দুদেশের মধ্যে পাট ও বস্ত্রখাত বিষয়ে বিস্তারিত আলোচনা হওয়ারও কথা রয়েছে।বিবৃতিতে বলা হয়, এ সময়ে একটি সমঝোতা স্মারক স্বাক্ষরিত হওয়ার কথা রয়েছে। বস্ত্রখাত বিষয়ে এ সমঝোতা চুক্তিটির লক্ষ্য হবে, ফ্যাশন-প্রযুক্তি, দক্ষতা বিনিময়, উত্পাদন বৃদ্ধি, আর্থপ্রযুক্তিক বিষয়াবলী, ব্যবস্থাপনা কৌশল, প্রশিক্ষণ, গবেষণা ও উন্নয়ন খাতে পারস্পরিক সহযোগিতা বৃদ্ধি। যৌথ বস্ত্রমেলা আয়োজন, ক্রেতা-বিক্রেতা বৈঠক আয়োজনের জন্য প্রয়োজনীয় ব্যবস্থাও রাখা হবে এ চুক্তিতে।এ ছাড়া চুক্তি অনুযায়ী বাংলাদেশ প্রতিবছর কী পরিমাণ পাট ও পাটজাত পণ্য ভারতে রপ্তানি করবে, তা নির্ধারণের জন্য একটি বিধি প্রণীত হবে।বিবৃতিতে আরও বলা হয়, ২০১২-১৩ অর্থবছরে বাংলাদেশ প্রায় ৫৬ কোটি ৩৯৬ লাখ ডলারের (প্রায় চার হাজার ৩৮৫ কোটি টাকা) পাট ও পাটজাত পণ্য ভারতে রপ্তানি করেছে।
