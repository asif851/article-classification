
বিদেশে পালিয়ে থাকা বড় দুর্নীতিবাজদের চলতি বছরই দেশে ফিরিয়ে এনে বিচারের আওতায় আনা হবে বলে জানিয়েছেন দুর্নীতি দমন কমিশনের (দুদক) চেয়ারম্যান ইকবাল মাহমুদ।
দুর্নীতি প্রতিরোধ সপ্তাহ উপলক্ষে আজ মঙ্গলবার সকালে জাতীয় প্রেসক্লাবের সামনে দুদক আয়োজিত দুর্নীতিবিরোধী মানববন্ধনে দুদকের চেয়ারম্যান এ কথা বলেন। দুর্নীতি প্রতিরোধ সপ্তাহের তৃতীয় দিন এ কর্মসূচির আয়োজন করা হয়।
সবাইকে দুর্নীতির বিরুদ্ধে ঐক্যবদ্ধ হওয়ার আহ্বান জানিয়ে দুদক চেয়ারম্যান বলেন, দুর্নীতি নির্মূল করা শুধু দুদকের কাজ নয়। এ ক্ষেত্রে সবাইকে ঐক্যবদ্ধ হতে হবে। সবাই এক না হলে দুর্নীতি দমন করা সম্ভব নয়।
সাংবাদিকদের এক প্রশ্নের জবাবে ইকবাল মাহমুদ বলেন, দুর্নীতিবাজদের কোনো ছাড় দেওয়া হবে না। চলতি বছরই তালিকা করে বিদেশে পালিয়ে থাকা দুর্নীতিবাজদের দেশে ফিরিয়ে এনে আইন অনুযায়ী ব্যবস্থা নেওয়া হবে। তিনি বলেন, দুদক তখনই কাউকে গ্রেপ্তার করে, যখন তিনি আইন ভঙ্গ করেন কিংবা আদালতের নির্দেশকে বুড়ো আঙুল দেখান।
তরুণ প্রজন্মকে মাদকের হাত থেকে রক্ষা করার ওপর গুরুত্ব দিয়ে ইকবাল মাহমুদ বলেন, এর কুফল সম্পর্কে শিক্ষার্থীদের জানাতে হবে। তিনি বলেন, কমিশন কুখ্যাত মাদকসম্রাটকেও ছাড় দেয়নি, আইন অনুযায়ী আটক করে ব্যবস্থা নিয়েছে।
মানববন্ধনে অংশ নেন শিক্ষার্থী, সাধারণ মানুষ ও বিভিন্ন সরকারি প্রতিষ্ঠানের কর্মকর্তারা। এ সময় দুদক কমিশনার এ এফ এম আমিনুল ইসলাম, সচিব আবু মোহাম্মদ মোস্তফা কামালসহ সংস্থার কর্মকর্তা-কর্মচারীরা উপস্থিত ছিলেন।
