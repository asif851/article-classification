
জাতীয় প্রাথমিক শিক্ষা সপ্তাহ উপলক্ষে গতকাল বৃহস্পতিবার ফরিদপুর, যশোর, কুষ্টিয়াসহ বিভিন্ন জেলায় শোভাযাত্রাসহ নানা অনুষ্ঠানের আয়োজন করা হয়েছে। আমাদের আঞ্চলিক কার্যালয় ও প্রতিনিধির পাঠানো খবর:কুষ্টিয়া: আবারও দেশসেরা জেলা প্রশাসকের সম্মান গ্রহণ করলেন কুষ্টিয়ার জেলা প্রশাসক সৈয়দ বেলাল হোসেন। গতকাল ওসমানী স্মৃতি মিলনায়তনে প্রধানমন্ত্রী শেখ হাসিনা জাতীয় প্রাথমিক শিক্ষা সপ্তাহ ২০১৬ উদ্‌যাপন কর্মসূচির উদ্বোধন ও প্রাথমিক শিক্ষা পদক বিতরণ অনুষ্ঠানে সৈয়দ বেলাল হোসেনের হাতে শিক্ষা পদক তুলে দেন।
প্রাথমিক শিক্ষার মানোন্নয়নে ও ঝরে পড়া রোধে অবদানের স্বীকৃতিস্বরূপ দেশের শ্রেষ্ঠ জেলা প্রশাসক হিসেবে বেলাল হোসেনকে এ পদক দেওয়া হয়। এর আগে গত বছরের ২৮ আগস্ট জেলা প্রশাসক সম্মেলনে তথ্য ও যোগাযোগপ্রযুক্তি ক্ষেত্রে অসামান্য অবদানের জন্য শেখ হাসিনার কাছ থেকে দেশসেরা জেলা প্রশাসক হিসেবে ডিজিটাল সার্ভিস অ্যাওয়ার্ড ও একই বছরের ১১ ফেব্রুয়ারি ডিজিটাল ওয়ার্ল্ডের সমাপনী অনুষ্ঠানে সেরা জেলা প্রশাসক হিসেবে প্রধানমন্ত্রীর তথ্য ও যোগাযোগপ্রযুক্তি-বিষয়ক উপদেষ্টা সজীব ওয়াজেদ জয়ের কাছ থেকে সম্মাননা পদক পেয়েছিলেন।
এ ছাড়া তিনি ২০১৪ ও ২০১৫ সালে পরপর দুবার খুলনা বিভাগে প্রাথমিক শিক্ষাক্ষেত্রে সেরা জেলা প্রশাসকের সম্মান অর্জন করেন।
ফরিদপুর: জেলা প্রশাসন ও জেলা প্রাথমিক শিক্ষা কর্মকর্তার কার্যালয়ের যৌথ উদ্যোগে সকালে জেলা প্রশাসকের কার্যালয়ের সামনে থেকে একটি শোভাযাত্রা বের করা হয়। শোভাযাত্রাটি শহরের বিভিন্ন সড়ক ঘুরে আবার ওই কার্যালয়ের সামনে গিয়ে শেষ হয়। পরে সেখানে প্রধানমন্ত্রীর উদ্বোধনী ভাষণ মাল্টিমিডিয়ার সাহায্যে শোনানো হয়।
এ ছাড়া দিবসের অন্য কর্মসূচির মধ্যে ছিল মিনি কার্টুন প্রদর্শনী, শিক্ষা মেলা, পুরস্কার বিতরণ, কর্মশালা এবং জোছনার ফুল ও আলো আমার আলো নামে দুটি স্বল্পদৈর্ঘ্য চলচ্চিত্র প্রদর্শন।
যশোর: সকালে যশোর কালেক্টরেট চত্বরে শোভাযাত্রা উদ্বোধন করেন জেলা প্রশাসক হ‌ুমায়ূন কবির।
শোভাযাত্রাটি শহরের গুরুত্বপূর্ণ সড়ক ঘুরে জেলা শিল্পকলা একাডেমি মিলনায়তনে গিয়ে শেষ হয়। সেখানে মাল্টিমিডিয়ার মাধ্যমে রাজধানীর ওসমানী স্মৃতি মিলনায়তনে প্রধানমন্ত্রী শেখ হাসিনার শিক্ষা সপ্তাহের উদ্বোধনী বক্তব্য সরাসরি সম্প্রচার করা হয়।
 প্রাথমিক ও গণশিক্ষা মন্ত্রণালয়ের উদ্যোগে ৪-১০ ফেব্রুয়ারি জাতীয় প্রাথমিক শিক্ষা সপ্তাহ উদ্‌যাপন করা হবে।
 
