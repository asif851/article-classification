
গাজীপুর সিটি করপোরেশনের টঙ্গীতে আজ বৃহস্পতিবার সকালে আট বছরের এক শিশু ধর্ষণের শিকার হয়েছে বলে অভিযোগ পাওয়া গেছে। এ অভিযোগে পুলিশ মাহফুজুর রহমান (১৯) নামের এক তরুণকে গ্রেপ্তার করেছে।
শিশুটির পরিবার ও পুলিশের সঙ্গে কথা বলে জানা গেছে, টঙ্গীতে শিশুটির পরিবার ভাড়া বাসায় থাকে। একই বাসার অপর একটি কক্ষে ভাড়া থাকে মাহফুজুরের পরিবার। ওই শিশুটির বাবা পেশায় রিকশাচালক। তার মা স্থানীয় একটি পোশাক কারখানায় কাজ করেন। অন্যান্য দিনের মতো আজ সকালে শিশুটিকে বাসায় রেখে তাঁরা কাজে চলে যান। সকাল সাড়ে নয়টার দিকে শিশুটিকে মাহফুজুর রহমান তাঁর কক্ষে ডেকে নেন। একপর্যায়ে তিনি শিশুটিকে ধর্ষণ করেন। তখন মেয়েটি চিৎকার শুরু করলে মাহফুজ দৌড়ে পালানোর চেষ্টা করেন। তখন আশপাশের লোকজন এগিয়ে এসে তাঁকে আটক করে পুলিশে সোপর্দ করেন। ঘটনার খবর পেয়ে শিশুটির মা বাড়িতে এসে রক্তাক্ত শিশুটিকে প্রথমে টঙ্গী সরকারি হাসপাতালে নিয়ে যান। পরে সেখান থেকে তাকে গাজীপুর শহীদ তাজউদ্দীন আহমেদ মেডিকেল কলেজ হাসপাতালে নেওয়া হয়। প্রচুর রক্তপাত হওয়ায় প্রাথমিক চিকিৎসা দিয়ে সরকারি অ্যাম্বুলেন্সে করে সেখান থেকে তাকে ঢাকা মেডিকেল কলেজ হাসপাতালে পাঠানো হয়।
গাজীপুর শহীদ তাজউদ্দীন আহমেদ মেডিকেল কলেজ হাসপাতালের আবাসিক চিকিৎসক প্রণয় কুমার দাস প্রথম আলোকে বলেন, শিশুটিকে রক্তাক্ত অবস্থায় হাসপাতালে ভর্তি করা হয়। গাইনি বিশেজ্ঞ চিকিৎসক দিয়ে পরীক্ষা-নিরীক্ষার পর প্রাথমিকভাবে ধর্ষণের আলামত পাওয়া যায়। শিশুটির অবস্থা অবনতি হওয়ায় তাকে ঢাকা মেডিকেল কলেজ হাসপাতালে স্থানান্তর করা হয়েছে।
গাজীপুর সদর সার্কেলের অতিরিক্ত পুলিশ সুপার মো. সাখাওয়াত হোসেন প্রথম আলোকে বলেন, ঘটনার পরই মাহফুজুর রহমানকে গ্রেপ্তার করা হয়েছে। পুলিশের জিজ্ঞাসাবাদে তিনি শিশুটিকে ধর্ষণ করার কথা স্বীকার করেছেন।
