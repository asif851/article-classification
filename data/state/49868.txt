
দিনাজপুরের বোচাগঞ্জ উপজেলায় বিএনপি ও জাতীয় পার্টির দুই শতাধিক নেতা-কর্মী গত রোববার বিকেলে আওয়ামী লীগে যোগদান করেছেন।উপজেলা আওয়ামী লীগের কার্যালয়ে দিনাজপুর-২ (বিরল-বোচাগঞ্জ) আসনের সাংসদ ও কেন্দ্রীয় সাংগঠনিক সম্পাদক খালিদ মাহমুদ চৌধুরীর হাতে ফুল দিয়ে তাঁরা দলটিতে যোগদান করেন বলে জানা গেছে।যোগদানকারীদের মধ্যে উল্লেখযোগ্য হলেন বোচাগঞ্জ পৌর বিএনপির সহসভাপতি মোজাফ্ফর হোসেন, প্রচার সম্পাদক ও পৌরসভার ৭ নম্বর ওয়ার্ডের কাউন্সিলর জাহাঙ্গীর আলম, যুগ্ম সাংগঠনিক সম্পাদক মকবুল হোসেন, ৭ নম্বর ওয়ার্ড বিএনপির সাংগঠনিক সম্পাদক জাহাঙ্গীর আলম, রণগাঁও ইউনিয়ন বিএনপির সহসভাপতি মহিউদ্দিন আহমেদ, উপজেলা বিএনপির সদস্য মো. রাশেদুজ্জামান, মো. আসাদুজ্জামান, মকবুল হোসেন, মো. মনজুর হোসেন, যুবদল থানা কমিটির সভাপতি মাসুদ জাহাঙ্গীর, মুশিদহাট ইউনিয়ন ছাত্রদলের সভাপতি মো. নূরুদ্দিন প্রমুখ। তাঁদের নেতৃত্বে প্রায় ১৮০ জন আওয়ামী লীগে যোগ দেন।অপর দিকে জাতীয় পার্টি থেকে যোগদানকারীদের মধ্যে রয়েছেন বোচাগঞ্জ থানা কমিটির সদস্য সাইফুল আলম, মোক্তার হোসেনসহ ২০ জন নেতা-কর্মী।বোচাগঞ্জ পৌর এলাকার আওয়ামী লীগ কার্যালয়ে ওই যোগদান সভা অনুষ্ঠিত হয়। এতে সভাপতিত্ব করেন উপজেলা আওয়ামী লীগের সভাপতি আবু সৈয়দ হোসেন। প্রধান অতিথি হিসেবে বক্তব্য দেন সাংসদ খালিদ মাহমুদ চৌধুরী। অন্যান্যের মধ্যে উপজেলা পরিষদ চেয়ারম্যান ফরহাদ হোসেন চৌধুরী, সেতাবগঞ্জ পৌরসভার মেয়র আবদুস সবুর, উপজেলা আওয়ামী লীগের সাধারণ সম্পাদক আফসার আলী, বিএনপি থেকে যোগদানকারীদের পক্ষে পৌর বিএনপির প্রচার সম্পাদক মো. জাহাঙ্গীর আলম প্রমুখ বক্তব্য দেন।জাহাঙ্গীর আলম প্রথম আলোকে বলেন, বিএনপিতে অনেক মুক্তিযোদ্ধা ও তাঁদের সন্তানেরা আছেন। স্বাধীন বাংলাদেশে যুদ্ধাপরাধীরা মাথা তুলে কথা বলুক বা রাষ্ট্রীয় ক্ষমতায় থাকুক, এটা তাঁরা কখনো ভালো চোখে দেখেননি। অথচ দলের কেন্দ্রীয় নেতৃত্ব বিষয়টি জেনেও উপেক্ষা করে জামায়াতের সংশ্লিষ্টতা ছাড়তে চায়নি। তা ছাড়া বোচাগঞ্জ উপজেলা বিএনপির সভাপতি হাবিবুর রহমান এবং সাধারণ সম্পাদক প্রভাষক মনজুরুল ইসলাম নিজেদের খেয়াল-খুশিমতো দল পরিচালনা করেন। সেখানে তৃণমূল নেতা-কর্মীদের মতের কোনো মূল্য নেই। এসব কারণে দলের নেতা-কর্মীরা ক্ষুব্ধ হয়ে আওয়ামী লীগে যোগদান করেছেন।সাংসদ খালিদ মাহমুদ চৌধুরী বিএনপি ও জাতীয় পার্টি থেকে যোগদানকারী নেতা-কর্মীদের দলে স্বাগত জানিয়ে সমৃদ্ধ বাংলাদেশ গড়ার কাজে আত্মনিয়োগ করার আহ্বান জানান।
