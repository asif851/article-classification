
আন্তর্জাতিক মাতৃভাষা দিবসে আজ বুধবার ঢাকা, চট্টগ্রাম ও রাজশাহীতে আয়োজন করা হচ্ছে আনন্দমুখর বর্ণমেলার। বাংলা বর্ণের বর্ণিল উদ্‌যাপনের মাধ্যমে নতুন প্রজন্মের মধ্যে বাংলা বর্ণ, ভাষা ও ভাষা আন্দোলনের মহিমা ছড়িয়ে দেওয়ার লক্ষ্যে প্রথম আলো নবমবারের মতো এই আয়োজন করছে। প্রথম আলোর আয়োজনে বর্ণমেলার সহযোগী সার্ফ এক্সেল।
চট্টগ্রামের বর্ণমেলা এবারও হচ্ছে নাসিরাবাদ সরকারি বালক উচ্চবিদ্যালয় প্রাঙ্গণে৷ মেলা শুরু হবে সকাল নয়টায়। মেলার উদ্বোধন করবেন ইমিরেটাস অধ্যাপক আলমগীর মোহাম্মদ সিরাজউদ্দীন।
বর্ণ নিয়ে নানান মজার ও শিক্ষণীয় আয়োজনে রঙিন হয়ে সাজবে বর্ণমেলা৷ কেউ দুলবে বর্ণদোলায়৷ বর্ণিল রঙে টি-শার্টের নকশা, পুতুল বানানোর আনন্দটা হবে অন্য রকম৷ থাকবে প্রথমার বইমেলা, সশরীরে উপস্থিত হবে কিআ আর বিজ্ঞানচিন্তা।
বর্ণমেলার অন্যতম আকর্ষণ বর্ণ পরিচয়ের উৎসব ‘হাতেখড়ি’। ছোট্ট সোনামণিদের হাতেখড়ি দিতে বর্ণমেলায় উপস্থিত থাকবেন দেশবরেণ্য কবি, লেখক, শিল্পী ও শিক্ষাবিদেরা। এ ছাড়া একুশে ফেব্রুয়ারিতে বর্ণমেলায় অনূর্ধ্ব দশম শ্রেণির শিক্ষার্থীদের তিনটি বিভাগে অনুষ্ঠিত হবে সুন্দর হাতের লেখা ও চিত্রাঙ্কন প্রতিযোগিতা। চিত্রাঙ্কন প্রতিযোগিতা হবে সকাল ১০টা থেকে ১০টা ৩০ মিনিট পর্যন্ত। সুন্দর হাতের লেখা প্রতিযোগিতা হবে বেলা ১১টা থেকে ১১টা ৩০ মিনিট পর্যন্ত। প্রতিযোগীদের মেলা প্রাঙ্গণে প্রতিযোগিতার ৩০ মিনিট আগে চলে আসতে হবে।
নানা আয়োজনে বর্ণমঞ্চ
বর্ণমেলায় আকর্ষণের মধ্যবিন্দু বর্ণমঞ্চ৷ দিনভর নানা আয়োজনে সাজানো মঞ্চে থাকবে রক্তকরবী, অভ্যুদয়, বোঁধন ও প্রমা আবৃত্তি সংগঠন৷ নৃত্য পরিবেশন করবে প্রাপন একাডেমি। মূকাভিনয়ে প্যান্টোনাইম। সংগীত পরিবেশন করবেন রাশেদ, আলতুসি, লুবনা ও মানস পাল। জাদু দেখাবেন বিজিত্রী বসাক।
