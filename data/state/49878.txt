
চট্টগ্রামে ইয়াবা বড়িসহ মিয়ানমারের দুজন নাগরিককে আটক করেছে পুলিশ। আজ বৃহস্পতিবার ভোরে চট্টগ্রাম নগরের শাহ আমানত সেতু-সংলগ্ন এলাকা থেকে তাঁদের আটক করে বাকলিয়া থানার পুলিশ।
আটক হওয়া ব্যক্তিরা হলেন মো. ইউনুস ও সৈয়দ মোহাম্মদ। তাঁদের কাছ থেকে এক হাজার ইয়াবা বড়ি উদ্ধার করা হয়।
বাকলিয়া থানার ভারপ্রাপ্ত কর্মকর্তা (ওসি) মো. মহসিন প্রথম আলোকে বলেন, গোপন সংবাদের ভিত্তিতে শাহ আমানত সেতু-সংলগ্ন এলাকায় একটি বাসে তল্লাশি চালানো হয়। এ সময় মিয়ানমারের ওই দুজন নাগরিকের মধ্যে একজনের জুতা ও আরেকজনের ছাতার ভেতর থেকে এক হাজার ইয়াবা বড়ি উদ্ধার করা হয়। আটক দুই নাগরিক অবৈধ অনুপ্রবেশকারী নন। তাঁরা বৈধ পথেই বাংলাদেশে এসেছিলেন। এ ঘটনায় মামলার প্রস্তুতি চলছে।
