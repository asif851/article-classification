
রাজধানীর বাংলামোটর মোড়ে পেট্রলবোমা হামলায় এক পুলিশ কনস্টেবল হত্যার ঘটনায় করা বিস্ফোরক দ্রব্য নিয়ন্ত্রণ আইনে মামলায় বিএনপির মহাসচিব মির্জা ফখরুল ইসলাম আলমগীরসহ আটজনের বিরুদ্ধে অভিযোগপত্র আমলে নিয়েছেন আদালত। একই মামলায় বিএনপি নেতা মির্জা আব্বাস, গয়েশ্বর চন্দ্র রায়, আমানুল্লাহ আমানসহ বিএনপির ১৮ জন নেতা কর্মীকে অব্যাহতি দিয়েছেন আদালত।আজ বুধবার ঢাকার ১ নম্বর মহানগর বিশেষ ট্রাইব্যুনালের বিচারক মো. কামরুল হোসেন মোল্লা এ আদেশ দেন।ওই আদালতের সরকারি কৌঁসুলি তাপস কুমার পাল প্রথম আলোকে বলেন, ২০১৩ সালের ২৪ ডিসেম্বর বাংলামোটর ট্রাফিক পুলিশ বক্সের অদূরে পুলিশের রিকুইজিশন করা একটি বাসে পেট্রলবোমা ও হাতবোমা নিক্ষেপ করা হয়। এতে বাসে আগুন ধরে যায় এবং ট্রাফিক কনস্টেবল ফেরদৌস খলিল নিহত হন। কনস্টেবল ফাইজুল ইসলাম ও বাসচালক মো. বায়েজিদ গুরুতর দগ্ধ হন। এ ঘটনায় পুলিশ বাদী হয়ে রমনা থানায় দুটি মামলা করে।
বিস্ফোরক দ্রব্য নিয়ন্ত্রণ আইনে করা মামলার তদন্ত শেষে গত মে মাসে মির্জা ফখরুলসহ আটজনের বিরুদ্ধে অভিযোগপত্র দেয় পুলিশ। একই সঙ্গে মামলার দায় থেকে ১৮ জনকে অব্যাহতির আবেদনও করে পুলিশ। আজ আদালত ওই অভিযোগপত্র আমলে নিয়ে এই মামলার পলাতক তিন আসামির বিরুদ্ধে গ্রেপ্তারি পরোয়ানা জারি করেছেন। আগামী ২৯ জানুয়ারি গ্রেপ্তারি পরোয়ানা তামিল প্রতিবেদনে জন্য দিন ধার্য করা হয়েছে।
অভিযোগপত্রভুক্ত অন্য আসামিরা হলেন বিএনপির নেতা-কর্মী জুবায়ের হোসেন, আসিফ হক, অনুপ চন্দ্র রায়, রবিউল ইসলাম নয়ন, সাইফুল ইসলাম ফিরোজ, আলমগীর হাসান সোহান ও মোশাররফ হোসেন খান। এদের মধ্যে পরের তিনজন পলাতক। তাদের বিরুদ্ধে গ্রেপ্তারি পরোয়ানা জারি হয়েছে।
