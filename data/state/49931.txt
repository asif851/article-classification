
সরকারি ডাটাবেজ থেকে জনশক্তি বাছাই ও নিয়োগের বিধান বাধ্যতামূলক করে জারি করা প্রজ্ঞাপনের কার্যক্রম তিন মাসের জন্য স্থগিত করেছেন হাইকোর্ট।
আজ সোমবার বিচারপতি সালমা মাসুদ চৌধুরী ও বিচারপতি জাফর আহমেদের সমন্বয়ে গঠিত হাইকোর্টের অবকাশকালীন বেঞ্চ এক রিটের প্রাথমিক শুনানি নিয়ে অন্তর্বর্তীকালীন এ আদেশের পাশাপাশি রুল দেন।
গত ২৮ মার্চ সরকারি ডাটাবেজের বাইরে অন্য ডাটাবেজ থেকে জনশক্তি নিয়োগ নিষিদ্ধ করে প্রবাসীকল্যাণ ও বৈদেশিক কর্মসংস্থান মন্ত্রণালয় প্রজ্ঞাপন (সার্কুলার) জারি করে। সরকারি ডাটাবেজ থেকে জনশক্তি বাছাইয়ের বিধান রেখে ৭ এপ্রিল আরেকটি প্রজ্ঞাপন জারি করা হয়। 
এ দুই প্রজ্ঞাপনের বৈধতা চ্যালেঞ্জ করে বাংলাদেশ অ্যাসোসিয়েশন অব ইন্টারন্যাশনাল রিক্রুটিং এজেন্সির (বায়রা) সভাপতি মো. শাহজালাল মজুমদার গত সপ্তাহে রিট আবেদন করেন। আদালতে রিটের পক্ষে শুনানি করেন জ্যেষ্ঠ আইনজীবী এ এফ এম মেসবাহউদ্দিন। সঙ্গে ছিলেন আইনজীবী মোহাম্মদ হোসেন।
পরে মোহাম্মদ হোসেন প্রথম আলো ডটকমকে বলেন, স্থগিতাদেশের ফলে জনশক্তি রপ্তানির ক্ষেত্রে বায়রার নিজস্ব ডাটাবেজ থেকে শ্রমিক বাছাইয়ের সুযোগ তৈরি হলো। রুলে ওই দুই প্রজ্ঞাপন কেন বেআইনি ঘোষণা করা হবে না, তা জানতে চাওয়া হয়েছে। প্রবাসীকল্যাণ মন্ত্রণালয়ের সচিব, উপসচিব ও প্রবাসীকল্যাণ অধিদপ্তরের মহাপরিচালকে ওই রুলের জবাব দিতে বলা হয়েছে।
