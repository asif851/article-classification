
সরকারের সিদ্ধান্ত অনুযায়ী সর্বোচ্চ খুচরা মূল্যে হৃদ্‌রোগীদের স্টেন্ট বা রিং দেওয়া শুরু হয়েছে। আজ শনিবার সকালে জাতীয় হৃদ্‌রোগ ইনস্টিটিউট ও হাসপাতাল ঘুরে দেখা যায়, হৃদ্‌রোগীদের পরিবর্তিত মূল্যে স্টেন্ট দেওয়া হচ্ছে।
জাতীয় হৃদ্‌রোগ ইনস্টিটিউট ও হাসপাতালের পরিচালক আফজালুর রহমান প্রথম আলোকে বলেন, এই হাসপাতালে সরকার-নির্ধারিত মূল্যেই স্টেন্ট রোগীদের দেওয়া হচ্ছে।
স্টেন্ট সরবরাহ করে—এমন দুটি প্রতিষ্ঠানের প্রতিনিধিও প্রথম আলোকে জানিয়েছেন, তাঁরা সরকার-নির্ধারিত মূল্যে রোগীদের স্টেন্ট দিচ্ছেন।
বঙ্গবন্ধু শেখ মুজিব মেডিকেল বিশ্ববিদ্যালয়ের কার্ডিওলজি বিভাগের সংশ্লিষ্ট চিকিৎসকেরা প্রথম আলোকে জানিয়েছেন, তাঁরাও সরকার-নির্ধারিত মূল্যে স্টেন্ট রোগীদের দিচ্ছেন।
এর আগে রিংয়ের সর্বোচ্চ ও সর্বনিম্ন দাম নির্ধারণকে কেন্দ্র করে ব্যবসায়ীরা ১৯ এপ্রিল ধর্মঘট আহ্বান করেন এবং সরকারি হাসপাতালে রিং সরবরাহ বন্ধ করে দেন। ওষুধ প্রশাসন অধিদপ্তরের সঙ্গে আলোচনার পর ধর্মঘট আহ্বানের কয়েক ঘণ্টা পরেই তা প্রত্যাহার করে নেওয়া হয়।
