
ব্রাহ্মণবাড়িয়ার আশুগঞ্জ সার কারখানা কলেজ কেন্দ্রে আজ বৃহস্পতিবার এইচএসসি পরীক্ষায় ইসলামের ইতিহাস ও সংস্কৃতি বিষয়ে প্রথম পত্রের বদলে দ্বিতীয় পত্রের প্রশ্ন বিলি করা হয়। কুমিল্লা বোর্ডের অধীন এ কেন্দ্রটিতে পরে অবশ্য সেই প্রশ্ন তুলে নিয়ে প্রথম পত্রের প্রশ্ন দেওয়া হয়।
এ বোর্ডের চেয়ারম্যান রুহুল আমীন ভূঁইয়া প্রথম আলোকে বলেন, ‘ব্রাহ্মণবাড়িয়ার জেলা প্রশাসকের মাধ্যমে বিষয়টি জানতে পেরেছি। মন্ত্রণালয়কেও জানানো হয়েছে। দ্বিতীয় পত্রের যে প্রশ্ন বিলি করা হয়েছে, সে প্রশ্নে আর পরীক্ষা নেওয়া হবে না। ঘটনার সঙ্গে জড়িত ব্যক্তিদের বিরুদ্ধে শাস্তিমূলক ব্যবস্থা নেওয়া হবে।’
শিক্ষার্থী ও সংশ্লিষ্ট ব্যক্তিদের সঙ্গে কথা বলে জানা গেছে, বৃহস্পতিবার ওই কেন্দ্রে বিজ্ঞান বিভাগে রসায়ন প্রথম পত্র এবং মানবিক বিভাগে ইসলামের ইতিহাস ও সংস্কৃতি প্রথম পত্র পরীক্ষা ছিল। সকালে আশুগঞ্জ উপজেলা মাধ্যমিক শিক্ষা কার্যালয়ের একাডেমিক সুপারভাইজার রোকসানা আক্তার ও কলেজের শিক্ষক মাসুদুর রহমান আশুগঞ্জ থানা থেকে দুই বিষয়ের প্রশ্ন আনেন। দুই বিষয়ের নৈর্ব্যক্তিক অংশের পরীক্ষা হয়। পরে মানবিকের ১৯২ জন শিক্ষার্থীকে দ্বিতীয় পত্রের প্রশ্ন দেওয়া হয়। কিছুক্ষণ পর বিষয়টি বুঝতে পেরে কেন্দ্রসচিব ও ওই কলেজের প্রাণিবিদ্যার শিক্ষক জাহানারা পারভীন প্রশ্নগুলো তুলে নেন। তবে চারটি প্রশ্ন কম পাওয়া গেছে। পরে কেন্দ্রসচিবের নির্দেশে আশুগঞ্জ থানা থেকে প্রথম পত্রের প্রশ্ন এনে পরীক্ষা সম্পন্ন হয়। আগামী শনিবার ইসলামের ইতিহাস ও সংস্কৃতির দ্বিতীয় পত্র পরীক্ষা অনুষ্ঠিত হওয়ার কথা।
আশুগঞ্জ থানার ভারপ্রাপ্ত কর্মকর্তা (ওসি) বদরুল আলম তালুকদার প্রথম আলোকে বলেন, সকাল সাড়ে আটটায় উপজেলা মাধ্যমিক শিক্ষা কার্যালয়ের এক কর্মকর্তা ও কলেজের এক শিক্ষক রসায়ন এবং ইসলামের ইতিহাস ও সংস্কৃতির দুটি প্রশ্ন নিয়ে যায়। পরে দশটা-সোয়া দশটার দিকে তাঁরা পুনরায় এসে আরেক সেট প্রশ্ন নিয়ে যান। প্রশ্ন ঢাকা থাকায় তা কোনো বিষয় সেটি আমরা জানি না।
