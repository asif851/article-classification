
৫ জানুয়ারি রাজধানীতে সমাবেশের অনুমতির বিষয়ে ঢাকা মেট্রোপলিটন পুলিশের (ডিএমপি) পক্ষ থেকে এখনো সাড়া পায়নি বিএনপি। আজ শনিবার দুপুরে বিএনপির তিন সদস্যের একটি প্রতিনিধিদল ডিএমপি কার্যালয়ে গিয়ে ঊধ্বর্তন কর্মকর্তাদের না পেয়ে ফিরে যায়। বিএনপি বলছে, অনুমতি না পেলেও ৫ জানুয়ারি নির্ধারিত কর্মসূচি পালন করবে।
আজ শনিবার দুপুরে ডিএমপি কার্যালয়ে যান বিএনপির চেয়ারপারসনের উপদেষ্টা আব্দুল আউয়াল মিন্টু, প্রচার সম্পাদক জয়নুল আবদীন ও সহদপ্তর সম্পাদক আবদুল লতিফ।
জয়নুল আবদীন প্রথম আলোকে বলেন, তাঁরা ডিএমপি কার্যালয়ে গিয়ে ঊর্ধ্বতন কোনো কর্মকর্তার দেখা পাননি। একজন প্রশাসনিক কর্মকর্তা তাঁদের জানিয়েছেন, কোনো ঊর্ধ্বতন কর্মকর্তা নেই। তিনি আরও বলেন, ৫ জানুয়ারির সমাবেশের অনুমতি চেয়ে তাঁরা গত ২২ ডিসেম্বর আবেদন করেছেন। বারবার তাঁরা এর অগ্রগতি জানতে গেলেও তাঁদের কিছু জানানো হয়নি।
এক প্রশ্নের জবাবে জয়নুল আবদীন বলেন, তাঁরা ৫ জানুয়ারি নির্ধারিত কর্মসূচি পালন করবেন। কোথায় এই সমাবেশ হবে, তা দলের নীতিনির্ধারকেরা সিদ্ধান্ত নিয়ে জানাবেন।
খালেদা জিয়া গত বুধবার সংবাদ সম্মেলনে এই দিবসটিকে ‘গণতন্ত্র হত্যা দিবস’ হিসেবে পালন করার ঘোষণা দেন। তিনি জানান, ওই দিন সারা দেশে বিক্ষোভ-সমাবেশ, কালো পতাকা মিছিল করবে বিএনপির নেতৃত্বাধীন ২০-দলীয় জোট। আর কেন্দ্রীয়ভাবে ঢাকায় সমাবেশ করা হবে। এই কর্মসূচিতে বাধা না দিয়ে শান্তিপূর্ণভাবে পালনের সুযোগ দিতে সরকারের প্রতি আহ্বান জানান তিনি।
