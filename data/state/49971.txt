
কামাল হোসেন রাজধানীর কাজীপাড়া থেকে বাসে উঠেছেন সকাল নয়টায়, যাবেন পান্থপথের কর্মস্থলে। মাত্র সাত কিলোমিটার দূরত্ব পাড়ি দিতে তাঁর সময় লেগেছে দেড় ঘণ্টা। সকাল সাড়ে ১০টায় কামাল কর্মস্থলে পৌঁছান।শুধু কামাল হোসেন একা নন, রাজধানীতে আজ সপ্তাহের শেষ কর্মদিবসে কর্মব্যস্ত অগণিত মানুষকে প্রচণ্ড যানজটে পড়তে হয়েছে। সরেজমিনে ফার্মগেট ও আশপাশের এলাকা ঘুরে দেখা গেছে, বিজয় সরণি চন্দ্রিমা উদ্যানের সামনে, খামারবাড়ি এলাকায় ডাইভারশন দেওয়া হয়েছে। এতে কয়েক কিলোমিটার দূরে মিরপুরের শেওড়াপাড়া, আগারগাঁও, শেরেবাংলা নগর, তেজগাঁও, মহাখালী ও ধানমন্ডি ২৭ নম্বর সড়ক এলাকায় যানজট ছড়িয়ে যায়। এসব এলাকার প্রধান সড়কে বাস, প্রাইভেট কার, অটোরিকশা, মোটরসাইকেল ও রিকশাগুলোকে থমকে যেতে হয়েছে দীর্ঘ সময়। অনেক যাত্রীকে বাধ্য হয়ে বাস, রিকশা থেকে নেমে হেঁটে যেতে দেখা গেছে।সকাল সাড়ে ১০টায় ট্রাফিক বিভাগের নিয়ন্ত্রণকক্ষ থেকে জানানো হয়েছে, খামারবাড়িতে সকাল ১০টায় প্রধানমন্ত্রীর অনুষ্ঠান রয়েছে। এ জন্য রাজধানীর ফার্মগেট এলাকায় ডাইভারশন দেওয়া হয়েছে। এতে ঢাকার ব্যস্ততম এলাকাগুলোতে যানজট ছড়িয়ে পড়েছে। দুপুর ১২টা পর্যন্ত এই ডাইভারশন থাকবে।
সকাল সাড়ে সাতটায় শ্যামলী থেকে সিএনজিচালিত অটোরিকশা ভাড়া করে অফিসের উদ্দেশে রওনা দেন উজ্জ্বল হোসেন। সাড়ে আটটার দিকে আসাদগেটে আসার পর ডাইভারশনের কারণে তাঁকে বহনকারী অটোরিকশাটি যায় কলাবাগানের দিকে। সেখান থেকে ধানমন্ডি হয়ে শাহবাগ যেতে উজ্জ্বল হোসেনের সময় চলে যায় আরও পৌনে এক ঘণ্টা। সকাল সোয়া নয়টায় তিনি শাহবাগে পৌঁছান।
উজ্জ্বল হোসেন বলেন, ‘সময় অপচয় হয়নি আমার। পকেট থেকে ভাড়া হিসেবে বাড়তি ১৫০ টাকাও গুনতে হয়েছে।’
