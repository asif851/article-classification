
চট্টগ্রামে স্ত্রীকে হাতকড়া পরিয়ে যৌতুকের জন্য নির্যাতনের অভিযোগে এক পুলিশের বিরুদ্ধে মামলা হয়েছে। অভিযুক্ত সহকারী উপপরিদর্শক (এএসআই) মুসা মিয়া নগরের সদরঘাট থানায় কর্মরত ছিলেন। কয়েক দিন আগে তাঁকে সাময়িক বরখাস্ত করা হয়।
আজ মঙ্গলবার নারী ও শিশু নির্যাতন দমন ট্রাইব্যুনাল-১-এর বিচারক মো. রেজাউল করিমের আদালতে মামলাটি দায়ের করেন মুসা মিয়ার স্ত্রী ইসরাত সুলতানা। আদালত বিচার বিভাগীয় তদন্তের জন্য মুখ্য মহানগর হাকিমকে নির্দেশ দেন। মামলায় মুসার বড় ভাই সিরাজ মিয়া ও তাঁর স্ত্রী দিল আফরোজকে আসামি করা হয়।
বাদীর আইনজীবী রহিমা বেগম প্রথম আলোর কাছে দাবি করেন, এএসআই মুসা মিয়ার সঙ্গে ইসরাত সুলতানার বিয়ে হয় গত বছরের সেপ্টেম্বর মাসে। বিয়ের পর থেকে পাঁচ লাখ টাকা, টেলিভিশন ও ফ্রিজের জন্য স্ত্রীকে চাপ দিতে থাকেন মুসা মিয়া। এর জের ধরে তিনি প্রায়ই স্ত্রীকে মারধর করতেন। সর্বশেষ ৬ জুন নগরের সদরঘাট এলাকায় ঘরে স্ত্রী ইসরাতকে হাতকড়া পরিয়ে মারধর করেন তিনি। এরপর স্ত্রীকে দরজা বন্ধ করে ঘরে আটকে রেখে চলে যান মুসা। এক দিন পর ইসরাতের পরিবারের লোকজন গিয়ে তাঁকে উদ্ধার করে। বিষয়টি পুলিশের ঊর্ধ্বতন কর্মকর্তাদের জানানো হলে মুসাকে সাময়িক বরখাস্ত করা হয়।এ প্রসঙ্গে মুসা মিয়ার কাছে জানতে চাইলে অভিযোগ অস্বীকার করে দাবি করেন, ‘আমার কাছে কোনো হাতকড়া নেই। বিয়ের পর থেকে ঘর না করতে নানা ছলচাতুরির আশ্রয় নিয়েছেন আমার স্ত্রী। পরিকল্পিতভাবে আমাকে ফাঁসাতে এ ঘটনা সাজিয়েছেন।’
