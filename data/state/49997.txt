
গাজীপুর শহরের জয়দেবপুর বাজারের মুক্তমঞ্চ এলাকায় গতকাল সোমবার বিভিন্ন পণ্যের দৈনিক মূল্যতালিকা নির্ধারণী বোর্ডের উদ্বোধন করেছেন জেলা প্রশাসক নূরুল ইসলাম। কৃষি বিপণন অধিদপ্তরের অধীন জেলা মার্কেটিং অফিসের উদ্যোগে ও জেলা প্রশাসনের তত্ত্বাবধানে এটি তৈরি করা হয়। জেলা প্রশাসক নূরুল ইসলাম জানান, ভোক্তারা যাতে না ঠকে সে জন্য বাজারের উন্মুক্ত স্থানে পণ্যের মূল্যতালিকার বোর্ড স্থাপন করা হলো। পর্যায়ক্রমে বিভিন্ন বাজারে তা স্থাপন করা হবে। জেলা বাজার কর্মকর্তা প্রতিদিন ওই বোর্ডের তালিকার সঙ্গে বাজারদর পর্যবেক্ষণ করবেন। কেউ এর চেয়ে বেশি দাম রাখলে তার বিরুদ্ধে ভোক্তা অধিকার সংরক্ষণ আইনে ব্যবস্থা নেওয়া হবে। সকালে বোর্ড স্থাপন অনুষ্ঠানে অন্যান্যের মধ্যে উপস্থিত ছিলেন গাজীপুরের পুলিশ সুপার মোহাম্মদ হারুন অর রশিদ, স্থানীয় সরকার শাখার উপপরিচালক মো. আবদুল্লাহ সাজ্জাদ, অতিরিক্ত জেলা প্রশাসক (সার্বিক) মো. মহসীন প্রমুখ। 
