
ঈদ উপলক্ষে ঠাকুরগাঁওয়ের বাজারগুলোতে জমে উঠেছে বাংলা সেমাই, লাচ্ছা সেমাই, চিনি, গুঁড়া দুধ, নারকেল, কিশমিশ, বাদাম, কাজুবাদাম, পেস্তা, ঘি, সুগন্ধি চাল, মসলাসহ বিভিন্ন ধরনের পণ্যের বেচাকেনা পর্ব। বাজারে লম্বা সাদা ও লাল সেমাই, খোলা ও প্যাকেট লাচ্ছা সেমাই বিক্রির ধুম পড়েছে।ঈদের দিনের প্রধান খাবার সেমাই-ফিরনি ও পোলাও। ঈদের নামাজ শেষ করে সবাই বেরিয়ে পড়বে ঈদের শুভেচ্ছা বিনিময়ে এবাড়ি-ওবাড়ি। আর অতিথি আপ্যায়নে ধনী-গরিব সবার ঘরেই চাই সেমাই-ফিরনি, পোলাও। তাই নানা রকমের সেমাই-চিনি, পোলাওর চাল কিনতে মুদি দোকানগুলোতে ছুটছেন ক্রেতারা।গতকাল বৃহস্পতিবার শহরের বিভিন্ন দোকান ঘুরে দেখা যায়, বাজারে লাচ্ছা সেমাই, খোলা সেমাই ও ঘি-ডালডায় ভাজা লাচ্ছা, পোলাওর চাল এবং স্থানীয়ভাবে তৈরি ঘি বিক্রি হচ্ছে।স্থানীয় ইমরান বেকারিতে সেমাই কিনতে এসে শহরের হলপাড়া মহল্লার বাসিন্দা ফেরদৌস আরা বলেন, ‘পোলাওর পাশাপাশি সেমাই ও ফিরনি না হলে ঈদ আয়োজন অপূর্ণ রয়ে যায়। তাই বাজারে এসে ঘি-ডালডায় ভাজা লাচ্ছা ও পোলাও চাল কিনলাম।’আনন্দ বেকারির অংশীদার মো. কাজল বলেন, ২৭ রোজার পরই সেমাই, চিনি, মসলা কেনাকাটা শুরু হয়ে চলে চাঁদরাত পর্যন্ত। এ কারণে তাঁদের ব্যস্ততা বেড়ে যায়।
