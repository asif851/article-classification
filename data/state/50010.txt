
যশোর বিজ্ঞান ও প্রযুক্তি বিশ্ববিদ্যালয়ের অ্যাম্বুলেন্সে করে মদ বহনের সময় ছাত্রলীগের দুই কর্মী ও চালককে আটক করেছে পুলিশ। গতকাল সোমবার রাত সাড়ে ১২টার দিকে যশোরের চৌগাছা স্বাস্থ্য কমপ্লেক্সের সামনে থেকে তাঁদের আটক করা হয়।
আটক ব্যক্তিরা হলেন অ্যাম্বুলেন্সের চালক মিজানুর রহমান, বিশ্ববিদ্যালয় ছাত্রলীগের কর্মী ও জেনেটিক ইঞ্জিনিয়ারিং অ্যান্ড বায়োটেকনোলজি বিভাগের শেষ বর্ষের ছাত্র কামরুজ্জামান গণি এবং একই বিভাগের তৃতীয় বর্ষের ছাত্র ও ছাত্রলীগের কর্মী স্বাগত বিশ্বাস। দুজনই বিশ্ববিদ্যালয়ের শহীদ মসিউর রহমান আবাসিক হলে থাকেন।
চৌগাছা থানার ভারপ্রাপ্ত কর্মকর্তা (ওসি) এম মশিউর রহমান আজ মঙ্গলবার বেলা সাড়ে তিনটায় প্রথম আলোকে বলেন, ‘বিশ্ববিদ্যালয়ের অ্যাম্বুলেন্সে অভিযান চালিয়ে চার বোতল বিদেশি মদসহ তিনজনকে আটক করা হয়েছে। চৌগাছা থানায় মাদকদ্রব্য নিয়ন্ত্রণ আইনে একটি মামলা দিয়ে তাঁদের আদালতে পাঠানো হচ্ছে।’
এ বিষয়ে জানতে চাইলে উপাচার্য অধ্যাপক আবদুস সাত্তার বলেন, ‘ছাত্র অসুস্থতার কথা বলে বিশ্ববিদ্যালয় ক্যাম্পাস থেকে অ্যাম্বুলেন্স বের করা হয়েছে। পরে শুনেছি, ওই অ্যাম্বুলেন্স থেকে মদসহ তিনজনকে আটক করা হয়েছে।’
এ ব্যাপারে ছাত্রলীগের বিশ্ববিদ্যালয় শাখার সাধারণ সম্পাদক শামীম হাসান বলেন, ‘বিষয়টি তদন্ত করে দেখা হচ্ছে। আটক কর্মীরা দোষী সাব্যস্ত হলে তাঁদের বিরুদ্ধে দলীয় ব্যবস্থা নেওয়া হবে।’
 
