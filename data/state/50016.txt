
সাংসদের মেয়ের বিয়ে উপলক্ষে প্রীতিভোজ, তাই নরসিংদীর শিবপুরের আবুল ফায়েজ মোল্লা উচ্চ বিদ্যালয়ে আজ কোনো ক্লাস হয়নি। প্রায় ১৫ হাজার লোকের জন্য বিশাল এ আয়োজন করেন স্থানীয় সাংসদ সিরাজুল ইসলাম মোল্লা।
পরে এ অনুষ্ঠানে আসা অতিথিদের মধ্যে ধাক্কাধাক্কিতে ফজলু মিয়া নামে এক ব্যক্তি মারা গেছেন, আহত হয়েছেন কমপক্ষে দশজন।
ওই এলাকার একাধিক বাসিন্দার সঙ্গে কথা বলে জানা গেছে, সাংসদ সিরাজুল ইসলাম মোল্লা স্থানীয় আবুল ফায়েজ মোল্লা উচ্চ বিদ্যালয়ের পরিচালনা কমিটির সভাপতি। কিছুদিন আগে তাঁর বড় মেয়ে সায়মা ইসলামের বিয়ে হয়। এ উপলক্ষে আজ ওই বিদ্যালয়ের ভবনে ও মাঠে প্রায় ১৫ হাজার লোকের জন্য প্রীতিভোজের আয়োজন করা হয়। বেলা সাড়ে ১২টার দিকে অনুষ্ঠানে আসা অতিথিরা প্যান্ডেলের ভেতরে ঢোকার সময় প্রচণ্ড ধাক্কাধাক্কি হয়। এতে ১০ থেকে ১২ জন আহত হন। আহতদের মধ্যে ফজলু মিয়া নামের একজনকে স্থানীয় উপজেলা স্বাস্থ্য কমপ্লেক্সে নেওয়ার পথে মারা যান।আহতদের মধ্যে চারজনের পরিচয় পাওয়া গেছে, তাঁরা হলেন, শিবপুর উপজেলার কালুয়ারকান্দা এলাকার সুন্দর আলী, তেলিকান্দা এলাকার আবদুর রশিদ, শিবপুর এলাকার মো. অলি মিয়া ও সায়েম মিয়া।
এ ব্যাপারে বিদ্যালয় পরিচালনা কমিটির সভাপতি ও সাংসদ মো. সিরাজুল ইসলাম মোল্লার মুঠোফোনে যোগাযোগ করা হলে তা বন্ধ পাওয়া যায়।
তবে আবুল ফায়েজ মোল্লা উচ্চ বিদ্যালয়ের প্রধান শিক্ষক আব্দুর রহিম মৃধা প্রথম আলোকে বলেন, ‘বিদ্যালয় মাঠে অনুষ্ঠানের পক্ষেÿআমি ছিলাম না। এমপি সাহেব এই স্কুলের প্রতিষ্ঠাতা। ওনার বাবার নামে এই স্কুল। এখন তিনি চাইলে আমার কী করার আছে? ’
