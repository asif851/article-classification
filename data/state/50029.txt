
বিএনপির স্থায়ী কমিটির সদস্য খন্দকার মোশাররফ হোসেন ও মওদুদ আহমদের  বিরুদ্ধে করা জ্ঞাত-আয়বহির্ভূত সম্পদ অর্জন-সংক্রান্ত মামলার বিচার নিম্ন আদালতে চলবে।আজ বুধবার প্রধান বিচারপতি মো. মোজাম্মেল হোসেনের নেতৃত্বে সুপ্রিম কোর্টের আপিল বিভাগ ওই দুজনের আপিল আবেদন খারিজ করে এই রায় দেন। এতে নিম্ন আদালতে তাঁদের বিরুদ্ধে মামলার কার্যক্রম চলতে আর কোনো আইনগত বাধা নেই বলে জানিয়েছেন দুদকের আইনজীবী খুরশীদ আলম খান।২০০৭ সালের ৩ জুলাই তত্ত্বাবধায়ক সরকারের আমলে দুর্নীতি দমন কমিশন (দুদক) মোশাররফ ও মওদুদের সম্পদের হিসাব বিবরণী চেয়ে নোটিশ দেয়। পরে তাঁদের দেওয়া সম্পদের বিবরণীর বাইরেও দুদক জ্ঞাত-আয়বহির্ভূত সম্পদ অর্জন ও সম্পদের তথ্য পায়। পরে এ নিয়ে তাঁদের বিরুদ্ধে মামলা করে দুদক।
খন্দকার মোশাররফ ও মওদুদ আহমদ দুদকের এই মামলা বাতিলের আবেদন করলে হাইকোর্ট তা খারিজ করে দেন। পরে হাইকোর্টের রায়ের বিরুদ্ধে তাঁরা আপিল করেন। বাসস
