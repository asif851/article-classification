
প্রধানমন্ত্রী শেখ হাসিনার ছেলে সজীব ওয়াজেদ জয়কে অপহরণ ও হত্যাচেষ্টার ষড়যন্ত্রের মামলায় গ্রেপ্তার সাংবাদিক শফিক রেহমানকে সঙ্গে নিয়ে রাজধানীর ইস্কাটনে তাঁর বাসায় তল্লাশি চালিয়েছে পুলিশের গোয়েন্দা শাখা (ডিবি)। ডিবি বলছে, বাসা থেকে কিছু গুরুত্বপূর্ণ কাগজপত্র জব্দ করা হয়েছে।
শফিক রেহমানের স্ত্রী তালেয়া রেহমান বলেন, আজ দুপুরে শফিক রেহমানকে ইস্কাটনের বাসায় নিয়ে এসেছিল ডিবি। এ সময় বেশ কিছু কাগজপত্র ও তাঁর ব্রিটিশ পাসপোর্ট ডিবি নিয়ে গেছে।
শফিক রেহমানের বাসার নাম প্রকাশে অনিচ্ছুক এক কর্মচারী বলেন, দুপুর ১২টার পর স্যারকে (শফিক রেহমান) এই বাসায় নিয়ে আসা হয়। তখন স্যার তাঁর স্ত্রীর সঙ্গে কথা বলেন। ডিবির লোকজন তাঁর বাসার শয়নকক্ষসহ বিভিন্ন কক্ষ ঘুরে ঘুরে দেখেন। সেখান থেকে ডিবির লোকজন কিছু কাগজপত্র নিয়ে গেছে।
ঢাকা মহানগর পুলিশের (ডিএমপি) অতিরিক্ত কমিশনার মনিরুল ইসলাম আজ সাংবাদিকদের বলেন, শফিক রেহমানের বাসায় তল্লাশি করা হয়েছে। সেখান থেকে কিছু গুরুত্বপূর্ণ কাগজপত্র জব্দ করতে এই অভিযান চালানো হয়।
বৈঠকের কথা স্বীকার করেছেন শফিক রেহমান ডিএমপির অতিরিক্ত কমিশনার মনিরুল ইসলাম বলেন, জয় সম্পর্কে যুক্তরাষ্ট্রের আইনশৃঙ্খলা বাহিনীর কাছে সংরক্ষিত তথ্য পেতে ঘুষ লেনদেনের ঘটনায় দণ্ডিতদের সঙ্গে একাধিক বৈঠকের কথা স্বীকার করেছেন শফিক রেহমান।  জয় সম্পর্কে তথ্য পেতে লাস্টিককে ঘুষ দেওয়ার দায়ে গত বছর যুক্তরাষ্ট্র প্রবাসী বিএনপি নেতার ছেলে সিজারের কারাদণ্ড হয়। দণ্ডিত হন লাস্টিক ও তাঁর বন্ধু থালেরও। পুলিশের এই কর্মকর্তা বলেন, রিমান্ডে জিজ্ঞাসাবাদে শফিক রেহমান দণ্ডিত রিজভী আহমেদ সিজার, এফবিআই এজেন্ট রবার্ট লাস্টিক এবং এই দুজনের মধ্যস্থতাকারী লাস্টিকের বন্ধু জোহানেস থালেরের সঙ্গে বৈঠকের কথা স্বীকার করেছেন।
ডিবির দল যুক্তরাষ্ট্রে যাচ্ছেডিএমপির অতিরিক্ত কমিশনার মনিরুল ইসলাম আরও বলেন, মামলার তদন্তের জন্য ডিবির তিন সদস্যের একটি প্রতিনিধিদল যুক্তরাষ্ট্রে যাচ্ছে। প্রতিনিধিদলের নেতৃত্ব দিচ্ছেন ডিবির উপকমিশনার মাশরুকুর রহমান খালেদ। অপর দুই সদস্য হলেন অতিরিক্ত উপকমিশনার রাজীব আল মাসুদ ও মামলার তদন্ত কর্মকর্তা জ্যেষ্ঠ সহকারী কমিশনার হাসান আরাফাত। ঘটনার সঙ্গে দৈনিক আমার দেশ পত্রিকার সম্পাদক মাহমুদুর রহমানের সম্পৃক্ততা পাওয়া গেছে বলে জানান মনিরুল ইসলাম। এই ঘটনার সঙ্গে বিএনপির কেউ জড়িত কি না, তা মাহমুদুর রহমানকে জিজ্ঞাসাবাদ করলে জানা যাবে বলে মন্তব্য করেন তিনি।
আরও পড়ুন: 
জয়কে হত্যার ষড়যন্ত্র: যুক্তরাষ্ট্র যাচ্ছে তদন্ত দল
