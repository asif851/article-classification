
পটুয়াখালীর দশমিনার পূর্ব আলীপুর গ্রামে হাত ও পা বেঁধে কানন বালা (৫০) নামের এক হিন্দু বিধবা নারীর ওপর নির্যাতনের ঘটনায় জড়িত ব্যক্তিদের দৃষ্টান্তমূলক শাস্তির দাবি জানিয়েছে পটুয়াখালী জেলার হিন্দু বৌদ্ধ খ্রিস্টান ঐক্য পরিষদ। শহরের লঞ্চঘাট টার্মিনাল এলাকার সড়কে আজ শনিবার সকালে এই মানববন্ধন কর্মসূচি পালিত হয়।
কর্মসূচি চলাকালে আয়োজিত সমাবেশে নির্যাতনকারী ব্যক্তিদের আইনের আওতায় এনে দৃষ্টান্তমূলক শাস্তির দাবি জানানো হয়। সমাবেশে বক্তব্য দেন হিন্দু বৌদ্ধ খ্রিস্টান ঐক্য পরিষদের জেলা কমিটির সভাপতি অতুল চন্দ্র দাস, কেন্দ্রীয় কমিটির সদস্য তারক চন্দ্র সাহা, জেলা কমিটির যুগ্ম সাধারণ সম্পাদক কাজল বরণ দাস, দশমিনা উপজেলা কমিটির সভাপতি উত্তম কর্মকার প্রমুখ। নির্যাতনের শিকার কানন বালার ছেলে অসীম চন্দ্র দাসও সমাবেশে বক্তব্য দেন।৮ মে পটুয়াখালীর দশমিনা উপজেলার আলীপুর ইউনিয়নের পূর্ব আলীপুর গ্রামে হাত-পা বেঁধে হিন্দু বিধবা নারী কানন বালার ওপর নির্যাতন চালানো হয়। সম্পত্তি দখলে বাধা দেওয়ায় স্থানীয় প্রভাবশালী ব্যক্তি আবুল হোসেন দলবল নিয়ে ওই নারীর ওপর নির্যাতন চালান বলে অভিযোগ করে মামলাও হয়েছে। অসীম চন্দ্র দাস বাদী হয়ে ১১ মে দশমিনা থানায় এ মামলা করেন। কানন বালা বর্তমানে পটুয়াখালী ২৫০ শয্যার হাসপাতালে চিকিৎসাধীন।
