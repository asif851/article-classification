
লক্ষ্মীপুর সদর উপজেলার চন্দ্রগঞ্জ থানার লতিফপুর গ্রামে সোলায়মান উদ্দিন জিসান বাহিনীর সঙ্গে পুলিশের ব্যাপক গুলি বিনিময়ের ঘটনা ঘটেছে। এতে জিসান বাহিনীর চার সদস্য গুলিবিদ্ধ হয়েছে।
আজ বৃহস্পতিবার রাত নয়টা থেকে ১০টা পর্যন্ত থেমে থেমে এ বন্দুকযুদ্ধ চলে। ওই সময় পুলিশ ও জিসান বাহিনীর সদস্যদের মধ্যে শত শত রাউন্ড গুলি বিনিময় হয়।পুলিশ সূত্রে জানা যায়, আজ রাত নয়টার দিকে লতিফপুর গ্রামে জিসানকে ধরতে গেলে এ সংঘর্ষের সূত্রপাত হয়। এ সময় আত্মরক্ষার্থে পুলিশ পাল্টা গুলি চালায়। গোলাগুলির সময় জিসান বাহিনীর রুবেল, মনির, সুমন এবং রুবেল নামের চারজন গুলিবিদ্ধ হয়। সংঘর্ষের সময় জিসান বাহিনীর লোকজন দুটি বাস, পাঁচটি সিএনজিচালিত অটোরিকশা ভাঙচুর করে। একই সঙ্গে তারা একটি সিএনজিচালিত অটোরিকশা পুড়িয়ে দেয়। পরে চন্দ্রগঞ্জ বাজারে ফাঁকা গুলি করতে করতে চন্দ্রগঞ্জ কলেজের পাশ দিয়ে তারা পালিয়ে যায়।লক্ষ্মীপুর সদর থানার ভারপ্রাপ্ত কর্মকর্তা (ওসি) মো. ইকবাল হোসেন ঘটনার সত্যতা নিশ্চিত করেছেন।
