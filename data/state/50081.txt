
শিক্ষাপ্রতিষ্ঠান (স্কুল-কলেজ) জাতীয়করণ ও এমপিওভুক্তকরণসহ এ ধরনের কাজে কেউ টাকা চাইলে তাঁকে পুলিশে ধরিয়ে দেওয়ার অনুরোধ জানিয়েছে শিক্ষা মন্ত্রণালয়।
আজ বৃহস্পতিবার মন্ত্রণালয়ের এক সতর্কীকরণ বিজ্ঞপ্তিতে এ অনুরোধ জানানো হয়। এতে বলা হয়, শিক্ষাপ্রতিষ্ঠান জাতীয়করণ, ভবন নির্মাণ, এমপিওভুক্ত, বিষয় খোলা, প্রকল্প অনুমোদনসহ শিক্ষা মন্ত্রণালয়ের বিভিন্ন কাজের কথা বলে একটি প্রতারক চক্র দেশের বিভিন্ন স্থানে শিক্ষাপ্রতিষ্ঠানের কাছ থেকে টাকা দাবি করছে বলে অভিযোগ উঠেছে। কিন্তু এগুলো শিক্ষা মন্ত্রণালয়ের রুটিন কাজ। নির্দিষ্ট প্রক্রিয়া অনুসরণ করে মন্ত্রণালয়ে এ ধরনের কাজ সম্পন্ন হয়। এসব সরকারি কাজের জন্য টাকা আদায়ের কোনো বিধান নেই। শিক্ষা মন্ত্রণালয়ের কোনো কর্মকর্তা শিক্ষাপ্রতিষ্ঠান জাতীয়করণ বা এ ধরনের কোনো কাজের জন্য অর্থ গ্রহণ করেছেন বলে প্রমাণিত হলে তাঁর বিরুদ্ধে কঠোর ব্যবস্থা গ্রহণ করা হবে।
বিজ্ঞপ্তিতে এসব কাজের নামে কাউকে কোনো ধরনের অর্থ না দেওয়ার জন্য শিক্ষাপ্রতিষ্ঠান–সংশ্লিষ্টদের প্রতি আহ্বান জানানো হয়। কেউ এ ধরনের কাজের কথা বলে টাকা দাবি করলে তাঁকে নিকটস্থ থানায় সোপর্দ করার জন্য অনুরোধ জানানো হয়।
শিক্ষা মন্ত্রণালয়ের একজন দায়িত্বশীল কর্মকর্তা প্রথম আলোকে বলেন, সম্প্রতি তাঁদের কাছে অভিযোগ আসে স্কুল-কলেজ জাতীয়করণের জন্য প্রধানমন্ত্রীর কার্যালয় ও শিক্ষা মন্ত্রণালয়ের প্রশাসনিক কর্মকর্তা পরিচয় দিয়ে একটি চক্র বিভিন্ন শিক্ষাপ্রতিষ্ঠানের কাছে টাকা চাইছে। এ জন্যই এই সতর্কীকরণ বিজ্ঞপ্তি জারি করার সিদ্ধান্ত হয়।
