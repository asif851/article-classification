
যশোরের কেশবপুর উপজেলার সাগরদাঁড়িতে মহাকবি মাইকেল মধুসূদন দত্তের ১৯২তম জন্মবার্ষিকী উপলক্ষে আয়োজিত সপ্তাহব্যাপী মধুমেলা গতকাল বৃহস্পতিবার শেষ হয়েছে। সমাপনী দিনে গবেষণা কর্মের জন্য মধুসূদন পদক পেয়েছেন মনজুর রহমান ও কাবেদুল ইসলাম।খুলনা বিভাগীয় কমিশনার মো. আব্দুস সামাদের সভাপতিত্বে সমাপনী অনুষ্ঠানে প্রধান অতিথির বক্তব্য দেন বাংলা একাডেমির সভাপতি ইমেরিটাস অধ্যাপক আনিসুজ্জামান। ‘প্রাচীন ও মধ্যযুগের বাংলা কাব্য: শব্দের বিবর্তন-বৈচিত্র্য’ গবেষণা গ্রন্থের জন্য মনজুর রহমান ও ‘রবীন্দ্র ছোটগল্পে জমিদারি প্রসঙ্গ-অনুষঙ্গ’ গ্রন্থে গবেষণাধর্মী সাহিত্যকর্মের জন্য কাবেদুল ইসলাম মধুসূদন পদক পান। কুষ্টিয়ার ইসলামী বিশ্ববিদ্যালয়ের বাংলা বিভাগের সহযোগী অধ্যাপক মনজুর রহমান ও আন্তর্জাতিক মাতৃভাষা ইনস্টিটিউটের পরিচালক কাবেদুল ইসলামের হাতে পদক তুলে দেন অধ্যাপক আনিসুজ্জামান। অনুষ্ঠানে বিশেষ অতিথির বক্তব্য দেন খুলনা সরকারি বিএল কলেজের প্রাক্তন অধ্যক্ষ সাধন রঞ্জন ঘোষ। অন্যদের মধ্যে বক্তব্য দেন যশোরের জেলা প্রশাসক হুমায়ূন কবীর, অতিরিক্ত জেলা প্রশাসক (সার্বিক) সাবিনা ইয়াসমিন, কেশবপুর উপজেলা পরিষদের চেয়ারম্যান এইচ এম আমির হোসেন, ইউএনও শরীফ রায়হান কবির প্রমুখ। ওই অনুষ্ঠানে মধুসূদন জন্মোৎসব উদ্যাপন কমিটির সভাপতি হুমায়ুন কবীর আনুষ্ঠানিকভাবে মেলার সমাপ্তি ঘোষণা করেন। মেলা কমিটি প্রতিবছর গবেষণা কর্মের জন্য দুজনকে মধুসূদন পদকে ভূষিত করে।
