
চট্টগ্রামের হাটহাজারীর উত্তর মাদার্শা ইউনিয়নে দুষ্কৃতকারীর দেওয়া আগুনে পুড়ে গেছে একটি মুরগির খামার। খামারে ২ হাজার ২০০ মুরগিসহ সাত লাখ টাকার ক্ষতি হয়েছে বলে দাবি করেছেন ক্ষতিগ্রস্ত খামার ব্যবসায়ী। গতকাল বুধবার রাত তিনটার দিকে উত্তর মাদার্শা ইউনিয়নের ৭ নম্বর ওয়ার্ডের পশ্চিম বাড়ীঘোনা গ্রামের মুরগির খামারি নাছির উদ্দিনের খামারে এ ঘটনা ঘটে।
ক্ষতিগ্রস্ত ব্যবসায়ী নাছির উদ্দিন প্রথম আলোকে বলেন, তাঁর দুটি খামারে তিনি প্রায় পাঁচ হাজার মুরগি তুলেছেন। এর মধ্যে একটি খামারে গতকাল রাত তিনটার দিকে শত্রুতাবশত দুষ্কৃতকারীরা আগুন ধরিয়ে দেয়। এতে তার ২ হাজার ২০০ মুরগিসহ তাঁর একটি খামার পুড়ে ছাই হয়ে গেছে। এতে তাঁর সাত লাখ টাকার ক্ষতি হয়েছে বলে তিনি দাবি করেন। ঘটনার বিষয়ে থানায় অভিযোগ দেবেন বলে জানান তিনি। গত বছরও তাঁর অপর একটি খামারে দুষ্কৃতকারীরা আগুন দেয় বলে জানান তিনি।
উত্তর মাদার্শা ইউনিয়ন পরিষদের (ইউপি) ৭ নম্বর ওয়ার্ডের সদস্য আবু তালেব ঘটনার সত্যতা নিশ্চিত করে প্রথম আলোকে বলেন, পূর্বশত্রুতা থেকে কেউ পরিকল্পিতভাবে নাছিরের খামারে আগুন দিতে পারে। তিনি বলেন, গত বছরও নাছিরের আরেকটি খামারে দুষ্কৃতকারীরা আগুন দিয়ে পুড়িয়ে দিয়েছিল।
হাটহাজারী থানার ভারপ্রাপ্ত কর্মকর্তা বেলাল উদ্দিন জাহাঙ্গীর রাত আটটার দিকে প্রথম আলোকে বলেন, মুরগির খামার পুড়িয়ে দেওয়ার ঘটনার বিষয়ে তাঁর কাছে কোনো অভিযোগ আসেনি। অভিযোগ এলে তিনি বিষয়টি তদন্ত করে দেখবেন।
