
ঠাকুরগাঁও জেলা ও পৌর যুবদলের ত্রিবার্ষিক সম্মেলন গত বুধবার অনুষ্ঠিত হয়েছে। বুধবার রাতেই জেলা ও পৌর যুবদলের নতুন কমিটি ঘোষণা করা হয়েছে।
ওই সম্মেলনে চৌধুরী মো. মাহেবুল্লাহ আবু নুরকে জেলা যুবদলের সভাপতি ও মাহবুব হোসেনকে সাধারণ সম্পাদক নির্বাচিত করা হয়।
ঠাকুরগাঁওয়ের সাধারণ পাঠাগার চত্বরে জেলা যুবদলের ওই সম্মেলন হয়। সম্মেলনে প্রধান অতিথি ছিলেন বিএনপির মহাসচিব মির্জা ফখরুল ইসলাম আলমগীর। সম্মেলন উদ্বোধন করেন কেন্দ্রীয় যুবদলের ভারপ্রাপ্ত সভাপতি অ্যালবার্ট পি. কস্ট্রা।
উদ্বোধনী অনুষ্ঠান শেষে সন্ধ্যায় শুরু হয় কাউন্সিল অধিবেশন। কাউন্সিলররা জেলা যুবদলের বর্তমান আহ্বায়ক চৌধুরী মো. মাহেবুল্লাহ আবু নুর সভাপতি ও সদস্যসচিব মাহবুব হোসেনকে সাধারণ সম্পাদক নির্বাচিত করেন। এরপর সেই অধিবেশনে মো. আহমেদ উল্লাহ পৌর যুবদলের সভাপতি ও মো. মনিরুজ্জামানকে সাধারণ সম্পাদক নির্বাচিত করা হয়।
এ বিষয়ে মাহবুব হোসেন বলেন, ‘দেশের এ পরিস্থিতিতে যুবদলের সম্মেলন আয়োজন করা কঠিন ছিল। আমরা তা করতে সফল হয়েছি। দল আমাকে যে দায়িত্ব দিয়েছে তা সুষ্ঠুভাবে করে যেতে চাই। কিছুদিনের মধ্যেই পুর্ণাঙ্গ কমিটি ঘোষণা করা হবে।’ 
