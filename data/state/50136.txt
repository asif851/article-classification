
কুষ্টিয়া সরকারি কলেজে শিক্ষক ও শিক্ষার্থীদের পরিচিতি সভায় আমন্ত্রণ না পাওয়ায় অধ্যক্ষ ও উপাধ্যক্ষের কক্ষে ছাত্রলীগের কলেজ শাখার নেতা-কর্মীরা ভাঙচুর করেছেন বলে অভিযোগ পাওয়া গেছে। আজ সোমবার বেলা ১১টার দিকে এ ঘটনা ঘটে। পরে পুলিশ ও র্যাবের সদস্যরা গিয়ে পরিস্থিতি নিয়ন্ত্রণে আনেন। কলেজ ও প্রত্যক্ষদর্শী সূত্রে জানা গেছে, আজ সকাল ১০টার দিকে কুষ্টিয়া সরকারি কলেজের মিলনায়তনে একাদশ শ্রেণীর নতুন শিক্ষার্থীদের সঙ্গে শিক্ষকদের পরিচিত সভা শুরু হয়। বেলা ১১টার দিকে কলেজ ছাত্রলীগের নেতা-কর্মীরা সেখানে যান। সভায় কেন তাঁদের আমন্ত্রণ জানানো হয়নি, তা নিয়ে শিক্ষকদের সঙ্গে বাগবিতণ্ডায় জড়িয়ে পড়েন ছাত্রলীগের নেতা-কর্মীরা। পরে কলেজের প্রশাসনিক ভবনের অধ্যক্ষ ও উপাধ্যক্ষের কক্ষে ভাঙচুর চালান তাঁরা। এ সময় ওই দুই কক্ষের চেয়ার-টেবিলসহ ২০টি জানালার কাচ ভাঙচুর করা হয়। এ সময় কলেজের শিক্ষার্থীদের মধ্যে আতঙ্ক ছড়িয়ে পড়ে। পরে কুষ্টিয়া মডেল থানার পুলিশ ও র্যাব-১২-এর সদস্যরা গিয়ে পরিস্থিতি নিয়ন্ত্রণে আনেন।
জানতে চাইলে কলেজের অধ্যক্ষ বদরুদ্দোজা প্রথম আলো ডটকমকে বলেন, ‘এটা কলেজের একাডেমিক সভা ছিল। এ কারণে সেখানে ছাত্রলীগের নেতাদের আমন্ত্রণ জানানো হয়নি। এতে উত্তেজিত হয়ে কিছু উচ্ছৃংখল ছেলে ভাঙচুর করেছে।’ তিনি এ সময় প্রশ্ন রাখেন, ‘একাডেমিক সভায় ছাত্রলীগের নেতাদের আমন্ত্রণ জানালে আমরা কলেজ পরিচালনা করব কীভাবে?’ কলেজে ছাত্রলীগের কোনো কমিটি না থাকলেও নিজেকে কলেজ ছাত্রলীগের জ্যেষ্ঠ নেতা দাবি করে খাইরুল বাশার বলেন, ‘কলেজে একটি অনুষ্ঠানে ছাত্রলীগের নেতাদের আমন্ত্রণ জানানো হয়নি। বিষয়টি ছাত্রলীগের নেতারা অধ্যক্ষের কাছে জানতে গিয়েছিলেন। এ নিয়ে পুলিশ প্রশাসন ছাত্রলীগের নেতা-কর্মীদের আটকে রাখে। এতে উত্তেজিত কিছু ছেলে ভাঙচুর করেছে।’
কুষ্টিয়া মডেল থানার ভারপ্রাপ্ত কর্মকর্তা (ওসি) শিকদার মশিউর রহমান বলেন, পরিস্থিতি আপাতত শান্ত। বিষয়টি নিয়ে কলেজের শিক্ষক ও ছাত্রলীগের নেতাদের সঙ্গে আলোচনা চলছে।
