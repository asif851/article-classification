
সিলেটের ওসমানীনগর থানার ভারপ্রাপ্ত কর্মকর্তা (ওসি) মোস্তাফিজুর রহমান হত্যা মামলার অভিযোগপত্র গ্রহণ করে ১২০ আসামিকে কারাগারে পাঠানোর নির্দেশ দিয়েছেন আদালত। সে অনুযায়ী আসামিদের কারাগারে পাঠানো হয়।
আজ সোমবার দুপুরে সিলেটের জ্যেষ্ঠ বিচারিক হাকিম মো. নজরুল ইসলাম এই মামলার অভিযোগপত্র গ্রহণ করেন। এ সময় মামলার অভিযোগপত্রভুক্ত ১৩৮ আসামির মধ্যে ১২০ জন আদালতে উপস্থিত ছিলেন। আদালত এই আসামিদের কারাগারে পাঠানোর নির্দেশ দেন।
পুলিশের কোর্ট পরিদর্শক সৈয়দ শফিকুল ইসলাম প্রথম আলোকে বলেন, আদালতের নির্দেশে ১২০ আসামিকে কারাগারে পাঠানো হয়েছে। মামলার পরবর্তী তারিখ আগামী ৩ নভেম্বর।
আদালত সূত্র জানায়, ২০১৪ সালের ১৭ ডিসেম্বর ওসমানীনগরে দুই পক্ষের সংঘর্ষ থামাতে গিয়ে ওসি মোস্তাফিজুর মারা যান। এ ঘটনায় পুলিশ বাদী হয়ে একটি হত্যা মামলা করে। মামলায় স্থানীয় ইউনিয়ন পরিষদের (ইউপি) চেয়ারম্যান আতাউর রহমানসহ ১২৫ জনের নাম উল্লেখ করা হয়। অজ্ঞাতনামা ব্যক্তিদেরও মামলায় আসামি করা হয়। তদন্ত শেষে গত ১৮ আগস্ট ১৩৮ জনের বিরুদ্ধে আদালতে অভিযোগপত্র দেয় পুলিশ ব্যুরো অব ইনভেস্টিগেশন (পিবিআই)। ১২০ আসামির উপস্থিতিতে আজ অভিযোগপত্র গ্রহণ করেন আদালত। উপস্থিত আসামিদের কারাগারে পাঠানো হয়।
