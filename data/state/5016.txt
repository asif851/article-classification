
ফিলিস্তিনের প্রেসিডেন্ট মাহমুদ আব্বাস আগামীকাল শনিবার দিবাগত রাতে ঢাকার হজরত শাহজালাল আন্তর্জাতিক বিমানবন্দরে যাত্রাবিরতি করবেন। এ সময় তিনি বাংলাদেশের পররাষ্ট্রমন্ত্রী এ এইচ মাহমুদ আলীর সঙ্গে সৌজন্য সাক্ষাৎ করবেন। বাংলাদেশের পররাষ্ট্র মন্ত্রণালয়ের একটি সূত্র আজ শুক্রবার প্রথম আলোকে এই তথ্য জানিয়েছে।বিমানবন্দর আর্মড পুলিশ ব্যাটালিয়নের জ্যেষ্ঠ সহকারী পুলিশ সুপার আলমগীর হোসেন প্রথম আলোকে বলেন, কাল দিবাগত রাত সাড়ে ১২টা থেকে দেড়টা পর্যন্ত বিমানবন্দরের ভিভিআইপি লাউঞ্জে মাহমুদ আব্বাসসহ তাঁর সফরসঙ্গীরা যাত্রাবিরতি করবেন। তাঁরা বিমানবন্দরের বাইরে যাবেন না। বাংলাদেশের পররাষ্ট্রমন্ত্রী বিমানবন্দরে তাঁদের স্বাগত জানাবেন।বিমানবন্দর আর্মড পুলিশ ব্যাটালিয়নের এই কর্মকর্তা বলেন, মাহমুদ আব্বাস ও তাঁর সফরসঙ্গীরা জর্ডান থেকে জাপান যাবেন। তাঁদের বহনকারী বিমানটি জ্বালানি সংগ্রহের জন্য শাহজালাল আন্তর্জাতিক বিমানবন্দরে অবতরণ করবে। ওই সময়টুকু তাঁরা বিমানবন্দরের ভিভিআইপি লাউঞ্জে অবস্থান করবেন।
