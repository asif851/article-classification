
গাজীপুর জেলা স্বেচ্ছাসেবক লীগের আহ্বায়ক কমিটির সদস্য মো. বিল্লাল হোসেনের ওপর গতকাল শনিবার রাতে হামলার ঘটনা ঘটেছে। হামলার অভিযোগে টঙ্গী থানা যুবলীগের সাধারণ সম্পাদক মো. কামরুল হাসান ওরফে বাবলু ও তাঁর দুই সহযোগীকে আটক করেছেন র‌্যাব-১-এর সদস্যরা।এর আগে ১৭ সেপ্টেম্বর টঙ্গীর উত্তর আরিচপুর এলাকার বাড়িতে ভাঙচুর, প্রাণনাশের হুমকি ও চাঁদা দাবির অভিযোগে কামরুলের বিরুদ্ধে টঙ্গী মডেল থানায় সাধারণ ডায়েরি করেছিলেন বিল্লাল।প্রত্যক্ষদর্শীরা জানান, গতকাল রাত আটটায় স্টেশন রোডে টঙ্গী থানা আওয়ামী লীগের কার্যালয়ের সামনে বিল্লালের ওপর হামলা চালান কামরুল ও তাঁর সহযোগীরা। খবর পেয়ে পুলিশ ও বিল্লালের আত্মীয়স্বজন এগিয়ে এলে আবার হামলা চালানোর হুমকি দিয়ে কামরুল চলে যান।হামলার বিষয়টি র‌্যাব সদস্যদের জানান বিল্লাল। রাত ১০টায় র‌্যাব-১-এর একটি টহল দল স্টেশন রোডে কামরুলের গাড়ি থামিয়ে দুই সহযোগীসহ তাঁকে আটক করে নিয়ে যায়। র‌্যাব-১ ও টঙ্গী মডেল থানার পুলিশ তিনজনকে আটকের সত্যতা নিশ্চিত করেছে।
