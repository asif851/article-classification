
রাজশাহী মহানগরে ওয়ার্ড আওয়ামী লীগের এক নেতার বিরুদ্ধে সরকারি রাস্তা দখল করে একটি দোকানঘর নির্মাণের অভিযোগ পাওয়ার পর গতকাল শনিবার পুলিশ গিয়ে কাজ থামিয়ে দিয়েছে।
এই নেতার নাম আব্দুল মান্নান। তিনি মহানগরের ২০ নম্বর ওয়ার্ড আওয়ামী লীগের যুগ্ম সাধারণ সম্পাদক। ওয়ার্ডের বেলদারপাড়া মোড়ে তিনি দোকানঘরটি নির্মাণ করছিলেন।
এ ব্যাপারে স্থানীয় লোকজন রাজশাহী সিটি করপোরেশনের মেয়রের কাছে লিখিত অভিযোগ করেছেন। এ ছাড়া নগরের বোয়ালিয়া থানায় সাধারণ ডায়েরিও (জিডি) করা হয়েছে।
অভিযোগ সূত্রে জানা গেছে, গত ৬ মার্চ থেকে আব্দুল মান্নান বেলদারপাড়ায় গলির রাস্তার অর্ধেক দখল করে দোকানঘর নির্মাণ শুরু করেন। এ অবস্থা দেখে ১০ মার্চ কিসমত আলী নামের স্থানীয় এক বাসিন্দা নগরের বোয়ালিয়া থানায় একটি জিডি করেন। এরপর ১২ মার্চ এলাকাবাসী রাজশাহী সিটি করপোরেশনের মেয়রের কাছে একটি লিখিত অভিযোগ করেন।
স্থানীয় বাসিন্দা কিসমত আলী বলেন, অভিযোগের পরিপ্রেক্ষিতে রাজশাহী সিটি করপোরেশনের দায়িত্বপ্রাপ্ত মেয়র সংশ্লিষ্ট ওয়ার্ড কাউন্সিলর মুস্তাক আহমেদকে বিষয়টি তদন্তের দায়িত্ব দেন। তিনি তদন্ত করে অবৈধ স্থাপনা উচ্ছেদের সুপারিশ করেন।
এ ব্যাপারে গত ২৭ মার্চ প্রথম আলোয় ‘সরকারি জায়গায় আ.লীগ নেতার দোকান’ শিরোনামে একটি প্রতিবেদন প্রকাশিত হয়। এরপরও নির্মাণকাজ চলছিল। গত শুক্রবার বোয়ালিয়া থানার উপপরিদর্শক (এসআই) সোলাইমান ঘটনাস্থলে গিয়ে নির্মাণকাজ থামিয়ে দেন।
জানতে চাইলে সোলাইমান বলেন, দোকানের মালিক আব্দুল মান্নান তাঁর কাছে দাবি করেছেন, এ জায়গা তাঁর নিজের। কেউ এসে বাধা দিলে তা অযৌক্তিক হবে। সোলাইমান তাঁকে বলেছেন, সিটি করপোরেশনের রাস্তার ওপর কেউ কোনো স্থাপনা করতে পারবে না। এর জবাবে মান্নান বলেছেন, সিটি করপোরেশন এসে তাঁকে বলুক। তারপর তিনি কাজ বন্ধ করবেন। সোলাইমান বলেন, অনেক কথার পর তাঁর বাধার মুখে শেষ পর্যন্ত মান্নান সাময়িকভাবে কাজ বন্ধ রাখেন।
 
