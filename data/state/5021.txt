
সরকারি কর্মকমিশনের (পিএসসি) সহকারী পরিচালক, স্বাস্থ্য প্রকৌশল অধিদপ্তরের সহকারী প্রকৌশলী এবং সরকারের বিভিন্ন মন্ত্রণালয় ও অধিদপ্তরের সহকারী প্রোগ্রামার পদের নিয়োগ পরীক্ষার ফলাফল প্রকাশ করা হয়েছে। আজ বৃহস্পতিবার পিএসসি এসব ফল প্রকাশ করে।
পিএসসির চেয়ারম্যান মোহাম্মদ সাদিক প্রথম আলোকে বলেন, ‘বর্তমানে ৩৬তম বিসিএসের মৌখিক পরীক্ষা চলছে। পাশাপাশি বিভিন্ন নন ক্যাডার পদে দ্রুত নিয়োগের কাজ চলছে। এ ছাড়া ৩৫তম বিসিএস থেকে নন ক্যাডার পদের নিয়োগের কার্যক্রম চলমান রয়েছে। পিএসসির কর্মকর্তারা দ্রুত ফল প্রকাশের জন্য সাপ্তাহিক ছুটির দিনেও কাজ করছেন।
পিএসসির প্রকাশিত ফল অনুযায়ী, পিএসসি সচিবালয়য়ের সহকারী পরিচালক হিসেবে নিয়োগ পেয়েছেন দুজন। একজনের ফল স্থগিত রাখা হয়েছে। স্বাস্থ্য ও পরিবারকল্যাণ মন্ত্রণালয়ের অধীন স্বাস্থ্য প্রকৌশল অধিদপ্তরের সহকারী প্রকৌশলী (পুর) পদে নিয়োগ পেয়েছেন সাতজন।
এ ছাড়া প্রধানমন্ত্রীর কার্যালয়ের অধীন এনজিও বিষয়ক ব্যুরো, নির্বাচন কমিশন সচিবালয়, স্বরাষ্ট্র মন্ত্রণালয়, রেলপথ মন্ত্রণালয়, অর্থ মন্ত্রণালয়ের জাতীয় রাজস্ব বোর্ডসহ আরও কিছু গুরুত্বপূর্ণ দপ্তরের ২৭ জন সহকারী প্রোগ্রামার নিয়োগ পেয়েছেন।
এর আগে ২৯ মার্চ প্রাথমিক ও গণশিক্ষা মন্ত্রণালয়ের আওতাধীন প্রাথমিক শিক্ষা অধিদপ্তরের সহকারী উপজেলা ও থানা শিক্ষা অফিসার পদে মুক্তিযোদ্ধা ও ক্ষুদ্র নৃগোষ্ঠী কোটায় ১৫৯ জনকে নিয়োগের সুপারিশ করে ফলাফল প্রকাশ করে পিএসসি।
পিএসসি বলছে, আগে নন ক্যাডার পদে এর আগে অনেক সময় লাগলেও বর্তমানে অনলাইন আবেদন গ্রহণের মাধ্যমে এ পরীক্ষার প্রতিটি ধাপে সময় কমানো সম্ভব হচ্ছে। এ ছাড়া একই ক্যাটাগরির অধিকসংখ্যক পদের প্রার্থীদের জন্য নিয়োগ পরীক্ষার ফলাফল স্বল্প সময়ে প্রকাশের জন্য ব্যবহার করা হচ্ছে সার্চ ইঞ্জিন।
