
২০১৫ সালের ঢাকা দক্ষিণ সিটি করপোরেশনের ১৭ নম্বর ওয়ার্ডের কাউন্সিলর পদে নির্বাচিত হয়েছেন আওয়ামী লীগ-সমর্থিত প্রার্থী সালাউদ্দিন আহমেদ ঢালী। তিনি গতকাল তাঁর ওয়ার্ডের বিভিন্ন সমস্যা নিয়ে প্রথম আলোর সঙ্গে কথা বলেন।প্রথম আলো: আপনার নির্বাচনী প্রতিশ্রুতির অন্যতম ছিল ওয়ার্ডের সব সড়ক সংস্কার করা। কিন্তু এখনো সব সড়ক খানাখন্দে ভরা।কাউন্সিলর: ওয়ার্ডের প্রধান সমস্যা খানাখন্দে ভরা সড়ক। এসব সড়ক সংস্কারে কয়েকবার ডিএসসিসিতে আবেদন করা হয়েছে। কিন্তু এখন পর্যন্ত দরপত্র আহ্বান করেনি ডিএসসিসি। অথচ খানাখন্দের কারণে নাগরিকদের দুর্ভোগে পড়তে হচ্ছে।প্রথম আলো: আপনার ওয়ার্ডে পর্যাপ্ত সড়কবাতি নেই কেন?কাউন্সিলর: দীর্ঘদিন ধরে ওয়ার্ডের অধিকাংশ রাস্তায় সড়ক বাতি নেই। বাতির জন্য ডিএসসিসিতে কয়েকবার আবেদন করেছি। কিন্তু কোনো সাড়া পাচ্ছি না। তবে শিগগিরই এলইডি বাতি লাগানোর আশ্বাস দিয়েছেন মেয়র সাঈদ খোকন।প্রথম আলো: কলাবাগান শিশুপার্কটি চালুর বিষয়ে কোনো উদ্যোগ নিয়েছেন?কাউন্সিলর: অনেক টাকা ব্যয়ে শিশুপার্কটি নির্মাণ করা হয়েছিল। কিন্তু নানা জটিলতায় পার্কটি চালু করা সম্ভব হয়নি। শিগগিরই রাইডগুলো সংস্কার করে পার্কটি চালু করা হবে।
