
আইনমন্ত্রী আনিসুল হক বলেছেন, জনগণের উপকারে ফৌজদারি কার্যবিধি যদি আরও সংশোধনের প্রয়োজন হয়, তাহলে তা করা হবে। সে ক্ষেত্রে আদালতের নির্দেশনা এলে সে অনুযায়ী ব্যবস্থা নেওয়া হবে।
ফৌজদারি কার্যবিধির ৫৪ ও ১৬৭ ধারা সংশোধনের বিষয়ে আজ মঙ্গলবার আপিল বিভাগের দেওয়া রায় সম্পর্কে প্রতিক্রিয়া জানতে চাইলে সচিবালয়ে এসব কথা বলেন আইনমন্ত্রী।
পরোয়ানা ছাড়া গ্রেপ্তার এবং রিমান্ডে জিজ্ঞাসাবাদ-সংক্রান্ত ফৌজদারি কার্যবিধির ৫৪ ও ১৬৭ ধারা সংশোধনের নির্দেশনা দিয়ে হাইকোর্ট যে রায় দিয়েছিলেন, তা আজ বহাল রেখেছেন আপিল বিভাগ। তবে হাইকোর্টের রায়ের নির্দেশনাগুলোতে কিছু পরিবর্তন আসতে পারে।
আনিসুল হক তাঁর প্রতিক্রিয়ায় বলেন, আপিল বিভাগের পূর্ণাঙ্গ রায় হাতে পাওয়ার আগে এ বিষয়ে কোনো মন্তব্য করা তাঁর পক্ষে কঠিন।  এক প্রশ্নের জবাবে আইনমন্ত্রী বলেন, ৫৪ ধারা একটি জরুরি বিধান। এটি কীভাবে ব্যবহার করবেন, তার ওপর নির্ভর করে এর ভালো-মন্দ।
আনিসুল হক বলেন, ৫৪ ধারা তখনই প্রয়োগ করা উচিত, যখন আইনশৃঙ্খলা রক্ষাকারী বাহিনী মনে করবে, যাকে গ্রেপ্তার করা হচ্ছে, সে একটা অপরাধ করতে যাচ্ছে।
