
পররাষ্ট্র প্রতিমন্ত্রী মো. শাহরিয়ার আলম বলেছেন, বঙ্গবন্ধুর আত্মস্বীকৃত ও মৃত্যুদণ্ডপ্রাপ্ত খুনি নুর চৌধুরীকে দেশে ফিরিয়ে আনার জন্য কানাডার সঙ্গে ঘনিষ্ঠভাবে কাজ করছে বাংলাদেশ। তাকে দেশে ফিরিয়ে আনলে বিচারহীনতার সংস্কৃতির অবসান হবে। তাঁকে ফিরিয়ে আনলে তা দুই দেশের সম্পর্কের ক্ষেত্রে বড় মাইলফলক হবে।
আজ শনিবার রাজধানীর একটি হোটেলে বাংলাদেশ-কানাডা সম্পর্কের ৪৫ বছর পূর্তিতে আয়োজিত এক সংলাপের উদ্বোধনী অধিবেশনে বিশেষ অতিথির বক্তৃতায় শাহরিয়ার আলম এ কথা বলেন। কানাডা হাইকমিশনের সহায়তায় ইনস্টিটিউট ফর পলিসি, অ্যাডভোকেসি অ্যান্ড গভর্নেন্স (আইপিএজি) ওই আলোচনার আয়োজন করে। উদ্বোধনী অধিবেশনে আরও বক্তব্য দেন প্রধানমন্ত্রীর অর্থনৈতিক উপদেষ্টা মসিউর রহমান ও বাংলাদেশে কানাডার সাবেক হাইকমিশনার রবার্ট ম্যাকডুগাল। অনুষ্ঠানের শুরুতে স্বাগত বক্তৃতা দেন আইপিএজির চেয়ারম্যান সৈয়দ মুনির খসরু।
