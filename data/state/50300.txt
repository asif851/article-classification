
প্রধানমন্ত্রী শেখ হাসিনাকে বহনকারী উড়োজাহাজের ইঞ্জিনে ত্রুটির ঘটনায় বিমান বাংলাদেশ এয়ারলাইনসের প্রকৌশল বিভাগের তিন কর্মকর্তাসহ নয়জনের বিরুদ্ধে মামলা হয়েছে। গতকাল মঙ্গলবার রাতে বাংলাদেশ বিমানের পরিচালক (ইঞ্জিনিয়ারিং অ্যান্ড ম্যানেজমেন্ট) এম এ এম আসাদুজ্জামান বিমানবন্দর থানায় মামলাটি করেন।মামলার আসামিরা হলেন বিমান বাংলাদেশ–এর প্রধান প্রকৌশলী (প্রডাকশন) দেবেশ চৌধুরী, প্রধান প্রকৌশলী (কোয়ালিটি অ্যাসুরেন্স) এস এ সিদ্দিক, প্রিন্সিপাল ইঞ্জিনিয়ার (মেইনটেন্যান্স অ্যান্ড সিস্টেম কন্ট্রোল) বিল্লাল হোসেন, প্রকৌশল কর্মকর্তা এস এম রোকনুজ্জামান, সামিউল হক, লুৎফুর রহমান, মিলন চন্দ্র বিশ্বাস, জাকির হোসাইন ও টেকনিশিয়ান সিদ্দিকুর রহমান। ইতিমধ্যে তাঁদের সাময়িক বরখাস্ত করা হয়েছে।বিমানবন্দর থানার ওসি নুরে আযম মিয়া মামলার তথ্য নিশ্চিত করেছেন।
