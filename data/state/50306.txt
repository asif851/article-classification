
বাল্যবিবাহ ও যৌন হয়রানি প্রতিরোধে দেশের সাতটি জেলার ৬৫টি উপজেলার ১৯৫টি মাধ্যমিক বিদ্যালয়ে একটি ‘লাল কার্ড ক্যাম্পেইন’ শুরু হচ্ছে কাল বুধবার।স্থানীয় সরকার বিভাগ কর্তৃক বাস্তবায়নাধীন উপজেলা গভর্ন্যান্স প্রজেক্টের (ইউজেডজিপি) সহায়তায় নির্বাচিত সাতটি জেলার ৬৫টি উপজেলা পরিষদের উদ্যোগে এ ক্যাম্পেইনের আয়োজন করা হবে।বাল্যবিবাহ ও যৌন হয়রানি প্রতিরোধে মাধ্যমিক বিদ্যালয়ের শিক্ষার্থী, শিক্ষক, অভিভাবক ও স্থানীয় জনসাধারণের সচেতনতা বৃদ্ধি করাই এই ক্যাম্পেইনের মূল লক্ষ্য। এই কর্মসূচির মাধ্যমে প্রায় দেড় লাখ শিক্ষার্থী, শিক্ষক ও স্থানীয় জনসাধারণকে এই সামাজিক সমস্যা প্রতিরোধে উদ্বুদ্ধ করা হবে।নির্বাচিত সাতটি জেলা হলো সিরাজগঞ্জ, সুনামগঞ্জ, কিশোরগঞ্জ, খুলনা, ব্রাহ্মণবাড়িয়া, বরগুনা ও রংপুর।সিরাজগঞ্জ জেলার কামারখন্দ উপজেলাধীন জামতৈল ধোপাকান্দি বালিকা উচ্চবিদ্যালয়ে দিনব্যাপী একটি কর্মশালার মাধ্যমে এই ক্যাম্পেইন শুরু হবে।উপজেলা গভর্ন্যান্স প্রজেক্ট (ইউজেডজিপি) ইতিমধ্যে বাল্যবিবাহ ও যৌন হয়রানি প্রতিরোধবিষয়ক বিভিন্ন স্লোগান ও হটলাইন নম্বরসহ একটি লাল কার্ড তৈরি এবং উপজেলাগুলোতে পাঠায়। কর্মশালায় উপস্থিত শিক্ষার্থীদের মধ্যে এই লাল কার্ড বিতরণ করা হবে, যাতে বাল্যবিবাহ ও যৌন হয়রানি প্রতিরোধে তারা ফোন কলের মাধ্যমে দ্রুত স্থানীয় প্রশাসনের সহায়তা নিতে পারে।কর্মশালায় অংশগ্রহণকারী শিক্ষার্থীদের বাল্যবিবাহ ও যৌন হয়রানি প্রতিরোধে শপথবাক্য পাঠ করানোর পাশাপাশি প্রতিটি বিদ্যালয়ে বাল্যবিবাহ ও যৌন হয়রানি প্রতিরোধ কমিটি গঠন এবং অভিযোগ বাক্স স্থাপন করা হবে।স্থানীয় সরকার বিভাগ কর্তৃক বাস্তবায়নাধীন ইউজেডজিপি প্রকল্পে আর্থিক ও কারিগরি সহায়তা দিচ্ছে ইউরোপিয়ান ইউনিয়ন (ইইউ), সুইস এজেন্সি ফর ডেভেলপমেন্ট অ্যান্ড কো-অপারেশন (এসডিসি), ইউএনডিপি ও ইউএনসিডিএফ। বিজ্ঞপ্তি।
