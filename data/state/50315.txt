
১৪ মে বেগম রোকেয়া বিশ্ববিদ্যালয় খুলে দেওয়া হবে বলে আশা করছেন বিশ্ববিদ্যালয়ের নতুন উপাচার্য নূর উন নবী। আজ বুধবার যোগদান করেই তিনি সাংবাদিকদের বলেন, ‘আশা করছি, ১৪ মে বিশ্ববিদ্যালয় খুলে দেওয়া হবে।’
আজ বুধবার দুপুরে উপাচার্যের কার্যালয়ে সাংবাদিকদের সঙ্গে মতবিনিময় করেন উপাচার্য নূর উন নবী। এ সময় তিনি বলেন, ‘ইতিমধ্যে জেনেছি, বিশ্ববিদ্যালয় প্রতিষ্ঠার চার বছরের মধ্যে প্রায় ছয় মাস সেশনজট হয়েছে। পর্যায়ক্রমে তা দূর করার চেষ্টা করব। সার্বিক বিষয় নিয়ে ১১ মে সিন্ডিকেটের সভা আহ্বান করা হয়েছে।’
৫ মে ঢাকা বিশ্ববিদ্যালয়ের সাবেক প্রক্টর ও পপুলেশন সায়েন্সেস বিভাগের অধ্যাপক এ কে এম নূর উন নবীকে রোকেয়া বিশ্ববিদ্যালয়ের উপাচার্য হিসেবে নিয়োগ দেওয়া হয়।
রাষ্ট্রপতি ও বিশ্ববিদ্যালয়ের আচার্য আবদুল হামিদের অনুমোদনক্রমে শিক্ষা মন্ত্রণালয় গত রোববার এ বিষয়ে আদেশ জারি করে। উপাচার্যের মেয়াদ হবে চার বছর।
বিশ্ববিদ্যালয়ের উপাচার্য (বর্তমানে সাবেক) মুহম্মদ আবদুল জলিল মিয়ার অনিয়ম-দুর্নীতির সুষ্ঠু তদন্ত ও বিশ্ববিদ্যালয়ের বিভিন্ন সমস্যা সমাধানের দাবিতে গত ৫ জানুয়ারি শিক্ষক-শিক্ষার্থীরা দুর্নীতিবিরোধী গণমঞ্চ গঠন করে আন্দোলন শুরু করেন। গত ১০ জানুয়ারি ছাত্রলীগের ব্যানারে বহিরাগত ব্যক্তিরা হামলা চালালে ওই দিন থেকে বিশ্ববিদ্যালয় অনির্দিষ্টকালের জন্য বন্ধ ঘোষণা করা হয়। দীর্ঘদিন বন্ধ থাকার পর গত ২৮ ফেব্রুয়ারি বিশ্ববিদ্যালয় খুলে দেওয়া হলেও সহিংস ঘটনায় গত ২০ এপ্রিল আবার বন্ধ ঘোষণা করা হয়।
