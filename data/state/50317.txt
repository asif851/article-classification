
ময়মনসিংহের ভালুকা উপজেলায় গতকাল রোববার সড়ক দুর্ঘটনায় সিয়াম (৭) নামের এক স্কুলছাত্র নিহত হয়েছে। একই দিন সিলেটের বিয়ানীবাজারে একজন নিহত ও ৩৫ জন আহত হয়েছেন।ভালুকা থানা জানায়, সকালে স্কুল ছুটির পর বাড়ি ফেরার পথে উপজেলার হাজীর বাজার এলাকায় রাস্তা পারাপারের সময় একটি যাত্রীবাহী বাস সিয়ামকে চাপা দেয়। এতে সে গুরুতর আহত হয়। আহত অবস্থায় সিয়ামকে প্রথমে ভালুকা উপজেলা স্বাস্থ্য কমপ্লেক্সে নেওয়া হয়। পরে তার অবস্থার অবনিত হলে তাকে ময়মনসিংহ মেডিকেল কলেজ হাসপাতালে নেওয়ার পথে সে মারা যায়। সিয়াম উপজেলার কাঁঠালী গ্রামের শাহ আলমে ছেলে। সে স্থানীয় একটি বেসরকারি স্কুলে প্রথম শ্রেণীতে পড়ত।এদিকে সকাল পৌনে ১০টার দিকে বিয়ানীবাজারের নাটেশ্বর এলাকায় একটি যাত্রীবাহী বাস অপর একটি বাসকে অতিক্রম করতে গিয়ে নিয়ন্ত্রণ হারিয়ে খাদে পড়ে যায়। এ সময় একজন বৃদ্ধ বাসের নিচে চাপা পড়ে ঘটনাস্থলেই মারা যান। এ সময় আরও ৩৫ যাত্রী আহত হন। গুরুতর আহত আটজনকে সিলেট ওসমানী মেডিকেল কলেজ হাসপাতালে ভর্তি করা হয়েছে। খবর পেয়ে পুলিশ ওই বৃদ্ধের লাশ উদ্ধার করে।
 
