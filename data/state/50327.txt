
চলমান সহিংসতাকে ‘নিঃসন্দেহে বেদনাদায়ক’ ঘটনা হিসেবে অভিহিত করেছেন নতুন মার্কিন রাষ্ট্রদূত মার্শা স্টিফেনস ব্লুম বার্নিক্যাট। আজ সোমবার পররাষ্ট্র প্রতিমন্ত্রী মো. শাহরিয়ার আলমের সঙ্গে সৌজন্য সাক্ষাতে তিনি এ উদ্বেগ প্রকাশ করেছেন বলে কূটনৈতিক সূত্রে জানা গেছে।আজ সকালে শাহরিয়ার আলমের সঙ্গে তাঁর দপ্তরে মার্শা বার্নিক্যাট দেখা করেন। এক ঘণ্টার বেশি স্থায়ী এ আলোচনার সময় পররাষ্ট্র মন্ত্রণালয় ও মার্কিন দূতাবাসের জ্যেষ্ঠ কর্মকর্তারা উপস্থিত ছিলেন।|বৈঠক সূত্রে জানা গেছে, সহিংসতার ব্যাপারে মার্কিন অবস্থান পুনর্ব্যক্ত করেন মার্শা বার্নিক্যাট। তিনি সহিংসতাকে ‘অত্যন্ত বেদনাদায়ক ঘটনা’ অভিহিত করে এ ধরনের কর্মকাণ্ড যৌক্তিক নয় বলে মন্তব্য করেন।বৈঠকে উল্লেখ করা হয়, গুলশান-বারিধারার কূটনৈতিক মিশনগুলোর আশপাশে মানববন্ধন-সমাবেশসহ নানা ধরনের রাজনৈতিক সমাবেশ নিয়ে উদ্বিগ্ন যুক্তরাষ্ট্র। এ ছাড়া সম্প্রতি গুলশানে মার্কিন দূতাবাসের এক কর্মকর্তার গাড়িতে ককটেল হামলার ঘটনায় দেশটি উদ্বেগ জানিয়েছে।
এ সময় পররাষ্ট্র প্রতিমন্ত্রী মার্কিন রাষ্ট্রদূতকে জানান, বেশ কয়েকজন সাংসদ সম্প্রতি গুলশান-বারিধারা এলাকা থেকে রাজনৈতিক দলের কার্যালয় সরিয়ে নেওয়ার কথা বলেছেন। তবে বর্তমানে যে পরিস্থিতি রয়েছে, তাতে এ বিষয়টি নিয়ে এগিয়ে যাওয়া জটিল বলে শাহরিয়ার আলম উল্লেখ করেন।
বৈঠকের পর পররাষ্ট্র মন্ত্রণালয়ের দেওয়া এক বিজ্ঞপ্তিতে বলা হয়েছে, দ্বিপক্ষীয় অপরাধী প্রত্যর্পণ চুক্তিটি সইয়ের জন্য পররাষ্ট্র প্রতিমন্ত্রী মার্কিন সরকারের প্রতি অনুরোধ জানান। এ ছাড়া তিনি যুক্তরাষ্ট্রে অবস্থানরত বঙ্গবন্ধু শেখ মুজিবুর রহমানের আত্মস্বীকৃত খুনি রাশেদ চৌধুরী ও আন্তর্জাতিক অপরাধ ট্রাইব্যুনালের দণ্ডপ্রাপ্ত আসামি আশরাফুজ্জামান খানকে বাংলাদেশে ফেরত পাঠানোর বিষয়টি আলোচনায় তোলেন।
পররাষ্ট্র প্রতিমন্ত্রী জানান, বাংলাদেশে সরাসরি বিনিয়োগের ক্ষেত্রে সর্বাধিক অবদানকারী হিসেবে যুক্তরাষ্ট্রের বিদ্যুৎ ও জ্বালানি খাতে বিনিয়োগের পাশাপাশি অন্যান্য শিল্প খাত, অবকাঠামো, সেবা খাত ও উচ্চতর প্রযুক্তিনির্ভর শিল্পে বিনিয়োগের ব্যাপক সুযোগ রয়েছে।
এ সময় বাংলাদেশের কোস্ট গার্ডকে শক্তিশালীকরণ, সন্ত্রাসবাদ মোকাবিলায় জাতীয় কৌশল ও শান্তিরক্ষী বাহিনীর সক্ষমতা বাড়াতে পররাষ্ট্র প্রতিমন্ত্রী যুক্তরাষ্ট্রের সহযোগিতার প্রশংসা করেন।
আলোচনায় মার্কিন রাষ্ট্রদূত মার্শা বার্নিক্যাট বাংলাদেশের আর্থসামাজিক ক্ষেত্রে অভূতপূর্ব সাফল্যের উচ্ছ্বসিত প্রশংসা করেন। বাংলাদেশ ও যুক্তরাষ্ট্রের মধ্যকার সম্পর্ক সামনের দিনগুলোতে আরও জোরদার ও সম্প্রসারিত হবে বলে তিনি আশা প্রকাশ করেছেন।
