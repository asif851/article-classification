
চট্টগ্রামের সীতাকুণ্ডের বার আউলিয়া সরকারি প্রাথমিক বিদ্যালয়ের প্রধান শিক্ষক কাজী নাসিম উদ্দিনের ওপর হামলার প্রতিবাদে ও হামলাকারীকে গ্রেপ্তারের দাবিতে মানববন্ধন করেছেন উপজেলার প্রাথমিক বিদ্যালয়ের শিক্ষকেরা।গতকাল বৃহস্পতিবার বেলা দুইটার দিকে উপজেলা সদর বাজারে এই মানববন্ধন করা হয়। এতে শিক্ষক ছাড়াও বিভিন্ন শ্রেণি-পেশার মানুষ অংশ নেন।সীতাকুণ্ড প্রাথমিক শিক্ষক সমিতির সভাপতি ইসমত আরা সুলতানার সভাপতিত্বে ও সাধারণ সম্পাদক দীপক কান্তি ভট্টাচার্যের সঞ্চালনায় কর্মসূচিতে অন্যান্যের মধ্যে বক্তব্য দেন সীতাকুণ্ড প্রেসক্লাবের সভাপতি এম সেকান্দার হোসাইন, বাজার কমিটি সভাপতি নাছির উদ্দিন।গত রোববার ক্লাস চলাকালে শিক্ষক কাজী নাসিম উদ্দিনের ওপর হামলা চালায় এক দুর্বৃত্ত। ঘটনার পর দিন মো. ইকবাল নামের এক ব্যক্তিকে আসামি করে সীতাকুণ্ড থানায় মামলা করেন ওই শিক্ষক।সীতাকুণ্ড থানার ভারপ্রাপ্ত কর্মকর্তা (ওসি) ইফতেখার হাসান প্রথম আলোকে বলেন, ঘটনার দিন থেকে ইকবাল পলাতক। তাঁকে গ্রেপ্তারের চেষ্টা চলছে।
 
