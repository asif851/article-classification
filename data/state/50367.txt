
নিজের রাজনৈতিক উপদেষ্টা এইচ টি ইমামের সঙ্গে কথা হয়নি বলে মন্ত্রিসভায় জানিয়েছেন প্রধানমন্ত্রী নিজেই। আজ সোমবার কয়েকজন মন্ত্রী সচিবালয়ে মন্ত্রিসভার বৈঠকে ইমামের সাম্প্রতিক মন্তব্যের ব্যাপারে প্রধানমন্ত্রীর দৃষ্টি আকর্ষণ করলে তিনি এমন কথা বলেন।
গত বুধবার ছাত্রলীগের এক সভায় এইচ টি ইমাম ৫ জানুয়ারির নির্বাচন সম্পর্কে বলেন, ‘নির্বাচনের সময় বাংলাদেশ পুলিশ ও প্রশাসনের যে ভূমিকা, নির্বাচনের সময় আমি তো প্রত্যেকটি উপজেলায় কথা বলেছি, সব জায়গায় আমাদের যাঁরা রিক্রুটেড, তাঁদের সঙ্গে কথা বলে, তাঁদের দিয়ে মোবাইল কোর্ট করিয়ে আমরা নির্বাচন করেছি। তাঁরা আমাদের পাশে দাঁড়িয়েছেন, বুক পেতে দিয়েছেন।’
ইমামের এই বক্তব্যের কঠোর সমালোচনা হয়। তাঁর এই বক্তব্যে প্রধানমন্ত্রী ও সরকারি দলের নেতারা নাখোশ হন। বিষয়টি নিয়ে কথা বলতে তিনি গতকাল রোববার প্রধানমন্ত্রীর সাক্ষাৎ পাননি। তিনি নানাভাবে যোগাযোগ করে গণভবনে গিয়ে প্রধানমন্ত্রীর সাক্ষাৎ লাভেরও চেষ্টা চালান। তিনি প্রথম আলোকে বলেন, সাক্ষাতের সুযোগ না পেলেও প্রধানমন্ত্রীর সঙ্গে তাঁর যোগাযোগ হয়েছে। তবে কী ধরনের যোগাযোগ, তা তিনি খোলাসা করেননি।
নীরবতা ভাঙলেও অনুশোচনা নেই
সার্বিক বিষয় নিয়ে এইচ টি ইমাম আজ ধানমন্ডিতে শেখ হাসিনার রাজনৈতিক কার্যালয়ে সংবাদ সম্মেলন করেন। প্রধানমন্ত্রীর সঙ্গে সাক্ষাৎ না হওয়ার ব্যাপারে জানতে চাইলে তিনি বলেন, ‘তিনি অসুস্থ। অতিরিক্ত পরিশ্রম করছেন। তাঁর বিশ্রাম দরকার। গতকাল রোববার সারা দিনই প্রধানমন্ত্রী বিশ্রামে ছিলেন। অল্প সময়ের জন্য সংসদে গিয়েছিলেন। তাই তাঁর সঙ্গে দেখা হয়নি।’ সংবাদ সম্মেলনের ব্যাপারে প্রধানমন্ত্রী শেখ হাসিনা জানেন বলে তিনি জানান। 
আজ মন্ত্রিসভার বৈঠকে প্রধানমন্ত্রীর সঙ্গে এইচ টি ইমামের যোগাযোগের বিষয়ে কয়েকজন মন্ত্রী জানতে চান। তখন প্রধানমন্ত্রী বলেন, ‘এ বিষয়ে কোনো কথা হয়নি। এ ধরনের কোনো সম্মতিও দেইনি।’
 
আজকের বৈঠকের বিষয়াদি
মন্ত্রিসভার বৈঠক শেষে মন্ত্রিপরিষদ সচিব মোশাররাফ হোসাইন ভূইঞা সাংবাদিকদের জানান, বাংলাদেশের শ্রমিকদের মালয়েশিয়ায় কর্মসংস্থানের বিষয়ে একটি সমঝোতা স্মারক সংশোধনের প্রটোকল স্বাক্ষরের প্রস্তাব অনুমোদন করেছে মন্ত্রিসভা। বিদ্যমান আইন অনুযায়ী, বাংলাদেশের শ্রমিকেরা মালয়েশিয়ায় সব জায়গায় কাজ করার সুযোগ পান না। এই প্রটোকল সই হলে বাংলাদেশের শ্রমিকেরা সারাওয়াক প্রদেশে কাজ করার সুযোগ পাবেন।
আজকের বৈঠকে মালয়েশিয়ার সঙ্গে ভিসা বিষয়ে আরেকটি চুক্তি অনুমোদন করেছে মন্ত্রিসভা। ওই চুক্তি অনুযায়ী, দুই দেশের সরকারি ও কূটনৈতিক পাসপোর্টধারীরা ভিসা ছাড়াই উভয় দেশে আসা-যাওয়া করতে পারবেন। ৯০ দিন পর্যন্ত ভিসার মেয়াদ থাকবে।
গণমাধ্যমে খণ্ডিত বক্তব্য এসেছে: এইচ টি ইমাম
মন্ত্রিপরিষদ সচিব জানান, বাংলাদেশের সঙ্গে ১২টি দেশের এ ধরনের চুক্তি রয়েছে। আরও ১৮টি দেশের সঙ্গে আলোচনা চলছে।
এ ছাড়া আজকের সভায় বাংলাদেশ হাওর ও জলাভূমি উন্নয়ন বোর্ড আইন-২০১৪-এর খসড়া নীতিগতভাবে অনুমোদন করা হয়েছে। পানিসম্পদ মন্ত্রণালয় প্রস্তাব দিয়েছিল, এই বোর্ড হবে বিধিবদ্ধ স্বায়ত্তশাসিত সংস্থা। কিন্তু মন্ত্রিসভা এই প্রস্তাব নাকচ করে দিয়ে বলেছে, এই বোর্ড সংযুক্ত অধিদপ্তর হিসেবে কাজ করবে।
আজকের বৈঠকে সার্কভুক্ত দেশগুলোর এক দেশের যানবাহন যেন আরেক দেশে যেতে পারে, সে-সংক্রান্ত একটি চুক্তির খসড়া অনুমোদন করা হয়েছে। মন্ত্রিপরিষদ সচিব জানান, আসন্ন সার্ক সম্মেলনে সার্কভুক্ত দেশগুলোর মধ্যে এ চুক্তি স্বাক্ষর হওয়ার কথা রয়েছে। এক প্রশ্নের জবাবে তিনি বলেন, সার্কভুক্ত এক দেশের যানবাহন আরেক দেশে গেলে যোগাযোগ বাড়বে। এতে এসব দেশের ব্যবসা-বাণিজ্য ও আর্থ-সামজিক উন্নয়ন হবে।
সদ্য প্রয়াত শিক্ষাবিদ জিল্লুর রহমান সিদ্দিকী ও স্মৃতিসৌধের স্থপতি সৈয়দ মাইনুল হোসেনের মৃত্যুতে মন্ত্রিসভায় আজ শোক প্রস্তাব নেওয়া। এ ছাড়া জিম্বাবুয়েকে ৩-০ ব্যবধানে হারানোয় বাংলাদেশ ক্রিকেট দলকে অভিনন্দন জানায় মন্ত্রিসভা।

