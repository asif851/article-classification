
বিএনপির নেতৃত্বাধীন ২০-দলীয় জোটের ডাকা হরতাল-অবরোধের সহিংসতায় আরও একজনের প্রাণ ঝরে গেছে।চট্টগ্রামের হাটহাজারীতে দুর্বৃত্তের পেট্রলবোমায় দগ্ধ হয়ে চট্টগ্রাম মেডিকেল কলেজ হাসপাতালে চিকিৎসাধীন অবস্থায় মারা গেছেন অটোরিকশাচালক সাবের আহমেদ (২৮)। এর আগে একই ঘটনায় দগ্ধ আরেকজনের মৃত্যু হয়।হাসপাতালের পুলিশ ফাঁড়ির দায়িত্বপ্রাপ্ত কর্মকর্তা (ইনচার্জ) উপপরিদর্শক (এসআই) জহিরুল ইসলাম বলেন, আজ মঙ্গলবার সকাল সাড়ে আটটার দিকে মারা যান সাবের। তিনি হাসপাতালের বার্ন ইউনিটের নিবিড় পরিচর্যা কেন্দ্রে (আইসিইউ) চিকিৎসাধীন ছিলেন।৪ মার্চ রাতে হাটহাজারী উপজেলার চারিয়া বুড়ির পুকুরপাড় এলাকায় ওই অটোরিকশায় পেট্রলবোমা হামলা চালায় দুর্বৃত্তরা। এতে চালক সাবের ও যাত্রী রণজিৎ নাথ (৩২) দগ্ধ হন। ওই দিন রাতেই দুজনকে চট্টগ্রাম মেডিকেল কলেজ হাসপাতালের বার্ন ইউনিটের নিবিড় পরিচর্যা কেন্দ্রে (আইসিইউ) ভর্তি করা হয়। ৫ মার্চ দিবাগত রাতে মারা যান রণজিৎ।বার্ন ইউনিটের চিকিৎসক এস খালেদ জানান, রণজিতের শরীরের ৮২ ভাগ এবং সাবেরের শরীরের ৪৫ ভাগ পুড়ে যায়।আজ লাগাতার অবরোধের ৬৪তম দিন। ৫ জানুয়ারির ‘একতরফা’ নির্বাচনের মাধ্যমে গঠিত আওয়ামী লীগ সরকারের পদত্যাগের দাবিতে গত ৬ জানুয়ারি থেকে চলছে এ অবরোধ। তবে এর দুই দিন আগেই শুরু হয় সহিংসতা। এ পর্যন্ত ‘ক্রসফায়ার’ ও ‘গণপিটুনি’তে ৩৬ জনসহ সহিংসতায় নিহত হয়েছেন ১২০ জন; আহত ব্যক্তির সংখ্যা সহস্রাধিক।
