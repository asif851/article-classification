
চাঁদপুরের হাজীগঞ্জ উপজেলায় হযরত আলী (২৬) নামের এক যুবকের বিরুদ্ধে সাবেক স্ত্রী মিতু আক্তারকে (২১) হত্যার অভিযোগ উঠেছে। গত রোববার রাতে উপজেলার বাজনাখাল চাঁদপুর গ্রামে নিজ বাড়ির পাশ থেকে মিতুর লাশ উদ্ধার করে পুলিশ। গতকাল সোমবার পুলিশ আলীকে গ্রেপ্তার করেছে।
হযরত আলীর বাড়ি হাজীগঞ্জ উপজেলার কীত্তনখোলা গ্রামে। মিতুর মা রাবেয়া বেগম বাদী হয়ে হযরত আলী ও অজ্ঞাত আরও দু-তিনজনকে আসামি করে হাজীগঞ্জ থানায় হত্যা মামলা করেছেন।
পরিবার ও এজাহার সূত্রে জানা গেছে, মিতু আক্তার বাজনাখাল চাঁদপুর গ্রামের আবু তাহের ব্যাপারীর মেয়ে। ২০১৩ সালে হযরত আলীর সঙ্গে তাঁর বিয়ে হয়। বনিবনা না হওয়ায় পরে এ দম্পতির মধ্যে বিবাহবিচ্ছেদ হয়। ২০১৬ সালে আলী বাহরাইনে চলে যান। তবে আলী ও মিতুর মধে৵ যোগাযোগ অব্যাহত ছিল। পাঁচ-ছয় দিন আগে আলী দেশে ফিরে আসেন। গত রোববার রাতে দু-তিনজন বন্ধুকে নিয়ে মিতুর বাড়িতে বেড়াতে আসার কথা ছিল আলীর।
মিতুর মা রাবেয়া বেগম বলেন, রোববার রাত নয়টার দিকে মুঠোফোনে মিতুকে বাড়ির সামনের রাস্তায় যেতে বলেন আলী। ফিরে আসতে দেরি হওয়ায় তিনি মেয়ের খোঁজে বেরিয়ে ঘরের পাশে মিতুর গলা কাটা লাশ পড়ে থাকতে দেখেন। তাঁর চিৎকারে আশপাশের মানুষ ছুটে এসে লাশ উদ্ধার করে।
মামলার তদন্তকারী কর্মকর্তা হাজীগঞ্জ থানার উপপরিদর্শক (এসআই) জসিম উদ্দিন বলেন, গতকাল মিতুর মা বাদী হয়ে থানায় মামলা করেছেন। মিতুর মুঠোফোন জব্দ করে তদন্ত করা হচ্ছে। এরই মধ্যে হযরত আলীকে গ্রেপ্তার করা হয়েছে।
