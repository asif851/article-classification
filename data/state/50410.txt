
হরতালে নাশকতার পরিকল্পনার অভিযোগে যুবদলের সভাপতি সৈয়দ মোয়াজ্জেম হোসেন আলালসহ ৬৩ জনের বিরুদ্ধে মোহাম্মদপুর থানায় মামলা হয়েছে। আজ শনিবার মোহাম্মদপুর থানার উপপরিদর্শক (এসআই) মাসুদ শিকদার বাদী হয়ে এ মামলা করেন। রাত সাড়ে আটটার দিকে যোগাযোগ করা হলে মোহাম্মদপুর থানার কর্তব্যরত কর্মকর্তা এসআই রাজীব মিয়া প্রথম আলোকে বলেন, মামলায় মোয়াজ্জেম হোসেনকে এক নম্বর আসামি করা হয়েছে। এর আগে সকালে লালমাটিয়ার বি ব্লকের মোয়াজ্জেম হোসেনের বাসার নিচতলা থেকে মোয়াজ্জেমসহ অর্ধশতাধিক নেতা–কর্মীকে আটক করে পুলিশ। হরতালে নাশকতার পরিকল্পনা করার জন্য বৈঠক করার অভিযোগে ওই নেতা-কর্মীদের আটক করা হয় বলে পুলিশ জানায়। তবে যুবদলের নেতা–কর্মীরা এ অভিযোগ অস্বীকার করে বলেন, মোহাম্মদপুরের বিভিন্ন ওয়ার্ডে যুবদলের কমিটি নিয়ে আলোচনার জন্য বৈঠকটি হয়েছিল।
