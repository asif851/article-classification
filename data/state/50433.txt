

ডাক ও টেলিযোগাযোগ প্রতিমন্ত্রী তারানা হালিম বলেছেন, আঙুলের ছাপ (বায়োমেট্রিক পদ্ধতি) দিয়ে মুঠোফোন সিম নিবন্ধন বা পুনঃ নিবন্ধনের সময় গ্রাহকের কাছ থেকে টাকা আদায় করলে সংশ্লিষ্ট ‘রিটেইলারকে’ কালো তালিকাভুক্ত করে তার অনুমোদন বাতিল করা হবে। মুঠোফোন অপারেটরকে এ বিষয়ে দ্রুততার সঙ্গে উদ্যোগ নেওয়ার আহ্বান জানান তিনি।
আজ বৃহস্পতিবার সচিবালয়ে মোবাইল ফোন অপারেটদের প্রধান নির্বাহী কর্মকর্তা ও প্রতিনিধিদের সঙ্গে এক বৈঠক শেষে প্রতিমন্ত্রী এ সিদ্ধান্তের কথা জানান।
প্রতিমন্ত্রী বলেন, তাঁর ফেসবুক পেজে অনেক অভিযোগ এসেছে যে সিম নিবন্ধনে গ্রাহকের কাছ থেকে টাকা আদায় করা হচ্ছে। এখানে বাড়তি টাকা নেওয়ার কোনো সুযোগ নেই। আলোচনায় সিদ্ধান্ত হয়েছে, অপারেটররা এ বিষয়ে তদন্ত করে দোষীদের চিহ্নিত করে তাদের কালো তালিকাভুক্ত করবে এবং তাদের রিটেইলারশিপ বাতিল করবে।
আঙুলের ছাপ দিয়ে সিম নিবন্ধনে টাকা লাগবে না—এ কথাটি বিজ্ঞাপনে উল্লেখ করার জন্য অনুরোধ জানান প্রতিমন্ত্রী।
এ সময় অপারেটরদের সংগঠন অ্যাসোসিয়েশন অব মোবাইল টেলিকম অপারেটরস বাংলাদেশের (অ্যামটব) মহাসচিব টি আই এম নুরুল কবির বলেন, টাকা নিলে রিটেইলারদের কালো তালিকা করে তাদের অনুমোদন বাতিল করার সিদ্ধান্তে সব অপারেটর একমত হয়েছে।
গত ১৬ ডিসেম্বর দেশে মুঠোফোন সিম নিবন্ধনে বায়োমেট্রিক পদ্ধতির আনুষ্ঠানিক যাত্রা শুরু হয়। এর ফলে গ্রাহকেরা এখন থেকে আর আঙুলের ছাপ ছাড়া নতুন সিম কিনতে পারছে না। নতুন গ্রাহকদের সিম কেনার সময় সবাইকে আঙুলের ছাপ দিতে হচ্ছে। পাশাপাশি বায়োমেট্রিক পদ্ধতিতে পুরোনো সিমের পুনঃ নিবন্ধন চলবে এবং আগামী এপ্রিল মাসের মধ্যে তা শেষ করতে হবে।
