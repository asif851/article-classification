
বাংলাদেশ বিজ্ঞান ও শিল্প গবেষণা পরিষদের (বিসিএসআইআর) বিজ্ঞানীদের অবসরে যাওয়ার বয়স ৬৭ থেকে কমিয়ে ৫৯ করে আইনের সংশোধনী পাস হয়েছে।সোমবার এ-সংক্রান্ত ‘বাংলাদেশ বিজ্ঞান ও শিল্প গবেষণা পরিষদ (সংশোধন) বিল-২০১৮’ সংসদে পাসের প্রস্তাব করেন বিজ্ঞান ও প্রযুক্তিমন্ত্রী ইয়াফেস ওসমান। বিলের ওপর দেওয়া জনমত যাচাই, বাছাই কমিটিতে পাঠানো এবং সংশোধনী প্রস্তাবগুলোর নিষ্পত্তির পরে বিলটি কণ্ঠভোটে পাস হয়।আগের আইনের ১২ দফায় ৪ উপদফায় বলা ছিল, বিশেষ মেধা ও যোগ্যতার অধিকারী গবেষকদের গবেষণায় আকৃষ্ট ও উৎসাহিত করতে এবং তাঁদের মেধা, দক্ষতা ও অভিজ্ঞতা গবেষণার কাজে যথাযথভাবে ব্যবহারের জন্য তাঁদের চাকরির বয়সসীমা হবে ৬৭ (সাতষট্টি) বছর। ধারাটি বিলুপ্ত করা হয়েছে।
ইয়াফেস ওসমান বলেন, প্রজাতন্ত্রের কর্মচারীদের অবসরের বয়সসীমা ৫৯ বছর। কিন্তু বিশেষ মেধা ও যোগ্যতা নির্ধারণের কোনো মাপকাঠি না থাকায় বিসিএসআইআরের গবেষকেরা পিআরএলে না গিয়ে আইনের আওতায় রিট মামলার মাধ্যমে চাকরিতে বহাল আছেন। এতে জুনিয়র বিজ্ঞানীদের পদোন্নতির ক্ষেত্রে জটিলতাসহ পরিষদের কাজে বিঘ্ন সৃষ্টি হচ্ছে।
বিসিএসআইআরের বিদ্যমান আইনের ফলে বিভিন্ন মন্ত্রণালয়ের আওতায় গবেষক ও বিজ্ঞানীদের এবং সব সরকারি কর্মচারীর মধ্যে একটি বৈষম্যমূলক অবস্থার সৃষ্টি হয়েছে। বিভিন্ন মন্ত্রণালয়ের সব গবেষক বা বিজ্ঞানীদের বয়সসীমা নির্ধারণের জন্য একই আইন প্রণয়নের সুবিধার্থে বিদ্যমান বাংলাদেশ বিজ্ঞান ও শিল্প গবেষণা পরিষদ আইনের ১২ ধারা ৪ উপধারাটি বিলুপ্ত হওয়া প্রয়োজন।
