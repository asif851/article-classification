
স্বাস্থ্যমন্ত্রী মোহাম্মদ নাসিম বলেছেন, শেখ হাসিনার সরকার উৎখাতের জন্য নানা ষড়যন্ত্র শুরু হয়েছে। তাদের সব ষড়যন্ত্র যখন ব্যর্থ হয়েছে, তখন শেখ হাসিনার সরকারকে উৎখাতের জন্য বিএনপি-জামায়াত বিদেশিদের সঙ্গে হাত মিলিয়েছে।
আজ শনিবার বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ে সামনে আয়োজিত শ্রমিক সমাবেশে নাসিম এসব কথা বলেন। মহান মে দিবস উপলক্ষে ঢাকা মহানগর দক্ষিণ শ্রমিক লীগ এই সমাবেশের আয়োজন করে।
উন্নয়নের ধারা অব্যাহত রাখতে শেখ হাসিনার সরকারকে বারবার ভোট দিয়ে নির্বাচিত করতে জনগণের প্রতি আহ্বান জানিয়ে নাসিম বলেন, দেশের উন্নয়নের ধারাবাহিকতা রক্ষার জন্য সরকারের ধারাবাহিকতা প্রয়োজন। মালয়েশিয়ায় মাহাথির বিন মোহাম্মদ একটানা ২২ বছর ক্ষমতায় ছিল বলেই সে দেশটি আজ এত উন্নত। তাই বাংলাদেশর উন্নয়নের জন্য প্রধানমন্ত্রী শেখ হাসিনার সরকারকে বারবার ক্ষমতায় আনতে হবে।
সজীব ওয়াজেদ জয়কে নিয়ে খালেদা জিয়ার দেওয়া বক্তব্যের জবাবে মোহাম্মদ নাসিম বলেন, ‘জয়ের বিরুদ্ধে অর্থ পাচারের অভিযোগ এনে কাণ্ডজ্ঞানহীনতার পরিচয় দিয়েছেন খালেদা জিয়া। তিনি কীভাবে এ কথা বললেন। একজন মানুষ মূর্খ না হলে এই কথা বলতে পারেন না। জয় আপনাকে যে চ্যালেঞ্জ দিয়েছ, তা গ্রহণ করে আপনাকে প্রমাণ করতে হবে। তা না হলে জাতির কাছে ক্ষমা চাইতে হবে।’
ঢাকা মহানগর দক্ষিণ শ্রমিক লীগের সভাপতি সামসুল আলমের সভাপতিত্বে সমাবেশে আরও বক্তব্য দেন আওয়ামী লীগের যুগ্ম সাধারণ সম্পাদক জাহাঙ্গীর কবির নানক, শ্রমবিষয়ক সম্পাদক হাবিবুর রহমান সিরাজ, কৃষি ও সমবায়বিষয়ক সম্পাদক আবদুর রাজ্জাক, শ্রমিক লীগের সাধারণ সম্পাদক সিরাজুল ইসলাম প্রমুখ।
