
শিক্ষকদের জন্য আলাদা বেতন স্কেল ও গ্রেড সমস্যা নিরসনের দাবিতে পাবলিক বিশ্ববিদ্যালয়ের শিক্ষকেরা আজ বৃহস্পতিবার আবার পূর্ণ দিবস কর্মবিরতি পালন করছেন। সকাল থেকে এ কর্মবিরতি শুরু হয়েছে। বিকেল পাঁচটায় শেষ হবে। বাংলাদেশ বিশ্ববিদ্যালয় শিক্ষক সমিতি ফেডারেশনের মহাসচিব এ এস এম মাকসুদ কামাল প্রথম আলোকে বলেন, সারা দেশে বিভিন্ন বিশ্ববিদ্যালয় থেকে শিক্ষক নেতারা তাঁকে জানিয়েছেন নিজ নিজ বিশ্ববিদ্যালয়ে তাঁরা এ কর্মসূচি পালন করছেন। তিনি জানান, আজ নিয়ে তৃতীয় দিনের মতো পূর্ণ দিবস কর্মবিরতি পালন করা হচ্ছে। এ ছাড়াও এর আগে আরও তিন দিন তিন ঘণ্টা করে এ কর্মসূচি পালন করা হয়। দাবি আদায় না হওয়া পর্যন্ত শিক্ষকেরা এ আন্দোলন চালিয়ে যাবেন।
কর্মবিরতির পাশাপাশি শিক্ষকেরা বেলা ১১টা থেকে ১টা পর্যন্ত নিজ নিজ ক্যাম্পাসে অবস্থান কর্মসূচি পালন করবেন। ঢাকা বিশ্ববিদ্যালয়ে এ অবস্থান কর্মসূচি অনুষ্ঠিত হবে অপরাজেয় বাংলার পাদদেশে।
বর্তমানে দেশে ৩৭টি পাবলিক বিশ্ববিদ্যালয় আছে। এগুলোতে শিক্ষক আছেন ১৩ হাজারের বেশি।
আরও  পড়ুন..
শিক্ষকদের জন্য পৃথক বেতনকাঠামো শিক্ষানীতিতেই আছে
