

সবাইকে বিদ্যুৎ ব্যবহারে সাশ্রয়ী হওয়ার আহ্বান জানিয়ে প্রধানমন্ত্রী শেখ হাসিনা বলেছেন, ‘সাশ্রয়ী মনোভাব নিয়ে ঘর থেকে বের হওয়ার সময় বিদ্যুতের সুইচটা বন্ধ করুন। আমি ঘর থেকে বের হওয়ার সময় বিদ্যুতের সুইচটা বন্ধ করি।’ তিনি বাসাবাড়িসহ সর্বত্র অহেতুক বিদ্যুৎ ও গ্যাস অপচয় না করার বিষয়ে সবাইকে সতর্ক থাকার আহ্বান জানান।
আজ বুধবার রাজধানীর বসুন্ধরা আন্তর্জাতিক কনভেনশন সেন্টারে ‘জাতীয় বিদ্যুৎ ও জ্বালানি সপ্তাহ ২০১৬’-এর উদ্বোধনী অনুষ্ঠানে প্রধানমন্ত্রী এসব কথা বলেন। খবর বাসসের।
বিদ্যুৎ ও জ্বালানি ব্যবহারে সাশ্রয়ী হওয়ার আহ্বান জানিয়ে শেখ হাসিনা বলেন, ‘বিদ্যুৎ উৎপাদনের ধারা অব্যাহত রাখার মাধ্যমে আমাদের রূপকল্প-২০২১ অনুযায়ী ২০২১ সালের মধ্যে দেশের শতভাগ মানুষকে বিদ্যুৎ দিতে পারব। তিনি বলেন, এ কাজের অংশ হিসেবে দীর্ঘমেয়াদি পরিকল্পনার আওতায় ২০২১ সালের মধ্যে ২৪ হাজার মেগাওয়াট, ২০৩০ সালের মধ্যে ৪০ হাজার মেগাওয়াট এবং ২০৪১ সালের মধ্যে ৬০ হাজার মেগাওয়াট বিদ্যুৎ উৎপাদনের মহাপরিকল্পনা বাস্তবায়ন করছি।’
প্রধানমন্ত্রী বলেন, ‘আমি চাই, অভিভাবক-শিক্ষক থেকে শুরু করে সবাই স্কুল, কলেজ, বিশ্ববিদ্যালয়, অফিস, আদালত—সব ক্ষেত্রেই আপনারা সাশ্রয়ী মনোভাব নিন অর্থাৎ বিদ্যুতের সুইচটা একটু নিজেরাই অফ করেন। আমি প্রধানমন্ত্রী হিসেবেও ঘর থেকে বের হওয়ার সময় নিজ হাতেই বিদ্যুতের সুইচটা বন্ধ করে দিই। কাজেই আমি চাই প্রত্যেকের মধ্যেই এই মানসিকতাটা থাকতে হবে।’
শেখ হাসিনা বলেন, বিদ্যুৎ খাতের ক্রমাগত উন্নয়নের মাধ্যমে গত আট বছরে ৮০টি নতুন বিদ্যুৎকেন্দ্র স্থাপনের মাধ্যমে বিদ্যুৎ উৎপাদন ক্ষমতা ১৫ হাজার মেগাওয়াটে উন্নীত হয়েছে। বর্তমানে মোট সঞ্চালন লাইনের পরিমাণ ৯ হাজার ৮৯৩ সার্কিট কিলোমিটার এবং বিতরণ লাইনের পরিমাণ ৩ লাখ ৬০ হাজার কিলোমিটার।
বিদ্যুৎ সঞ্চালন ও বিতরণ লাইন নির্মাণে ব্যাপক কার্যক্রম গ্রহণ করার কথা উল্লেখ করে প্রধানমন্ত্রী বলেন, উৎপাদিত বিদ্যুৎ সুষ্ঠু ও নিরবচ্ছিন্নভাবে জনগণের কাছে পৌঁছে দেওয়ার জন্য বিগত আট বছরে ১ হাজার ৯০২ কিলোমিটার সঞ্চালন লাইন এবং ৯৭ হাজার কিলোমিটার নতুন বিতরণ লাইন নির্মাণ করা হয়েছে।
বিদ্যুৎ ও জ্বালানি প্রতিমন্ত্রী নসরুল হামিদের সভাপতিত্ব অনুষ্ঠানে বিশেষ অতিথি হিসেবে নেপালের জ্বালানিমন্ত্রী জনার্দন শর্মা এবং সংসদের বিদ্যুৎ, জ্বালানি ও খনিজ সম্পদ মন্ত্রণালয় সম্পর্কিত সংসদীয় স্থায়ী কমিটির সভাপতি তাজুল ইসলাম বক্তব্য দেন। অনুষ্ঠানে শুভেচ্ছা বক্তব্য দেন জ্বালানি এবং খনিজ বিভাগের সচিব নাজিম উদ্দিন চৌধুরী ও বিদ্যুৎ বিভাগের সচিব মনোয়ার ইসলাম। অনুষ্ঠানে মন্ত্রিপরিষদ সদস্য, প্রধানমন্ত্রীর উপদেষ্টারা, সাংসদেরা, বিভিন্ন কূটনৈতিক মিশন ও দাতা সংস্থার প্রতিনিধিসহ সরকারের উচ্চপর্যায়ের কর্মকর্তারা উপস্থিত ছিলেন।
প্রধানমন্ত্রী বিদ্যুৎ ও জ্বালানি খাতে বিশেষ অবদানের জন্য দুটি ক্যাটাগরিতে অনুষ্ঠানে পুরস্কার বিতরণ করেন। অনুষ্ঠানে দেশের বিদ্যুৎ ও জ্বালানি খাতের অগ্রগতিভিত্তিক একটি তথ্যচিত্রও পরিবেশিত হয়।
