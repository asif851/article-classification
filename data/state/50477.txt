
বগুড়ায় অপহরণ হওয়ার ৪৮ ঘণ্টা পর এক শিশুর লাশ পুকুরে পাওয়া গেছে। আজ সোমবার সন্ধ্যা পৌনে ছয়টার দিকে শিশুটির লাশ উদ্ধার করা হয়। অপহূত শিশুর নাম নাফিস সিয়াম (৮)।
সিয়াম স্থানীয় পিডিবি স্কুলে প্রথম শ্রেণিতে পড়ত। তার বাবার নাম বেলাল হোসেন। তিনি পেশায় একজন সিএনজিচালিত অটোরিকশার চালক। তাঁর বাসা শহরের পুরান বগুড়ার রেলগেট এলাকায়।
পুলিশ জানায়, গত পরশু বিকেল পাঁচটার দিকে বাড়ির সামনে থেকে সিয়ামকে অপহরণ করা হয়। রাতে সিয়ামের বাবা বেলাল হোসেনের মোবাইল ফোনে কল করে ৮০ হাজার টাকা মুক্তিপণ দাবি করা হয়। তিনি বিষয়টি পুলিশকে জানান। পুলিশ টাকা নিয়ে সাদা পোশাকে তিন দফায় ফাঁদ পাতে। কিন্তু পুলিশের উপস্থিতি বুঝতে পেরে অপহরণকারীরা সামনে আসছিল না।
পুলিশ জানায়, সর্বশেষ গতকাল রোববার সরকারি আজিজুল হক কলেজ মাঠে বেলাল হোসেনকে টাকা নিয়ে যেতে বলে অপহরণকারীরা। সাদা পোশাকে পুলিশ অপেক্ষা করলেও অপহরণকারীরা আসেনি। এর পর থেকে যে নম্বর থেকে মুক্তিপণ চাওয়া হয়, তা বন্ধ পাওয়া যাচ্ছে। আজ সন্ধ্যা পৌনে ছয়টার দিকে বেলাল হোসেনের বাসার অদূরে একটি পুকুরে সিয়ামের মৃতদেহ দেখতে পান এলাকাবাসী। খবর পেয়ে পুলিশ মৃতদেহটি উদ্ধার করে।
সদর থানার উপপরিদর্শক (এসআই) আনোয়ার হোসেন প্রথম আলোকে বলেন, ‘অপহরণকারীদের ধরার চেষ্টা চালিয়ে যাচ্ছি আমরা। তাদের ধরতে তিন দফা ফাঁদ পাতা হয়। কিন্তু তারা মুক্তিপণ নিতে আসেনি।’
