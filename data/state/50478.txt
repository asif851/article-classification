
নগরের নন্দনকানন গোলাপ সিংহ লেইনে দেয়াল ধসে চার শিশু আহত হয়েছে। আজ রোববার দুপুর সাড়ে ১২টার দিকে এ ঘটনা ঘটেছে। তবে আহত শিশুদের অবস্থা গুরুতর নয় বলে জানিয়েছেন চিকিৎসকেরা।
আহত শিশুদের নাম মেহেদী হাসান (৯), সজীব মিয়া (৮), আরিফ মিয়া (৪) ও মো. রিয়াদ (৭)। তাদের চট্টগ্রাম মেডিকেল কলেজ হাসপাতালে ভর্তি করানো হয়।
ফায়ার সার্ভিস ও স্থানীয় বাসিন্দারা জানান, গোলাপ সিংহ লেইন এলাকায় একটি বহুতল ভবনের নির্মাণকাজ চলছে। ভবনটির উল্টোদিকে তিন দিন দিয়ে ঘেরা একটি খালি জায়গা আছে। ওই জায়গার উত্তরদিকের দেয়াল ঘেঁষে ভবন নির্মাণকাজে ব্যবহারের জন্য পাথরের স্তূপ রাখা হয়েছিল। ওই স্তূপের ভার সহ্য করতে না পেরে আজ দুপুর সাড়ে ১২টার দিকে দেয়ালটির ১০ ফুটের মতো জায়গা ভেঙে পড়ে। ওই সময় দেওয়ালের বাইরের দিকে ওই চার শিশু মার্বেল খেলছিল।
ফায়ার সার্ভিস ও সিভিল ডিফেন্স চট্টগ্রাম কার্যালয়ের সহকারী পরিচালক মো. ইয়াহিয়া বলেন, কাজের জন্য পাথরের স্তূপটিতে পানি দিয়েছিল শ্রমিকেরা। ফলে স্তূপটি আরও ভারী হয়ে পড়ে। ওই ভারেই দেয়ালটি ধসে পড়েছে। ওই সময় দেয়ালের বাইরে থাকা চার শিশু আহত হয়। পাথরের স্তূপটি নির্মাণাধীন ভবনের জন্য রাখা ছিল।
চট্টগ্রাম মেডিকেল কলেজ (চমেক) হাসপাতালে চিকিৎসাধীন শিশু মেহেদী হাসান বলে, ‘স্কুল থেকে ফিরে ওই জায়গায় বসে আমরা চারজন খেলছিলাম। এ সময় দেয়াল ভেঙে পড়ে। আশপাশের সবাই আমাদের হাসপাতালে নিয়ে আসে।’
চট্টগ্রাম মেডিকেল কলেজ হাসপাতালের জরুরি বিভাগের চিকিৎসক ফরিদ উদ্দিন আহমেদ জানান, আহত শিশুরা সবাই শঙ্কামুক্ত। তাদের হাসপাতালের বিভিন্ন ওয়ার্ডে পাঠানো হয়েছে।
