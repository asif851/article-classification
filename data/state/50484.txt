
জাতীয় ভিটামিন ‘এ’ প্লাস ক্যাম্পেইনে চট্টগ্রাম নগর ও উপজেলায় প্রায় ১৪ লাখ শিশুকে ভিটামিন এ ক্যাপসুল খাওয়ানোর প্রস্তুতি নিয়েছে চট্টগ্রাম সিটি করপোরেশন ও জেলা সিভিল সার্জন কার্যালয়। এজন্য স্থায়ী ও অস্থায়ী ছয় হাজার ২০টি কেন্দ্রে আগামীকাল শনিবার সকাল আটটা থেকে বিকেল ৪টা পর্যন্ত এ ক্যাম্পেইন চলবে।এ উপলক্ষে গতকাল বৃহস্পতিবার সকালে চট্টগ্রাম সিটি করপোরেশনের স্বাস্থ্য বিভাগ ও সিভিল সার্জন কার্যালয় পৃথকভাবে সংবাদ সম্মেলনের আয়োজন করে।সিটি করপোরেশনে সংবাদ সম্মেলনে লিখিত বক্তব্যে মেয়র মোহাম্মদ মনজুর আলম বলেন, নগরের স্থায়ী ও অস্থায়ী এক হাজার ২৮৮টি কেন্দ্রে ছয় লাখ পাঁচ হাজার শিশুকে ভিটামিন এ ক্যাপসুল খাওয়ানো হবে। এ ছাড়া এবার ক্যাম্পেইনে কোনো শিশুকে কৃমিনাশক বড়ি খাওয়ানো হবে না।সংবাদ সম্মেলনে উপস্থিত ছিলেন সাস্থ্য স্ট্যান্ডিং কমিটির সভাপতি সাইয়েদ গোলাম হায়দার চৌধুরী, করপোরেশনের প্রধান নির্বাহী কর্মকর্তা আলী আহমেদ, সচিব রশীদ আহমেদ ও প্রধান স্বাস্থ্য কর্মকর্তা সেলিম আকতার চৌধুরী।সিভিল সার্জন কার্যালয়ে আয়োজিত সংবাদ সম্মেলনে জানানো হয়, চট্টগ্রামের ১৪ উপজেলার চার হাজার ৭৩২টি কেন্দ্রে প্রায় আট লাখ শিশুকে ভিটামিন এ ক্যাপসুল খাওয়ানো হবে। এজন্য এক হাজার ৯৫৪ জন স্বাস্থ্যকর্মী ও ৭৪২ জন তত্ত্বাবধায়ক নিয়োজিত থাকবেন।সংবাদ সম্মেলনে লিখিত বক্তব্য পাঠ করেন চট্টগ্রাম জেলার সিভিল সার্জন ডা. মোহাম্মদ সরফরাজ খান চৌধুরী। উপস্থিত ছিলেন ডেপুটি সিভিল সার্জন মোহাম্মদ রফিক উদ্দিন প্রমুখ।
 
