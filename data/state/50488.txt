
রোহিঙ্গাদের পুনর্বাসনের সরকারি চিন্তাভাবনার অংশ হিসেবে নোয়াখালীর হাতিয়ার দুর্গম ঠেঙ্গারচর পরিদর্শন করেছেন প্রধানমন্ত্রীর সামরিক সচিব মিঞা মো. জয়নাল আবেদিন। আজ বুধবার বেলা ১১টার দিকে তিনি চট্টগ্রাম থেকে নৌবাহিনীর স্পিডবোটে করে ওই চরে পৌঁছান। এ সময় তাঁর সঙ্গে নৌবাহিনীর একজন ঊর্ধ্বতন কর্মকর্তাসহ সংশ্লিষ্ট কর্মকর্তারা ছিলেন। 
এর আগে সকাল সাড়ে ১০টার দিকে উপজেলা সদর থেকে হাতিয়ার সাবেক সাংসদ মোহাম্মদ আলী, উপজেলা নির্বাহী কর্মকর্তা (ইউএনও) খোন্দকার রিজাউল করিম, সদর সার্কেলের অতিরিক্ত পুলিশ সুপার নবজ্যোতি খীসা, হাতিয়া থানার ভারপ্রাপ্ত কর্মকর্তা (ওসি) মো. গোলাম ফারুক ঠেঙ্গারচার পৌঁছেন। জানতে চাইলে প্রধানমন্ত্রীর সামরিক সচিবের ঠেঙ্গারচর পরিদর্শনের বিষয়টি নিশ্চিত করেন ইউএনও খোন্দকার রিজাউল করিম ও ওসি মো. গোলাম ফারুক।আজ সন্ধ্যায় মুঠোফোনে ইউএনও খোন্দকার রিজাউল করিম প্রথম আলোকে বলেন, প্রধানমন্ত্রীর সামরিক সচিব প্রায় দুই ঘণ্টা ঠেঙ্গারচর ঘুরে দেখেন। রোহিঙ্গাদের পুনর্বাসনের সরকারি চিন্তাভাবনার অংশ হিসেবে তিনি চর দেখতে এসেছেন। এক প্রশ্নের জবাবে ইউএনও খোন্দকার রিজাউল করিম বলেন, প্রধানমন্ত্রীর সামরিক সচিব চর ঘুরে দেখার পর জরুরি ভিত্তিতে চরে হেলিকপ্টার অবতরণের জন্য একটি হেলিপ্যাড, নৌযান ভেড়ানোর সুবিধার্থে নদীতে একটি জেটি নির্মাণ, বিশুদ্ধ খাবার পানির জন্য একটি গভীর নলকূপ স্থাপনসহ আরও কিছু অবকাঠামো নির্মাণের নির্দেশনা দিয়ে গেছেন। এ ছাড়া চরের গাছ কাটা বন্ধ রাখার বিষয়েও বলে গেছেন তিনি। উপজেলা প্রশাসনের পক্ষ থেকে এ বিষয়ে প্রয়োজনীয় পদক্ষেপ নেওয়া হবে।
