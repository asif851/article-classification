
বাংলাদেশের একজন শতভাগ সৎ মন্ত্রী প্রাথমিক ও গণশিক্ষামন্ত্রী দিনাজপুর-৫ (ফুলবাড়ী-পার্বতীপুর) আসনের সাংসদ মোস্তাফিজুর রহমান। আজ শনিবার দুপুরে দিনাজপুরের ফুলবাড়ীতে ছাত্রলীগের বার্ষিক কাউন্সিলে বিশেষ অতিথির বক্তব্যে ছাত্রলীগের কেন্দ্রীয় সভাপতি সাইফুর রহমান সোহাগ এ মন্তব্য করেন।
সাইফুর রহমান সোহাগ ২৭ মিনিট ২১ সেকেন্ডের বক্তব্যে আরও বলেন, ‘ছাত্রলীগের কেন্দ্রীয় সভাপতি হিসেবে আমি সব সম্মেলনে যেতে পারি না। বিশেষ ব্যক্তি মন্ত্রী মোস্তাফিজুর রহমানের জন্য আমি উপস্থিত হয়েছি। মন্ত্রী মোস্তাফিজুর রহমান নির্বাচনে কোনো অতিরিক্ত টাকা খরচ করেন না। বাংলাদেশের একজন শতভাগ সৎ মন্ত্রী প্রাথমিক ও গণশিক্ষামন্ত্রী মোস্তাফিজুর রহমান। দেশ-বিদেশের অনেকেই তাঁকে ফোন করে বলেন, প্রধানমন্ত্রী শেখ হাসিনার পর বাংলাদেশে একজন মাত্র মন্ত্রী হিসেবে সততার সঙ্গে কাজ করেন প্রাথমিক ও গণশিক্ষামন্ত্রী।’
ছাত্রলীগের প্রতিটি কর্মীকে নিয়মিত পড়াশোনা করার আহ্বান জানিয়ে সাইফুর রহমান বলেন, আপনাদের ভালো ছাত্র হতে হবে। বঙ্গবন্ধু শেখ মুজিবুর রহমানে ‘অসমাপ্ত আত্মজীবনী’ যদি কোনো কর্মী না পড়েন, তবে তার ছাত্রলীগ করার কোনো যোগ্যতাই নেই।
ফুলবাড়ীর হোসেন কমিউনিটি সেন্টারে দুপুর সাড়ে ১২টায় মোস্তাফিজুর রহমান এবং সাইফুর রহমান জাতীয় এবং দলীয় পতাকা উত্তোলন ও কবুতর উড়িয়ে সম্মেলনের উদ্বোধন করেন।
লুটপাট আ.লীগের ১০ জন করলে বিএনপির করে ৯০ জনজেলা ছাত্রলীগের আহ্বায়ক পারভেজ আহম্মেদ চৌধুরী পরাগের সভাপতিত্বে অনুষ্ঠানে প্রধান অতিথি হিসেবে বক্তব্যে গণশিক্ষামন্ত্রী মোস্তাফিজুর রহমান বলেন, ‘আওয়ামী লীগের চাইতে ভালো দল দেশে নাই। শেখ হাসিনার চাইতে ভালো নেত্রী কেউ নাই। আওয়ামী লীগের যদি ১০ জন লুটপাট করে খায় বিএনপির ৯০ জন লুটপাট করে খায়। খালেদা জিয়া বলেছেন, বিএনপি ক্ষমতায় আসলে আওয়ামী লীগকে এক কাপড়ে দেশ থেকে বের করে দেবে। সবার আগে শেখ হাসিনাকে দেশ থেকে বের করে দেবে।’
মন্ত্রী আরও বলেন, দল করতে হলে নেতা হওয়ার লোভ-লালসা থাকা যাবে না। সবাইকে ভালো কর্মী হতে হবে। ভালো কর্মী না হলে ভালো নেতা হওয়া যাবে না। সামনে নির্বাচনকে কেন্দ্র করে অনেক ষড়যন্ত্র হচ্ছে, সবাইকে সতর্ক থাকতে হবে।
সম্মেলনের শুরুতে জেলা ছাত্রলীগের যুগ্ম আহ্বায়ক আসাদুজ্জামান রুবেল সাইফুর রহমান সোহাগের দৃষ্টি আকর্ষণ করে বলেন, ‘আপনি কয়েক দিন আলটিমেটাম দিলেন যে বিবাহিতদের ৭২ ঘণ্টার মধ্যে পদত্যাগ করতে হবে। আজকের কাউন্সিলের সভাপতি জেলা ছাত্রলীগের আহ্বায়ক পারভেজ আহম্মেদ চৌধুরী বিবাহিত। তিনি কেন আপনার নির্দেশ মানলেন না? তাঁকে নিয়ে কীভাবে সম্মেলন করছেন? এ সময় পারভেজ আহম্মেদ মাইক নিয়ে বলেন, এটি কাউন্সিল, ব্যক্তিগত বিষয় নিয়ে আলোচনার জায়গা নয়। এ সময় সম্মেলনে কিছুটা উত্তেজনা তৈরি হতে শুরু করলে মন্ত্রীর হস্তক্ষেপে থেমে যায়।
দীর্ঘ ১৩ বছর পর ফুলবাড়ী উপজেলা ছাত্রলীগে কাউন্সিল অনুষ্ঠিত হলো। আজকের সম্মেলন মূলত অনুষ্ঠিত হয় মন্ত্রী মোস্তাফিজুর রহমানের বড় মেয়ে যুক্তরাষ্ট্রপ্রবাসী ফারহানা রহমানের কারণেই। অনুষ্ঠানে ছাত্রলীগ নেতা-কর্মীদের উদ্দেশে ফারহানা রহমান বলেন, ছাত্রলীগের নেতা-কর্মীদের অবশ্যই বঙ্গবন্ধু শেখ মুজিবুর রহমানের ‘অসমাপ্ত আত্মজীবনী’ এবং ‘কারাগারের রোজনামচা’ পড়তে হবে। এ সময় কারা কারা এ দুটি বই পড়েছেন জানতে চাইলে সাতজন নেতা-কর্মী হাত তোলেন।
প্রথম অধিবেশন শেষে বেলা দুইটায় দ্বিতীয় অধিবেশনে জেলা ছাত্রলীগের আহ্বায়ক পারভেজ আহম্মেদ চৌধুরী পরাগ উপজেলা ছাত্রলীগের সভাপতি মিঠুন কুমার রায় এবং সাধারণ সম্পাদক মেহেদী হাসান, পৌর ছাত্রলীগের সভাপতি মুশফিকুর রহমান এবং সাধারণ সম্পাদক আরিফুল ইসলাম, ফুলবাড়ী সরকারি কলেজের ছাত্রলীগের সভাপতি তৌহিদুজ্জামান এবং সাধারণ সম্পাদক রাজিউল ইসলামের নাম ঘোষণা করেন।
অনুষ্ঠানে ছাত্রলীগের কেন্দ্রীয় সহসভাপতি নাজমুল হক প্রধান ও আবু হুসেইন বিপু, সহসম্পাদক রিজভী হাসান মাহমুদ প্রমুখ বক্তব্য দেন।
