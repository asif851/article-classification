
সরকার পদত্যাগ করে শান্তিপূর্ণভাবে ক্ষমতা হস্তান্তর প্রয়োজন বলে মনে করেন সুপ্রিম কোর্ট আইনজীবী সমিতির সভাপতি খন্দকার মাহবুব হোসেন।আজ সোমবার দুপুরে সমিতি আয়োজিত এক সংবাদ সম্মেলনে এ মত দেন খন্দকার মাহবুব।বিএনপির চেয়ারপারসনের এই উপদেষ্টা দাবি করেন, ‘এই সরকারের অবৈধভাবে ক্ষমতায় টিকে থাকার প্রচেষ্টা ব্যর্থ হওয়ার আশঙ্কায় তারা বেসামাল হয়ে পড়েছে। তাই পদত্যাগ করে শান্তিপূর্ণভাবে ক্ষমতা হস্তান্তর প্রয়োজন বলে মনে করি। আর এ জন্য দেশবাসীর আকাঙ্ক্ষা অনুযায়ী একটি সুষ্ঠু নির্বাচনই একমাত্র পথ।’সুপ্রিম কোর্ট আইনজীবী সমিতির শহীদ শফিউর রহমান মিলনায়তনে আয়োজিত সংবাদ সম্মেলনে খন্দকার মাহবুব বলেন, ‘সাবেক প্রধানমন্ত্রী ও ২০ দলের নেত্রী খালেদা জিয়ার বাসভবনে বিদ্যুৎ সংযোগ বিচ্ছিন্ন করা রাজনৈতিক প্রতিহিংসার একটি ন্যক্কারজনক ঘটনা বলে আমরা মনে করি। এই ঘটনাকে আমরা খালেদা জিয়ার নিরাপত্তার প্রতি চরম হুমকি বলেও মনে করি। খালেদা জিয়ার নিরাপত্তার যেকোনো হুমকি দেশবাসী রুখে দাঁড়াবে। সরকারকে এ জন্য চরম মূল্য দিতে হবে।’সুপ্রিম কোর্ট আইনজীবী সমিতির সভাপতির ভাষ্য, ‘আমরা মনে করি, বর্তমান সরকার জনগণের জানমাল রক্ষার ব্যাপারে পুরোপুরি ব্যর্থ হয়ে অবৈধ ক্ষমতাকে টিকিয়ে রাখার জন্য প্রশাসন ও আইনশৃঙ্খলা রক্ষাকারী বাহিনীর ওপর নির্ভরশীল হয়ে পড়েছে।’সংবাদ সম্মেলনে উপস্থিত ছিলেন সমিতির সম্পাদক মাহবুব উদ্দিন খোকন, সহসভাপতি রফিকুল ইসলাম মেহেদি প্রমুখ।
