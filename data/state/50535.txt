
যত দূর চোখ যায় শুধু জামাকাপড়ের দোকান। কেউ কিনছেন। কেউ বেচছেন। অলিগলি, রাস্তায়, ট্রাকে কাপড়ের গাঁট। বাতাসে নতুন কাপড়ের গন্ধ।
বাংলাদেশের সবচেয়ে বড় পাইকারি কাপড়ের বাজার নরসিংদীর শেখেরচর বাবুরহাটে গতকাল শনিবার সকাল থেকে দুপুর পর্যন্ত ঘুরে এ দৃশ্য চোখে পড়ল। নরসিংদী সদর উপজেলার শীলমান্দি ইউনিয়নে অবস্থিত এই হাটটি ঢাকা থেকে ৪০ কিলোমিটার আর নরসিংদী শহর থেকে ১২ কিলোমিটার দূরে। সারা দেশ থেকে আসা জামাকাপড়ের দোকানদারেরা এখান থেকে পাইকারি দরে কাপড় কেনেন। ঢাকার অধিকাংশ ফ্যাশন হাউসের কাপড়ও এখান থেকেই যায়। অনেক খুচরা ক্রেতাও চলে আসেন। তবে দোকানদারেরা খুচরা বিক্রিতে ততটা আগ্রহী থাকেন না।
হাটের মধ্যেই শেখেরচর বাবুরহাট বণিক সমিতির কার্যালয়ে কথা হয় কোষাধ্যক্ষ মোতালিব মিয়ার সঙ্গে। তিনি জানালেন, এখানে ছোট-বড় ৫ হাজার দোকান আছে। দেশে এমন কোনো কাপড় নেই, যা এই বাজারে পাওয়া যাবে না।
ব্যবসায়ীদের সঙ্গে কথা বলে জানা গেল, দেশের জামা-কাপড়ের বেশির ভাগই এই বাজার থেকে যায়। একসময় সোমবার সাপ্তাহিক হাট বসলেও এখন প্রতি শুক্র ও শনিবার দুদিন হাট বসে। তবে ঈদ সামনে রেখে বৃহস্পতিবার থেকেই কেনাকাটা শুরু হয়। রোববার পর্যন্ত চলে।
বাবুরহাটেই কথা হয় কুমিল্লার চান্দিনা থেকে আসা ব্যবসায়ী গোলাম মোস্তফার সঙ্গে। তিনি প্রথম আলোকে জানান, প্রতি মাসে দুবার আসেন এই পাইকারি হাটে। এবার এসেছেন ঈদের পণ্য কেনার জন্য।
হবিগঞ্জ থেকে আসা ব্যবসায়ী জাহাঙ্গীর আলম জানান, ঈদে বিক্রি করবেন বলে শাড়ি, থ্রি-পিস, পাঞ্জাবিসহ নানা ধরনের পোশাক কিনতে এসেছেন।
বাবুরহাটের সবচেয়ে বড় প্রতিষ্ঠানগুলোর একটি ‘স্ট্যান্ডার্ড লুঙ্গি শাড়ি ও থ্রি-পিস’। আমানত শাহ ও স্ট্যান্ডার্ড লুঙ্গি ও শাড়ি তাদের পণ্য। এই দোকানে ঢুকে দেখা গেল, অর্ধশত ক্রেতা। তাঁদের কেউ শাড়ি, থ্রি-পিস আবার কেউ লুঙ্গি কিনছেন। দোকানের বিক্রয় ও হিসাব কর্মকর্তা সাইফুর রহমান প্রথম আলোকে জানালেন, ঈদের আগে বাজার বেশ জমজমাট। প্রতিদিন গড়ে ১ লাখ লুঙ্গি, ১ লাখ শাড়ি আর ২০-২৫ হাজার থ্রি-পিস বিক্রি হচ্ছে।
অবশ্য কয়েকজন দোকানদার জানালেন, ঝড়-বৃষ্টি-বন্যার কারণে সিলেট আর চট্টগ্রামের ব্যবসায়ীরা এখন কম আসছেন। গত কয়েক দিন নরসিংদীতে বৃষ্টির কারণে অনেকেই আসতে পারেননি।
মায়ের দোয়া বস্ত্র বিতানের বিক্রেতা ইকরাম হোসেন বলেন, গত বছর এই সময় দিনে ৮ হাজার শার্টের পিস বিক্রি করেছেন। কিন্তু এবার ২-৩ হাজারের বেশি হচ্ছে না। একই কথা বলেন ঝিলিক থ্রি-পিস দোকানের ব্যবস্থাপক সঞ্জীব দেবনাথ। তবে এটিএম লুঙ্গির বিক্রেতা অনিক দাস জানালেন, তাঁদের বিক্রি ভালো। প্রতিদিন ৫-৬ লাখ লুঙ্গি বিক্রি করছেন তাঁরা।
বাংলায় অনলাইন বিশ্বকোষ বাংলাপিডিয়ার তথ্য অনুযায়ী, এই অঞ্চলের জমিদার আশু বাবু ১৯৩০ সালের পর মাধবদীতে এই হাট বা বাজার প্রতিষ্ঠা করেন। পারিবারিক কারণে বিরোধের পর তাঁর ভাই কালী বাবু, প্রমথ বাবু ও গোপাল বাবু শেখেরচরে বাবুরহাট প্রতিষ্ঠা করেন। অল্প সময়ের মধ্যেই নতুন বাবুরহাট বড় বাজার হিসেবে প্রতিষ্ঠিত হয়।
নরসিংদী চেম্বারের সাবেক সভাপতি এবং শেখেরচর বাবুরহাট বণিক সমিতির সাধারণ সম্পাদক মোশাররফ হোসেন গতকাল প্রথম আলোকে বলেন, ঈদের বাজার এখন জমজমাট। অন্য সময় সপ্তাহে এক-দেড় হাজার কোটি টাকার বেচাবিক্রি হলেও ঈদের সময় সেটি তিন-চার গুণ বেড়ে যায়।
