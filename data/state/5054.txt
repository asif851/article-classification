
প্রধানমন্ত্রীর আন্তর্জাতিকবিষয়ক উপদেষ্টা গওহর রিজভী বলেছেন, ছয় মাসের মধ্যে মার্কিন যুক্তরাষ্ট্রের সঙ্গে অবাধ বাণিজ্য সুবিধা জিএসপি চালু করা সম্ভব হবে। তবে এর আগে আমাদের পোশাক খাতে উন্নয়নে কিছু কাজ করতে হবে। ট্রেড ইউনিয়ন সুবিধা, শ্রমিকদের চিকিত্সা, কাজের পরিবেশ উন্নয়ন এবং মজুরির বিষয় রয়েছে। এসব কাজ শুরু হয়েছে। ইতিমধ্যে শ্রম আইন সংশোধন করা হয়েছে। আগামী সংসদে এই আইন পাস হবে। আজ শুক্রবার বিকেলে পঞ্চগড়ের বাংলাবান্ধা স্থলবন্দর পরিদর্শনকালে সাংবাদিকদের বিভিন্ন প্রশ্নের জবাব দেন গওহর রিজভী। এক প্রশ্নের জবাবে তিনি এসব কথা বলেন।
প্রধানমন্ত্রীর আন্তর্জাতিকবিষয়ক উপদেষ্টা বলেন, শিগগিরই তেঁতুলিয়ার বাংলাবান্ধায় মানুষ গমনাগমন সুবিধা চালু হবে। তিনি ছিটমহল বিনিময় বিষয়ে বলেন, ছিটমহল বিনিময়ে দুই দেশের মধ্যে চুক্তি হয়েছে। এই চুক্তিটি ভারতের সংসদের পাস করতে হবে। ভারত সরকার চুক্তিটি সংসদে তুলেছে। আশা করছি শিগগিরই চুক্তিটি পাস হবে। আর এই চুক্তি পাস হলে ছিটমহল বিনিময়ে আর কোনো বাধা থাকবে না। তখন ছিটমহলের নাগরিকরা যে যে যেখানে থাকতে চায়, সেখানেই থাকতে পারবে।
পরে প্রধানমন্ত্রীর উপদেষ্টা গওহর রিজভী বাংলাবান্ধা স্থলবন্দর ভবনে বন্দর কর্তৃপক্ষ, স্থানীয় প্রশাসন, কাস্টমস, বিজিবি, আমদানি-রপ্তানিকারক, সিঅ্যান্ডএফ এজেন্ট ও জনপ্রতিনিধিদের সঙ্গে মতবিনিময় করেন। জেলা প্রশাসক মোহাম্মদ সালাহ উদ্দিনের সভাপতিত্বে মতবিনিময় সভায় পঞ্চগড়-১ আসনের সাংসদ মো. মজাহারুল হক প্রধান, পুলিশ সুপার আবুল কালাম আজাদ, পঞ্চগড় ১৮ বিজিবি ব্যাটালিয়নের অধিনায়ক লে. কর্নেল আবু বাছির, পঞ্চগড় পৌরসভার মেয়র তৌহিদুল ইসলাম, বাংলাবান্ধা স্থলবন্দরের রাজস্ব কর্মকর্তা শোয়েব উল ইসলাম, আমদানি-রপ্তানিকারক অ্যাসোসিয়েশনের সভাপতি মেহেদী হাসান খান, প্রেসক্লাবের সভাপতি এ রহমান মুকুল, সিঅ্যান্ডএফ এজেন্ট অ্যাসোসিয়েশনের সভাপতি রেজাউল করিম, বন্দরের ব্যবস্থাপক কাজী হাসান আল তারিক উপস্থিত ছিলেন।
