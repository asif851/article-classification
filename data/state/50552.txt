
ব্রাহ্মণবাড়িয়ার বাঞ্ছারামপুর উপজেলার দশানী গ্রামে একটি ইটভাটার মালিক ইট ফেলে মেঘনা নদী দখল করছেন বলে অভিযোগ পাওয়া গেছে৷এ ঘটনায় ভূমি কর্মকর্তারা ওই ইটভাটার মালিককে ভরাট বন্ধ করে ইট সরিয়ে নেওয়ার নির্দেশ দিয়েছেন৷ কিন্তু এম এইচ কে ব্রিক নামের ওই ইটভাটার মালিক ও উপজেলার আইয়ুবপুর ইউনিয়ন আওয়ামী লীগের সাবেক সভাপতি মো. হুমায়ুন কবিরের দাবি, ভরাট করা জমির মালিক তিনি৷ তাই ইটও সরিয়ে নেননি৷স্থানীয় লোকজন জানান, দশানী গ্রামের পশ্চিম পাশ দিয়ে মেঘনা নদীর প্রবাহ ছিল৷ কালের বিবর্তনে নদী গতিপথ পাল্টালেও প্রায় ৩০০ ফুট চওড়া নদী রয়ে গেছে৷ সম্প্রতি দশানী বাজারসংলগ্ন এম এইচ কে ইটভাটায় গিয়ে দেখা গেছে, ভাটার পাশেই মেঘনা নদীর দুই তিন বিঘা নিচু জায়গায় বাতিল এবং পুরোনো ইট ও মাটি ফেলে ভরাট করা হয়েছে৷ভাটার এক শ্রমিক জানান, কয়েক বছর ধরে ভাটার বাতিল ইট দিয়ে একটু একটু করে নদী ভরাট করা হচ্ছে৷ দশানী গ্রামের বৃদ্ধ সুদন মিয়া (৮০) বলেন, ‘ইট ফালাইয়া গাং (নদী) ভইরা ফালাইছে৷ চার-পাঁচ বছর ধইরা হেরা নদীডা ভরতাছে৷ হেরার জোর বেশি, হের লাইগা কেউ কিছু কইতে চায় না৷’কৃষক ইদ্রিছ আলী বলেন, ‘দুই তিন কানি (বিঘা) জায়গা ভইরা লাইছে৷ যেই ভাবে নদী ভরতাছে, কয়দিন পরে নদীর অর্ধেক পর্যন্ত চইলা যাইব৷’ইটভাটার মালিক মো. হুমায়ুন কবিরের সঙ্গে মুঠোফোনে যোগাযোগ করা হলে তিনি নদী ভরাটের কথা স্বীকার করে দাবি করেন, ‘এখানে নদীর কোনো জায়গা নাই৷ আমার যেই জায়গায় বোরো লাগাইতাম, হেই জায়গা আমি ভরাট করছি৷ আর নদীর ভিতরে আমার আরও জায়গা আছে৷’আইয়ুবপুর ইউনিয়নে ভূমি কার্যালয় না থাকায় ওই ইউনিয়নের অতিরিক্ত দায়িত্ব পালনকারী বাঞ্ছারামপুর সদর ইউনিয়নের সহকারী ভূমি কর্মকর্তা মো. জাকির হোসেন বলেন, দশানী গ্রামে দখল করা স্থানে আগে নদী ছিল৷ ওই জমির মালিক সরকার৷ নদী ভরাটের বিষয়ে নিশ্চিত হওয়ার পর ইটভাটার মালিককে নদী থেকে ইট সরিয়ে নিতে বলা হয়েছে৷একই কথা বলেন উপজেলা কানুনগো ম্রাঘ্য মারমা৷ তিনি বলেন, ‘আমি নিজে কয়েকবার দশানী গ্রামে গিয়ে নদী ভরাট করতে নিষেধ করেছি এবং ইট সরিয়ে নিতে বলেছি৷ ইট সরিয়ে না নিলে ইটভাটার মালিকের বিরুদ্ধে আইনানুগ ব্যবস্থা নেওয়া হবে৷’
