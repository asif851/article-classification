
লতিফ সিদ্দিকীর জাতীয় সংসদের সদস্যপদ বাতিলের বিষয় নিয়ে নির্বাচন কমিশনে (ইসি) শুনানি চলছে।এর আগে লতিফ সিদ্দিকীর সংসদ সদস্যপদ বাতিলের বিষয়ে নির্বাচন কমিশনের শুনানির এখতিয়ার নিয়ে হাইকোর্ট যে আদেশ দিয়েছিলেন সুপ্রিম কোর্টের আপিল বিভাগ তা বহাল রেখেছেন। এর ফলে লতিফ সিদ্দিকীকে আজ রোববার নির্বাচন কমিশনের শুনানিতে যেতে হবে।প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের চার সদস্যের বেঞ্চে লতিফ সিদ্দিকীর আবেদনের ওপর শুনানি হয়। শুনানি শেষে আদালত কোনো আদেশ (নো অর্ডার) দেননি।গত বৃহস্পতিবার হাইকোর্ট লতিফ সিদ্দিকীর করা রিট আবেদন খারিজ করে দেন। ওই দিনই লতিফ সিদ্দিকী হাইকোর্টের আদেশের বিরুদ্ধে চেম্বার আদালতে যান। চেম্বার আদালত ওই আবেদন শুনানির জন্য আজ দিন ধার্য রেখেছিলেন।গত বছরের সেপ্টেম্বরে যুক্তরাষ্ট্রে এক অনুষ্ঠানে হজ নিয়ে মন্তব্য করায় লতিফ সিদ্দিকীর মন্ত্রিত্ব যায়। একই সঙ্গে নিজ দল আওয়ামী লীগ থেকে তিনি বহিষ্কৃত হন। দল থেকে বহিষ্কারের পর লতিফ সিদ্দিকীর সংসদ সদস্য পদ থাকবে কি না, তা মীমাংসার জন্য গত ১৩ জুলাই প্রধান নির্বাচন কমিশনারকে চিঠি দেন জাতীয় সংসদের স্পিকার শিরীন শারমিন চৌধুরী। নির্বাচন কমিশন আজ এ বিষয়ে শুনানির জন্য দিন রেখেছেন।
অবশ্য এরই মধ্যে লতিফ সিদ্দিকী নির্বাচন কমিশনের দেওয়া নোটিশের কার্যকারিতা স্থগিত চেয়ে হাইকোর্টে যান। একই সঙ্গে ওই চিঠি কেন অবৈধ ও অকার্যকর ঘোষণা করা হবে না-তা জানতে রুলের আর্জি জানান। প্রধান নির্বাচন কমিশনার, আইন সচিব, নির্বাচন কমিশন সচিবালয়ের উপসচিব (আইন) ও স্পিকারকে রিট আবেদনে বিবাদী করা হয়।
