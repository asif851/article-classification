
দুর্যোগ ব্যবস্থাপনা ও ত্রাণমন্ত্রী মোফাজ্জল হোসেন চৌধুরী বলেছেন, ‘এ দেশে এখন আর হরতাল হয় না, হবেও না। ক্ষমতায় যাওয়ার জন্য আন্দোনের নামে নাশকতা করে লাভ নেই। ২০১৯ সালের ৫ জানুয়ারির আগে এ দেশে আর কোনো নির্বাচন হবে না।’
আজ রোববার চাঁদপুরের মতলবে ধনাগোদা নদীর ওপর মতলব সেতুর নির্মাণকাজের ভিত্তিপ্রস্তর উদ্বোধন অনুষ্ঠানে মন্ত্রী এ কথা বলেন।
অনুষ্ঠানে পরিকল্পনামন্ত্রী আ হ ম মোস্তফা কামাল বলেন, দেশের মানুষ উন্নয়ন চায়; আন্দোলন আর নাশকতা চায় না। তিনি আরও বলেন, যারা মানুষ মারা আর গাড়ি ভাঙার রাজনীতি করে, তারা বেশিদূর এগোতে পারবে না।
চাঁদপুরের জেলা প্রশাসক মো. ইসমাইল হোসেনের সভাপতিত্বে ও মতলব উত্তর উপজেলা পরিষদের চেয়ারম্যান মনজুর আহমেদের পরিচালনায় অনুষ্ঠানে অন্যান্যের মধ্যে বক্তব্য দেন চাঁদপুর-৪ আসনের সাংসদ শামছুল হক ভূঁইয়া, চাঁদপুর ও লক্ষ্মীপুর জেলার সংর‌ক্ষিত মহিলা আসনের সাংসদ নূরজাহান বেগম প্রমুখ।
