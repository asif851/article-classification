
দেশের নতুন প্রজন্মের শিক্ষার পথে বাধা না দেওয়ার অনুরোধ জানিয়ে শিক্ষামন্ত্রী নুরুল ইসলাম নাহিদ বলেছেন, ‘শিক্ষার্থীরা যদি ঠিকমতো পরীক্ষা দিতে না পারে, স্কুল-কলেজে যাওয়া অনিরাপদ হয়, এখন যদি তারা ভয়-আতঙ্কের মধ্যে বেড়ে ওঠে, তবে ভবিষ্যতে এ জন্য আমাদের খেসারত দিতে হবে।’ব্রিটিশ কাউন্সিলের উদ্যোগে গতকাল বৃহস্পতিবার আয়োজিত দুই দিনব্যাপী এডুকেশন ইউকে এক্সিবিশন ২০১৫ উদ্বোধনের সময় শিক্ষামন্ত্রী এসব কথা বলেন। রাজধানীর একটি হোটেলের বলরুমে এ মেলা শুরু হয়েছে।
