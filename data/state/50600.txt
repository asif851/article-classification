
চলতি অর্থবছরে মোট দেশজ উৎপাদনের (জিডিপি) প্রবৃদ্ধি ৬ দশমিক ৫১ শতাংশ হবে। বাংলাদেশ পরিসংখ্যান ব্যুরোর (বিবিএস) সাময়িক প্রাক্কলনে এ তথ্য পাওয়া গেছে। এদিকে চলতি অর্থবছরে দেশের মানুষের মাথাপিছু আয় বেড়ে ১ হাজার ৩১৪ মার্কিন ডলারে দাঁড়িয়েছে।
বিবিএস সূত্রে জানা গেছে, চলতি অর্থবছরে জিডিপির যে প্রবৃদ্ধি হয়েছে, তা এযাবৎকালের দ্বিতীয় সর্বোচ্চ। এর আগে ২০১১-১২ অর্থবছরে সর্বোচ্চ ৬ দশমিক ৫২ শতাংশ প্রবৃদ্ধি হয়েছিল।
গতকাল বৃহস্পতিবার জাতীয় অর্থনৈতিক পরিষদের (এনইসি) সভা শেষে পরিকল্পনামন্ত্রী আ হ ম মুস্তফা কামাল চলতি অর্থবছরের জিডিপির সাময়িক হিসাব সাংবাদিকদের জানান। তিনি মানুষের মাথাপিছু আয় বৃদ্ধির বিষয়টিও অবহিত করেন।
চলতি অর্থবছরে ৭ দশমিক ২ শতাংশ প্রবৃদ্ধি অর্জনের লক্ষ্য নির্ধারণ করা হয়েছিল। তবে বিশ্বব্যাংক ও এশীয় উন্নয়ন ব্যাংক (এডিবি) যথাক্রমে ৫ দশমিক ৬ শতাংশ ও ৬ দশমিক ১ শতাংশ প্রবৃদ্ধি হবে বলে পূর্বাভাস দিয়েছিল।
বিবিএসের সাময়িক হিসাব অনুযায়ী, স্থিরমূল্যে চলতি অর্থবছরের জিডিপির আকার দাঁড়িয়েছে ৮ লাখ ২৪ হাজার ৫৩১ কোটি টাকা। গত জুলাই থেকে আগামী মাস (জুন) পর্যন্ত বাংলাদেশে বসবাসরত মানুষ সমপরিমাণ অর্থের পণ্য উৎপাদন করবে এবং সেবা সৃষ্টি হবে। আলোচ্য সময়ে এটা তাদের সেবা ও উৎপাদন ক্ষমতার আর্থিক মূল্য। আগের অর্থবছরে (২০১৩-১৪) তারা ৭ লাখ ৭৪ হাজার ১৩৬ কোটি টাকার পণ্য উৎপাদন করেছে এবং সেবা সৃষ্টি করেছে। আর চলতি মূল্যে এ বছর জিডিপির আকার দাঁড়িয়েছে ১৫ লাখ ১৩ হাজার ৫৯৯ কোটি টাকা। গত বছর ছিল ১৩ লাখ ৫০ হাজার ৯২০ কোটি টাকা।
চলতি অর্থবছরে শিল্প ও সেবা খাতের প্রবৃদ্ধির হার বাড়লেও কৃষি খাতে তা ধরে রাখা যায়নি। বিবিএসের হিসাব অনুযায়ী, চলতি অর্থবছরে কৃষি খাতে ৩ দশমিক শূন্য ৪ শতাংশ প্রবৃদ্ধি হবে। গত বছর ছিল ৪ দশমিক ৩৭ শতাংশ। অন্যদিকে সেবা খাতে ৫ দশমিক ৮২ শতাংশ ও শিল্প খাতে ৯ দশমিক ৬০ শতাংশ প্রবৃদ্ধি হবে।
এদিকে জিডিপিতে বিনিয়োগের অংশীদারত্ব কিছুটা বেড়েছে। চলতি অর্থবছরে জিডিপিতে বিনিয়োগের অংশ ২৮ দশমিক ৯ শতাংশ। গত অর্থবছরে ছিল ২৮ দশমিক ৫৮ শতাংশ।
পরিকল্পনামন্ত্রী সাংবাদিকদের বলেন, ‘সাড়ে ৬ শতাংশ প্রবৃদ্ধি খারাপ নয়। অর্থবছরের একটি বড় সময়ে যদি হরতাল, অবরোধ ও সহিংসতা না হতো, তবে লক্ষ্যের কাছাকাছি প্রবৃদ্ধি অর্জন হতো।’
মাথাপিছু আয় ১৩১৪ ডলার: দেশের মানুষের মাথাপিছু বার্ষিক আয় এখন ১ হাজার ৩১৪ ডলার। এক অর্থবছরের ব্যবধানে মাথাপিছু আয় বেড়েছে ১২৪ ডলার। ২০১৩-১৪ অর্থবছরে মাথাপিছু আয় ছিল ১ হাজার ১৯০ ডলার।
মাথাপিছু আয়ের হিসাবে বিদেশে অবস্থানরত বাংলাদেশিদের পাঠানো প্রবাসী–আয়ও যোগ হয়। তবে মাথাপিছু আয় প্রত্যেক বাংলাদেশির আলাদা বা ব্যক্তিগত আয় নয়। এটি সামগ্রিক আয়, যা মাথাপিছু ভাগ করে দেওয়া হয়।
মধ্য আয়ের দেশে উন্নীত হতে মাথাপিছু আয়, অর্থনীতির সক্ষমতা ও মানব উন্নয়ন—এ তিনটি সূচকে নির্দিষ্ট কিছু শর্ত পূরণ করতে হয়। পর পর তিন বছর গড়ে মাথাপিছু আয় নির্দিষ্ট সীমার ওপরে থাকলে মধ্য আয়ের দেশে উন্নীত হওয়ার অন্যতম একটি শর্ত পূরণ করা হয়। তবে প্রতিবছর এই মাথাপিছু আয়ের ন্যূনতম নির্দিষ্ট সীমাও পরিবর্তন হয়। মধ্য আয়ের দেশে উন্নীত হতে মাথাপিছু আয়ের সীমা চলতি বছরে ১ হাজার ৩৫ ডলার। তিন বছর ধরেই বাংলাদেশে মাথাপিছু আয় এই ন্যূনতম সীমার ওপরে ছিল।
আন্তর্জাতিক মুদ্রা তহবিলের (আইএমএফ) ২০১৪ সালের হিসাব অনুযায়ী, বিশ্বে লুক্সেমবুর্গের মানুষের মাথাপিছু আয় সবচেয়ে বেশি। তাঁদের মাথাপিছু আয় ১ লাখ ১১ হাজার ৭১৬ ডলার। মাথাপিছু আয়ে সার্ক অঞ্চলের দেশগুলোর মধ্যে শুধু নেপাল ও আফগানিস্তানের ওপরে রয়েছে বাংলাদেশ। সার্ক অঞ্চলে মালদ্বীপে মাথাপিছু আয় সবচেয়ে বেশি, ৮ হাজার ৩৪১ ডলার। শ্রীলঙ্কায় মাথাপিছু আয় ৩ হাজার ৫৫৭ ডলার, ভুটানে ২ হাজার ৭২৯ ডলার, ভারতে ১ হাজার ৬২৬ ডলার ও পাকিস্তানে ১ হাজার ৩৪২ ডলার। নেপাল ও আফগানিস্তানে মাথাপিছু আয় যথাক্রমে ৬৯৮ ও ৬৪৯ ডলার।
