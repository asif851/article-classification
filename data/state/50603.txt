
চট্টগ্রাম নগরের কোতোয়ালি থানাধীন লাভ লেন এলাকায় ছিনতাইয়ের শিকার হয়েছেন রিকশা আরোহী এক দম্পতি। গতকাল শনিবার রাত সোয়া ১০টায় লাভ লেন মোড়ের অদূরে আবদুল করিম সাহিত্যবিশারদ সড়কের স্মরণিকা কমিউনিটি সেন্টারের সামনে এ ঘটনা ঘটে।
ছিনতাইয়ের শিকার যাত্রী অনন্যা কায়সার বলেন, কাজীর দেউড়ির স্টেডিয়াম এলাকা থেকে রিকশায় করে তাঁর স্বামীসহ নন্দনকাননের বাসার দিকে যাচ্ছিলেন। স্মরণিকা কমিউনিটি সেন্টারের সামনে এলে সিএনজিচালিত অটোরিকশা আরোহী ছিনতাইকারীরা মুহূর্তের মধ্যেই তাঁর ভ্যানিটি ব্যাগ টান দিয়ে নিয়ে যায়। ব্যাগে একটি আইফোন, একটি ব্যাংকের ক্রেডিট কার্ড ও টাকা ছিল। বিষয়টি কোতোয়ালি থানায় মৌখিকভাবে অবহিত করা হয়েছে বলে তিনি জানান।
এ ব্যাপারে জানতে চাইলে কোতোয়ালি থানার ভারপ্রাপ্ত কর্মকর্তা মো. জসীম উদ্দিন প্রথম আলোকে বলেন, ছিনতাইকারীদের গ্রেপ্তারের চেষ্টা চলছে।
চট্টগ্রাম নগরে টানা পার্টির সদস্যরা অটোরিকশায় যাত্রীবেশে ঘুরে বেড়ায়। সুযোগ পেলে ছিনতাই করে। টানা পার্টির ৫০ সদস্য নগরে সক্রিয় বলে পুলিশ সূত্রে জানা গেছে।
