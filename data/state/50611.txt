
আবুল বাজানদারের পর এবার হাতে–পায়ে একই রকম শিকড়ের মতো মাংসপিণ্ড নিয়ে ঢাকা মেডিকেলে ভর্তি হয়েছে এক শিশু। তার নাম রিপন বাবু । বয়স আট বছর। বাড়ি ঠাকুরগাঁওয়ের পীরগঞ্জ উপজেলার কেটগাঁও গ্রামে।
 
আজ রোববার সকাল ১০টার দিকে ঢাকা মেডিকেল কলেজ হাসপাতালের বার্ন অ্যান্ড প্লাস্টিক সার্জারি ইউনিটের কেবিন ব্লকে শিশুটিকে ভর্তি করা হয়। রিপনের বাবা মহেন্দ্র দাশ একজন চর্মকার। তার দুই মেয়ে, এক ছেলে। রিপন কেটগাঁও সরকারি প্রাথমিক বিদ্যালয়ে দ্বিতীয় শ্রেণিতে পড়ে। বড় মেয়ে জয়ন্তী অষ্টম শ্রেণিতে ও ছোট মেয়ে পঞ্চম শ্রেণিতে পড়ে।
মহেন্দ্র দাস প্রথম আলোকে বলেন, আজ রোববার সকালে আসার পর এখনো পরীক্ষা–নিরীক্ষা হয়নি। চিকিৎসকেরা বলেছেন, তারা বিষয়টি দেখবেন। এরপর চিকিৎসা হবে।
রিপনের মা গোলাপী রানী বলেন, জন্মের তিন চার–মাস পর থেকে রিপনের হাত ও পায়ে শিকড়ের মতো গজাতে তাকে। এরপর আস্তে আস্তে বাড়তে থাকে। ঠাকুরগাঁও ও দিনাজপুর বিভিন্ন হাসপাতালে নিয়ে গেলেও সুচিকিৎসা হয়নি। কয়েক দিন আগে স্থানীয় পত্রিকায় রিপনকে নিয়ে সংবাদ হলে তা জেলা প্রশাসকের (ডিসি) নজরে আসে। পরে ডিসি ঢাকা মেডিকেল যোগাযোগ করেন।
 
গোলাপী রানী জানান, তাঁদের আর্থিক অবস্থা খারাপ। তাই ঢাকায় আসার টাকা জোগাতে সাত-আট দিন সময় লেগে গেছে।
হাসপাতালের বিছানায় শুয়ে রিপন বলে, তাঁর হাতে–পায়ে ব্যথা করে। হাঁটতে কষ্ট হয়। নিজের হাতে ভাত খেতে পারে না।
বার্ন ও প্লাস্টিক সার্জারির সমন্বয়ক সামন্ত লাল সেন বলেন, ‘শিশুটির চিকিৎসার ক্ষেত্রে আমরা একটু বেশি আশাবাদী। কারণ, আবুলের ক্ষেত্রে ওর হাত-পা বোঝা যাচ্ছিল না। কিন্তু রিপনের ক্ষেত্রে শিকড়ের মতো মাংসগুলো অতটা বৃদ্ধি পায়নি। হাত-পা বোঝা যাচ্ছে। তাই কম অস্ত্রোপচারের মধ্য দিয়ে সুচিকিৎসা করা যাবে বলে আশাবাদী। শিশুটির পরিবার হতদরিদ্র। তাই শিশুটির পুষ্টির অভাব আছে। তার শারীরিক বৃদ্ধিও ঠিকভাবে হয়নি। তাই অস্ত্রোপচারের আগে তাকে ভালো খাবার খাওয়াতে হবে। প্রয়োজনে রক্ত দেওয়া হবে।’
