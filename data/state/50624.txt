
বিএনপিকে আরও দুই বছর ধৈর্য ধরার আহ্বান জানিয়েছেন ১৪-দলীয় জোটের মুখপাত্র ও স্বাস্থ্যমন্ত্রী মোহাম্মদ নাসিম। তিনি বলেছেন, ‘আপনারা গত বছর ধৈর্য দেখিয়েছেন, আগামী নির্বাচন পর্যন্ত ধৈর্য দেখান। আগামী নির্বাচনে আপনারা আসবেন, এটা আমরা চাই।’গতকাল শনিবার ধানমন্ডিতে আওয়ামী লীগ সভানেত্রীর রাজনৈতিক কার্যালয়ে ১৪-দলীয় জোটের বৈঠক শেষে আয়োজিত সংবাদ সম্মেলনে নাসিম এ কথা বলেন। ১৪-দলীয় জোটের পক্ষ থেকে ২০ ও ২১ জানুয়ারি বগুড়া ও রংপুর জেলার বিভিন্ন স্থানে শীতার্তদের মাঝে শীতবস্ত্র বিতরণ করা হবে বলেও জানান তিনি।মোহাম্মদ নাসিম আশা প্রকাশ করে বলেন, রাষ্ট্রপতি একটি শক্তিশালী ও নিরপেক্ষ নির্বাচন কমিশন গঠনে তাঁর যে সাংবিধানিক দায়িত্ব, তা তিনি পালন করবেন। যেসব রাজনৈতিক দল রাষ্ট্রপতির সঙ্গে আলোচনায় অংশ নিয়েছে, তাদের তিনি অভিনন্দন জানান। তিনি বলেন, ‘তাদের ধৈর্যের সঙ্গে অপেক্ষা করতে বলব, রাষ্ট্রপতি যে নির্বাচন কমিশন গঠন করবেন, তাঁর অধীনে সুষ্ঠু ও নিরপেক্ষ নির্বাচনের জন্য তাঁরা আমাদের সহযোগিতা করবেন।’সাংবাদিকদের এক প্রশ্নের জবাবে নাসিম বলেন, ‘সংবিধানের ১১৮ ধারা অনুযায়ী, রাষ্ট্রপতির নির্বাচন কমিশন গঠনের ক্ষমতা রয়েছে। তিনি যে সিদ্ধান্ত নেবেন, তাঁর যেকোনো সাংবিধানিক সিদ্ধান্ত আমরা মেনে নেব।’১৪ দলের বৈঠকে গাইবান্ধার সাংসদ মনজুরুল ইসলাম লিটনকে হত্যার তীব্র নিন্দা ও শোক প্রকাশ করা হয়েছে উল্লেখ করে নাসিম বলেন, ‘জামায়াত-শিবির এই হত্যাকাণ্ড করেছে বলে সন্দেহ করা হচ্ছে। আইনশৃঙ্খলা রক্ষাকারী বাহিনীকে অনুরোধ করব, দোষী ব্যক্তিদের খুঁজে বের করে আইনের হাতে সোপর্দ করবেন।’ বিরোধী মত ও দলকে দমনপীড়ন করা হচ্ছে—হিউম্যান রাইটস ওয়াচের এমন অভিযোগকে নাকচ করে দেন তিনি। বলেন, ‘দমনপীড়ন করার প্রশ্নই ওঠে না। তারা স্বাধীন ও সুষ্ঠুভাবে কাজ করছে।’
