
সুনামগঞ্জের জামালগঞ্জ উপজেলার সদর ইউনিয়ন পরিষদের (ইউপি) চেয়ারম্যান ফয়জুল আলমকে ছুরিকাঘাতের ঘটনায় জড়িত ব্যক্তিদের গ্রেপ্তার এবং এ ঘটনার প্রতিবাদে বিক্ষোভ মিছিল ও প্রতিবাদ সমাবেশ হয়েছে। গতকাল বৃহস্পতিবার উপজেলা সদরে এসব কর্মসূচির আয়োজন করা হয়।উপজেলা সদরে এই বিক্ষোভ ও সমাবেশ হয়। পরে উপজেলা নির্বাহী কর্মকর্তার কাছে স্মারকলিপি দেওয়া হয়।ইউপি চেয়ারম্যান ফয়জুল আলমকে গতকাল সকালে উন্নত চিকিৎসার জন্য ঢাকার চক্ষুবিজ্ঞান ইনস্টিটিউটে ভর্তি করা হয়েছে। তিনি বাঁ চোখে আঘাত পেয়েছেন।পুলিশ ও এলাকাবাসী সূত্রে জানা গেছে, স্কুলছাত্রীদের উত্ত্যক্ত করার প্রতিবাদ করায় গত বুধবার দুপুরে উপজেলা সদরে নিজ বাড়ির সামনে বখাটেরা তাঁকে মারধর ও ছুরিকাঘাত করে। তাঁকে প্রথমে জামালগঞ্জ উপজেলা স্বাস্থ্য কমপ্লেক্স এবং পরে সিলেট এম এ জি ওসমানী মেডিকেল কলেজ হাসপাতালে ভর্তি করা হয়। এ নিয়ে গতকাল প্রথম আলোয় ‘উত্ত্যক্ত করার প্রতিবাদের জের, ইউপি চেয়ারম্যানকে বখাটের ছুরিকাঘাত’ শিরোনামে প্রতিবেদন ছাপা হয়।সদর ইউনিয়নবাসীর ব্যানারে গতকাল বিকেল চারটার দিকে উপজেলা সদরে বিক্ষোভ মিছিল শেষে সাব-রেজিস্ট্রি মাঠে প্রতিবাদ সমাবেশ অনুষ্ঠিত হয়। জামালগঞ্জ থানার ওসি আতিকুর রহমান বলেন, ‘আমরা হামলাকারীদের আটকের চেষ্টা করছি। চেয়ারম্যানের পরিবারের লোকজন তাঁর চিকিৎসা নিয়ে ব্যস্ত থাকায় এ ঘটনায় বৃহস্পতিবার সন্ধ্যা পর্যন্ত থানায় কোনো মামলা হয়নি।’
