
প্রখ্যাত কথাসাহিত্যিক হাসান আজিজুল হক বলেছেন, ‘আমরা ইতিহাসপড়ুয়া জাতি নই। আমরা ইতিহাস পড়ি না, ইতিহাস লিখি না। বঙ্গবন্ধু হত্যার এত বছর পরও তাঁকে নিয়ে পূর্ণাঙ্গ কোনো ইতিহাস লেখা হয়নি। অন্তত আমার চোখে এমন কিছু পড়েনি। বঙ্গবন্ধুর নিজের লেখা অসমাপ্ত আত্মজীবনীটি সম্পূর্ণ করতে পারলে সবচেয়ে ভালো হতো।’গতকাল বুধবার বিকেল সাড়ে পাঁচটায় রাজশাহী বিশ্ববিদ্যালয়ে শোক দিবস উপলক্ষে আয়োজিত এক আলোচনা সভায় প্রধান আলোচকের বক্তৃতায় হাসান আজিজুল হক এসব কথা বলেন। বিশ্ববিদ্যালয়ের শহীদুল্লাহ্ কলাভবনের ১৫০ নম্বর কক্ষে বঙ্গবন্ধু পরিষদ রাজশাহী বিশ্ববিদ্যালয় শাখা এই আলোচনা সভার আয়োজন করে।হাসান আজিজুল হক আরও বলেন, বঙ্গবন্ধু হচ্ছেন সেই মানুষ, যিনি স্বপ্ন দেখেছিলেন এবং সেই স্বপ্নকে বাস্তবে রূপ দিয়ে বাঙালিকে স্বাধীনতা এনে দিয়েছিলেন। তাঁর মধ্যে একজন নেতার সব রকম গুণাবলি ছিল। তাঁর মধ্যে যেটি ছিল না, সেটি হচ্ছে কূটবুদ্ধি। তিনি মানুষকে খুব সহজেই বিশ্বাস করতেন। যার জন্য তাঁকে জীবন দিতে হয়েছিল।বঙ্গবন্ধু পরিষদ রাজশাহী বিশ্ববিদ্যালয় শাখার সভাপতি মোখলেসুর রহমানের সভাপতিত্বে ও সাধারণ সম্পাদক চিত্তরঞ্জন মিশ্রের সঞ্চালনায় এতে আরও বক্তব্য দেন বিশ্ববিদ্যালয় শিক্ষক সমিতির সভাপতি অধ্যাপক আনন্দ কুমার সাহা, বঙ্গবন্ধু পরিষদ বিশ্ববিদ্যালয় শাখার সহসভাপতি অধ্যাপক গোলাম সাব্বির সাত্তার, কার্যকরী সদস্য অধ্যাপক সুলতানুল ইসলাম।
