
কুষ্টিয়া জেলা নির্বাচন কর্মকর্তা ফরিদুল ইসলামকে ভয়ভীতি ও হুমকি দেওয়ার দায়ে তিন যুবককে এক বছর করে কারাদণ্ড দিয়েছেন ভ্রাম্যমাণ আদালত। আজ বুধবার সন্ধ্যা সাড়ে সাতটার দিকে জেলা প্রশাসনের সহকারী কমিশনার ও ভ্রাম্যমাণ আদালতের বিচারক এস এম জামাল আহম্মেদ এই দণ্ড দেন।
কারাদণ্ড পাওয়া যুবকেরা হলেন শহরের পূর্ব মজমপুর এলাকার মুস্তাফিজুর রহমান (৩০), মিরপুর উপজেলার রাজনগর গ্রামের সাহাবুদ্দিন (২০) ও গোবিন্দপুর গ্রামের উজ্জ্বল মিয়া (২০)।
ভ্রাম্যমাণ আদালত সূত্রে জানা যায়, আজ সকাল সাড়ে নয়টার দিকে ১০-১২ জন যুবক জেলা নির্বাচন সার্ভার কার্যালয়ে গিয়ে নির্বাচন কর্মকর্তার নাম-পরিচয় ও বাড়ির খবর জানতে চান। একপর্যায়ে তাঁরা সেখান থেকে দ্রুত চলে যান। পরে সেখানে দায়িত্বরত আইনশৃঙ্খলা বাহিনীর সদস্যরা জেলা গোয়েন্দা পুলিশকে বিষয়টি অবহিত করেন। গোয়েন্দা পুলিশের উপপরিদর্শক মনির হোসেন অভিযান চালিয়ে সন্ধ্যায় তিনজনকে আটক করেন। সাতটার দিকে তাঁদের নির্বাচন কার্যালয়ের সামনে ভ্রাম্যমাণ আদালতে হাজির করা হয়।
বিচারক এস এম জামাল আহম্মেদ ‘প্রথম আলো’কে বলেন, সরকারি কর্মকর্তাকে ভয়ভীতি প্রদর্শনের দায়ে দণ্ডবিধির ১৮৯ ধারায় তিন যুবকের প্রত্যেককে এক বছর করে কারাদণ্ড দেওয়া হয়েছে। তাঁদের কুষ্টিয়া কারাগারে পাঠানো হয়েছে।
এদিকে দণ্ড পাওয়া মুস্তাফিজুর রহমান ভ্রাম্যমাণ আদালতের উদ্দেশে উচ্চস্বরে বলেন, ‘আপনারা যে রায় দিচ্ছেন, এটা সঠিক না। অন্যায় করা হচ্ছে।’ তিনি আঙুল উঁচিয়ে ভি চিহ্ন  দেখিয়ে বলেন, ‘আমার কিছুই হবে না।’
