
রাষ্ট্রীয় কোষাগার থেকে বেতন-ভাতা, পেনশন ও অন্যান্য সুযোগের দাবিতে কর্মবিরতি পালন করেছে বাংলাদেশ পৌর কর্মকর্তা-কর্মচারী অ্যাসোসিয়েশন। কেন্দ্রীয় কমিটির অংশ হিসেবে গতকাল সোমবার ফরিদপুর সদর, যশোরের চৌগাছা, বরগুনার পাথরঘাটা, রাজবাড়ীর পাংশা এবং পিরোজপুর, মঠবাড়িয়া ও স্বরূপকাঠি পৌরসভার কর্মকর্তা-কর্মচারীরা এই কর্মসূচি পালন করেন।
ফরিদপুর পৌরসভা চত্বরে বেলা ১১টা থেকে এক ঘণ্টা এই কর্মসূচি পালিত হয়। এতে সংহতি প্রকাশ করে বক্তব্য দেন পৌরসভার মেয়র শেখ মাহাতাব আলী। অন্যদের মধ্যে বক্তব্য দেন বাংলাদেশ পৌর কর্মকর্তা-কর্মচারী অ্যাসোসিয়েশনের সভাপতি আবদুল আলিম, প্রকৌশলী আজিজ ইসলাম, ফরিদপুর পৌরসভার সচিব তানজিলুর রহমান প্রমুখ। বক্তারা বলেন, তাঁদের দাবি আদায় না হওয়া পর্যন্ত প্রতি সোমবার এক ঘণ্টা করে কর্মবিরতি পালন করা হবে। 
গতকাল এক ঘণ্টার কর্মবিরতি পালন করেন যশোরের চৌগাছা পৌরসভার কর্মকর্তা ও কর্মচারীরা। বেলা ১১টা থেকে এক ঘণ্টা পৌরসভা কার্যালয়ে এই কর্মসূচি পালন করা হয়।
বরগুনার পাথরঘাটায় পৌর কর্মচারীরা বেলা ১১টা থেকে এক ঘণ্টা কর্মসূচি পালন করেন। এতে পাথরঘাটা পৌরসভার সচিব ও পাথরঘাটা পৌরসভা কর্মকর্তা-কর্মচারী অ্যাসোসিয়েশনের সভাপতি মো. জসিম উদ্দিনের সভাপতিত্বে বক্তব্য দেন সংগঠনের সাধারণ সম্পাদক বিপ্লব কুমার রায়, যুগ্ম সাধারণ সম্পাদক মো. ফরিদ হোসেন প্রমুখ। সংহতি প্রকাশ করে আরও বক্তব্য দেন পৌর কাউন্সিলর অ্যাসোসিয়েশনের সভাপতি ও ৭ নম্বর ওয়ার্ড কাউন্সিলর মোসাফফের হোসেন।
গোয়ালন্দ পৌরসভার উদ্যোগে পৌরসভা কার্যালয়ের সামনে অবস্থান ধর্মঘট ও কর্মবিরতি পালন করা হয়। এতে অ্যাসোসিয়েশনের গোয়ালন্দের সভাপতি পৌরসভার সচিব ইসমাঈল হোসেন খানের সভাপতিত্বে বক্তব্য দেন সহকারী প্রকৌশলী কাজল কুমার নাগ, সংগঠনের গোয়ালন্দ পৌরসভার সাধারণ সম্পাদক আসাদুজ্জামান সেলিম প্রমুখ।
এ ছাড়া পিরোজপুর, মঠবাড়িয়া ও স্বরূপকাঠি পৌরসভার কর্মকর্তা-কর্মচারীরা কর্মবিরতি পালন করেছেন। মঠবাড়িয়া পৌর ভবনের সামনে অবস্থান ধর্মঘট করা হয়। এতে সংগঠনের মঠবাড়িয়া শাখার সভাপতি পৌর সচিব হারুন অর রশীদের সভাপতিত্বে বক্তব্য দেন নির্বাহী প্রকৌশলী আব্দুস সালেক, হিসাবরক্ষণ কর্মকর্তা হাবিবুর রহমান প্রমুখ।
রাজবাড়ীর পাংশা পৌরসভার কর্মকর্তা-কর্মচারীরা বেলা ১১টা থেকে এক ঘণ্টা কর্মবিরতি পালন করেন। এতে পৌর সচিব সিদ্দিক আলী খান সভাপতিত্ব করেন।
[প্রতিবেদন তৈরিতে তথ্য দিয়েছে ফরিদপুর অফিস এবং যশোর, পিরোজপুর, পাথরঘাটা (বরগুনা) ও গোয়ালন্দ (রাজবাড়ী) প্রতিনিধি]
