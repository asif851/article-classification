
আজ বৃহস্পতিবার শ্যামাপূজা ও দীপাবলি উৎসব। দুষ্টের দমন ও শিষ্টের পালনের মধ্য দিয়ে ভক্তের জীবনে কল্যাণের অঙ্গীকার নিয়ে পৃথিবীতে আগমন ঘটে দেবী শ্যামার। হিন্দুধর্মাবলম্বীদের কাছে তাই শ্যামা দেবী শান্তি, সংহতি ও সম্প্রীতি প্রতিষ্ঠায় সংগ্রামের প্রতীক।
কার্তিক মাসের অমাবস্যা তিথিতে শ্যামাপূজা হয়ে থাকে। এ পূজা রাতে হয়। শ্যামাপূজা কালীপূজা নামেও পরিচিত।
রাজধানী ঢাকার পাঁচ শতাধিক মন্দির ও মণ্ডপে শ্যামাপূজা হবে। রামকৃষ্ণ মঠ ও রামকৃষ্ণ মিশনের মহারাজ স্বামী গুরু সেবানন্দ প্রথম আলোকে বলেন, আজ রাত নয়টায় পূজা শুরু হবে। দিবাগত রাত তিনটায় পুষ্পাঞ্জলি হবে এবং পূজা শেষ হবে ভোর সাড়ে পাঁচটায়।
মহানগর সর্বজনীন পূজা কমিটির উদ্যোগে ঢাকেশ্বরী জাতীয় মন্দিরে কেন্দ্রীয়ভাবে শ্যামাপূজা উদ্‌যাপিত হবে। সন্ধ্যায় দেশ ও জাতির মঙ্গল কামনায় সহস্র প্রদীপ প্রজ্বালন করা হবে। রমনা কালীমন্দির ও মা আনন্দময়ী আশ্রমে দেশবাসী এবং বিশ্ব মানবতার কল্যাণ কামনায় সন্ধ্যায় মন্দির প্রাঙ্গণে পাঁচ হাজার প্রদীপ প্রজ্বালন করা হবে। এ ছাড়া অনুষ্ঠিত হবে সাংস্কৃতিক অনুষ্ঠান।
