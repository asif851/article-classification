

রানা প্লাজা ভবনধসে যেসব শ্রমিকের অঙ্গহানি হয়েছে, তাঁদের চিকিত্সা দিতে থাইল্যান্ড ও ভারতের চিকিত্সকেরা ঢাকায় আসছেন। স্বাস্থ্য মন্ত্রণালয়ে আয়োজিত এক সংবাদ সম্মেলনে স্বাস্থ্যমন্ত্রী আ ফ ম রুহুল হক আজ সোমবার বলেন, চিকিত্সকদের প্রতিনিধিদল আহত শ্রমিকদের অঙ্গ প্রতিস্থাপনে কাজ করবে।  স্বাস্থ্যমন্ত্রী বলেন, গত মে মাসে প্রধানমন্ত্রী শেখ হাসিনা থাইল্যান্ড সফরে যান। সে সময় থাই প্রধানমন্ত্রী রানা প্লাজার রোগীসহ অন্য গরিব রোগীদের বিনা মূল্যে অঙ্গ প্রতিস্থাপনের প্রস্তাব দেন। একই সময়ে ভারত সরকারের পক্ষ থেকেও একই ধরনের প্রস্তাব আসে। মন্ত্রী জানান, থাইল্যান্ডের খ্যাতনামা প্রতিষ্ঠান প্রোসথেসিস হার রয়্যাল হাইনেস প্রিন্সেস মাদার-এর একটি প্রতিনিধিদল ইতিমধ্যে বাংলাদেশে ঘুরে গেছে।  মন্ত্রী জানান, আগামী ১৯ থেকে ২৮ সেপ্টেম্বর পর্যন্ত থাই প্রতিনিধিদল ঢাকায় অবস্থান করবে। তারা মোবাইল ফ্যাক্টরি স্থাপন করে পা তৈরি করবে এবং তা রোগীদের দেহে লাগিয়ে দেবে। অন্যদিকে ভারতের জয়পুর ফুট-এর প্রতিনিধিদলটি ২৭ জুলাই থেকে ১ আগস্ট পর্যন্ত প্রাথমিকভাবে রোগীদের পরীক্ষা-নিরীক্ষা করবে। রানা প্লাজার ঘটনায় আহত ব্যক্তিদের চিকিত্সা ও পুনর্বাসন-প্রক্রিয়ার সমন্বয়ক ও প্রধানমন্ত্রীর কার্যালয়ের অন্যতম পরিচালক জুলফিকার আলী লেনিন বলেন, হাত-পা কাটা ও পক্ষাঘাতগ্রস্ত রোগীর সংখ্যা এখন ৩৬। তাঁদের মধ্যে ১১ জনের হাত নেই। অন্যদের পা কাটা গেছে। পা নেই এমন অনেকের অঙ্গ প্রতিস্থাপনের কাজ ইতিমধ্যে চিকিত্সকেরা শেষ করেছেন। আরও চার-পাঁচজন বাকি আছেন। কোনো কোনো রোগীকে আবারও অস্ত্রোপচার করে অঙ্গ প্রতিস্থাপন করাতে হবে।  জুলফিকার বলেন, যাঁদের হাত নেই, এখনো অঙ্গ প্রতিস্থাপন করা হয়নি ও নতুন করে চিকিত্সা প্রয়োজন, মূলত তাঁরাই এসব সেবা পাবেন। এর বাইরে দরিদ্র রোগীদেরও বিনা মূল্যে অঙ্গ প্রতিস্থাপন করবেন থাই চিকিত্সকেরা। অর্থাভাবে যাঁরা চিকিত্সা নিতে পারেননি, তাঁদের আগামী ১৮ থেকে ২২ আগস্টের মধ্যে পঙ্গু হাসপাতালের পরিচালকের সঙ্গে যোগাযোগ করে নাম নিবন্ধন করার অনুরোধ জানিয়েছে স্বাস্থ্য মন্ত্রণালয়।   রেশমা প্রসঙ্গ  রানা প্লাজার ধ্বংসস্তূপ থেকে ১৭ দিন পর রেশমার জীবিত উদ্ধারের ঘটনাকে বিতর্কিত করতে বিভিন্ন গণমাধ্যমে যেভাবে সংবাদ পরিবেশিত হচ্ছে, তার নিন্দা করেন স্বাস্থ্যমন্ত্রী আ ফ ম রুহুল হক। তিনি বলেন, ১৭ দিন পর ধ্বংসস্তূপের মধ্য থেকে রেশমাকে উদ্ধারের অল্প কিছুক্ষণ পরই তাঁর সঙ্গে দেখা হয়েছিল। রেশমা তাঁকে জানিয়েছিল, সে পানি খেয়ে ১৭ দিন কাটিয়েছে। যে পোশাক নিয়ে (রেশমার জামা) এত বিতর্ক, সে সম্পর্কে রেশমা বলেছিল, ধ্বংসস্তূপের ভেতর উবু হয়ে নানা দিকে নড়াচড়ার চেষ্টা করায় তার কাপড় একেবারে ছিঁড়ে গিয়েছিল। সে কী করে ধ্বংসস্তূপ থেকে ওই অবস্থায় বেরিয়ে আসবে তা নিয়েও চিন্তিত ছিল। পরে সে একটি পোশাক খুঁজে পায় এবং তা-ই পরে বের হয়ে আসে।   চিকিত্সা-পুনর্বাসন চলছে প্রধানমন্ত্রী কার্যালয়ের পরিচালক জুলফিকার আলী জানান, এখন পর্যন্ত রানা প্লাজায় আহত শ্রমিকদের চিকিত্সায় প্রধানমন্ত্রীর ত্রাণ তহবিল থেকে সাড়ে তিন কোটি টাকা খরচ হয়েছে। সরকার সিদ্ধান্ত নিয়েছে, শ্রমিকদের চিকিত্সা ও পুনর্বাসনের ব্যবস্থা করার। স্বাস্থ্যমন্ত্রী জানান, আহত শ্রমিকদের ৩৬ জন পুরোপুরি কর্মক্ষমতা হারিয়েছেন। তাঁদের প্রত্যেককে ১০ থেকে ১৫ লাখ টাকার পারিবারিক সঞ্চয়পত্র কিনে দিয়েছে সরকার। সংবাদ সম্মেলনে স্বাস্থ্যমন্ত্রী আরও জানান, রানা প্লাজা ধসে আহত ৮০ শ্রমিক এখনো চিকিত্সাধীন।

 
