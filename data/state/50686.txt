
রাজশাহী বিশ্ববিদ্যালয় ছাত্রশিবিরের নেতা রাসেল আলমের ওপর হামলার ঘটনায় ‘ছাত্রলীগের চিহ্নিত অস্ত্রধারীদের’ গ্রেপ্তার করতে আগামী ২১ জুন পর্যন্ত আলটিমেটাম দিয়েছে বিশ্ববিদ্যালয় ছাত্রশিবির। অন্যথায় ২২ জুন থেকে ক্যাম্পাসে ধর্মঘটসহ বৃহত্তর আন্দোলনের কর্মসূচি দেওয়া হবে বলে এক সংবাদ বিজ্ঞপ্তিতে জানিয়েছে ছাত্রশিবির ।
আজ মঙ্গলবার সন্ধ্যায় রাজশাহী বিশ্ববিদ্যালয় ছাত্রশিবিরের প্রচার সম্পাদক ফরহাদ রেজা স্বাক্ষরিত ওই বিজ্ঞপ্তিতে এসব কথা বলা হয়।
বিজ্ঞপ্তিতে বলা হয়, বিশ্ববিদ্যালয় শিবিরের নবাব আব্দুল লতিফ হল শাখার সেক্রেটারি রাসেল আলমের ওপর নির্মম নির্যাতন চালিয়ে তাঁর ডান পা বিচ্ছিন্ন করা হয়েছে। এ ছাড়া বিশ্ববিদ্যালয় শিবিরের মানবসম্পদ উন্নয়ন সম্পাদক জিয়াউদ্দিন বাবলুকে গ্রেপ্তার করা হয়েছে। এর প্রতিবাদে গতকাল সকাল ছয়টা থেকে বেলা দুইটা পর্যন্ত রাজশাহী, নাটোর ও চাঁপাইনবাবগঞ্জ জেলায় হরতাল পালন করা হয়। এ জন্য সর্বস্তরের জনসাধারণকে অভিনন্দন জানায় বিশ্ববিদ্যালয় শিবিরের সভাপতি আশরাফুল আলম, সাংগঠনিক সম্পাদক শোয়েব শাহরিয়ার এবং রাজশাহী মহানগর শিবির সেক্রেটারি আনোয়ারুল ইসলাম।
