

শিক্ষাপ্রতিষ্ঠানে ১০ দিন বা তার বেশি অনুপস্থিত থাকা শিক্ষার্থীদের নাম, পরিচয় মন্ত্রণালয়কে জানানোর নির্দেশ দিয়েছেন শিক্ষামন্ত্রী নুরুল ইসলাম নাহিদ। আজ রোববার সচিবালয়ে সাংবাদিকদের সঙ্গে আলাপকালে দেশের সব শিক্ষাপ্রতিষ্ঠানগুলোকে দেওয়া এই নির্দেশের কথা জানান মন্ত্রী।
ঈদের ছুটি পর আজ সচিবালয়ে ছিল প্রথম কর্মদিবস। সাংবাদিকদের শিক্ষামন্ত্রী বলেন, সন্ত্রাস ও জঙ্গিবাদ দমনে করণীয় নিয়ে তিনি স্কুল, কলেজ ও বিশ্ববিদ্যালয়ের সঙ্গে আলোচনা করবেন। সরকারের সন্ত্রাস ও জঙ্গিবিরোধী কর্মকাণ্ডের অংশ হিসেবেই এটি করা হবে। শিক্ষার্থীদের ভালোবাসা, আদর ও মমতা দিয়ে বড় করতে চান তাঁরা।
১ জুলাই রাতে গুলশানের হলি আর্টিজান রেস্তোরাঁ ও ঈদের দিন কিশোরগঞ্জের শোলাকিয়ায় ঈদের জামাতের মাঠের কাছে হামলা হয়। হামলাকারীদের মধ্যে বেশ কয়েকজন রাজধানীর নর্থ সাউথ বিশ্ববিদ্যালয়, স্কলাসটিকা স্কুলসহ বিভিন্ন বেসরকারি শিক্ষাপ্রতিষ্ঠানের শিক্ষার্থী। তাদের অনেকেই কয়েক মাস ধরে নিখোঁজ ছিলেন। গুলশানের হামলার পরে দায় স্বীকার করেছে জঙ্গি দল আইএস। তবে পুলিশের মহাপরিদর্শক (আইজিপি) শহীদুল হক গতকাল শনিবার জানান, গুলশান ও শোলাকিয়ার হামলাকারীরা নিষিদ্ধঘোষিত জেএমবির সদস্য। এসব হামলার প্রেক্ষিতে প্রধানমন্ত্রী শেখ হাসিনাও বঙ্গভবনে ঈদের শুভেচ্ছা বিনিময়ের সময় সন্তান বিপথগামী হলে পুলিশকে জানানোর জন্য ও সচেতন হওয়ার জন্য অভিভাবকদের প্রতি আহ্বান জানান। আজ শিক্ষামন্ত্রী শিক্ষাপ্রতিষ্ঠানগুলোকে এই নির্দেশ দিলেন।
