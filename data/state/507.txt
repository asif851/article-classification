
বিএনপিকে জড়িয়ে জাতিসংঘে দেওয়া প্রধানমন্ত্রীর ভাষণ কূটনৈতিক ভদ্রতার সব সীমা অতিক্রম করেছে বলে অভিযোগ করেছে প্রধান বিরোধী দল। আজ রোববার রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলন করে প্রধানমন্ত্রীর দেওয়া এই ভাষণের প্রতিবাদ জানানো হয়।
সম্মেলনে বিএনপির যুগ্ম মহাসচিব রুহুল কবীর রিজভী অভিযোগ করেন, ‘প্রধানমন্ত্রীর ভাষণ রাষ্ট্রাচার, শিষ্টাচার, কূটনৈতিক ভদ্রতার সব সীমা অতিক্রম করেছে।’ তিনি বলেন, গত শুক্রবার জাতিসংঘের অধিবেশনে প্রধানমন্ত্রী বলেছেন, ২০০১ থেকে ২০০৬ সাল পর্যন্ত স্বাধীনতাবিরোধীদের একটি সন্ত্রাসী চক্র গড়ে তোলা হয়। বর্তমানে দেশের প্রধান বিরোধী দল বিএনপি ওই সময় জামায়াতের সঙ্গে জোট করে ক্ষমতায় গিয়েছিল। এই চক্র বর্তমান প্রধানমন্ত্রীকে বারবার হত্যার চেষ্টা করেছে।
প্রধানমন্ত্রীর এই বক্তব্যের তীব্র সমালোচনা করে রিজভী বলেন, দেশে সারাক্ষণ বিরোধী দলের প্রতি বিষোদ্গার করেও প্রধানমন্ত্রীর প্রতিহিংসার খুদা মিটছে না। তাই এখন আন্তর্জাতিক ফোরামেও নিজের দেশের প্রধান বিরোধী দলের বিরুদ্ধে কুত্সা অব্যাহত রেখেছেন।
বিরোধী দলের প্রতি বিদ্বেষ ও প্রতিহিংসা পূরণে প্রধানমন্ত্রীর তৃপ্তি মিটছে না। তাই দেশ, কাল, পাত্র কোনো কিছুই তিনি গ্রাহ্য করছেন না।
প্রধানমন্ত্রীর এ বক্তব্যের মধ্য দিয়ে মূলত তিনি দেশের জনগণকে অপমানিত করেছেন বলেও মন্তব্য করেন রিজভী।
আজকের সম্মেলনে দলের অর্থবিষয়ক সম্পাদক এম এ সালাম, সহদপ্তর সম্পাদক আসাদুল করিম প্রমুখ উপস্থিত ছিলেন।
