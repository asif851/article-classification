
ময়মনসিংহ সদরে আজ বুধবার পারভীন আক্তার (৫০) নামে এক নারী খুন হয়েছেন। পুলিশ বলছে, মানসিক ভারসাম্যহীন ছেলে আনিস (২২) শ্বাসরোধ করে তাঁর মাকে খুন করেছেন। আনিসকে আটক করা হয়েছে। 
পুলিশ ও স্থানীয় সূত্র জানায়, আনিস পরিবারের সঙ্গে উপজেলার বাড়েরা শেষ মোড় এলাকার উলুঙ্গাপাড়া গ্রামে থাকেন। তিনি দীর্ঘ দিন ধরে মানসিক ভারসাম্যহীন। বিকেলে ভাত খাওয়ার সময় কোনো বিষয় নিয়ে তাঁর সঙ্গে মা পারভীনের বাগ্‌বিতণ্ডা হয়। একপর্যায়ে আনিস মায়ের গলা টিপে ধরেন। এতে শ্বাস বন্ধ হয়ে মারা যান পারভীন। পরে প্রতিবেশীরা আনিসকে আটক করে থানায় খবর দেন। পুলিশ ঘটনাস্থলে গিয়ে লাশটি উদ্ধার করে ময়নাতদন্তের জন্য ময়মনসিংহ মেডিকেল কলেজ হাসপাতালে পাঠায় এবং আনিসকে থানায় নিয়ে যায়। কোতোয়ালি মডেল থানার ভারপ্রাপ্ত কর্মকর্তা (ওসি) কামরুল ইসলাম সাংবাদিকদের বলেন, আনিস মানসিক ভারসাম্যহীন বলে প্রাথমিক তদন্তে জানা গেছে। তাঁর বিরুদ্ধে আইনানুগ ব্যবস্থা নেওয়া হচ্ছে।
