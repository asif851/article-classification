
ভোলার সদর উপজেলার বাপ্তা ইউনিয়নের বাপ্তা শ্রী শ্রী মহাপ্রভুর আশ্রমের দান বাক্সে আশ্রমের সেবায়েতকে হত্যার হুমকি দিয়ে একটি বেনামি চিঠি ফেলে গেছে দুর্বৃত্তেরা। এ ঘটনার পর আজ মঙ্গলবার সন্ধ্যার পর থেকে ওই মন্দিরসহ জেলার ৬০টি প্রধান মন্দিরে পুলিশ পাহারা বসানো হয়েছে।
পুলিশ ও জেলা পূজা উদ্‌যাপন কমিটির সাধারণ সম্পাদক গৌরাঙ্গ দে জানান, মঙ্গলবার সন্ধ্যায় শ্রী শ্রী মহাপ্রভুর আশ্রমে প্রণামি বাক্সে (দান বাক্স) একটি চিঠি পাওয়া যায়। হত্যার হুমকি দিয়ে চিঠিতে বাংলায় লেখা। তবে চিঠিতে কাউকে ইঙ্গিত, কিংবা কারও নাম বা সংগঠনের নাম উল্লেখ করা হয়নি।
মন্দিরের সভাপতি স্বপন কৃষ্ণ দে জানান, মন্দিরের দেখা-শোনার দায়িত্বে থাকা এক নারী প্রতিদিনের ন্যায় আজ সন্ধ্যায় মন্দিরের প্রণামী বাক্স খোলেন। বাক্সে একটি সাদা চিরকুট দেখতে পান তিনি। কাগজটি পেয়ে সে আমাদের দেখায়। আমরা চিঠিতে হত্যার হুমকি দিয়ে লেখা দেখতে পাই। পরে থানায় খবর দিলে পুলিশ আসে।
চিঠিতে হুমকি পাওয়ার কথা স্বীকার করে ভোলা সদর মডেল থানার ভারপ্রাপ্ত কর্মকর্তা (ওসি) মীর খায়রুল কবির প্রথম আলোকে বলেন, তাঁরা ভোলাসহ বিভিন্ন উপজেলার বিভিন্ন মন্দিরে নিরাপত্তার জন্য অতিরিক্ত পুলিশ মোতায়েন করেছেন।
