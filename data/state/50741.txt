
শিক্ষার্থীদের উদ্দেশে রাষ্ট্রপতি আবদুল হামিদ বলেছেন, ‘পাবলিক বিশ্ববিদ্যালয়গুলো পরিচালিত হয় কৃষক-শ্রমিক মেহনতি আপামর জনগণের টাকায়। তাই তোমরা যেখানেই থাকো, এ দেশের গরিব ও দুঃখী মানুষের কথা ভুলবে না। সততা ও নিষ্ঠার সঙ্গে দেশমাতৃকার সেবায় নিজেদের নিয়োজিত করতে পারলে, সমাজের প্রতি সে দায় কিছুটা হলেও শোধ হবে।’আজ বৃহস্পতিবার বিকেলে যশোর বিজ্ঞান ও প্রযুক্তি বিশ্ববিদ্যালয়ের দ্বিতীয় সমাবর্তনে যোগ দিয়ে রাষ্ট্রপতি ও বিশ্ববিদ্যালয়ের আচার্য (চ্যান্সেলর) এ কথা বলেন।ছাত্র রাজনীতি প্রসঙ্গে রাষ্ট্রপতি বলেন, ছাত্র রাজনীতির মূল লক্ষ্যই দেশ ও জাতির কল্যাণ। কোনো ধরনের লোভ-লালসা চরিতার্থের মনোবৃত্তি যেন আমাদের ছাত্র রাজনীতিকে কলুষিত না করে, সে জন্য সজাগ থাকতে হবে।’সমাবর্তন বক্তার বক্তব্যে ঢাকা বিশ্ববিদ্যালয়ের ইমেরিটাস অধ্যাপক একে আজাদ চৌধুরী বলেন, ‘শিক্ষা হতে হবে গণমুখী; যে শিক্ষা আমাদের জীবনকে আলোকিত করবে। আমাদের আর্থসামাজিক উন্নয়নে সরাসরি ভূমিকা রাখবে। সে শিক্ষাই আমাদের কাম্য।’শিক্ষার্থীদের উদ্দেশে বাংলাদেশ বিশ্ববিদ্যালয় মঞ্জুরি কমিশনের চেয়ারম্যান আবদুল মান্নান বলেন, ‘আনুষ্ঠানিক শিক্ষাকে প্রয়োগ করার জন্য আপনাদের পছন্দনীয় ক্ষেত্র বেছে নেবেন এবং শিক্ষার সত্যিকারের ব্যবহার নিশ্চিত করবেন। দেশ আপনাদের অনেক দিয়েছে। এখন আপনাদের সেই ঋণ শোধ করার পালা।’স্বাগত বক্তব্যে বিশ্ববিদ্যালয়ের উপাচার্য আবদুস সাত্তার বলেন, ‘শিক্ষা-সংস্কৃতি ও বাংলাদেশের প্রাকৃতিক বৈচিত্র্যকে ধারণ করে আমাদের এগিয়ে যেতে হবে।’সমাবর্তনে বিশ্ববিদ্যালয়ের ৬০৪ জন শিক্ষার্থীকে স্নাতক ও স্নাতকোত্তর ডিগ্রির সনদ দেওয়া হয়। এ বিশ্ববিদ্যালয়ে ছয়টি অনুষদে ১৮টি বিভাগে তিন হাজার শিক্ষার্থী রয়েছে।
