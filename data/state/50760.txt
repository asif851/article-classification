
বকেয়া বেতনের দাবিতে রাজধানীর মিরপুর-১ নম্বরে সড়কে ফের অবরোধ করে যানবাহন ভাঙচুর করেছেন মেরিডিয়ান ফ্যাশনস লিমিটেড নামের পোশাক কারখানার শ্রমিকেরা। পুলিশ পরিস্থিতি নিয়ন্ত্রণে আনতে গেলে শ্রমিকদের সঙ্গে সংঘর্ষের ঘটনা ঘটে। বিকেলের এ ঘটনায় মিরপুর ও আশপাশের রাস্তাঘাটে ব্যাপক যানজটের সৃষ্টি হয়েছে। এর আগে সকালের দিকেও এক ঘণ্টাব্যাপী এ ধরনের পরিস্থিতির সৃষ্টি হয়েছিল।
প্রত্যক্ষদর্শী কয়েকজনের ভাষ্য, মেরিডিয়ান গার্মেন্টসের নয়জন শ্রমিককে কয়েক দিন আগে কর্তৃপক্ষ ছাঁটাই করে। আজ সকালে শ্রমিকেরা গিয়ে দেখতে পান, তাঁদের কারখানাটি ৯ আগস্ট পর্যন্ত বন্ধ ঘোষণা করা হয়েছে। মিরপুর থেকে কারাখানাটি অন্য জায়গায় স্থানান্তর করা হচ্ছে বলেও শ্রমিকদের মধ্যে গুজব ছড়ায়। কারখানার শ্রমিকদের বেতন প্রতি মাসে ১২ তারিখে দেওয়া হতো। এসব কারণে ক্ষুব্ধ শ্রমিকেরা মিরপুর-১ নম্বরের কিয়াংসি চায়নিজ রেস্টুরেন্টের সামনের বেশ কয়েকটি যানবাহন ভাঙচুর করেন। তাঁদের সঙ্গে এসে আশপাশের অন্যান্য পোশাক কারখানার শ্রমিকেরা যোগ দেন। তাঁরা কয়েকটি পোশাক কারখানার সামনে কাচ, ফটক ভাঙচুর করেন। একপর্যায়ে তাঁরা মিরপুর-১ নম্বরে চিড়িয়াখানা সড়ক অবরোধ করেন।
বিকেল সাড়ে চারটার দিকে ক্ষুব্ধ শ্রমিকেরা শিয়ালবাড়ি এলাকায় রাইজিং গার্মেন্টস নামের একটি পোশাক কারখানা ভাঙচুরের চেষ্টা চালান। কিন্তু ভাঙতে না পেরে পুলিশের গাড়িসহ বেশ কয়েকটি যানবাহন ভাঙচুর করেন। পুলিশ পরিস্থিতি নিয়ন্ত্রণে আনতে গেলে শ্রমিকদের সঙ্গে সংঘর্ষের ঘটনা ঘটে।
শেলি নামে মেরিডিয়ানের এক অপারেটর বলেন, গত ঈদের মাসে ১৫ দিনের বেতন দেওয়া হয়। এরপর থেকে কোনো বেতন দেওয়া হয়নি। এ নিয়ে শ্রমিকদের পক্ষে ২১ জনের একটি দল মালিকপক্ষের সঙ্গে আলোচনা করছিল। তাঁদের বকেয়া বেতন দিয়ে ছাঁটাই করা হয়। তাই এ ছাঁটাইয়ের প্রতিবাদে এবং বকেয়া বেতন ভাতা পরিশোধ, কারখানা খুলে দেওয়ার দাবিতে শ্রমিকেরা পথে নেমেছেন।
এদিকে শ্রমিকদের ধর্মঘটকে দায়ী করে কারখানা বুধবার পর্যন্ত বন্ধ করা হয়েছে বলে জানায় মেরিডিয়ান ফ্যাশনস লিমিটেড কর্তৃপক্ষ। এ সম্পর্কিত একটি নোটিশ কারখানার সামনে টানিয়ে দেওয়া হয়। নোটিশে বলা হয়, ‘এতদ্দ্বারা সকল শ্রমিকদের অবগতির জন্য জানানো হচ্ছে যে অবৈধ ধর্মঘটের কারণে বাংলাদেশের শ্রম আইন ২০০৬, ধারা ১৩ অনুযায়ী ফ্যাক্টরি আগামী ০৭-০৮-২০১৭ থেকে ০৯-০৮-২০১৭ পর্যন্ত বন্ধ ঘোষণা করা হইল। পরিস্থিতি অনুকূলে না এলে এ বন্ধের মেয়াদ আরও বাড়ানো হইবে।’ মিরপুর মডেল থানার উপপরিদর্শক (এসআই) আকলিমা আক্তার প্রথম আলোকে বলেন, কারখানাটির শ্রমিকেরা বিজিএমইএ ভবনের দিকে রওনা হয়েছেন।
