
যশোরের বেনাপোলের দৌলতপুর সীমান্তে ভারতীয় সীমান্তরক্ষী বাহিনীর (বিএসএফ) গুলিতে দুই বাংলাদেশি নিহত হয়েছেন। আজ শনিবার ভোররাতে এ ঘটনা ঘটে।
নিহতেরা হলেন, অকো (২৯) ও শান্ত (২৫)। অকোর বাড়ি শার্শা উপজেলার পুটখালী গ্রামে ও শান্তর বাড়ি ঝিনাইদহ সদর উপজেলার বেতাই দূর্গাপুর গ্রামে।
বেনাপোল বন্দর থানার ভারপ্রাপ্ত কর্মকর্তা (ওসি) অপূর্ব হাসানের ভাষ্য, শান্ত ও অকোসহ কয়েকজন ভারতে গরু আনতে যান। ফেরার পথে দৌলতপুর সীমান্তের কাগজপুকুর এলাকায় বিএসএফ সদস্যরা তাঁদের লক্ষ্য করে গুলি ছোড়ে। এতে ঘটনাস্থলেই একজন মারা যান। আরেকজনকে শার্শার নাভারণ স্বাস্থ্য কমপ্লেক্সে নেওয়ার পর চিকিৎসক মৃত ঘোষণা করেন।
ওসি আরও জানান, অকোর লাশ তাঁর বাড়িতে ও শান্তর লাশ বেনাপোল বন্দর থানায় পুলিশ হেফাজতে রয়েছে। অকোর লাশ পুলিশ হেফাজতে নেওয়ার প্রস্তুতি চলছে। এরপর লাশ দুটি ময়নাতদন্তের জন্য যশোর ২৫০ শয্যাবিশিষ্ট জেনারেল হাসপাতালের মর্গে পাঠানো হবে।
এ ঘটনায় মৌখিকভাবে প্রতিবাদ জানানো হয়েছে জানিয়ে বর্ডার গার্ড বাংলাদেশের (বিজিবি) ২৩ ব্যাটালিয়নের অধিনায়ক লেফটেন্যান্ট কর্নেল আবদুর রহিম প্রথম আলোকে বলেন, ‘বিএসএফের গুলিতে দুই বাংলাদেশি নিহতের ঘটনায় ভারতের ঘোনার মাঠ ক্যাম্পে প্রতিবাদ জানিয়ে পতাকা বৈঠক আহ্বান করা হয়েছে। বৈঠকের পর লিখিত প্রতিবাদ জানানো হবে’।
