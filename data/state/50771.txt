
বাগেরহাটের চিতলমারী উপজেলার ডুমুরিয়া বাজারে গত বৃহস্পতিবার ভোরে দুটি মুদি দোকান ও একটি গুদামে অগ্নিকাণ্ডের ঘটনা ঘটেছে। অভিযোগ উঠেছে, তুচ্ছ ঘটনাকে কেন্দ্র করে ওই দোকানে আগুন দেওয়া হয়েছে।এ ঘটনায় লিয়াকত ফকির নামের একজনকে প্রধান আসামি করে ১০ জনের বিরুদ্ধে চিতলমারী থানায় মামলা করেছেন দোকানের মালিক সরদার মকিম হোসেন। ঘটনার প্রতিবাদে এবং দোষী ব্যক্তিদের গ্রেপ্তারের দাবিতে ডুমুরিয়া বাজারের ব্যবসায়ীরা বৃহস্পতিবার সকালে দোকানপাট বন্ধ করে বিক্ষোভ করেছেন।পুলিশ ও স্থানীয় সূত্র জানায়, গত সোমবার মকিমের দোকানের সামনে পার্শ্ববর্তী চৌদ্দহাজারী গ্রামের ভাড়ায় চালিত মোটরসাইকেলের চালক হারুন তালুকদার ও ফিরোজ শেখের মধ্যে বাগিবতণ্ডা হয়। এ সময় মকিম দুজনকেই শান্ত করার চেষ্টা করেন। এতে হারুন ক্ষিপ্ত হয়ে লিয়াকতসহ সাত-আটজনকে সঙ্গে নিয়ে মকিমের দোকানে আসেন এবং তাঁকে তুলে নেওয়ার চেষ্টা করেন। তবে বাজারের ব্যবসায়ীদের হস্তক্ষেপে বিষয়টির মীমাংসা হয়ে যায়। পরে বৃহস্পতিবার ভোরে মকিমের দুটি দোকান ও একটি গুদামে কে বা কারা আগুন দেয়।এ ব্যাপারে লিয়াকতের সঙ্গে যোগাযোগের চেষ্টা করেও তাঁর মুঠোফোন বন্ধ পাওয়া গেছে। চিতলমারী থানার ভারপ্রাপ্ত কর্মকর্তা (ওসি) মোল্লা মনিরুজ্জামান জানান, আসামিদের গ্রেপ্তারের চেষ্টা চলছে।
