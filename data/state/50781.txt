
জিয়া চ্যারিটেবল ট্রাস্ট দুর্নীতি মামলায় পুনরায় সাক্ষ্য নেওয়ার জন্য খালেদা জিয়ার করা আবেদন সরাসরি খারিজ করে দিয়েছেন হাইকোর্ট। আজ বৃহস্পতিবার বিচারপতি এম ইনায়েতুর রহিম ও বিচারপতি জে বি এম হাসানের সমন্বয়ে গঠিত হাইকোর্ট বেঞ্চ খালেদা জিয়ার করা আবেদনের শুনানি নিয়ে এ আদেশ দেন।
ভবিষ্যতে এসব মামলার ক্ষেত্রে শপথ আইন যথাযথভাবে অনুসরণ নিশ্চিত করতে সুপ্রিম কোর্টের রেজিস্ট্রার জেনারেল ও আইনসচিবকে নির্দেশ দেওয়া হয়েছে বলে জানিয়েছেন খালেদার আইনজীবী এম বদরুদ্দোজা। তিনি প্রথম আলোকে বলেন, আবেদন খারিজের সিদ্ধান্তের বিরুদ্ধে আপিল বিভাগে আবেদন করা হবে।
তবে দুদক কৌঁসুলি খুরশিদ আলম খান প্রথম আলোকে বলেছেন, ২০০৯ সালে সুপ্রিম কোর্টের একটি সার্কুলার রয়েছে। সেই অনুসারে শপথ নেওয়া হচ্ছে কি না, তা সুপ্রিম কোর্টের রেজিস্ট্রার জেনারেলকে দেখতে বলা হয়েছে।
বিচারের শেষ পর্যায়ে থাকা এই মামলায় ৩২ জন সাক্ষী রয়েছেন। শপথ আইন অনুসারে সাক্ষীরা শপথ নেননি দাবি করে নতুন করে সাক্ষ্য নিতে বিচারিক আদালতে আবেদন করেছিলেন খালেদা জিয়া। সেই আবেদন খারিজ হলে ওই আদেশের বিরুদ্ধে তিনি হাইকোর্টে রিভিশন আবেদন করেন। এই রিভিশন আবেদনের শুনানিতে তা খারিজ করে আজ আদেশ দেন হাইকোর্ট।
আদালতে খালেদা জিয়ার পক্ষে শুনানিতে ছিলেন আইনজীবী এ জে মোহাম্মদ আলী, এম বদরুদ্দোজা ও রাগীব রউফ চৌধুরী। দুর্নীতি দমন কমিশনের (দুদক) পক্ষে শুনানিতে ছিলেন আইনজীবী খুরশিদ আলম খান।
আরও পড়ুন: 
সাক্ষীদের শপথকে চ্যালেঞ্জ করায় খালেদার আত্মপক্ষ সমর্থন পেছাল
