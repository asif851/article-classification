
জাহাঙ্গীরনগর বিশ্ববিদ্যালয়ে স্নাতক (সম্মান) প্রথম বর্ষের ভর্তিতে বিভাগ উন্নয়ন ফি বাতিল দাবির আন্দোলন প্রত্যাহার করা না হলে কঠোর ব্যবস্থা নেওয়া হবে বলে জানিয়েছে বিশ্ববিদ্যালয় কর্তৃপক্ষ। গতকাল বুধবার জনসংযোগ কার্যালয়ের সংবাদ বিজ্ঞপ্তিতে এ হুঁশিয়ারি দেওয়া হয়।অন্যদিকে যৌক্তিক ইস্যুতে সবার আন্দোলনের অধিকার রয়েছে উল্লেখ করে কর্মসূচি অব্যাহত রাখার কথা জানিয়েছেন প্রগতিশীল ছাত্র জোটের ব্যানারে আন্দোলনকারী শিক্ষার্থীরা।বিজ্ঞপ্তির বিষয়ে জনসংযোগ কার্যালয়ের উপপরিচালক মোহাম্মদ মহিউদ্দিন প্রথম আলোকে বলেন, বিশ্ববিদ্যালয় প্রশাসনের নির্দেশে আন্দোলনের বিষয়ে সিদ্ধান্তের কথা জানিয়ে সংবাদ বিজ্ঞপ্তি পাঠানো হয়েছে। বিজ্ঞপ্তিতে বলা হয়েছে, ‘আগামী রোববার থেকে বিশ্ববিদ্যালয়ের ২০১৬-২০১৭ শিক্ষাবর্ষে স্নাতক (সম্মান) প্রথম বর্ষে ভর্তি কার্যক্রম শুরু হবে। প্রশাসনের পক্ষ হতে ভর্তি কার্যক্রমে সংশ্লিষ্ট সকলের সহযোগিতা কামনা করা হয়েছে। একই সঙ্গে আন্দোলনকারী শিক্ষার্থীদের ঘোষিত আন্দোলন কর্মসূচি প্রত্যাহার করতে বলা হয়েছে। তা না করে ভর্তি কার্যক্রম অথবা শিক্ষা ও প্রশাসনিক কার্যক্রমে বিঘ্ন ঘটালে তাদের বিরুদ্ধে বিশ্ববিদ্যালয়ের প্রচলিত আইন অনুযায়ী কঠোর ব্যবস্থা গ্রহণ করা হবে।’৮ ডিসেম্বর বিশ্ববিদ্যালয়ে ভর্তি প্রক্রিয়া শুরু হয়। কিন্তু ওই দিন বিভাগ উন্নয়ন ফি বাতিলের দাবিতে আন্দোলনকারী শিক্ষার্থীরা বিশ্ববিদ্যালয় ক্যাম্পাসে অগ্রণী ব্যাংকের শাখাটি অবরোধ করেন। ফলে ভর্তি কার্যক্রম স্থগিত করা হয়। গত রোববার ভর্তি কমিটির জরুরি সভায় বিভাগ উন্নয়ন ফি বহাল রাখার সর্বসম্মত সিদ্ধান্ত গৃহীত হয়। একই সঙ্গে ভর্তি প্রক্রিয়ায় বাধাদানকারীদের বিরুদ্ধে ব্যবস্থা নেওয়ার সিদ্ধান্ত নেওয়া হয়।এ পরিপ্রেক্ষিতে ছাত্র সংগঠনগুলো বিভাগ উন্নয়ন ফি বাতিলের দাবিতে বৃহস্পতিবার থেকে প্রশাসনিক ভবন লাগাতার অবরোধ করার ঘোষণা দেয়। বিষয়টি নিয়ে গত মঙ্গলবার উপাচার্য ভবনে কেন্দ্রীয় ভর্তি পরিচালনা কমিটির জরুরি সভা হয়। সেখানেও আন্দোলনকারী শিক্ষার্থীদের বিরুদ্ধে কঠোর ব্যবস্থা নেওয়ার কথা বলা হয়।এ বিষয় প্রগতিশীল ছাত্র জোটের পক্ষে ছাত্র ইউনিয়নের বিশ্ববিদ্যালয় সংসদের সভাপতি দীপাঞ্জন সিদ্ধান্ত কাজল বলেন, ‘যৌক্তিক ইস্যুতে আন্দোলনের অধিকার সবার আছে। প্রশাসন অন্যায়ভাবে আমাদের হুমকি দিতে পারে না। কাল (আজ বৃহস্পতিবার) থেকে লাগাতার প্রশাসনিক ভবন অবরোধ শুরু হবে।’
