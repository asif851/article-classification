
বিএনপি-জামায়াত জোটের অবরোধ-হরতালের নামে চলমান সন্ত্রাস, নৈরাজ্য, নাশকতা, পেট্রলবোমা মেরে মানুষ হত্যাসহ জ্বালাও-পোড়াওয়ের প্রতিবাদে বিক্ষোভ মিছিল ও মানববন্ধন করেছে ভালুকা উপজেলা স্বেচ্ছাসেবক লীগ। গতকাল রোববার সকালে ভালুকা বাসস্ট্যান্ড এলাকায় এসব কর্মসূচি পালন করা হয়। সকাল ১০টার দিকে উপজেলা স্বেচ্ছাসেবক লীগের উদ্যোগে মিছিলটি বের হয়ে পৌর শহরের গুরুত্বপূর্ণ কয়েকটি সড়ক প্রদক্ষিণ করে। পরে সংগঠনের উদ্যোগে বাসস্ট্যান্ড এলাকায় মানববন্ধন হয়। এ সময় উপজেলা স্বেচ্ছাসেবক লীগের সভাপতি আবদুল জলিলের সভাপতিত্বে বক্তব্য দেন সাংসদ এম আমান উল্লাহ, ভালুকা উপজেলা পরিষদের চেয়ারম্যান গোলাম মোস্তফা, উপজেলা পরিষদের সাবেক চেয়ারম্যান কাজিম উদ্দিন আহম্মেদ প্রমুখ। 
