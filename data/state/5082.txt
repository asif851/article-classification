
মেহেরপুরের সব সড়কপথে আজ বুধবার বেলা সাড়ে ১১টার দিকে বাস চলাচল শুরু হয়েছে। ইউনিয়ন পরিষদ (ইউপি) নির্বাচনে পুলিশের বাস রিকুইজিশন করার প্রতিবাদে মেহেরপুরের সব সড়কপথে অনির্দিষ্টকালের জন্য বাস ধর্মঘটের ডাক দিয়েছিল জেলা বাস মালিক সমিতি। সকাল আটটা থেকে এই ধর্মঘট শুরু হওয়ায় বিপাকে পড়েন যাত্রীরা।জেলা বাস-মিনিবাস মালিক সমিতির সাধারণ সম্পাদক গোলাম রসুল অভিযোগ করেন, দেশের বিভিন্ন স্থানে ইউপি নির্বাচনে দায়িত্ব পালনের জন্য জেলা পুলিশ কয়েকটি বাস নিয়ে নেয়। পুলিশের চাহিদামতো মালিক সমিতি বাস সরবরাহ করে। কিন্তু পুলিশের পক্ষ থেকে এসব বাসের চালক ও সহকারীদের প্রয়োজনীয় খরচ দেওয়া হয়নি। এ নিয়ে শ্রমিকেরা ৭ মের নির্বাচনে পুলিশের কাজে যেতে অনীহা প্রকাশ করেন। এতে ক্ষিপ্ত হয়ে পুলিশ সার্জেন্টরা আজ সকালে মেহেরপুর-কুষ্টিয়া সড়কে চলাচলকারী যাত্রীবাহী তিনটি বাস আটক করে পুলিশ লাইনের ভেতরে নিয়ে যান। বাস তিনটি নির্বাচনের কাজে ব্যবহার করা হবে বলে জানিয়েছে পুলিশ। এর প্রতিবাদে মালিক-শ্রমিকেরা আজ থেকে অনির্দিষ্টকালের জন্য বাস ধর্মঘটের ডাক দেন। গোলাম রসুল অভিযোগ করেন, ‘এ ঘটনার পর পুলিশ আমাদের সঙ্গে কোনো বৈঠক বা সমঝোতা করেনি। উল্টো তারা আমাদের অফিস ও বাড়িতে তল্লাশি চালিয়েছে। তারা আরও চারটি বাস রিকুইজিশন করে নিয়েছে। আপাতত বাস চলাচল করছে। বিকেল পাঁচটার দিকে পরিবহন সংশ্লিষ্ট নেতাদের সঙ্গে বৈঠক হবে। এই বৈঠকে পরবর্তী সিদ্ধান্ত নেওয়া হবে।’ পুলিশ সুপার হামিদুল আলম বলে, নির্বাচনী কাজে পুলিশের ফোর্স পাঠানোর জন্য গাড়ি রিকুইজিশন করা হয়। মালিক সমিতির সঙ্গে আলোচনার মাধ্যমে এ সিদ্ধান্ত নেওয়া হয়েছে। কিন্তু মালিক সমিতি অহেতুক ও অযৌক্তিক কারণে বাস ধর্মঘট ডেকে জনদুর্ভোগ সৃষ্টি করেছে। এ কারণে তাদের অফিসে তল্লাশি চালানো হয়। পরে বাস চলাচলের ব্যবস্থা করা হয়েছে। এখন পরিস্থিতি স্বাভাবিক।
আরও  পড়ুন...মেহেরপুরের সব সড়কপথে অনির্দিষ্টকালের বাস ধর্মঘট
