
শেরপুরের ঝিনাইগাতী উপজেলায় চতুর্থ শ্রেণির স্কুলছাত্রীকে (১০) যৌন হয়রানির দায়ে শ্যামল মিয়া (৩৫) নামের এক ব্যক্তিকে ছয় মাসের বিনাশ্রম কারাদণ্ড দিয়েছেন ভ্রাম্যমাণ আদালত।
দণ্ডাদেশ পাওয়া শ্যামল শেরপুরের সদর উপজেলার পাকুরিয়া ইউনিয়নের ফকিরপাড়া গ্রামের মো. হামিদুর রহমানের ছেলে। আজ মঙ্গলবার সন্ধ্যায় ঝিনাইগাতীর উপজেলা নির্বাহী কর্মকর্তা (ইউএনও) ও ভ্রাম্যমাণ আদালতের নির্বাহী হাকিম মোহাম্মদ সেলিম রেজা এ দণ্ডাদেশ দেন।
উপজেলা প্রশাসন ও স্থানীয় সূত্রে জানা গেছে, আজ বিকেল চারটার দিকে শ্যামল মিয়া চকলেট দেওয়ার কথা বলে ওই স্কুলছাত্রীকে পাশের ঝোপে নিয়ে গিয়ে শ্লীলতাহানির চেষ্টা করেন। এ সময় ছাত্রীর চিৎকারে আশপাশের লোকজন ঘটনাস্থলে গিয়ে শ্যামলকে আটক করে। পরে স্থানীয় ইউনিয়ন পরিষদের চেয়ারম্যান বিষয়টি ঝিনাইগাতীর ইউএনওকে জানান। মঙ্গলবার সন্ধ্যায় ইউএনও সেলিম রেজা তাঁর কার্যালয়ে ভ্রাম্যমাণ আদালত বসিয়ে দণ্ডবিধির ৫০৯ ধারায় যৌন হয়রানির অভিযোগে শ্যামল মিয়াকে ছয় মাসের বিনাশ্রম কারাদণ্ড দেন। পরে তাঁকে ঝিনাইগাতী থানায় সোপর্দ করা হয়। কাল বুধবার তাঁকে জেলা কারাগারে পাঠানো হবে।  ভ্রাম্যমাণ আদালতের নির্বাহী হাকিম ও ঝিনাইগাতীর ইউএনও মোহাম্মদ সেলিম রেজা দণ্ডাদেশের বিষয়টি নিশ্চিত করেছেন।
