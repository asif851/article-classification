
রাজবাড়ীর পাংশা উপজেলায় এক স্কুলছাত্রীকে উত্ত্যক্ত করার প্রতিবাদ করায় ছাত্রীর ভাইকে পিটিয়ে আহত করা হয়েছে। গতকাল মঙ্গলবার বিদ্যালয়ের মাঠে ওই ঘটনা ঘটে।আহত ওই কিশোরকে (১৫) উদ্ধার করে পাংশা উপজেলা স্বাস্থ্য কমপ্লেক্সে ভর্তি করা হয়েছে।আহত কিশোরের পরিবার ও স্থানীয় সূত্রে জানা যায়, কয়েক সপ্তাহ ধরে বিদ্যালয়ে যাতায়াতের সময় ওই কিশোরের অষ্টম শ্রেণিতে পড়ুয়া বোনকে উত্ত্যক্ত করতেন স্থানীয় তারেক বিশ্বাস (২০)। বিষয়টি জানাজানি হলে মেয়ের পরিবার এ ধরনের আচরণ করতে তারেককে নিষেধ করে। এতে তারেক আরও ক্ষিপ্ত হয়ে ওঠেন। গতকাল ওই কিশোরীর ভাই দশম শ্রেণির ছাত্র (বোনের সঙ্গে একই বিদ্যালয়ে পড়ে) সকালে বিদ্যালয়ে কোচিং করতে আসে। এ সময় তারেক ও তাঁর কয়েকজন বন্ধু লাঠি ও টর্চ দিয়ে তাকে পিটিয়ে আহত করে। চিৎকার শুনে ওই কিশোরের এক বন্ধু এগিয়ে এলে তাকেও পিটিয়ে আহত করা হয়। পরে শিক্ষকেরা এলে হামলাকারীরা পালিয়ে যায়।বিদ্যালয়ের ভারপ্রাপ্ত প্রধান শিক্ষক আবদুল খালেক বলেন, এসএসসি ও জেএসসি পরীক্ষায় ভালো ফলাফলের জন্য কোচিং করানো হচ্ছে। ক্লাস চলার সময় ছেলেটি শৌচাগারে যাওয়ার কথা বলে বাইরে গেলে তাকে পিটিয়ে আহত করা হয়। পাংশা থানার এসআই হাসিনা বেগম বলেন, এ ঘটনায় থানায় এখনো কেউ কোনো অভিযোগ করেনি। অভিযোগ পাওয়ার পর আইনগত ব্যবস্থা নেওয়া হবে।
