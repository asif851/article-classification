
নড়াইলের লোহাগড়া উপজেলাকে বাল্যবিবাহমুক্ত করতে নানা উদ্যোগ নিয়েছে উপজেলা প্রশাসন। প্রশাসনের হস্তক্ষেপে গত ছয় মাসে প্রায় ১০০টি বাল্যবিবাহ ঠেকানো গেছে।উপজেলা নির্বাহী কর্মকর্তার (ইউএনও) কার্যালয় সূত্রে জানা গেছে, গত ছয় মাসে বাল্যবিবাহ বন্ধ করতে ৪৯টি ভ্রাম্যমাণ আদালত পরিচালনা করা হয়। এ সময় বর, বর ও কনের অভিভাবক, বিবাহ নিবন্ধনকারী এবং বিয়ের আয়োজককে সর্বোচ্চ এক মাস করে কারাদণ্ড দেওয়া হয়। অনেককে জরিমানাও করা হয়।উপজেলা প্রশাসন বাল্যবিবাহ বন্ধ করে দুই কিশোরীকে শিক্ষা উপবৃত্তি দিয়েছে। এক কিশোরীর মাকে দেওয়া হয়েছে বিধবা-ভাতা। সব মহলকে সচেতন করতে বিভিন্ন এলাকার মসজিদের ইমাম ও বিবাহ নিবন্ধনকারীদের নিয়ে কয়েক দফা কর্মশালার আয়োজন করা হয়েছে। এ ছাড়া বিদ্যালয়ে শিক্ষার্থী ও অভিভাবকদের নিয়ে সচেতনতামূলক সভা করা হচ্ছে।
