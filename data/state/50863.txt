
 হেফাজতে ইসলামের নায়েবে আমির মুফতি মুহাম্মদ ওয়াক্কাসকে আজ সোমবার দুপুরে রাজধানী ঢাকা থেকে গ্রেপ্তার করেছে ঢাকা মহানগর গোয়েন্দা পুলিশ (ডিবি)। পুলিশ জানায়, গত ৫ মে হেফাজতের ঢাকা অবরোধ কর্মসূচিতে ভাঙচুর ও ধ্বংসাত্মক কর্মকাণ্ডের অভিযোগে তাঁর বিরুদ্ধে একাধিক মামলা রয়েছে। ওয়াক্কাস বিএনপির নেতৃত্বাধীন ১৮-দলীয় জোটের শরিক দল জমিয়তে উলামায়ে ইসলাম বাংলাদেশের মহাসচিব ও হেফাজতে ইসলামের কেন্দ্রীয় নায়েবে আমির। তিনি এরশাদ সরকারের ধর্ম প্রতিমন্ত্রী ছিলেন। ২০০১ সালে বিএনপির নেতৃত্বাধীন চারদলীয় জোটের হয়ে যশোর এলাকা থেকে সংসদ সদস্যও নির্বাচিত হয়েছিলেন তিনি। এর আগে গত ফেব্রুয়ারি মাসে তাঁকে আটক করেছিল পুলিশ। জমিয়তে উলামায়ে ইসলামের পক্ষ থেকে জানানো হয়, আজ বেলা দুইটার দিকে রাজধানীর চৌধুরীপাড়া শামসুল উলুম মাদ্রাসা থেকে তাঁকে ডিবি পুলিশ গ্রেপ্তার করে। সেখানে তখন কওমি মাদ্রাসা শিক্ষা বোর্ডের (বেফাক) বৈঠক চলছিল। ঢাকা মহানগর পুলিশের জনসংযোগ বিভাগের উপকমিশনার মাসুদুর রহমান বলেন, গত ৫ মে পল্টন ও মতিঝিল এলাকায় হেফাজতের ধ্বংসযজ্ঞের ঘটনায় করা মামলার মধ্যে ওয়াক্কাস মতিঝিল থানার ৯, ১০, ১১, ১২ ও ১৩ এবং পল্টন থানার ৮, ১২, ১৪, ১৭ ও ১৮ নম্বর মামলার অন্যতম আসামি। এর মধ্যে মতিঝিল থানার ১৩ নম্বর মামলাটি হয়েছিল পুলিশের উপপরিদর্শক শাহজাহান মিয়াকে হত্যার অভিযোগে। ওই সব মামলায় আজ দুপুরে মালিবাগের আবুল হোটেল এলাকা থেকে তাঁকে গ্রেপ্তার করা হয়।
এদিকে, ওয়াক্কাসকে গ্রেপ্তারের প্রতিবাদ জানিয়ে এবং তাঁর মুক্তির দাবি করে আজ যৌথ বিবৃতি দিয়েছেন জমিয়তের সভাপতি শায়খ আবদুল মোমিন, নির্বাহী সভাপতি মোস্তফা আজাদ, নূর হোসাইন কাসেমীসহ কেন্দ্রীয় নেতারা। বিবৃতিতে তাঁরা বলেন, ওয়াক্কাসকে গ্রেপ্তার করে সরকার নিজের পায়ে কুঠারাঘাত করেছে।
