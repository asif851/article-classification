
জয়পুরহাটের আক্কেলপুরে গত রোববার দিবাগত রাতে গমবোঝাই একটি ট্রাক উল্টে যাওয়ায় ১২ ঘণ্টা সড়ক যোগাযোগ বন্ধ থাকে। আক্কেলপুর-জয়পুরহাট সড়কের হালির মোড় এলাকায় এ দুর্ঘটনা ঘটে। ওই ট্রাক থেকে সরকারি খাদ্যগুদামের সিলযুক্ত ৩৪০ বস্তা গম জব্দ করেছে পুলিশ।প্রত্যক্ষদর্শী ও পুলিশ জানায়, ওই সড়ক দিয়ে মালবোঝাই একটি ট্রাক জয়পুরহাটের দিকে যাচ্ছিল। রাত তিনটার দিকে হালির মোড় অতিক্রম করার পর ট্রাকটি নিয়ন্ত্রণ হারিয়ে সড়কে উল্টে যায়। এতে সড়কে যান চলাচল বন্ধ হয়ে যায়। ঘটনার পরই ট্রাকের চালক ও সহকারী পালিয়ে যান। দুর্ঘটনার পর থেকে গতকাল সোমবার বেলা তিনটা পর্যন্ত যানবাহন চলাচল বন্ধ ছিল।
 
