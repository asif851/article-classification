
তথ্যমন্ত্রী হাসানুল হক ইনু বলেছেন, ‘এই মুহূর্তে দেশ সমঝোতা চায়, সমাধান চায়, রাজনৈতিক পাগলামি নয়।’
আজ শুক্রবার সকালে নিজ নির্বাচনী এলাকা কুষ্টিয়ার ভেড়ামারা উপজেলার গোলাপনগরে ফুলতলা-গোলাপনগর সলেমান শাহ দরবার শরিফ সড়ক উন্নয়নকাজের উদ্বোধন অনুষ্ঠানে যোগ দিয়ে সাংবাদিকদের মন্ত্রী এ কথা বলেন।
বিরোধীদলীয় নেতা বেগম খালেদা জিয়ার উদ্দেশে ইনু বলেন, ‘উনি কয়েক মাস ধরে ক্রমাগত কথা দিয়ে কথা রাখছেন না।’ তিনি বলেন, গায়ের জোরে বাংলাদেশে কিছু হবে না। গতকাল বৃহস্পতিবার জাতীয় প্রেসক্লাবে দেওয়া খালেদা জিয়ার বক্তব্য প্রসঙ্গে হাসানুল হক ইনু বলেন, ‘উনি হুমকি দিয়েছেন। বাংলাদেশে চোখ রাঙিয়ে কাজ হবে না।’
জাতীয় পার্টির নেতা হুসেইন মুহম্মদ এরশাদের জোট গঠনের ব্যাপারে তথ্যমন্ত্রী বলেন, ‘হুসেইন মুহম্মদ এরশাদ যে কারণে মহাজোটে এসেছিলেন, সে কারণটা এখনো দূর হয়নি। অর্থাত্ জঙ্গিবাদ, যুদ্ধাপরাধ, সাম্প্রদায়িকতামুক্ত বাংলাদেশ এখনো তৈরি করতে পারিনি। এখনো বিপদ কাটেনি।’
এরশাদের উদ্দেশে ইনু বলেন, ‘ঐক্যের ভেতরে থেকে অনৈক্যের বাঁশি বাজাবেন না। প্রধানমন্ত্রী শেখ হাসিনা জঙ্গিবাদ দমনে, যুদ্ধাপরাধীরদের বিচার ও সাজা কার্যকরের ব্যাপারে যে উদ্যোগ নিয়েছেন, তাতে সহযোগিতার হাত প্রসারিত করবেন।’
অনুষ্ঠানে ভেড়ামারা উপজেলা নির্বাহী কর্মকর্তা (ইউএনও) রেজাউল করিম, কুষ্টিয়া সহকারী পুলিশ সুপার (ভেড়ামারা সার্কেল) সি এ হালিম, ভেড়ামারা উপজেলা প্রকৌশলী নজরুল ইসলাম, জেলা জাসদের সভাপতি গোলাম মহসিন প্রমুখ উপস্থিত ছিলেন। পরে মন্ত্রী বিভিন্ন স্থানে ছয়টি কাজের উদ্বোধন অনুষ্ঠানে যোগ দেন।
