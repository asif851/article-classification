
হলি আর্টিজান রেস্তোরাঁয় জঙ্গি হামলার ঘটনায় পুলিশকে তদন্তে তথ্য না দেওয়ার অভিযোগে তাহমিদ হাসিব খানের বিরুদ্ধে করা মামলার রায় ৬ এপ্রিল। আজ সোমবার ঢাকার মহানগর হাকিম মাহমুদুল আহসান রায় ঘোষণার তারিখ ধার্য করেন।পুলিশের অপরাধ তদন্ত ও তথ্য প্রসিকিউশন বিভাগের উপকমিশনার আনিসুর রহমান প্রথম আলোকে বলেন, মামলাটিতে রাষ্ট্র ও আসামিপক্ষের যুক্তিতর্ক উপস্থাপন শেষ হয়েছে। আগামী ৬ এপ্রিল রায় ঘোষণার দিন ধার্য করেছেন আদালত। এ মামলায় একমাত্র আসামি তাহমিদ হাসিব খান জামিনে আছেন। গত বছরের ৩ আগস্ট তাহমিদকে ৫৪ ধারায় গ্রেপ্তার দেখিয়েছিল পুলিশ।আদালত সূত্রে জানা যায়, গত বছরের ২৮ সেপ্টেম্বর আদালতে এক প্রতিবেদন দিয়ে তাহমিদ ও নর্থ সাউথ বিশ্ববিদ্যালয়ের খণ্ডকালীন শিক্ষক হাসনাত রেজা করিমকে ৫৪ ধারার অভিযোগ থেকে অব্যাহতির আবেদন করে পুলিশ। তবে তদন্তকাজে কোনো তথ্য দিয়ে সহযোগিতা না করায় তাহমিদের বিরুদ্ধে ফৌজদারি কার্যবিধির ১৭৬ ধারায় নন প্রসিকিউশন দাখিল করে পুলিশ। পরে মামলাটি বিচার নিষ্পত্তির জন্য মহানগর হাকিম মাহমুদুল আহসানের আদালতে পাঠানো হয়। হাসনাত রেজা করিমকে গুলশান হলি আর্টিজানে জঙ্গি হামলার মামলায় গ্রেপ্তার দেখানো হয়। বর্তমানে তিনি কারাগারে আছেন।
গত বছরের ১ জুলাই রাতে জঙ্গিরা গুলশানের হলি আর্টিজানে হামলা চালিয়ে জিম্মি করা ১৭ বিদেশি নাগরিকসহ ২০ জনকে নৃশংসভাবে হত্যা করে।
