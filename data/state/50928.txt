
নিবিড় পরিচর্যাকেন্দ্রে (আইসিইউ) প্রতি শয্যার জন্য ১০০ থেকে ১২৫ বর্গফুট জায়গার পাশাপাশি ১০০ থেকে ১৫০ শতাংশ খোলা পরিসর রাখতে হবে। এ ছাড়া ছয় শয্যার জন্য একজন সার্বক্ষণিক পরামর্শক ও তিন শয্যার জন্য একজন নার্স নিয়োগ দিতে হবে। বেসরকারি হাসপাতাল, ক্লিনিক বা রোগনির্ণয় কেন্দ্র স্থাপন ও পরিচালনা খসড়া নীতিমালাতে এই বিধানের কথা উল্লেখ করা হয়েছে।
স্বাস্থ্য মন্ত্রণালয় ও স্বাস্থ্য অধিদপ্তরের হাসপাতাল শাখা এই খসড়া বিধিমালা তৈরি করেছে। আজ বুধবার বাংলাদেশ মেডিকেল অ্যাসোসিয়েশনের (বিএমএ) সভাকক্ষে আয়োজিত অনুষ্ঠানে খসড়া বিধিমালা উপস্থাপন করা হয়। অনুষ্ঠানে স্বাস্থ্য মন্ত্রণালয় ও স্বাস্থ্য অধিদপ্তরের কর্মকর্তা, বিএমএ নেতা, বিশিষ্ট চিকিৎসক ও বিভিন্ন হাসপাতালের কর্মকর্তারা অংশ নেন।
