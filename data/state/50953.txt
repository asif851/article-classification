
পিএইচডি শেষ না করেই ‘ডক্টর’ উপাধি ব্যবহার করার অভিযোগে ঢাকা বিশ্ববিদ্যালয়ের এক শিক্ষককে সাময়িকভাবে অব্যাহতি দেওয়া হয়েছে। রোববার অ্যাকাউন্টিং অ্যান্ড ইনফরমেশন সিস্টেমস বিভাগের সহকারী অধ্যাপক অনুপ কুমার সাহার বিরুদ্ধে এই ব্যবস্থা নেওয়া হয়।
বিষয়টি নিশ্চিত করেছেন ঢাকা বিশ্ববিদ্যালয়ের উপাচার্য অধ্যাপক মো. আখতারুজ্জামান। তিনি প্রথম আলোকে বলেন, অনুপ কুমার সাহাকে দায়িত্ব থেকে অব্যাহতি দেওয়া হয়েছে। পরবর্তী নির্দেশ না দেওয়া পর্যন্ত তিনি সব দায়িত্ব পালন থেকে বিরত থাকবেন।
গত শুক্রবার প্রথম আলোতে ‘পিএইচডি শেষ না করেই ডক্টর’ শিরোনামে একটি প্রতিবেদন প্রকাশিত হয়। এরপর ওই শিক্ষকের বিরুদ্ধে ব্যবস্থা নেওয়া হলো।
অনুপ কুমার সাহা এখনো যুক্তরাজ্যের ডারহাম বিশ্ববিদ্যালয়ের পিএইচডির ছাত্র। কিন্তু তিনি ‘ডক্টর’ উপাধি ব্যবহার করছেন। এ বছরের শুরুর দিকে জগন্নাথ বিশ্ববিদ্যালয়ে সহকারী অধ্যাপক পদ থেকে সহযোগী অধ্যাপক পদে পদোন্নতি পান। গত ৮ অক্টোবর ঢাকা বিশ্ববিদ্যালয়ে সহকারী অধ্যাপক পদে যোগ দেন। পুরো এই পদোন্নতি ও নিয়োগ-প্রক্রিয়ায় তিনি ডক্টরেট ডিগ্রির সুযোগ নিয়েছেন।
