
কক্সবাজারের মহেশখালীতে জমি নিয়ে বিরোধের জের ধরে দুই পক্ষের সংঘর্ষে নারীসহ অন্তত ১০ জন আহত হয়েছেন। গতকাল রোববার বিকেলে উপজেলার বড় মহেশখালী ইউনিয়নের পূর্ব ফকিরাঘোনায় এ ঘটনা ঘটে।আহত ব্যক্তিদের মধ্যে সাতজনকে কক্সবাজার সদর হাসপাতালে ভর্তি করা হয়েছে।প্রত্যক্ষদর্শী ও এলাকাবাসী জানায়, আট শতক জমি নিয়ে উপজেলার বড় মহেশখালী ইউনিয়নের পূর্ব ফকিরাঘোনার বাসিন্দা মো. আবদুল কাদের ও বাদশাহ মিয়ার বিরোধ চলে আসছিল। এর জের ধরে গতকাল বিকেলে বাদশাহ মিয়ার লোকজন ওই জমি দখল করতে গেলে আবদুল কাদেরের লোকজন বাধা দেন। এ সময় দুই পক্ষের মধ্যে পাল্টাপাল্টি হামলা ও সংঘর্ষের ঘটনা ঘটে।আহত ব্যক্তিদের মধ্যে আবদুল কাদের, আবদুল মালিক, আবদুল জব্বার, আবদুস সাত্তার, আনোয়ারা বেগম, রাশেদ উদ্দিন ও মাহমুদুল করিমকে প্রথমে মহেশখালী উপজেলা স্বাস্থ্য কমপ্লেক্সে ভর্তি করা হয়। পরে উন্নত চিকিৎসার জন্য তাঁদের কক্সবাজার সদর হাসপাতালে পাঠানো হয়।সংঘর্ষের বিষয়ে মো. আবদুল কাদের ও বাদশাহ মিয়ার বক্তব্য পাওয়া যায়নি।এ বিষয়ে মহেশখালী থানার ভারপ্রাপ্ত কর্মকর্তা (ওসি) মোহাম্মদ আলমগীর হোসেন বলেন, ‘জমির বিরোধকে কেন্দ্র করে দুই পক্ষের মধ্যে সংঘর্ষ হয়েছে বলে শুনেছি। লিখিত অভিযোগ পেলে তদন্ত করে আইনগত ব্যবস্থা নেওয়া হবে।’
