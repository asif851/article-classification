
একাত্তরে মানবতাবিরোধী অপরাধের দায়ে মৃত্যুদণ্ডাদেশ পাওয়া জামায়াতে ইসলামীর আমির মতিউর রহমান নিজামীর করা রায় পুনর্বিবেচনার (রিভিউ) আবেদন খারিজ হওয়ায় সন্তোষ প্রকাশ করেছেন অ্যাটর্নি জেনারেল মাহবুবে আলম। তিনি তাঁর প্রতিক্রিয়ায় বলেছেন, এটা ঐতিহাসিক রায়।নিজামীর রায় পুনর্বিবেচনার আবেদন আজ বৃহস্পতিবার সুপ্রিম কোর্টের আপিল বিভাগে খারিজ হওয়ার পর সাংবাদিকদের কাছে এই প্রতিক্রিয়া জানান অ্যাটর্নি জেনারেল।পরে মাহবুবে আলম তাঁর কার্যালয়ে সাংবাদিকদের সঙ্গে কথা বলেন। সেখানে তিনি বলেন, এখন কারা কর্তৃপক্ষের কাছে রায়ের অনুলিপি যাবে। সেটা পূর্ণাঙ্গ রায়ও হতে পারে, আবার সংক্ষিপ্ত আদেশও হতে পারে।অ্যাটর্নি জেনারেল বলেন, এর আগে দু-একটি মামলায় তিনি সংক্ষিপ্ত আদেশ চেয়েছিলেন। কিন্তু আদালত সংক্ষিপ্ত আদেশ না দিয়ে পূর্ণাঙ্গ রায় দিয়েছেন। তাই এবার তিনি আর সংক্ষিপ্ত আদেশ চাননি। মাহবুবে আলম জানান, রায়ের অনুলিপি কারাগারে গেলে কারা কর্তৃপক্ষ নিজামীকে রায় জানাবেন। তারা তাঁর কাছে জানতে চাইবেন, তিনি রাষ্ট্রপতির কাছে প্রাণভিক্ষা চাইবেন কি না। যদি প্রাণভিক্ষা না চান, তবে সরকারের নির্ধারণ করা তারিখে আসামির ফাঁসি কার্যকর করবে কারা কর্তৃপক্ষ।
রায়ের প্রতিক্রিয়ায় আন্তর্জাতিক অপরাধ ট্রাইব্যুনালে রাষ্ট্রপক্ষের প্রধান কৌঁসুলি গোলাম আরিফ টিপু বলেন, সর্বোচ্চ আদালতের এই রায় গণমানুষের স্বপ্ন। এই রায়ের মধ্য দিয়ে দেশ ন্যায়বিচার প্রতিষ্ঠার ক্ষেত্রে আরেক ধাপ এগোল।
প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের চার সদস্যের বেঞ্চ নিজামীর করা রায় পুনর্বিবেচনার আবেদন আজ খারিজ করেন। এতে তাঁর মৃত্যুদণ্ডাদেশ বহাল রয়েছে। বেঞ্চের অপর সদস্যরা হলেন বিচারপতি নাজমুন আরা সুলতানা, বিচারপতি সৈয়দ মাহমুদ হোসেন ও বিচারপতি হাসান ফয়েজ সিদ্দিকী। এই রায়ের মধ্য দিয়ে নিজামীর বিরুদ্ধে এ মামলার চূড়ান্ত নিষ্পত্তি হলো।
একই বেঞ্চে গত মঙ্গলবার নিজামীর রায় পুনর্বিবেচনার আবেদনের শুনানি শেষ হয়। পরে আপিল বিভাগ আদেশের জন্য ৫ মে তারিখ ধার্য করেন।
পুনর্বিবেচনার রায় কোনো মামলার বিচারিক প্রক্রিয়ার সবশেষ ধাপ। আজ আপিল বিভাগ পুনর্বিবেচনার আবেদন খারিজ করায় সবশেষ সুযোগ হিসেবে রাষ্ট্রপতির কাছে প্রাণভিক্ষা চাওয়ার সুযোগ থাকছে নিজামীর। তিনি প্রাণভিক্ষা না চাইলে বা প্রাণভিক্ষার আবেদন খারিজ হলে তাঁর দণ্ড কার্যকরের বিষয়টি আসবে।
একাত্তরে মুক্তিযুদ্ধকালে মানবতাবিরোধী অপরাধের দায়ে ২০১৪ সালের ২৯ অক্টোবর নিজামীকে ফাঁসির আদেশ দেন আন্তর্জাতিক অপরাধ ট্রাইব্যুনাল। পরে ওই রায়ের বিরুদ্ধে আপিল করেন নিজামী।
ট্রাইব্যুনালের দেওয়া ফাঁসির আদেশ বহাল রেখে চলতি বছরের ৬ জানুয়ারি রায় ঘোষণা করেন সুপ্রিম কোর্টের আপিল বিভাগ। গত ১৫ মার্চ আপিলের পূর্ণাঙ্গ রায় প্রকাশিত হয়। এরপর ২৯ মার্চ নিজামীর আইনজীবীরা সুপ্রিম কোর্টের সংশ্লিষ্ট শাখায় রায় পুনর্বিবেচনার আবেদন জমা দেন।
