
পোশাক খাতে শ্রমিকদের নিরাপদ কর্মস্থল ও স্বাস্থ্য পরিবেশ নিশ্চিত করতে সরকার আন্তরিক বলে দাবি করেছেন প্রবাসীকল্যাণ ও বৈদেশিক কর্মসংস্থানমন্ত্রী খন্দকার মোশাররফ হোসেন। তিনি বলেন, ‘তবে এ ক্ষেত্রে সরকারের পাশাপাশি মালিকদের পক্ষ থেকেও আন্তরিকতা জরুরি। অন্যথায় শুধু সভা সেমিনারেই এসব বিষয়ে আলোচনা হবে, শ্রমিকদের লাভ হবে না।’
আজ মঙ্গলবার বিকেলে রাজধানীর জাতীয় প্রেসক্লাবে আয়োজিত ‘গার্মেন্টস শ্রমিকদের নিরাপদ কর্মস্থল ও স্বাস্থ্য পরিবেশ’ শীর্ষক আলোচনা সভায় প্রধান অতিথির বক্তব্যে প্রবাসীকল্যাণমন্ত্রী এসব কথা বলেন। ফিজিশিয়ানস ফর সোশ্যাল রেসপনসিবিলিটি বাংলাদেশ (পিএসআর) ও বাংলাদেশ পরিবেশ আন্দোলন (বাপা) যৌথ উদ্যোগে এ আলোচনা সভার আয়োজন করে।
পিএসআরের সভাপতি কামরুল হাসান খানের সভাপতিত্বে সভায় মূল প্রবন্ধ উপস্থাপন করেন নারী শ্রমিকবিষয়ক গবেষক নাসরীন বীণা শিকদার। তিনি গবেষণাপত্রে দেশের শ্রমিক সমাজের স্বাস্থ্য সমস্যার পাশাপাশি পোশাক খাতে শ্রমিকদের অপর্যাপ্ত মজুরি, সামাজিক অবহেলা, বাসস্থান-খাদ্য-চিকিত্সার অভাব এবং শ্রমিকদের প্রতি কারখানার মালিকদের অবহেলার বিষয়গুলো উত্থাপন করেন।
স্বাগত বক্তব্যে বাপার সাধারণ সম্পাদক এম এ মতিন পোশাক শ্রমিকদের নিরাপদ কর্মস্থল ও স্বাস্থ্য পরিবেশ নিশ্চিত করার দাবি জানান।
পরে বীণা শিকদারের গবেষণাপত্রের ওপর ভিত্তি করে আলোচনায় অংশ নেন বিজিএমইএর সহসভাপতি এস এম মান্নান, স্কপ নেতা ওয়াজেদুল ইসলাম খান, বাপার ইকবাল হাবিব, বিলসের সৈয়দ সুলতান উদ্দিন আহমেদ, বাংলাদেশ মেডিকেল অ্যাসোসিয়েশনের উত্তম কুমার বড়ুয়া প্রমুখ।     
