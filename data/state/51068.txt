
গাজীপুরের কালিয়াকৈর উপজেলার রাখালিয়াচালা এলাকায় বনের জমিতে অবৈধভাবে তোলা বাড়ির মালিকদের কাছে টাকা চাওয়ার অভিযোগ উঠেছে কর্মকর্তাদের বিরুদ্ধে। ওই অভিযোগে গতকাল শনিবার দুপুরে এলাকাবাসী বন কর্মকর্তাদের ধাওয়া দিয়েছেন।এলাকাবাসী সূত্রে জানা গেছে, উপজেলার বিভিন্ন এলাকায় প্রায় ১২ হাজার ১৫৫ একর বনভূমি রয়েছে। একশ্রেণির দালাল ও অসাধু বন কর্মকর্তাদের যোগসাজশে গত পাঁচ বছরে বনভূমি দখল হয়েছে প্রায় ৩ হাজার একর। এসব দখল হওয়া জমিতে গড়ে উঠেছে কাঁচা-পাকা বাড়িঘর। এসব বাড়িঘর থেকে চন্দ্রা রেঞ্জের আওতায় মৌচাক বিট কর্মকর্তারা বিভিন্ন সময়ে বাড়িঘর উচ্ছেদের নাম করে টাকা হাতিয়ে নিয়ে থাকেন। গতকাল মৌচাক বিট কর্মকর্তা মীর বজলুর রহমান তাঁর কার্যালয়ের প্রহরীদের নিয়ে রাখালিয়াচালা এলাকার ইস্কান্দার আলীর বাড়িঘরের একাংশ ভাঙচুর করেন। স্থানীয়রা মসজিদে মাইকিং করে লোকজন জড়ো করেন। পরে বিট কর্মকর্তাদের ধাওয়া করলে তাঁরা মোটরসাইকেল নিয়ে পালিয়ে যান। মীর বজলুর রহমান জানান, নতুন করে ইস্কান্দার বনের জমিতে টয়লেট নির্মাণ করছিলেন। সেটি অভিযান চালিয়ে ভেঙে দেওয়া হয়েছে। এলাকাবাসী ধাওয়া করলে তাঁরা পালিয়ে আসেন। এ ব্যাপারে আইনগত ব্যবস্থা নেওয়া হবে।
