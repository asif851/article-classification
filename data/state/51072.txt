
সাভারের আশুলিয়ার পাথালিয়া ইউনিয়নের চৌরাবালি এলাকায় ‘জঙ্গি আস্তানা’ থেকে গ্রেপ্তার হওয়া চার ‘জঙ্গি’কে চার দিন করে রিমান্ডে নেওয়ার অনুমতি দিয়েছেন আদালত। আজ সোমবার ঢাকার জ্যেষ্ঠ বিচারিক হাকিম ফাইরুজ তাসনিম এ আদেশ দেন।
গ্রেপ্তার হওয়া ওই চার ‘জঙ্গি’ হলেন মোজাম্মেল হক, রাশেদুন্নবী, ইরফানুল ইসলাম ও আলমগীর হোসেন। তাঁদের মধ্যে দলনেতা মোজাম্মেল হক।
এর আগে র‍্যাবের পক্ষ থেকে এই চারজনকে আদালতে নিয়ে ১০ দিন করে রিমান্ডে নেওয়ার আবেদন জানানো হয়। শুনানি শেষে আদালত তাঁদের চার দিন করে রিমান্ড মঞ্জুর করেন।
রোববার চার ‘জঙ্গির আত্মসমর্পণের’ পর অভিযান সমাপ্ত ঘোষণা করে র‍্যাব। এরপর চৌরাবালি এলাকায় ‘জঙ্গি আস্তানার’ ভেতরে আর কেউ নেই বলে র‍্যাব জানায়।  রোববার বেলা আড়াইটার দিকে এক সংবাদ ব্রিফিংয়ে র‍্যাবের আইন ও গণমাধ্যম শাখার পরিচালক মুফতি মাহমুদ খান বলেন, আটক চারজন গুলশানের হোলি আর্টিজান বেকারিতে হামলার অন্যতম পরিকল্পনাকারী নব্য জেএমবির তামিম গ্রুপের সদস্য। ওই এলাকায় তাঁদের নাশকতার পরিকল্পনা ছিল।
মাহমুদ খান বলেন, দেড় মাস আগে ওই চারজন পোশাক কারখানার শ্রমিক পরিচয়ে বাসাটি ভাড়া নেন। বিভিন্ন গোয়েন্দা সংস্থার সূত্র থেকে প্রাপ্ত তথ্যের ভিত্তিতে র‍্যাব শনিবার দিবাগত রাত একটার দিকে বাড়িটি ঘিরে অভিযান চালায়। রাত তিনটার দিকে ‘জঙ্গিরা’ জানতে পারেন, র‍্যাব বাড়িটি ঘিরে রেখেছে। রোববার সকাল আটটার দিকে ‘জঙ্গিরা’ র‍্যাবকে লক্ষ্য করে গুলি ও বোমা ছোড়েন। র‍্যাব বারবার তাঁদের আত্মসমর্পণ করার জন্য মাইকে আহ্বান জানায়। সর্বশেষ তাঁদের বলা হয়, দুপুর ১২টার মধ্যে আত্মসমর্পণ না করলে র‍্যাব অভিযান চালাবে। এতে ‘জঙ্গিরা’ নিহত হতে পারে। এরপর একজন ‘জঙ্গি’ আত্মসমর্পণ করেন। তাঁর মাধ্যমে বাকি তিনজন ‘জঙ্গিকে’ আত্মসমর্পণ করানো হয়। আটক ‘জঙ্গিদের’ জিজ্ঞাসাবাদ করলে আরও তথ্য পাওয়া যাবে বলে জানান মুফতি মাহমুদ খান।
