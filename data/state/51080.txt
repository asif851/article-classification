
বহুল আলোচিত ঢাকা এলিভেটেড এক্সপ্রেসওয়ে (ঢাকা উড়ালপথ) প্রকল্প আগামী আগস্ট মাসে শুরু হচ্ছে। সংশোধিত পথ অনুযায়ী এর দৈর্ঘ্য হবে ৪০ কিলোমিটার। আজ মঙ্গলবার আসন্ন ঈদে যানজট নিরসনে একটি সভা অনুষ্ঠিত হয় যোগাযোগ মন্ত্রণালয়ে। পরে যোগাযোগমন্ত্রী ওবায়দুল কাদের সাংবাদিকদের এ কথা বলেন।
মন্ত্রী জানান, ঢাকা এলিভেটেড এক্সপ্রেসওয়ে প্রকল্পের কাজটি তিন ধাপে হবে। প্রথম ধাপে হজরত শাহজালাল আন্তর্জাতিক বিমানবন্দর থেকে তেজগাঁও পর্যন্ত আট কিলোমিটার পথ; দ্বিতীয় ধাপ তেজগাঁও থেকে কমলাপুর পর্যন্ত আট কিলোমিটার ও তৃতীয় ধাপ কমলাপুর থেকে শনির আখড়ার কুতুবখালী পর্যন্ত সাত কিলোমিটার। এ প্রকল্পে ৩৩টি লেন থাকবে, যার দৈর্ঘ্য হবে ১৭ কিলোমিটার।
যোগাযোগমন্ত্রী জানান, প্রকল্পের মোট ব্যয় ধরা হয়েছে আট হাজার ৭০৩ কোটি টাকা। সরকারি-বেসরকারি অংশীদারির (পিপিপি) ভিত্তিতে করা এই প্রকল্পে সরকারের ব্যয় হবে দুই হাজার ২৫৮ কোটি টাকা। ছয় কিস্তিতে এই টাকা পরিশোধ করা হবে।
যানজট: মন্ত্রণালয়ে আজকের সভা শেষে যোগাযোগমন্ত্রী জানান, আসন্ন ঈদের সময় যানজট নিরসনে কিছু পদক্ষেপ নেওয়া হয়েছে। এর মধ্যে রয়েছে ফিটনেসবিহীন গাড়িগুলোর ফিটনেসের ব্যবস্থা করা। এ লক্ষ্যে আগামী এক সপ্তাহের মধ্যে সংশ্লিষ্ট সবাইকে নিয়ে একটি সভা করা হবে। ইতিমধ্যে ঢাকা পুলিশকে ফিটনেসবিহীন গাড়ির তালিকা দেওয়া হয়েছে। এ বিষয়ে একটি কঠিন সিদ্ধান্ত নেওয়া হবে বলেও জানা মন্ত্রী।
মন্ত্রী জানান, বিআরটিএর হিসাব অনুযায়ী ঢাকায় এক লাখ ১৪ হাজার ফিটনেসবিহীন গাড়ি রয়েছে। তিনি বলেন, নিবন্ধনহীন মোটরসাইকেলের বিষয়েও ব্যবস্থা নেওয়া হবে। এ জন্য পরবর্তী এক মাস জরিপ চালানো হবে। এ সময় মোটরসাইকেলের নিবন্ধন কার্যক্রম বন্ধ থাকবে। যানজট নিরসনে অবৈধ স্থাপনা নিয়ন্ত্রণে কর্তৃপক্ষ কাজ শুরু হয়েছে বলেও জানান মন্ত্রী।
