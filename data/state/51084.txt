
প্রকাশনা প্রতিষ্ঠান শুদ্ধস্বরের প্রকাশক আহমেদুর রশীদ চৌধুরী টুটুল ‘পেন ইন্টারন্যাশনাল রাইটার অব কারেজ’ পুরস্কার পেয়েছেন। গত ৩১ অক্টোবর ঢাকায় শুদ্ধস্বর কার্যালয়ে দুর্বৃত্তদের চাপাতির কোপে আহত হওয়ার পর থেকে নরওয়েতে বসবাস করছেন তিনি।কানাডার ঔপন্যাসিক ও কবি মার্গারেট অ্যাটউড গত বৃহস্পতিবার লন্ডনে এ পুরস্কারের জন্য আহমেদুর রশীদের নাম ঘোষণা করেন।উদারমনা বাংলাদেশি লেখক ও ব্লগারদের লেখা প্রকাশে একটি পত্রিকা ও প্রকাশনা প্রতিষ্ঠান প্রতিষ্ঠা করেন আহমেদুর রশীদ। বাংলাদেশে সেক্যুলার ব্লগার ও অনলাইন কর্মীদের ওপর পরপর কিছু হামলার ঘটনার ধারাবাহিকতায় তাঁর পত্রিকা ও প্রতিষ্ঠানের কয়েকজন প্রদায়কও হামলার শিকার হন। চাপাতির হামলার শিকার হন তিনি নিজেও।নোবেলজয়ী নাট্যকার হ্যারল্ড পিন্টারের স্মরণে ২০০৯ সালে চালু হয় এ পুরস্কার।পুরস্কার পাওয়ার প্রতিক্রিয়ায় আহমেদুর রশীদ প্রথম আলোকে বলেন, ‘এই পুরস্কার আমাকে ধর্মীয় ও সামাজিক গোঁড়ামি এবং জঙ্গিবাদের বিরুদ্ধে লেখা ও প্রকাশনার সংগ্রাম অব্যাহত রাখতে শক্তি-সাহস জোগাবে।’
