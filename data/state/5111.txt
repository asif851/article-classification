
দেশের প্রথম ন্যানো স্যাটেলাইট (কম খরচে বানানো ছোট আকারের কৃত্রিম উপগ্রহ) নির্মাণ ও মহাকাশে তা উৎক্ষেপণের জন্য জাপানের কিউশু ইনস্টিটিউট অব টেকনোলজির (কেআইটি) সঙ্গে চুক্তি করেছে ব্র্যাক বিশ্ববিদ্যালয়। গতকাল বুধবার ব্র্যাক বিশ্ববিদ্যালয়ের জিডিএলএন সেন্টারে এই চুক্তি স্বাক্ষরিত হয়।বিশ্ববিদ্যালয়ের পক্ষে উপাচার্য সৈয়দ সাদ আন্দালিব এই চুক্তিতে স্বাক্ষর করেন। চুক্তি স্বাক্ষর অনুষ্ঠানে বক্তারা বলেন, মহাকাশ প্রযুক্তি হলো সামাজিক ও জাতীয় পর্যায়ে প্রযুক্তিগত সক্ষমতা অর্জনের প্রতীক। এই চুক্তির মধ্য দিয়ে বাংলাদেশ মহাকাশ গবেষণা ও প্রযুক্তি বিনিময়ের ক্ষেত্রে একটি নতুন যুগে প্রবেশ করল। ক্ষুদ্রাকৃতির এই স্যাটেলাইট সম্পর্কে ব্র্যাক বিশ্ববিদ্যালয়ের কম্পিউটার বিজ্ঞান ও প্রকৌশল বিভাগের সহযোগী অধ্যাপক ও ন্যানো স্যাটেলাইট প্রকল্পের প্রিন্সিপাল ইনভেস্টিগেটর মো. খলিলুর রহমান বলেন, প্রায় এক কেজি ওজনের এই স্যাটেলাইটটির নকশা প্রণয়নের কাজ শেষ হয়েছে। স্যাটেলাইটটির জন্য বিশ্ববিদ্যালয় ক্যাম্পাসেই একটি গ্রাউন্ড স্টেশন তৈরি করা হবে। এ বিষয়ে কেআইটির ল্যাবরেটরি অব স্পেসক্র্যাফট এনভায়রনমেন্ট ইন্টারঅ্যাকশন ইঞ্জিনিয়ারিংয়ে ব্র্যাকের তিনজন শিক্ষার্থী কাজ করছেন। আগামী বছরের মার্চ মাসে এটি জাপান অ্যারোস্পেস এক্সপ্লোরেশন এজেন্সি থেকে আন্তর্জাতিক মহাকাশ স্টেশনে নেওয়া হবে। সেখান থেকে মে মাসে স্যাটেলাইটটি উৎক্ষেপণ করা হবে।চুক্তি স্বাক্ষর অনুষ্ঠানে স্কাইপের মাধ্যমে জাপান থেকে ওই তিন শিক্ষার্থীসহ অধ্যাপক মেংগু চো ও যুক্তরাষ্ট্র থেকে কেআইটির সাবেক সহকারী অধ্যাপক আরিফুর রহমান খান যোগ দেন। অনুষ্ঠানে আরও বক্তব্য দেন বিটিআরসির স্পেকট্রাম বিভাগের মহাপরিচালক কর্নেল মো. নাসিম পারভেজ ও ব্র্যাক বিশ্ববিদ্যালয়ের ম্যাথমেটিক্স অ্যান্ড ন্যাচারাল সায়েন্সেস বিভাগের চেয়ারপারসন অধ্যাপক জিয়াউদ্দীন আহমেদ।
