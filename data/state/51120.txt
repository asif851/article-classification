
বাংলাদেশ থেকে প্রতিবছর কয়েক হাজার দক্ষ লোক নেবে সৌদি আরবের কনস্ট্রাকশন ম্যানেজমেন্ট কোম্পানি আল-বাওয়ানি গ্রুপ। বাংলাদেশ সেনা কল্যাণ সংস্থার মাধ্যমে ওই দেশের বিল্ডিং কনস্ট্রাকশনের কাজে নিয়োগের জন্য বিনা খরচে এ দেশের দক্ষ লোকজন সুযোগ পাবেন।গতকাল মঙ্গলবার সকালে গাজীপুরের শিমুলতলী এলাকায় সেনাবাহিনী পরিচালিত ট্রাস্ট টেকনিক্যাল ট্রেনিং ইনস্টিটিউট (টিটিটিআই) পরিদর্শনে এসে সৌদি আরবের আল-বাওয়ানি গ্রুপের দুই সদস্যবিশিষ্ট প্রতিনিধিদল এ ঘোষণা দেয়। কোম্পানির মহাব্যবস্থাপক ফাখার আবদুল মায়িন আল শাওয়াফ ও উপদেষ্টা জে কেলভিন তিন দিনের সফরে ২২ আগস্ট বাংলাদেশে আসেন।গতকাল সকালে প্রতিনিধিদল গাজীপুরে টিটিটিআই পরিদর্শনকালে বিভিন্ন ট্রেডের প্রশিক্ষণার্থীদের সঙ্গে কথা বলেন ও ওয়ার্কিং ল্যাব ঘুরে দেখেন। তাঁরা প্রশিক্ষণ কার্যক্রম দেখে সন্তোষ প্রকাশ করেন ও টিটিটিআইয়ের প্রশংসা করেন। এ সময় প্রশিক্ষণার্থীদের ইংরেজি, আরবি ভাষাসহ সংশ্লিষ্ট ট্রেডে দক্ষতা বাড়াতে অনুরোধ জানান তাঁরা।ফাখার আবদুল মায়িন আল শাওয়াফ বলেন, সৌদি আরবে বাংলাদেশি কর্মীদের কাজের ব্যাপক সুযোগ রয়েছে। অতীতেও বাংলাদেশিরা অত্যন্ত সুনাম ও দক্ষতার সঙ্গে সেখানকার উন্নয়নমূলক কাজে ভূমিকা রেখেছেন। এখন যে কর্মীদের নিয়োগ দেওয়া হবে তাঁরা বিনা খরচে সেখানে উচ্চ বেতনে দীর্ঘদিন কাজ করার সুযোগ পাবেন।এ সময় সেনা কল্যাণ সংস্থার ঊর্ধ্বতন কর্মকর্তা ব্রিগেডিয়ার জেনারেল ফরিদ আহমেদ, কর্নেল জিল্লুর রহমান, টিটিটিআইয়ের প্রিন্সিপাল লেফটেন্যান্ট কর্নেল (অব.) আছয়াদুর রহমান, ভাইস প্রিন্সিপাল মেজর (অব.) শ্যামলেন্দু কবিরাজ ও ঊর্ধ্বতন কর্মকর্তারা উপস্থিত ছিলেন।
