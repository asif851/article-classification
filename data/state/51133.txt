
ময়মনসিংহে বাবাকে হত্যার দায়ে আনোয়ার হোসেন নামের এক ব্যক্তিকে যাবজ্জীবন কারাদণ্ড দেওয়া হয়েছে। আজ মঙ্গলবার ময়মনসিংহের অতিরিক্ত জেলা ও দায়রা জজ আদালতের বিচারক শাহরিয়ার কবির এ রায় দেন।
মামলার সংক্ষিপ্ত বিবরণ থেকে জানা যায়, কয়েক বছর আগে ময়মনসিংহের ফুলপুর উপজেলার গুপ্তেরগাঁও গ্রামের ইমান আলী মসজিদ নির্মাণের জন্য নিজের ৭ শতাংশ জমি দান করেন। ছেলে আনোয়ার হোসেন জমি দানের বিষয়টি মেনে নেননি। এ নিয়ে বাবা-ছেলের মধ্যে বিরোধের সৃষ্টি হয়। বিরোধের জের ধরে ২০১৩ সালের ৪ জানুয়ারি সন্ধ্যায় ছুরিকাঘাতে ইমান আলীর মৃত্যু হয়। এ ঘটনায় নিহত ব্যক্তির বড় ছেলে জবান আলী বাদী হয়ে ছোট ছেলে আনোয়ার হোসেনকে আসামি করে মামলা করেন।
