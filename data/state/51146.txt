
লালমনিরহাট শহরে গতকাল শুক্রবার আয়োজিত এক সংবাদ সম্মেলন  থেকে মুক্তিযোদ্ধা হিসেবে বাংলাদেশ গেজেটভুক্ত ন্যাপ–কমিউনিস্ট পার্টি– ছাত্র ইউনিয়ন ও বিশেষ গেরিলা বাহিনীর সদস্যদের প্রকৃত মুক্তিযোদ্ধা যাচাই-বাছাই কমিটির শুনানিতে ডাকার প্রতিবাদ জানানো হয়েছে।
ভাষাসৈনিক ও মুক্তিযুদ্ধের সংগঠক শামছুল হকের বাসভবনে গতকাল বেলা ১১টায় এ সংবাদ সম্মেলন অনুষ্ঠিত হয়। এতে লিখিত বক্তব্যে তিনি উল্লেখ করেন, তিনিসহ ন্যাপ–কমিউনিস্ট পার্টি–ছাত্র ইউনিয়ন ও বিশেষ গেরিলা বাহিনীর যাঁদের নাম মুক্তিযোদ্ধা হিসেবে গেজেটভুক্ত হয়েছে, তাঁদের শুনানিতে যেতে নোটিশ দিয়েছে লালমনিরহাট সদর উপজেলা প্রকৃত মুক্তিযোদ্ধা যাচাই-বাছাই কমিটি। এর মাধ্যমে মুক্তিযুদ্ধে তাঁদের ভূমিকা নিয়ে প্রশ্ন তোলা হয়েছে বলে তিনি মনে করছেন ও অপমানিত বোধ করছেন।
সংবাদ সম্মেলনে গেজেটভুক্ত মুক্তিযোদ্ধা শওকত হোসেন, আবদুল হামিদ, সুরেশ চন্দ্র বর্মণ, মো. নুরুজ্জামান প্রমুখ উপস্থিত ছিলেন।
যাচাই-বাছাই কমিটির সদস্যসচিব লালমনিরহাট সদর উপজেলা নির্বাহী কর্মকর্তা শফিকুল ইসলাম প্রথম আলোকে বলেন, ‘যাচাই-বাছাই কার্যক্রমের অংশ হিসেবে গেজেটভুক্ত সব মুক্তিযোদ্ধাকেই কমিটির সামনে কাগজপত্র নিয়ে আসতে চিঠি দিয়েছি।... নির্ধারিত তারিখের শুনানিতে এসে ওনাদের যা বলার ছিল, তা বললেই ভালো হতো।’
