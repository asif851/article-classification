
মৌলভীবাজারের বড়লেখা পৌর শহরের বাসিন্দাদের অসহনীয় যানজট থেকে মুক্ত রাখতে সড়কের ওপর বসানো অবৈধ দোকানপাট, বিভিন্ন যানবাহনের স্ট্যান্ড ও স্থাপনা উচ্ছেদ করা হচ্ছে। পৌরসভা ও পুলিশ প্রশাসন যৌথভাবে ওই অভিযান শুরু করেছে।গতকাল শনিবার সকাল থেকে শহরের হাজীগঞ্জ বাজারের দক্ষিণ এলাকা থেকে উচ্ছেদ অভিযান চালানো হয়। এ সময় পৌর মেয়র, পৌর কাউন্সিলরসহ সংশ্লিষ্ট কর্মকর্তারা উপস্থিত ছিলেন।বড়লেখা পৌরসভা ও স্থানীয় সূত্রে জানা গেছে, মৌলভীবাজার-চান্দগ্রাম সড়কের বড়লেখা পৌর এলাকায় সড়কের ওপর দুই পাশে মৌসুমি ফল, মৌসুমি সবজিসহ বিভিন্ন পণ্যসামগ্রীর দোকান বসান ব্যবসায়ীরা। সড়কের মধ্যেই সিএনজিচালিত অটোরিকশা ও পিকআপ ভ্যানের অবৈধ স্ট্যান্ড গড়ে তোলা হয়েছে। এতে শহরের মধ্যে যানজটের সৃষ্টি হচ্ছে। এ অবস্থায় ২২ ফেব্রুয়ারি বড়লেখা পৌরসভার উদ্যোগে বড়লেখা পৌরসভা, বড়লেখা থানা-পুলিশ, বড়লেখা সদর ইউনিয়ন, হাজীগঞ্জ বাজার ব্যবসায়ী সমিতি, সিএনজিচালিত অটোরিকশাচালক সমিতি, পিকআপ ভ্যান মালিক সমিতি এবং ইজারাদার কর্তৃপক্ষের এক যৌথ সভা হয়। সভায় শহরকে যানজটমুক্ত করতে রাস্তার ওপর বসা দোকানপাট ও অবৈধ স্ট্যান্ড সরানোর সিদ্ধান্ত নেওয়া হয়। ওই সিদ্ধান্ত অনুযায়ী গতকাল সকাল থেকে অভিযান শুরু করা হয়।
