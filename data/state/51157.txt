
ঢাকার কমলাপুর রেলস্টেশনে ট্রেনে কাটা পড়ে দুই পা হারানো ছাত্রী রুবিনা খাতুনকে (২২) সাহায্য করার আহ্বান জানিয়েছে জগন্নাথ বিশ্ববিদ্যালয়ের সমাজকর্ম বিভাগের একাডেমিক কমিটি। রুবিনা ওই বিভাগের চতুর্থ বর্ষের দ্বিতীয় সেমিস্টারের ছাত্রী। আজ মঙ্গলবার এক সংবাদ বিজ্ঞপ্তির মাধ্যমে শিক্ষকদের ওই কমিটি তাঁকে সাহয্যের আহ্বান জানায়।
গত ২৮ জানুয়ারি কমলাপুর রেলস্টেশনে রেললাইন ধরে এক প্ল্যাটফর্ম থেকে আরেক প্ল্যাটফর্মে যাওয়ার সময় রেল ইঞ্জিনের নিচে পড়ে দুই পা বিচ্ছিন্ন হয়ে যায় রুবিনার। তিনি এখন ঢাকা মেডিকেল কলেজ হাসপাতালে চিকিৎসাধীন। কিন্তু রুবিনার এই চিকিৎসা অনেক সময়সাপেক্ষ ও ব্যয়বহুল। তাঁর পরিবারের পক্ষে এই ব্যয় বহন করা সম্ভব নয়। তাই সমাজকর্ম বিভাগের শিক্ষকেরা রুবিনা সারিয়ে তুলতে দেশের মানুষের কাছে আর্থিক সহায়তার আহ্বান জানান। রুবিনার হিসাব নম্বর-১৩৬-১৫১-০০৭৪৩৪৪, ডাচ্‌–বাংলা ব্যাংক লিমিটেড, নয়াবাজার শাখা, ঢাকা। বিকাশ অ্যাকাউন্ট নম্বর-০১৯৩৯০৫০৯৬৬।
সমাজকর্ম বিভাগের চেয়ারম্যান অধ্যাপক আবুল হোসেন প্রথম আলোকে বলেন, খেয়ে না-খেয়ে লেখাপড়া করছিলেন রুবিনা। বাবাকে হারিয়েছেন শৈশবে, বড় বোনটি মানসিক প্রতিবন্ধী। লেখাপড়া শেষ করে পরিবারকে টেনে তোলার চেষ্টা করছিলেন। এরই মধ্যে এ দুর্ঘটনা ঘটে গেল।
