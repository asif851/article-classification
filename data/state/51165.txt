
চট্টগ্রামভিত্তিক নতুন জঙ্গি সংগঠন ‘শহীদ হামজা ব্রিগেডের’ ১১ সদস্যের বিরুদ্ধে অভিযোগ গঠনের শুনানি তৃতীয়বারের মতো পিছিয়েছে। গতকাল মঙ্গলবার চতুর্থ অতিরিক্ত চট্টগ্রাম মহানগর দায়রা জজ মো. নুরুল ইসলামের আদালতে অভিযোগ গঠনের শুনানির দিন ধার্য ছিল। পরে আদালত আগামী ১৯ অক্টোবর পরবর্তী দিন ধার্য করেন। এর আগে গত ৬ জুলাই এবং ১৪ মে শুনানির দিন ছিল।
সরকারি কৌঁসুলি নোমান চৌধুরী প্রথম আলোকে বলেন, মো. জায়েদুল্লাহ ওরফে জাহেদ নামের এক আসামির আইনজীবী গত ২১ মার্চ আদালতে একটি আবেদন করেন। আবেদনে বলা হয়, ঘটনার সময় আসামির বয়স ১৮ বছরের কম ছিল। আসামি শিশু হওয়ায় তার বিচার শিশু আদালতে হতে হবে। পরে আদালত চট্টগ্রাম জেলা সিভিল সার্জনকে মেডিকেল প্রতিবেদন দিতে নির্দেশ দেন। সেখান থেকে জানানো হয়, আসামির বয়স নির্ধারণ করা যাবে চট্টগ্রাম মেডিকেল কলেজ হাসপাতালে। পরে হাসপাতালে চিঠি দেওয়া হলেও এখনো সেখান থেকে প্রতিবেদন পাওয়া যায়নি। এ কারণে অভিযোগ গঠনের শুনানি হয়নি।
আদালত সূত্র জানায়, ২০১৫ সালের ২৮ ফেব্রুয়ারি নগরের হালিশহর থানার গোল্ডেন আবাসিক এলাকার একটি বাসায় অভিযান চালিয়ে ৭৬টি শক্তিশালী বোমা, ১৫০ কেজি বিস্ফোরক, ৩০ ধরনের বোমা তৈরির সরঞ্জাম, ২৪টি শটগানের গুলি, বিপুল পরিমাণ তার, বাল্ব, মুখোশ, দস্তানা ও বুটসহ তিনজনকে গ্রেপ্তার করে র‍্যাব। এ ঘটনায় র‍্যাব-৭ চট্টগ্রামের সহকারী পরিচালক এম জি রব্বানী হালিশহর থানায় সন্ত্রাসবিরোধী আইনে মামলা করেন। তদন্ত শেষে র‍্যাব গত বছরের ১ মার্চ ১১ জনের বিরুদ্ধে আদালতে অভিযোগপত্র দেয়।
