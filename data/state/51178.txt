
নরসিংদী পৌর শহরের বীরপুর মহল্লা ও সদর উপজেলার হাজিপুর ইউনিয়নে পৃথক অভিযান চালিয়ে গত রোববার দিবাগত রাতে তিনটি পিস্তল, একটি রিভলবার ও নয়টি গুলি উদ্ধার করেছে গোয়েন্দা পুলিশ (ডিবি)। এ ঘটনায় চারজনকে গ্রেপ্তার করা হয়।
গতকাল সোমবার দুপুরে পুলিশ সুপারের কার্যালয়ের পক্ষ থেকে সংবাদ সম্মেলন করে এ তথ্য জানানো হয়। সংবাদ সম্মেলনে পুলিশ সুপার আমেনা বেগম সাংবাদিকদের বিভিন্ন প্রশ্নের জবাব দেন।
গ্রেপ্তার ব্যক্তিরা হলেন হাজিপুর ইউনিয়নের আমির হোসেন (২৪), মো. মুন্না (২২), আবদুর রশিদ মিয়া (২৯) ও বীরপুর মহল্লার মিনহাজুল আবেদীন (২৪)।
পুলিশ সুপার বলেন, পুলিশের কাছে খবর ছিল, একটি সংঘবদ্ধ চক্র অপরাধমূলক কাজ করার পরিকল্পনা করছে। অনুসন্ধানে নিশ্চিত হওয়ার পর গোয়েন্দা পুলিশের একটি দল অভিযানে নামে। রোববার দিবাগত রাতে প্রথমে বীরপুর মহল্লা থেকে মিনহাজুল আবেদীনকে গ্রেপ্তার করা হয়। তখন তাঁর কাছ থেকে একটি পিস্তল, একটি রিভলবার ও সাতটি গুলি উদ্ধার করা হয়। জিজ্ঞাসাবাদে মিনহাজুল পুলিশের কাছে পরিকল্পনার কথা স্বীকার করেন ও সহযোগীদের নাম প্রকাশ করেন। পরে হাজিপুর ইউনিয়নে মুন্নার বাড়ির একটি পরিত্যক্ত ঘর থেকে মুন্না, আমির ও রশিদকে গ্রেপ্তার করা হয়। তাঁদের কাছ থেকে দুটি পিস্তল ও দুটি গুলি উদ্ধার করা হয়েছে।
পুলিশ সুপার বলেন, গ্রেপ্তার চারজন একই চক্রের সদস্য। তাঁরা দুর্ধর্ষ সন্ত্রাসী ও অস্ত্র ব্যবসায়ী। অর্থের বিনিময়ে চক্রটি বিভিন্ন মানুষকে অস্ত্রের জোগান দিয়ে থাকে। চক্রের সদস্যরাও নানা অপরাধ কর্মকাণ্ডেও অংশ নেন। এ ঘটনায় নরসিংদী সদর মডেল থানায় দুটি মামলা হয়েছে। উভয় মামলার বাদী পুলিশ।
গ্রেপ্তার ব্যক্তিরা সংবাদ সম্মেলনে উপস্থিত থাকলেও তাঁরা তখন কথা বলেননি। তবে পুলিশি হেফাজতে তাঁরা সাংবাদিকদের কাছে নিজেদের নির্দোষ বলে দাবি করেন।
