
দেশের প্রধান প্রধান শহরে ১৫ বছর বয়সের আগেই প্রায় ২৩ শতাংশ মেয়ের বিয়ে হয়ে যায়। আর ১৮ বছরের আগে তা বেড়ে দাঁড়ায় প্রায় ৬০ শতাংশে। সিটি করপোরেশন এলাকার বস্তিগুলোতে এমন বিয়ের হার আরও বেশি।বাংলাদেশ পরিসংখ্যান ব্যুরো (বিবিএস) ও ইউনিসেফের একটি যৌথ জরিপে এমন চিত্র উঠে এসেছে। গত নভেম্বরে জরিপের প্রধান প্রধান দিক প্রকাশিত হয়। ১৫ থেকে ৪৯ বছর বয়সী ১৯ হাজার ৬৩২ জন নারীর মধ্যে জরিপটি পরিচালনা করা হয়। এ বছরের শুরুতে ময়মনসিংহ বাদে বাকি সাতটি বিভাগীয় শহরে মোট ১৯টি স্থানের মধ্যে জরিপ চালানো হয়েছে। এর মধ্যে সিটি করপোরেশন এলাকায় অবস্থিত পাঁচটি বস্তি এবং বস্তি এলাকার বাইরে সাতটি স্থান রয়েছে। এ ছাড়া পৌর এলাকা ও অন্যান্য নগরের সাতটি স্থানও জরিপের অন্তর্ভুক্ত ছিল।গত ২৪ নভেম্বর বিয়ের জন্য মেয়েদের ক্ষেত্রে কমপক্ষে ১৮ বছর এবং ছেলেদের ২১ বছর বয়স হওয়ার শর্ত রেখে ‘বাল্যবিবাহ নিরোধ আইন’ অনুমোদন দিয়েছে মন্ত্রিসভা। বিশেষ প্রেক্ষাপটে আদালতের নির্দেশ নিয়ে এবং বাবা-মায়ের সমর্থনে অপ্রাপ্তবয়স্ক মেয়েদেরও বিয়ের সুযোগ রাখা আছে এই আইনে। ৮ ডিসেম্বর বিল হিসেবে সংসদে আইনটি উত্থাপন করা হয়।প্রস্তাবিত বাল্যবিবাহ নিরোধ আইনের বিশেষ ধারার কারণে কম বয়সে বিয়ের হার আরও বাড়বে বলে আশঙ্কা প্রকাশ করেছেন বিশেষজ্ঞরা।জরিপের বিষয়ে জানতে চাইলে মহিলা ও শিশুবিষয়ক প্রতিমন্ত্রী মেহের আফরোজ চুমকি গতকাল মঙ্গলবার প্রথম আলোকে বলেন, ‘এ জরিপটির ফলাফল আমার হাতে নেই। তবে এটা ঠিক, বস্তি বা হাওর এলাকায় বাল্যবিবাহ বেশি হয়। আমরা বাল্যবিবাহ কমাতে প্রতিজ্ঞাবদ্ধ। এ নিয়ে সরকার অনেক কাজও করেছে। বাল্যবিবাহ নিরোধ আইনের প্রস্তাবিত বিশেষ ধারার জন্য মেয়েরা ক্ষতিগ্রস্ত হবে না। বরং অনেক জীবন রক্ষা হবে।’
রাজধানীর কালশীতে ১৪ বছরের এক মেয়ের বিয়ে হয়েছে তিন মাস আগে। পছন্দের ছেলে যাতে হাতছাড়া না হয়, তাই তড়িঘড়ি করে এ বিয়ে। মেয়ের সম্মতি ছিল না। নাম প্রকাশ না করার শর্তে মেয়েটি বলল, ‘মা-বাবাকে বলেছি বিয়ে করব না। কিন্তু তাঁরা আমার কথা শোনেননি।’ আর মেয়ের বাবার কথা, ‘এই সময়ে মানসম্মানের সঙ্গে মেয়ের বিয়ে দেওয়া খুব কঠিন। কাজটি করতে পারায় আমরা খুশি।’ বিয়েতে মেয়ে রাজি ছিল না জানালে তিনি বলেন, ‘কোনটা ভালো, কোনটা খারাপ, তা বোঝার বয়স এখনো ওর হয়নি।’
এ বিষয়ে মানবাধিকার সংস্থা আইন ও সালিশ কেন্দ্রের জ্যেষ্ঠ উপপরিচালক নীনা গোস্বামী বলেন, নানা কারণে মা-বাবার মধ্যে অল্প বয়সে মেয়েদের বিয়ে দেওয়ার প্রবণতা থাকে। হয়তো তাঁরা বাল্যবিবাহের ক্ষতিকর দিক সম্পর্কে সচেতন নন। কিন্তু বাল্যবিবাহ নিরোধ আইনের বিশেষ ধারার কারণে সমাজে বাল্যবিবাহের সংখ্যা আরও বাড়বে।
জরিপটি আরও বলছে, দেশের সিটি করপোরেশন এলাকায় বস্তিগুলোতে বাল্যবিবাহের হারও বেশি। এখানে ২৮ শতাংশ মেয়ের ১৫ বছর হওয়ার আগেই বিয়ে হয়। আর ১৮-এর আগে ৬৬ শতাংশের।
রাজধানীর রায়েরবাজার বস্তি, মোহাম্মদপুরের বছিলা ও লাউতলা বস্তি সরেজমিন ঘুরে ৪০টি পরিবারের সঙ্গে এই প্রতিবেদকের কথা হয়। তারা বলেছে, বিয়ে কী, তা বোঝার আগেই এখানে মেয়েদের বিয়ে হয়ে যায়। তাদের বিয়ের গড় বয়স ১৩ থেকে ১৫। এমনকি ১০-১১ বছরে বিয়ে হয়েছে এমন মেয়েদেরও দেখা পাওয়া গেছে। কোনো কোনো অভিভাবক দারিদ্র্যের কারণে দ্রুত মেয়ের বিয়ে দিয়ে দায়িত্ব শেষ করতে চান। কেব্‌ল টিভি ও মুঠোফোনের প্রভাবের কারণেও মেয়েকে বিয়ে দিতে বাধ্য হয়েছেন বলে জানান কয়েকজন অভিভাবক।
লাউতলা বস্তির একটি মেয়ের বিয়ে হয়েছে ১১ বছর বয়সে। স্বামী রিকশাচালক। এখন মেয়েটির বয়স ১৭। তাদের চার ও এক বছর বয়সী দুটি সন্তান রয়েছে।
মেয়েটির মা-বাবাও এই বস্তিতে থাকেন। অল্প বয়সে মেয়েকে বিয়ে দেওয়ার কারণ হিসেবে মা বলেন, ‘বস্তির পরিবেশ ভালা না। স্বামী-স্ত্রী দুজনই বাইরে কাম করি। ভয়ে ভয়ে থাকতাম, কহন কী হয়! হের লেইগ্যা বিয়া দিছি।’
লিকলিকে শরীরের এই মেয়েটি সারা বছরই কোনো না কোনো রোগে ভোগে। বছর আড়াই আগে সে একটি মৃত সন্তান প্রসব করে।
এ বিষয়ে শহীদ সোহরাওয়ার্দী মেডিকেল কলেজ হাসপাতালের সহকারী অধ্যাপক রুহী জাকারিয়া বলেন, অল্প বয়সে মেয়েরা শারীরিক সম্পর্কের জন্য প্রস্তুত হয় না। ফলে গর্ভকালীন জটিলতা, বাধাগ্রস্ত প্রসব, ফিস্টুলা, মা ও শিশুর মৃত্যুঝুঁকি অনেকটা বেড়ে যায়। এ ছাড়া দীর্ঘ বৈবাহিক জীবনের কারণে যৌন রোগ ও জরায়ুর ক্যানসার হওয়ার আশঙ্কাও বাড়ে।
