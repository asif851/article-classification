
প্রায় তিন বছর ধরে বিশ্বস্ততার সঙ্গে কাজ করে মালিকের প্রিয় কর্মচারীতে পরিণত হন তিন কর্মচারী। এ বিশ্বস্ততার ওপর ভর করে গত বুধবার রাতে মালিক কর্মচারীদের দায়িত্বে দোকান ছেড়ে দিয়ে বাড়ি যান। আর এ সুযোগে প্রায় ২৫ ভরি স্বর্ণালংকার ও ২ লাখ ৭৮ হাজার টাকা নিয়ে চম্পট দেন ওই তিন কর্মচারী।পাবনা শহরের সোনাপট্টি এলাকার এক স্বর্ণালংকারের দোকানে এ ঘটনা ঘটে। সকালে দোকানে এসে কর্মচারীদের আর খুঁজে পাননি মালিক। দোকান খোলার পর চুরির ঘটনা নিশ্চিত হন তিনি।দোকানের মালিক ও পাবনা জুয়েলারি মালিক সমিতির সাধারণ সম্পাদক আমজাদ হোসেন জানান, প্রায় তিন বছর ধরে শাহাদত হোসেন (৪৫), রিপন হোসেন (৪৪) ও রুবেল উদ্দিন (৩৬) নামের তিন কর্মচারী তাঁর দোকানে সোনার চেইন তৈরির কাজ করতেন। তাঁরা বেশ বিশ্বস্ত হয়ে উঠেছিলেন। মাঝেমধ্যে তাঁদের কাছে দোকান রেখে তিনি বাইরে যেতেন। গত বুধবার বিকেলে তিনি জরুরি কিছু চেইন তৈরির কাজ পান। এ সময় ওই কর্মচারীরা চেইন তৈরির যন্ত্রটি নষ্ট হয়েছে বলে জানিয়ে তা মেরামতের জন্য দোকানে থাকার কথা বলেন। তিনি যন্ত্রটি মেরামত করে দ্রুত কাজ সারতে বলে বাড়িতে চলে যান। এ সুযোগে তিন কর্মচারী দোকানের স্বর্ণালংকার, টাকা সবকিছু নিয়ে পালিয়ে যান। তিনি সকালে দোকানে এসে শাটার খোলার পর চুরির বিষয়টি নিশ্চিত হন।আমজাদ হোসেন বলেন, ওই তিন কর্মচারী নিজেদের বাড়ি কুমিল্লা জেলায় বলে জানিয়েছিলেন। তবে দীর্ঘদিনের বিশ্বস্তকার কারণে তাঁদের বিস্তারিত কোনো ঠিকানা রাখা হয়নি। মৌখিকভাবে যে ঠিকানা তাঁরা দিয়েছিলেন, সেখানে খোঁজ করে তাঁদের কোনো হদিস পাওয়া যায়নি।পাবনা সদর থানার ভারপ্রাপ্ত কর্মকর্তা (ওসি) আব্দুর রাজ্জাক বলেন, ‘আমরা লিখিত অভিযোগ পেয়েছি। তিন কর্মচারীকে খুঁজে বের করার চেষ্টা চলছে।’
 
