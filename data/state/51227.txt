
মতিউর রহমান নিজামীর ফাঁসি কার্যকরের প্রতিবাদে বৃহস্পতিবার ভোর পাঁচটা থেকে শুক্রবার সকাল পাঁচটা পর্যন্ত দেশব্যাপী ২৪ ঘণ্টার হরতাল ডেকেছে বাংলাদেশ জামায়াত ইসলামী। নিজামীর ফাঁসি কার্যকরের খবর আসার পরপরই দলটি প্রচার বিভাগ থেকে পাঠানো এক সংবাদ বিজ্ঞপ্তিতে এ ঘোষণা আসে। বিজ্ঞপ্তিতে বৃহস্পতিবার হরতালের ডাক দেওয়ার পাশাপাশি জানানো হয়, বুধবার সারা দেশে ও প্রবাসে নিজামীর আত্মার মাগফিরাতের জন্য গায়েবানা জানাজা করা হবে। শুক্রবার নিজামীর জন্য দেশব্যাপী দোয়া কর্মসূচি পালন করবে দলটি।জামায়াতের ভারপ্রাপ্ত আমির মকবুল আহমাদ সংবাদ বিজ্ঞপ্তিতে অভিযোগ করেন, ‘নিজামীকে ন্যায়বিচার থেকে বঞ্চিত করা হয়েছে। তিনি রাজনৈতিক প্রতিহিংসার শিকার। আমি সরকারের এহেন প্রতিহিংসাপরায়ণ রাজনীতির তীব্র নিন্দা জ্ঞাপন করছি।’
