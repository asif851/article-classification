
জাহাঙ্গীরনগর বিশ্ববিদ্যালয়ের বিরাজমান অরাজক পরিস্থিতির অবসান ও অবিলম্বে উপাচার্য প্যানেল নির্বাচনের দাবি জানিয়েছে বিশ্ববিদ্যালয়ের প্রগতিশীল শিক্ষক সমাজ ও প্রগতিশীল জোট। বঙ্গবন্ধুর আদর্শ ও মুক্তিযুদ্ধের চেতনায় বিশ্বাসী জাহাঙ্গীরনগর বিশ্ববিদ্যালয়ের প্রগতিশীল শিক্ষক সমাজ ও প্রগতিশীল জোট আজ শুক্রবার সকালে রাজধানীর জাতীয় প্রেসক্লাবের সম্মেলনকক্ষে আয়োজিত এক সংবাদ সম্মেলনে এই আহ্বান জানায়।
সংবাদ সম্মেলনে প্রগতিশীল শিক্ষক সমাজ ও প্রগতিশীল জোটের পক্ষ থেকে ১২ দফা দাবি উপস্থাপন করা হয়। এগুলোর মধ্যে উল্লেখযোগ্য হলো জাহাঙ্গীরনগর বিশ্ববিদ্যালয় আইন ১৯৭৩–এর ১১ (১) অনুযায়ী বিশ্ববিদ্যালয় উপাচার্য নিয়োগের জন্য তিনজন সিনেট সদস্যের প্যানেল মনোনয়ন। জাহাঙ্গীরনগর বিশ্ববিদ্যালয়ের সিনেটের কার্য পরিচালনা বিধিমালা-২০১৫ এর বিশেষ সভায় এ বিষয়ে ৩৯ জন শিক্ষক স্বাক্ষর প্রদান করেন।
সংবাদ সম্মেলনে বলা হয়, বিশ্ববিদ্যালয়ের ১৯৭৩–এর আইন সমুন্নত রাখার জন্য উপাচার্য প্যানেল নির্বাচন অনুষ্ঠান করতেই হবে। এ ছাড়া ১২ দফা দাবির মধ্যে আছে জাকসু নির্বাচনের পরিবেশ সৃষ্টি, সেশন জট-র‍্যাগিং- মাদক- শিক্ষার্থীদের আবাসন সমস্যা- বিশৃঙ্খল বহিরাগত ও অযাচিত অনিরাপদ যানবাহন- পরিবেশদূষণকারী দোকানপাট বন্ধের আহ্বান।
সংবাদ সম্মেলনে বক্তারা বলেন, যেকোনো মূল্য বিশ্ববিদ্যালয়ের অগণতান্ত্রিক প্রক্রিয়া বন্ধ করতে হবে। বিশ্ববিদ্যালয়ের চলমান অগণতান্ত্রিক কার্যক্রম বন্ধের জন্য তাঁরা মাঠে নামবেন। কখনোই অগণতান্ত্রিক উপাচার্যকে মেনে নেওয়া হবে না।
আয়োজকদের মধ্যে সংবাদ সম্মেলনে লিখিত বক্তব্য উপস্থাপন করেন সাবেক উপাচার্য শরীফ এনামুল কবির। তিনি বলেন, ‘গণতান্ত্রিক পন্থায় আমরা প্যানেল নির্বাচন করতে চাই। প্যানেলে নির্বাচিত তিনজনের মধ্য থেকে নিয়ম অনুযায়ী রাষ্ট্রপতি উপাচার্য নিয়োগ করবেন।’
এ ছাড়া উপস্থিত ছিলেন বিশ্ববিদ্যালয়ের সিনেট সদস্য মো. এবায়দুল্লাহ তালুকদার, মো. শাহেদুর রশিদ, এনদেললাহ্ লায়েক সাজ্জাদ, আনোয়ার খসরু পারভেজ, আনোয়ার হোসেন মৃধা প্রমুখ।
