
ভারতের রাষ্ট্রপতি প্রণব মুখার্জি গুলশানের রেস্তোরাঁয় সন্ত্রাসী হামলার নিন্দা জানিয়েছেন। তিনি বলেছেন, এ ধরনের কাণ্ডজ্ঞানহীন সহিংস কর্মকাণ্ডের কোনো যৌক্তিকতা নেই।আজ রোববার রাষ্ট্রপতি আবদুল হামিদের কাছে পাঠানো এক বার্তায় প্রণব মুখার্জি বলেন, ভারত সব ধরনের সন্ত্রাসের নিন্দা করে। আমরা মনে করি, এ ধরনের কাণ্ডজ্ঞানহীন সহিংস কর্মকাণ্ডের কোনো যৌক্তিকতা নেই।বার্তায় প্রণব মুখার্জি বলেন, শুক্রবার ঢাকার একটি ক্যাফেতে সন্ত্রাসী হামলার খবর শুনে আমি মর্মাহত হয়েছি। তবে আপনার সরকারের নিরাপত্তা বাহিনীর সফল প্রচেষ্টায় বেশ কয়েকজন জিম্মি মুক্ত হওয়ার খবর শুনে আমি স্বস্তি লাভ করেছি।ভারতের রাষ্ট্রপতি বলেন, এই কাপুরুষোচিত হামলায় নিরীহ বেসামরিক লোকজনের জানমালের ক্ষতিতে তিনি গভীরভাবে শোকাহত। তিনি বলেন, এই কঠিন সময়ে ভারতের জনগণ বাংলাদেশের জনগণের পাশে আছে। আমরা নিহতদের জন্য প্রার্থনা করছি ও তাদের পরিবারের প্রতি সমবেদনা জানাচ্ছি এবং আহতদের দ্রুত আরোগ্য কামনা করছি।
