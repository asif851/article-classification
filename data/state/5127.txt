
নারায়ণগঞ্জের সোনারগাঁয়ে ১৪ জানুয়ারি থেকে শুরু হচ্ছে মাসব্যাপী লোককারুশিল্প মেলা ও লোকজ উৎসব ২০১৬। আজ মঙ্গলবার সচিবালয়ে সংস্কৃতি মন্ত্রণালয়ের সম্মেলনকক্ষে এক সংবাদ সম্মেলনে এই তথ্য জানান সংস্কৃতিমন্ত্রী আসাদুজ্জামান নূর।
সংবাদ সম্মেলনে জানানো হয়, বাংলাদেশ লোক ও কারুশিল্প ফাউন্ডেশনের মঞ্চে ১৪ জানুয়ারি বেলা ১১টায় মেলা ও উৎসবের উদ্বোধন হবে।
উদ্বোধন করবেন সংস্কৃতিবিষয়ক মন্ত্রণালয়-সম্পর্কিত সংসদীয় স্থায়ী কমিটির সভাপতি সিমিন হোসেন রিমি।
সভাপতিত্ব করবেন লোক ও কারুশিল্প ফাউন্ডেশনের পরিচালক রবীন্দ্র গোপ।
১২ ফেব্রুয়ারি পর্যন্ত মেলা ও উৎসব চলবে।
মেলায় নকশিকাঁথার বিশেষ প্রদর্শনী হবে। এ উপলক্ষে প্রকাশ করা হবে গবেষণামূলক একটি ক্যাটালগ। কুষ্টিয়া, ঝিনাইদহ, যশোর, জামালপুর ও সোনারগাঁ অঞ্চলের প্রথিতযশা ১২ জন নকশিকাঁথা-শিল্পী মেলায় অংশ নেবেন।
এ ছাড়া মেলায় অংশ নেবেন বাংলাদেশের পল্লি-অঞ্চল থেকে আসা ৪৮ জন কারুশিল্পী।
মেলায় ১৭২টি স্টল থাকবে। বিভিন্ন অঞ্চলের বিখ্যাত সব কারুপণ্য এই আয়োজনে স্থান পাবে। এ ছাড়া থাকবে লোকজ উৎসব।
