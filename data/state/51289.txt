
ঢাকার কেরানীগঞ্জে মো. আবদুল্লাহ নামের এক স্কুলছাত্রকে গত শুক্রবার দুর্বৃত্তরা অপহরণ করেছে বলে অভিযোগ পাওয়া গেছে। অপহরণকারীরা আবদুল্লাহর পরিবারের সদস্যদের কাছে সাড়ে পাঁচ লাখ টাকা মুক্তিপণ দাবি করেছে।আবদুল্লাহ মুগারচর সরকারি প্রাথমিক বিদ্যালয়ের পঞ্চম শ্রেণির ছাত্র। তার বাবার নাম বাদল হোসেন। তিনি কুয়েতপ্রবাসী।আবদুল্লাহর দাদা মারফত আলী গণমাধ্যমকর্মীদের বলেন, আবদুল্লাহ গত শুক্রবার জুমার নামাজের পর মাঠে খেলতে যাওয়ার কথা বলে মুগারচরের বাসা থেকে বের হয়। এরপর সে নিখোঁজ হয়। ওই দিন বিকেল সাড়ে পাঁচটার দিকে মুঠোফোনে খুদেবার্তা পাঠিয়ে আবদুল্লাহর মুক্তিপণ বাবদ পাঁচ লাখ টাকা দাবি করা হয়। এ ঘটনায় ওই দিন রাতে তিনি কেরানীগঞ্জ মডেল থানায় সাধারণ ডায়েরি (জিডি) করেন।কেরানীগঞ্জ মডেল থানার পরিদর্শক (তদন্ত) জিন্নাত আলী আনসারী বলেন, স্কুলছাত্রটিকে উদ্ধারের সর্বাত্মক চেষ্টা চালিয়ে যাচ্ছে পুলিশ। প্রাথমিকভাবে ধারণা করা হচ্ছে, ওই ছাত্রের পরিচিত কেউ এ ঘটনার সঙ্গে জড়িত।
