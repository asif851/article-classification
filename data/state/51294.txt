
রংপুর সদর উপজেলার উত্তম বণিকপাড়ার একটি ডোবা থেকে আজ রোববার সকাল ১০টার দিকে মোসলেম (২০) নামের এক শ্রবণপ্রতিবন্ধী তরুণের মরদেহ উদ্ধার করেছে পুলিশ। তিনি ওই এলাকার কৃষক আজিজুল ইসলামের ছেলে।
পুলিশ জানায়, নিহত যুবকের বুকে আঘাতের চিহ্ন আছে। তাঁর মরদেহ উদ্ধার করে ময়নাতদন্তের জন্য রংপুর মেডিকেল কলেজ হাসপাতালের মর্গে পাঠানো হয়েছে।
নিহত তরুণের বাবা বলেন, বণিকপাড়া মোড়ে প্রতিদিন সন্ধ্যার পর ক্যারম খেলা হয়। প্রতিদিনের মতো গতকাল শনিবারও সন্ধ্যার পর মোসলেম ক্যারম খেলতে যায়। কিন্তু রাত হলেও ফিরে আসেনি। অনেক খোঁজাখুঁজির পরও তাঁকে পাওয়া যায়নি। পরে আজ সকালে তাঁর মরদেহ একটি ডোবার মধ্যে পড়ে থাকতে দেখেন স্থানীয় লোকজন। খবর দেওয়া হলে পুলিশ গিয়ে মরদেহ উদ্ধার করে।
কোতোয়ালি থানার ভারপ্রাপ্ত কর্মকর্তা (ওসি) এ বি এম জাহিদুল ইসলাম বলেন, ক্যারম খেলা নিয়ে মোসলেমের সঙ্গে প্রতিপক্ষের মারামারি হয়। তাঁদের কিলঘুষিতে ঘটনাস্থলেই তাঁর মৃত্যু হয়। পরে মরদেহটি পাশের ডোবায় ফেলে দেওয়া হয়। ঘটনার পর সন্দেহভাজন ব্যক্তিরা পালিয়ে গেছেন বলে ওসি জানান। তিনি বলেন, দোষী ব্যক্তিদের গ্রেপ্তারের চেষ্টা চলছে। এ ব্যাপারে থানায় একটি হত্যা মামলার প্রস্তুতি চলছে।
