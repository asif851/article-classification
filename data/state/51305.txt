
নাইকো দুর্নীতি মামলায় আগামীকাল সোমবার আদালতে আত্মসমর্পণ করে জামিনের আবেদন করবেন বিএনপি চেয়ারপারসন খালেদা জিয়া।তাঁর আইনজীবী সানাউল্লাহ মিয়া আজ রোববার প্রথম আলোকে এ কথা জানান।দুর্নীতি দমন কমিশনের করা এই মামলাটি বর্তমানে ঢাকার বিশেষ জজ আদালত ৯ এর বিচারক আমিনুল ইসলামের আদালতে বিচারাধীন রয়েছে।এই মামলার বৈধতা নিয়ে খালেদা জিয়ার রিট আবেদন গত ১৮ জুন খারিজ করে দেন হাইকোর্ট। সেই সঙ্গে মামলার ওপর থেকে স্থগিতাদেশ তুলে নিয়ে সাবেক এই প্রধানমন্ত্রীকে দুই মাসের মধ্যে বিচারিক আদালতে আত্মসমর্পণের নির্দেশ দেন আদালত।বিচারপতি মো. নুরুজ্জামান ও বিচারপতি জাফর আহমেদের সমন্বয়ে গঠিত হাইকোর্টের ওই বেঞ্চের ওই নির্দেশনা অনুযায়ী পুরান ঢাকায় অবস্থিত নিম্ন আদালতে আত্মসমর্পণ করে জামিন আবেদন করবেন খালেদা জিয়া।নাইকো মামলায় শিগগিরই আপিল করবেন খালেদা
২০০৭ সালের ৯ ডিসেম্বর কানাডার কোম্পানি নাইকোর সঙ্গে অস্বচ্ছ চুক্তির মাধ্যমে রাষ্ট্রের বিপুল পরিমাণ আর্থিক ক্ষতিসাধন ও দুর্নীতির অভিযোগে খালেদা জিয়াসহ পাঁচজনের বিরুদ্ধে তেজগাঁও থানায় মামলা করে দুদক। ২০০৮ সালের ৫ মে এ মামলায় খালেদা জিয়াসহ ১১ জনের বিরুদ্ধে মুখ্য মহানগর হাকিম (সিএমএম) আদালতে অভিযোগপত্র দেয় দুদক। এতে আসামিদের বিরুদ্ধে প্রায় ১৩ হাজার ৭৭৭ কোটি টাকার রাষ্ট্রীয় ক্ষতির অভিযোগ আনা হয়।
পরে নাইকো মামলার বৈধতা চ্যালেঞ্জ করে ও নিম্ন আদালতে মামলার কার্যক্রমে স্থগিতাদেশ চেয়ে হাইকোর্টে রিট আবেদন করেন খালেদা জিয়া। ২০০৮ সালের ১৫ জুলাই বিচারিক আদালতে মামলার কার্যক্রম স্থগিতের পাশাপাশি রুল দেন হাইকোর্ট। ওই সময় থেকে মামলাটির কার্যক্রম স্থগিত রয়েছে।
চলতি বছরের শুরুতে মামলাটির কার্যক্রম আবার চালু করার উদ্যোগ নেয় দুদক। গত ১৯ এপ্রিল রুল শুনানি শুরু হয়, ২৮ মে শেষ হয়।
