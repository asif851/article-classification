
কিস্তিতে বিভিন্ন ব্র্যান্ডের স্মার্টফোন ও ডিজিটাল গ্যাজেট কেনার সুবিধা নিয়ে ই-কমার্স ওয়েবসাইট ‘জিপি শপ’ চালু করেছে মোবাইল অপারেটর গ্রামীণফোন। রাজধানীর গুলশানের একটি হোটেলে আজ মঙ্গলবার এক সংবাদ সম্মেলনে এই ই-কমার্স ওয়েবসাইট চালুর ঘোষণা দেয় প্রতিষ্ঠানটি।অনুষ্ঠানে জানানো হয়, জিপি শপ থেকে ক্রেতারা আইফোন, স্যামসাং, সিম্ফনিসহ মোট নয়টি ব্র্যান্ডের বিভিন্ন দামের স্মার্টফোন কিনতে পারবেন। চীনা স্মার্টফোন ব্র্যান্ড শিয়াওমির স্মার্টফোনও আনুষ্ঠানিকভাবে বাংলাদেশে এই ই-কমার্স সাইট থেকেই কেনা যাবে। স্মার্টফোনের মূল্য ভিসা, মাস্টারকার্ড, আমেরিকান এক্সপ্রেস, ডিবিবিএল নেক্সাসের মতো ডেবিট ও ক্রেডিট কার্ডের মাধ্যমে পরিশোধ করা যাবে। একই সঙ্গে বিকাশ, শিওরক্যাশ, মাইক্যাশের মতো মুঠোফোনভিত্তিক ব্যাংক হিসাব দিয়েও স্মার্টফোনের দাম দেওয়া যাবে। প্রতিটি স্মার্টফোনের সঙ্গে এক বছরের বিক্রয়োত্তর সেবার নিশ্চয়তাসহ (ওয়ারেন্টি) থাকছে বিশেষ মূল্যে ইন্টারনেট ডেটা ব্যবহারের সুযোগ।
এই ই-কমার্স সাইট থেকে কেনা স্মার্টফোন গ্রাহকের হাতে পৌঁছাতে সময় লাগবে এক থেকে সর্বোচ্চ তিন দিন। ক্রয়াদেশ বা অর্ডার নিশ্চিত করার পর ঢাকা শহরের মধ্যে ডেলিভারি চার্জ রাখা হবে ৮০ টাকা, আর ঢাকার বাইরে ১৬০ টাকা। ঢাকা শহরে দিনে দিনে স্মার্টফোন পেতে চাইলে ১৬০ টাকাই দিতে হবে। তবে সেবাটি চালু উপলক্ষে আগামী কোরবানির ঈদ পর্যন্ত বিনা মূল্যে কোনো ডেলিভারি চার্জ নেওয়া হবে না বলে অনুষ্ঠানে জানানো হয়। সারা দেশে গ্রামীণফোনের ২ হাজার ৫০০ এক্সপ্রেস সেন্টার থেকেও গ্রাহক নিজেই অর্ডার দেওয়া পণ্যটি সংগ্রহ করতে পারবেন।
সংবাদ সম্মেলনে গ্রামীণফোনের প্রধান বিপণন কর্মকর্তা ইয়াসির আজমান বলেন, ই-কমার্সে বাংলাদেশের অনেক সম্ভাবনা থাকলেও গ্রাহকের আস্থাহীনতার কারণে খাতটি পুরোপুরি বিকশিত হচ্ছে না। দ্রুততম সময়ে সঠিক পণ্যটি গ্রাহকের হাতে তুলে দিয়ে ই-কমার্সে মানুষের আস্থার জায়গাটা তৈরি করতেই গ্রামীণফোনের এ উদ্যোগ। অনুষ্ঠানে আরও বক্তব্য দেন গ্রামীণফোন ই-কমার্স বিভাগের প্রধান মির্জা সালমান হোসেন বেগ।
