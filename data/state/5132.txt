
চট্টগ্রাম শাহ আমানত আন্তর্জাতিক বিমানবন্দরে আবারও স্বর্ণেরবার উদ্ধার করা হয়েছে। আজ মঙ্গলবার সকাল সাড়ে সাতটায় দুবাই থেকে আসা বাংলাদেশ বিমানের একটি ফ্লাইটে যাত্রীর আসনের নিচ থেকে ১৪টি স্বর্ণেরবার উদ্ধার করেন বিমানবন্দরের শুল্ক কর্মকর্তারা। তবে স্বর্ণবহনকারী ব্যক্তিকে আটক করা যায়নি। এর আগে গত ২৩ সেপ্টেম্বর দুবাই থেকে আসা বিশু বর্ধন নামের এক যাত্রীর কাছ থেকে ৮০ তোলা স্বর্ণেরবার উদ্ধার করা হয়েছিল। 
বিমানবন্দরে নিয়োজিত কাস্টমসের সহকারী কমিশনার মো. সেলিম শেখ প্রথম আলো ডটকমকে বলেন, দুবাই থেকে আসা বাংলাদেশ বিমানের বিজি ০২৬ ফ্লাইটে যাত্রীর আসনের নিচ থেকে ১৪টি স্বর্ণেরবার উদ্ধার করা হয়েছে; যার ওজন ১৪০ তোলা। গোপন সংবাদের ভিত্তিতে খবর পেয়ে শুল্ক কর্মকর্তারা অভিযান শুরু করলে বহনকারী ব্যক্তি বারগুলো রেখে চলে যায় বলে ধারণা করা হচ্ছে। এ ঘটনায় নগরের পতেঙ্গা থানায় মামলা দায়েরের প্রস্তুতি চলছে।
