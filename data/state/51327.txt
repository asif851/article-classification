
বিএনপির চেয়ারপারসনের উপদেষ্টা খন্দকার মাহবুব হোসেন বলেছেন, পৌরসভা নির্বাচনে ভোট কারচুপির চেষ্টা করা হলে তার পরিণতি ভয়াবহ হবে। গতকাল মঙ্গলবার সুপ্রিম কোর্ট প্রাঙ্গণে জাতীয়তাবাদী আইনজীবী ফোরামের এক প্রতিবাদ কর্মসূচিতে এ কথা বলেন খন্দকার মাহবুব।২০১৩ সালের ২৯ ডিসেম্বর সুপ্রিম কোর্ট প্রাঙ্গণে বিএনপি-জামায়াতপন্থী আইনজীবীদের ওপর বহিরাগত সন্ত্রাসীদের হামলার দ্বিতীয় বার্ষিকীতে এই কর্মসূচির আয়োজন করা হয়।কর্মসূচিতে অংশ নিয়ে খন্দকার মাহবুব বলেন, দুই বছর আগে সুপ্রিম কোর্ট প্রাঙ্গণে প্রবেশ করে সরকারদলীয় সন্ত্রাসীরা আইনজীবীদের ওপর হামলা করলেও তাদের গ্রেপ্তার করা হয়নি। ওই ঘটনার বিচার দাবি করেন তিনি।ফোরামের মহাসচিব ও বিএনপির যুগ্ম মহাসচিব মাহবুব উদ্দিন খোকন দাবি করেন, পৌরসভা নির্বাচন সুষ্ঠু হলে বিএনপির প্রার্থীরাই ৮০ ভাগ ভোট পাবেন। ভোট কারচুপির চেষ্টার বিরুদ্ধে তিনিও হুঁশিয়ারি দেন।প্রতিবাদ কর্মসূচিতে শতাধিক আইনজীবী অংশ নেন। তাঁদের শপথ পাঠ করান ফোরামের মহাসচিব। বাংলাদেশে গণতন্ত্র ফিরিয়ে আনার জন্য আইনজীবীরা রাজপথে আন্দোলন চালিয়ে যাবেন বলে ঘোষণা দেন মাহবুব উদ্দিন খোকন।
