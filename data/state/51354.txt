
মুন্সিগঞ্জের মাওয়ায় ডুবে যাওয়া লঞ্চ পিনাক-৬ ও নিখোঁজ যাত্রীদের উদ্ধারে তত্পরতা অব্যাহত রয়েছে। আজ মঙ্গলবার বিআইডব্লিউটিএ, বিআইডব্লিউটিসি, নৌবাহিনী, ফায়ার সার্ভিস ও কোস্টগার্ডের সদস্যরা যৌথভাবে উদ্ধারকাজ চালিয়ে যাচ্ছেন।
ডুবে যাওয়া লঞ্চটি শনাক্ত করতে চট্টগ্রাম থেকে ‘জরিপ-১০’ নামের একটি জাহাজ ঘটনাস্থলের উদ্দেশে রওনা হয়েছে।
নারায়ণগঞ্জ থেকে আসা উদ্ধারকারী জাহাজ ‘নির্ভীক’ আজ সকাল পৌনে ১০টার দিকে ঘটনাস্থলে পৌঁছেছে। গতকাল সন্ধ্যা থেকে সেখানে রয়েছে উদ্ধারকারী জাহাজ ‘রুস্তম’। তবে এখনো লঞ্চটি শনাক্ত করা যায়নি। নিখোঁজ ব্যক্তিদের স্বজনেরা উদ্ধারকাজে ধীরগতির অভিযোগ করেছেন।আজ সকালে নৌ-পরিবহনমন্ত্রী শাজাহান খান সাংবাদিকদের বলেন, ‘চট্টগ্রাম থেকে লঞ্চ শনাক্তকারী জাহাজ ‘জরিপ-১০’ মাওয়ার উদ্দেশে রওনা হয়েছে।’গতকাল সোমবার প্রায় ৩০০ যাত্রী নিয়ে শরীয়তপুরের কাওড়াকান্দি থেকে মুন্সিগঞ্জের মাওয়া ঘাটে আসছিল পিনাক-৬ লঞ্চটি। বেলা ১১টার দিকে মাওয়া ঘাট বরাবর মাঝনদীতে ডুবে যায় লঞ্চটি। ২৪ ঘণ্টা পরও লঞ্চটির অবস্থান চিহ্নিত করা যায়নি।বিআইডব্লিউটিএর উপপরিচালক আবদুস সালাম প্রথম আলোকে জানান, ডুবে যাওয়া লঞ্চটি উদ্ধারে সর্বোচ্চ শক্তি নিয়োগ করা হয়েছে। উদ্ধারকারী জাহাজ নির্ভীক ঘটনাস্থলে পৌঁছেছে। নৌবাহিনী, ফায়ার সার্ভিস ও কোস্টগার্ডের সহায়তায় উন্নত প্রযুক্তি ব্যবহার করে লঞ্চটি শনাক্ত করার চেষ্টা চালানো হচ্ছে।বৈরী আবহাওয়া, অস্বচ্ছ পানি, ঢেউ ও প্রবল স্রোতের কারণে লঞ্চ শনাক্ত করার কাজে বেগ পেতে হচ্ছে বলে জানান আবদুস সালাম।
এক লাশের পরিচয় মিলেছে 
গতকাল উদ্ধার হওয়া অজ্ঞাতনামা নারীর লাশের পরিচয় মিলেছে। তিনি মাদারীপুরের শিবচরের হাসি বেগম (৪০)। তাঁর স্বামী আলম শেখ আজ সকালে লাশ শনাক্ত করেন। 
প্রধানমন্ত্রীর শোক 
লঞ্চডুবির ঘটনায় গভীর শোক প্রকাশ করেছেন প্রধানমন্ত্রী শেখ হাসিনা। আজ মঙ্গলবার এক শোক বার্তায় প্রধানমন্ত্রী নিহত ব্যক্তিদের আত্মার শান্তি কামনা করেন। তিনি নিহত ও নিখোঁজ পরিবারের স্বজনদের প্রতি গভীর সমবেদনা জানান।
ইউএনবির খবরে বলা হয়, প্রধানমন্ত্রী শেখ হাসিনা সেনাবাহিনী, নৌবাহিনী, কোস্টগার্ড, ফায়ার সার্ভিস ও বিআইডব্লিউটিএকে জোরালোভাবে উদ্ধারতত্পরতা চালিয়ে যাওয়ার আহ্বান জানান।
