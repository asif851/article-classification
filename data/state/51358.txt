
তথ্যমন্ত্রী হাসানুল হক ইনু বলেছেন, পত্রিকার নিবন্ধন বাতিলের প্রস্তাব নিয়ে জেলা প্রশাসক সম্মেলনে কোনো আলোচনা হয়নি।আজ বৃহস্পতিবার সচিবালয়ে মন্ত্রিপরিষদ বিভাগে জেলা প্রশাসক সম্মেলনের শেষ দিনে তথ্য মন্ত্রণালয়-সম্পর্কিত আলোচনা শেষে সাংবাদিকদের প্রশ্নের জবাবে তথ্যমন্ত্রী এ কথা বলেন।এই সম্মেলন সামনে রেখে ঢাকার জেলা প্রশাসক পত্রিকা বাতিলের ক্ষমতা ডিসিদের হাতে দেওয়ার বিষয়ে লিখিত প্রস্তাব দিয়েছিলেন। আজ তথ্য মন্ত্রণালয়-সম্পর্কিত বিষয়ে এটি নিয়ে আলোচনা করার কথা ছিল।এ ব্যাপারে তথ্যমন্ত্রী বলেন, জেলা প্রশাসকেরা বিভিন্ন অভিজ্ঞতা থেকে প্রস্তাব করে থাকেন। এ রকম প্রস্তাব এসেছে। তবে এ জায়গাটি সেই আলোচনার জায়গা নয়। এ নিয়ে আলোচনাও হয়নি।বৈঠকে জেলা প্রশাসকেরা তথ্য অধিকার বাস্তবায়নে সহযোগিতা চেয়েছেন বলে জানিয়েছেন মন্ত্রী। এ ছাড়া তাঁরা মাঠপর্যায়ে বিভিন্ন সমস্যা তুলে ধরে সমাধানের প্রস্তাব দেন।
