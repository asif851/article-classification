
ঢাকার হজরত শাহজালাল আন্তর্জাতিক বিমানবন্দর সড়কের গোলচত্বরে পুলিশের একটি তল্লাশিচৌকির কাছে হামলার ঘটনার পরিপ্রেক্ষিতে নিজ দেশের নাগরিকদের নিরাপদে থাকতে অনুরোধ জানিয়েছে যুক্তরাষ্ট্র। গতকাল শুক্রবার ঢাকায় মার্কিন দূতাবাস থেকে এক নিরাপত্তা বার্তায় এ সতর্কতা জারি করা হয়।
গতকাল সন্ধ্যায় বিমানবন্দর সড়কের গোল চত্বরে বোমা বিস্ফোরণে এক ব্যক্তি নিহত হন। আশকোনায় র‍্যাবের ব্যারাকে আত্মঘাতী জঙ্গি হামলার এক সপ্তাহের মাথায় এ ঘটনা ঘটে।
মার্কিন দূতাবাসের নিরাপত্তা বার্তায় আরও বলা হয়, প্রত্যেকে নিজের ব্যক্তিগত নিরাপত্তার বিষয়টি আবারও ভেবে দেখবেন। স্থানীয় অনুষ্ঠানসহ চারপাশের ব্যাপারে সতর্ক থাকবেন। হালনাগাদ তথ্যের জন্য স্থানীয় সংবাদমাধ্যমে চোখ রাখুন। সতর্ক থাকুন এবং নিজের নিরাপত্তা বৃদ্ধির জন্য সঠিক পদক্ষেপ নিন।
এর আগেও ‘সন্ত্রাসী গোষ্ঠীর’ হুমকির পরিপ্রেক্ষিতে গত জানুয়ারিতে বাংলাদেশে ভ্রমণের বিষয়ে যুক্তরাষ্ট্র সে দেশের নাগরিকদের জন্য সতর্কতা জারি করেছিল। পাশাপাশি বাংলাদেশে অবস্থানরত মার্কিন কর্মকর্তাদের পরিবারের সদস্যদেরও চলাচল সীমিত করতে বলা হয়েছিল।
