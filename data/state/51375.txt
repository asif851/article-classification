
গাজীপুরের কালিয়াকৈরে ডাচ-বাংলা ব্যাংকের একটি ফাস্ট ট্র্যাক এটিএম বুথ থেকে এক কোটির বেশি টাকা লুটের অভিযোগ পাওয়া গেছে। গতকাল বুধবার দিবাগত রাতে উপজেলার হরিণহাটি এলাকায় এ ঘটনা ঘটে বলে অভিযোগে উল্লেখ করা হয়।
সংশ্লিষ্ট বুথের কর্মকর্তাদের বরাত দিয়ে কালিয়াকৈর থানার ভারপ্রাপ্ত কর্মকর্তা (ওসি) আব্দুল মোতালেব মিয়া বলেন, হরিণহাটি এলাকায় ডাচ-বাংলা ব্যাংকের একটি ফাস্ট ট্র্যাক এটিএম বুথ আছে। গতকাল দিবাগত রাতে ওই বুথে ব্যাংকের টাকা নিয়ে আসে মানি প্লান্ট নামের একটি নিরাপত্তা প্রতিষ্ঠান। প্রতিষ্ঠানটির কর্মকর্তারা মাইক্রোবাসে চড়ে দুটি ট্রাঙ্কে করে ওই টাকা আনেন। টাকা নিয়ে তাঁরা বুথের ভেতরে যান। এ সময় একটি পিকআপভ্যানে করে আসা ১০-১২ জন সশস্ত্র দুর্বৃত্ত বুথে হামলা চালায়। তাঁরা টাকাভর্তি ট্রাঙ্ক দুটি লুট করে নিয়ে যায়। ঘটনার সময় বাধা দিলে দুর্বৃত্তরা বুথের এক নিরাপত্তাকর্মীকে মারধর করেন।  পুলিশ বলছে, ঘটনার সময় বুথের নিরাপত্তাকর্মীসহ ব্যাংকের সাতজন কর্মকর্তা উপস্থিত ছিলেন বলে তারা জানতে পেরেছে। টাকা লুটের খবর শুনে রাতেই ঘটনাস্থলে যায় পুলিশ।
মানি প্লান্টের কর্মকর্তা লে. কর্নেল (অব.) আবেদিন বলেন, দুটি ট্রাঙ্কে এক কোটির বেশি টাকা ছিল। ঊর্ধ্বতন কর্তৃপক্ষের সঙ্গে আলোচনা করে তাঁরা পরবর্তী পদক্ষেপ নেবেন।
পুলিশ বলছে, ঘটনাটি পূর্বপরিকল্পিত হতে পারে বলে তারা ধারণা করছে।
এ ঘটনায় আজ বৃহস্পতিবার দুপুর ১২টা পর্যন্ত কোনো মামলা হয়নি।
