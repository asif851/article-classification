
রংপুরের বদরগঞ্জ উপজেলা জাতীয় পার্টির (এরশাদ) তিন পক্ষের সংঘর্ষে অন্তত ২০ জন নেতা-কর্মী আহত হয়েছেন। গতকাল শনিবার রংপুর জেলা জাতীয় পার্টির সদস্যসচিব ও এরশাদের ভাতিজা সাবেক সাংসদ আসিফ শাহরিয়ারসহ তিন নেতার বদরগঞ্জ সফরকে কেন্দ্র করে পৌর শহরে এ সংঘর্ষ হয়।জেলা জাতীয় পার্টি সূত্রে জানা গেছে, রংপুরে জাতীয় পার্টিকে সংগঠিত করতে চেয়ারম্যান হুসেইন মুহম্মদ এরশাদের নির্দেশে জেলা নেতারা উপজেলাগুলো সফর করছেন। গতকাল রংপুর জেলা জাতীয় পার্টির আহ্বায়ক মোফাজ্জল হোসেন, আসিফ শাহরিয়ার ও রংপুর মহানগর জাপার আহ্বায়ক মোস্তাফিজার রহমান বদরগঞ্জে যান।প্রত্যক্ষদর্শী ও দলীয় সূত্রে জানা গেছে, ওই নেতাদের বরণ করতে দুপুর ১২টার দিকে রংপুর-২ আসনে জাপার সাবেক সাংসদ আনিছুল ইসলাম মণ্ডলের সমর্থকেরা বদরগঞ্জ সোনালী ব্যাংক চত্বরে জড়ো হন। এ সময় গত সংসদ নির্বাচনের সময় জাপায় যোগদানকারী সাবলু চৌধুরীর সমর্থকেরা তাঁদের ধাওয়া করেন। এরপর জাপা থেকে বহিষ্কৃত নেতা মোকাম্মেল হক চৌধুরীর সমর্থকেরাও সংঘর্ষে জড়িয়ে পড়েন।প্রত্যক্ষদর্শীরা জানান, সংঘর্ষে গুরুতর আহত তোফাজ্জল হোসেন (৩৪) ও লাভলু মিয়াকে (২২) বদরগঞ্জ উপজেলা স্বাস্থ্য কমপ্লেক্সে ভর্তি করা হয়। আরও ছয়জনকে প্রাথমিক চিকিৎসা দেওয়া হয়েছে বলে হাসপাতালের চিকিৎসক ফরিদুল ইসলাম জানান। আরও অন্তত ১২ জন বিভিন্ন স্থানে চিকিৎসা নিয়েছেন।আনিছুল ইসলাম অভিযোগ করেন, ‘সাবলু চৌধুরী আওয়ামী লীগ আর মোকাম্মেল হক জাসদ (রব) করেন। আমার সমর্থকেরা জেলা নেতাদের বরণ করার জন্য দাঁড়িয়ে থাকার সময় সাবলু চৌধুরীর সমর্থকেরা হামলা করেন।’সাবলু চৌধুরী দাবি করেন, তাঁর সমর্থকেরা নন। বরং জাপা থেকে বহিষ্কৃত নেতা মোকাম্মেল হক ও আনিছুল ইসলামের সমর্থকেরা তাঁদের ওপর হামলা চালিয়েছেন।মোকাম্মেল হকের অভিযোগ, সাবলু চৌধুরী আওয়ামী লীগের লোক। তিনি আওয়ামী লীগের সন্ত্রাসীদের দিয়ে এ হামলা চালিয়েছেন।স্থানীয় জাপা সূত্রে জানা গেছে, সংঘর্ষ থামার পর বেলা একটার দিকে জেলা পর্যায়ের ওই তিন নেতা বদরগঞ্জে আসেন। পরে তাঁরা পৃথকভাবে উপজেলা জাপার তিন পক্ষের সঙ্গে মতবিনিময় করেন।জেলা জাপার সদস্যসচিব আসিফ শাহরিয়ার বলেন, ‘বড় দলে টুকিটাকি এ রকম সমস্যা হতেই পারে।’রংপুর মহানগর জাপার আহ্বায়ক মোস্তাফিজার রহমান বলেন, দীর্ঘদিন ধরে জেলা নেতারা নিষ্ক্রিয় থাকায় জাপার ত্যাগী নেতা-কর্মী ও সমর্থকদের মধ্যে চাপা ক্ষোভ ছিল। তিনি এ সংঘর্ষকে এই ক্ষোভেরই বহিঃপ্রকাশ বলে মন্তব্য করেন।
