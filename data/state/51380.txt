
প্রধানমন্ত্রী শেখ হাসিনা কানাডা ও যুক্তরাষ্ট্রে ১১ দিনের সফরে গেছেন। এ সফরে প্রধানমন্ত্রী কানাডার মন্ট্রিলে পঞ্চম রিপ্লেনিশমেন্ট কনফারেন্স অব দ্য গ্লোবাল ফান্ড (জিএফ) এবং যুক্তরাষ্ট্রের নিউইয়র্কে জাতিসংঘ সাধারণ পরিষদের অধিবেশনে যোগ দেবেন।গত বুধবার সকালে ঢাকা ত্যাগ করেন প্রধানমন্ত্রী শেখ হাসিনা। পথে যুক্তরাজ্যের লন্ডনে ২২ ঘণ্টা যাত্রাবিরতি করেন তিনি। গতকাল বৃহস্পতিবার লন্ডনের স্থানীয় সময় বেলা ২টা ৪০ মিনিটে এয়ার কানাডার একটি ফ্লাইটে তিনি মন্ট্রিলের উদ্দেশে লন্ডনের হিথ্রো বিমানবন্দর ত্যাগ করেন। এ সময় যুক্তরাজ্যে বাংলাদেশের ভারপ্রাপ্ত হাইকমিশনার খন্দকার মোহাম্মদ তালহা এবং প্রবাসী বাংলাদেশিরা প্রধানমন্ত্রীকে বিদায় জানান।ফ্লাইটটি স্থানীয় সময় বিকেল সোয়া ৪টায় মন্ট্রিলের পিয়েরে ইলিয়ট ট্রুডো আন্তর্জাতিক বিমানবন্দরে পৌঁছার কথা ছিল।প্রধানমন্ত্রী শেখ হাসিনা কানাডার প্রধানমন্ত্রী জাস্টিন ট্রুডোর আমন্ত্রণে মন্ট্রিলে তাঁর চার দিনের সরকারি সফরে পঞ্চম রিপ্লেনিশমেন্ট কনফারেন্সে অংশ নেবেন। আজ শুক্র ও কাল শনিবার অনুষ্ঠেয় এই সম্মেলন ২০৩০ সালের মধ্যে বিভিন্ন ঘাতক ব্যাধির ব্যাপক বিস্তার রোধে আরও বেশি কার্যক্রম গ্রহণে বিশ্ব স্বাস্থ্যবিষয়ক নেতাদের এক মঞ্চে নিয়ে আসবে। জিএফ হচ্ছে এইডস, যক্ষ্মা ও ম্যালেরিয়া প্রতিরোধ এবং চিকিৎসা কার্যক্রম-সংক্রান্ত আন্তর্জাতিক অর্থায়ন সংস্থা।শেখ হাসিনা আজ রিপ্লেনিশমেন্ট কনফারেন্সের উদ্বোধনী অনুষ্ঠানে অংশ নেবেন। পরে তিনি অন্যান্য রাষ্ট্র ও সরকারপ্রধানদের সঙ্গে সম্মেলনের মিনিস্ট্রিয়াল প্লিজিং মোমেন্ট ও সংবর্ধনায় যোগ দেবেন। তিনি মন্ট্রিলের হায়াত রিজেন্সি হোটেলে কানাডার প্রধানমন্ত্রী জাস্টিন ট্রুডোর আমন্ত্রণে আনুষ্ঠানিক নৈশভোজে অংশ নেবেন।শেখ হাসিনা কাল শনিবার ‘রিমোভিং বেরিয়ার্স টু হেলথ থ্রো এমপাওয়ারিং উইমেন অ্যান্ড গার্লস অ্যান্ড রিচিং দ্য মোস্ট মার্জিনালাইজড’ ও ‘এনগেজিং অ্যান্ড মোবিলাইজিং ইয়ুথ টু মিট দ্য সাসটেইনেবল ডেভেলপমেন্ট গোলস’ শীর্ষক দুটি প্যানেল আলোচনায়ও অংশ নেবেন।বাংলাদেশের প্রধানমন্ত্রী কানাডার প্রধানমন্ত্রী ট্রুডোর সঙ্গে দ্বিপক্ষীয় বৈঠকে মিলিত হবেন এবং তাঁর হাতে ‘ফ্রেন্ডস অব লিবারেশন ওয়ার অনার’ পুরস্কার হস্তান্তর করবেন। ১৯৭১ সালে বাংলাদেশের মুক্তিযুদ্ধকালে দ্ব্যর্থহীন সমর্থন ও অবদানের জন্য বাংলাদেশ সরকার কানাডার তৎকালীন প্রধানমন্ত্রী পিয়েরে ট্রুডোকে (জাস্টিন ট্রুডোর বাবা) মরণোত্তর এই পুরস্কার প্রদান করে।শেখ হাসিনা ১৮ সেপ্টেম্বর জাতিসংঘ সাধারণ অধিবেশন ও অন্যান্য কর্মসূচিতে যোগদানের জন্য এয়ার কানাডার একটি ফ্লাইটযোগে নিউইয়র্কের উদ্দেশে মন্ট্রিল ত্যাগ করবেন।
