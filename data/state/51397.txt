
ভারতে বসবাসরত বাংলাদেশি লেখিকা তসলিমা নাসরিনের রেসিডেন্ট পারমিট বাতিল করেছে ভারত সরকার। এর বদলে তাঁকে দুই মাসের মাল্টিপল এন্ট্রি ভিসা দিয়েছে দেশটি।তসলিমা নাসরিন আজ বৃহস্পতিবার প্রথম আলোকে বলেন, সকাল ১০টায় ভারতের স্বরাষ্ট্র দপ্তর থেকে তাঁকে এ কথা জানানো হয়েছে।রেসিডেন্ট পারমিট নবায়নের জন্য গত ২৬ জুন আবেদন করেন তসলিমা। ২০০৪ সালের আগ পর্যন্ত তসলিমা ট্যুরিস্ট ভিসা নিয়ে ভারতে থাকতেন। ২০০৪ সাল থেকে তাঁকে রেসিডেন্ট পারমিট দেওয়া হয়। প্রথমে ছয় মাসের এবং পরবর্তী সময় এক বছর করে এ পারমিট দেওয়া হতো।আন্দোলনের মুখে ২০০৭ সালে তসলিমাকে কলকাতা থেকে চলে যেতে বাধ্য করা হয়। ভারতে ইউপিএ সরকার তাঁকে ২০০৮ সাল পর্যন্ত গৃহবন্দী করে রাখে। তার পরও তসলিমার রেসিডেন্ট পারমিট বাতিল করেনি তারা। ২০১১ সাল থেকে স্থায়ীভাবে দিল্লিতে থাকছিলেন তিনি।
তসলিমা নাসরিন প্রথম আলোকে বলেন, ‘মোদি সরকারের এ সিদ্ধান্তে আমি হতবাক হয়ে গেছি। আমাকে কলকাতা থেকে বিতাড়নের জন্য যে নরেন্দ্র মোদি কলকাতার রাজনীতিবিদদের দায়ী করেছিলেন, সে মোদি সরকারই আমাকে ভারত থেকে বিতাড়িত করার ব্যবস্থা করছে!’ তিনি আরও বলেন, ‘দুই মাসের ভিসা দেওয়া মানে আমাকে বলা, তল্পিতল্পা গোটাও।’
তসলিমা নাসরিন বলেন, ‘আমি বাঙালি। আমার জন্ম বাংলাদেশে। আমি সেখান থেকে বিতাড়িত। আমি লেখালেখি করি বাংলায়। আমার বইয়ের বিক্রিও হয় বাংলাদেশ আর ভারতে। আমাকে ভারত থেকে বিতাড়িত করলে এখন আমি ইউরোপে গিয়ে কীভাবে থাকব?’
একটি বক্তৃতা দিতে আগামী ৭ আগস্ট তসলিমা নাসরিনের অক্সফোর্ডে যাওয়ার কথা। এরপর তাঁর বেশ কিছু বই ভারতে নিয়ে আসার জন্য ১১ আগস্ট সুইডেন যাওয়ার কথা। আর ভারতে ফেরার কথা ছিল ২৪ আগস্ট। এখন ভারতে ফেরাও তাঁর জন্য অনিশ্চিত হয়ে গেল।
তবে তসলিমার রেসিডেন্ট পারমিট বাতিল হওয়ার বিষয়ে ভারতের সরকারি কোনো দপ্তর থেকে কোনো কিছু এখনো জানা সম্ভব হয়নি।
