
গাইবান্ধার সুন্দরগঞ্জ উপজেলার নবনির্বাচিত চেয়ারম্যান জামায়াত নেতা মাজেদুর রহমান ও ভাইস চেয়ারম্যান সোলায়মান আলীকে গ্রেপ্তার করেছে পুলিশ।আজ সোমবার সকাল ১০টার দিকে রংপুর বিভাগীয় কমিশনার কার্যালয়ে শপথ নিতে গেলে পুলিশ তাঁদের গ্রেপ্তার করে।পুলিশ জানায়, ২০১৩ সালের ২৮ ফেব্রুয়ারি দেলাওয়ার হোসাইন সাঈদীর মামলার রায় ঘোষণার পর জামায়াত-শিবিরের কর্মীরা সুন্দরগঞ্জ উপজেলায় নাশকতা চালান। তাঁরা বামনডাঙ্গা পুলিশ তদন্ত কেন্দ্রে হামলা চালিয়ে চারজন পুলিশ সদস্যকে হত্যা, বামনডাঙ্গা রেলস্টেশনে অগ্নিসংযোগ, রেললাইন উপড়ে ফেলা, সুন্দরগঞ্জ থানায় হামলা এবং উপজেলার বিভিন্ন এলাকায় সংখ্যালঘু ও স্বাধীনতার পক্ষের মানুষের বাড়িঘর, ব্যবসাপ্রতিষ্ঠানে ভাঙচুর ও অগ্নিসংযোগ করেন।এসব ঘটনায় ৬০ হাজার জনকে অজ্ঞাত আসামি করে সুন্দরগঞ্জ থানায় ৩২টি মামলা হয়। এর মধ্যে এক হাজার ১৪৩ জনের নাম উল্লেখ করা হয়।গ্রেপ্তার হওয়া জামায়াত নেতারা একাধিক মামলার অন্যতম আসামি। তাঁরা ঘটনার পর থেকে পলাতক ছিলেন। পলাতক থাকা অবস্থায় তাঁরা নির্বাচন করে উপজেলা পরিষদের চেয়ারম্যান ও ভাইস চেয়ারম্যান নির্বাচিত হন।সুন্দরগঞ্জ থানার ভারপ্রাপ্ত কর্মকর্তা (ওসি) মোজাম্মেল হক জানান, রংপুর কোতোয়ালি থানা ও ডিবির (পুলিশের গোয়েন্দা শাখা) সহায়তায় তাঁদের গ্রেপ্তার করা হয়েছে।
