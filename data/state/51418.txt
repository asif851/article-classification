
ঢাকার দক্ষিণ কেরানীগঞ্জে ধলেশ্বরী নদীর কুইচ্চামারা এলাকা থেকে বিপুল পরিমাণ ভারতীয় কাপড় উদ্ধার করেছে কোস্টগার্ড এবং শুল্ক গোয়েন্দা ও তদন্ত অধিদপ্তর। আজ বৃহস্পতিবার ভোরে বাল্কহেড (বালুবাহী নৌযান) ও ট্রাক থেকে এসব কাপড় উদ্ধার করা হয়।
কোস্টগার্ড থেকে পাঠানো বিজ্ঞপ্তিতে জানানো হয়, উদ্ধার করা এসব কাপড়ের আনুমানিক মূল্য সাত কোটি টাকা।
কোস্টগার্ডের বিজ্ঞপ্তিতে জানানো হয়, আজ ভোরে গোপন সংবাদের ভিত্তিতে কোস্টগার্ড ঢাকা জোনের আওতাধীন পাগলা স্টেশনের স্টেশন কমান্ডার সাব লেফটেন্যান্ট হাসানুর রহমান এবং শুল্ক গোয়েন্দা ও তদন্ত অধিদপ্তরের সহকারী কমিশনার ইমাম গাজ্জালীর তত্ত্বাবধানে প্রধান পেটি অফিসার মোশারফ হোসেনের নেতৃত্বে দক্ষিণ কেরানীগঞ্জ থানাধীন ধলেশ্বরী নদীর কুইচ্চামারা এলাকায় অভিযান চালানো হয়। এ সময় বাল্কহেড থেকে এসব ভারতীয় কাপড় ট্রাকে তোলা হচ্ছিল। কোস্টগার্ডের উপস্থিতি টের পেয়ে ট্রাক ও বাল্কহেডের লোকজন পালিয়ে যান। পরে ট্রাক ও বাল্কহেড থেকে অবৈধ ভারতীয় শাড়ি, থ্রি-পিস ও চাদর উদ্ধার করা হয়। ট্রাক ও বাল্কহেড বুড়িগঙ্গা নদীর তীরে ফতুল্লার পাগলা স্টেশনে নিয়ে আসা হয়। উদ্ধার করা পণ্য আইনানুগ ব্যবস্থা নিতে শুল্ক গোয়েন্দা ও তদন্ত অধিদপ্তরের কাছে হস্তান্তর করা হয়।
