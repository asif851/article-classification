
সুনামগঞ্জের তাহিরপুর ও বিশ্বম্ভরপুর উপজেলায় ইউনিয়ন ১২টি। এর মধ্যে শেষ ধাপে ৪ জুন এসব ইউনিয়ন পরিষদের (ইউপি) নির্বাচনে এই দুই উপজেলায় আওয়ামী লীগের প্রার্থী জয়ী হয়েছেন মাত্র দুটিতে। দলের বিদ্রোহী প্রার্থীরা জয়ী হয়েছেন চারটিতে। শুধু এই দুই উপজেলায় নয়, জেলার জামালগঞ্জ ও ধরমপাশা উপজেলাতেও আওয়ামী লীগের দলীয় প্রার্থীরা ‘ধরা’ খেয়েছেন।দলের নেতা-কর্মী ও বিদ্রোহী প্রার্থীরা বলছেন, সুনামগঞ্জে প্রার্থী মনোনয়নে ‘বাণিজ্য’, নেতাদের মধ্যে কোন্দল এবং বিদ্রোহীদের বিরুদ্ধে ব্যবস্থা নিতে ব্যর্থতার কারণেই এই অবস্থা হয়েছে। সুনামগঞ্জের পাঁচটি উপজেলার ২৭টি ইউপিতে ৪ জুন নির্বাচন হয়েছে। এর মধ্যে আওয়ামী লীগের দলীয় প্রার্থী জিতেছেন ১০টিতে। দলের বিদ্রোহী প্রার্থীরা জিতেছেন নয়টিতে। অন্যদিকে বিএনপির প্রার্থীরা জয়ী হয়েছেন পাঁচটিতে। বিএনপির বিদ্রোহীরা জিতেছেন দুটিতে।বিশ্বম্ভরপুর উপজেলার পাঁচটি ইউপির মধ্যে বাদাঘাট দক্ষিণ ইউপিতে আওয়ামী লীগের প্রার্থী ও জাতীয় পার্টির প্রার্থী সমান ভোট পাওয়ায় এখানে পুনর্নির্বাচন হবে। বাকি চারটির মধ্যে ধনপুর ইউপিতে আওয়ামী লীগের প্রার্থী রফিকুল ইসলাম তালুকদার, ফতেপুর ইউপিতে আওয়ামী লীগের বিদ্রোহী প্রার্থী রনজিৎ চৌধুরী রাজন, পলাশ ইউপিতে আওয়ামী লীগের বিদ্রোহী প্রার্থী আবদুল কাইউম এবং সলুকাবাদ ইউপিতে বিএনপির বিদ্রোহী প্রার্থী রওশন আলী চেয়ারম্যান নির্বাচিত হয়েছেন। জামালগঞ্জের চারটি ইউনিয়নের মধ্যে সাচনাবাজারে চেয়ারম্যান নির্বাচিত হয়েছেন আওয়ামী লীগের প্রার্থী রেজাউল করিম শামীম, বেহেলী ইউপিতে আওয়ামী লীগের বিদ্রোহী প্রার্থী অসীম তালুকদার, ভীমখালি ইউপিতে বিএনপির বিদ্রোহী প্রার্থী দুলাল মিয়া ও ফেনারবাক ইউপিতে আওয়ামী লীগের প্রার্থী করুণাসিন্ধু তালুকদার জয়ী হয়েছেন।তাহিরপুর উপজেলার সদর ইউপিতে বিএনপির বোরহান উদ্দিন, বালিজুরিতে আওয়ামী লীগের বিদ্রোহী প্রার্থী আবদুজ জহুর তালুকদার, বাদাঘাটে আওয়ামী লীগের বিদ্রোহী প্রার্থী আফতাব উদ্দিন, উত্তর বড়দল ইউপিতে বিএনপির আবুল কাশেম, দক্ষিণ বড়দল ইউপিতে বিএনপির আজাহার আলী, দক্ষিণ শ্রীপুর ইউপিতে আওয়ামী লীগের বিশ্বজিৎ সরকার ও উত্তর বড়দল ইউপিতে বিএনপির খসরুল আলম নির্বাচিত হয়েছেন। ধরমপাশার সদর ইউনিয়নে আওয়ামী লীগের বিদ্রোহী সেলিম আহমদ পাইকুরাটি ইউপিতে আওয়ামী লীগের প্রার্থী ফেরদৌসুর রহমান, সেলবরষে আওয়ামী লীগের বিদ্রোহী প্রার্থী নূর হোসেন, বংশীকুণ্ডা দক্ষিণে আওয়ামী লীগের আজিম মাহমুদ, সুখাইড় রাজাপুর দক্ষিণে আওয়ামী লীগের বিদ্রোহী প্রার্থী আমানুর রাজা চৌধুরী, মধ্যনগরে আওয়ামী লীগের প্রবীর বিজয় তালুকদার, চারমদানীতে আওয়ামী লীগের বিদ্রোহী জাকিরুল আজাদ মান্না, সুখাইড় রাজাপুর উত্তরে আওয়ামী লীগের ফরহাদ আহমদ, জয়শ্রীতে আওয়ামী লীগের সঞ্জয় চৌধুরী, বংশীকুণ্ডা উত্তর ইউপিতে বিএনপির বিল্লাল হোসেন নির্বাচিত হয়েছেন। জগন্নাথপুরের রানীগঞ্জ ইউপিতে আওয়ামী লীগের শহীদুল ইসলাম রানা নির্বাচিত হয়েছেন। এবার সুনামগঞ্জের ৮৫টি ইউপিতে ভোট হয়েছে। এর মধ্যে আওয়ামী লীগ ৩৪টি, আওয়ামী লীগের বিদ্রোহী প্রার্থী ২৩টি, বিএনপি ১৫টি, বিএনপির বিদ্রোহী প্রার্থী ৭টি, অন্যান্য দল ও স্বতন্ত্র প্রার্থীরা ৫টিতে জয়ী হয়েছেন। জেলা আওয়ামী লীগের সভাপতি মতিউর রহমান বলেন, ‘দলের ভেতরে-বাইরে নানা সমস্যার কারণেই এমনটা হয়েছে। তবু আমরা চেষ্টা করেছি যাতে নৌকার প্রার্থীরা সব ইউপিতে জয়ী হন, কিন্তু সেটি হয়নি।’
