
শিক্ষাবিদ ও লেখক মুহম্মদ জাফর ইকবাল বলেছেন, এই শতাব্দীর সবচেয়ে বড় মূল্যবান সম্পদ হলো মানুষের জ্ঞান। এটা কম্পিউটার, জেট বিমান—সবকিছুর চেয়ে বড়। আর বই পড়ার মধ্য দিয়েই জ্ঞান লাভ সম্ভব। তিনি শিক্ষার্থীদের বই পড়ার আগ্রহ বাড়াতে বলেন।সিলেটের শাহজালাল বিজ্ঞান ও প্রযুক্তি বিশ্ববিদ্যালয়ের এ অধ্যাপক আরও বলেন, ‘যারা তাজা রক্ত দিয়ে দেশটাকে স্বাধীন করেছেন, তাঁদের কাঙ্ক্ষিত স্বপ্ন এ দেশের তরুণেরাই বাস্তবায়িত করবে। অস্ট্রেলিয়ায় দুই কোটি মানুষের বসবাস। তারা দেশকে এগিয়ে নিয়েছে। বাংলাদেশে চার কোটি শিক্ষার্থী আছে। এই চার কোটি শিক্ষার্থীই আমাদের দেশটাকে বদলে দেবে।’নেত্রকোনার পূর্বধলা উপজেলার জগৎমণি পাইলট উচ্চবিদ্যালয়ের শতবর্ষপূর্তি উৎসবে গতকাল শনিবার বিকেলে প্রধান অতিথির বক্তব্যে এসব কথা বলেন জাফর ইকবাল। দুই দিনব্যাপী এ উৎসবে বিদ্যালয়ের প্রাক্তন-বর্তমান কয়েক হাজার শিক্ষার্থী অংশ নেন। গতকাল উৎসবের শেষ দিনের অনুষ্ঠানে স্থানীয় সাংসদ ও বিদ্যালয় পরিচালনা কমিটির সভাপতি ওয়ারেসাত হোসেন বেলাল বীর প্রতীক সভাপতিত্ব করেন।অনুষ্ঠানে মুখ্য আলোচক ছিলেন বিশিষ্ট শিক্ষাবিদ ও প্রাবন্ধিক যতীন সরকার। তিনি বলেন, প্রকৃত ধর্মজ্ঞানী হতে হবে। তবেই সব ধর্মকে জানা যাবে। মানুষের প্রতি শ্রদ্ধা আসবে। ধর্মের নামে নিজেকে ও অন্যকে মারা যাবে না।অনুষ্ঠানে আরও বক্তব্য দেন পুলিশের ময়মনসিংহ রেঞ্জের উপমহাপরিদর্শক (ডিআইজি) চৌধুরী আবদুল্লাহ আল মামুন, নেত্রকোনার পুলিশ সুপার জয়দেব চৌধুরী, বিদ্যালয়ের প্রধান শিক্ষক সুধাংশু শেখর তালুকদার, উপজেলা পরিষদের চেয়ারম্যান জাহিদুল ইসলাম, ভাইস চেয়ারম্যান হোসনে আরা বেগম প্রমুখ। অনুষ্ঠান পরিচালনা করেন পূর্বধলা ডিগ্রি কলেজের অধ্যক্ষ মো. শহীদ খান।পরে বিদ্যালয়ের প্রতিষ্ঠাতা পরিবারের সদস্য, সাবেক ও বর্তমান শিক্ষকদের হাতে সম্মাননা স্মারক তুলে দেওয়া হয়। সন্ধ্যায় আবৃত্তি, নাচ ও গানের মাধ্যমে উৎসব শেষ হয়।
