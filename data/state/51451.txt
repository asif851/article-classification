
মায়ের দুধের পক্ষে কর্মরত ব্যক্তিরা বেলছেন, মায়ের দুধে শিশুর জন্য অত্যন্ত জরুরি এবং উপকারী ১১০টি উপাদান আছে। শিশুর রোগ প্রতিরোধ, মেধা বিকাশ এবং বেড়ে উঠতে মায়ের দুধের কোনো বিকল্প নেই। অন্যদিকে বাজারে মায়ের দুধের বিকল্প যেসব খাদ্য বিক্রি হচ্ছে, তা শিশুর জন্য ক্ষতিকর। এটা পরিহার করতে হবে৷ কিন্তু শিশুকে বিকল্প খাদ্য খাওয়ানোর বিষয়টি অনেক পরিবারের মর্যাদার প্রতীকে পরিণত হয়েছে। তাই মাতৃদুগ্ধ বিকল্প, শিশুখাদ্য, বাণিজ্যিকভাবে প্রস্তুতকৃত শিশুর বাড়তি খাদ্য ও তা ব্যবহারের সরঞ্জামাদি (বিপণন নিয়ন্ত্রণ) আইনটি বাস্তবায়নের পাশাপাশি সবার মধ্যে মায়ের দুধের পক্ষে সচেতনতা গড়ে তোলাও জরুরি।গতকাল সোমবার ‘মায়ের দুধের বিকল্প নাই, নতুন আইনের প্রয়োগ চাই’ শীর্ষক গোলটেবিল বৈঠকের আলোচকেরা এসব কথা বলেন। প্রথম আলো এ বৈঠকের আয়োজন করে। বৈঠকের আলোচকেরা বলেন, বিকল্প শিশুখাদ্য প্রস্তুতকারী কোম্পানিগুলোর আগ্রাসন মোকাবিলায় গণমাধ্যমকেও এগিয়ে আসতে হবে। আইনটির প্রচারসহ সচেতনতা বাড়াতে গণমাধ্যমকে জোরালো ভূমিকা পালন করতে হবে। কারওয়ান বাজারে প্রথম আলোর কার্যালয়ে অনুষ্ঠিত এ বৈঠক আয়োজনে সহযোগিতা করে জনস্বাস্থ্য পুষ্টি প্রতিষ্ঠান, বাংলাদেশ ব্রেস্টফিডিং ফাউন্ডেশন এবং জাতিসংঘ শিশু তহবিল—ইউনিসেফ। সঞ্চালক ছিলেন প্রথম আলোর সহযোগী সম্পাদক আব্দুল কাইয়ুম।বৈঠকে জানানো হয়েছে, ১৯৮৪ সালের অধ্যাদেশ রহিত করে গত বছরের সেপ্টেম্বরে মাতৃদুগ্ধ বিকল্প, শিশুখাদ্য, বাণিজ্যিকভাবে প্রস্তুতকৃত শিশুর বাড়তি খাদ্য ও তা ব্যবহারের সরঞ্জামাদি (বিপণন নিয়ন্ত্রণ) নামের আইনটি পাস হয়েছে। বর্তমানে আইনটির বিধিমালা তৈরির প্রক্রিয়া চলছে। আইনের আওতায় জাতীয় উপদেষ্টা কমিটি গঠন করা হয়েছে।বৈঠকে স্বাস্থ্যসচিব এম এম নিয়াজউদ্দিন বলেন, শিশুকে মায়ের দুধ খাওয়ানোর জন্য গণসচেতনতা তৈরিতে রোড শো, শোভাযাত্রাসহ বিভিন্ন আয়োজন করতে হবে। যেসব জায়গায় মায়ের দুধের গুরুত্বের বিষয়টি পৌঁছায়নি, সেখানে পৌঁছাতে হবে। এতে করে বাংলাদেশে মায়ের দুধ খাওয়ানোর যে হার, তার আরও বাড়বে।স্বাস্থ্যসচিব বৈঠকের সুপারিশের ভিত্তিতে তা বাস্তবায়নে অর্থ বরাদ্দ থেকে শুরু করে সব ধরনের সহায়তার আশ্বাস দেন। নৈতিক দায়িত্ববোধ থেকেই তিনি এ ধরনের উদ্যোগ নেবেন বলে উল্লেখ করেন।বিশিষ্ট শিশুবিশেষজ্ঞ অধ্যাপক এম কিউ কে তালুকদার শিশুর ছয় মাস বয়স পর্যন্ত বুকের দুধই যথেষ্ট, এর বাইরে পানিরও দরকার নেই বলে জানান। তিনি বলেন, এ বিষয়টি আন্তর্জাতিকভাবেই বৈজ্ঞানিক গবেষণায় প্রমাণিত। শিশুর ছয় মাসের পর থেকে দুই বছর পর্যন্ত মায়ের দুধের পাশাপাশি বাড়ির হাঁড়ির তৈরি সম্পূরক খাবার খাওয়াতে হবে। এতে করে সেই সময় এবং এরপর জীবনব্যাপীই তার ভালো থাকার সম্ভাবনা বেড়ে যাবে। এম কিউ কে তালুকদার মায়ের দুধের বিকল্প খাদ্য প্রস্তুতকারী কোম্পানিগুলোর কোনো দায়িত্ববোধ আছে কি না, তা নিয়ে প্রশ্ন তোলেন।  জন্মের এক ঘণ্টার মধ্যে শিশুকে শালদুধ খাওয়ানোসহ পুরো প্রক্রিয়ায় মায়েদের সহায়তার জন্য ‘মা সহায়ক দল’ গঠনের বিষয়ে জোর দেন তিনি।বঙ্গবন্ধু শেখ মুজিব মেডিকেল বিশ্ববিদ্যালয়ের উপাচার্য অধ্যাপক প্রাণ গোপাল দত্ত বলেন, দেশে বিভিন্ন অ্যাসোসিয়েশনে শিশু এবং প্রসূতি ও স্ত্রীরোগ বিশেষজ্ঞের সংখ্যা প্রায় আড়াই হাজার। তাঁরা দৈনিক ২০ জন রোগী দেখার হিসাবে বছরে এক কোটি ৮০ লাখ পরিবারের সঙ্গে কথা বলছেন। তাঁরা রোগী দেখার সময় যদি বিকল্প খাদ্যের অপকারিতা তুলে ধরেন, তার চেয়ে বড় প্রচারণা আর হতে পারে না। বাংলাদেশ ব্রেস্টফিডিং ফাউন্ডেশনের চেয়ারপারসন এস কে রায় নতুন আইনের বিভিন্ন দিক নিয়ে আলোচনা করেন। তিনি বলেন, এ ধরনের শক্তিশালী আইন তৈরির জন্য বিশ্বের বিভিন্ন দেশ বাংলাদেশের প্রশংসা করছে। এস কে রায় জানান, বিভিন্ন গণমাধ্যম বিজ্ঞাপনের মাধ্যমে এ আইনের লঙ্ঘন করে। ফাউন্ডেশনের পক্ষ থেকে সেসব গণমাধ্যমকে চিঠি দেওয়া হয়েছিল৷ বাংলাদেশ ব্রেস্টফিডিং ফাউন্ডেশনের সচিব শিশুবিশেষজ্ঞ সুফিয়া খাতুন বলেন, নতুন আইনেই আছে, স্বাস্থ্যকর্মীকে মায়েদের বিকল্প শিশুখাদ্যের অপকারিতা সম্পর্কে জানাতে হবে। অনেক মা ভাবেন, মায়ের দুধ বেশি ভালো, কৌটার দুধ একটু কম ভালো। তাই শিশুবিশেষজ্ঞসহ স্বাস্থ্যকর্মীদের বিশাল ভূমিকা আছে। জনস্বাস্থ্য পুষ্টি প্রতিষ্ঠানের পরিচালক হেদায়েতুল ইসলাম বলেন, জনস্বাস্থ্য পুষ্টি প্রতিষ্ঠানের একার পক্ষে নতুন আইনের বাস্তবায়ন ও নজরদারি করা সম্ভব না। জেলা পর্যায় পর্যন্ত আইনের বাস্তবায়ন কীভাবে সম্ভব, তা সরকারকে ভাবতে হবে। শিশুবিশেষজ্ঞদের কেউ কেউ আইন মানেন না: শিশুবিশেষজ্ঞ রুহুল আমিন বলেন, কিছু বিশেষজ্ঞ যাঁরা শিশুদের চিকিৎসা করেন, তাঁরাই অনেক সময় আইনটির প্রয়োগে বাধা হয়ে দাঁড়ান৷ শিশুবিশেষজ্ঞ মোহাম্মদ সহিদুল্লা বলেন, ‘আইনটি বাস্তবায়নে শিশুবিশেষজ্ঞদের অনেক ভূমিকা আছে। তবে আমাদের মধ্যেও কেউ কেউ এ আইনটি মানছেন না।’ গণমাধ্যমের ভূমিকা: ইংরেজি দৈনিক ডেইলি স্টার-এর নির্বাহী সম্পাদক সৈয়দ বদরুল আহসান বলেন, গণমাধ্যম অনেক সময় বিজ্ঞাপন হাতছাড়া করতে চায় না। তাই মায়ের দুধের পক্ষে গণমাধ্যমকেও একটি সুস্পষ্ট অবস্থান নিতে হবে। বেসরকারি টেলিভিশন এটিএন বাংলার বার্তাপ্রধান শাহানাজ মুন্নী বলেন, মায়ের দুধের বিকল্প শিশুখাদ্য
