
শিক্ষামন্ত্রী নুরুল ইসলাম নাহিদ বলেছেন, ‘বাংলাদেশের মানুষ সহজ-সরল। তাঁদের ধর্মের অপব্যাখ্যা দিয়ে আর বিভ্রান্ত করবেন না। অতীতে কিছু আলেম ইসলাম ধর্মের অপব্যাখ্যা দিয়ে মানুষের মধ্যে বিভ্রান্তি ছড়িয়েছেন। ভাষা আন্দোলন, মুক্তিযুদ্ধসহ বাঙালির অধিকার আদায়ের সব সংগ্রামকে এঁরা বিধর্মীদের কাজ বলে প্রচার করেছেন। কিন্তু তাঁরা সফল হননি। ’গতকাল রোববার সিলেটের বিয়ানীবাজারে বিয়ানীবাজার সিনিয়র কামিল মাদ্রাসার নতুন ভবনের ভিত্তিপ্রস্তর স্থাপন উপলক্ষে আয়োজিত সমাবেশে প্রধান অতিথির বক্তব্যে মন্ত্রী এসব কথা বলেন।মাদ্রাসার ভারপ্রাপ্ত অধ্যক্ষ আবদুল্লাহ আল বাকীর সভাপতিত্বে সমাবেশে বিশেষ অতিথি ছিলেন স্থানীয় সরকার প্রকৌশল অধিদপ্তরের (এলজিইডি) সিলেট জেলা প্রকৌশলী নজরুল হাকিম, উপজেলা ভূমি কর্মকর্তা সালাহ উদ্দিন প্রমুখ।
 
