
ফেনী-৩ আসনের (সোনাগাজী-দাগনভূঞা) স্বতন্ত্র সাংসদ রহিম উল্যার গ্রেপ্তারের দাবি করেছেন সোনাগাজী ও দাগনভূঞা উপজেলা আওয়ামী লীগের নেতারা। গতকাল শুক্রবার সকালে ফেনীর একটি রেস্তোরাঁয় আয়োজিত সংবাদ সম্মেলনে এ দাবি জানানো হয়।সংবাদ সম্মেলনে লিখিত বক্তব্য পাঠ করেন সোনাগাজী উপজেলা আওয়ামী লীগের সাধারণ সম্পাদক রফিকুল ইসলাম। এ সময় সোনাগাজী উপজেলা পরিষদের চেয়ারম্যান জেড এম কামরুল আনাম, ভাইস চেয়ারম্যান আজিজুল হক ওরফে হিরন, সোনাগাজী উপজেলা আওয়ামী লীগের ভারপ্রাপ্ত সভাপতি রুহুল আমিন, দাগনভূঞা উপজেলা আওয়ামী লীগের সভাপতি এ কে এম কামাল উদ্দিন, দাগনভূঞা পৌরসভার মেয়র মো. ফারুক খান।লিখিত বক্তব্যে অভিযোগ করা হয়, ৪ জানুয়ারি রাতে সাংসদ রহিম উল্যার নেতৃত্বে বিএনপি-জামায়াত ও জলদস্যুরা উপজেলা আওয়ামী লীগের কার্যালয়ে হামলা ও গুলি চালায়। এতে দলের অন্তত ৩০ জন নেতা-কর্মী আহত হন। সাংসদ রহিম উল্যা আওয়ামী লীগকে ধ্বংস করে নিজ বলয়ে একটি সাংগঠনিক কাঠামো দাঁড় করানোর চেষ্টা করছেন।সংবাদ সম্মেলনে লিখিত বক্তব্যে বলা হয়, সাংসদের বিভিন্ন অনিয়ম-দুর্নীতির কারণে উপজেলার উন্নয়নকাজ ব্যাহত হচ্ছে।সাংসদ রহিম উল্যা তাঁর বিরুদ্ধে আনা সব অভিযোগ কাল্পনিক ও ভিত্তিহীন দাবি করে বলেন, ‘যারা অভিযোগ করেছে, তারা ফেনীর একটি চাঁদাবাজ ও টেন্ডার সিন্ডিকেটের সহযোগী হিসেবে পরিচিত। তারা আমার ওপর হামলা করেছে। অন্যায় কাজে বাধা দিলেই তারা খেপে যায়।’
