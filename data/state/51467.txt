
ইউনিয়ন পরিষদ (ইউপি) নির্বাচনে মৌলভীবাজারের শ্রীমঙ্গল উপজেলার ভুনবীর ইউনিয়নে একই পরিবারের তিন সদস্য চেয়ারম্যান পদে প্রার্থী হয়েছেন। তাঁরা হচ্ছেন ভুনবীর ইউনিয়ন আওয়ামী লীগের সভাপতি ও ইউনিয়নের সাবেক চেয়ারম্যান মো. চেরাগ আলী। তিনি আওয়ামী লীগের ‘বিদ্রোহী’ প্রার্থী। তাঁর সঙ্গে প্রার্থী হয়েছেন তাঁর দ্বিতীয় স্ত্রী সুফিয়া বেগম এবং ছোট ভাই শাহ মোহাম্মদ আলী মিয়া। চেরাগ আলী বলেন, ‘আমি সন্দিহান ছিলাম আমার মনোনয়নপত্র টিকবে কি না। এ জন্য এটা করেছিলাম (স্ত্রী ও ভাইকে প্রার্থী করা)। কথা ছিল আমারটা বৈধ হলে তাঁদেরগুলো প্রত্যাহার করে নেওয়া হবে। এখন তাঁরাও প্রার্থী রয়ে গেছেন। এতে কোনো অসুবিধা হবে না।’ ২৮ মে এ ইউনিয়নে নির্বাচন হবে। মৌলভীবাজার প্রতিনিধি|
