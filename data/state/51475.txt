
মরক্কোয় তিন দিনের সরকারি সফর শেষে গতকাল বৃহস্পতিবার সকালে দেশে ফিরেছেন প্রধানমন্ত্রী শেখ হাসিনা। তিনি সেখানে অনুষ্ঠিত বৈশ্বিক জাতিসংঘ জলবায়ু সংক্রান্ত (কপ-২২) শীর্ষ সম্মেলনের উচ্চপর্যায়ের বৈঠকে অংশগ্রহণ করেন।প্রধানমন্ত্রী ও তাঁর সফরসঙ্গীদের বহনকারী বিমান বাংলাদেশ এয়ারলাইনসের ভিভিআইপি ফ্লাইট গতকাল সকাল ৮টা ১৫ মিনিটে ঢাকায় হজরত শাহজালাল আন্তর্জাতিক বিমানবন্দরে অবতরণ করে।মরক্কোর সাবেক রাজকীয় নগরী মারাক্কেশে জাতিসংঘের জলবায়ু পরিবর্তন-সম্পর্কিত ফ্রেমওয়ার্ক কনভেনশনের (ইউএনএফসিসিসি) ১৫ নভেম্বর থেকে ১৭ নভেম্বর পর্যন্ত তিন দিনব্যাপী কপ-২২-এর উচ্চপর্যায়ের বৈঠক অনুষ্ঠিত হয়। সম্মেলনে বাংলাদেশসহ ৮০টি দেশের রাষ্ট্রপ্রধান ও সরকারপ্রধান এবং ১১৫টি দেশের মন্ত্রীরা অংশ নেন।বাংলাদেশের প্রধানমন্ত্রী অন্যান্য দেশের রাষ্ট্রপ্রধান ও সরকারপ্রধানদের সঙ্গে ১৫ নভেম্বর সম্মেলনের উদ্বোধনী অনুষ্ঠানে যোগ দেন।শেখ হাসিনা কপ-২২-এর সম্মেলনের উদ্বোধনী দিনে তাঁর ভাষণে জলবায়ু পরিবর্তনের ঝুঁকি মোকাবিলায় বাংলাদেশের গৃহীত পদক্ষেপ উল্লেখ করেন। তিনি টেকসই উন্নয়ন লক্ষ্যমাত্রা অর্জনে জলবায়ু পরিবর্তনজনিত অভিবাসন সমস্যা সমাধানে বৈশ্বিক উদ্যোগের আহ্বান জানান।অন্যান্য দেশের রাষ্ট্র ও সরকারপ্রধানদের সঙ্গে প্রধানমন্ত্রী শেখ হাসিনা মরক্কোর বাদশাহ ষষ্ঠ মোহাম্মদের দেওয়া মধ্যাহ্নভোজসভায় যোগ দেন।
