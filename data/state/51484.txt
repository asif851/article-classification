
পবিত্র হজ পালনে সৌদি আরবের মক্কা নগরীতে হাজির হয়েছেন এক লাখের বেশি বাংলাদেশি। এর মধ্যে সরকারি ব্যবস্থাপনায় ৫ হাজার ১৮৩ জন এবং অন্য হাজিরা বেসরকারি ৪৮৩টি হজ এজেন্সির মাধ্যমে এসেছেন। সৌদি সরকার এবার বৈধ হজযাত্রীদের নিরাপদ ও ভিড়মুক্ত রাখতে ব্যবস্থা নিয়েছে। হজ পালনের অনুমতি নেই, এমন কাউকে মক্কায় ঢুকতে দিচ্ছে না। আগে সৌদি আরবে অবস্থানরত কয়েক লাখ বিদেশি বিনা অনুমতিতে হজ পালন করতেন বলে প্রচণ্ড ভিড়ের কারণে নিরাপত্তাবলয় ভেঙে পড়ত। মক্কার পুলিশপ্রধান সাইয়্যেদ বিন সালেম আল কারনি বলেছেন, হজে অবৈধ প্রবেশ ঠেকাতে মক্কার চারপাশে ১০৯টি চেকপয়েন্ট বসানো হয়েছে। হজ পালনের বৈধ অনুমতিপত্র না থাকায় হজ পালন করতে চাওয়া ১ লাখ ৮৮ হাজার ৭৪৭ ব্যক্তিকে মক্কায় ঢুকতে দেওয়া হয়নি। এ ছাড়া হজের সময় মক্কায় প্রবেশের অনুমতিপত্র না থাকায় ৮৫ হাজার ৯৬৫টি গাড়িও ঢুকতে দেওয়া হয়নি। গোয়েন্দা বিভাগের কর্মীরা সক্রিয় রয়েছেন। 
মিনায় শয়তানকে কঙ্কর নিক্ষেপের সময় জামারায় মানুষের প্রচণ্ড ভিড় হয়। গত বছর হজের সময় অনেকে হতাহতও হন। ফলে এবার সৌদি হজ ব্যবস্থাপনা কমিটি বিভিন্ন দেশের হজ বিশেষজ্ঞদের সঙ্গে পরামর্শ করে বিশৃঙ্খলা এড়াতে এবং ভিড় কমাতে কঙ্কর নিক্ষেপের সময়সূচি নির্ধারণ করে দিয়েছে। জিলহজ মাসের ১০ তারিখ সকাল ১০টা থেকে কঙ্কর নিক্ষেপ শুরু হবে। কঙ্কর নিক্ষেপের দ্বিতীয় দিনে ১১ জিলহজ স্থানীয় সময় বেলা দুইটা থেকে সন্ধ্যা ছয়টা পর্যন্ত কঙ্কর নিক্ষেপ বন্ধ থাকবে। এ সময়ের বাইরে নিরাপদ সময়ে ভিড় ও বিশৃঙ্খলা এড়িয়ে কঙ্কর নিক্ষেপ করতে হবে।কঙ্কর নিক্ষেপের তৃতীয় দিন ১২ জিলহজ স্থানীয় সময় সকাল সাড়ে ১০টা থেকে বেলা দুইটা পর্যন্ত কঙ্কর নিক্ষেপ বন্ধ থাকবে। ওই সময় ছাড়া বাকি সময়ে কঙ্কর নিক্ষেপ করবেন হাজিরা।ধর্মবিষয়ক মন্ত্রণালয়ের অতিরিক্ত সচিব মো. শহিদুজ্জামান বলেন, বিমান বাংলাদেশ এয়ারলাইনস পরিচালিত ১৪৪টি ও সৌদি এয়ারলাইনস পরিচালিত ১৫৫টিসহ মোট ২৯৯টি ফ্লাইটে প্রায় এক লাখ হজযাত্রী পরিবহন করা হয়। তাঁদের মধ্যে হাসপাতালে ভর্তি হন ১৭ জন। এ পর্যন্ত হজযাত্রীদের ৩৫৬টি লাগেজ হারিয়ে যায়। এর মধ্যে ১৬৭টি লাগেজ খুঁজে পাওয়া গেছে এবং ১৩৭টি ফেরত দেওয়া হয়েছে। এ পর্যন্ত ৩০ জন বাংলাদেশি হজযাত্রী ইন্তেকাল করেছেন।আগামী রোববার ১১ সেপ্টেম্বর পবিত্র হজ পালিত হবে। গত ৪ আগস্ট থেকে হজ ফ্লাইট শুরু হয়। হজযাত্রীদের ফিরতি ফ্লাইট ১৭ সেপ্টেম্বর শুরু হয়ে চলবে ১৭ অক্টোবর পর্যন্ত।
