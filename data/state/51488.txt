
সরকারি চাকরিতে কোটা সংস্কারের দাবিতে আন্দোলনের একপর্যায়ে ঢাকা বিশ্ববিদ্যালয়ের ছাত্রীরা হলগুলোতে বিক্ষোভ করেন। একপর্যায়ে হল থেকে বেরিয়ে শত শত ছাত্রী কোটা সংস্কারের দাবিতে রাতভর বিশ্ববিদ্যালয় এলাকায় অবস্থান করেন। স্লোগান দেন। বিক্ষোভ করেন। এ সময় পুলিশের ধাওয়ার মধ্যে পড়েন আন্দোলনকারী ছাত্রীরা।
রাত সাড়ে ১১টার দিকে বিশ্ববিদ্যালয়ের রোকেয়া হলে ছাত্রীরা বিক্ষোভ করেন। ১২টার দিকে রোকেয়া হলের গেটে ছাত্রীরা অবস্থান নেন। আন্দোলনকারীরা কোটা সংস্কারের দাবিতে স্লোগান দিতে থাকেন। পরে সুফিয়া কামাল ও কুয়েত মৈত্রী হলের ছাত্রীরাও বেরিয়ে আসেন। কোটা সংস্কারের দাবিতে টিএসসি এলাকায় তাঁরা বিভিন্ন স্লোগান দেন। তাঁদের সঙ্গে অন্যান্য হলের ছাত্রীরাও যোগ দেন।
রাত আড়াইটার দিকে পুলিশের ধাওয়ার মধ্যে পড়েন আন্দোলনকারী ছাত্রীরা। একাংশ রোকেয়া হলের ভেতরে, আরেক অংশ টিএসসিতে ও কার্জন হলের দিকে চলে যায়। এ সময় কয়েকজন পড়ে গিয়ে আহত হন। অনেকে কয়েক জায়গায় আটকা পড়েন। হলে ঢুকতে দেওয়া হয়নি বলে অভিযোগ করে কয়েকজন ছাত্রী।
রাত তিনটার দিকে বিশ্ববিদ্যালয়ের প্রক্টর অধ্যাপক এ কে এম গোলাম রাব্বানীর নেতৃত্বে কয়েকজন শিক্ষক যান। তাঁরা ছাত্রীদের নিরাপদে নিয়ে যাবেন বলে জানান। আন্দোলনরত ছাত্রীরা সেখানেই বসে পড়েন। তাঁরা ‘ক্যাম্পাসে পুলিশ কেন? প্রশাসন জবাব চাই’, ‘বঙ্গবন্ধুর বাংলায় কোটা বৈষম্য চাই না’, ‘কোটাধারী সন্ত্রাসীদের ক্যাম্পাসে চাই না’ বলে স্লোগান দিতে থাকেন।
পরে আহত ছাত্রীদের পুলিশের গাড়িতে করে চিকিৎসার জন্য নিয়ে যাওয়া হয়।
সকাল ছয়টার দিকে ছাত্রীরা হলে ফিরে যান।
কোটা সংস্কারের দাবিতে ঢাকায় শিক্ষার্থী ও চাকরিপ্রার্থীদের দিনভর শান্তিপূর্ণ আন্দোলন চলে। রাতে শাহবাগ থেকে পুলিশ আন্দোলনকারীদের তুলে দিতে চাইলে দুই পক্ষে সংঘর্ষ চলে। সংঘর্ষ ছড়িয়ে পড়ে বিশ্ববিদ্যালয় এলাকায়। পুলিশ আন্দোলনকারীদের গরম পানি ছিটিয়ে, লাঠিপেটা করে, কাঁদানে গ্যাস ও রাবার বুলেট ছুড়ে ছত্রভঙ্গ করে দেয়। একপর্যায়ে বিশ্ববিদ্যালয়ের উপাচার্যের বাসভবনে ভাঙচুর চলে।
