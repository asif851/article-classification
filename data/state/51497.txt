
টাঙ্গাইলের বাসাইল উপজেলায় বংশাই নদে মাছ ধরতে গিয়ে নিখোঁজ হওয়ার ২৬ ঘণ্টা পর সরবেশ আলী (৪০) নামের এক ব্যক্তির লাশ উদ্ধার করা হয়েছে।
আজ বৃহস্পতিবার সকাল সাতটার দিকে নদে লাশটি ভেসে উঠলে গ্রামবাসী তা উদ্ধার করে তীরে নিয়ে আসে। নিহত সরবেশ উপজেলার কাঞ্চনপুর ইউনিয়নের পূর্বপৌলী গ্রামের মৃত মেছের আলীর ছেলে।
স্থানীয় সূত্রে জানা গেছে, গতকাল বুধবার ভোর পাঁচটার দিকে সৈদামপুর এলাকায় মাছ ধরার সময় বাঁশের মাচা ভেঙে নদে পড়ে ডুবে যান সরবেশ। পাশে থাকা জেলেরা তৎক্ষণাৎ নদে নেমে তাঁর কোনো খোঁজ পাননি। পরিবার ও স্থানীয় লোকজনের অনেক খোঁজাখুঁজির পর বিকেল চারটার দিকে ঢাকা থেকে ডুবুরি দল নিয়ে আসা হয়। ডুবুরি দলও রাত আটটা পর্যন্ত চেষ্টা করে ব্যর্থ হয়। আজ সকাল সাতটার দিকে নিখোঁজ এলাকা থেকে প্রায় তিন কিলোমিটার দূরে সরবেশের বাড়ির কাছেই তাঁর লাশ ভেসে ওঠে।
কাঞ্চনপুর ইউনিয়ন পরিষদের (ইউপি) চেয়ারম্যান মামুনুর রশিদ নদ থেকে সরবেশের লাশ উদ্ধারের তথ্যের সত্যতা নিশ্চিত করেছেন।
বাসাইল থানার ভারপ্রাপ্ত কর্মকর্তা (ওসি) নুরুল ইসলাম খান প্রথম আলোকে বলেন, সরবেশ আলী নিখোঁজ হওয়ার বিষয়টি তিনি লোকমুখে শুনেছেন। এ ব্যাপারে থানায় কেউ লিখিত অভিযোগ করেননি।
