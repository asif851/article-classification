
মানিকগঞ্জের হরিরামপুর উপজেলায় স্কুলছাত্রীর বাবাকে হত্যা মামলার প্রধান আসামি পারভেজ হোসেন ওরফে সুমনকে গ্রেপ্তার করেছে র্যাপিড অ্যাকশন ব্যাটালিয়ন (র্যাব-৪)। গত সোমবার রাতে রাজধানীর একটি বাসা থেকে তাঁকে গ্রেপ্তার করা হয়।পারভেজ হোসেনের (২২) বাড়ি মানিকগঞ্জের শিবালয় উপজেলার দক্ষিণ খানপুর গ্রামে। র্যাব-৪ সূত্র জানায়, র্যাব-৪-এর ঢাকার সাভার ক্যাম্পের অধিনায়ক মেজর মাসুদুর রহমানের নেতৃত্ব গাবতলী এলাকার এক বাড়িতে অভিযান চালিয়ে পারভেজকে গ্রেপ্তার করা হয়।পুলিশ ও ভুক্তভোগীর পরিবার সূত্রে জানা গেছে, প্রায় দুই বছর ধরে শিবালয়ের দশম শ্রেণির ছাত্রীকে উত্ত্যক্ত করছিলেন পারভেজ। ছাত্রীর বাবা এ নিয়ে পারভেজের অভিভাবকদের কাছে নালিশ করেন। কিন্তু ফল পাননি। সম্প্রতি পরিবারের কাছে ছাত্রীর বিয়ের প্রস্তাব পাঠান পারভেজ। বিয়ের প্রস্তাব প্রত্যাখ্যান করার পর ছাত্রীর বাবাকে হত্যার হুমকি দেন পারভেজ। ২ নভেম্বর রাত আটটার দিকে দরজির দোকান বন্ধ করে সাইকেলে করে বাড়ির উদ্দেশে রওনা দেন ছাত্রীর বাবা। বাড়ি ফিরতে দেরি হওয়ায় স্বজন ও প্রতিবেশীরা তাঁকে খুঁজতে থাকেন। রাত একটার দিকে হরিরামপুরের মাচাইন গ্রামে খালের পাড়ে রক্তাক্ত অবস্থায় তাঁর লাশ দেখেন স্থানীয় লোকজন। এ ঘটনায় ছাত্রীর মা পারভেজসহ চারজনকে আসামি করে মামলা করেন।মানিকগঞ্জের অতিরিক্ত পুলিশ সুপার (এসপি) জাকির হোসেন বলেন, গতকাল মঙ্গলবার বিকেলে র্যাব আসামি পারভেজকে তাদের কাছে হস্তান্তর করেছে।
