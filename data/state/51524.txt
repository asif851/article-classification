
পিরোজপুরের মঠবাড়িয়া উপজেলার তুষখালী ইউনিয়নের জানখালী গ্রামের এক কলেজছাত্রীকে (১৮) উত্ত্যক্ত করার দায়ে দুই তরুণকে ছয় মাস করে বিনাশ্রম কারাদণ্ড দিয়েছেন ভ্রাম্যমাণ আদালত। গতকাল রোববার ইউএনও এস এম ফরিদউদ্দিন এ সাজা দেন। সাজাপ্রাপ্তরা হলেন উপজেলার জানখালী গ্রামের সুমন মোল্লা (২০) ও ইব্রাহিম মোল্লা (২৪)। আদালত সংশ্লিষ্ট সূত্র জানায়, গতকাল বেলা তিনটার দিকে মেয়েটি কলেজ থেকে বাড়ি ফিরছিলেন। পথে সুমন মোল্লা ও ইব্রাহিম মোল্লা তাঁকে উত্ত্যক্ত করেন। এ সময় স্থানীয় লোকজন তাঁদের আটক করেন। পরে ইউএনও ভ্রাম্যমাণ আদালত বসিয়ে দুই তরুণকে ছয় মাস করে বিনাশ্রম কারাদণ্ড দিয়ে কারাগারে পাঠান। 
