
পার্বত্য চট্টগ্রাম বিষয়ে গত ৭ জানুয়ারি স্বরাষ্ট্র মন্ত্রণালয় যে প্রজ্ঞাপন জারি করেছে তার প্রতিবাদ জানিয়েছে পার্বত্য চট্টগ্রাম পাহাড়ি ছাত্র পরিষদ। সংগঠনের ঢাকা মহানগর শাখা আয়োজিত এক সমাবেশে বক্তারা দাবি করেন, এই সিদ্ধান্ত পার্বত্য চুক্তিবিরোধী, জুম্ম স্বার্থবিরোধী, অগণতান্ত্রিক ও স্বৈরাচারী।
‘পার্বত্য চট্টগ্রাম চুক্তি পরিপন্থী সাম্প্রতিক সিদ্ধান্ত, বিধি-নিষেধ আরোপ ও প্রজ্ঞাপন জারির প্রতিবাদে’ গতকাল সোমবার ঢাকা বিশ্ববিদ্যালয়ের অপরাজেয় বাংলার পাদদেশে এই সমাবেশ হয়। পরে সংগঠনের নেতা-কর্মীরা একটি বিক্ষোভ মিছিল করেন।
সমাবেশে অংশ নিয়ে বাংলাদেশ ছাত্র ইউনিয়নের সভাপতি হাসান তারেক পার্বত্য চট্টগ্রামের অস্থায়ী সেনা ক্যাম্প প্রত্যাহার এবং আদিবাসীদের মাতৃভাষায় শিক্ষার অধিকার প্রতিষ্ঠার জন্য সরকারের প্রতি অনুরোধ জানান।
আয়োজক সংগঠনের ঢাকা মহানগর শাখার সভাপতি জেমশন আমলাই বলেন, এক দেশে দুই নীতি চলতে পারে না। পার্বত্য চট্টগ্রাম চুক্তি অনুযায়ী পার্বত্য এলাকায় মিশ্র পুলিশ বাহিনী গঠন করার কথা ছিল। কিন্তু সরকারের এ প্রজ্ঞাপনের মাধ্যমে পাহাড়ের যেসব আদিবাসী পুলিশ রয়েছে তাদের অন্যত্র স্থানান্তরের সিদ্ধান্ত পার্বত্য চুক্তির স্পষ্ট লঙ্ঘন। তিনি দ্রুত এ সিদ্ধান্ত প্রত্যাহারের দাবি জানান।
ঢাকা মহানগর শাখার সাধারণ সম্পাদক ক্যারিংটন চাকমার সঞ্চালনায় সমাবেশে আরও বক্তব্য দেন সাংগঠনিক সম্পাদক সুলভ চাকমা, হিল উইমেন্স ফেডারেশনের কেন্দ্রীয় সভাপতি চঞ্চনা চাকমা, বাংলাদেশ আদিবাসী সংগ্রাম পরিষদের সভাপতি অনন্ত বিকাশ ধামাই প্রমুখ।
