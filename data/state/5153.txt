
প্রধানমন্ত্রী শেখ হাসিনা আজ শনিবার বোয়িংয়ে চড়ে প্রথমবারের মতো কক্সবাজার গেলেন। ঢাকা থেকে প্রধানমন্ত্রীকে নিয়ে রওনা হয়ে সকাল ১০টায় কক্সবাজার বিমানবন্দরে পৌঁছায় বাংলাদেশ বিমানের বোয়িং ৭৩৭-৮০০ মডেলের উড়োজাহাজ ‘মেঘদূত’।
কক্সবাজারের সম্প্রসারিত রানওয়ে ব্যবহার করে নামার পর বিমানবন্দরে বড় আকারের উড়োজাহাজ চলাচল উদ্বোধন করেন প্রধানমন্ত্রী। এরপর তিনি কক্সবাজার থেকে টেকনাফ পর্যন্ত মেরিন ড্রাইভ সড়কের উদ্বোধন করেন। এ ছাড়া কক্সবাজার মেডিকেল কলেজের উদ্বোধন, দুটি এলএনজি টার্মিনালের ভিত্তিফলক উন্মোচনসহ বেশ কয়েকটি প্রকল্প উদ্বোধন ও ভিত্তিফলক উন্মোচন করবেন তিনি।
বিমানের মহাব্যবস্থাপক (জনসংযোগ) শাকিল মেরাজ প্রথম আলোকে বলেন, বিকেলে একই উড়োজাহাজে করে ঢাকায় ফিরে আসবেন প্রধানমন্ত্রীসহ তাঁর সফরসঙ্গীরা।
বিমানবন্দরটি দ্বিতীয় বিশ্বযুদ্ধের সময় তৈরি করে ব্রিটিশরা। কক্সবাজার বিমানবন্দরে বিমানসহ দেশের বেশ কয়েকটি বিমান সংস্থা ছোট আকৃতির উড়োজাহাজ দিয়ে অভ্যন্তরীণ ফ্লাইট পরিচালনা করে থাকে। আন্তর্জাতিক বিমানবন্দর হিসেবে গড়ে তোলার কাজ চলছে। বিমানবন্দরটির রানওয়ের দৈর্ঘ্য ৬ হাজার ৭৭৫ ফুট থেকে বাড়িয়ে ৯ হাজার ফুট করা হয়েছে। এ ছাড়া রানওয়ের প্রস্থ ১৫০ ফুট থেকে বাড়িয়ে ২০০ ফুট করা হয়েছে।
