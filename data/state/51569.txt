
সিলেটের এমসি কলেজে দা ও রড উঁচিয়ে ছাত্রদলকে ধাওয়াকারী নয়জন শনাক্ত হয়েছেন। এর মধ্যে সাতজনের পুরো পরিচয় ও দুজনের আংশিক পরিচয়সহ যাবতীয় তথ্যাদি সংগ্রহ হয়েছে। নয়জনই এমসি কলেজের নিয়মিত ছাত্র ও ছাত্রলীগের রাজনীতির সঙ্গে সম্পৃক্ত।এসব তথ্য আদালতের নির্দেশ অনুযায়ী একটি প্রতিবেদন আকারে আজ সোমবার সিলেট মহানগর মুখ্য বিচারিক হাকিম আদালতে দাখিল করার কথা রয়েছে বলে তদন্তসংশ্লিষ্ট সূত্র নিশ্চিত করেছে।সম্প্রতি জাতীয়তাবাদী ছাত্রদলের এমসি কলেজ শাখার আহ্বায়ক কমিটি গঠন করা হয়। দীর্ঘ প্রায় ১২ বছর পর কমিটি হওয়ায় গত ৩০ জানুয়ারি নবগঠিত কমিটি নিয়ে কলেজ ক্যাম্পাসে আনন্দ মিছিল করার প্রস্তুতি নেয় ছাত্রদল। এ সময় ছাত্রলীগের একটি পক্ষ প্রকাশ্যে দা, রডসহ বিভিন্ন দেশীয় অস্ত্র উঁচিয়ে ছাত্রদলকে ধাওয়া করে ক্যাম্পাসছাড়া করে। পরদিন প্রথম আলোসহ বিভিন্ন সংবাদমাধ্যমে এ ঘটনার সচিত্র প্রতিবেদন ছাপা হলে সিলেটের মুখ্য মহানগর বিচারিক হাকিম মো. সাইফুজ্জামান হিরো ফৌজদারি কার্যবিধির (কোড অব ক্রিমিনাল প্রসিডিউর) ১৮৮৯-এর ২৫ ধারার ক্ষমতাবলে এক আদেশে ধাওয়াকারীদের চিহ্নিত করে তদন্ত প্রতিবেদন সাত দিনের মধ্যে জমা দিতে মহানগর পুলিশকে নির্দেশ দেন।আদালতের স্বপ্রণোদিত ওই আদেশে বলা হয়, এ ঘটনায় সন্ত্রাসী কর্মকাণ্ডের সুনির্দিষ্ট বিবরণ রয়েছে।তদন্তসংশ্লিষ্ট সূত্র জানায়, আদালতের আদেশ পেয়েই যথারীতি তদন্তকাজ শুরু হয়। কিন্তু সাত দিনের মধ্যে তদন্ত সম্পন্ন করতে না পারায় আদালতে আরও সাত দিনের সময় বাড়ানোর আবেদন করা হয়। আদালত তা মঞ্জুর করলে ৭ ফেব্রুয়ারি থেকে টানা পাঁচ দিনের তদন্তে দা-রড উঁচিয়ে ধাওয়াকারী নয়জনকে ছাত্রলীগের কর্মী বলে শনাক্ত করা হয়।
