
পদ্মা সেতুর নির্মাণ প্রকল্পে এখন পর্যন্ত (অক্টোবর ২০১৬) ১১ হাজার ৬১৬ কোটি ৭৯ লাখ ৩৩ হাজার টাকা খরচ হয়েছে বলে সংসদকে জানিয়েছেন সড়ক পরিবহন ও সেতুমন্ত্রী ওবায়দুল কাদের। গতকাল রোববার সংসদের প্রশ্নোত্তর পর্বে মন্ত্রী এ তথ্য জানান।
সরকারি দলের সাংসদ মিজানুর রহমানের এ-সম্পর্কিত প্রশ্নের জবাবে মন্ত্রী বলেন, পদ্মার মূল সেতু ৩১ শতাংশ, নদীশাসন ২৬ শতাংশ, জাজিরা সংযোগ সড়ক ৮২ শতাংশ, মাওয়া সংযোগ সড়ক ১০০ শতাংশ ও সার্ভিস এরিয়া (২) ১০০ শতাংশ ভৌত কাজে অগ্রগতি হয়েছে।
রেজাউল হক চৌধুরীর প্রশ্নের জবাবে সড়ক পরিবহন ও সেতুমন্ত্রী বলেন, দ্বিতীয় পদ্মা সেতু নির্মাণে উন্নয়ন-সহযোগী সংস্থাসমূহের কাছে অর্থ চাওয়া হয়েছে। বৈদেশিক অর্থায়ন নিশ্চিত হলে যথাসময়ে এই সেতুর নির্মাণকাজ শুরু হবে।
ফরিদুল হক খানের প্রশ্নের জবাবে ওবায়দুল কাদের বলেন, সারা দেশে নিবন্ধিত গাড়ির সংখ্যা ২৮ লাখ ২২ হাজার ৪২৪টি। এর মধ্যে ফিটনেসবিহীন ৬ লাখ ২ হাজার ২৬২টি। ১০ বছরের অধিক ফিটনেসবিহীন ১০ হাজার ৭৫২টি গাড়ির রেজিস্ট্রেশন বাতিল হয়েছে।
প্রশ্নোত্তরের আগে স্পিকার শিরীন শারমিন চৌধুরীর সভাপতিত্বে সংসদের ত্রয়োদশ অধিবেশনের প্রথম কার্যদিবস শুরু হয়।
