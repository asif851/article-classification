
একাত্তরের ২৫ মার্চ রাতে ব্রিটিশ কাউন্সিল রক্ষা করতে গিয়ে জীবন দেওয়া আট পুলিশ সদস্যের স্মরণে স্মৃতিস্তম্ভ উন্মোচন করেছে প্রতিষ্ঠানটি। আজ বৃহস্পতিবার সকালে ঢাকার ফুলার রোডে ব্রিটিশ কাউন্সিলের প্রধান কার্যালয়ে এই স্মৃতিস্তম্ভ উন্মোচন করা হয়।
স্মৃতিস্তম্ভ উন্মোচন অনুষ্ঠানে ব্রিটিশ কাউন্সিল গ্লোবালের প্রধান নির্বাহী স্যার কিরণ ডেভেইন, ব্রিটিশ কাউন্সিল বাংলাদেশের পরিচালক বারবারা উইকহ্যাম ও অন্য কর্মকর্তা-কর্মচারীরা উপস্থিত ছিলেন।
বারবারা উইকহ্যাম বলেন, ১৯৭১ সালের ২৫ মার্চে ব্রিটিশ কাউন্সিলে কর্তব্যরত অবস্থায় আট বাংলাদেশি নিরাপত্তারক্ষীর শহীদ হওয়ার ঘটনাটি তাঁরা সম্প্রতি জানতে পারেন। এখন এই আট শহীদের পরিচয় জানার চেষ্টা চালিয়ে যাচ্ছেন তাঁরা। তিনি বলেন, এই স্মৃতিস্তম্ভ উন্মোচনের মধ্য দিয়ে ব্রিটিশ কাউন্সিল সেই আট বীরের ত্যাগকে স্মরণ করছে।  স্মৃতিস্তম্ভের উন্মোচন অনুষ্ঠানের আগে একটি সংবাদ সম্মেলনের আয়োজন করা হয়। এই পর্বে প্যানেল আলোচনায় কিরণ ডেভেইন ও বারবারা উইকহ্যামের সঙ্গে আরও উপস্থিত ছিলেন প্রতিষ্ঠানটির দক্ষিণ এশিয়ার রিজওনাল ডিরেক্টর মার্ক স্টিফেনস।  নিজের প্রথম বাংলাদেশ সফরের কারণ সম্পর্কে প্রতিষ্ঠানটির প্রধান নির্বাহী কিরণ ডেভেইন বলেন, বাংলাদেশের সঙ্গে ব্রিটিশ কাউন্সিলের দীর্ঘদিনের সম্পর্ক ও প্রতিশ্রুতির অগ্রগতি সম্পর্কে জানতে তিনি বাংলাদেশে এসেছেন। বাংলাদেশ ও যুক্তরাজ্যের মধ্যে সংস্কৃতি ও জ্ঞানের বিনিময়ের ক্ষেত্রে প্রায় ৭০ বছর ধরে তাঁদের প্রতিষ্ঠান কাজ করে যাচ্ছে। ভবিষ্যতেও দেশের তরুণ শিক্ষার্থীদের ভাষা ও নেতৃত্বগুণের দক্ষতা বৃদ্ধির ক্ষেত্রে তাঁরা কাজ করে যাবেন।
