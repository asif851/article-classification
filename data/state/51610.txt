
রাজশাহীতে শিশুকে কোলে নিয়ে  ট্রেনের নিচে ঝাঁপ দিয়েছেন একজন মা। মা ঘটনাস্থলেই নিহত হন। শিশুটি পরে মারা যায়। রাজশাহী বিশ্ববিদ্যালয়ের পাশের রেলক্রসিংয়ে আজ সোমবার দুপুরে এ আত্মহননের ঘটনা ঘটে।
নিহত মায়ের নাম শামীমা আক্তার ওরফে কাকলী (২৪)। তাঁর মেয়ের নাম নাওমী (১৯ মাস)।
শামীমার স্বামীর নাম মুনসুর আলী। তিন বছর আগে তাঁদের বিয়ে হয়। নাওমী তাঁদের একমাত্র সন্তান। তাঁদের বাড়ি নওগাঁ জেলার আত্রাই থানায়। তাঁরা রাজশাহী নগরের ভদ্রা এলাকায় একটি ভাড়াবাসায় থাকতেন। মুনসুর সিঙ্গার কোম্পানির রাজশাহী সাহেববাজার শাখায় বিক্রয় সহকারী।
রেলওয়ে পুলিশ ও প্রত্যক্ষদর্শী সূত্রে জানা যায়, সৈয়দপুর থেকে রাজশাহীর উদ্দেশে ছেড়ে আসা বরেন্দ্র এক্সপ্রেস ট্রেনটি বেলা একটার দিকে রাজশাহী বিশ্ববিদ্যালয়ের রেলক্রসিং অতিক্রম করছিল। এ সময় বোরকা পরা শামীমা বাচ্চা কোলে নিয়ে দাঁড়িয়ে ছিলেন। ট্রেন কাছাকাছি এলে তিনি সামনে ঝাঁপ দেন। এতে মা শামীমা সঙ্গে সঙ্গেই মারা যান। স্থানীয় লোকজন মেয়ে নাওমীকে উদ্ধার করে রাজশাহী মেডিকেল কলেজ হাসপাতালে নিয়ে যাওয়ার কিছুক্ষণ পর সে-ও মারা যায়।
রাজশাহী জিআরপি থানার ভারপ্রাপ্ত কর্মকর্তা আলমগীর হোসেন প্রথম আলো ডটকমকে বলেন, লাশ দুটি উদ্ধার করে থানায় নেওয়া হয়েছে। তিনি জানান, খবর পেয়ে শামীমার স্বামী মুনসুর দুর্ঘটনাস্থলে যান। এর আগে সকালে একসঙ্গে নাশতা করে বাড়ি থেকে কর্মস্থলে যান মুনসুর।
