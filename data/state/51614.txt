
ছয় মাসের মধ্যে ২১ আগস্টের গ্রেনেড হামলা মামলার নিষ্পত্তি হতে পারে। আজ বুধবার সংসদ ভবনে অনুষ্ঠিত আইন মন্ত্রণালয়-সম্পর্কিত সংসদীয় কমিটির বৈঠকে এ তথ্য জানিয়েছেন আইনমন্ত্রী আনিসুল হক।
বৈঠক শেষে সংসদ ভবনের মিডিয়া সেন্টারে সংবাদ ব্রিফিংয়ে কমিটির সভাপতি সুরঞ্জিত সেনগুপ্ত বলেন, আইনমন্ত্রী কমিটিকে জানিয়েছেন, আদালত নিয়মিত বসছে। মামলা নিষ্পত্তিতে ছয় মাস বা তার চেয়ে কম সময়ে লাগবে।
২০০৪ সালে রাজধানীর বঙ্গবন্ধু অ্যাভিনিউতে আওয়ামী লীগের সমাবেশে শেখ হাসিনাকে হত্যার উদ্দেশ্যে গ্রেনেড হামলা চালানো হয়। ওই হামলায় ২৪ জন নিহত ও আওয়ামী লীগের কয়েক শ নেতা-কর্মী আহত হন। আহত লোকজনের মধ্যে সুরঞ্জিত সেনগুপ্তও ছিলেন। বিএনপির সিনিয়র ভাইস চেয়ারম্যান তারেক রহমান, সাবেক স্বরাষ্ট্র প্রতিমন্ত্রী লুৎফুজ্জামান বাবর ও সাবেক সমাজকল্যাণমন্ত্রী জামায়াতের নেতা আলী আহসান মোহাম্মাদ মুজাহিদ এ মামলার আসামি।
এর আগে সংসদীয় কমিটি এই মামলার নিষ্পত্তিতে দীর্ঘসূত্রতার কারণে ক্ষোভ প্রকাশ করে। আজকের বৈঠকে জাতীয় মানবাধিকার কমিশনের সার্বিক কর্মকাণ্ড নিয়ে আলোচনা হয়। বৈঠকে কমিশনের চেয়ারম্যান মিজানুর রহমান অংশ নেন।
সুরঞ্জিত সেনগুপ্ত জানান, বিভিন্ন মামলায় পুলিশের পাশাপাশি মানবাধিকার কমিশনও তদন্তের ক্ষমতা চেয়েছে। তবে কমিটি তাতে সম্মতি দেয়নি। কমিটি বলেছে, আইন অনুযায়ী পুলিশ তদন্ত করবে। যদি কোনো মামলায় মানবাধিকারের বিচ্যুতির ঘটনা ঘটে, সে বিষয়ে কমিশন তাদের প্রতিবেদন দেবে।
সুরঞ্জিত জানান, কমিশন তাদের অর্থনৈতিক স্বাধীনতা দাবি করেছে। এ ব্যাপারে কমিটি একমত পোষণ করেছে।
সংবাদ ব্রিফিংয়ে কমিটির সভাপতি সুরঞ্জিত সেনগুপ্ত ছাড়াও উপস্থিত ছিলেন কমিটির সদস্য সাবেক স্বরাষ্ট্র প্রতিমন্ত্রী শামসুল হক, জিয়াউল হক মৃধা ও সফুরা বেগম।
