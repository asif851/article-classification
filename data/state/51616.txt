
বিএনপির স্থায়ী কমিটির সদস্য মওদুদ আহমদ বলেছেন, সমঝোতা বাদ দিয়ে সংঘাত-সন্ত্রাসের পথে গেলে আওয়ামী লীগের পরিণতি হবে করুণ। এতে করে দলটি রাজনীতির মূল স্রোতধারা থেকে অনেক পিছিয়ে যাবে।আজ শনিবার জাতীয় প্রেসক্লাবে এক আলোচনা সভায় মওদুদ আহমদ এ মন্তব্য করেন। জাতীয় মানবাধিকার পরিষদ নামের একটি সংগঠন ওই সভার আয়োজন করে।সরকারকে সমঝোতায় আসার আহ্বান জানিয়ে মওদুদ আহমদ বলেন, রাজনীতিতে মূলস্রোতে থাকতে হলে আওয়ামী লীগের উচিত হবে নির্দলীয় সরকারের অধীনে নির্বাচনের ব্যবস্থা করা। তিনি এই সংসদে নির্দলীয় সরকারের অধীনে নির্বাচনের ব্যবস্থা পুনর্বহালের দাবি জানান।মওদুদ বলেন, সরকারের জন্য সবচেয়ে কঠিন সংকট চলছে। সরকার কীভাবে এগোবে, তার ওপর দেশের ভবিষ্যত্ ও গণতন্ত্র নির্ভর করছে। তিনি সরকারকে ‘এজেন্ডা’ দিয়ে আলোচনায় বসার আহ্বান জানান।সন্ত্রাসবিরোধী আইনের সংশোধনের সমালোচনা করে বিএনপির এই নেতা বলেন, এ আইনে পুলিশকে এত ক্ষমতা দেওয়া হয়েছে যে, সরকারও তাদের নিয়ন্ত্রণ করতে পারবে না।
