
প্রধানমন্ত্রী শেখ হাসিনার ভারত সফর অনিবার্য কারণে স্থগিত হয়ে গেছে। ১৮ ডিসেম্বর তিন দিনের সফরে প্রধানমন্ত্রীর ভারত যাওয়ার কথা ছিল। 
সরকারের একটি উচ্চপর্যায়ের সূত্র আজ বৃহস্পতিবার বিকেলে প্রথম আলোকে এ তথ্য নিশ্চিত করেছে।  নাম প্রকাশে অনিচ্ছুক সূত্রটি জানায়, ডিসেম্বরের দ্বিতীয়ার্ধে প্রস্তাবিত সফরটি কমপক্ষে কয়েক সপ্তাহের জন্য পিছিয়ে গেল। সফরের নতুন সময়সূচি দুই পক্ষ শিগগিরই জানাবে।
প্রধানমন্ত্রীর দিল্লি সফর আগামী বছরের শুরুতে হবে বলে কূটনৈতিক সূত্রগুলো আভাস দিয়েছে।
ভারতের প্রধানমন্ত্রী নরেন্দ্র মোদি দায়িত্ব নেওয়ার পর গত বছরের জুনে তিনি ঢাকায় এসেছিলেন। নরেন্দ্র মোদির আমন্ত্রণে ডিসেম্বরে শেখ হাসিনার ভারত সফরের কথা ছিল। প্রধানমন্ত্রীর সফরে দুই দেশের মধ্যে নিরাপত্তা সহযোগিতার নতুন একটি রূপরেখা সইয়ের ব্যাপারে ভারতের পক্ষ থেকে বিশেষ গুরুত্ব দেওয়া হয়েছে। প্রতিরক্ষা সহযোগিতা ও প্রধানমন্ত্রীর সফরের প্রস্তুতির বিষয়ে আলোচনার জন্য ৩০ নভেম্বর ভারতের প্রতিরক্ষামন্ত্রী মনোহর পারিকর দুই দিনের সফরে ঢাকায় আসেন। এ সময় তিনি প্রধানমন্ত্রী শেখ হাসিনাসহ বাংলাদেশের রাজনৈতিক ও সামরিক নেতৃত্বের সঙ্গে আলোচনায় এ দেশের সশস্ত্র বাহিনীর সামর্থ্য বাড়াতে নতুন নতুন উদ্যোগ নেওয়ার প্রস্তাব দেন মনোহর পারিকর।
