
টাঙ্গাইলে চলন্ত বাসে তরুণীকে ধর্ষণ ও নৃশংসভাবে খুনের রেশ কাটতে না-কাটতেই এবার ভাড়ায় চালিত মোটরসাইকেলচালকদের ধর্ষণের শিকার হয়েছে এক কিশোরী। এ ঘটনা ঘটেছে পটুয়াখালীর বাউফলে ঈদের আগের দিন। আর ঈদের ছুটির তিন দিনে ওই কিশোরীসহ পাঁচজন ধর্ষণের শিকার হয়। সাত বছরের শিশুকেও ধর্ষণের পর খুন করা হয়েছে।
একই সময়ে ঢাকাসহ দেশের বিভিন্ন স্থানে ২০ জন খুন হয়েছেন। ঢাকায় যুবলীগ নেতা-কর্মীদের বিরুদ্ধে ছাত্রলীগ নেতা মশিউর রহমানকে খুনের অভিযোগ উঠেছে। জামালপুরে প্রেক্ষাগৃহে মুঠোফোনে আলো জ্বালানোকে কেন্দ্র করে খুন হয়েছে সিংহজানি বহুমুখী উচ্চবিদ্যালয়ের নবম শ্রেণির ছাত্র মমিনুর রহমান। বগুড়ায় খাওয়ার পর বিল চাওয়ায় চিহ্নিত সন্ত্রাসীদের ছুরিকাঘাতে মুশফিকুর রহমান নামের হোটেল ব্যবস্থাপক খুন হয়েছেন। আধিপত্য বিস্তারকে কেন্দ্র করে নারায়ণগঞ্জের আড়াইহাজারে পুলিশের কনস্টেবল মাহমুদ সুমন খুন হয়েছেন। এসব খুনের বেশির ভাগের কারণ রেষারেষি ও আধিপত্য বিস্তার।
পটুয়াখালীর বাউফলে ধর্ষণের শিকার কিশোরীর বাবা গতকাল সোমবার প্রথম আলোকে বলেন, তাঁর মেয়ে মানসিকভাবে খুব একটা সুস্থ নয়। মায়ের সঙ্গে রাগ করে গত শুক্রবার সন্ধ্যায় সে ঢাকায় চলে যাওয়ার জন্য বাড়ি ছাড়ে। ভাড়ার মোটরসাইকেলে উঠে কিছুদূর যাওয়ার পর চার-পাঁচ তরুণ মোটরসাইকেলে এসে পথরোধ করে দাঁড়ান। তাঁরা মেয়েটিকে ধর্ষণ করেন। গতকাল সোমবার কিশোরীটির বয়স নির্ধারণী পরীক্ষা হয় পটুয়াখালী হাসপাতালে।
পুলিশ জানায়, ঘটনার সময় মেয়েটি চিৎকার করলে স্থানীয় লোকজন এসে অভিযুক্ত পাঁচ ধর্ষকের একজন কবির হোসেনকে (২৮) পিটুনি দিয়ে পুলিশে দেয়। এরপর ৭২ ঘণ্টা পেরিয়ে গেলেও পুলিশ কাউকে গ্রেপ্তার করতে পারেনি। অভিযুক্ত অন্য চারজন হলেন জাফর গাজী (৩০), মিজান সরদার (২৪), সিদ্দিক (৩০) ও মনজু (২৮)।
বাউফল থানার ভারপ্রাপ্ত কর্মকর্তা (ওসি) আযম খান ফারুকী আসামি গ্রেপ্তারের চেষ্টা চলার দাবি করেছেন।  অভিযুক্ত ব্যক্তিদের গ্রামের বাড়ি আতশখালি ও মহাশ্রাদ্ধি গ্রামের বাসিন্দাদের সঙ্গে কথা বলে জানা গেছে, তাঁরা এলাকার চিহ্নিত মাদকসেবী ও মাদক ব্যবসায়ী। তাঁরা যে রেজিস্ট্রেশনবিহীন মোটরসাইকেল ভাড়ায় চালান, সে খবর সবাই জানেন।
গাইবান্ধার ফুলছড়ি উপজেলার বাউশি গ্রামে সাত বছরের শিশু সিনথিকে ধর্ষণের পর হত্যার অভিযোগ উঠেছে আহসান হাবিব ও মাজেদুল ইসলাম নামে দুই যুবকের বিরুদ্ধে। আহসান হাবিবের বাড়ি লাগোয়া পুকুর থেকে শুক্রবার শিশুটির লাশ উদ্ধার করা হয়। শিশুটির বাবা মো. সেলিম মিয়া বলেন, বৃহস্পতিবার মেয়ের পরোটা খেতে ইচ্ছে হয়েছিল। পাশের হোটেলে পরোটা কিনতে গিয়ে সে আর ফেরেনি। শিশুটিকে আহসান হাবিব ও মাজেদুল ইসলাম আগেও ধর্ষণের চেষ্টা করেছিল। সেলিম মিয়া আরও বলেন, মেয়েকে খুন করার পর এলাকার লোকজন আসামিদের ধরে পুলিশে দেয়। পুলিশ এখন স্থানীয় প্রভাবশালীদের সঙ্গে মিলে মিটমাট করে ফেলার জন্য চাপ দিচ্ছে। ফুলছড়ি থানার ভারপ্রাপ্ত কর্মকর্তা (ওসি) আবু হায়দার মো. আশরাফুজ্জামান অভিযোগ অস্বীকার করেন।
রাজশাহীর পুঠিয়ায় আড়াই বছরের শিশু ধর্ষণের শিকার হয়েছে। গতকাল সোমবার এলাকাবাসী অভিযুক্ত যুবক মামুনকে ধরে পুলিশে সোপর্দ করেছে। এই মামুন চানাচুর খাওয়ানোর কথা বলে শিশুটিকে নিজেদের বাড়িতে নিয়ে যায়। মেয়েকে খুঁজে না পেয়ে মা অভিযুক্ত মামুনদের বাড়ি গিয়ে মেয়েকে রক্তাক্ত অবস্থায় উদ্ধার করেন। কুড়িগ্রামের ফুলবাড়ীতে ধর্ষণের শিকার হয়েছে ১২ বছরের এক বুদ্ধিপ্রতিবন্ধী শিশু। শনিবার ঈদের দিন রাতে দুই সন্তানের জনক রিজু শিশুটিকে ধর্ষণ করে। শিশুটির অবস্থা আশঙ্কাজনক। ওই ঘটনায় পুলিশ কাউকে গ্রেপ্তার করতে পারেনি।
ধর্ষণের পাঁচটি ঘটনার তিনটিতেই স্থানীয় বাসিন্দারা আসামিদের ধরে পুলিশের দিয়েছে। সাভারে ধর্ষণের ঘটনায় বিরুলিয়া ইউনিয়ন যুবলীগের ছয়জন নেতা-কর্মীর বিরুদ্ধে অভিযোগ করতে চাইলেও পুরিশ তিনজনকে বাদ দিয়ে মামলা নিয়েছে বলে অভিযোগ করেছে ভুক্তভোগী পরিবার।
সাবেক এনএসআই কর্মকর্তার স্ত্রীসহ তিনজনের লাশ উদ্ধার
গাজীপুরে ড্রাম থেকে নরসিংদী ঘোরাদিয়া সরকারি প্রাথমিক বিদ্যালয়ের শিক্ষক নার্গিস বেগমের (৫৪) লাশ উদ্ধার হয়েছে শনিবার বেলা ১১টার দিকে। নার্গিস আক্তারের হত্যাকাণ্ডের পেছনে কারণ এখনো অজানা।  জয়দেবপুর থানার উপপরিদর্শক সন্তোষ চন্দ্র দাস বলেন, জাতীয় নিরাপত্তা গোয়েন্দা সংস্থার সাবেক কর্মকর্তা আনসার উল্লাহর দ্বিতীয় স্ত্রী নার্গিস আক্তার নরসিংদীতে থাকতেন। আনসার উল্লাহ তাঁর প্রথম স্ত্রী ও দুই পক্ষের সন্তানদের নিয়ে ঢাকায় থাকেন। নার্গিস মাঝে মাঝে ঢাকায় আসতেন। বৃহস্পতিবার ভোর পাঁচটার দিকে তেজকুনিপাড়ার বাসা থেকে বের হওয়ার পর তিনি নিখোঁজ ছিলেন। ঈদের দিন গাজীপুর সিটি করপোরেশনের ভোগড়া পেয়ারাবাগানের কাছে ঢাকা বাইপাস সড়কের পাশে আড়তের গেটের সামনে থেকে তাঁর লাশ উদ্ধার করে পুলিশ। আনসার উল্লাহ ও তাঁর প্রথম স্ত্রী এখন হজে।
ঢাকার কাছে আশুলিয়ার জামগড়ার একটি বাসার ড্রাম থেকে অজ্ঞাতনামা এক নারীর অর্ধগলিত ৩৮ টুকরো লাশ উদ্ধার করা হয়েছে। আশুলিয়া থানার পুলিশ জানায়, যে বাড়ি থেকে মৃতদেহ উদ্ধার হয়, সেটির মালিক মাসুদ মিয়া। তিনি বিদেশে থাকেন। শুক্রবার সন্ধ্যার দিকে দুর্গন্ধ পেয়ে স্থানীয় বাসিন্দারা পুলিশে খবর দেয়।
বরগুনার পাথরঘাটার বলেশ্বর নদ থেকে মো. রিমন মিয়া নামে ১১ বছরের এক শিশুর বস্তাবন্দী লাশ উদ্ধার হয় রোববার। গত শুক্রবার থেকে শিশুটি নিখোঁজ ছিল। কেন, কারা শিশুটিকে হত্যা করেছে, সে সম্পর্কে কিছু জানা যায়নি।
আরও খুন
নারায়ণগঞ্জের আড়াইহাজার উপজেলার কালাপাহাড়িয়া ইউনিয়নে প্রতিপক্ষের হামলায় রুবেল মাহমুদ নামে পুলিশের এক কনস্টেবল খুন হয়েছেন। তাঁর ভাই মো. কামাল হোসেন কালাপাহাড়িয়া ইউনিয়ন পরিষদ চেয়ারম্যান সাইফুল ইসলাম ওরফে স্বপনকে প্রধান করে ৩২ জনের নাম উল্লেখ করে হত্যা মামলা দায়ের করেন। মাহমুদের বাবা ইউনিয়ন পরিষদ সদস্য রূপ মিয়া বলেন, পূর্বশত্রুতার জের ধরে ইউনিয়ন পরিষদ চেয়ারম্যান সাইফুল ইসলাম শুক্রবার ২০০-২৫০ লোক নিয়ে তাঁদের বাড়ি ঘিরে ফেলে। সাইফুল নিজেই তাঁকে গুলি করে হত্যা করেন বলে দাবি করেন তিনি। চেয়ারম্যানের মুঠোফোনটি বন্ধ থাকায় তাঁর সঙ্গে যোগাযোগ করা সম্ভব হয়নি। আড়াইহাজার থানার ভারপ্রাপ্ত কর্মকর্তা এম এ হক বলেন, স্বপন চেয়ারম্যান ও রূপ মিয়ার বিরোধের জেরে সংঘর্ষ বাধে। তবে প্রথম হামলা চালায় চেয়ারম্যানের লোকজন।
টাকাপয়সা নিয়ে বিরোধের জেরে সুনামগঞ্জ সদর উপজেলার মাইজবাড়ি গ্রামে জেলা কৃষক লীগের সাবেক সহপ্রচার সম্পাদক জুনেদ আহমেদ খুন হয়েছেন। এ ঘটনায় তাঁর শ্যালক আবদুল মতিনকে গ্রেপ্তার করা হয়েছে। সুনামগঞ্জ থানার ভারপ্রাপ্ত কর্মকর্তা (ওসি) মোহাম্মদ শহিদুল্লাহ বলেন, টাকাপয়সা নিয়ে মতিনের সঙ্গে জুনেদের বিরোধ ছিল।
ফরিদপুরে তারিক খান (৩০) ও রিপন শেখ (২৮) নামে দুই যুবক গতকাল সোমবার খুন হয়েছেন। সম্প্রতি এক যুবকের কাছ থেকে তাঁরা একটি মোটরসাইকেল কিনে টাকা না দিয়ে ব্যবহার করছিলেন। মোটরসাইকেলটি চোরাই মাল জানার পর সেটি তাঁরা বিক্রি করে দেন। কিন্তু যাঁর কাছ থেকে মোটরসাইকেল নেন, তাঁকে আর টাকা ফেরত দেননি। অনেকে বলেছেন, কুমার নদ থেকে অবৈধভাবে বালু তোলাকে কেন্দ্র করে বিরোধের জেরে ওই দুজন খুন হতে পারেন।
পৃথক ঘটনায় ফরিদপুরের কৈজুরি ইউনিয়নের কবিরপুর গ্রামে শিষ্য সাজ্জাদ মোল্লার বিরুদ্ধে গুরু ফজল খানকে খুনের অভিযোগ পাওয়া গেছে। ফরিদপুর কোতোয়ালি থানার উপপরিদর্শক শামীম হাসান বলেন, তাঁদের ধারণা, নেশাগ্রস্ত অবস্থায় কথা-কাটাকাটির জেরে সাজ্জাদ মোল্লা বঁটি দিয়ে কুপিয়ে খুন করেন ফজল খানকে।
গৃহবধূকে হত্যার পর ঝুলিয়ে রাখার অভিযোগ
ঠাকুরগাঁওয়ের বালিয়াডাঙ্গীতে নাসরিন আক্তার নামের এক নারীর মৃতদেহ উদ্ধার করা হয়েছে। নাসরিনের বাবা নাজিম উদ্দীনের অভিযোগ, পাঁচ লাখ টাকা যৌতুক দেওয়ার পরও মেয়েজামাই রেজাউল করিম যৌতুক দাবি করছিলেন। রোববার দুপুরে তিনি মেয়ের সঙ্গে দেখা করতে যান, কিন্তু শ্বশুরবাড়ির লোকজন দেখা করতে দেয়নি। সন্ধ্যায় তাঁদের জানানো হয়, নাসরিনকে খুঁজে পাওয়া যাচ্ছে না। পরে একটি গাছ থেকে তাঁর ঝুলন্ত লাশ উদ্ধার করা হয়। বালিয়াডাঙ্গী থানার ভারপ্রাপ্ত কর্মকর্তা (ওসি) মোস্তাফিজার রহমান বলেন, মরদেহের বিভিন্ন স্থানে পোড়া দাগ ও ক্ষতচিহ্ন আছে।
সিলেটে মুক্তিযোদ্ধা কুকিল মণি শর্মার স্ত্রী হেলেন শর্মা খুন হয়েছেন। তাঁর প্রয়াত মুক্তিযোদ্ধা স্বামী কুকিল মণি শর্মার নামে বরাদ্দ ৪০ হাজার টাকা ও স্বর্ণালংকার লুট হয়েছে। রোববার সন্ধ্যায় তাঁর লাশ উদ্ধার করা হয়।
পটুয়াখালীর কলাপাড়ায় চর বালিয়াতলি গ্রামে হনুফা বেগম নামের এক গৃহবধূর লাশ উদ্ধার করা হয়েছে। রোববার দিবাগত রাত দেড়টা থেকে দুইটার মধ্যে ওই হত্যাকাণ্ড সংঘটিত হয় বলে ধারণা করা হচ্ছে। এ সময় তাঁর স্বামী মো. আলম মোল্লা সাগরে মাছ ধরতে গিয়েছিলেন।

ভাড়ায় চালিত মোটরসাইকেলচালকদের ধর্ষণের শিকার কিশোরী
নারায়ণগঞ্জে পুলিশ কনস্টেবল খুন
সাবেক এনএসআই কর্মকর্তার স্ত্রীসহ তিনজনের লাশ উদ্ধার

 
(প্রতিবেদনে তথ্য দিয়েছেন নিজস্ব প্রতিবেদক রাজশাহী ও সিলেট, ফরিদপুর ও সুনামগঞ্জ অফিস, গাইবান্ধা, কুড়িগ্রাম, ঠাকুরগাঁও, বগুড়া, আদমদীঘি, বাঞ্ছারামপুর, গাজীপুর, পটুয়াখালী, বাউফল ও পাথরঘাটা প্রতিনিধি)
অার ও পড়ুন :-
এটা অশনিসংকেত
