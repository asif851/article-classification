
খুলনা থেকে ঢাকাগামী আন্তনগর চিত্রা এক্সপ্রেস ট্রেনের ইঞ্জিনসহ তিনটি বগি লাইনচ্যুত হয়ে পড়ছে। এতে ঢাকার সঙ্গে উত্তরাঞ্চলের ট্রেন যোগাযোগ বন্ধ রয়েছে।
আজ শনিবার দুপুর ১২টা ২২ মিনিটে পাবনার ঈশ্বরদীর মুলাডুলি রেলস্টেশনের কাছে এই দুর্ঘটনা ঘটে।
পাকশী বিভাগীয় রেলওয়ে ব্যবস্থাপক (ডিআরএম) অসীম কুমার তালুকদার মোবাইলে প্রথম আলোকে জানান, ঈশ্বরদী স্টেশন থেকে যাত্রাবিরতির পর ট্রেনটি ঢাকার উদ্দেশে ছেড়ে যায়। মুলাডুলি স্টেশনের আগে সিগনাল অমান্য করে ট্রেনটি নিয়ে যাওয়ার সময় চিত্রা এক্সপ্রেস ট্রেনের ইঞ্জিন, পাওয়ার কার, একটি কোচসহ তিনটি বগি লাইনচ্যুত হয়ে পড়ে যায়। তবে এ ঘটনায় কেউ হতাহত হয়নি। দুর্ঘটনাকবলিত বগি উদ্ধারের জন্য ঈশ্বরদী থেকে রিলিফ ট্রেন আনতে নির্দেশ দেওয়া হয়েছে।
পশ্চিমাঞ্চল রেলওয়ের প্রধান প্রকৌশলী রমজান আলী জানান, ট্রেনটি না যাওয়ার জন্য সিগনাল দেওয়া ছিল। যেহেতু ট্রেনটির যাওয়ার সিগনাল ছিল না, তাই ট্যাপ পয়েন্ট খোলা ছিল। ওই পয়েন্ট অতিক্রম করার সময় লাইনচ্যুতির এ ঘটনা ঘটে।
