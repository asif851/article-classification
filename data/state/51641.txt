
ভারতের সাবেক রাষ্ট্রপতি প্রণব মুখার্জি পাঁচ দিনের ব্যক্তিগত সফরে আজ রোববার বিকেলে ঢাকায় আসছেন। গত বছরের ২৪ জুলাই ভারতের ত্রয়োদশ রাষ্ট্রপতি হিসেবে বিদায় নেওয়ার পর এটাই তাঁর প্রথম বিদেশ সফর। ভারতের প্রবীণ রাজনীতিবিদ ও বাংলাদেশের বিশেষ সুহৃদ প্রণব মুখার্জির সঙ্গে রাষ্ট্রপতি মো. আবদুল হামিদ ও প্রধানমন্ত্রী শেখ হাসিনার আলোচনার কথা রয়েছে।
আজ বিকেলে ঢাকায় এলে ভারতের সাবেক রাষ্ট্রপতি প্রণব মুখার্জিকে শাহজালাল আন্তর্জাতিক বিমানবন্দরে অভ্যর্থনা জানাবেন পররাষ্ট্রমন্ত্রী আবুল হাসান মাহমুদ আলী। এই দফায় প্রণব মুখার্জির সফরসঙ্গী হিসেবে ঢাকায় আসছেন তাঁর মেয়ে কংগ্রেস নেত্রী ও বিশিষ্ট নৃত্যশিল্পী শর্মিষ্ঠা মুখার্জি।
পররাষ্ট্র মন্ত্রণালয়ের কর্মকর্তা ও ঢাকায় ভারতীয় কূটনীতিকদের সঙ্গে গতকাল শনিবার বিকেলে কথা বলে জানা গেছে, সফরের দ্বিতীয় দিনে প্রণব মুখার্জি কাল সোমবার বিকেলে বাংলা একাডেমিতে আন্তর্জাতিক বাংলা সাহিত্য সম্মেলনের সমাপনী অধিবেশনে প্রধান অতিথি হিসেবে উপস্থিত থাকবেন। এর আগে দিনের শুরুতে ধানমন্ডির ৩২ নম্বরে বঙ্গবন্ধু জাদুঘর পরিদর্শনে যাবেন তিনি। সেখান থেকে তিনি গণভবনে গিয়ে প্রধানমন্ত্রী শেখ হাসিনার সঙ্গে আলোচনা করবেন এবং মধ্যাহ্নভোজ সারবেন। রাতে তাঁর সম্মানে অর্থমন্ত্রী আবুল মাল আবদুল মুহিতের দেওয়া নৈশভোজে যোগ দেবেন প্রণব মুখার্জি।
ভারতের সাবেক রাষ্ট্রপতির এবারের সফরের বিশেষ তাৎপর্য হচ্ছে চট্টগ্রাম সফর। খসড়া সফরসূচি অনুযায়ী তিনি সফরের তৃতীয় দিন অর্থাৎ মঙ্গলবার চট্টগ্রামে যাচ্ছেন। শুরুতে তিনি ব্রিটিশবিরোধী আন্দোলনের স্মৃতিবিজড়িত অস্ত্রাগার লুণ্ঠনের স্থান ইউরোপীয় ক্লাব পরিদর্শনে যাবেন। এরপর যাবেন চট্টগ্রাম বিশ্ববিদ্যালয়ে। সেখানে বিশেষ এক সমাবর্তনের মাধ্যমে সম্মানসূচক ডি-লিট ডিগ্রি গ্রহণ করবেন ভারতের প্রথম বাঙালি রাষ্ট্রপতি প্রণব মুখার্জি। রাতে তাঁর সম্মানে চট্টগ্রামে সহকারী ভারতীয় হাইকমিশন আয়োজিত নৈশভোজে তিনি যোগ দেবেন।
প্রণব মুখার্জি আগামী বুধবার বঙ্গভবনে রাষ্ট্রপতি মো. আবদুল হামিদের সঙ্গে বৈঠক করবেন এবং তাঁর সম্মানে রাষ্ট্রপতির দেওয়া নৈশভোজে যোগ দেবেন। চট্টগ্রাম থেকে ফিরে বুধবার দিনের প্রথম ভাগটা তিনি একান্তে সময় কাটাবেন। এ সময় এখানকার কিছু শুভানুধ্যায়ীর সঙ্গে তাঁর দেখা হতে পারে।
বাংলাদেশ সফর শেষে ১৮ জানুয়ারি প্রণব মুখার্জির ঢাকা ছেড়ে দিল্লি ফিরে যাওয়ার কথা রয়েছে।
