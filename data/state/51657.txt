
চক আর ব্ল্যাকবোর্ড নয়, নাটকের মাধ্যমেই শিখবে শিশুরা। নাটককে শিক্ষার উপকরণে পরিণত করার এই ভাবনা বাংলাদেশ ইনস্টিটিউট অব থিয়েটার আর্টসের (বিটা)। গত ২৭ নভেম্বর বিকেলে নগরের আলিয়ঁস ফ্রঁসেজ মিলনায়তনে উপস্থিত নাট্যজন ও শিক্ষাসংশ্লিষ্ট ব্যক্তিদের সামনে ‘নাটকের মাধ্যমে শিক্ষা: প্রসঙ্গ কথা’ শিরোনামে এ সংক্রান্ত একটি ধারণাপত্র তুলে ধরা হয়। ধারণাপত্র উপস্থাপন করেন বিটার নির্বাহী পরিচালক শিশির দত্ত। বিশ্ব থিয়েটার শিক্ষা দিবস পালন উপলক্ষে বিটা ও আলিয়ঁস ফ্রঁসেজ চট্টগ্রাম যৌথভাবে এই অনুষ্ঠানের আয়োজন করে। অনুষ্ঠানের শুরুতে ‘বাল্যবিবাহ’ বিষয়ে শিক্ষার্থীদের উপযোগী করে নির্মিত নাটক পরিবেশন করেন বিটার শিল্পীরা। এরপর ধারণাপত্রের ওপর আলোচনা করেন আলিয়ঁস ফ্রঁসেজ চট্টগ্রামের পরিচালক রাফায়েল ইয়েগার, চট্টগ্রাম বিশ্ববিদ্যালয়ের নাট্যকলা বিভাগের সহযোগী অধ্যাপক কুন্তল বড়ুয়া, বাংলাদেশ শিক্ষক সমিতি চট্টগ্রাম অঞ্চলের সাধারণ সম্পাদক অঞ্চল চৌধুরী, বিএড কলেজের শিক্ষক প্রশিক্ষক শামসুদ্দিন শিশির প্রমুখ। বিজ্ঞপ্তি।
