
এক বছর আগে গুম হওয়া কুমিল্লার লাকসাম উপজেলা বিএনপির সভাপতি সাইফুল ইসলাম হিরু এবং লাকসাম পৌর বিএনপির সভাপতি হুমায়ুন কবির পারভেজকে ফেরত দেওয়ার দাবি জানিয়েছেন তাঁদের পরিবারের সদস্য ও দলীয় নেতা-কর্মীরা।গতকাল বৃহস্পতিবার ওই দুই নেতা গুম হওয়ার এক বছর পূর্তি উপলক্ষে আয়োজিত অনুষ্ঠানে তাঁরা ওই দাবি জানান। বিকেল তিনটায় দলটির পক্ষ থেকে লাকসাম দৌলতগঞ্জ রেলস্টেশন জামে মসজিদ প্রাঙ্গণে মানববন্ধন হয়। ওই মানববন্ধন কর্মসূচিতে কুমিল্লা-৯ (লাকসাম ও মনোহরগঞ্জ) আসনের সাবেক সাংসদ আনোয়ারুল আজিম, লাকসাম উপজেলা বিএনপির ভারপ্রাপ্ত সভাপতি আবুল কালাম, সাধারণ সম্পাদক নুরুল্লাহ রায়হান, কুমিল্লা দক্ষিণ জেলা বিএনপির সদস্য রশিদ আহমেদ হোসাইনী, গুম হওয়া হুমায়ুন কবির পারভেজের ছোট ভাই গোলাম ফারুক ও ছেলে শাহরিয়ার কবির রাতুল প্রমুখ অংশ নেন।এ সময় তাঁরা সাইফুল ইসলাম ও হুমায়ুন কবিরের কথা স্মরণ করে কাঁদতে থাকেন। তাঁদের দেখে দলের কর্মীরা চোখের পানি ধরে রাখতে পারেননি। এ সময় গুম হওয়া দুই নেতার পরিবারের অন্য সদস্যরাও চোখের জল ফেলেছেন।মানববন্ধনে অংশ নেওয়া বক্তারা বলেন, অবিলম্বে লাকসাম বিএনপির দুই নেতাকে ফিরিয়ে দিতে হবে। এভাবে অপহরণ ও গুম করে বিএনপির অগ্রযাত্রাকে থামিয়ে দেওয়া যাবে না। জনগণ দুঃশাসন ও অপরাজনীতির জবাব দেবে।পরে দৌলতগঞ্জ রেলস্টেশন জামে মসজিদে দুই নেতার জন্য মিলাদ পড়ানো হয়। এতে দুই নেতার মঙ্গল কামনা করা হয়। আজ শুক্রবার দুপুরে লাকসাম উপজেলা বিএনপির সভাপতি সাইফুল ইসলামের পরিবার নিজ বাড়িতে মিলাদ মাহফিলের আয়োজন করেছে। তাঁর স্ত্রী ফরিদা ইসলাম হাসি বিষয়টি নিশ্চিত করেন।পরিবারের অভিযোগ, ২০১৩ সালের ২৭ নভেম্বর রাত নয়টা ১৫ মিনিট থেকে ১১টার মধ্যে কুমিল্লার সদর দক্ষিণ উপজেলার হরিশ্চর সড়কে র‌্যাবের একদল সদস্য লাকসাম ফেয়ার হাসপাতালের একটি অ্যাম্বুলেন্স আটক করে। ওই অ্যাম্বুলেন্স থেকে র‌্যাব সদস্যরা বিএনপি নেতা সাইফুল ইসলাম ও হুমায়ুন কবিরকে তুলে নিয়ে যান। এর পর থেকে তাঁরা নিখোঁজ রয়েছেন।
