
রাজবাড়ী সদর উপজেলার চন্দনি ইউনিয়ন পরিষদের পাশে বাস ও মোটরসাইকেলের সংঘর্ষ এবং বাস খাদে পড়ে ঘটনাস্থলে তিনজন নিহত হয়েছে। এদের মধ্যে একজন মোটরসাইকেল ও দুজন বাসের যাত্রী। আজ বৃহস্পতিবার বেলা সাড়ে ১১টার দিকে রাজবাড়ী-কুষ্টিয়া মহাসড়কে এ দুর্ঘটনা ঘটে। তিশা পরিবহনের লোকাল বাসটি কুষ্টিয়া থেকে দৌলতদিয়া যাচ্ছিল। পাংশা হাইওয়ে থানার ভারপ্রাপ্ত কর্মকর্তা (ওসি) শাহাদাত হোসেন তিনজন নিহত হওয়ার ঘটনার সত্যতা নিশ্চিত করেছেন। শাহাদাত হোসেন বলেন, বাসটি কুষ্টিয়া থেকে দৌলতদিয়া ঘাটে যাচ্ছিল। বাসের চালক নিয়ন্ত্রণ হারালে এটি মোটরসাইকেলটিকে সামনে থেকে ধাক্কা দেয়। পরে বাসটি পাশের একটি খাদে গিয়ে পড়ে। এতে ৫০ জনের বেশি যাত্রী ছিল। দুর্ঘটনায় ১৫ জনের বেশি আহত হয়েছে। তাদের রাজবাড়ী সদর হাসপাতালে ভর্তি করা হয়েছে। কয়েকজনের অবস্থা গুরুতর।
