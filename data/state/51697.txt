
যোগাযোগ বিচ্ছিন্ন হওয়ার ২৭ ঘণ্টা পর খোঁজ পাওয়া গেছে বাংলাদেশি মালিকানাধীন ‘এফবি পাইলিন’ নামের মাছ ধরার ট্রলারটির। থাইল্যান্ড থেকে চট্টগ্রাম বন্দরে আসার পথে গতকাল বৃহস্পতিবার বিকেল থেকে এই ট্রলারের সঙ্গে বেতার যোগাযোগ বিচ্ছিন্ন হয়ে যায়।ট্রলারটির আমদানিকারক আবুল হাসানাত আবদুল্লাহ কোম্পানি লিমিটেডের মুখপাত্র খন্দকার হেদায়েতুল ইসলাম আজ শুক্রবার সন্ধ্যায় প্রথম আলো ডটকমকে বলেন, ‘দুর্যোগপূর্ণ আবহাওয়ার কারণে ট্রলারটির বেতার যোগাযোগ বিচ্ছিন্ন হয়ে যায়। এ কারণে আমরা দুশ্চিন্তায় পড়ে যাই। তবে আজ সন্ধ্যায় নিশ্চিত হয়েছি, এটি থাইল্যান্ডের ফুকেট উপকূল দিয়ে বাংলাদেশে আসছে। জাহাজের তিন বাংলাদেশি নাবিকসহ মোট ১০ জন নাবিক সুস্থ আছেন।’আমদানিকারক সূত্র জানায়, থাইল্যান্ড থেকে এই মাছ ধরার ট্রলারটি সাড়ে ২১ লাখ ডলারে কেনে আওয়ামী লীগের নেতা আবুল হাসানাত আবদুল্লাহর মালিকানাধীন একটি কোম্পানি। গত ২৮ জুন এটি থাইল্যান্ড থেকে নৌপথে চট্টগ্রাম বন্দরের উদ্দেশে রওয়ানা হয়। আগামী শুক্রবার এটি বন্দরে পৌঁছার কথা রয়েছে।
