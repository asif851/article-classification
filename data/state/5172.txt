
চট্টগ্রাম, মংলা সমুন্দ্রবন্দর ও কক্সবাজারে ৪ নম্বর স্থানীয় হুঁশিয়ারি সংকেত জারি করা হয়েছে। আবহাওয়া অধিদপ্তরের পরিচালক শাহ আলমের ভাষ্য, ঘূর্ণিঝড় মহাসেন বাংলাদেশের ওপর দিয়ে বয়ে যাওয়ার আশঙ্কা বেশি। যদি এটি দুর্বল না হয়ে পড়ে, তাহলে চট্টগ্রাম ও কক্সবাজারে আঘাত হানবে।আবহাওয়া অধিদপ্তর জানায়, ঘূর্ণিঝড়টি সাগরে অবস্থান করছে। যেকোনো সময় এটি দিক পরিবর্তন করতে পারে। ঘূর্ণিঝড় মহাসেন যে গতিতে এগোচ্ছে, তাতে করে যদি এটি আঘাত হানে, তাহলে আগামী বুধবার পর্যন্ত সময় লাগবে।দক্ষিণ-পূর্ব বঙ্গোপসাগর ও তদসংলগ্ন এলাকায় অবস্থানরত ঘূর্ণিঝড় মহাসেন  শেষ খবর পাওয়া পর্যন্ত চট্টগ্রাম বন্দর থেকে এক হাজার ৩০০ কিলোমিটার দক্ষিণ ও  দক্ষিণ-পশ্চিমে, কক্সবাজার থেকে এক হাজার ২৩০ কিলোমিটার দক্ষিণ ও দক্ষিণ-পশ্চিমে এবং মংলা থেকে এক হাজার ২২০ কিলোমিটার দক্ষিণে অবস্থান করছে। ঘূর্ণিঝড়টি এখন ঘনীভূত হয়ে সামান্য উত্তর দিকে সরে গেছে। এটি চট্টগ্রাম, কক্সবাজার ও মিয়ানমারের দিকে এগিয়ে আসছে। আরও কাছে এলে চূড়ান্ত ঘোষণা দেওয়া হবে বলে জানিয়েছে আবহাওয়া অধিদপ্তর।
