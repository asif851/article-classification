
সরকারের ভাবমূর্তি নিয়ে চিন্তিত সংসদের বিরোধী দল জাতীয় পার্টি। আজ মঙ্গলবার সংসদে ২০১৬-২০১৭ অর্থবছরের সম্পূরক বাজেটের ওপর আলোচনায় বিরোধী দলের সদস্যদের বক্তব্যে বিষয়টি ফুটে ওঠে।
জাতীয় পার্টির হুইপ নুরুল ইসলাম বলেন, আবগারি শুল্ক নিয়ে আলোচনা হচ্ছে। এক লাখ টাকা এক মাস রাখলে পুরো টাকা পাওয়া যাবে না—এটা যেভাবে প্রচার হয়েছে, তাতে এই শুল্ক কমিয়ে দেওয়া হলেও সরকারের যে ভাবমূর্তি ক্ষুণ্ন হয়েছে—তা পূরণ হবে কি না, তা নিয়ে সন্দেহ রয়েছে। তিনি বলেন, অর্থমন্ত্রী বলেছেন, এক লাখ টাকা যাঁদের আছে, তাঁরা ধনী। এ বক্তব্য কতটুকু গ্রহণযোগ্য, সরকারের জন্য কতটুকু লাভ বয়ে আনবে তা দেখা দরকার।
জাপার আরেক সাংসদ কাজী ফিরোজ রশীদ বলেন, ১৯৭০ সালে বঙ্গবন্ধু নৌকা নিয়ে নির্বাচনে জয়ী হয়েছিলেন। ৭০-এর নৌকা ছিল ছোট। এখন বঙ্গবন্ধুর নৌকা নেই। নৌকা অনেক বড় হয়েছে। আস্তিক-নাস্তিক-বামপন্থী-চরমপন্থী-হাইব্রিড—সবাইকে নৌকায় ওঠানো হয়েছে। নৌকা এখন ডুবুডুবু। ত্যাগী আওয়ামী লীগাররা এখন নেই।
প্রতিরক্ষার জন্য সরঞ্জাম কেনার প্রসঙ্গ টেনে জাতীয় পার্টির ফখরুল ইমাম বলেন, নৌকা দিয়ে আগানো যাবে না। এখন সবাই নৌকায় উঠেছে। নৌকার সঙ্গে লাঙল লাগবে। লাঙল তিনবার সাহায্য করেছে। কিন্তু আওয়ামী লীগ পরে তা ভুলে যায়। এবারও ভুলে গেছে। জাতীয় পার্টি থেকে তিনজন মন্ত্রী-প্রতিমন্ত্রী হওয়াকে ইঙ্গিত করে তিনি বলেন, ‘তিনজন দিয়েছি। লাগলে আরও দেব। আপনারা দেন আর না দেন, আমরা সব সময় দেওয়ার জন্য প্রস্তুত।’
ফখরুল বলেন, মেগা প্রকল্পগুলো মেগা জটে পড়েছে। আন্তরিকতার অভাব না থাকলেও দায়িত্বে অবহেলার কারণে আগামী দুই বছরে এসব প্রকল্প শেষ হবে বলে মনে হয় না। পদ্মা সেতু ছাড়া অন্য প্রকল্পগুলো চ্যালেঞ্জের মুখে।
