
যশোরের সদর উপজেলার সিঙ্গিয়া রেলস্টেশন এলাকায় মালবাহী ট্রেনের একটি বগি লাইনচ্যুত হলে আজ মঙ্গলবার আট ঘণ্টা খুলনার সঙ্গে সারা দেশের রেল যোগাযোগ বিচ্ছিন্ন থাকে। এ সময় চারটি ট্রেনে আটকা পড়া কয়েক শ যাত্রীকে চরম দুর্ভোগের শিকার হতে হয়।
মালবাহী ওই ট্রেনটি সার নিয়ে খুলনা থেকে দিনাজপুরের পার্বতীপুরে যাচ্ছিল।
দুর্ঘটনার কারণ অনুসন্ধানে জন্য বাংলাদেশ রেলওয়ে পশ্চিমাঞ্চলের এরিয়া অপারেটিং ম্যানেজার সরদার আবুল কালাম আজাদকে প্রধান করে চার সদস্যের তদন্ত কমিটি গঠন করা হয়েছে।
এ ব্যাপারে যশোর রেলওয়ে জংশনের স্টেশন মাস্টার মো. সাইদুজ্জামান জানান, দুর্ঘটনার কারণ তাৎক্ষণিকভাবে জানা যায়নি। কারণ অনুসন্ধানে তদন্ত কমিটি গঠন করা হয়েছে। সাত দিনের মধ্যে পশ্চিমাঞ্চল রেলওয়ের বিভাগীয় ব্যবস্থাপকের কাছে প্রতিবেদন জমা দেওয়ার জন্য কমিটিকে নির্দেশ দেওয়া হয়েছে।
যশোর রেলওয়ে জংশন সূত্রে জানা গেছে, ট্রেনটি সকাল সাড়ে নয়টার দিকে সিঙ্গিয়া রেলওয়ে স্টেশন এলাকায় পৌঁছালে একটি বগি লাইনচ্যুত হয়। এ কারণে ওই রেলপথে ট্রেন চলাচল বন্ধ হয়ে যায়। বগি লাইনচ্যুত হওয়ার পর খুলনা থেকে ছেড়ে আসা ঢাকাগামী চিত্রা এক্সপ্রেস, সৈয়দপুরগামী রূপসা এক্সপ্রেস, পার্বতীপুরগামী রকেট ও চাঁপাইনবাবগঞ্জগামী মহানন্দা নামের ট্রেন চারটি আটকা পড়ে। দুর্ঘটনাকবলিত ট্রেনের বগিটি উদ্ধারের জন্য খুলনা থেকে উদ্ধারকারী ট্রেন ঘটনাস্থলে পৌঁছায় বেলা দুইটার দিকে। তিন ঘণ্টা চেষ্টার পর বিকেল সাড়ে পাঁচটার দিকে খুলনার সঙ্গে সারা দেশের রেল চলাচল স্বাভাবিক হয়।
