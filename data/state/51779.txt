
বইয়ে আছে এক উত্তর। কর্তৃপক্ষের পাঠানো উত্তরপত্রে আছে অন্যটি। রংপুরে শিক্ষা সমাপনী পরীক্ষার তিনটি বিষয়ের অন্তত চারটি প্রশ্নে এমন অসংগতি আছে বলে অভিযোগ করেছেন শিক্ষকেরা। ফলে খাতা মূল্যায়ন করতে গিয়ে তাঁরা বিপাকে পড়ছেন।শিক্ষকদের সঙ্গে কথা বলে জানা যায়, গত ২০ থেকে ২৭ নভেম্বর পর্যন্ত প্রাথমিক শিক্ষা সমাপনী পরীক্ষা (পিইসি) অনুষ্ঠিত হয়। এরই মধ্যে খাতা মূল্যায়নের জন্য শিক্ষকদের কাছে পাঠানো হয়েছে। কিন্তু ময়মনসিংহে অবস্থিত ন্যাশনাল একাডেমি ফর প্রাইমারি এডুকেশন (নেপ) কার্যালয় থেকে তাঁদের কাছে পাঠানো সঠিক উত্তরের যে নির্দেশনা পাঠানো হয়েছে, তার সঙ্গে বইয়ের উত্তর মিলছে না।প্রশ্নপত্র, পাঠ্যবই ও নেপের পাঠানো কাগজপত্র পর্যালোচনা করেছেন রংপুর শহরের স্বনামধন্য শিক্ষাপ্রতিষ্ঠানের একজন শিক্ষক। নাম প্রকাশ না করার শর্তে তিনি বলেন, প্রাথমিক বিজ্ঞান পরীক্ষায় ৪৭ নম্বর প্রশ্নে আছে, ‘ভাত, আলু, রুটি ইত্যাদি খাবারে কোন ধরনের শক্তি সঞ্চিত থাকে?’ চারটি বিকল্প রয়েছে: (ক) বিদ্যুৎ শক্তি (খ) যান্ত্রিক শক্তি (গ) রাসায়নিক শক্তি (ঘ) তাপ শক্তি। নেপ থেকে পাঠানো নথিতে বলা আছে উত্তর হবে ‘তাপ শক্তি’। কিন্তু পাঠ্যবই অনুসারে এর সঠিক উত্তর হবে ‘রাসায়নিক শক্তি’।একই পরীক্ষার ৪৮ নম্বর প্রশ্নের উত্তর নিয়েও বিপাকে পড়েছেন শিক্ষকেরা। ওই প্রশ্নে বলা আছে ‘আমাদের দেহের স্বাভাবিক তাপমাত্রা বজায় রাখতে কোন উপাদানটি সাহায্য করে?’ নেপ বলেছে সঠিক হবে ‘ভাত’। কিন্তু সঠিক উত্তর হবে ‘পানি’, যা পাঠ্যবইয়েও রয়েছে। একইভাবে ইসলাম ও নৈতিক শিক্ষার ২৮ নম্বর প্রশ্ন এবং বাংলাদেশ ও বিশ্বপরিচয় পরীক্ষার ১৮ নম্বর প্রশ্নের ক্ষেত্রেও নেপের নির্দেশনা ও পাঠ্যবইয়ে থাকা উত্তরের মধ্যে মিল নেই।রংপুর জিলা স্কুলের একজন শিক্ষক প্রথম আলোকে বলেন, পাঠ্যবই অনুযায়ী শিক্ষার্থীরা উত্তর শিখেছে ও লিখেছে। কিন্তু এখন নেপের নির্দেশনা মানলে তাদের নম্বর কমে যাবে।এসব ভুল দ্রুত সংশোধনের দাবি জানিয়েছেন শিক্ষকেরা। পাশাপাশি ঘটনার সঠিক তদন্ত করে প্রকৃত দোষী ব্যক্তিদের শাস্তি হওয়া প্রয়োজন বলে মনে করেন তাঁরা।জানতে চাইলে রংপুর জেলা প্রাথমিক শিক্ষা কর্মকর্তা খলিলুর রহমান প্রথম আলোকে বলেন, এমন বিষয়ে কেউ তাঁকে অবগত করেননি।ময়মনসিংহ নেপের পরিচালক মো. শাহ আলম গতকাল বিকেলে মুঠোফোনে প্রথম আলোকে বলেন, তিনি বিষয়টি খতিয়ে দেখবেন। আসলেই এমন হয়ে থাকলে ঠিক করে দেওয়া হবে।
