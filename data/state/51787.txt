
তপ্ত দুপুর শরীরের সব পানি নিংড়ে নিচ্ছে। দোকানের সামনে মোটা কাপড় দিয়ে রোদ ঠেকানোর ব্যবস্থা। ভেতরে লেনদেনে ব্যস্ত কামাল হোসেন। ভিড় একটু কমতেই প্রশ্নটি করলাম। শুনেই ভরদুপুরে সন্ধ্যার মলিন ছায়া নেমে এল তাঁর মুখে।রানা প্লাজার উত্তর পাশে ছোট্ট দোকান কামালের। ‘টাঙ্গাইল মুসলিম কনফেশনারী’। এত কাছে যখন, নিশ্চয়ই রানা প্লাজার কর্মীরা এখানে কেনাকাটা করতে আসতেন, তাঁদের কারও কথা কি মনে পড়ে?কামাল বললেন, ‘হ্যাঁ হ্যাঁ, অনেকে আসত।’কামাল ভাবেন, কারও নাম মনে পড়ছে না। গত এক বছরে স্মৃতির পাতায় বেশ ধুলো জমেছে। এক বছর হয়ে গেল রানা প্লাজা ধসের। তবে অল্প সময়ের মধ্যেই চোখের তারা একটু উজ্জ্বল হলো যেন।‘ও হ্যাঁ, একটা ছেলের কথা মনে পড়ছে। ওর নাম মিল্লাত। লাইন সুপারভাইজার ছিল হয়তো। লাঞ্চের সময় প্রায়ই আসত। ও...হ্যাঁ, ...রিফাত রিফাত....আরেকজনের কথা মনে পড়ছে। গায়ের রং একটু চাপা ছিল। খুব হাসিখুশি। উত্তরবঙ্গের ওদিকে বাড়ি...।’ বিস্মৃতি থেকে স্মৃতির ভেলায় ভাসতে থাকেন কামাল।রানা প্লাজা ধসে তাঁর কোনো স্বজন হতাহত হননি। কোনো আর্থিক ক্ষতি হয়নি তাঁর। তবু এক বছর পর হারিয়ে যাওয়া চেনা মুখগুলো মনে করে বেদনায় মলিন হয়ে উঠেছিল তাঁর চেহারা।কারণ, এই দোকানের সামনে দিয়েই সকাল-সন্ধ্যায় যাতায়াত ছিল ওঁদের। এক বছর ধরে না দেখা অনেকের নাম মনে নেই, মুখটি মনে আছে। ‘মনে হলে খুব খারাপ লাগে’ কামালের। সেই খারাপ লাগা এড়াতেই গত সোমবার ভরদুপুরে ক্রেতাহীন দোকানের তাক থেকে অযথাই এটা-ওটা ওঠানামা করতে ব্যস্ত হয়ে পড়লেন তিনি।রানা প্লাজা—কেউ বলে অভিশপ্ত ভবন। কারও মতে মৃত্যুফাঁদ। পুকুর বুজিয়ে কাঁচা মাটির ওপর নয়তলা ভবন। রোদঝলমলে এক সকালে ধসে পড়ল তাসের ঘরের মতো। সেখানে এখন আবার সেই গভীর খাদ। টিনের বেড়ায় ঘেরা।পাশেই ‘নিখোঁজ’ ছেলে বিল্লালের ছবি নিয়ে রোজ এসে বসে থাকেন বৃদ্ধ চান মিয়া। মেয়ে পারভিন আক্তারের ছবি নিয়ে আবুল কাশেম মোল্লা। আসেন সখিনা বেগমও।কেন আসেন?‘ক্যান আসি কইতে পারি না। হারাক্ষণ বুকের মইদ্যে হা-হুতাশ অয়। মাইয়াডা এইখানে কাম করত। মনডা ছুইট্যা আসে।’ বলছিলেন সখিনা বেগম। মারা গেছেন তাঁর অষ্টাদশী মেয়ে সালমা আক্তার। লাশ পেয়েছিলেন তিন দিন পর। থাকেন সাভার ব্যাংক কলোনিতে। মসলা বাটেন সাভার বাজারে এক হোটেলে। রোদ-ঝড়-বৃষ্টি যা-ই থাক, দিনে একবার খাদটির সামনে তাঁর আসা চাই।আশপাশের লোকেরা জানালেন, প্রতিদিনই স্বজনহারা, আহত, ক্ষতিগ্রস্তদের কেউ না কেউ এখানে আসেন। শুক্রবারে নাকি ‘মেলার মতো’ লোক হয়।সে তো হতেই পারে। এক ঝটকায় মারা গেলেন হাজারের বেশি মানুষ। জীবিত উদ্ধার করা ২৪৩৮ জনও আহত কমবেশি। তাঁদের পরিবার আছে, আত্মীয়স্বজন আছে। কেউ ক্ষতিপূরণ পেয়েছেন, কেউ পাননি। কেউ আরও কিছু পাওয়ার আশা রাখেন। সুস্থ হলেও স্বাভাবিক জীবনে ফিরতে পারেননি অনেকে।মিলন শেখের স্ত্রী লাকি কোমরে আঘাত পেয়েছিলেন। ভালো করে হাঁটতে পারেন না। এর চেয়েও বড় সমস্যা হলো, মনের মধ্যে ঢুকেছে ‘ভয়’, ঘর থেকে বের হতেই চান না। মিলন দিনমজুর। স্ত্রীর কোনো অঙ্গহানি না হওয়ায় তেমন কোনো আর্থিক সাহায্যও পাননি। দুজনের আয়ে সংসার চলত। সাভারেই বাঁশপট্টিতে ২২০০ টাকায় ঘর ভাড়া নিয়ে থাকেন। এখন একার আয়ে সংসারের ঘানি টানতে হিমশিম খান মিলন। যদি কিছু পাওয়া যায়, সেই দুরাশায় মাঝেমধ্যে ছুটে আসেন এখানে।এভাবে নিয়মিত আসতে আসতে এই মানুষগুলো একে অন্যের আপন হয়ে উঠেছেন। গড়ে উঠেছে এক অদ্ভুত বন্ধন। সাহায্য-সহযোগিতার কিছু আভাস-ইঙ্গিত মিললে ফোন-টোন করে দ্রুত সবাই একত্র হন টিনে ঘেরা খাদটির সামনে, যে খাদটি তাঁদের এই খাদে ফেলেছে।অনেকটা কাকতালীয়ভাবেই দেখা হয়ে গেল মুনজেলা বেগমের সঙ্গে। তাঁর ফোন নম্বরটি ছিল। পুরোনো নোটবই খুঁজে সেই নম্বরে ফোন করতেই ভেসে এল, ‘দ্য নাম্বার ইউ হ্যাভ কলড ইজ নট ইন সার্ভিস’।মুনজেলার কথা হয়তো অনেকের মনে থাকবে। ভবনধসের দিনে (গত বছরের ২৪ এপ্রিল) এক অজ্ঞাতনামা যুবককে
