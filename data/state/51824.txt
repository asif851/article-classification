
বগুড়ার দুপচাঁচিয়ায় রিভলবার, গুলি ও ধারালো অস্ত্রসহ যুবদলের এক পলাতক নেতাকে গ্রেপ্তার করেছে পুলিশ। গতকাল সোমবার রাতে তাঁকে গ্রেপ্তার করা হয়।
গ্রেপ্তার হওয়া যুবদল নেতার নাম রবিউল ইসলাম (৩২)। তাঁর বাড়ি উপজেলার পাইকপাড়ায়। তিনি উপজেলা যুবদলের যুগ্ম সাধারণ সম্পাদক বলে স্থানীয় সূত্রে জানা গেছে।
দুপচাঁচিয়া থানার ভারপ্রাপ্ত কর্মকর্তা (ওসি) নজরুল ইসলাম বলেন, রবিউলের বিরুদ্ধে নাশকতা, গাড়ি পোড়ানো, হত্যাসহ একাধিক মামলা রয়েছে। তিনি পলাতক ছিলেন।
পুলিশ জানায়, গতকাল রাতে পাইকপাড়া থেকে রবিউলকে গ্রেপ্তার করা হয়। তাঁর বাড়ি থেকে উদ্ধার করা হয় একটি রিভলবার, তিনটি তাজা গুলি ও একটি হাসুয়া।
