
দৈনিক ‘আমার দেশ’ পত্রিকার ভারপ্রাপ্ত সম্পাদক মাহমুদুর রহমান বলেছেন, রাষ্ট্র তাঁর পাঁচটি সংবিধানিক মৌলিক অধিকার কেড়ে নিয়েছে। তিনি দাবি করেন, তাঁর মতো অধিকারহীন মানুষ এই মুহূর্তে বাংলাদেশে দ্বিতীয় আর কেউ নেই।আজ মঙ্গলবার সকালে ঢাকা রিপোর্টার্স ইউনিটিতে এক সংবাদ সম্মেলনে মাহমুদুর রহমান এ দাবি করেন।সংবাদ সম্মেলন মাহমুদুর রহমান কারাগারে তাঁর ওপর শারীরিক নির্যাতন, নানা জটিল রোগে আক্রান্ত হওয়া, বিদেশে চিকিৎসা নিতে না পারা এবং ‘আমার দেশ’ পত্রিকার প্রকাশনা নিয়ে কথা বলেন। তিনি বলেন, ‘বর্তমান সরকারের আট বছরে আমি পাঁচ বছর জেলে ছিলাম। রিমান্ডে নির্যাতনের কারণে কিছু অতিরিক্ত রোগ যোগ হয়েছে। এ জন্য মুক্তির পর কাশিমপুর থেকে ইউনাইটেড হাসপাতালে ভর্তি হয়েছিলাম। তারা আমার কেস সামারিতে বলল, নিউরো সার্জারির জন্য জরুরি অপারেশন করতে। যেহেতু বিষয়টি জটিল, তাই বিদেশে গিয়ে করাই বাঞ্ছনীয়।’
মাহমুদুর রহমান বলেন, ‘সুপ্রিম কোর্ট চার শর্তে পাসপোর্ট ফিরিয়ে দেন। শর্তগুলো হচ্ছে, আমি কেবল মাত্র যুক্তরাজ্যে ৩০ দিন অবস্থান করতে পারব। সেখানে কোনো রকম রাজনৈতিক কর্মকাণ্ড করতে পারব না। ঢাকায় ফিরে আসার পর ২৪ ঘণ্টার মধ্যে পাসপোর্ট জমা দিতে হবে। যে মামলায় জামিন হয়েছে, সে মামলার নিষ্পত্তি না হওয়া পর্যন্ত পাসপোর্ট ফিরিয়ে দেওয়া হবে না।’মাহমুদুর রহমান বলেন, সুপ্রিম কোর্টের নির্দেশনা অনুযায়ী তিনি যুক্তরাজ্যের ভিসার জন্য আবেদন করেন। কিন্তু যুক্তরাজ্য সরকার তাঁকে ভিসা দিতে অস্বীকার করে। তিনি বলেন, ‘তার মানে আমার চিকিৎসার জন্য যুক্তরাজ্য যাওয়ারও সুযোগ নেই। কোর্টের আদেশের কারণে অন্য কোথাও চিকিৎসা নিতে পারব না। তার মানে আমি চিকিৎসার অধিকারও বঞ্চিত। আমার মতো অধিকারহীন মানুষ বাংলাদেশে এই মুহূর্তে সম্ভবত দ্বিতীয় আর কেউ নেই।’মাহমুদুর রহমান মনে করেন, সুপ্রিম কোর্টের আদেশ অনুযায়ী রাষ্ট্র তাঁর মানবিক ও নাগরিক অধিকার খর্ব করেছে। তিনি বলেন, ‘আমাদের পাসপোর্টে লেখা আছে, এই পাসপোর্ট ইসরায়েল ছাড়া সকল দেশের জন্য প্রযোজ্য। কিন্তু কোর্টের রায়ে আমার ক্ষেত্রে শুধু যুক্তরাজ্যের জন্য এই পাসপোর্ট প্রযোজ্য।’ এ ছাড়া সংবিধান অনুযায়ী রাজনৈতিক কর্মকাণ্ড করা, সমাবেশ, সংগঠন, বাক্‌স্বাধীনতা তাঁর নাগরিক অধিকার। সুপ্রিম কোর্টের রায় অনুযায়ী তাঁর সংবিধানিক পাঁচটি মৌলিক অধিকার রাষ্ট্র কেড়ে নিয়েছে। তিনি দাবি করেন, ‘বাংলাদেশে আমার থেকে বেশি নির্যাতন আর কারও প্রতি এভাবে হয়নি, যেটা সংবিধানের সঙ্গে সাংঘর্ষিক।’মাহমুদুর রহমান বলেন, যুক্তরাজ্য তাঁকে ভিসা দিতে অস্বীকার করেছে। এর কারণ হিসেবে তিনি বলেন, ‘আমি বাংলাদেশে ইসলামের পক্ষের শক্তি, মুসলমানের পক্ষের শক্তি।’ইসলামের পক্ষের শক্তি বলে ভিসা দেয়নি, এটা কীভাবে বুঝলেন? এমন প্রশ্নের জবাবে মাহমুদুর রহমান বলেন, ‘এ কথাটি তো তারা মুখে বলতে পারবে না।’সংশয় প্রকাশ করে মাহমুদুর রহমান বলেন, ‘আমি আজ যে বক্তব্য দিচ্ছি আমি নিশ্চিত নই নিয়ন্ত্রিত মিডিয়ায় এই বক্তব্য কতটা প্রকাশ হবে কিংবা কতটা অবিকৃতভাবে প্রকাশ হবে।’সংবাদ সম্মেলনে কবি ফরহাদ মজহার, সাংবাদিক শওকত মাহমুদ, রুহুল আমিন গাজী, সৈয়দ আবদাল আহমেদ প্রমুখ উপস্থিত ছিলেন।
