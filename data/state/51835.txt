
মানবতাবিরোধী অপরাধের দায়ে ফাঁসি কার্যকর হওয়া সালাউদ্দিন কাদের (সাকা) চৌধুরীর ছেলে হুম্মাম কাদের চৌধুরীকে ‘পুলিশ পরিচয়ে তুলে নেওয়ার’ ঘটনায় গভীর উদ্বেগ প্রকাশ করেছেন বিএনপির মহাসচিব মির্জা ফখরুল ইসলাম আলমগীর।আজ শুক্রবার গণমাধ্যমে পাঠানো এক বিবৃতিতে মির্জা ফখরুল এই উদ্বেগ জানান।গতকাল বৃহস্পতিবার হুম্মামের আইনজীবী আমিনুল গনি অভিযোগ করেন, তাঁর মক্কেল আদালতে আসার পথে ডিবির (পুলিশের গোয়েন্দা শাখা) লোক পরিচয়ের কয়েক ব্যক্তি তাঁকে আটক করে নিয়ে গেছে।বিএনপি নেতা সাকা চৌধুরীর মানবতাবিরোধী অপরাধের মামলার রায়ের খসড়া ফাঁসের ঘটনায় করা মামলায় গতকাল বাংলাদেশ সাইবার ক্রাইম ট্রাইব্যুনালে হুম্মামের হাজির হওয়ার কথা ছিল। কিন্তু তিনি হাজির হননি। পরে বিষয়টি আদালতকে অবহিত করেন তাঁর আইনজীবী।হুম্মামের জন্য দেওয়া বিবৃতিতে মির্জা ফখরুল বলেন, বিরোধীদলীয় নেতা-কর্মীসহ সাধারণ মানুষকে গ্রেপ্তারের হিড়িক চলছে। এর পরিপ্রেক্ষিতে বলা যায়, সরকার তাদের প্রতিহিংসা চরিতার্থ করতে মরিয়া হয়ে উঠেছে। হুম্মামকে আদালত চত্বর থেকে উঠিয়ে নেওয়া তারই বহিঃপ্রকাশ।বিবৃতিতে বলা হয়, আদালত চত্বর থেকে কাউকে গ্রেপ্তার করা কিংবা আইনশৃঙ্খলা রক্ষাকারী বাহিনীর পরিচয়ে উঠিয়ে নেওয়া বিধিবিধান বহির্ভূত কাজ। এটি আইনের শাসনের চরম অবনতির বহিঃপ্রকাশ।বিএনপির মহাসচিবের অভিযোগ, সংবিধান স্বীকৃত মানুষের মৌলিক অধিকার ও গণতন্ত্রের বৈশিষ্ট্যগুলো ধারাবাহিকভাবে নিশ্চিহ্ন করে দিচ্ছে সরকার। বিরোধীদলীয় নেতা-কর্মীসহ সাধারণ মানুষ তাদের জানমালের নিরাপত্তা নিয়ে এখন চরম উদ্বিগ্ন। একটা স্বাধীন দেশে নিশ্চিন্তে মানুষের চলাফেরা কিংবা বেঁচে থাকার সামান্যতম নিশ্চয়তাও যেন বিলীন হয়ে গেছে। এভাবে একটা দেশ চলতে পারে না।অবিলম্বে হুম্মামের নিঃশর্ত মুক্তি দাবি করেছেন মির্জা ফখরুল।
