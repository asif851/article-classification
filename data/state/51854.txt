
ঘন কুয়াশায় সাড়ে চার ঘণ্টা বন্ধ থাকার পর দৌলতদিয়া-পাটুরিয়া নৌপথে লঞ্চ, ফেরিসহ সব ধরনের নৌযান চলাচল শুরু হয়েছে। আজ শনিবার ভোর পাঁচটা থেকে নৌযান চলাচল বন্ধ হয়ে যায়। কুয়াশা পড়ার আগে পাটুরিয়া থেকে ছেড়ে আসা পাঁচটি ফেরি মাঝ নদীতে আটকা পড়ে। সকাল সাড়ে নয়টায় চলাচল আবার শুরু হয়েছে।
পারাপার বন্ধ থাকায় পাটুরিয়া ও দৌলতদিয়া ঘাটে চার শতাধিক যানবাহন আটকা পড়ে। কনকনে শীতে মাঝনদীতে ফেরি এবং ঘাট এলাকায় আটকা পড়া যাত্রীরা দুর্ভোগ পোহান।
বাংলাদেশ অভ্যন্তরীণ নৌপরিবহন সংস্থার (বিআইডব্লিউটিসি) দৌলতদিয়া কার্যালয়ের ব্যবস্থাপক শফিকুল ইসলাম সকাল সাড়ে আটটার দিকে বলেন, কুয়াশার কারণে নৌযান চলাচল বন্ধ রয়েছে। কুয়াশা কেটে গেলে চলাচল আবার শুরু হবে।
বিআইডব্লিউটিসি আরিচা কার্যালয় সূত্রে জানা গেছে, গতকাল শুক্রবার গভীর রাত থেকে পদ্মা অববাহিকায় কুয়াশা পড়তে থাকে। আজ ভোর পাঁচটার দিকে কুয়াশার ঘনত্ব বেড়ে যায়। এতে মাঝ নদীতে পাঁচটি ফেরি আটকা পড়ে। এগুলো হলো রো রো (বড়) কেরামত আলী, বীরশ্রেষ্ঠ মতিউর রহমান ও শাহ্ জালাল এবং ইউটিলিটি (মাঝারি) শাপলা-শালুক ও মাধবীলতা। এসব ফেরিতে ৭০ টির মতো যাত্রীবাহী বাস, পণ্যবাহী ট্রাক ও মাইক্রোবাস ছিল।
বিআইডব্লিউটিসির আরিচা কার্যালয়ের সহকারী ব্যবস্থাপক (বাণিজ্য) মহিউদ্দিন রাসেল বলেন, দুর্ভোগের কথা বিবেচনা করে যাত্রীবাহী কোচগুলো আগে পার করা হবে।
আরও  পড়ুন..
দৌলতদিয়া-পাটুরিয়ায় নৌচলাচল বন্ধ
