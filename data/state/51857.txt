
মহাজোট সরকারের পঞ্চম এবং শেষ বাজেট জাতীয় সংসদে উপস্থাপন করেছেন অর্থমন্ত্রী আবুল মাল আবদুল মুহিত। ঘোষিত বাজেটে অত্যাবশ্যকীয় বেশ কিছু পণ্য যেমন—চাল, ডাল, গম, পেঁয়াজ ও কৃষি উপকরণ সার, কীটনাশক, বীজ এবং জীবন রক্ষাকারী ওষুধ, শিল্পে ব্যবহার্য প্রাথমিক কাঁচামাল তুলা ইত্যাদিতে বিদ্যমান শুল্ক মওকুফ সুবিধা রাখার প্রস্তাব করা হয়েছে। এর ফলে এসব পণ্যের দাম কমতে পারে। এ ছাড়া পটেটো চিপস, বাণিজ্যিকভাবে বাল্কে আমদানি করা গুঁড়ো দুধ, তামাকজাতীয় পণ্যে শুল্ক আরোপ করায় এসব পণ্যের দাম বাড়তে পারে। অন্যদিকে ভোজ্য তেলে বর্তমানে প্রযোজ্য বিশেষ রেয়াতি সুবিধা আগামী অর্থবছরেও অব্যাহত রাখার প্রস্তাব করায় স্থিতিশীল থাকার সম্ভাবনা রয়েছে।  আমদানি শুল্ক ও সম্পূরক শুল্ক কাঠামো সুষমকরণ আমদানি পর্যায়ে বর্তমানে বিদ্যমান চার স্তরবিশিষ্ট কাঠামো ঠিক রেখে বিনিয়োগ ও শিল্পায়নকে উত্সাহিত করার জন্য মূলধনী যন্ত্রপাতিতে প্রযোজ্য ৩ শতাংশ আমদানি শুল্ক হ্রাস করে ২ শতাংশে এবং শিল্পে ব্যবহার্য মধ্যবর্তী কাঁচামালের ওপর প্রযোজ্য ১২ শতাংশ শুল্ককে হ্রাস করে ১০ শতাংশে ধার্যের প্রস্তাব করা হয়েছে। অন্যদিকে, বিভিন্ন প্রজ্ঞাপনের মাধ্যমে প্রদত্ত রেগুলেটরি ডিউটি মওকুফ-সুবিধা অব্যাহত রেখে কিছু পণ্যে নতুন করে ওই সুবিধা সম্প্রসারণের প্রস্তাব করা হয়েছে। সর্বোচ্চ আমদানি শুল্ক হার ২৫ শতাংশ বহাল রেখে দেশীয় শিল্পের স্বার্থে ৫ শতাংশ রেগুলেটরি ডিউটি আগামী অর্থবছরেও অব্যাহত রাখার প্রস্তাব করা হয়েছে।  পটেটো চিপসে সম্পূরক শুল্ক অনেক কৃষি ও খাদ্য শিল্পজাত পণ্যে সম্পূরক শুল্কসহ যথাযথ শুল্ক প্রতিরক্ষণ সুবিধা বিদ্যমান থাকলেও সাধারণ কৃষকের কষ্টে উত্পাদিত গোল আলুজাত পটেটো চিপসের ওপর সম্পূরক শুল্ক না থাকায় সম্ভাবনাময় এ খাতটি অসম প্রতিযোগিতার সম্মুখীন। তাই পটেটো চিপসের আমদানিতে অনুরূপ অন্যান্য পণ্যের মতো ৬০ শতাংশ সম্পূরক শুল্ক আরোপের প্রস্তাব।  বায়োগ্যাস প্ল্যান্টের উপকরণের শুল্ক অব্যাহতি জ্বালানি কাঠ ও রাসায়নিক সারের ব্যবহার হ্রাস এবং সোলার হোম সিস্টেমের মতো বায়োগ্যাস প্ল্যান্টের প্রসারের লক্ষ্যে কিছু নির্দিষ্ট কাঁচামালের ওপর প্রযোজ্য ১২ ও ২৫ শতাংশ শুল্ক কমিয়ে যথাক্রমে ৫ ও ১০ শতাংশ করার প্রস্তাব করা হয়েছে ।  দুগ্ধ শিল্প দুধ ও দুগ্ধজাত পণ্য জনপুষ্টির প্রধান উপাদান। সরকারের যথাযথ পৃষ্ঠপোষকতায় ও ছোট-বড় উদ্যোক্তাদের প্রচেষ্টায় দেশজ দুগ্ধ শিল্প খাতের ক্রমাগত বিকাশ হচ্ছে। তবে চাহিদার তুলনায় দেশজ উত্পাদন এখনো আশানুরূপ নয়। এর পরিপ্রেক্ষিতে আমদানি ও দেশজ উত্পাদনের মধ্যে সমন্বয় এবং দেশজ দুগ্ধ উত্পাদনকে অধিকতর উত্সাহিত করার প্রয়োজনে খুচরা প্যাকেট ও বাল্কে আমদানি করা গুঁড়ো দুধের শুল্কহার সংগতিপূর্ণ করতে করা প্রয়োজন বলে উল্লেখ করেন অর্থমন্ত্রী। এ জন্য ভ্যাট নিবন্ধিত ও করযোগ্য পণ্য উত্পাদনকারী শিল্পের ক্ষেত্রে বর্তমান আমদানি শুল্ক ৫ শতাংশ অব্যাহত রেখে বাণিজ্যিকভাবে বাল্কে আমদানি করা গুঁড়ো দুধের ওপর আমদানি শুল্ক ৫ শতাংশ থেকে বাড়িয়ে ১০ শতাংশ ধার্যের প্রস্তাব করা হয়েছে। একই বিবেচনায় দেশীয় দুগ্ধ উত্পাদনকারীদের স্বার্থে মিল্ক ট্যাংকারের আমদানিতে প্রযোজ্য ৫ শতাংশ শুল্ক ও ১৫ শতাংশ মূসকসহ মোট করভার ৩১.০৭ শতাংশ হতে হ্রাস করে মূলধনী যন্ত্রপাতির ন্যায় শুধু ২ শতাংশ আমদানি শুল্ক ধার্যের প্রস্তাব করা হয়েছে।  রিকন্ডিশন্ড গাড়ি ব্যক্তিগত গাড়ির ব্যবহার নিরুত্সাহিত করার পাশাপাশি সরকারের রাজস্ব আয় বৃদ্ধির লক্ষ্যে মোটর গাড়ির শুল্ক কর বিগত ২০০৯-১০, ১০-১১, ১১-১২ ও ১২-১৩ অর্থবছরে এ ক্ষেত্রে তেমন কোনো পরিবর্তন আনা হয়নি। আগামী অর্থবছরেও বর্তমান শুল্ক কর কাঠামো অব্যাহত রাখার প্রস্তাব করা হয়েছে।  বিদ্যুৎ খাত স্বল্প আয়ের জনগোষ্ঠীর কাছে সাশ্রয়ী মূল্যে বিদ্যুৎ পৌঁছে দেওয়ার লক্ষ্যে সোলার ল্যানটার্ন ও এলইডি ল্যাম্পের আমদানি শুল্ক ১২ শতাংশ থেকে কমিয়ে ৫ শতাংশ করার প্রস্তাব করা হয়েছে।  তামাকজাত পণ্য তামাকজাত পণ্যের ব্যবহার কমিয়ে আনার ও রাজস্ব আয় বৃদ্ধির প্রয়াসে সিগারেটের বিদ্যমান মূল্য স্ল্যাব প্রিমিয়াম থেকে নিম্নস্তর পর্যন্ত যথাক্রমে ২১.২১, ১৯.৩২, ১৩.১৩ ও ১৫.৭০ শতাংশ ভিত্তিমূল্য বাড়ানোর প্রস্তাব করা হয়েছে। পোলট্রি, ডেইরি, ফিশ ফিড, সব ধরনের সার, ইনসুলিন, ইনসুলিন পেন, স্ট্রেপটোকাইনেজ ইনজেকশন, পঙ্গু ও প্রতিবন্ধীদের ব্যবহার্য হুইল চেয়ার, অন্ধদের জন্য তৈরি করা ঘড়ি, হাসপাতাল শয্যা প্রভৃতি পণ্যের স্থানীয় উত্পাদন পর্যায়ে মূসক অব্যাহতির প্রস্তাব করা হয়েছে। গৃহস্থালির কাজে এলপি গ্যাস সরবরাহ, কর্মসংস্থান, দেশীয় শিল্পের বিকাশ, বৈদেশিক মুদ্রার সাশ্রয়ের জন্য খালি এলপি গ্যাস সিলিন্ডারের দেশীয় উত্পাদন স্তরে অব্যাহতি সুবিধা ৩০ জুন, ২০১৭ পর্যন্ত অব্যাহত রাখার প্রস্তাব করা হয়েছে। অপরিশোধিত ও পরিশোধিত সয়াবিন, অপরিশোধিত পাম তেল ও পরিশোধিত সূর্যমুখী তেলের ক্ষেত্রে ১৫ শতাংশের পরিবর্তে বিদ্যমান ১০ শতাংশ রেয়াতি হার ৩০ জুন, ২০১৪ পর্যন্ত অব্যাহত রাখা, নির্মাণ শিল্পের প্রসারের জন্য ডাম্প ট্রাক আমদানি শুল্ক ২৫ শতাংশ থেকে কমিয়ে ১০ শতাংশ করা, অগ্নিনির্বাপণ কাজে ব্যবহূত ফায়ার এক্সটিংগুইশার্সের ১২ শতাংশ আমদানি শুল্ক কমিয়ে পাঁচ শতাংশ ধার্য করা, মিনিবাসের চেসিসের শুল্কহার ২৫ শতাংশ থেকে কমিয়ে ১০ শতাংশ নির্ধারণ, গাড়ির উইন্ডশিল্ড গ্লাসের শুল্কহার ১২ শতাংশ থেকে কমিয়ে ৫ শতাংশে নির্ধারণ, মেডিকেল যন্ত্রপাতি প্রস্তুতকারক প্রতিষ্ঠানের কাঁচামাল এফইপি বা টেফলন টিউবের ওপর আমদানি শুল্ক ২৫ শতাংশ থেকে কমিয়ে ১০ শতাংশে নির্ধারণ করার প্রস্তাব করা হয়েছে। এ ছাড়া দেশীয় সিম কার্ড উত্পাদনকারী প্রতিষ্ঠানের স্বার্থে আমদানি পর্যায়ে ৩০ শতাংশ সম্পূরক শুল্ক ধার্য করা হয়েছিল। এই শুল্ক ২০ শতাংশে হ্রাস, ওয়েবক্যাম ও ডিজিটাল ক্যামেরার ওপর বিদ্যমান ২৫ শতাংশ আমদানি শুল্ক কমিয়ে ১০ শতাংশে ধার্য করা, ৫০০০ লিটারের কম ধারণ ক্ষমতাসম্পন্ন এলপিজি সিলিন্ডারের ওপর ১০ শতাংশ আমদানি শুল্ক আরোপ করা, ফ্লোট গ¬্যাসের ওপর বিদ্যমান সম্পূরক শুল্ক ৩০ শতাংশ থেকে বাড়ি ৪৫ শতাংশ করা এবং এ শিল্পের উপকরণ কোবাল্ট অক্সাইড এর আমদানি শুল্ক ১২ শতাংশ থেকে কমিয়ে ৫ শতাংশে নির্ধারণ, কাগজ তৈরিতে ব্যবহূত পাল্পের কাঁচামাল বাঁশের ওপর বিদ্যমান আমদানি শুল্ক প্রত্যাহারের প্রস্তাব করা হয় বাজেটে।
