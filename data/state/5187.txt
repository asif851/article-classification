
সিলেটের দক্ষিণ সুরমার শিববাড়ি এলাকায় আতিয়া মহলে বোমা নিষ্ক্রিয়করণ দলের অপেক্ষায় রয়েছে পুলিশ। গতকাল অভিযান সমাপ্তি ঘোষণা করে সেনাবাহিনী পুলিশের কাছে বাড়িটি বুঝিয়ে দিলেও এখনো পুলিশ বাড়ির ভেতরে প্রবেশ করেনি।
পুলিশ জানায়, আজ ঢাকা থেকে বোমা নিষ্ক্রিয়করণ দলের সেখানে যাওয়ার কথা রয়েছে। বোমা নিষ্ক্রিয়করণ দল পৌঁছানোর পর তারা সেখানে কাজ শুরু করবে। ওই বাড়ির ভেতরে আরও বিস্ফোরক আছে কি না, তা খতিয়ে দেখা হবে। থাকলে সেগুলো নিষ্ক্রিয় করা হবে। এর পরে তারা নিরাপদ ঘোষণা করলে, পুলিশের ক্রাইম সিন ইউনিটের সদস্যরা বাড়ির ভেতর ঢুকবেন।
আজ বুধবার দুপুরে সিলেট মহানগর পুলিশের অতিরিক্ত কমিশনার এস এম রোকনউদ্দিন প্রথম আলোকে বলেন, ঢাকা থেকে বোমা নিষ্ক্রিয়করণ ইউনিট এসে কাজ করবে। তারপর অন্যরা কাজ করবে।
মোগলা বাজার থানার ভারপ্রাপ্ত কর্মকর্তা (ওসি) খায়রুল ফজল বলেন, আতিয়া মহলের ভেতরে এখনো নিহত দুই জঙ্গির লাশ রয়েছে। এর আগে সোমবার যে দুজন জঙ্গির লাশ বের করা হয়েছিল, তাদের মধ্যে থাকা এক নারী জঙ্গির পরিবারের সদস্য দাবিদার লোকজন আজ এসেছে শনাক্ত করতে।
সিলেটের দক্ষিণ সুরমার শিববাড়ি এলাকায় আতিয়া মহল নামের পাঁচতলা এই বাড়ির নিচতলায় জঙ্গি থাকার খবর পেয়ে গত বৃহস্পতিবার দিবাগত রাত আড়াইটায় বাড়িটি ঘিরে ফেলে পুলিশ। গত শুক্রবার ঢাকা থেকে পুলিশের বিশেষায়িত ইউনিট সোয়াত গিয়ে অভিযানে অংশ নেয়। এরপর গত শনিবার সকাল থেকে সেনাবাহিনীর প্যারা কমান্ডো দল ‘অপারেশন টোয়াইলাইট’ নামে অভিযান শুরু করে। এ অভিযানের মধ্যেই শনিবার সন্ধ্যায় দুই দফা বিস্ফোরণে দুই পুলিশ কর্মকর্তাসহ ছয়জন নিহত এবং আরও ৪৪ জন আহত হন।
