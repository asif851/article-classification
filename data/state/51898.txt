
চলমান রাজনৈতিক সংকট সমাধানে কেবল আওয়ামী লীগ ও বিএনপি নয়, জামায়াত-শিবির বাদে দেশের ক্রিয়াশীল সব রাজনৈতিক দলের সঙ্গে আলোচনা করার আহ্বান জানিয়েছে বাংলাদেশের কমিউনিস্ট পার্টি (সিপিবি) ও বাংলাদেশের সমাজতান্ত্রিক দল (বাসদ)। রাজধানীর পুরানা পল্টনের মুক্তি ভবনে সিপিবির কার্যালয়ে গতকাল বুধবার আয়োজিত সংবাদ সম্মেলনে দল দুটি এ আহ্বান জানায়। ২৭ ফেব্রুয়ারি এ দুটি দল রাজধানীতে জাতীয় সমাবেশের আয়োজন করেছে। এই সমাবেশের বিষয়টি জানাতেই মূলত সংবাদ সম্মেলনের আয়োজন করা হয়।সংবাদ সম্মেলনে সিপিবির সাধারণ সম্পাদক সৈয়দ আবু জাফর আহমেদ বলেন, চলমান সংকট নিরসনে জাতীয় সংলাপ হতে পারে। তিনি বলেন, পেট্রলবোমা ছুড়ে মানুষ খুন বন্ধ করা, গণতান্ত্রিক অধিকার রক্ষা, গুম-খুন ও ক্রসফায়ার বন্ধ করা, চলমান সংকটের রাজনৈতিক সমাধান করা এবং জামায়াত-শিবিরের রাজনীতি নিষিদ্ধ করার দাবিতে তাঁরা ২৭ ফেব্রুয়ারি সমাবেশের আয়োজন করেছে। সংবাদ সম্মেলনে বাসদের কেন্দ্রীয় কমিটির সদস্য বজলুর রশীদ ফিরোজ বলেন, বর্তমানে যে সংকট চলছে তা রাজনৈতিক সংকট। রাজনৈতিকভাবেই এর সমাধান করতে হবে। আর এ জন্য সরকারকেই উদ্যোগ নিতে হবে।নাগরিক ঐক্যের আহ্বায়ক মাহমুদুর রহমান মান্নার টেলিফোন কথোপকথন নিয়ে এক প্রশ্নের জবাবে সিপিবির সাধারণ সম্পাদক বলেন, এটি উনার (মান্না) একান্ত ব্যক্তিগত বিষয়। তবে প্রকাশিত বক্তব্যের সঙ্গে তাঁরা একেবারেই একমত নন, কোনো কোনো বিষয়ে দ্বিমত আছে।উল্লেখ্য, সিপিবি ও বাসদ বিভিন্ন সময়ে নাগরিক ঐক্যের সঙ্গে যুগপৎ কর্মসূচি পালন করেছে।
