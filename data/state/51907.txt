
নারায়ণগঞ্জে র‍্যাপিড অ্যাকশন ব্যাটালিয়ন (র‍্যাব) ৪ হাজার ২৪৪ বোতল বিদেশি মদ উদ্ধার করেছে। এর আনুমানিক দাম সাড়ে তিন কোটি টাকা।
সোমবার দুপুরে নারায়ণগঞ্জের সিদ্ধিরগঞ্জের আদমজীতে অবস্থিত র‌্যাব-১১-এর ব্যাটালিয়ন সদর দপ্তরে আয়োজিত এক সংবাদ সম্মেলনে র‌্যাব-১১-এর অধিনায়ক (সিও) লে কর্নেল কামরুল হাসান সাংবাদিকদের এ তথ্য জানান। সংবাদ সম্মেলনে উপস্থিত ছিলেন লে কমান্ডার গোলজার হোসেনসহ র‌্যাবের ঊর্ধ্বতন কর্মকর্তারা।সংবাদ সম্মেলনে জানানো হয়, গোপন সংবাদের ভিত্তিতে র‍্যাব জানতে পারে, সোনারগাঁ উপজেলার ১৩৪২ চর রমজান, ছানাউল্লাহ গঙ্গানগরে জাহিদ হোসেন নামের এক ব্যক্তির মালিকানাধীন এমএম ট্রেড অ্যাপারেলস গার্মেন্টসের চারতলা ভবনের তৃতীয় তলার একটি কক্ষের ভেতরে মাদকের একটি বড় চালান রয়েছে। র‌্যাব-১১-এর সিপিএসসির এএসপি মো. আলেপ উদ্দিনের নেতৃত্বে র‌্যাবের একটি দল সোমবার ভোরে সেখানে অভিযান চালিয়ে সাড়ে তিন কোটি টাকা দামের ৪ হাজার ২৪৪ বোতল বিভিন্ন ব্র্যান্ডের বিদেশি মদ (হুইস্কি) উদ্ধার করে। তবে র‌্যাব ঘটনাস্থলে পৌঁছার আগেই সন্দেহভাজন মাদক ব্যবসায়ী গার্মেন্টসের মালিক জাহিদ হোসেন (৫৫), নাছির (৪৫), নাছিরের ম্যানেজার সুমন (৩৫) পালিয়ে যায়।সংবাদ সম্মেলনে বলা হয়, জাহিদ হোসেন দীর্ঘদিন ধরে এমএম ট্রেড অ্যাপারেলস গার্মেন্টসের জন্য বিভিন্ন পণ্য আমদানির নামে বিদেশ থেকে কনটেইনারের মাধ্যমে অবৈধ পন্থায় বিভিন্ন বিদেশি ব্র্যান্ডের মদ (হুইস্কি) আমদানি করতেন। দেশে সেগুলো অত্যন্ত গোপনীয়তার সঙ্গে বিভিন্ন স্থানে পরিবহন করা হতো এবং কালোবাজারে বিক্রি হতো।র‍্যাব জানিয়েছে, এ ঘটনায় সোনারগাঁ থানায় মামলা করার প্রস্তুতি নেওয়া হচ্ছে। অভিযুক্ত পলাতক ব্যক্তিদের গ্রেপ্তারের চেষ্টা চলছে।
