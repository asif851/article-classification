
মালয়েশিয়ার কুয়ালালামপুর বিমানবন্দরে আটকে রাখা হয়েছে বাংলাদেশের মানবাধিকার সংগঠন অধিকারের সম্পাদক আদিলুর রহমান খানকে। তাঁকে দেশটিতে ঢুকতে দেওয়া হচ্ছে না। বাংলাদেশে আদিলুর রহমানের খানের ঘনিষ্ঠ সূত্র এবং মালয়েশিয়ার একাধিক সাংবাদিক প্রথম আলোকে এ কথা জানিয়েছেন।  সূত্রগুলো জানায়, আদিলুর রহমান আজ বৃহস্পতিবার ভোররাত চারটায় ঢাকা থেকে মালয়েশিয়ায় যান। সেখানে কুয়ালালামপুর ইন্টারন্যাশনাল এয়ারপোর্টে নামার পর তাঁকে আর ঢুকতে দেওয়া হয়নি। তবে তাঁকে আটক করা হয়নি বলে জানা গেছে। একটি মানবাধিকার সংগঠনের সম্মেলনে যোগ দিতে আদিলুর রহমান আজ মালয়েশিয়ায় যান। ‘মৃত্যুদণ্ড বিলোপ’-সংক্রান্ত সম্মেলন ছিল এটি। আজ বেলা তিনটা পর্যন্ত বিমানবন্দরেই ছিলেন আদিলুর রহমান। একটি ফ্লাইট ধরে তাঁকে বাংলাদেশে ফেরত পাঠানোর চেষ্টা হচ্ছে বলে জানা গেছে।
এর আগে গত মাসে সিঙ্গাপুরের মানবাধিকারকর্মী হ্যান হুই হুইকে মালয়েশিয়ায় ঢুকতে বাধা দেওয়া হয় বলে আজ মালয়েশিয়ার ইংরেজি দৈনিক মালয়েশিয়া টুডেতে জানানো হয়। আন্তর্জাতিক মানবাধিকার সংস্থা অ্যামনেস্টি ইন্টারন্যাশনাল এ মাসের প্রথম দিকে এ ঘটনার প্রতিবাদ জানায়।
 
