
গোলাম আযমকে ফাঁসির বদলে ৯০ বছরের সাজার রায় দেওয়ায় ক্ষুব্ধ প্রতিক্রিয়া জানিয়েছে একাত্তরের ঘাতক দালাল নির্মূল কমিটি। সংগঠনের নেতারা বলেছেন, এই রায়ের মধ্যে দিয়ে ৩০ লাখ শহীদের পরিবার ও শহীদ বুদ্ধিজীবীদের পরিবারকে উপহাস করা হয়েছে।
আজ সোমবার এক বিবৃতিতে নির্মূল কমিটি এই প্রতিক্রিয়া জানায়। বিবৃতিতে বলা হয়, আদালত বয়সের অজুহাতে গোলাম আযমকে সর্বোচ্চ শাস্তি দেয়নি। কিন্তু ১৯৭৩ সালের আইন আসামির ব্যক্তিগত অবস্থানকে বিবেচনা করার কোনো সুযোগ দেয়নি।
বিবৃতিতে বলা হয়, ‘৭১-এর গণহত্যার একজন মূল পরিকল্পনাকারী দলনেতা, যার নীলনকশায় এ দেশের লাখ লাখ মানুষ, বুদ্ধিজীবী হত্যা ও চার লাখ মা-বোনের সম্ভ্রমহানি হয়েছে, তাঁর প্রতি আদালত পক্ষপাতমূলক আচরণ করেছে। ৯০ বছরের কারাদণ্ডের এই রায় আমাদের প্রত্যাশা পূরণে ব্যর্থ হয়েছে। এই রায়ের মধ্য দিয়ে ৩০ লাখ শহীদ পরিবার ও শহীদ বুদ্ধিজীবী পরিবারকে উপহাস ও অপমান করা হয়েছে এবং তাদের ন্যায়বিচার থেকে বঞ্চিত করা হয়েছে।’
বিবৃতিতে স্বাক্ষর করেছেন বিচারপতি গোলাম রাব্বানী, সাংবাদিক কামাল লোহানী, অধ্যাপক অজয় রায়, কথাশিল্পী হাসান আজিজুল হক, বোরহানউদ্দিন খান জাহাঙ্গীর, লে. কর্নেল (অব.) আবু ওসমান চৌধুরী, অনুপম সেন, শাহরিয়ার কবির, মুনতাসীর মামুন, ভাষাসৈনিক আবুল হোসেন, অধ্যাপিকা হামিদা বানু, শিল্পী হাশেম খান, স্থপতি রবিউল হুসাইন, নারীনেত্রী আয়েশা খানম, শহীদজায়া শ্যামলী নাসরিন চৌধুরী, ভাস্কর ফেরদৌসী প্রিয়ভাষিণী প্রমুখ।
 
