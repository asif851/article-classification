
‘এই বীভৎস দেশ দেখতে চাই না, শান্তি-সুখের বাংলাদেশ চাই’ বার্তা দেশবাসীর কাছে পৌঁছে দিতে কবি মামুন খন্দকার (২৮) ভ্রমণে বের হয়েছেন। গতকাল রোববার বেলা ১১টায় চুয়াডাঙ্গার কেন্দ্রীয় শহীদ মিনার থেকে ব্যাটারিচালিত ভ্যানে করে তিনি যাত্রা শুরু করেন।চুয়াডাঙ্গার আলমডাঙ্গা শহরের বাসিন্দা কবি মামুন খন্দকার সহিংস রাজনীতির শিকার। ২০০১ সালে মামুন রাজনৈতিক সহিংসতার শিকার হন। এতে তিনি শারীরিক প্রতিবন্ধী হয়ে যান। অন্যের সহযোগিতা ছাড়া তিনি চলাচল তো দূরের কথা, দাঁড়াতেও পারেন না।ভ্রমণের আগে চুয়াডাঙ্গা শহীদ মিনার প্রাঙ্গণে উপস্থিত সাংবাদিকদের মামুন খন্দকার বলেন, দেশের চলমান রাজনৈতিক অস্থিরতায় হৃদয়ে রক্তক্ষরণ হচ্ছে তাঁর। রাজনৈতিক কর্মসূচির নামে প্রতিদিন পেট্রলবোমা হামলা চালিয়ে মানুষ খুন করা হচ্ছে, এতে গোটা দেশ ক্ষতবিক্ষত। তিনি বলেন, অনেক ত্যাগ ও রক্তের বিনিময়ে স্বাধীনতা অর্জিত হয়েছে। সেই স্বাধীন দেশের মানুষের স্বাভাবিক মৃত্যুর নিশ্চয়তা নেই। দেশজুড়ে বীভৎসতার প্রতিবাদ জানাতেই এই ভ্রমণ।মামুন খন্দকারের ভ্যানের চালক হিসেবে রয়েছেন আলমডাঙ্গা শহরের মিরাজুল ইসলাম (২০)। মিরাজুল বলেন, কবি মামুনের কারণে তিনিও গোটা দেশ দেখার ও জানার সুযোগ পাবেন।
