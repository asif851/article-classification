
কুড়িগ্রামের রৌমারী উপজেলায় ভারতের সীমান্তরক্ষী বাহিনীর (বিএসএফ) গুলিতে বাহাউদ্দিন (২৫) নামের এক বাংলাদেশি নিহত হয়েছেন। আহত হয়েছেন আরেক বাংলাদেশি—জাকির হোসেন (৩০)।
আজ রোববার ভোরে রৌমারীর দাঁতভাঙা সীমান্তের পূর্ব ছাটকড়াইবাড়ি এলাকায় এ ঘটনা ঘটে।
বিজিবি ও সীমান্ত এলাকার বাসিন্দাদের ভাষ্য, বাহাউদ্দিন, জাকিরসহ কয়েকজন ১০৫৬ আন্তর্জাতিক পিলারের কাছ দিয়ে ভারত থেকে গরু আনতে যান। এ সময় ভারতের আসাম রাজ্যের বিএসএফ ৫৭ ব্যাটালিয়নের গুটলি সীমান্ত ফাঁড়ির টহলরত সদস্যরা তাঁদের দেখে গুলি ছোড়ে। বুকে গুলি লেগে বাহাউদ্দিন ঘটনাস্থলেই নিহত হন। আহত হন জাকির হোসেন। তাঁদের বাড়ি ছাটকড়াইবাড়ি গ্রামে।
জামালপুর ৩৫ ব্যাটালিয়নের দাঁতভাঙা সীমান্ত ফাঁড়ির কোম্পানি কমান্ডার আবদুল আজিজ জানান, এ ঘটনায় কড়া প্রতিবাদ জানানো হয়েছে। পতাকা বৈঠকের আহ্বান জানিয়ে বিএসএফের কাছে চিঠি দেওয়া হয়েছে।
