
নীলফামারীর জলঢাকা উপজেলায় গতকাল শনিবার মুক্তিযোদ্ধা যাচাই-বাছাইয়ের দিন ধার্য থাকলেও তা হয়নি। যাচাই-বাছাই কমিটি নিয়ে আপত্তি এবং কমিটির সভাপতি উপস্থিত না থাকায় বাছাই প্রক্রিয়া বন্ধ রাখা হয়।ওই কমিটির সভাপতি স্থানীয় সাংসদ মুক্তিযোদ্ধা গোলাম মোস্তফা। তাঁকে বিধি লঙ্ঘন করে এ পদ দেওয়া হয়েছে বলে কমিটির সদস্যসচিব উপজেলা নির্বাহী কর্মকর্তা (ইউএনও) বরাবর অভিযোগ দিয়েছেন কয়েকজন মুক্তিযোদ্ধা। এতে সই করেছেন জেলা মুক্তিযোদ্ধা কমান্ডার ফজলুল হক, জলঢাকার কমান্ডার মো. হামিদুর রহমান, ডোমারের কমান্ডার মো. নুরুন্নবী ও সদর উপজেলা মুক্তিযোদ্ধা কমান্ডার মো. শহীদুল ইসলাম।জেলা মুক্তিযোদ্ধা সংসদের কমান্ডার মো. ফজলুল হক বলেন, ‘জলঢাকা উপজেলা মুক্তিযোদ্ধা কমান্ডার হামিদুর রহমানকে মুক্তিযোদ্ধা যাচাই-বাছাই কমিটিতে রাখা হয়নি। স্থানীয় সাংসদ শুধু গেজেটভুক্ত মুক্তিযোদ্ধা। বিধি মোতাবেক তিনি ওই কমিটির সভাপতি হতে পারেন না। এ কারণে গতকাল জলঢাকায় যাচাই-বাছাই বন্ধের জন্য কমিটির সদস্যসচিব ইউএনও মুহাম্মদ রাশেদুল হক প্রধানের কাছে লিখিত আবেদন করেছি।’মুক্তিযোদ্ধা যাচাই-বাছাই কমিটির বাকি সদস্যরা হলেন জেলা ইউনিটের সহকারী কমান্ডার মমিনুর রহমান, উপজেলা সহকারী কমান্ডার মোকসুদার রহমান, উপজেলা ডেপুটি কমান্ডার মো. আবুল হোসেন, মুক্তিযোদ্ধা কাজী রুহুল আমিন ও আনছারুল আলম।ইউএনও বলেন, চারজন কমান্ডারের সই করা ওই আবেদনে কমিটি সম্পর্কে আপত্তি জানিয়ে যাচাই-বাছাই বন্ধের আবেদন করা হয়েছে। এ ছাড়া কমিটির সভাপতি সাংসদ গোলাম মোস্তফা জলঢাকায় নেই। তিনি এলে প্রক্রিয়া শুরু করা হবে। এ বিষয়ে জানতে সাংসদ গোলাম মোস্তফার মুঠোফোনে একাধিকবার কল করে সেটি বন্ধ পাওয়া যায়। তিনি দেশের বাইরে রয়েছেন বলে জানা গেছে।
