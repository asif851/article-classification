
বাংলাদেশের কমিউনিস্ট পার্টির (সিপিবি) কেন্দ্রীয় কমিটির সদস্য রুহিন হোসেন প্রিন্স বলেছেন, সরকারের ভুল নীতি ও দুর্নীতির কারণেই গ্যাস ও বিদ্যুৎ-সংকট অব্যাহত রয়েছে। সিলিন্ডার ব্যবসায়ীদের সুযোগ করে দিতে সম্প্রতি অন্যায় ও অযৌক্তিকভাবে গ্যাসের দাম বাড়ানো হয়েছে।মানিকগঞ্জ শহরের বিজয় মেলা মাঠে গণসমাবেশে গতকাল শুক্রবার বিকেলে তিনি এসব কথা বলেন। এ সময় তিনি ন্যায্যমূল্যে সিলিন্ডার গ্যাসসহ বিশুদ্ধ পানি ও নিয়মিত বিদ্যুৎ সরবরাহ নিশ্চিত করতে সরকারের নীতিনির্ধারকদের কার্যকর পদক্ষেপ নেওয়ার দাবি জানান।জেলা সিপিবি এ গণসমাবেশের আয়োজন করে। জেলা সিপিবির সভাপতি নূরুল ইসলামের সভাপতিত্বে বক্তব্য দেন দলের কেন্দ্রীয় সভাপতিমণ্ডলীর সদস্য শাহ আলম, কেন্দ্রীয় সদস্য আজহারুল ইসলাম, জেলা সিপিবির সাবেক সাধারণ সম্পাদক মিজানুর রহমান, সাধারণ সম্পাদক মজিবুর রহমান, সহসাধারণ সম্পাদক আরশেদ আলী, জেলা কৃষক সমিতির নজরুল ইসলাম ও জেলা ছাত্র ইউনিয়নের সভাপতি এম আর লিটন প্রমুখ। রুহিন হোসেন প্রিন্স বলেন, নানা সংকটের মধ্যেও দেশের মেহনতি কৃষক, পোশাকশ্রমিক ও বিদেশে কর্মরত শ্রমিকেরা দেশের অগ্রগতিতে প্রধান ভূমিকা রেখে চলেছেন।গণসমাবেশ শেষে সন্ধ্যায় বিজয় মেলা মাঠ থেকে শহরে বিক্ষোভ মিছিল বের করা হয়।
 
