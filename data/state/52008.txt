
সড়কের দৈর্ঘ্য এক কিলোমিটার। পুরোটাই ভাঙা। ফলে বন্ধ গাড়ি চলাচল। এখন হেঁটে চলাও দায় হয়ে পড়েছে। এ চিত্র কক্সবাজারের মহেশখালীর মাতারবাড়ী ইউনিয়নের নতুনবাজার-রাজঘাট সড়কের। সড়কটি সংস্কার না হওয়ায় চলাচলে ভোগান্তি পোহাতে হচ্ছে ছয় গ্রামের অন্তত ৩০ হাজার মানুষকে।মাতারবাড়ী ইউনিয়নের রাজঘাট, সিকদারপাড়া, ওয়াপদারপাড়া, মধ্যম রাজঘাট, দক্ষিণ রাজঘাট ও বান্ডি সিকদারপাড়ার বাসিন্দাদের যাতায়াতের একমাত্র মাধ্যম এই সড়ক। এটি উপজেলা সদরের সঙ্গে সংযুক্ত মাতারবাড়ী-চালিয়াতলী সড়কে আসতে ছয় গ্রামের মানুষকে সড়কটি পাড়ি দিতে হয়। কিন্তু সড়কটি সংস্কার করার জন্য কোনো উদ্যোগ নেওয়া হচ্ছে না।স্থানীয় লোকজন জানান, বিভিন্ন সময় প্রাকৃতিক দুর্যোগ ও বন্যায় সড়কটির আধা কিলোমিটার অংশ ভেঙে যায়। কিন্তু পাঁচ বছরেও ওই ভাঙা অংশ সংস্কার হয়নি। এর মধ্যে বন্ধ হয়ে গেছে গাড়ি চলাচল। সর্বশেষ গত ৩০ মে ঘূর্ণিঝড় মোরার আঘাতে বাকি আধা কিলোমিটার অংশ ভেঙে যায়।গত বৃহস্পতিবার সরেজমিনে দেখা গেছে, সড়কের এক কিলোমিটারে ১৮টি বড় গর্ত। এক একটি গর্ত পাঁচ থেকে দশ ফুট। এ ছাড়া খানাখন্দ তো আছেই। ভাঙা অংশগুলো হেঁটে পার হতেও ভোগান্তির শেষ নেই।রাজঘাটের বাসিন্দা নুরুল ইসলাম বলেন, এত দিন ধরে সড়কটি ভাঙা। অথচ কারও নজর নেই। চলাচলে খুবই কষ্ট হচ্ছে। বৃষ্টি হলে কার্যত হাঁটাও বন্ধ হয়ে যায়।স্থানীয় ইউনিয়ন পরিষদ (ইউপি) সদস্য রিয়াজ উদ্দিন বলেন, সড়কটি সংস্কারের ব্যাপারে উপজেলা প্রকৌশল কার্যালয়ে বারবার ধরনা দিয়েও কোনো কাজ হচ্ছে না।মাতারবাড়ী ইউপি চেয়ারম্যান মোহাম্মদ উল্লাহ বলেন, স্থানীয় জনগণের যাতায়াতের সুবিধার্থে আপাতত ইউনিয়ন পরিষদের পক্ষে কাবিখা প্রকল্পের মাধ্যমে সড়কটি সংস্কারের উদ্যোগ নেওয়া হবে।সড়ক সংস্কারের ব্যাপারে মহেশখালী উপজেলা প্রকৌশলী সৈয়দ জাকির হোসেন বলেন, খুব শিগগির ওই ভাঙা সড়কটি সংস্কারের উদ্যোগ নেওয়া হবে।
