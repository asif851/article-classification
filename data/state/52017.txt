
রাজধানীর যাত্রাবাড়ীতে নাশকতার ঘটনায় বিশেষ আইনে করা মামলায় আত্মসমর্পণ করে জামিন পেয়েছেন বিএনপির চেয়ারপারসন খালেদা জিয়া। আজ মঙ্গলবার ঢাকার মহানগর দায়রা জজ কামরুল হোসেন মোল্লা এ আদেশ দেন। পাশাপাশি অন্য চারটি মামলায়ও পৃথক আদালত থেকে জামিন পান তিনি।
সকাল ১০টা ৫০ মিনিটে ঢাকার মহানগর দায়রা জজ আদালতের এজলাসে কক্ষে ঢোকেন খালেদা জিয়া। জয়নাল আবেদীনসহ অন্য আইনজীবীরা তাঁর পক্ষে জামিনের শুনানি করেন। খালেদা জিয়ার আইনজীবীরা আদালতকে বলেন, যাত্রাবাড়ীতে নাশকতার ঘটনায় বিশেষ আইনে করা এ মামলায় রাজনৈতিক উদ্দেশে খালেদা জিয়াকে আসামি করা হয়েছে। মামলায় উল্লেখ করা ঘটনাস্থলে তিনি ছিলেন না। সবকিছু সুতরাং-অতএবের ওপর ভিত্তি করে পুলিশ তাঁকে এ মামলার আসামি করেছে। সুতরাং তাঁর জামিন আবেদন মঞ্জুর করা হোক।
অপর দিকে রাষ্ট্রপক্ষে জামিন আবেদনের বিরোধিতা করে আদালতে বক্তব্য দেন ঢাকার মহানগর দায়রা জজ আদালতের প্রধান সরকারি কৌঁসুলি আবদুল্লাহ আবু। শুনানি শেষে আদালত বেলা ১১টা ২০ মিনিটে জামিন মঞ্জুর করে আদেশ দেন।
২০১৪ সালের ৫ জানুয়ারির সংসদ নির্বাচনের বর্ষপূর্তিকে কেন্দ্র করে গত বছরের ৫ জানুয়ারি থেকে লাগাতার অবরোধের ডাক দেন বিএনপির চেয়ারপারসন খালেদা জিয়া। এই অবরোধের মধ্যে ২৩ জানুয়ারি রাতে যাত্রাবাড়ীর কাঠেরপুল এলাকায় গ্লোরী পরিবহনের যাত্রীবাহী একটি বাসে পেট্রলবোমা ছোড়া হলে ২৯ জন যাত্রী দগ্ধ হন। তাঁদের মধ্যে নূর আলম (৬০) নামের এক ব্যক্তি চিকিৎসাধীন অবস্থায় ১ ফেব্রুয়ারি মারা যান। ওই ঘটনায় ২৪ জানুয়ারি খালেদা জিয়াকে হুকুমের আসামি করে দুটি মামলা করে যাত্রাবাড়ী থানার পুলিশ। দুই মামলাতেই খালেদা জিয়াকে হুকুমের আসামি করা হয়। এর মধ্যে বিশেষ ক্ষমতা আইনে করা মামলায় গত ৩০ মার্চ খালেদা জিয়াসহ ২৮ জনের বিরুদ্ধে গ্রেপ্তারি পরোয়ানা জারি করা হয়।
এ মামলায় জামিন পেয়ে এরপর খালেদা জিয়া গ্যাটকো দুর্নীতি মামলায় আত্মসমর্পণ করে ঢাকার ৩ নম্বর বিশেষ জজ আদালত থকে জামিন নেন। এরপর ঢাকার মুখ্য মহানগর হাকিম আদালত থেকে যাত্রাবাড়ী থানায় নাশকতার ঘটনায় দণ্ডবিধি আইনে করা মামলায়, মুক্তিযুদ্ধে শহীদদের সংখ্যা নিয়ে মন্তব্য করায় ঢাকার মুখ্য মহানগর হাকিম আদালতে করা রাষ্ট্রদ্রোহের মামলা ও গুলশানে ককটেল বিস্ফোরণের মামলায় জামিন নেন।খালেদা জিয়ার পক্ষে জামিন শুনানি করেন আইনজীবী জয়নাল আবেদীন, এ জে মোহাম্মদ আলী, সানাউল্লাহ মিয়া, মাসুদ আহমেদ তালুকদার প্রমুখ।
আদালতে উপস্থিত ছিলেন বিএনপির মহাসচিব মির্জা ফখরুল ইসলাম আলমগীরসহ দলের জ্যেষ্ঠ নেতারা। এ সময় আদালত প্রাঙ্গণে বিএনপিপন্থী আইনজীবীরা ও দলের সহযোগী সংগঠনের নেতা-কর্মীরা স্লোগান দেন। একই সঙ্গে আইনশৃঙ্খলা পরিস্থিতি স্বাভাবিক রাখতে প্রচুর পুলিশ মোতায়েন করা হয়েছে।
বেলা ​১টা ২৩ মিনিটে খালেদা জিয়া আদালত প্রাঙ্গণ ছেড়ে যান।
