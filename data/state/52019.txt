
শরীয়তপুরের নড়িয়া উপজেলায় নিয়মিত ৩৯ জন এসএসসি পরীক্ষার্থী ২০১৬ সালের অনিয়মিত পরীক্ষার্থীদের প্রশ্নপত্রে পরীক্ষা দিয়েছে। গত রোববার মজিদ জরিনা স্কুল অ্যান্ড কলেজ কেন্দ্রে বাংলা দ্বিতীয় পত্র পরীক্ষায় এ ঘটনা ঘটে।কর্তৃপক্ষ বলছে, শিক্ষকদের অসতর্কতার কারণে ওই পরিস্থিতির শিকার হয়েছে শিক্ষার্থীরা। এ ঘটনায় গতকাল মঙ্গলবার তিনজন শিক্ষককে কারণ দর্শানোর নোটিশ দেওয়া হয়েছে। আগামী তিন কর্মদিবসের মধ্যে এর জবাব দিতে বলা হয়েছে।উপজেলা নির্বাহী কর্মকর্তা (ইউএনও) সানজিদা ইয়াছমিন বলেন, ‘বিষয়টি বোর্ডকে জানানোর পরে তারা এ বিষয়ে কিছু নির্দেশনা দিয়েছে। সে অনুযায়ী আমরা পদক্ষেপ নিচ্ছি।’
