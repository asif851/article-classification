
সিরাজগঞ্জ-৪ (উল্লাপাড়া) আসনে আওয়ামী লীগের প্রার্থী প্রধানমন্ত্রীর সাবেক জনপ্রশাসনবিষয়ক উপদেষ্টা এইচ টি ইমামের ছেলে তানভীর ইমামের নির্বাচনী প্রচারণার সময় তাঁর ও তাঁর দলীয় কর্মীদের ওপর হামলার ঘটনায় গতকাল বুধবার মামলা হয়েছে।উল্লাপাড়া উপজেলা আওয়ামী লীগের সভাপতি মীর শহিদুল ইসলাম ৪০ জনের নাম উল্লেখসহ অজ্ঞাতনামা ৩৬০ জনকে আসামি করে উল্লাপাড়া থানায় মামলাটি করেন। পুলিশ এর মধ্যে তিনজনকে গ্রেপ্তার করেছে।উল্লাপাড়া থানার ভারপ্রাপ্ত কর্মকর্তা (ওসি) তাজুল হুদা জানান, তানভীর ইমামের প্রচারণায় হামলার ঘটনার সঙ্গে জড়িত থাকার অভিযোগে জামায়াতের তিন কর্মীকে গত মঙ্গলবার রাতেই আটক করা হয়েছে। পরে গতকাল মামলা হলে তাঁদের গ্রেপ্তার দেখিয়ে আদালতের মাধ্যমে জেলহাজতে পাঠানো হয়। গ্রেপ্তার হওয়া তিনজন হলেন উল্লাপাড়ার কাওয়াক গ্রামের ইমরান, দমদমা গ্রামের রফিকুল ইসলাম ও মাটিকোড়া গ্রামের বাচ্চু সরকার।মামলার বিবরণে জানা যায়, গত মঙ্গলবার সন্ধ্যায় উপজেলার বন্যাকান্দি বাজারে তানভীর ইমাম নির্বাচনী সমাবেশ করতে গেলে বিএনপি-জামায়াতের ৫০ থেকে ৬০ জন কর্মী হামলা চালান। এ সময় ১০ জন আহত হন। হামলাকারীরা ছয়টি মোটরসাইকেল পুড়িয়ে দেয় ও তিনটি ভাঙচুর করে। ঘণ্টা খানেক পর বন্যাকান্দি বাজারে আওয়ামী লীগ ও ১৮-দলীয় জোট কর্মীদের মধ্যে সংঘর্ষে আরও ১৫ জন আহত হন।
