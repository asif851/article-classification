
আওয়ামী লীগের সাধারণ সম্পাদক ওবায়দুল কাদের বলেছেন, ‘ঢাকার নেতারা কেউ এলাকায় গিয়ে ভাব নেবেন না। আমাদের নেত্রী নিতেও জানেন, বাদ দিতেও জানেন।’ আগামী নির্বাচনের জন্য প্রধানমন্ত্রী শেখ হাসিনা মাঠপর্যায়ে খোঁজখবর নিচ্ছেন বলেও জানান তিনি।আজ মঙ্গলবার বাগেরহাটের খানজাহান আলী কলেজমাঠে জেলা আওয়ামী লীগের বিশেষ প্রতিনিধি সভায় ওবায়দুল কাদের এসব কথা বলেন।দলীয় নেতা-কর্মীদের উদ্দেশে ওবায়দুল কাদের বলেন, ‘আওয়ামী লীগ, আওয়ামী লীগের শত্রু হবেন না। নেতা-কর্মীদের মূল্যায়ন করবেন। কর্মীরাই এক-এগারোর সময় নেত্রীকে আলোর পথ দেখিয়েছে। বসন্তের কোকিল দিয়ে কমিটি গঠন করবেন না।’২০১৯ সালের জাতীয় সংসদ নির্বাচনে কাকে মনোনয়ন দেওয়া হবে, তা এখনো ঠিক হয়নি জানিয়ে কাদের বলেন, ‘আমিও যে মনোনয়ন পাব, এটা নিশ্চিত করে বলতে পারি না। নেত্রী মাঠপর্যায়ে খোঁজ নিচ্ছেন। তিন মাস পরপর মাঠপর্যায়ে নেতা-কর্মীদের তথ্য নিচ্ছেন। তাই এখন ব্যক্তির জন্য কাজ করবেন না, নৌকার জন্য কাজ করবেন।’
সার্চ কমিটিতে আওয়ামী লীগের নাম দেওয়া প্রসঙ্গে কাদের বলেন, ‘আজ সকালে প্রধানমন্ত্রীর দেওয়া পাঁচজনের নাম দপ্তর সম্পাদকের মাধ্যমে সার্চ কমিটিতে পাঠিয়েছি। রাষ্ট্রপতি ইচ্ছা করলে এর মধ্য থেকে দিতেও পারেন, না-ও দিতে পারেন। রাষ্ট্রপতির ওপর আমাদের অগাধ আস্থা আছে। তিনি যা করবেন, আওয়ামী লীগ সেটা মেনে নেবে।’
বাগেরহাট জেলা আওয়ামী লীগের সভাপতি মোজাম্মেল হোসেনের সভাপতিত্বে প্রতিনিধি সভায় আরও বক্তব্য দেন আওয়ামী লীগের যুগ্ম সাধারণ সম্পাদক আবদুর রহমান, সাংগঠনিক সম্পাদক এ কে এম এনামুল হক শামীম, বাগেরহাট-১ আসনের সাংসদ শেখ হেলাল উদ্দিন, বাগেরহাট-২ আসনের সাংসদ মীর শওকত আলী বাদশা, বাগেরহাট-৩ আসনের সাংসদ তালুকদার আবদুল খালেক, ছাত্রলীগের সাবেক সভাপতি এইচ এম বদিউজ্জামান প্রমুখ।
