
ক্ষতিকর রাসায়নিক (কার্বাইড) দিয়ে পাকানোর দায়ে ভ্রাম্যমাণ আদালত গত শুক্রবার যশোর শহরে প্রায় সাড়ে চার হাজার কেজি ও সাতক্ষীরার কালীগঞ্জ উপজেলায় ৮০০ কেজি আম নষ্ট করেছেন। এর আগে গত বৃহস্পতিবার তালা উপজেলায় আরও এক হাজার ২০০ কেজি আম নষ্ট করা হয়।
আদালত সূত্রে জানা গেছে, শুক্রবার ভোরে যশোরের কেশবপুর উপজেলা থেকে ২২০টি কার্টনে চার হাজার ৪৫০ কেজি পাকা আম একটি ট্রাকে করে ঢাকায় নেওয়া হচ্ছিল। ট্রাকটি যশোর শহরের মুড়ুলি মোড়ে পৌঁছালে টহল পুলিশ সেটি জব্দ করে। পরে নির্বাহী ম্যাজিস্ট্রেট শামীমুর রহমান আমের মালিক আবদুল আলিমকে ২০ হাজার টাকা জরিমানা আদায় করে ছেড়ে দেন ও সন্ধ্যায় সদর উপজেলার ঝুমঝুমপুর এলাকার ময়লাখানায় নিয়ে ওই আম ধ্বংস করেন।
শামীমুর রহমান প্রথম আলোকে বলেন, আবদুল আলিম স্বীকার করেছেন যে, তাঁরা রাসায়নিক দ্রব্য কার্বাইড ও আগুনের ধোঁয়া দিয়ে ওই আম পাকিয়েছেন। তাই ভোক্তা অধিকার আইনে জরিমানা আদায় ও ওই আম ধ্বংস করা হয়েছে।
কালীগঞ্জ থানার ভারপ্রাপ্ত কর্মকর্তা (ওসি) মীর খায়রুল কবীর জানান, উপজেলার পূর্ব নলতা গ্রামের আম ব্যবসায়ী বিশ্বজিৎ দাসের নলতা বাজারের আমের আড়তে বিষাক্ত কার্বাইড দিয়ে আম পাকানো হচ্ছে বলে তাঁরা খবর পান। এরই ভিত্তিতে কালীগঞ্জ উপজেলা নির্বাহী কর্মকর্তা (ইউএনও) তৌফিক ইলাহী চৌধুরীর নেতৃত্বে শুক্রবার সন্ধ্যা সাতটার দিকে ওই আড়তে অভিযান চালিয়ে ৮০০ কেজি আম জব্দ করা হয়। রাতেই ওই আম নলতা আহছানিয়া মিশন রেসিডেন্সিয়াল কলেজ মাঠে কেরোসিন ও পেট্রল দিয়ে পুড়িয়ে নষ্ট করা হয়। এ ছাড়া ব্যবসায়ী বিশ্বজিৎ দাসকে পাঁচ হাজার টাকা জরিমানা করা হয়।
অভিযানের খবর পেয়ে নলতা গ্রামীণ মোড়ে আমের আড়তদার নাজমুল হোসেন ও শহিদুল ইসলাম আড়ত বন্ধ করে চলে যান। মালিকদের না পেয়ে ইউএনও ওই দুটি আড়তে তালা লাগিয়ে সিলগালা করে দেন।
তালা থানার ওসি এনামুল হক জানান, খুলনার পাইকগাছা উপজেলার নোয়াকাটি গ্রামের মাহাবুব হোসেন উপজেলার শ্রীমন্তকাটি গ্রামের একটি বাড়িতে কার্বাইড দিয়ে বিপুল পরিমাণ আম পাকাচ্ছেন বলে তিনি খবর পান। এরই ভিত্তিতে বৃহস্পতিবার সকাল ১০টার দিকে ওই বাড়িতে অভিযান চালিয়ে এক হাজার ২০০ কেজি আম জব্দ করা হয়। পরে ভ্রাম্যমাণ আদালতের বিচারক ইউএনও মাহবুবুর রহমানের উপস্থিতিতে আমগুলো কেরোসিন মিশিয়ে গাড়ির চাকার নিচে পিষ্ট করে নষ্ট করা হয়।
