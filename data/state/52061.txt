
নির্দলীয় সরকারের অধীনে নির্বাচনের দাবি মেনে নেওয়ার আহ্বান জানিয়ে বিএনপির স্থায়ী কমিটির সদস্য আর এ গণি বলেছেন, অন্যথায় কোনো অনাকাঙ্ক্ষিত পরিস্থিতি সৃষ্টি হলে দায় সরকারকেই নিতে হবে। আজ রোববার গুলশানে বিএনপির চেয়ারপারসনের রাজনৈতিক কার্যালয়ে সাংবাদিকদের এসব কথা বলেন আর এ গণি। দপ্তরের দায়িত্বে থাকা বিএনপির যুগ্ম মহাসচিব রুহুল কবির রিজভী আটক হওয়ার পর এই প্রথম দলটির কোন নেতা প্রকাশ্যে গণমাধ্যমে কথা বললেন। গত ৩০ নভেম্বর রিজভীকে গ্রেপ্তারের পর থেকে দলের প্রায় সব নেতাই আত্মগোপনে ছিলেন। দলের মুখপাত্রের দায়িত্বপ্রাপ্ত যুগ্ম মহাসচিব সালাহউদ্দিন আহমেদ অজ্ঞাত স্থান থেকে ভিডিও বার্তা ও বিবৃতি দিয়ে আসছেন।
আজ গুলশান কার্যালয়ে আর এ গণি সরকারের উদ্দেশে বলেন, ‘নির্দলীয় সরকারের গণদাবি মেনে নিন। আলোচনার মাধ্যমে, গ্রহণযোগ্য নির্বাচনের জন্য নির্দলীয় নিরপেক্ষ সরকারের ব্যবস্থা করুন। অন্যথায় কোনো অনাকাঙ্ক্ষিত পরিস্থিতি সৃষ্টি হলে এর দায় সরকারকেই নিতে হবে।’অজ্ঞাত স্থান থেকে ভিডিও বার্তা দেওয়ার কারণ ব্যাখ্যা করে বিএনপির এই জ্যেষ্ঠ নেতা বলেন, প্রধানমন্ত্রীসহ ‘অবৈধ’ সরকারের মন্ত্রীরা বিএনপির কর্মসূচি ঘোষণাকে ব্যঙ্গ করে তালেবানি কায়দা বলে আখ্যায়িত করেছেন। তিনি বলেন, এ সরকার বারবার বিএনপির কেন্দ্রীয় কার্যালয়ে হামলা চালিয়েছে। কার্যালয় অবরুদ্ধ করে রেখেছে। কাউকে ঢুকতে দেওয়া হচ্ছে না। নেতা-কর্মীদের গুলি করা হচ্ছে। বাসায় বাসায় তল্লাশি হচ্ছে। এ অবস্থায় প্রকাশ্যে কর্মসূচি ঘোষণাও সম্ভব হচ্ছে না।সরকারের উদ্দেশে আর এ গণি বলেন, ‘হত্যা, নির্যাতন-নিপীড়ন, নাশকতা বন্ধ করুন।’ তিনি অভিযোগ করেন, সরকার সবার জন্য সমান সুযোগ নিশ্চিত না করে একতরফা নির্বাচনের অশুভ পরিকল্পনায় এগিয়ে চলেছে। এতে দেশ ভয়াবহ সংকটের সম্মুখীন হয়েছে। গণবিচ্ছিন্ন সরকার জনসমর্থন হারিয়ে ক্ষমতা আঁঁকড়ে থাকতে বর্বরতা ও নিপীড়নের ওপর নির্ভর করছে।আর এ গণি বলেন, রাজপথে থেকেই জনগণ নির্দলীয় সরকারের অধীনে নির্বাচনের দাবি আদায় করবে। তৃতীয় দফা অবরোধের দ্বিতীয় দিন ‘স্বতঃস্ফূর্তভাবে’ সফল করায় তিনি খালেদা জিয়ার পক্ষ থেকে সবাইকে অভিনন্দন জানান।
