
নোয়াখালীর বেগমগঞ্জের চৌমুহনীতে ইয়াবা সেবন করে জন্মদিন উদ্‌যাপনের সময় চার যুবককে আটক করেছে পুলিশ। পরে তাঁদের ছয় মাস করে কারাদণ্ড দেন ভ্রাম্যমাণ আদালত। গতকাল সোমবার বেগমগঞ্জের নির্বাহী ম্যাজিস্ট্রেট কে এম ইয়াছির আরাফাত এ সাজা দেন।
দণ্ডপ্রাপ্ত যুবকেরা হলেন রায়হান মাহমুদ, কামরুল ইসলাম, সালমান আহমেদ ও আশরাফুল ইসলাম। তাঁরা সবাই কলেজ ও বিশ্ববিদ্যালয়ের ছাত্র।
থানা সূত্র জানায়, গত রোববার রাত পৌনে ১২টার দিকে বেগমগঞ্জ উপজেলার চৌমুহনী পৌর শহরের গোলাবাড়িয়া এলাকার একটি ঘরে বসে ওই চার যুবক ইয়াবা সেবন করছিলেন। গোপন সূত্রে খবর পেয়ে পুলিশ তাঁদের ইয়াবাসহ আটক করে। পরদিন সকালে তাঁদের ভ্রাম্যমাণ আদালতের সামনে হাজির করা হয়। তখন ওই যুবকেরা জানান, তাঁদের মধ্যে একজনের জন্মদিন উপলক্ষে তাঁরা ওই আড্ডায় বসে ইয়াবা সেবন করছিলেন।
নির্বাহী ম্যাজিস্ট্রেট কে এম ইয়াছির আরাফাত বলেন, কারাদণ্ড দেওয়া যুবকদের কারাগারে পাঠানো হয়েছে।
