
খাগড়াছড়ি সদর উপজেলার ১ নম্বর নুনছড়ি প্রকল্প সরকারি প্রাথমিক বিদ্যালয়কেন্দ্রের অর্ধশতাধিক পরীক্ষার্থী গতকাল রোববার শামিয়ানার নিচে বসে প্রাথমিক শিক্ষা সমাপনী পরীক্ষা দিয়েছে।পরীক্ষাকেন্দ্রের সচিব জানান, কক্ষ সংকটের কারণে এই ব্যবস্থা নেওয়া হয়।খাগড়াছড়ি জেলা সদর থেকে আট কিলোমিটার দূরে খাগড়াছড়ি-রাঙামাটি সড়কের পাশে রাবার বাগান প্রকল্প এলাকায় ১ নম্বর নুনছড়ি প্রকল্প সরকারি প্রাথমিক বিদ্যালয়ের অবস্থান। বিদ্যালয়ের দুটি ভবনে কক্ষ আছে চারটি।বিদ্যালয় সূত্র জানায়, স্থানসংকুলান না হওয়ায় শামিয়ানা টাঙিয়ে ৫৮ জন পরীক্ষার্থীর পরীক্ষা নেওয়া হয়। ইউনিয়নের এটিই একমাত্র প্রাথমিক শিক্ষা সমাপনী পরীক্ষাকেন্দ্র।সমাপনী পরীক্ষাকেন্দ্রের সচিব এবং ওই বিদ্যালয়ের প্রধান শিক্ষক নিরঞ্জন ত্রিপুরা জানান, কেন্দ্রে পরীক্ষার্থীর সংখ্যা ২০৭ জন। শামিয়ানা টাঙানোর জন্য সরকারিভাবে কোনো বরাদ্দ ছিল না। বিদ্যালয় পরিচালনা কমিটি ও এলাকার মানুষের সহযোগিতায় শামিয়ানা টাঙানো হয়েছে।কেন্দ্রে আসা অভিভাবক অনিল ত্রিপুরা জানান, প্রতিবছর পরীক্ষার্থীদের স্থানসংকুলান না হওয়ায় এলাকাবাসীর সহযোগিতায় শামিয়ানা টাঙানো হয়। তিনি এই বিদ্যালয়ে দুই কক্ষের একটি নতুন ভবন তৈরির দাবি জানান।খাগড়াছড়ি ইউনিয়নের গড় গর্য্যাছড়ি সরকারি প্রাথমিক বিদ্যালয়ের প্রধান শিক্ষক কৃতিত্তম চাকমা জানান, পরীক্ষাকেন্দ্রটি ইউনিয়নের মাঝামাঝি জায়গায় অবস্থিত। যোগাযোগ সুবিধাসহ বিভিন্ন দিক থেকে কেন্দ্রটি উপযুক্ত। তবে বিদ্যালয়টিতে কক্ষের সংকট আছে।খাগড়াছড়ি পার্বত্য জেলা পরিষদের চেয়ারম্যান চাইথোঅং মারমা বলেন, ওই কেন্দ্রের কক্ষ-সংকট সমস্যার সমাধানে গত বছর এক কক্ষের একটি ভবন তৈরি করে দেওয়া হয়েছে। আরও কক্ষ তৈরি করে দেওয়ার উদ্যোগ নেওয়া হবে।
