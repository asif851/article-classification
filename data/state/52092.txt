
ময়মনসিংহে বাংলাদেশ কৃষি বিশ্ববিদ্যালয়ের ২০১৫-১৬ শিক্ষাবর্ষে স্নাতক (সম্মান) প্রথম বর্ষের ভর্তি পরীক্ষায় জালিয়াতির দায়ে রাসেল সোহরাবকে (২২) এক বছরের কারাদণ্ড ও এক হাজার টাকা জরিমানা করেছেন ভ্রাম্যমাণ আদালত। রাসেল নিজেকে ঢাকা বিশ্ববিদ্যালয়ের ফার্মেসি বিভাগের ছাত্র বলে দাবি করেন। আজ শনিবার সন্ধ্যায় তাঁকে দণ্ড দেওয়া হয়।
পরীক্ষার হল পরিদর্শক ও বিশ্ববিদ্যালয়ের প্রক্টরের কার্যালয় সূত্রে জানা গেছে, দুপুর ১২টার দিকে বিশ্ববিদ্যালয়ের দ্বিতীয় শিফটের পরীক্ষা শুরু হয়। কৃষি অর্থনীতি ও গ্রামীণ সমাজবিজ্ঞান অনুষদের ২২৫ নম্বর কক্ষে হল পরিদর্শক রাসেলের চেহারা ও পরিদর্শকের সঙ্গে থাকা পরীক্ষার্থীদের নথির ছবির মধ্যে অসামঞ্জস্য খুঁজে পান। পরীক্ষা শেষে রাসেলের পরিচিতি নিশ্চিত করতে তাঁকে প্রক্টর কার্যালয়ে নিয়ে যাওয়া হয়। সেখানে রাসেল অপরাধ স্বীকার করে বলেন, তিনি ২০১৪ সালে ঢাকা বিশ্ববিদ্যালয়ে ভর্তি হন। অর্থের বিনিময়ে এই কাজ করেছেন। রাসেলের কাছ থেকে ঢাকা বিশ্ববিদ্যালয়ে ভর্তির রসিদ পাওয়া গেছে।পরে সন্ধ্যা ছয়টার দিকে ভ্রাম্যমাণ আদালত রাসেলকে কারাদণ্ড ও অর্থদণ্ড দেন। ভ্রাম্যমাণ আদালতের নির্বাহী ম্যাজিস্ট্রেট মো. আল-আমিন বলেন, পাবলিক পরীক্ষার সময় অপরাধ আইন ১৯৮০-এর ৩ ধারা অনুয়ায়ী রাসেলকে এক বছরের কারাদণ্ড ও এক হাজার টাকা জরিমানা করা হয়েছে।বিশ্ববিদ্যালয়ের প্রক্টর এ কে এম জাকির হোসেন বলেন, ভবিষ্যতে কেউ এ ধরনের কাজ করার চেষ্টা করলে আরও কঠোর ব্যবস্থা নেওয়া হবে।
