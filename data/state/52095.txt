
নাতনির বেণি বাঁধছেন তিনি। কখনো হাত ধরাধরি করে প্রিয় নাতি-নাতনিদের সঙ্গে খেলছেন। খুনসুটি করছেন। তিনি আমাদের প্রধানমন্ত্রী শেখ হাসিনা। গতকাল শুক্রবার ছুটির দিনের বিকেলটি তাঁর কাটে এভাবেই।
প্রিয়জনদের সঙ্গে গতকাল বিকেলে গণভবনে প্রধানমন্ত্রীর কাটানো এসব মুহূর্তের ছবি গতকালই ফেসবুকে পোস্ট করেন প্রধানমন্ত্রীর উপপ্রেস সচিব আশরাফুল আলম খোকন।
ছবি দুটি পোস্ট করে আশরাফুল আলম লিখেছেন, ‘আজ বিকেলে গণভবনে নাতি-নাতনিদের সঙ্গে মাননীয় প্রধানমন্ত্রী। বঙ্গবন্ধুর ছোট মেয়ে শেখ রেহানার ছেলে রাদওয়ান মুজিব সিদ্দিক ববির সন্তান লীলা ও কাইয়ূসের সঙ্গে শেখ হাসিনা। সাধারণে অসাধারণ আমাদের আপা...আমাদের ঠিকানা...’  ছবি দুটি পোস্ট করার পরপরই তা ছড়িয়ে পড়ে বিভিন্ন সামাজিক যোগাযোগমাধ্যমে। প্রধানমন্ত্রীর ঘরোয়া জীবনযাপনের এসব চিত্র বিপুল সাড়া ফেলে।
প্রথম ছবিতে প্রধানমন্ত্রী বেণি বাঁধছিলেন নাতনি লীলার চুলে। আর দ্বিতীয় ছবিতে দেখা যায়, লীলা-কাইয়ূসসহ তিন শিশু হাত প্রধানমন্ত্রীর সঙ্গে ধরে খেলছে।
আশরাফুল আলমের ফেসবুক পেজে ছবি দুটির পরিপ্রেক্ষিতে আসে অজস্র মন্তব্য। সবাই দেশের সরকারপ্রধানের এই ভিন্ন রকম দিনযাপনের চিত্রের ভূয়সী প্রশংসা করেন। জাহিদুর রহমান একটি শব্দে তাঁর মন্তব্য লিখেছেন, ‘জননী’। শারিয়াথ খান লিখেছেন, ‘গ্রেট মাদার।’ আমানত হোসেন খান লিখেছেন, ‘বঙ্গবন্ধুকন্যার তুলনা তিনি নিজেই।’
