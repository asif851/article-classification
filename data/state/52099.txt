
জাতীয় সমাজতান্ত্রিক দলের (জাসদ) একাংশের সভাপতি ও তথ্যমন্ত্রী হাসানুল হক ইনু বলেছেন, ‘আমরা আর খুনোখুনির রাজনীতি চাই না, একুশে আগস্টের পুনরাবৃত্তি ও খুনির পুনর্বাসন এবং রাজাকার-সমর্থিত সরকার চাই না।’
আজ শুক্রবার কুষ্টিয়ার মিরপুরে নিজের সংসদীয় এলাকায় মিরপুর উপজেলা মুক্ত দিবসের অনুষ্ঠানে যোগ দিয়ে সাংবাদিকদের কাছে তথ্যমন্ত্রী এ মন্তব্য করেন।
হাসানুল হক ইনু বলেন, ‘একাত্তরে আমরা পাকিস্তান ও রাজাকারমুক্ত বাংলাদেশ অর্জন করেছিলাম। আর আজকের চ্যালেঞ্জ হচ্ছে, কীভাবে খুনি, রাজাকার, জঙ্গি-সন্ত্রাসী ও এদের মিত্র খালেদা জিয়া, বিএনপি থেকে বাংলাদেশের রাজনীতি, ক্ষমতা ও সংসদকে মুক্ত রাখা যায়। সেই চ্যালেঞ্জ নিয়ে আমাদের সামনের নির্বাচনের দিকে তাকাতে হবে।’
বিএনপিকে উদ্দেশ করে তথ্যমন্ত্রী বলেন, সংবিধানের নিয়ম মেনেই নির্বাচনে আসতে হবে। এতে করে কয়বার নাকে খত দিতে হবে, সেটা বিএনপি বিবেচনা করবে।
মন্ত্রী অভিযোগ করে বলেন, ‘জেনারেল জিয়াউর রহমান বঙ্গবন্ধুর খুনি এবং রাজাকার ও সাম্প্রদায়িকতার পুনর্বাসন করেছেন। পাশাপাশি তিনি সাম্প্রদায়িকতার বিষবৃক্ষ বিএনপিকে রোপণ করে বাংলাদেশের রাজনীতিতে চার নম্বর মিরজাফর হিসেবে নাম লিখিয়েছেন।’জাসদ সভাপতি বলেন, ‘কোনো নিরপেক্ষ নির্বাচনের ফল খালেদা জিয়া মানেননি—যখন উনি পরাজিত হয়েছেন। সুতরাং নির্বাচনে সশস্ত্র বাহিনী মোতায়েনের যে আবদার তাঁরা করছেন, এর উদ্দেশ্য হলো কূটতর্ক তৈরি করা। এর মাধ্যমে আগে থেকেই নির্বাচনটাকে বিতর্কিত করার পাঁয়তারা শুরু করেছেন তিনি। আসলে খালেদা জিয়া নির্বাচন করতে চান না, নির্বাচন বানচাল করতে চান।’
এর আগে তথ্যমন্ত্রী মিরপুর উপজেলা স্মৃতিস্তম্ভে শহীদদের স্মরণে ফুল দেন। এরপর মুক্তিযোদ্ধাদের নিয়ে শোভাযাত্রা শেষে উপজেলা মিলনায়তনে আলোচনায় প্রধান অতিথি হিসেবে বক্তব্য দেন। এ সময় মিরপুর উপজেলা নির্বাহী কর্মকর্তা (ইউএনও) এস এম জামাল আহমেদ, মুক্তিযোদ্ধা কমান্ডার নজরুল ইসলামসহ উপজেলার মুক্তিযোদ্ধা, সুধীজনেরা উপস্থিত ছিলেন।
