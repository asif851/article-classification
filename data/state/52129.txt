
মধ্যপ্রাচ্যের জঙ্গি সংগঠন ইসলামিক স্টেটের (আইএস) সঙ্গে সম্পৃক্ততার অভিযোগে সামিয়ুন রহমান (২৪) নামে বাংলাদেশি বংশোদ্ভূত যুক্তরাজ্যের এক নাগরিককে গ্রেপ্তার করেছে মহানগর গোয়েন্দা (ডিবি) পুলিশ। কর্মকর্তারা জানিয়েছেন, গত রোববার রাতে রাজধানীর কমলাপুর রেলস্টেশন থেকে তাঁকে গ্রেপ্তার করা হয়।ডিবির দাবি, সামিয়ুন গত বছর সিরিয়ায় আইএসের নুসরা ব্রিগেডের হয়ে সশস্ত্র যুদ্ধে (জিহাদে) অংশ নিয়েছিলেন। আইএসের জন্য কর্মী (মুজাহিদ) সংগ্রহে তিনি বাংলাদেশে এসেছেন। গত দুই সপ্তাহে ডিবি পৃথক অভিযানে জঙ্গি সম্পৃক্ততার অভিযোগে নয় তরুণকে গ্রেপ্তার করে। এঁদের মধ্যে তিনজন আনসারউল্লাহ বাংলা টিম ও ছয়জন জেএমবির সদস্য বলে ডিবি গণমাধ্যমকে জানিয়েছে। এঁদের সঙ্গে সামিয়ুনের যোগাযোগ ছিল। ঈদের পরে তাবলিগ জামাতের ছলে কিছু তরুণকে নিয়ে সিরিয়ায় যাওয়ার পরিকল্পনা ছিল তাঁর।এ বিষয়ে গতকাল ঢাকা মহানগর পুলিশের মিডিয়া সেন্টারে এক সংবাদ সম্মেলনের আয়োজন করা হয়। সেখানে সামিয়ুনকে হাজির করানো হয়। সেখানে সামিয়ুন সাংবাদিকদের বলেন, ‘আমি আইএসের সঙ্গে জড়িত নই। প্রয়োজনে তুমি আমার দেশের (যুক্তরাজ্য) দূতাবাসে যোগাযোগ করে আমার সম্পর্কে খোঁজ নিতে পারো।’ সামিয়ুনের দাবি, পাঁচ দিন আগে ডিবি তাঁকে হবিগঞ্জের নবীগঞ্জ থেকে গ্রেপ্তার করে। গতকাল তাঁকে তিন দিনের রিমান্ডে নেওয়ার অনুমতি পেয়েছে ডিবি।সংবাদ সম্মেলনে ডিবির যুগ্ম কমিশনার মনিরুল ইসলাম বলেন, পিস টিভির এক উপস্থাপকের ফেসবুক ফ্যান পেজ থেকে সামিয়ুনের সঙ্গে বাংলাদেশি এক তরুণের পরিচয় হয়। বাংলাদেশে কর্মী সংগ্রহের জন্য ফেব্রুয়ারি মাসের শেষে বাংলাদেশে আসেন সামিয়ুন। সিরিয়ায় ‘জিহাদি’ কাজ শেষে বাংলাদেশ ও মিয়ানমারে কাজ করার পরিকল্পনা ছিল তাঁদের। এসব বিষয়ে কিছু খুদে বার্তা তাঁদের মুঠোফোনে পাওয়া গেছে। তাঁর কাছ থেকে ছয়টি মুঠোফোন, একটি ব্রিটিশ পাসপোর্ট, এটিএম কার্ড, ব্যাংকের চেক ও অন্যান্য কাগজপত্র উদ্ধার করা হয়।সামিয়ুনকে ধরতে অভিযান পরিচালনাকারী ডিবির অতিরিক্ত উপকমিশনার সাইফুল ইসলাম বলেন, সামিয়ুনের জিহাদি নাম ইবনে হামদান। বাংলাদেশে তাঁর গ্রামের বাড়ি হবিগঞ্জের নবীগঞ্জের গোপলারচরে। তবে সেখানে কেউ থাকেন না।
