
ছাত্রীকে যৌন নিপীড়নের অভিযোগে রাজধানীর সূত্রাপুরের সেন্ট্রাল গার্লস স্কুলের শিক্ষক বাসুদেব কুমার রায়কে (৩৮) আজ সোমবার বিকেলে স্কুল থেকে গ্রেপ্তার করেছে পুলিশ। ঘটনার শিকার ছাত্রীটি ওই শিক্ষকের বিরুদ্ধে যৌন নিপীড়নের অভিযোগে সূত্রাপুর থানায় একটি মামলা করেছে।
সূত্রাপুর থানার ভারপ্রাপ্ত কর্মকর্তা (ওসি) রফিকুল ইসলাম প্রথম আলো ডটকমকে জানান, ঘটনার শিকার ছাত্রীটি গত বছর দশম শ্রেণীতে পড়ার সময় বাসুদেবের কাছে (প্রাইভেট) পড়ত। ওই ছাত্রী এ বছর এসএসসি পাস করেছে। বাসুদেব তাকে অন্য ছাত্রীদের আগে আসতে বলতেন এবং সবার শেষে তাকে ছুটি দিতেন। অন্য ছাত্রীরা আসার আগে ও চলে যাওয়ার পরের সময়টুকুতে তিনি নানাভাবে ওই ছাত্রীকে নিপীড়ন করতেন। একপর্যায়ে ওই ছাত্রী তার মা ও বান্ধবীদের কাছে ঘটনা খুলে বলে। পরে এ বিষয়ে স্কুল কর্তৃপক্ষের কাছে অভিযোগ করা হয়। আজ স্কুল কর্তৃপক্ষ এ নিয়ে বাসুদেবকে তিরষ্কার করে। এতে ক্ষুব্ধ হয়ে তিনি (বাসুদেব) ছাত্রীকে বাসা থেকে স্কুলে ডেকে নিয়ে গালাগাল করেন এবং হুমকি-ধমকি দেন। পরিস্থিতি উত্তপ্ত হয়ে উঠলে স্কুল কর্তৃপক্ষ ঘটনাটি পুলিশকে জানায়। পুলিশ ঘটনাস্থলে গেলে ওই ছাত্রী পুলিশের কাছে অভিযোগ করে। তার অভিযোগের ভিত্তিতে আজ বিকেলে বাসুদেবকে গ্রেপ্তার করা হয়।
কাল মঙ্গলবার তাঁকে আদালতে পাঠানো হবে বলে পুলিশ জানিয়েছে।
এর আগে গত ২০১১ সালের ৭ জুলাই ছাত্রী ধর্ষণের অভিযোগে গ্রেপ্তার হন ভিকারুন্নিসা স্কুলের শিক্ষক পরিমল জয়ধর। ওই ঘটনা দেশব্যাপী ব্যাপকভাবে সমালোচিত হয়।
