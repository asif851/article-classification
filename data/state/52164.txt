
লক্ষ্মীপুরের রামগতি উপজেলার সবুজ গ্রামে কৃষক লোকমান হত্যা মামলায় ১৬ জনকে যাবজ্জীবন কারাদণ্ডাদেশ দিয়েছেন আদালত। আজ বুধবার দুপুরে লক্ষ্মীপুর জেলা ও দায়রা জজ আদালতের অতিরিক্ত জেলা ও দায়রা জজ মো. সাইদুর রহমান গাজী এ রায় দেন।
এই ১৬ জন হলেন মো. মোস্তাফা, মো. মনির, মো. নাহিদ, রেজাউল হক, মো. আনোয়ার হোসেন, মো. আলতাফ, মফিজুল ইসলাম, মো. রুবেল, সহিজুল ইসলাম, আইয়ুব আলী, মো. মোরশেদ, অহিদের রহমান, মো. জিন্নাহ, মো. আব্বাছ, মো. হান্নান ও মো. মাকছুদ।
আদালত সূত্র ও মামলার সংক্ষিপ্ত বিবরণ থেকে জানা গেছে, ২০০৯ সালের ২১ জানুয়ারি রামগতি উপজেলার চর আলেকজান্ডার ইউনিয়নের সবুজ গ্রামে কৃষক লোকমানকে মারধর করে গুরুতর আহত করা হয়। ১০ ফেব্রুয়ারি তাঁর মৃত্যু হয়। এর পরের দিন লোকমানের বড় ভাই আবদুল গফুর বাদী হয়ে ১৬ জনের নাম উল্লেখ করে রামগতি থানায় একটি হত্যা মামলা করেন।
রাষ্ট্রপক্ষে মামলা পরিচালনা করেন সহকারী সরকারি কৌঁসুলি আবুল কালাম।
আসামিপক্ষে মামলা পরিচালনা করেন এ কে এম হুমায়ুন কবির। তিনি এই রায়ের বিরুদ্ধে উচ্চ আদালতে আপিল করার কথা জানান।
