
কুড়িগ্রামের ফুলবাড়ী উপজেলায় ভারতীয় সীমান্তরক্ষী বাহিনীর (বিএসএফ) গুলিতে বাংলাদেশের আটজন গরুর ব্যবসায়ী আহত হয়েছেন। উপজেলার খলিশাকোটাল সীমান্তে বিএসএফ গতকাল সোমবার ভোরে ওই ব্যবসায়ীদের ওপর এলোপাতাড়ি রাবার বুলেট নিক্ষেপ করে বলে অভিযোগ পাওয়া যায়।
আহত ব্যক্তিদের পরিবারের সদস্যরা বলেন, খালিশাকোটাল সীমান্তের ৯৩৪ নম্বর আন্তর্জাতিক মেইন পিলারের ৫ নম্বর সাব-পিলারের পাশ দিয়ে ভারত-বাংলাদেশের যৌথ চোরাকারবারিদের একটি দল গরু নিয়ে বাংলাদেশে প্রবেশের চেষ্টা করলে তাদের লক্ষ্য করে ভারতের বশকোটাল ক্যাম্পের বিএসএফ সদস্যরা কয়েক দফা রাবার বুলেট ছোড়েন। এতে আহত হন জাহাঙ্গীর আলম, রফিকুল ইসলাম, শাহ আলম, সুজাত মিয়া, আদম আলী, মমিন, নুরু ও শ্যামল। তাঁদের মাথা, বুকসহ শরীরের বিভিন্ন স্থানে আঘাত লাগে। এ সময় বিএসএফ ১৮টি গরু ধরে নিয়ে যায়।
বর্ডার গার্ড বাংলাদেশের (বিজিবি) বালারহাট সীমান্ত ফাঁড়ির (বিওপি) নায়েব সুবেদার জাকির হোসেন বলেন, আহত ব্যক্তিদের সন্ধান পাওয়া যায়নি।
