
প্রধানমন্ত্রী শেখ হাসিনা ভিডিও কনফারেন্সের মাধ্যমে নারায়ণগঞ্জের বন্দরের বহু প্রতীক্ষিত তৃতীয় শীতলক্ষ্যা সেতু ও ঢাকা-সিলেট মহাসড়কের ভুলতায় চার লেনের ফ্লাইওভার নির্মাণের ভিত্তিপ্রস্তর স্থাপন করেছেন।প্রধানমন্ত্রী গতকাল শনিবার বিকেলে গণভবন থেকে এবং নারায়ণগঞ্জ জেলা প্রশাসকের সম্মেলনকক্ষ থেকে সড়ক পরিবহন ও সেতুমন্ত্রী ওবায়দুল কাদের ভিডিও কনফারেন্সে যোগ দেন। কনফারেন্সে এই দুটি প্রকল্পের আনুষ্ঠানিক উদ্বোধন করা হয়। পরে দোয়া ও মোনাজাত করা হয়। এরপর প্রধানমন্ত্রী বক্তব্য দেন। গণভবন থেকে আরও বক্তব্য দেন ঢাকায় সৌদি দূতাবাসের চার্জ দ্য অ্যাফেয়ার্স খালেদ সুলতান হুতাইবি।এদিকে জেলা প্রশাসকের সম্মেলনকক্ষ থেকে অন্যান্যের মধ্যে বক্তব্য দেন নারায়ণগঞ্জের সাংসদ এ কে এম সেলিম ওসমান, গোলাম দস্তগীর গাজী, শামীম ওসমান, নজরুল ইসলাম বাবু, নারায়ণগঞ্জ চেম্বার অব কমার্স অ্যান্ড ইন্ডাস্ট্রিজের সহসভাপতি মঞ্জুরুল হক, সদর থানা আওয়ামী লীগের সভাপতি মো. শাহাবুদ্দিন আহম্মেদ, বন্দর উপজেলা আওয়ামী লীগের সভাপতি আবদুর রশিদ প্রমুখ। এ সময় অন্যান্যের মধ্যে উপস্থিত ছিলেন সাংসদ লিয়াকত হোসেন খোকা ও সংরক্ষিত মহিলা আসনের সাংসদ হোসেন আরা বাবলী, এফবিসিসিআইয়ের পরিচালক প্রবীর কুমার সাহা, জেলা পরিষদের প্রশাসক আবদুল হাই প্রমুখ। বক্তারা তৃতীয় শীতলক্ষ্যা সেতুটির নামকরণ নারায়ণগঞ্জ-৫ (শহর-বন্দর) আসনের সাবেক সাংসদ মরহুম নাসিম ওসমানের নামে করার দাবি জানান।  সংশ্লিষ্ট সূত্রে জানা গেছে, সৌদি আরবের আর্থিক অনুদানে ৩৭৭ কোটি ৬৩ লাখ টাকা ব্যয়ে ১ হাজার ২৯০ মিটার দীর্ঘ শীতলক্ষ্যা নদীর পশ্চিম প্রান্তে শহরের সৈয়দপুর ও পূর্ব প্রান্তে বন্দর উপজেলার মদনগঞ্জ সংযোগ করে চার লেনের তৃতীয় শীতলক্ষ্যা সেতু নির্মাণ করা হবে। চলতি বছরের জুলাইয়ে সেতুর নির্মাণকাজ শুরু হয়ে শেষ হবে ২০১৮ সালের জুনে। সড়ক ও জনপথ অধিদপ্তর সেতুটির বাস্তবায়ন করবে।এ ছাড়া ঢাকা-সিলেট মহাসড়কের রূপগঞ্জের ভুলতায় সরকারের নিজস্ব অর্থায়নে চার লেনের ফ্লাইওভার নির্মাণের জন্য ব্যয় ধরা হয়েছে ২৩৯ কোটি ৭৭ লাখ টাকা। ফ্লাইওভারের দৈর্ঘ্য ১ হাজার ২৩৮ মিটার এবং প্রস্থ হবে ১৭ দশমিক ২০ মিটার। ইতিমধ্যে ফ্লাইওভার নির্মাণের জন্য জরিপ ও নকশা প্রণয়ন সম্পন্ন করে দরপত্র আহ্বান করা হয়েছে। ২০১৭ সালের জুনে ফ্লাইওভারের নির্মাণকাজ শেষ হবে। প্রকল্পটি বাস্তবায়ন করবে সড়ক ও জনপথ অধিদপ্তর।
