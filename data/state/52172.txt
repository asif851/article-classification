
বাগেরহাটের চিতলমারী উপজেলায় অগ্নিকাণ্ডে ছয় কৃষকের ঘর পুড়ে ছাই হয়ে গেছে। গত শনিবার রাতে উপজেলার সদর ইউনিয়নের রায়গ্রামে এ ঘটনা ঘটে।এলাকাবাসী সূত্রে জানা গেছে, শনিবার রাত পৌনে সাতটার দিকে রায়গ্রামের মিলন বাগচীর বসতঘরে মুঠোফোন সেটের চার্জারে বিস্ফোরণ হয়। বিস্ফোরণের কারণে তাঁর ঘরে আগুন লেগে যায়। পরে ওই আগুন রতন বাগচী, চট্টুল বাগচী, সুধীর বাগচী, সুব্রত বাগচী ও রাজু পালের বসতঘরেও ছড়িয়ে পড়ে। কিছুক্ষণ পর স্থানীয় লোকজন এসে আগুন নিয়ন্ত্রণের চেষ্টা করে। পরে বাগেরহাট ফায়ার সার্ভিস স্টেশনের কর্মীরা এসে তাদের সঙ্গে যোগ দেন। দেড় ঘণ্টা চেষ্টা চালিয়ে আগুন নিয়ন্ত্রণে আনা হয়।
