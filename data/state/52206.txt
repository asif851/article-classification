
সিলেটে গণজাগরণ মঞ্চের সংগঠক ও ছাত্রলীগের সাবেক কেন্দ্রীয় সদস্য জগৎজ্যোতি তালুকদারের তৃতীয় মৃত্যুবার্ষিকী উপলক্ষে স্মরণসভা করেছে জগৎজ্যোতি তালুকদার স্মৃতি সংসদ। গত বৃহস্পতিবার রাতে নগরের পাঠানটুলা এলাকার একটি কমিউনিটি সেন্টারে আয়োজিত স্মরণসভায় সাংসদ মুহিবুর রহমান মানিক, নগর আওয়ামী লীগের সভাপতি বদরউদ্দিন আহমদ কামরান, সুনামগঞ্জের দোয়ারাবাজার উপজেলা পরিষদের চেয়ারম্যান ইদ্রিস আলী বীরপ্রতীক, সিটি করপোরেশনের ২০ নম্বর ওয়ার্ডের কাউন্সিলর আজাদুর রহমান প্রমুখ বক্তব্য দেন। এতে সভাপতিত্ব করেন সেলিম আহমদ। ২০১৩ সালের ২ মার্চ জগৎজ্যোতি তালুকদারকে দুর্বৃত্তরা কুপিয়ে হত্যা করে। এ ঘটনায় জামায়াত-শিবিরের ১৪ জন নেতা-কর্মীকে অভিযুক্ত করে পুলিশ আদালতে অভিযোগপত্র দিয়েছে। 
