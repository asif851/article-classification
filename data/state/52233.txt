
নারায়ণগঞ্জে একটি ক্লিনিক ও দুটি ডায়াগনস্টিক সেন্টারকে এক লাখ ২০ হাজার টাকা জরিমানা করেছেন ভ্রাম্যমাণ আদালত। একই সঙ্গে আদালত একটি ডায়াগনস্টিক সেন্টারের ভুয়া টেকনিশিয়ানকে ছয় মাসের কারাদণ্ড দিয়েছেন।গতকাল সোমবার দুপুরে নারায়ণগঞ্জ সদর উপজেলা নির্বাহী কর্মকর্তা (ইউএনও) গাউসুল আযম ভ্রাম্যমাণ আদালত পরিচালনা করেন।ইউএনও গাউছুল আযম সাংবাদিকদের জানান, শহরের মিশনপাড়া এলাকার ইউনাইটেড ডায়াগনস্টিক সেন্টারে অভিযান চালিয়ে বৈধ কাগজপত্র না থাকার অভিযোগে ৫০ হাজার টাকা জরিমানা করা হয়। একই সঙ্গে ওই ডায়াগনস্টিক সেন্টারে কর্মরত ভুয়া টেকনিশিয়ান রবিউল ইসলামকে ছয় মাসের কারাদণ্ড দেওয়া হয়। এ ছাড়া বৈধ কাগজপত্র না থাকার অভিযোগে শহরের খানপুর তাঁতীপাড়া এলাকার অ্যাপোল ক্লিনিককে ৫০ হাজার টাকা ও ইউনিক ডায়াগনস্টিককে ২০ হাজার টাকা জরিমানা করা হয়।
 
