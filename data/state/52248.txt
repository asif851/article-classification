
নেত্রকোনার পূর্বধলা উপজেলায় জমি নিয়ে বিরোধের জের ধরে আবদুল হেকিম (৬৫) নামের এক ব্যক্তি খুন হয়েছেন। গত শুক্রবার সন্ধ্যায় উপজেলার আগিয়া ইউনিয়নের বাট্টা গ্রামে এ ঘটনা ঘটে।
পুলিশ ও এলাকাবাসী সূত্রে জানা গেছে, বাট্টা গ্রামের আবদুল হেকিমের সঙ্গে দীর্ঘদিন ধরে তাঁর চাচাতো ভাইদের জমি নিয়ে বিরোধ চলছিল। শুক্রবার সন্ধ্যায় জমির আইল কাটাকে কেন্দ্র করে উভয় পক্ষের লোকজনের মধ্যে বাগিবতণ্ডা হয়। সন্ধ্যায় দ্বিতীয় দফায় তর্কের একপর্যায়ে আবদুল হেকিম ও তাঁর পরিবারের সদস্যদের ওপর প্রতিপক্ষের লোকজন হামলা চালায়। এ সময় আবদুল হেকিমকে গলায় গামছা প্যাঁচিয়ে ধরা হয়। আশপাশের লোকজন আবদুল হেকিমকে উদ্ধার করে উপজেলা স্বাস্থ্য কমপ্লেক্সে নিয়ে যায়। সেখানে চিকিৎসক তাঁকে মৃত ঘোষণা করেন।
পূর্বধলা থানার ভারপ্রাপ্ত কর্মকর্তা (ওসি) বশীর আহমদ গতকাল বিকেলে প্রথম আলোকে বলেন, লাশটি ময়নাতদন্তের জন্য নেত্রকোনা আধুনিক সদর হাসপাতালের মর্গে পাঠানো হয়েছে। তবে এখনো মামলা হয়নি।
