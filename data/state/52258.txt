
রাজধানীর সায়েদাবাদে জাহাঙ্গীর আলম নামে এক ব্যবসায়ী ছিনতাইকারীদের কবলে পড়ে নগদ টাকা ও দুটি মোবাইল সেট খুইয়েছেন। ছিনতাইকারীদের ধারালো অস্ত্রের আঘাতে গুরুতর জখম হয়ে তিনি এখন ঢাকা মেডিকেল কলেজ হাসপাতালে চিকিৎসাধীন। আজ রোববার ভোর পাঁচটার দিকে এ ঘটনা ঘটে।
জাহাঙ্গীরের ভাষ্য, তিনি বংশাল এলাকায় থাকেন ও ব্যবসা করেন। লক্ষ্মীপুর যাওয়ার উদ্দেশে আজ ভোরে বাসা থেকে বের হয়ে রিকশায় করে সায়েদাবাদ বাসস্ট্যান্ডে যাচ্ছিলেন। সায়েদাবাদ রেলগেট এলাকায় পৌঁছালে কয়েক ছিনতাইকারী তাঁকে বহনকারী রিকশাটির গতিরোধ করে। এরপর ধারালো অস্ত্রের ভয় দেখিয়ে তাঁর সঙ্গে থাকা দুটি মোবাইল ফোন সেট ও আট হাজার টাকা ছিনিয়ে নেয়। এরপর চলে যাওয়ার সময় ছিনতাইকারীরা ধারালো অস্ত্র দিয়ে তাঁর গোপনাঙ্গে আঘাত করে।
সাইফুল নামে এক পরিচিতজন জাহাঙ্গীরকে উদ্ধার করে ভোর সাড়ে পাঁচটার দিকে ঢাকা মেডিকেলে নিয়ে আসেন। তিনি বর্তমানে জরুরি বিভাগে চিকিৎসাধীন রয়েছেন। এদিকে, হাসপাতাল সূত্রে জানা গেছে, জাহাঙ্গীরের অবস্থা গুরুতর। ঢাকা মেডিকেল কলেজ হাসপাতাল-১ এর পুলিশ ক্যাম্পের পরিদর্শক মোজাম্মেল হক জাহাঙ্গীরের আহত হয়ে ভর্তির বিষয়টি নিশ্চিত করেছেন।
