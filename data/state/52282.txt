
রাজধানীর মতিঝিল আইডিয়াল স্কুল অ্যান্ড কলেজের প্রথম শ্রেণিতে ভর্তির জন্য প্রথম দফার লটারি আজ রোববার অনুষ্ঠিত হয়েছে। প্রথম দিনে মতিঝিল শাখা, বনশ্রী শাখা ও মুগদা শাখার বালক বিভাগের জন্য লটারি অনুষ্ঠিত হয়।আজ সনাতন পদ্ধতিতে এই লটারি হয়। এতে এক অভিভাবক আরেক অভিভাবকের চোখ হাত দিয়ে ঢেকে রাখেন। তখন অভিভাবক লটারির কাগজ তোলেন।প্রতিষ্ঠানটির অধ্যক্ষ শাহান আরা বেগম বলেন, খোলা চোখে লটারির কাগজ তুলতে অভিভাবকেরা অবিশ্বাস করেন। এ জন্য এক অভিভাবক আরেক অভিভাবকের চোখ ঢেকে দিলে তিনি লটারির কাগজ তোলেন।অধ্যক্ষ আরও জানান, আগামীকাল সোমবার মতিঝিল শাখা, বনশ্রী শাখা ও মুগদা শাখার বালিকা বিভাগের লটারি অনুষ্ঠিত হবে। এর পরের দিন ইংরেজি ভার্সনের বালক-বালিকা শাখার লটারি হবে।উল্লেখ্য, গত কয়েক বছর ধরে প্রথম শ্রেণিতে ভর্তির জন্য লটারির মাধ্যমে শিক্ষার্থী বাছাই করা হয়। এখন কোনো ভর্তি পরীক্ষা হয় না।
