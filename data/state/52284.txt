
রাজধানীর লালবাগ কেল্লার মোড় এলাকায় টিনশেডের একটি দোতলা ভবনের সামনে ককটেল বিস্ফোরণে এক শিশু নিহত হয়েছে। আহত হয়েছে আরেক শিশু। আজ বৃহস্পতিবার বিকেল সাড়ে চারটার দিকে এ ঘটনা ঘটে।
নিহত শিশুর নাম মিরাজ (৬)। এ ঘটনায় মিরাজের বোন আহত নিহাকে (১০) ঢাকা মেডিকেল কলেজ হাসপাতালে ভর্তি করা হয়েছে।
ঢাকা মেডিকেল কলেজ হাসপাতালে আসা মিরাজ ও নিহার স্বজনেরা জানান, মিরাজ ও নিহা বাসার সামনে খেলা করছিল। হঠাৎ সেখানে বিকট শব্দে একটি ককটেল বিস্ফোরিত হয়। এতে তারা দুজন আহত হয়। গুরুতর অবস্থায় তাদের ঢাকা মেডিকেলে নিয়ে আসা হয়। পরে চিকিৎসক মিরাজকে মৃত্যু ঘোষণা করেন। তার লাশ জরুরি বিভাগের মর্গে রাখা হয়েছে। নিহা বর্তমানে হাসপাতালে চিকিৎসাধীন। তার বাম হাতসহ শরীরের বিভিন্ন স্থানে জখমের চিহ্ন রয়েছে।
ঢাকা মেডিকেল কলেজ হাসপাতাল পুলিশ ফাঁড়ির সহকারী উপ-পরিদর্শক (এএসআই) সেন্টু চন্দ্র দাস ঘটনার সত্যতা নিশ্চিত করেছেন।
