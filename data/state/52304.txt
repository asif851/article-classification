

সংবর্ধনা অনুষ্ঠানে উপহার হিসেবে পাওয়া সোনার নৌকা বিক্রি করে সেই অর্থ দান করেছেন পররাষ্ট্র প্রতিমন্ত্রী শাহরিয়ার আলম।
আজ শনিবার সরকারি এক তথ্যবিবরণীতে এ কথা জানানো হয়েছে। এতে বলা হয়, সংবর্ধনায় পাওয়া সোনার নৌকা বিক্রি করা যে অর্থ পাওয়া গেছে তা ‘প্রত্যাশা’ নামের স্থানীয় একটি প্রতিবন্ধী শিশু সংস্থায় দান করা হয়েছে।
আজ দুপুরে রাজশাহী সার্কিট হাউসে পররাষ্ট্র প্রতিমন্ত্রী শাহরিয়ার আলম প্রত্যাশার সভাপতি রুশদার আহমেদ এর কাছে এ টাকা হস্তান্তর করেন। গতকাল শুক্রবার নিজের নির্বাচনী এলাকা রাজশাহীর বাঘা উপজেলায় এক সংবর্ধনা অনুষ্ঠানে পররাষ্ট্র প্রতিমন্ত্রীকে সোনার নৌকা ও সোনার কোটপিন উপহার দেওয়া হয়। প্রতিমন্ত্রীকে সোনার নৌকা উপহার দেন স্থানীয় পৌরসভার মেয়র আক্কাস আলী। এ সময় উপজেলার মনিগ্রাম ইউনিয়নের ৮ নম্বর ওয়ার্ড আওয়ামী লীগের সভাপতি কাউসার আহাম্মেদ তাঁকে একটি সোনার কোটপিন উপহার দেন।
তবে ভবিষ্যতে তাঁকে আর এ ধরনের উপহার না দেওয়ার জন্য অনুরোধ জানান প্রতিমন্ত্রী। অনুষ্ঠানেই তিনি এ উপহারের সমপরিমাণ অর্থ স্থানীয় একটি প্রতিবন্ধী সংস্থায় দান করে দেওয়ার ঘোষণা দেন।
উল্লেখ্য, প্রতিমন্ত্রীকে স্বাগত জানাতে বিভিন্ন বিদ্যালয়ের শিক্ষার্থীদের প্রায় দুই ঘণ্টা রাস্তায় দাঁড় করিয়ে রাখা হয়। শিশুদের অনেকে ক্ষুধায় কাহিল হয়ে পড়লেও দুপুরে তাদের কাউকে কিছুই খেতে দেওয়া হয়নি। 
 
না খেয়ে দাঁড়িয়ে শিশুরা, প্রতিমন্ত্রী পেলেন সোনার নৌকা
