
‘ঢাকা কত বড়? ঢাকার আয়তন কত? এ প্রশ্ন আমার একার নয়, আমরা যাদের ভোটে নির্বাচিত হয়ে এসেছি তাদেরও। খুব বিস্ময় লাগে ঢাকার আয়তন কত তা আমরা কেউ জানি না।’ গতকাল রোববার ঢাকার কাঠামো পরিকল্পনার খসড়া নিয়ে আলোচনা করতে রাজউক ভবনে এসে এ কথা বলেন ঢাকা দক্ষিণের মেয়র সাঈদ খোকন।মেয়র বলেন, ‘সিটি করপোরেশনের এলাকা আছে, আছে ঢাকা মহানগর উন্নয়ন প্রকল্পের (ডিএমডিপি) এলাকা, আবার রাজউকের নির্ধারিত এলাকাও আছে। তাহলে কোনটাকে ঢাকা বলব। আমরা জানি ঢাকা বাংলাদেশের রাজধানী। সংবিধানেও আছেঢাকা রাজধানী। তাহলে সেই রাজধানী ঢাকা কোনটা। সেটা কত বড়, কত লোক সেখানে থাকে। আগে জানতাম, রাজউকের এলাকাটাই ঢাকা। এখন রাজউকের মানচিত্রে নারায়ণগঞ্জ ও গাজীপুরও ঢুকে পড়ছে। তাহলে আমরা বলব নারায়ণগঞ্জ ও গাজীপুরও ঢাকা?’মেয়র আরও বলেন, আসলেই কোনটি ঢাকা সেটা ঠিক করা উচিত। আমরা যদি ঢাকার আয়তন বলতে না পারি, তাহলে ঢাকার জনসংখ্যা কত সেটাও বলতে পারব না। জনসংখ্যার হিসাব পাওয়া না গেলে উন্নয়ন পরিকল্পনা কীভাবে নেওয়া যাবে। তিনি বলেন, দুঃখ লাগে স্বাধীনতার ৪৫ বছরের মাথায় এসে ঢাকার সীমানা নিয়ে সেমিনারে কথা বলতে হয়।ঢাকার উন্নয়নের জন্য ২০ বছর মেয়াদি কাঠামো পরিকল্পনার যে খসড়া প্রণয়ন করা হয়েছে, তাতে দেখা গেছে রাজউকের এলাকা হচ্ছে ১ হাজার ৬২৪ বর্গকিলোমিটার। তিনটি জেলা, চারটি সিটি করপোরেশন, পাঁচটি পৌরসভাএবং ৭০টি উপজেলা এই এলাকার মধ্যে পড়েছে। এই পরিকল্পনায় ধরা হয়েছে ২০২০ সালে ঢাকার জনসংখ্যা হবে ২ কোটি ৬০ লাখ। এই জনসংখ্যার হিসাব রাজউকের পুরো এলাকা ধরেই ভাবা হয়েছে।
