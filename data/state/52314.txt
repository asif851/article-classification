
১২ মে আলোকিত চট্টগ্রামের তৃতীয় পৃষ্ঠায় ‘চন্দনাইশে সরকারি খাস জায়গা দখল করে বিপণিকেন্দ্র নির্মাণ’ শীর্ষক সংবাদের প্রতিবাদ জানিয়েছেন ওয়ান আজিজ শপিং সেন্টারের পক্ষে অ্যাডভোকেট প্রদীপ দত্ত। এতে প্রকাশিত সংবাদটি মিথ্যা, ভিত্তিহীন, মানহানিকর ও উদ্দেশ্যমূলক উল্লেখ করে বলা হয়, ডেভেলপার প্রতিষ্ঠান ওয়ান অ্যাসেটস লিমিটেড জমির প্রকৃত মালিকের সঙ্গে চুক্তিবদ্ধ হয়ে পৌরসভা থেকে অনুমতি নিয়ে বিপণিকেন্দ্রটি নির্মাণ করছে। সরকারি কোনো জায়গায় তা করা হচ্ছে না। বর্ষাকালে স্থানীয় বাসিন্দারা ক্ষতিগ্রস্ত হওয়ার আশঙ্কাও সত্য নয়।
প্রতিবেদকের বক্তব্য: বিপণিকেন্দ্রটি নির্মাণের ব্যাপারে জমির সড়ক ও জনপথ বিভাগের অংশটির জন্য অনুমতি চাওয়া, জেলা পরিষদের অংশটি বন্দোবস্তি নেওয়ার বিষয়টিসহ জমির মালিকের বক্তব্য প্রতিবেদনে ছাপা হয়েছে। ইতিমধ্যে অনুসন্ধানে জানা গেছে, সড়ক বিভাগের ১৬ শতক জায়গা শর্তসাপেক্ষ ব্যবহারের অনুমতি দেওয়ার সুপারিশের চিঠিটি ২৭ মে পর্যন্ত বিভাগীয় কার্যালয়ে পৌঁছেনি। আবদুল গফুর চৌধুরীর নামে জেলা পরিষদের জায়গা ইজারার ৪ নম্বর শর্তে বলা হয়েছে, ইজারাকৃত জমিতে কোনো পাকা কিংবা স্থায়ী অবকাঠামো নির্মাণ করা যাবে না। পৌর মেয়র বলেছেন, প্রথমবারের আবেদন ফেরত দেওয়া হয়েছিল। পরে সংশোধিত আবেদনের পরিপ্রেক্ষিতে শর্তসাপেক্ষ অনুমতি দেওয়া হয়। তবে তা জমির মালিকানা সংক্রান্ত মঞ্জুরি নয়। স্থানীয় বাসিন্দাদের ক্ষতিগ্রস্ত হওয়ার কথা স্থানীয় তিন পৌর কাউন্সিলরের উদ্ধৃতি দিয়ে বলা হয়েছে।
