
ঢাকার সোহরাওয়ার্দী উদ্যানে আজ শুক্রবার অনুষ্ঠিত প্রার্থনা সভায় পৌরোহিত্য করছেন পোপ ফ্রান্সিস। সারা দেশের বিভিন্ন ধর্মীয় পল্লি থেকে মানুষ এসে যোগ দিয়েছেন প্রার্থনা সভায়। বেশ কয়েকজন পুরোহিতকে অভিষিক্ত করা হয়েছে।
প্রার্থনা সভা শেষে ভ্যাটিকান দূতাবাসে গিয়ে পোপের সঙ্গে সৌজন্য সাক্ষাৎ করবেন প্রধানমন্ত্রী শেখ হাসিনা। বিকেলে তিনি যাবেন কাকরাইলের রমনা ক্যাথিড্রালে। সেখানে আর্চবিশপ হাউসে বিশপদের সঙ্গে বৈঠক করবেন। পরে আন্তধর্মীয় ও আন্তমান্ডলিক সমাবেশে যোগ দেবেন।
গতকাল বৃহস্পতিবার তিন দিনের সফরে ঢাকায় আসেন পোপ। সফরের শেষ দিন আগামীকাল শনিবার সকালে তেজগাঁওয়ে মাদার তেরেসা হাউস পরিদর্শনে যাবেন পোপ। এরপর তেজগাঁওয়ে হলি রোজারিও চার্চে খ্রিষ্টান যাজক, ধর্মগুরু ও ধর্মীয় নেতাদের সঙ্গে সাক্ষাৎ শেষে চার্চের কবরস্থান পরিদর্শন করবেন। দুপুরের পর ঢাকায় নটর ডেম কলেজে তরুণদের সঙ্গে মতবিনিময় করবেন তিনি।
রোববার বিকেলে পোপের ঢাকা ছাড়ার কথা রয়েছে। শাহজালাল বিমানবন্দরে ক্যাথলিক ধর্মগুরুকে বিদায় জানাবেন পররাষ্ট্রমন্ত্রী আবুল হাসান মাহমুদ আলী।
২০১৩ সালের ১৩ মার্চ ভ্যাটিকানের ২৬৬ তম পোপ নির্বাচিত হন ফ্রান্সিস। রোমের বিশপ হিসেবে তিনি বিশ্বব্যাপী ক্যাথলিক চার্চ এবং সার্বভৌম ভ্যাটিকান সিটির প্রধান।
তিন দশক পর এই প্রথম কোনো পোপ বাংলাদেশ সফরে এলেন। ১৯৮৬ সালে বাংলাদেশ সফরে এসেছিলেন পোপ দ্বিতীয় জন পল।
