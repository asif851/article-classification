
হজে গমনেচ্ছু ব্যক্তিদের শুধু বাংলাদেশ বিমান ও সৌদি এয়ার লাইনসের মাধ্যমে হজে যেতে আন্তমন্ত্রণালয়ের নেওয়া সিদ্ধান্তটি অবৈধ ঘোষণা করে রায় দিয়েছেন হাইকোর্ট। এতে এখন থেকে হজযাত্রীরা তাঁদের ইচ্ছা অনুযায়ী যেকোনো বিমানে করে হজে যেতে পারবেন বলে জানিয়েছেন রিট আবেদনকারীর আইনজীবী।
আজ বৃহস্পতিবার বিচারপতি সালমা মাসুদ চৌধুরী ও বিচারপতি হাবিবুল গনি সমন্বয়ে গঠিত হাইকোর্ট বেঞ্চ এক রিটের চূড়ান্ত শুনানি নিয়ে এ আদেশ দেন।
গত বছরের ২৪ এপ্রিল আন্তমন্ত্রণালয়ের এক সিদ্ধান্তে ৫০ শতাংশ হজযাত্রী বিমান বাংলাদেশের এবং বাকি ৫০ শতাংশ এয়ার লাইনসের বিমানে যাবেন বলে সিদ্ধান্ত হয়। ওই সিদ্ধান্ত প্রতিযোগিতা আইন-২০১২-এর পরিপন্থী দাবি করে জুলাই মাসে হাইকোর্টে রিট করেন হজ এজেন্সিস অব বাংলাদেশের (হাব) সাধারণ সম্পাদকসহ তিনজন।
প্রাথমিক শুনানির পর ২৯ জুলাই রুল দেন আদালত। রুলে ওই সিদ্ধান্ত কেন বেআইনি ঘোষণা করা হবে না, তা জানতে চাওয়া হয়। একই সঙ্গে হজে গমনেচ্ছু ব্যক্তিরা তাঁদের পছন্দসই বিমানে হজে যেতে পারবেন বলে নির্দেশ দেন।
রাষ্ট্রপক্ষের আবেদনের পর এ আদেশ আপিল বিভাগে স্থগিত হয়। রুলের ওপর চূড়ান্ত শুনানি শেষে হাইকোর্ট আজ আদেশ দেন।
আদালতে রিটের পক্ষে শুনানি করেন আইনজীবী মাহবুব শফিক ও কে এম হাফিজুল আলম। রাষ্ট্রপক্ষে ছিলেন ডেপুটি অ্যাটর্নি জেনারেল মোখলেছুর রহমান।
 
