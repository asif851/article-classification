
ব্রাহ্মণবাড়িয়ার বাঞ্ছারামপুর উপজেলায় এক ছাত্রীকে যৌন হয়রানি করায় গতকাল মঙ্গলবার এক যুবককে এক বছরের বিনাশ্রম কারাদণ্ড দিয়েছেন ভ্রাম্যমাণ আদালত। কসবায় অপর এক ছাত্রীকে উত্ত্যক্ত করার দায়ে গত সোমবার এক তরুণকে ছয় মাসের কারাদণ্ড দিয়েছেন আদালত।দণ্ডপ্রাপ্ত দুজন হলেন বাঞ্ছারামপুরের মরিচাকান্দি গ্রামের মোমেন মিয়া (২৫) ও কসবা উপজেলার রাণিয়ারা গ্রামের মিরাদুল ইসলাম (২২)। বাঞ্ছারামপুর উপজেলা সহকারী কমিশনারের (ভূমি) কার্যালয় সূত্রে জানা গেছে, গতকাল ভোর সাড়ে ছয়টার দিকে উপজেলার একটি উচ্চবিদ্যালয়ের অষ্টম শ্রেণির কয়েকজন ছাত্রী কোচিং করতে বিদ্যালয়ে যাচ্ছিল। এ সময় বিদ্যালয়ের ফটকের সামনে মোমেন মিয়া এক ছাত্রীকে যৌন হয়রানি করেন। ওই ছাত্রীর চিৎকারে আশপাশের লোকজন এগিয়ে এসে মোমেনকে ধরে ফেলেন। খবর পেয়ে বেলা দুইটার দিকে পুলিশ ঘটনাস্থলে এসে মোমেনকে আটক করে ভ্রাম্যমাণ আদালতে সোপর্দ করে। আদালত পরিচালনাকারী উপজেলা সহকারী কমিশনার (ভূমি) মো. দিদারুল আলম ওই ছাত্রীকে যৌন হয়রানি করার অপরাধে মোমেনকে এক বছরের বিনাশ্রম কারাদণ্ড দেন।কসবা থানার পুলিশ সূত্রে জানা গেছে, উপজেলার রাণিয়ারা গ্রামের মিরাদুল ইসলাম দশম শ্রেণির এক ছাত্রীকে প্রায়ই উত্ত্যক্ত করতেন। গত সোমবার বিকেলে স্কুল থেকে বাড়ি ফেরার পথে মিরাদুল ওই ছাত্রীকে কুপ্রস্তাব দেন। ওই প্রস্তাবে সাড়া না দেওয়ায় তিনি ওই ছাত্রীর হাত ধরে টানাহেঁচড়া করেন। ওই ছাত্রীর চিৎকার শুনে স্থানীয় লোকজন এগিয়ে এসে মিরাদুলকে আটক করেন। খবর পেয়ে কসবা উপজেলা নির্বাহী কর্মকর্তা মুহাম্মদ আরিফুল ইসলাম সোমবার সন্ধ্যায় ঘটনাস্থলে ভ্রাম্যমাণ আদালত বসিয়ে মিরাদুলকে ছয় মাসের বিনাশ্রম কারাদণ্ড দেন।
