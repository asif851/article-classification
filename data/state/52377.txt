
আওয়ামী লীগের নেত্রী ও প্রয়াত রাষ্ট্রপতি জিল্লুর রহমানের স্ত্রী আইভি রহমানের ১৩তম মৃত্যুবার্ষিকী আজ বৃহস্পতিবার। ২০০৪ সালের ২১ আগস্ট বঙ্গবন্ধু অ্যাভিনিউয়ে আওয়ামী লীগের সমাবেশে গ্রেনেড হামলায় গুরুতর আহত হন আইভি রহমান। সম্মিলিত সামরিক হাসপাতালে চিকিৎসাধীন অবস্থায় ২৪ আগস্ট তিনি মারা যান।মৃত্যুবার্ষিকী উপলক্ষে আজ সকাল সাড়ে আটটায় বনানী কবরস্থানে আওয়ামী লীগের কেন্দ্রীয় কার্যনির্বাহী সংসদ, উপদেষ্টা পরিষদ এবং সহযোগী ও ভ্রাতৃপ্রতিম সংগঠনের নেতা-কর্মীরা আইভি রহমানের কবরে শ্রদ্ধা নিবেদন করবেন। বাদ আসর আইভি কনকর্ড টাওয়ারে (বাড়ি-২২, সড়ক-১০৮, গুলশান-২) মিলাদ ও দোয়া মাহফিল অনুষ্ঠিত হবে। এতে শুভার্থীদের শরিক হওয়ার জন্য পরিবারের পক্ষ থেকে অনুরোধ জানানো হয়েছে।আওয়ামী লীগের সাধারণ সম্পাদক ওবায়দুল কাদের দলের নেতা-কর্মীদের এসব কর্মসূচিতে অংশ নেওয়ার আহ্বান জানিয়েছেন।ভৈরবের কর্মসূচিকিশোরগঞ্জের ভৈরব উপজেলা ও পৌর আওয়ামী লীগ মৃত্যুবার্ষিকী উপলক্ষে দিনব্যাপী কর্মসূচি হাতে নিয়েছে। ঢাকা-সিলেট মহাসড়কের ভৈরব বাসস্ট্যান্ড এলাকায় নির্মিত শহীদ আইভি রহমান তোরণে পুষ্পমাল্য প্রদান করা হবে সকাল দশটায়। বিকেল ৪টায় দলীয় কার্যালয়ে আইভি রহমানের জীবন কর্মের ওপর আলোচনা হবে। এ ছাড়া পৌর শহরের ভৈরবপুর এলাকায় নিজ বাড়ি আইভি ভবনে দিনব্যাপী খতমে কোরআন খানি ও দোয়া মাহফিল অনুষ্ঠিত হবে।
