
 
ব্যবসায় প্রতিযোগিতা সক্ষমতার দিক থেকে আগের বছরের চেয়ে বাংলাদেশ এগিয়েছে আট ধাপ। বিশ্বের ১১৮টি দেশের মধ্যে বাংলাদেশের অবস্থান এখন ১১০। ২০১২ সালে ১৪৪টি দেশের মধ্যে বাংলাদেশের অবস্থান ছিল ১১৮তম।সক্ষমতায় এগিয়ে গেলেও গত এক বছরের ব্যবধানে দুর্নীতি বেড়েছে। ফলে পাঁচ বছর পর ব্যবসায়ীদের দৃষ্টিতে ব্যবসার ক্ষেত্রে ১৬টি বড় সমস্যার মধ্যে দুর্নীতি আবার প্রথম অবস্থানে ফিরে এসেছে। গত বছর দুর্নীতি ছিল দ্বিতীয় অবস্থানে। এ ছাড়া আর্থিক বাজারের সংবেদনশীলতা, প্রাতিষ্ঠানিক সক্ষমতা ও শ্রম বাজারের দক্ষতা এবং প্রযুক্তিগত প্রস্তুতির সূচকে গত বছরের চেয়ে অবনতি হয়েছে। তবে অবকাঠামো, সামষ্টিক অর্থনীতির স্থিতিশীলতা ও বাজার আকার সূচকে উন্নতি হয়েছে।বিশ্ব প্রতিযোগিতা সক্ষমতা প্রতিবেদন ২০১৩-তে এসব বিষয় উঠে এসেছে। বিশ্ব অর্থনৈতিক ফোরাম প্রতিবেদনটি তৈরির পর গত বুধবার প্রকাশিত হয়। আর বাংলাদেশে আজ সোমবার প্রতিবেদনটি প্রকাশ করে বেসরকারি গবেষণা সংস্থা সেন্টার ফর পলিসি ডায়ালগ (সিপিডি)।অভিন্ন প্রশ্নপত্রে ১৪৮টি দেশের পাশাপাশি বাংলাদেশের ৭১ জন ব্যবসায়ী এতে অংশ নেন। গবেষণায় ২০১২ সালের জানুয়ারি থেকে ডিসেম্বর পর্যন্ত সময়কে বিবেচনায় নেওয়া হয়েছে।প্রতিবেদন বলছে, দক্ষিণ এশিয়ার দেশগুলোর মধ্যে ভারত এক ও পাকিস্তান নয় ধাপ পিছিয়েছে। তবে শ্রীলঙ্কা তিন ও নেপাল পাঁচ ধাপ এগিয়েছে। আর গত বছরের মতো শীর্ষ তিন অবস্থানে আছে সুইজারল্যান্ড, সিঙ্গাপুর ও ফিনল্যান্ড। এর পরের তিনটি স্থান জার্মানি, মার্কিন যুক্তরাষ্ট্র ও সুইডেনের।রাজধানীর ধানমন্ডিতে সিপিডি কার্যালয়ে প্রতিবেদনটির বিভিন্ন দিক তুলে ধরেন সংস্থাটির অতিরিক্ত গবেষক খন্দকার গোলাম মোয়াজ্জেম। সঙ্গে ছিলেন সংস্থার নির্বাহী পরিচালক মোস্তাফিজুর রহমান, গবেষণা সহযোগী কিশোর কুমার বসাক ও গবেষণা পরিচালক ফাহমিদা খাতুন।প্রতিযোগিতা সক্ষমতা সূচকে চলতি অর্থবছরে আট ধাপ এগিয়ে যাওয়াকে ‘অবশ্যই অগ্রগমন’ উল্লেখ করে খন্দকার গোলাম মোয়াজ্জেম বলেন, এটি ইতিবাচক। তবে গত বছর আমরা যেটুকু পিছিয়ে গিয়েছিলাম এ বছর সেটুকুই পূরণ করেছি মাত্র। স্কোরেও খুব একটা উন্নতি হয়নি। এমনকি আমরা যেভাবে এগোচ্ছিলাম তাতে ১০০তম দেশের মধ্যে প্রবেশ করতে পারিনি।’
