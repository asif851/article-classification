
বাজারের ব্যাগে ছিল মুগের ডাল আর একটি মিষ্টিকুমড়া। মোটরসাইকেলে ব্যাগটি ঝুলিয়ে বাড়ি যাচ্ছিলেন ইমান আলী (৪৭)। পথে পুলিশের হাতে ধরা পড়েন। পুলিশ ডালের ভেতর থেকে একটি বিদেশি পিস্তল ও দুটি পিতলের তৈরি কৃষ্ণমূর্তি এবং কুমড়ার ভেতর থেকে ১০টি বন্দুকের গুলি ও দুটি ম্যাগাজিন উদ্ধার করেছে। রাজশাহীর চারঘাট উপজেলার শিশুতলায় গত শুক্রবার এ ঘটনা ঘটে। ইমান আলীর বাড়ি চারঘাট উপজেলার চামটা গ্রামে। চারঘাট থানার ওসি নিবারণ চন্দ্র বর্মণ বলেন, কুমড়া কেটে তার ভেতরে গুলি ও ম্যাগাজিন ঢোকানো হয়েছিল। ইমান আলীর বিরুদ্ধে চারঘাটসহ বিভিন্ন থানায় ১৪টি মামলা রয়েছে। নিজস্ব প্রতিবেদক, রাজশাহী
