
ঢাকা বিশ্ববিদ্যালয়ের উন্নয়ন অধ্যয়ন বিভাগের অধ্যাপক রিয়াজুল হককে সাময়িক বরখাস্তের আদেশ স্থগিত করে হাইকোর্টের দেওয়া আদেশ বহাল রয়েছে। হাইকোর্টে আদেশের বিরুদ্ধে ঢাকা বিশ্ববিদ্যালয় কর্তৃপক্ষের করা আবেদন নিষ্পত্তি করে এ আদেশ দিয়েছেন আপিল বিভাগ।
প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগ আজ রোববার এ আদেশ দেন। এর ফলে ওই অধ্যাপকের কাজে অংশ নিতে আইনগত কোনো বাধা নেই বলে জানিয়েছেন তাঁর আইনজীবী জ্যোতির্ময় বড়ুয়া।
গত ১০ এপ্রিল অধ্যাপক রিয়াজুল হককে সাময়িক বরখাস্তের আদেশ ছয় মাসের জন্য স্থগিত করেন হাইকোর্ট।
জেন্ডার কোর্সের অংশ হিসেবে শ্রেণিকক্ষে ‘অশ্লীল চিত্র’ প্রদর্শন করার অভিযোগে এ বছরের ২৭ ফেব্রুয়ারি ঢাকা বিশ্ববিদ্যালয়ের সিন্ডিকেট সভায় অধ্যাপক রিয়াজুলকে সাময়িকভাবে বরখাস্তের সিদ্ধান্ত হয়। এ কথা জানিয়ে গত ৭ মার্চ বিশ্ববিদ্যালয়ের রেজিস্ট্রারের স্বাক্ষরে একটি চিঠি তাঁর কাছে পৌঁছায়। এর বৈধতা চ্যালেঞ্জ করে ৭ এপ্রিল হাইকোর্টে রিট করেন অধ্যাপক রিয়াজুল। গত ১০ এপ্রিল এই রিট আবেদনের শুনানি হয়। শুনানি শেষে সাময়িক বরখাস্তের আদেশ ছয় মাসের জন্য স্থগিত করেন হাইকোর্ট।
 
