
গত বছরের জুন থেকে সরকারি অর্থায়নে এইডস-এসটিডির প্রতিরোধমূলক সেবা কাজ বন্ধ হয়ে গেছে বলে সংসদকে জানিয়েছেন স্বাস্থ্য ও পরিবারকল্যাণমন্ত্রী মোহাম্মদ নাসিম। তবে দাতা সংস্থা গ্লোবাল ফান্ডের অর্থায়নে প্রতিরোধমূলক সেবা অব্যাহত রয়েছে।
এম আবদুল লতিফের এক প্রশ্নের জবাবে আজ বৃহস্পতিবার স্বাস্থ্যমন্ত্রী এ তথ্য জানিয়েছেন। তিনি বলেন, দেশে গত এক বছরে সরকারি ও বেসরকারি ১২৮টি টেস্টিং সেন্টারের মাধ্যমে চূড়ান্তভাবে ৫৭৮ জন এইডস রোগী শনাক্ত হয়েছে।
নুরুন্নবী চৌধুরীর প্রশ্নের জবাবে মোহাম্মদ নাসিম বলেন, প্রতিবছর সারা বিশ্বে তামাকের ব্যবহারজনিত কারণে প্রায় ৬০ লাখ লোকের মৃত্যু হয়। যার মধ্যে ৫০ লাখ সরাসরি তামাক ব্যবহারের কারণে এবং ছয় লাখ পরোক্ষ ধূমপানের কারণে মৃত্যুবরণ করে। বিশ্ব স্বাস্থ্য সংস্থার উদ্ধৃতি দিয়ে মন্ত্রী বলেন, বিশ্বের ১০০ কোটি ধূমপায়ীর মধ্যে ৮০ লাখ নিম্ন ও মধ্য আয়ের মানুষ।
জাসদের নাজমুল হক প্রধানের প্রশ্নের জবাবে স্বাস্থ্যমন্ত্রী বলেন, দেশের সরকারি হাসপাতালগুলোতে চিকিৎসকের স্বল্পতা কমানোর জন্য ২০০৯ থেকে ২০১৬ সাল পর্যন্ত ১৪ হাজার ৫৭৭ জন চিকিৎসক নিয়োগ করা হয়েছে। তবে অবসরজনিত ও উচ্চ শিক্ষা গ্রহণের কারণে চিকিৎসকদের বেশ কিছু পদ মাঝেমধ্যে শূন্য থাকে।
মাহমুদ উস সামাদ চৌধুরীর প্রশ্নের জবাবে মন্ত্রী বলেন, চিকিৎসাসেবা আইন ২০১৬-এর খসড়ায় বেসরকারি পর্যায়ের চিকিৎসকদের পরামর্শ ফি সরকার কর্তৃক সময়-সময় প্রজ্ঞাপন জারির মাধ্যমে নির্ধারণ করার বিধান করা হয়েছে।
আবদুল মতিনের প্রশ্নের জবাবে নৌপরিবহনমন্ত্রী শাজাহান খান বলেন, দেশে মেয়াদ উত্তীর্ণ বা ফিটনেসবিহীন লঞ্চ চলাচল করে না। তবে প্রত্যন্ত অঞ্চলে অনিবন্ধিত ছোট ছোট কিছু পণ্যবাহী, বালুবাহী ও যাত্রীবাহী বোট চলাচল করে। পণ্য পরিবহন ও যাত্রী সাধারণের চলাচলের সুবিধার্থে এসব নৌযান বন্ধ না করে আইনের আওতায় আনার কার্যক্রম গ্রহণ করা হয়েছে।
সানজিদা বেগমের প্রশ্নের জবাবে বাণিজ্যমন্ত্রী তোফায়েল আহমেদ বলেন, গত ২০১৫-১৬ অর্থবছরে দেশে বাণিজ্য ঘাটতির পরিমাণ ৫ হাজার ৮৪০ দশমিক ২২ মিলিয়ন মার্কিন ডলার। এটি তার আগের অর্থবছরের (২০১৪-১৫) তুলনায় ৩ হাজার ৫৮৯ দশমিক ৩৪ মিলিয়ন মার্কিন ডলার কম।
প্রশ্নোত্তরের আগে বিকেল সাড়ে চারটায় স্পিকার শিরীন শারমিন চৌধুরীর সভাপতিত্বে সংসদের অধিবেশন শুরু হয়। প্রশ্নোত্তর টেবিলে উত্থাপিত হয়। এরপর রাষ্ট্রপতির ভাষণ সম্পর্কিত ধন্যবাদ প্রস্তাবের ওপর আলোচনা হয়। আলোচনা শেষে সংসদে অধিবেশন ৫ ফেব্রুয়ারি বিকেল সাড়ে চারটা পর্যন্ত মুলতবি করা হয়।
