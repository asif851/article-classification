
নাইকো দুর্নীতি মামলায় খালেদা জিয়ার জামিন প্রথমে বাতিল করেন আদালত। কিন্তু পরে তাঁর আইনজীবীর আবেদনের পরিপ্রেক্ষিতে জামিন বহাল রাখার আদেশ দেন ঢাকার ৯ নম্বর বিশেষ জজ আদালতের বিচারক আমিনুল ইসলাম।
প্রথম আলোকে এ খবরের সত্যতা নিশ্চিত করেন খালেদা জিয়ার আইনজীবী সানাউল্লাহ মিয়া।
নাইকো দুর্নীতি মামলায় অভিযোগ গঠনের শুনানির দিন ধার্য ছিল আজ সোমবার। সকালে খালেদা জিয়ার আইনজীবী সানাউল্লাহ মিয়া নিরাপত্তার কথা তুলে ধরে আদালতে সময়ের আবেদন করেন।
জানতে চাইলে সানাউল্লাহ মিয়া প্রথম আলোকে বলেন, আদালতের কাছে সময় আবেদন করা হয়। কিন্তু প্রথমে আদালত সময়ের আবেদন খারিজ করে খালেদা জিয়ার জামিন বাতিলের সিদ্ধান্তের কথা জানান। পরে আদালতের কাছে আবেদন করি, খালেদা জিয়াকে আগামী ধার্য তারিখে অবশ্যই হাজির হবেন। শুনানি শেষে আদালত জামিন বহাল রাখার আদেশ দেন।
এরপর নাইকো দুর্নীতি মামলার অভিযোগ গঠনের শুনানির জন্য আগামী ১০ আগস্ট দিন ধার্য করা হয়েছে। এ মামলায় গত বছরের ৩০ নভেম্বর আদালতে আত্মসমর্পণ করে জামিন নেন।
এদিকে গতকাল রোববার নাইকো দুর্নীতি মামলা বাতিলের আবেদন খারিজ করে হাইকোর্টের দেওয়া রায়ের বিরুদ্ধে খালেদা জিয়ার করা লিভ টু আপিল শুনানির জন্য ৩১ জুলাই দিন ঠিক করেছেন আদালত। খালেদা জিয়ার আবেদনের প্রাথমিক শুনানি শেষে সুপ্রিম কোর্টের অবকাশকালীন চেম্বার বিচারপতি হাসান ফয়েজ সিদ্দিকী এ দিন ধার্য করেন।
২০০৭ সালের ৯ ডিসেম্বর কানাডার কোম্পানি নাইকোর সঙ্গে অস্বচ্ছ চুক্তির মাধ্যমে রাষ্ট্রের বিপুল পরিমাণ আর্থিক ক্ষতিসাধন ও দুর্নীতির অভিযোগে খালেদা জিয়াসহ পাঁচজনের বিরুদ্ধে তেজগাঁও থানায় মামলা করে দুর্নীতি দমন কমিশন (দুদক)। ২০০৮ সালের ৫ মে এ মামলায় খালেদা জিয়াসহ ১১ জনের বিরুদ্ধে আদালতে অভিযোগপত্র দেয় দুদক। এতে আসামিদের বিরুদ্ধে প্রায় ১৩ হাজার ৭৭৭ কোটি টাকার রাষ্ট্রীয় ক্ষতির অভিযোগ আনা হয়।
পরে নাইকো মামলার বৈধতা চ্যালেঞ্জ করে ও নিম্ন আদালতে মামলার কার্যক্রমে স্থগিতাদেশ চেয়ে হাইকোর্টে রিট আবেদন করেন খালেদা জিয়া। ২০০৮ সালের ১৫ জুলাই বিচারিক আদালতে মামলার কার্যক্রম স্থগিত করার পাশাপাশি রুল দেন হাইকোর্ট। ওই সময় থেকে মামলাটির কার্যক্রম স্থগিত ছিল।
গত বছরের শুরুতে মামলাটির কার্যক্রম আবার চালু করার উদ্যোগ নেয় দুদক। ১৯ এপ্রিল রুল শুনানি শুরু হয়, ২৮ মে শেষ হয়। ১৮ জুন রুল খারিজ করেন হাইকোর্ট। একই সঙ্গে মামলার ওপর থেকে স্থগিতাদেশ তুলে নিয়ে খালেদা জিয়াকে দুই মাসের মধ্যে বিচারিক আদালতে আত্মসমর্পণের নির্দেশ দেন আদালত।
