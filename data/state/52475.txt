
হজরত শাহজালাল বিমানবন্দরে ফেলে যাওয়া সেই ছোট্ট ফাতেমা পেল নতুন মা-বাবা। আজ বুধবার ঢাকার শিশু আদালতের বিচারক হাফিজুর রহমান শিশু ফাতেমাকে এক দম্পতির জিম্মায় দিয়েছেন। ওই দম্পতি হলেন আইনজীবী সেলিনা আকতার ও ব্যবসায়ী মো. আলমগীর হোসেন।
২২ আগস্ট শিশুটিকে তাঁদের কাছে হস্তান্তর করা হবে। তবে তার আগে শিশুটির নামে পাঁচ লাখ টাকা ব্যাংকে জমা দেওয়ার নির্দেশ দিয়েছেন আদালত।
আদালতে আদেশ দেওয়ার সময় বিচারক বলেন, নয়জন দম্পতি শিশুটিকে নেওয়ার জন্য আবেদন করেন। সবাই উপযুক্ত। তাঁদের মধ্যে একজন দম্পতিকে বেছে নিতে হয়েছে। আদালত বলেছেন, শিশুটির প্রকৃত বাবা-মা যেকোনো সময় এসে চাইলে তাকে ফেরত দিতে হবে।
এর আগে দুপুরের পর শিশুটিকে আদালতে নিয়ে আসেন তেজগাঁও ভিকটিম সাপোর্ট সেন্টারের উপপরিদর্শক (এসআই) পারভীন আকতার। আদেশের পর আবার তিনি শিশুটিকে সাপোর্ট সেন্টারে নিয়ে যান।
শিশুটিকে জিম্মায় দেওয়ার আদেশের পর সেলিনা আকতার শিশুটিকে কোলে নেন। এ সময় তিনি প্রথম আলোকে বলেন, ফাতেমাকে পেয়ে তিনি অনেক খুশি। এই দম্পতি ১০ বছর ধরে নিঃসন্তান ছিলেন। সেলিনা আকতার আইন ও সালিশ কেন্দ্রের সঙ্গে আইনজীবী হিসেবে কাজ করছেন।
আরও পড়ুন:ফাতেমা কাকে খোঁজে?
