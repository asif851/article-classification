
আদালত অবমাননার দায়ে দণ্ডপ্রাপ্ত গণস্বাস্থ্য কেন্দ্রের প্রতিষ্ঠাতা ডা. জাফরুল্লাহ চৌধুরীর বিরুদ্ধে গ্রেপ্তারি পরোয়ানা প্রত্যাহার (রিকল) করেছেন আন্তর্জাতিক অপরাধ ট্রাইব্যুনাল-২।আজ রোববার বিচারপতি ওবায়দুল হাসানের নেতৃত্বাধীন তিন সদস্যের ট্রাইব্যুনাল-২ এ আদেশ দেন। গত বৃহস্পতিবার ট্রাইব্যুনাল এই গ্রেপ্তারি পরোয়ানা জারি করেন।ট্রাইব্যুনালের ভারপ্রাপ্ত ডেপুটি রেজিস্ট্রার মো. আফতাবুজ্জামান প্রথম আলোকে বলেন, এর আগে জাফরুল্লাহ চৌধুরী চেম্বার আদালতের স্থগিতাদেশ ও গ্রেপ্তারি পরোয়ানা প্রত্যাহার চেয়ে আবেদন করেন। এর পরিপ্রেক্ষিতে ট্রাইব্যুনাল এ আদেশ দেন।আদালত অবমাননার দায়ে ১০ জুন জাফরুল্লাহ চৌধুরীকে সাজা দেন ট্রাইব্যুনাল। তাঁকে ট্রাইব্যুনালের এজলাসে আসামির কাঠগড়ায় এক ঘণ্টার কারাদণ্ড ও পাঁচ হাজার টাকা জরিমানা, অনাদায়ে এক মাসের কারাদণ্ড দেওয়া হয়। এক সপ্তাহের মধ্যে জরিমানার ওই টাকা জমা দেওয়ার নির্দেশ ছিল। ট্রাইব্যুনালের রেজিস্ট্রারের দপ্তর জানায়, নির্ধারিত সময়ে জরিমানার টাকা জমা না দেওয়ায় তাঁর বিরুদ্ধে গ্রেপ্তারি পরোয়ানা জারি করা হয়েছিল।
১৯৭৩ সালের আন্তর্জাতিক অপরাধ (ট্রাইব্যুনালস) আইনে গণহত্যা, মানবতাবিরোধী অপরাধ বা যুদ্ধাপরাধের দায়ে সাজাপ্রাপ্ত ব্যক্তির সর্বোচ্চ আদালতে আপিল করার অধিকার থাকলেও আদালত অবমাননার দায়ে সাজাপ্রাপ্ত ব্যক্তির আপিল অধিকার দেওয়া নেই। এ জন্য সংবিধানের ১০৪ অনুচ্ছেদ অনুসারে ‘সম্পূর্ণ ন্যায়বিচারের’ স্বার্থে সর্বোচ্চ আদালতে আবেদন করেছিলেন জাফরুল্লাহ।
