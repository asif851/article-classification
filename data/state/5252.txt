
কুড়িগ্রামের রাজারহাটে এক ফেরিওয়ালার কাছ থেকে ছিনিয়ে নেওয়া টাকা ফেরত দিতে বাধ্য হয়েছেন পুলিশের এক সহকারী উপপরিদর্শক। আওয়ামী লীগের স্থানীয় এক নেতার মধ্যস্থতায় গত বৃহস্পতিবার তিনি অর্ধেক টাকা ফেরত দেন।স্থানীয় ব্যক্তিরা জানান, রংপুরের কাউনিয়া উপজেলার কাপড়ের ফেরিওয়ালা মনোরাম (২৫) গত সোমবার রাত নয়টার দিকে রাজারহাট বাজারে বাকি থাকা ১৭ হাজার ৭০০ টাকা সংগ্রহ করে রিকশাযোগে বাড়ি ফিরছিলেন। পথে তিন যুবক তাঁর পথ আটকে দাঁড়ান। এ সময় রাজারহাট থানার সহকারী উপপরিদর্শক (এএসআই) সাইফুল ইসলাম ও পুলিশের সদস্য (কনস্টেবল) মশিউর ঘটনাস্থলে আসেন। তাঁরা ব্যবসায়ীর কাছ থেকে টাকা কেড়ে নেন।ঘটনাটি জানতে পেরে রাজারহাট থানার ওসি শামীম হাসান সরদার জড়িত দুই পুলিশকে টাকা ফেরত দেওয়ার নির্দেশ দেন। কিন্তু গত বুধবারও টাকা না পেয়ে সন্ধ্যায় ফেরিওয়ালা রাজারহাট থানায় মামলা করতে যান। এ সময় আওয়ামী লীগের স্থানীয় নেতা জহুরুল হক মাস্টারের মধ্যস্থতায় এএসআই আট হাজার টাকা ফেরত দেন।
