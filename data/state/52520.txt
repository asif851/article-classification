
লক্ষ্মীপুরের রামগতি উপজেলায় ৪০ টাকা চুরির অভিযোগে মো. শিপন (১২) নামে এক শিশুকে গাছে বেঁধে নির্যাতন করার অভিযোগে পুলিশ দুই যুবককে গ্রেপ্তার করেছে। আজ মঙ্গলবার বিকেলে তাঁদের আদালতে সোপর্দ করেছে পুলিশ। গতকাল সোমবার রাতে উপজেলার চরবাদাম ইউনিয়নের পশ্চিম চরসীতা গ্রাম থেকে তাঁদের গ্রেপ্তার করা হয়।
রামগতি থানা পরিদর্শক (তদন্ত) মো. ইউসুফ আলী জানান, ৪০ টাকা চুরি করার অভিযোগে ৫ এপ্রিল শিশু শিপনকে নির্যাতন করা হয়। ওই সময় তাকে খেজুরগাছে বেঁধে মারধর করা হয়। চুল কেটে দেওয়া হয় এবং মুখে কালি মেখে গলায় জুতার মালা পরিয়ে দেওয়া হয়। ওই ঘটনায় পাঁচজনকে অভিযুক্ত করে থানায় মামলা করেন শিপনের বাবা মো. সিরাজ।
গ্রেপ্তার যুবকেরা হচ্ছেন প্রতিবেশী সুজা মিয়ার ছেলে মো. আবদুল (৩০) ও আবুল বাশারের ছেলে মো. জাবেদ (২০)।
শিপনের বাবা মো. সিরাজ জানান, তাঁর ছেলে মো. শিপন স্থানীয় উত্তর-পশ্চিম চরসীতা সরকারি প্রাথমিক বিদ্যালয়ে তৃতীয় শ্রেণিতে পড়ে। ৫ এপ্রিল বিদ্যালয়ে না গিয়ে সকাল ১০টার দিকে শিপন প্রতিবেশী মো. আবদুল, মো. জাবেদ ও জিয়াউর রহমানের সঙ্গে বাড়ির পাশে মার্বেল খেলছিল। খেলার একপর্যায়ে শিপনের বিরুদ্ধে জিয়াউর রহমান তাঁর শার্টের পকেট থেকে ৪০ টাকা চুরি করার অভিযোগ করেন। ওই সময় চুরি হওয়া টাকা ফেরত পাওয়ার জন্য আবদুল, জাবেদ ও জিয়া একটি খেজুরগাছে শিপনকে বেঁধে মারধর করেন। তাঁরা শিপনের মাথার চুল কেটে দিয়ে মুখে কালি মেখে দেন ও গলায় জুতার মালা পরিয়ে দেন। পরে দুপুরে একটি সাদা কাগজে স্বাক্ষর রেখে শিপনকে তাঁর চাচা বেলাল হোসেনের জিম্মায় তাঁরা ছেড়ে দেন।
সিরাজ আরও জানান, ঘটনার পর ভয়ে শিপন বাড়ি থেকে পালিয়ে যায়। অনেক খোঁজাখুঁজির পর গত রোববার রাতে কমলনগরের খায়েরহাট এলাকার একটি চায়ের দোকানে পেয়ে তাকে বাড়িতে আনা হয়। এর আগে ঘটনার সময় মুঠোফোনে ধারণ করা কয়েকটি ছবি (শিপনকে নির্যাতনের ছবি) উদ্ধার করে গত শুক্রবার তিনি স্থানীয় মসজিদে এলাকার লোকজনকে দেখান। এতে ক্ষুব্ধ হন ঘটনার সঙ্গে জড়িত ব্যক্তিরা। তাঁরা তাঁকে বিষয়টি নিয়ে বাড়াবাড়ি না করতে হুমকি দেন। পরে সোমবার তিনি ঘটনার বিষয়ে থানায় অভিযোগ দেন।
