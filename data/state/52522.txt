
গাজীপুরের কাশিমপুর হাইসিকিউরিটি কেন্দ্রীয় কারাগারে গতকাল রোববার বিকেল থেকে অস্ত্রাগারের একটি চাইনিজ রাইফেলের সন্ধান পাওয়া যাচ্ছে না।
এ ঘটনায় জয়দেবপুর থানায় আজ সোমবার দুপুরে কারা কর্তৃপক্ষ একটি সাধারণ ডায়েরি (জিডি) করেছে। ঘটনা তদন্তে তিন সদস্যের একটি কমিটি গঠন করা হয়েছে।
কারা কর্তৃপক্ষ সূত্রে জানা গেছে, গতকাল বিকেলে কাশিমপুর হাইসিকিউরিটি কেন্দ্রীয় কারাগারের অস্ত্রাগারের অস্ত্রের হিসাব মিলাতে গিয়ে একটি রাইফেল পাওয়া যায়নি। বিকেল পাঁচটার দিকে অস্ত্রাগারের দায়িত্বে থাকা প্রধান কারারক্ষী মো. সিরাজুল ইসলাম বিষয়টি ঊর্ধ্বতন কারা কর্তপক্ষকে জানান। এরপর কারাগারের ভেতর বিভিন্ন স্থানে খোঁজ করেও অস্ত্রের হদিস না পাওয়ায় বিষয়টি গতকাল রাতে আইজিপিকে (প্রিজন) জানানো হয়। এ ছাড়া জয়দেবপুর থানায় আজ দুপুরে একটি জিডি করা হয়েছে। বিষয়টি কারাগারে ব্যাপক তোলাপাড় সৃষ্টি করেছে।
হাইসিকিউরিটি কারাগারের সুপার মো. মিজানুর রহমান প্রথম আলোকে জানান, ঘটনা তদন্তে গতকাল রাতেই আইজিপি (প্রিজন) মো. ইফতেখার উদ্দিন রাজশাহী বিভাগের ডিআইজি মো. বজলুর রহমানকে প্রধান করে চার সদস্যের একটি তদন্ত কমিটি গঠন করেন। ১৫ ডিসেম্বরের মধ্যে কমিটিকে প্রতিবেদন জমা দিতে বলা হয়েছে।
জয়দেবপুর থানার ভারপ্রাপ্ত কর্মকর্তা (ওসি) খন্দকার রেজাউল হাসান জানান, ঘটনা অনুসন্ধানের জন্যে থানার পরিদর্শক (তদন্ত) মো. আলম চাঁদকে দায়িত্ব দেওয়া হয়েছে।
