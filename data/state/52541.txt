
ফরমালিনযুক্ত আম সংরক্ষণ ও বিক্রির অভিযোগে পুরান ঢাকার বাদামতলীর তিনজন ফল ব্যবসায়ীর প্রত্যেককে ৫০ হাজার করে মোট দেড় লাখ টাকা জরিমানা করেছেন ভ্রাম্যমাণ আদালত। আজ সোমবার বেলা তিনটার দিকে ঢাকা জেলা প্রশাসনের ম্যাজিস্ট্রেট রাসেলুল কাদেরের নেতৃত্বে এ অভিযান চালানো হয়।
রাসেলুল কাদের প্রথম আলো ডটকমকে জানান, বাদামতলীতে ৩০০-৪০০ ফলের দোকান আছে। এর মধ্যে ৪০টি দোকানের ফল (বিশেষভাবে আম) পরীক্ষা-নিরীক্ষা করা হয়েছে। পরীক্ষায় তিনটি দোকানের আমে ফরমালিনের উপস্থিতি পাওয়া গেছে। এ জন্য ওই তিন ব্যবসায়ীকে জরিমানা করা হয়। ব্যবসায়ীরা জরিমানা পরিশোধ করেছেন।
রাসেলুল আরও জানান, পরীক্ষা-নিরীক্ষায় বাংলাদেশ স্ট্যান্ডার্ড অ্যান্ড টেস্টিং ইনস্টিটিউশনের (বিএসটিআই) সরঞ্জাম ব্যবহার করা হয়েছে। অভিযানে থাকা মত্স্য অধিদপ্তরের কর্মকর্তারাও তাঁদের নিজস্ব সরঞ্জাম দিয়ে পরীক্ষা-নিরীক্ষা করেন। র্যাবের সদস্যরাও অংশ নেন অভিযানে।
রাসেলুল জানান, আগের মতো বর্তমানে ফরমালিনের ব্যবহার এত সর্বগ্রাসী নয়। চলমান অভিযানের কারণে ইতিবাচক ফল পাওয়া গেছে। অভিযান অব্যাহত থাকবে।
