
দিনাজপুরের বীরগঞ্জ উপজেলার শিবরামপুর ইউনিয়নে ভিমরুলের কামড়ে অসুস্থ হয়ে তিন শিশু মারা গেছে। হাসপাতালে চিকিৎসাধীন শিশুদের মা।
গতকাল শনিবার বিকেল চারটার দিকে আরাজিলস্করা গ্রামে এ ঘটনা ঘটে। তিন শিশু হলো ছয় বছরের হাদিফা, চার বছরের ফারজানা আক্তার ও ১১ মাস বয়সী মীম। তারা তিন বোন। মা তানজিনা বেগম (৩২) রংপুর মেডিকেল কলেজ হাসপাতালে চিকিৎসাধীন।
শিশুদের বাবা মো. ইসলাম মিয়া বলেন, গতকাল বিকেলে বাড়ির পাশের বাঁশঝাড়ে তিন শিশু খেলছিল। ওই ঝাড়ে বড় ভিমরুলের চাক ছিল। বাতাসে বাঁশে বাঁশে ঘষা লেগে চাক ভেঙে যায়। ভিমরুলগুলো শিশুদের কামড়াতে শুরু করে। তাদের চিৎকারে মা তানজিনা বেগম ছুটে যান। তাঁকেও ভিমরুল কামড়ায়। অসুস্থ তিন বোন ও তাদের মাকে রাতেই ঠাকুরগাঁও জেনারেল হাসপাতালে নেওয়া হয়। সেখানে হাদিফা ও ফারজানা মারা যায়। মা ও ১১ মাসের শিশু মীমকে রংপুর মেডিকেল কলেজ হাসপাতালে পাঠানো হয়। রাত ১০টার দিকে সেখানে মীম মারা যায়।
রংপুর মেডিকেল কলেজ হাসপাতালের শিশু বিশেষজ্ঞ বিকাশ মজুমদার বলেন, ভিমরুলের কামড়ে এনাফাইল্যাক্সিসে আক্রান্ত হয়েছিল মীম ও তার মা। এতে রোগীর রক্তপ্রবাহ বাধাগ্রস্ত হয়, রক্তচাপ ​কমে যায়। একপর্যায়ে কিডনি বিকল হয়ে যায়।
