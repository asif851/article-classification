
নাফ নদীতে মাছ ধরার সময় মিয়ানমার সীমান্তরক্ষী বাহিনী বর্ডার গার্ড পুলিশ (বিজিপি) একটি নৌকাসহ বাংলাদেশি দুই জেলেকে ধরে নিয়ে গেছে বলে অভিযোগ পাওয়া গেছে। আজ শনিবার সকাল নয়টার দিকে টেকনাফের নাফ নদী ঘোলারচর বাংলা চ্যানেল থেকে বিজিপি ওই জেলেদের ধরে নিয়ে যায় বলে জানিয়েছেন তাঁদের পরিবার।
যাঁদের অপহরণ করা হয়েছে বলা হচ্ছে, তাঁরা হলেন মো. ইউসুফ (৩৫) ও আবু তাহের (২৮)। মো. ইউসুফের বাড়ি সাবরাং ইউনিয়নের শাহপরী দ্বীপের উত্তরপাড়া এলাকায়। আবু তাহেরের বাড়ি সাবরাং ইউনিয়নের শাহপরী দ্বীপের মাজারপাড়া এলাকায়।
আবু তাহেরের ছোট ভাই আবু বকর প্রথম আলোকে জানান, সকালে নাফ নদীর বাংলাদেশ জলসীমানায় তাঁর বড় ভাই আবু তাহের ও মো. ইউসুফ নামের আরেক জেলে একটি ছোট নৌকা নিয়ে জাল দিয়ে মাছ ধরছিলেন। সকাল নয়টার দিকে মিয়ানমারের বিজিপির একটি স্পিডবোট তাঁদের দিকে তেড়ে আসে। স্পিডবোটের সঙ্গে রশি বেঁধে নৌকাসহ তাঁদের মিয়ানমারের দিকে নিয়ে যাওয়া হয়। বিষয়টি স্থানীয় বর্ডার গার্ড বাংলাদেশ (বিজিবি) সীমান্তচৌকির কোম্পানি কমান্ডারকে জানানো হয়েছে বলে জানান আবু বকর।
এ ব্যাপারে জানতে চাইলে শাহপরী দ্বীপ বিজিবির কোম্পানি কমান্ডর মো. আতিকুর রহমান বলেন, ‘বিষয়টি শুনেছি। এ ব্যাপারে ঊর্ধ্বতন কর্তৃপক্ষকে জানানো হচ্ছে।’
সাবরাং ইউনিয়ন পরিষদের ৯ নম্বর ওয়ার্ডের সদস্য ফজলুল হক বলেন, ‘নাফ নদী থেকে দুই জেলেকে অপহরণের বিষয়টি স্থানীয় জেলেদের কাছ থেকে শুনেছি।’
এ ব্যাপারে টেকনাফ-২ বিজিবির অধিনায়ক লে. কর্নেল আবুজার আল জাহিদের সঙ্গে যোগাযোগ করা হলে প্রথম আলোকে তিনি বলেন, এ বিষয়ে বিজিপির সঙ্গে যোগাযোগ করার চেষ্টা করা হচ্ছে। এ ব্যাপারে তদন্তের আশ্বাস দিয়েছে তারা।
