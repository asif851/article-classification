
প্রতি মাসে ১০ হাজারের বেশি চালক উবারের সঙ্গে যুক্ত হচ্ছেন। আর ঢাকা শহরে গড়ে সাত মিনিটের মধ্যে উবারের গাড়ি পাচ্ছেন যাত্রীরা।রাজধানীতে উবারের এক বছর পূর্তি উপলক্ষে আয়োজিত সংবাদ সম্মেলনে এ তথ্য জানানো হয়। আজ রোববার রাজধানীর একটি হোটেলে এ সংবাদ সম্মেলন হয়।সংবাদ সম্মেলনে উবার ইন্ডিয়া অ্যান্ড সাউথ এশিয়ার প্রেসিডেন্ট অমিত জৈন, সেন্ট্রাল অপারেশনের হেড প্রদীপ পরমেশ্বরণ এবং ইস্ট ইন্ডিয়া অ্যান্ড ঢাকার মহাব্যবস্থাপক অর্পিত মুন্ড্রা বক্তব্য দেন। তাঁরা বলেন, উবারের লক্ষ্য সব জায়গায়, সবার জন্য একটি নির্ভরযোগ্য পরিবহনব্যবস্থা তৈরি করা। স্মার্টফোনের আধুনিক প্রযুক্তি ও বর্তমান অবকাঠামো ব্যবহার করে জনসাধারণের জন্য উপযুক্ত যাতায়াতব্যবস্থা তৈরি করা সম্ভব। তাঁরা আরও বলেন, বৃহত্তর একটি চ্যালেঞ্জ নিয়ে কাজ করছে উবার। সেটি হচ্ছে, অল্প গাড়িতে বেশি মানুষ যাতায়াতের ব্যবস্থা করে শহরে যানজট ও দূষণ কমানো।
ঢাকায় উবারের এক বছরের কার্যক্রম বিশ্লেষণ করে সংবাদ সম্মেলনে জানানো হয়,·প্রতিদিন সকাল ৮টা থেকে ১০টা ও বিকেল ৫টা থেকে রাত ৯টার মধ্যে উবার সবচেয়ে বেশি ব্যবহৃত হয়। সপ্তাহের অন্য দিনগুলোর তুলনায় ছুটির দিনগুলোতে উবার ব্যবহারের মাত্রা বেশি থাকে। গত নভেম্বর মাসে ১৫ লাখ বার উবার ডেকেছেন যাত্রীরা। উবারে গন্তব্য হিসেবে প্রথম দিকে রয়েছে উত্তরা, বনানী ও গুলশান-১।
উবার অ্যাপের নতুন ফিচার সম্পর্কে সংবাদ সম্মেলনে জানানো হয়, অ্যাপে ‘ড্রাইভার কমপ্লিমেন্ট’ অপশন চালু করা হয়েছে। যার মাধ্যমে যাত্রীরা যাত্রা শেষ করার পর অ্যাপে ব্যাজ প্রদানের মাধ্যমে চালকদের দক্ষতা ও বন্ধুত্বপূর্ণ আচরণকে স্বীকৃতি দিতে পারেন।
অন-ডিমান্ড রাইড শেয়ারিং কোম্পানি উবার ২০১৬ সালের ২২ নভেম্বর ঢাকায় কার্যক্রম শুরু করে।
