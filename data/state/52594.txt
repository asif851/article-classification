
মৌলভীবাজারের কমলগঞ্জ উপজেলার ধলই সীমান্তে বীরশ্রেষ্ঠ সিপাহি হামিদুর রহমানের ৪৪তম শাহাদতবার্ষিকী পালিত হয়েছে গতকাল বুধবার। এ উপলক্ষে সকালে কমলগঞ্জ উপজেলা প্রশাসনের উদ্যোগে ধলই বিজিবিসংলগ্ন বীরশ্রেষ্ঠ সিপাহি হামিদুর রহমানের স্মৃতিসৌধে পুষ্পস্তবক অর্পণ করা হয়। এ ছাড়া কর্মসূচির মধ্যে ছিল মিলাদ মাহফিল ও আলোচনা সভা। পুষ্পস্তবক অর্পণের সময় কমলগঞ্জ উপজেলা নির্বাহী অফিসার সফিকুল ইসলাম, উপজেলা মুক্তিযোদ্ধা কমান্ডার আবদুল মুনিম তরফদার, বিজিবির সদস্যরা উপস্থিত ছিলেন। অনুষ্ঠানে উপজেলা মুক্তিযোদ্ধা কমান্ডার আবদুল মুনিম তরফদারসহ স্থানীয় বাসিন্দারা হামিদুর রহমানের নামে নবনির্মিত অডিটোরিয়ামটির নামকরণ করার দাবি করেন। ১৯৭১ সালের অক্টোবর মাসের শেষদিকে মৌলভীবাজার জেলার কমলগঞ্জ উপজেলার সীমান্তবর্তী ধলাই সীমান্ত এলাকায় প্রাণপণ লড়াই করে সম্মুখ সমরে দেশের জন্য শহীদ হন সিপাহি হামিদুর রহমান। ২০০৭ সালের ১০ ডিসেম্বর বীরশ্রেষ্ঠ হামিদুর রহমানের দেহাবশেষ ভারতের ত্রিপুরা রাজ্যের আমবাসা গ্রাম থেকে বাংলাদেশে এনে পূর্ণ রাষ্ট্রীয় মর্যাদায় শহীদ বুদ্ধিজীবী কবরস্থানে সমাহিত করা হয়।
