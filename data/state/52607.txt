
মিয়ানমার থেকে আগত রোহিঙ্গাদের মধ্যে এইচআইভি আক্রান্ত ৮৩ জন রোগী পাওয়া গেছে। এদের মধ্যে ২৯ জন পুরুষ, ৪১ জন নারী, ৭ জন ছেলেশিশু ও ৬ জন মেয়েশিশু। এই হিসাব গত তিন মাসের—গত ২৫ আগস্ট থেকে ১৮ নভেম্বর পর্যন্ত।সরকার দলের সাংসদ হাবিবুর রহমান মোল্লার প্রশ্নের জবাবে স্বাস্থ্যমন্ত্রী মোহাম্মদ নাসিম জাতীয় সংসদকে এ তথ্য জানান। স্বাস্থ্যমন্ত্রীর অনুপস্থিতিতে প্রতিমন্ত্রী জাহিদ মালেক সংসদ সদস্যদের প্রশ্নের জবাব দেন।
স্পিকারের সভাপতিত্বে বৃহস্পতিবার বৈঠকের শুরুতে প্রশ্নোত্তর পর্ব অনুষ্ঠিত হয়।
ওই সাংসদের প্রশ্নের জবাবে স্বাস্থ্যমন্ত্রী বলেন, এইচআইভি শনাক্তকরণসহ চিকিৎসার ব্যবস্থা নিশ্চিতকরণ এবং সরকারের সময়োপযোগী পদক্ষেপের ফলে এ বিষয়ে উদ্বিগ্ন হওয়ার কিছু নেই।
মৌলভীবাজার-২ আসনের সাংসদ আবদুল মতিনের প্রশ্নের জবাবে ট্যানারির বিষাক্ত বর্জ্য দিয়ে তৈরি পোলট্রি এবং ফিশ ফিড দেশে ক্যানসারসহ অনেক জটিল রোগের ঝুঁকি বাড়াচ্ছে বলে স্বীকার করেন স্বাস্থ্যমন্ত্রী। মন্ত্রী বলেন, এ বিষয়ে স্বাস্থ্যশিক্ষা ব্যুরো বিভিন্ন প্রচারণার মাধ্যমে সচেতনতামূলক কার্যক্রম পরিচালনা করছে।
 
