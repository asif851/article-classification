
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, শত চেষ্টা করেও উপজেলা নির্বাচনে আওয়ামী লীগ তাদের ভরাডুবি ঠেকাতে পারেনি। তাঁর দাবি, ‘সুষ্ঠু’ নির্বাচন হলে শতকরা ৯৫ ভাগ উপজেলায় বিএনপি-সমর্থিত প্রার্থীরা জয়ী হতেন।
আজ বৃহস্পতিবার বিকেলে রাজধানীর ইঞ্জিনিয়ার্স ইনস্টিটিউশন মিলনায়তনে আন্তর্জাতিক মাতৃভাষা দিবস উপলক্ষে বিএনপি আয়োজিত এক আলোচনাসভায় মির্জা ফখরুল এসব কথা বলেন। উপজেলায় বেশি জয়ে বিএনপি-সমর্থিতদের তৃপ্ত হওয়ার সুযোগ নেই বলেও এ সময় মন্তব্য করেন তিনি।
দ্রুত নতুন জাতীয় নির্বাচন দেওয়ার দাবি জানিয়ে সরকারের উদ্দেশে ফখরুল বলেন, ‘খালেদা জিয়া সংঘাত চান না। আমাদের নেত্রী বলেছেন, আলাপ-আলোচনার মাধ্যমে সুষ্ঠু নির্বাচনের ব্যবস্থা করতে। আপনারা অতি দ্রুত নির্বাচন দিন। যদি না দেন, তবে তা আপনাদের জন্যই কাল হয়ে দাঁড়াবে।’
প্রথম ধাপের উপজেলা নির্বাচন প্রসঙ্গে মির্জা ফখরুল বলেন, সরকার কেন্দ্র দখল করেছে। এজেন্টদের বের করে দেওয়া হয়েছে। তার পরও জনগণ ভোট দিয়েছে।
দলের নেতা-কর্মীদের উদ্দেশে বিএনপির ভারপ্রাপ্ত মহাসচিব বলেন, বিএনপির চেয়ারপারসন খালেদা জিয়ার ডাক শুধু ভোটে জয়ের নয়। বিএনপির সংগ্রাম ক্ষমতায় যাওয়ার জন্য নয়। গণতন্ত্র ফিরিয়ে আনা, মানুষের ভোটের অধিকার ফিরিয়ে দিতে এই সংগ্রাম।
ফখরুল অভিযোগ করে বলেন, আওয়ামী লীগ সব সময় দ্বৈত অবস্থান নেয়। মুখে গণতন্ত্রের কথা বলে আর কাজে গণতন্ত্র হত্যা করে।
বিএনপির আন্দোলন ব্যর্থ হয়নি, দাবি করে দলের মুখপাত্র বলেন, যে সংসদে মানুষ  ভোট দেয়নি, সাংসদেরা জনগণের ভোটে নির্বাচিত নন, তাঁরা কোনোভাবেই বৈধ নন। ৫ জানুয়ারির নির্বাচন একটা তামাশা। সেই তামাশার নির্বাচনে গৃহপালিত বিরোধী দলও খুঁজে পাওয়া যায়নি। তিনি বলেন, বিএনপির আন্দোলন ব্যর্থ হয়নি। আওয়ামী লীগ পরাজিত হয়েছে।
ফখরুল দাবি করেন, নিজেদের অধিকার রক্ষা করতে গত এক মাসে বিএনপির ৩০০ জন নেতা-কর্মী প্রাণ দিয়েছেন। ৬১ জনকে গুম করা হয়েছে।
অনুষ্ঠানে বিএনপির স্থায়ী কমিটির সদস্য আবদুল মঈন খান, রফিকুল ইসলাম মিয়া, নজরুল ইসলাম খান, ভাইস-চেয়ারম্যান আবদুল্লাহ আল নোমান,  সেলিমা রহমান,  চেয়ারপারসনের উপদেষ্টা খন্দকার মাহবুব হোসেন প্রমুখ বক্তব্য দেন।
