
রংপুরের তারাগঞ্জ উপজেলায় আজ বৃহস্পতিবার সকাল ছয়টার দিকে শিলাবৃষ্টিতে বোরো ধানের ক্ষতি হয়েছে। কৃষকেরা বলছেন, পাকা ধান থেকে শিষ ঝরে গেছে। আম, লিচু ও পাটখেতেরও ক্ষতি হয়েছে।
দোলাপাড়া গ্রামের কৃষক সিরাজুল ইসলাম বলেন, ‘এবার মোক না খেয়ো থাকিবার নাগবে। দেড় মাস আগোত পাথর পড়ি মোর ৮০ শতক জমির তাংকু (তামাক) নষ্ট হইছে। ১৩টা গাছের আম, দুটি গাছের লিচুও পড়ি গেইছে। পাথর হয়া ৪৮ শতক জমির পাকা ধানের ক্ষতি হইছে।’
সকাল ৯টা থেকে ১০টা পর্যন্ত মাটিয়ালপাড়া গ্রামের জিন্নুর রহমান, বুড়িরহাট গ্রামের মুরাদ হোসেন, চিকলী গ্রামের মিজানুর রহমান, হাড়িয়ারকুঠি গ্রামের সেকেন্দার আলীসহ কয়েকজন কৃষকের সঙ্গে কথা বলে জানা যায়, সকালে হালকা বাতাসের সঙ্গে বড় ও মাঝারি আকারের শিলা পড়তে থাকে। প্রায় ১০ মিনিট স্থায়ী শিলাবৃষ্টিতে হাড়িয়ারকুঠি, ইকরচালী, সয়ার, আলমপুর ও কুর্শা ইউনিয়নের উঠতি বোরো ধান ও পাটখেতের ব্যাপক ক্ষতি হয়।  উপজেলার হাড়িয়ারকুঠি গ্রামের কৃষক সোনা মিয়া জানান, এবার বোরো মৌসুমে ৫০ শতাংশ জমিতে ধান আবাদ করেছেন তিনি। কিন্তু শিলাবৃষ্টিতে ধানের গোছাগুলো মাটিতে নুয়ে পড়ে ব্যাপক ক্ষতি হয়েছে। পাকা ধান শিষ থেকে ঝরে গেছে।
সরকারপাড়া গ্রামের কৃষক আজহারুল ইসলাম বলেন, ‘এবার হামার কপাল খারাপ হইচে, এমনিতে বোরো খেতোত রোগ (নেক ব্লাস্ট) ধরি ধানের শিষোত। আদুরা (বাকি) খেতোত পাথর পরি ধান পরি গেইছে। এবার হামার সংসার কমনে চলবে, তাক আল্লায় জানে।’
সয়ার ইউনিয়ন পরিষদের (ইউপি) চেয়ারম্যান মহিউদ্দিন আজম বলেন, ১০ মিনিটের ওই শিলাবৃষ্টিতে উঠতি বোরো ধান শিষ থেকে ঝরে পড়েছে। আম-লিচুরও ক্ষতি হয়েছে। বৃষ্টির সময় শিলা অনেক বেশি ছিল। পুরোনো টিন ছিদ্র হয়ে শিলা ঘরেও ঢুকে পড়ে।
উপজেলা কৃষি বিভাগ সূত্রে জানা গেছে, এবার বোরো মৌসুমে উপজেলার পাঁচটি ইউনিয়নে ৭ হাজার ৮০০ হেক্টর জমিতে বোরোর আবাদ হয়েছে।
কৃষি কর্মকর্তা রেজাউল করিম বলেন, হঠাৎ শিলাবৃষ্টি হওয়ায় বোরো ধান, আম ও লিচু কিছুটা ক্ষতি হয়েছে। তাৎক্ষণিকভাবে ক্ষয়ক্ষতির পরিমাণ জানা সম্ভব হয়নি।
