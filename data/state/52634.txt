
বিএনপির চেয়ারপারসন খালেদা জিয়া অভিযোগ করেছেন, আওয়ামী লীগ ক্ষমতায় থাকার জন্য সবকিছু বিক্রি করে দিচ্ছে। অতীতে দেশবিরোধী চুক্তি করে কেউ রক্ষা পায়নি। শেখ হাসিনাও পাবেন না।হত্যাকাণ্ডের শিকার ছাত্রদলের নেতা নুরুল আলমের পরিবারের সদস্যরা গতকাল শনিবার রাতে গুলশান কার্যালয়ে খালেদা জিয়ার সঙ্গে দেখা করতে গেলে তিনি এসব কথা বলেন।নিহত নুরুল আলম ছাত্রদলের সহসাধারণ সম্পাদক ছিলেন। সম্প্রতি চট্টগ্রামে আইনশৃঙ্খলা রক্ষাকারী বাহিনীর সদস্য পরিচয়ে তুলে নিয়ে যাওয়ার পর তাঁর লাশ পাওয়া যায় বলে পরিবারের অভিযোগ। গতকাল রাতে নিহত নুরুল আলমের স্ত্রী সুমি আক্তার, মেয়ে উম্মে হাবিবা, ছেলে নাইমুল আলমসহ পরিবারের সদস্যরা খালেদা জিয়ার সঙ্গে দেখা করেন। এ সময় খালেদা জিয়া তাঁদের আর্থিক অনুদান দেন।খালেদা জিয়া বলেন, আওয়ামী লীগ সরকারের দুঃশাসনের বিরুদ্ধে রুখে দাঁড়াতে মানুষ প্রস্তুত আছে। এখন সময়ের অপেক্ষা, মানুষ রাস্তায় বের হয়ে আসবে। বিএনপির চেয়ারপারসন অভিযোগ করেন, এখন কারও নিরাপত্তা নেই। সরকারের সন্ত্রাসীরা অনেককে ঘর থেকে তুলে নিয়ে গিয়ে গুম করছে, হত্যা করছে।এ সময় অন্যান্যের মধ্যে বিএনপির মহাসচিব মির্জা ফখরুল ইসলাম আলমগীর, স্থায়ী কমিটির সদস্য আমীর খসরু মাহমুদ চৌধুরী প্রমুখ উপস্থিত ছিলেন।ভারতের সঙ্গে প্রতিরক্ষা সমঝোতা বিশ্বাসঘাতকতাজনগণকে অন্ধকারে রেখে ভারতের সঙ্গে প্রতিরক্ষা বিষয়ে সমঝোতা স্মারক সই করা দেশের সঙ্গে চরম বিশ্বাসঘাতকতা বলে মনে করে বিএনপি। গতকাল সকালে নয়াদিল্লিতে ভারত-বাংলাদেশ প্রতিরক্ষাসহ বিভিন্ন বিষয়ে ৩৪টি চুক্তি ও সমঝোতা স্মারক সইয়ের প্রতিক্রিয়ায় বিএনপি এ কথা বলে। দলের জ্যেষ্ঠ যুগ্ম মহাসচিব রুহুল কবির রিজভী গতকাল বিকেলে কেন্দ্রীয় কার্যালয়ে জরুরি সংবাদ সম্মেলন করে এই প্রতিক্রিয়া জানান।এর আগে দুপুরে ঠাকুরগাঁওয়ে এক সভায় বিএনপির মহাসচিব মির্জা ফখরুল ইসলাম আলমগীর বলেন, ‘ভারত আমাদের বন্ধুপ্রতিম দেশ হলে প্রতিরক্ষা চুক্তি কেন?’ তিনি বলেন, ‘তবে ভারতকে কি আমরা বা তারা আমাদের সন্দেহ করে? আমাদের দেশের সীমান্তের তিন ভাগজুড়ে তারা। তাই চীন, আমেরিকা, পাকিস্তান কারও পক্ষেই কি ভারতকে টপকে আমাদের আক্রমণ করা সম্ভব?’
 
