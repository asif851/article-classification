
রাজধানীর বাংলামোটর এলাকায় গতকাল বুধবার বিএনপির চেয়ারপারসন খালেদা জিয়ার গাড়িবহরে হামলার ঘটনায় আওয়ামী লীগ ও বিএনপির পক্ষ থেকে রমনা থানায় পাল্টাপাল্টি মামলা হয়েছে।রমনা থানার পুলিশ জানায়, আজ বৃহস্পতিবার সকাল সাড়ে আটটার দিকে প্রথম মামলাটি করেন শাহবাগ থানা ছাত্রলীগের ক্রীড়া সম্পাদক বাবু হাসান। মামলায় অজ্ঞাত ৩০-৪০ জনকে আসামি করা হয়েছে। এর ১৫ মিনিট পর পৌনে নয়টার দিকে বিএনপির চেয়ারপারসনের উপদেষ্টা আবদুল কাইয়ুম অজ্ঞাত ৪০-৫০ জনকে আসামি করে আরেকটি মামলা করেন।রমনা থানার কর্তব্যরত কর্মকর্তা উপপরিদর্শক (এসআই) সাহেব আলী আজ বিকেল সোয়া চারটার দিকে প্রথম আলোকে পাল্টাপাল্টি মামলার তথ্যটি নিশ্চিত করেন। মামলা দুটিতে ‘হত্যার উদ্দেশ্যে হামলা ও ভাঙচুর’-এর অভিযোগ করা হয়েছে বলে তিনি জানান।গতকাল বিকেলে রাজধানীর বাংলামোটরে ছাত্রলীগের নেতা-কর্মীদের হামলায় খালেদা জিয়ার গাড়ির কাচ ভেঙে যায়। এ সময় তিনি গাড়িতেই ছিলেন। এ ছাড়া তাঁর নিরাপত্তাকর্মীদের (সিএসএফ) কয়েকটি গাড়িও ভাঙচুর করা হয়। হামলায় তাঁর একজন উপদেষ্টা, পাঁচজন নিরাপত্তাকর্মী এবং একজন গাড়িচালক আহত হন।এ নিয়ে নির্বাচনী প্রচারে নেমে পর পর তিন দিন হামলার মুখে পড়লেন বিএনপির চেয়ারপারসন। প্রথম দুই দিন কারওয়ান বাজার ও নয়াপল্টন এলাকায় হামলার লক্ষ্য খালেদা জিয়ার গাড়িবহর হলেও তৃতীয় দিনের হামলা হয় খালেদা জিয়ার নিজের গাড়িতে।আরও পড়তে ক্লিক করুনএবার খালেদার গাড়িতে হামলা
