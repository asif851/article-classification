
‘শিশুদের মনের মাঝে আছেন বঙ্গবন্ধু শেখ মুজিবুর রহমান। আমাদের আশা ছিল শিশুদের মনের মাঝে থাকা বঙ্গবন্ধুকে এখানে দেখতে পাব। এখানে তাই দেখতে পাচ্ছি।’
আজ শনিবার বঙ্গবন্ধু শেখ মুজিবুর রহমানের জন্মদিন ও জাতীয় শিশু দিবস উপলক্ষে ব্যতিক্রমী এক কমিক্স প্রতিযোগিতায় এ কথা বলেন বঙ্গবন্ধুর দৌহিত্র রাদওয়ান মুজিব সিদ্দিক। আওয়ামী লীগের গবেষণা প্রতিষ্ঠান সেন্টার ফর রিসার্চ অ্যান্ড ইনফরমেশনের (সিআরআই) এ বিজ্ঞপ্তিতে এ কথা জানানো হয়।
বঙ্গবন্ধু স্মৃতি জাদুঘরে আয়োজিত এই প্রতিযোগিতায় মুজিব গ্রাফিক নোভেলের মতো কার্টুন চরিত্রে উপস্থাপন করা হয় বঙ্গবন্ধু শেখ মুজিবুর রহমানকে। প্রায় ৩০ জন শিশু-কিশোর তাদের কল্পনার তুলির ছোঁয়ায় ফুটিয়ে তোলে বঙ্গবন্ধুর অবয়বকে।
বঙ্গবন্ধু স্মৃতি জাদুঘরে সকাল নয়টা থেকে চলা এই আয়োজনে কমিক্স প্রতিযোগিতার পাশাপাশি বঙ্গবন্ধুর ঐতিহাসিক সাতই মার্চের ভাষণ ও তাঁর ওপর নির্মিত তথ্যচিত্র, জীবনপঞ্জির নানা ডিসপ্লে এবং অডিও ভিজ্যুয়াল প্রদর্শন করা হয়। জাদুঘরে আসা শিশুদের জন্য ছিল দেয়ালে ও ক্যানভাসে বঙ্গবন্ধুকে ফুটিয়ে তোলার বিশেষ ব্যবস্থা।
প্রতিযোগিতা শেষে সিআরআইয়ের ট্রাস্টি রাদওয়ান মুজিব সিদ্দিক বলেন, ‘শিশু-কিশোরদের কাছে তাদের মতো করে শেখ মুজিবুর রহমানকে উপস্থাপনের জন্য মুজিব গ্রাফিক নোভেল প্রকাশ করা হয়। কয়েক বছর ধরেই আমরা এ ধরনের একটি প্রতিযোগিতার আয়োজন করার চেষ্টা করছি। কমিক্স প্রতিযোগিতার মাধ্যমে শিশুদের মনে থাকা মুজিবকে ক্যানভাসে দেখতে পাচ্ছি আমরা। এখন থেকে প্রতিবছর এই প্রতিযোগিতার আয়োজন করা হবে।’
এ সময় তিনি নতুন প্রজন্মের কার্টুনিস্টদের উদ্দেশ করে বলেন, ‘পেশাগতভাবে কার্টুন নিয়ে কাজ করতে হবে। আশা করছি এই প্রতিযোগিতার পর আপনারা কমিক্স নিয়ে আরও অনেক কাজ করবেন।’
প্রতিযোগিতায় অংশগ্রহণকারীদের মধ্যে বিজয়ী ছয়জনের হাতে ক্রেস্ট তুলে দেন রাদওয়ান মুজিব সিদ্দিক। পাশাপাশি মুজিব গ্রাফিক নভেলের ফেসবুক পেজে হয়ে যাওয়া এক কুইজ প্রতিযোগিতার তিন বিজয়ীর হাতেও পুরস্কার তুলে দেন তিনি। বঙ্গবন্ধুর জীবনে ঘটে যাওয়া বিভিন্ন ঘটনার আলোকে কুইজটি আয়োজন করা হয়।
বঙ্গবন্ধুর আত্মজীবনী অবলম্বনে গ্রাফিক নভেলের কাজ শুরু হয় ২০১৪ সালে। তাঁর জীবনের ঘটনাবলি সব বয়সের উপযোগী করে সংলাপ ও চিত্রায়ণের দুরূহ কাজটি সম্ভব করতে অনেকে ভূমিকা রেখেছেন। ‘মুজিব’ গ্রাফিক নভেলের কাজে নিবিড়ভাবে যুক্ত থেকেছেন প্রধানমন্ত্রী শেখ হাসিনা।
