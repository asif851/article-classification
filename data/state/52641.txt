
প্রধান বিচারপতি এস কে সিনহাকে সম্মানের সঙ্গে পদত্যাগ করার আহ্বান জানিয়েছেন আওয়ামী লীগের প্রচার সম্পাদক হাছান মাহমুদ। তিনি বলেন, এই দেশের মানুষ আপনাকে আর প্রধান বিচারপতি পদে দেখতে চায় না।  জাতীয় প্রেসক্লাবের বঙ্গবন্ধু সাংস্কৃতিক জোট আয়োজিত এক আলোচনা সভায় আওয়ামী লীগের অন্যতম এই মুখপাত্র এ আহ্বান জানান। এ আলোচনা সভার প্রধান বক্তা সাবেক বিচারপতি সামছুদ্দিন চৌধুরী মানিক প্রধান বিচারপতির বিরুদ্ধে শপথ ভঙ্গের অভিযোগ আনেন।  হাছান মাহমুদ প্রধান বিচারপতির সমালোচনা করে বলেন, বঙ্গবন্ধুর নেতৃত্বে এই দেশ স্বাধীনতা হয়েছে। আপনি তাঁর নেতৃত্বকে খাটো করার চেষ্টা করেছেন। শেখ হাসিনার নেতৃত্বে দেশ যখন এগিয়ে যাচ্ছে, আমরা যখন মধ্যম আয়ের দেশের কাতারে উন্নীত হচ্ছি—তখন আপনি দুরভিসন্ধিমূলক পর্যবেক্ষণ দিয়েছেন। আপনি পাকিস্তানের দোসরদের সঙ্গে হাত মিলিয়েছেন।  হাছান মাহমুদ আরও বলেন, যখন একজন বিচারপতি শপথ নেন, তখন তিনি কারও প্রতি বিরাগভাজন হয়ে কাজ না করার শপথ নেন। কিন্তু রায়ের পর্যবেক্ষণে তিনি এমন অনেকের নাম এনেছেন, যাদের ওই রায়ের সঙ্গে কোনো সংশ্লিষ্টতা নেই। এর মানে তিনি তাদের প্রতি বিরাগভাজন হয়ে এসব কথা লিখেছেন। এর মাধ্যমে প্রধান বিচারপতি শপথ লঙ্ঘন করেছেন।
সামছুদ্দিন চৌধুরী মানিক বলেন, প্রধান বিচারপতি যে রায় লিখেছেন, সেটি পুরোপুরি তাঁর মনগড়া, বিভ্রান্তিকর ও উদ্দেশ্যপ্রণোদিত।
চিত্রনায়ক ফারুকের সভাপতিত্বে এ সভায় আরও বক্তৃতা করেন আওয়ামী লীগের ত্রাণ ও সমাজকল্যাণবিষয়ক সম্পাদক সুজিত রায় নন্দি, নাট্যজন ফাল্গুনী হামিদ প্রমুখ।
