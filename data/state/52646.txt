
ফরিদপুর, গোপালগঞ্জ, চাঁপাইনবাবগঞ্জ ও ঢাকা জেলায় সড়ক ও রেল দুর্ঘটনায় শিশুসহ চারজন নিহত হয়েছেন। আজ রোববার সকাল থেকে দুপুর ১২টার মধ্যে এই দুর্ঘটনা ঘটে।
ফরিদপুরের মধুখালী উপজেলার ঢাকা-খুলনা মহাসড়কের আলতু খান জুট মিল এলাকায় ট্রাক ও ট্রলির সংঘর্ষে ইউনুছ শেখ (৩২) নামের এক শ্রমিক নিহত হয়েছেন। রোববার দুপুর পৌনে ১২টার দিকে এ দুর্ঘটনা ঘটে। নিহত ইউনুছ উপজেলার কামালদিয়া ইউনিয়নের মির্জাকান্দি গ্রামের জনাব আলী শেখের ছেলে। মধুখালী থানার উপপরিদর্শক (এসআই) মো. মাহাবুল করিম প্রথম আলোকে বলেন, নিহত ইউনুছের লাশটি উদ্ধার করে ময়নাতদন্তের জন্য ফরিদপুর মেডিকেল কলেজ হাসপাতালের মর্গে পাঠানো হয়েছে।
গোপালগঞ্জ সদর উপজেলায় ঢাকা-খুলনা মহাসড়কের বিজয় পাশা এলাকায় রোববার সকালে বাসের ধাক্কায় ব্যাটারিচালিত অটোরিকশার যাত্রী অবসরপ্রাপ্ত সেনাসদস্য মশিউর রহমান নিহত হয়েছেন। এ ঘটনায় আহত হয়েছেন অন্য চারজন। নিহত মশিউর রহমান উপজেলার সাজাইল ইউনিয়নের হরিদাসপুর গ্রামের মৃত গণি মুন্সির ছেলে। গোপালগঞ্জ সদর থানার ভারপ্রাপ্ত কর্মকর্তা (ওসি) মনিরুল ইসলাম বলেন, আহত ব্যক্তিদের গোপালগঞ্জ জেনারেল হাসপাতালে চিকিৎসা দেওয়া হচ্ছে।
চাঁপাইনবাবগঞ্জ সদর উপজেলার গোবরাতলা ইউনিয়নের মহিপুর-দিয়াড় ধাইনগর এলাকায় রোববার সকালে ট্রাক্টরচাপায় জোবায়ের রহমান (৯) নামের এক শিশু নিহত হয়েছে। সে স্থানীয় নুরানি মাদ্রাসার তৃতীয় শ্রেণির শিক্ষার্থী।
চাঁপাইনবাবগঞ্জ সদর থানার ওসি মনজুর রহমান প্রথম আলোকে বলেন, শিশু জোবায়ের তার এক স্বজনের সঙ্গে বাইসাইকেলে চড়ে মাদ্রাসায় যাচ্ছিল। ধাইনগর এলাকায় বিপরীত দিক থেকে আসা বালুবাহী একটি ট্রাক্টর সাইকেলটিকে চাপা দিলে ঘটনাস্থলেই সে মারা যায়। এ ঘটনায় সদর থানায় একটি সাধারণ ডায়েরি (জিডি) করা হয়েছে।
ঢাকায় চিকিৎসা নিতে এসে ট্রেনের ধাক্কায় মো. আবদুর রশিদ (৪১) নামের স্কয়ার ফার্মাসিউটিক্যালের জ্যেষ্ঠ মার্কেটিং কর্মকর্তা নিহত হয়েছেন। রোববার বেলা সাড়ে ১১টার দিকে খিলগাঁও বাগিচা এলাকায় এ দুর্ঘটনা ঘটে।
ঢাকা রেলওয়ে থানার এসআই মো. রেজাউল বলেন, বেলা আড়াইটার দিকে মুগদা জেনারেল হাসপাতাল থেকে তাঁর লাশ ময়নাতদন্তের জন্য ঢাকা মেডিকেল কলেজের মর্গে পাঠানো হয়েছে। নিহত রশিদ কুমিল্লা জেলার মুরাদনগর উপজেলার পানিজরপাড় গ্রামের হাজী আবুল হাসেমের ছেলে। রশিদ নোয়াখালীর চাটখিল উপজেলায় স্কয়ার ফার্মাসিউটিক্যালের মার্কেটিং কর্মকর্তা হিসেবে কর্মরত ছিলেন।
