
ঈদ সামনে রেখে চট্টগ্রামের পাঁচলাইশ থানার একটি বাসায় তৈরি হচ্ছিল পাবনার ঐতিহ্যবাহী ‘বাঘাবাড়ি ঘি’। গত শুক্রবার রাতে পুলিশ অভিযান চালিয়ে ওই বাসা থেকে ঘি তৈরির যন্ত্র, কাঁচামাল ও সরঞ্জাম জব্দ করে। তবে এ ঘটনায় কাউকে আটক করা যায়নি।পুলিশ জানায়, ছয় মাস আগে পাঁচলাইশ থানার মোহাম্মদপুরে মোবারক আলী সওদাগর ভবনের একটি বাসা ভাড়া নেন মুজিব ও জাহাঙ্গীর নামের দুই ব্যক্তি। এরপর ওই বাসায় রমজান মাসকে সামনে রেখে বাঘাবাড়ি নাম দিয়ে ঘি তৈরি করতে থাকেন তাঁরা।পুলিশ জানায়, অভিযানে ৮৮১টি প্লাস্টিক ও টিনের কৌটাভর্তি ১৭৭ কেজি ঘি, ১ হাজার ২০০ লিটার তরল ঘি, বাঘাবাড়ি ঘি লেখা বিপুল পরিমাণ স্টিকার, ঘি তৈরির যন্ত্র ও সরঞ্জাম জব্দ করা হয়।পাঁচলাইশ থানার সহকারী উপপরিদর্শক আবদুল মোমিন জানান, ঘি তৈরির সঙ্গে জড়িত মুজিব ও জাহাঙ্গীরকে গ্রেপ্তারে চেষ্টা চলছে। তাঁদের বিরুদ্ধে মামলা করা হবে।
