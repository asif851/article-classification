
কুষ্টিয়ার বিভিন্ন উপজেলায় একটি চক্র এক, দুই ও পাঁচ টাকার ধাতব মুদ্রা সরকার বাতিল করেছে এবং এসবের নকল বেরিয়েছে বলে গুজব ছড়িয়ে দিচ্ছে। এতে পণ্য বিক্রেতারা এসব ধাতব মুদ্রা নিতে অস্বীকৃতি জানানোর কারণে সাধারণ মানুষ বিপাকে পড়েছে।এ ব্যাপারে জেলা প্রশাসক মো. জহির রায়হান গতকাল মঙ্গলবার দুপুরে প্রথম আলোকে বলেন, বাংলাদেশ সরকার আদৌ এক, দুই ও পাঁচ টাকার ধাতব মুদ্রা বাতিল করেনি। এসব মুদ্রা বাতিলের গুজবে বিভ্রান্ত না হতে ক্রেতা ও ব্যবসায়ীদের অনুরোধ জানানো হচ্ছে।জেলা প্রশাসক আরও বলেন, গুজবের বিরুদ্ধে জনসচেতনতা বাড়াতে প্রশাসন সব উপজেলায় মাইকে প্রচার চালাচ্ছে। আজ (বুধবার) এ নিয়ে জেলার সব সরকারি ও বেসরকারি ব্যাংকের প্রধান কর্মকর্তাদের সঙ্গে বৈঠক করা হবে।স্থানীয় লোকজন জানান, ১০ দিন আগে হঠাৎ করে সদর ও ভেড়ামারা উপজেলায় ধাতব মুদ্রা নিয়ে বিভ্রান্তি ছড়ায়। এ নিয়ে প্রতিদিনই খুচরা ব্যবসায়ী ও পরিবহনে যাত্রীদের সঙ্গে সাধারণ মানুষের বাগ্বিতণ্ডা হচ্ছে। ধীরে ধীরে এ গুজব জেলার সর্বত্র ছড়িয়ে পড়ছে।এ বিষয়ে সোনালী ব্যাংক কুষ্টিয়া প্রধান শাখার এজিএম মীর হাশেম জাহিদ বলেন, এটা একধরনের গুজব।
