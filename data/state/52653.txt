
সন্ত্রাসী কর্মকাণ্ড দিয়ে কোনো দাবি আদায় করা যাবে না বলে জানিয়েছেন আওয়ামী লীগের যুগ্ম সাধারণ সম্পাদক মাহবুব উল আলম হানিফ। তিনি বলেন, বিএনপি নিজেরাই নিজেদের দাবি সম্পর্কে জানে না। হরতাল-অবরোধের নামে তারা মানুষ পোড়াচ্ছে। আর কিছু কিছু বুদ্ধিজীবী তাদের পক্ষ নিয়ে সংলাপের কথা বলে সন্ত্রাসী কর্মকাণ্ডকে আড়াল করার চেষ্টা করছেন। বিএনপির মনে রাখা উচিত সন্ত্রাসী কর্মকাণ্ড দিয়ে কোনো দাবি আদায় করা যাবে না।আজ সোমবার আওয়ামী লীগ সভাপতি শেখ হাসিনার রাজনৈতিক কার্যালয়ে এক সংবাদ সম্মেলনে হানিফ এ কথা বলেন। বিএনপি-জামায়াতের ডাকা হরতাল-অবরোধে দলের বক্তব্য তুলে ধরতেই এই সংবাদ সম্মেলনের আয়োজন করা হয়। খবর বাসসের।আওয়ামী লীগের যুগ্ম সাধারণ সম্পাদক বলেন, যারা সংলাপের কথা বলেন তাঁদের উচিত, সেই সব জ্বালাও-পোড়াও বন্ধ করতে বিএনপি-জামায়াতকে চাপ দেওয়া। কিন্তু তাঁরা তা না করে, শুধু সংলাপের কথা বলেন।‘বর্তমান সহিংস কর্মকাণ্ডের জন্য বিএনপি দায়ী নয়’, বিএনপির নেতাদের এমন বক্তব্যের সমালোচনা করে মাহবুব উল আলম হানিফ বলেন, তারা যদি এ কর্মকাণ্ডের জন্য দায়ী না হয়, তাহলে তাদের সঙ্গে কী জন্য সংলাপ? বর্তমানে দেশে সংকট হচ্ছে পেট্রলবোমা মেরে মানুষ হত্যা, গাড়িতে আগুন দেওয়া। এগুলো যদি তারা না-ই করে থাকে, তাহলে তাদের সঙ্গে সংলাপ কিসের জন্য?
এ পর্যন্ত ৭২ জন মানুষকে হত্যা করা হয়েছে। এটা পৈশাচিক কর্মসূচি ছাড়া আর কিছুই নয়।
বিএনপি-জামায়াতকে হরতাল-অবরোধ প্রত্যাহারের অনুরোধ জানিয়ে হানিফ বলেন, হরতাল-অবরোধ প্রত্যাহার করুন। না হলে দায়ভার বিএনপি-জামায়াতকে নিতে হবে। খালেদা জিয়াকে বিচারের কাঠগড়ায় দাঁড়াতে হবে।
সংবাদ সম্মেলনে আওয়ামী লীগের সাংগঠনিক সম্পাদক আহমদ হোসেন, শ্রমবিষয়ক সম্পাদক হাবিবুর রহমান সিরাজ, ত্রাণ ও সমাজকল্যাণবিষয়ক সম্পাদক ফরিদুন নাহার লাইলি, দপ্তর সম্পাদক আবদুস সোবহান গোলাপ, স্বাস্থ্য ও জনসংখ্যাবিষয়ক সম্পাদক বদিউজ্জামান ভূইয়া ডাবলু, কেন্দ্রীয় কমিটির সদস্য এনামুল হক শামীম ও সুজিত রায় নন্দী প্রমুখ উপস্থিত ছিলেন।
