
খুলনার কয়রা উপজেলায় সুন্দরবন এলাকা থেকে গতকাল সোমবার সন্দেহভাজন এক বনদস্যুকে আটক করেছে র‍্যাপিড অ্যাকশন ব্যাটালিয়ন-র‍্যাব। এ ঘটনায় ২৩টি আগ্নেয়াস্ত্র ও দেড় হাজার গুলি উদ্ধার করা হয়েছে বলে র‍্যাব জানিয়েছে।
আজ মঙ্গলবার সকালে খুলনায় র‍্যাব-৬ এর কার্যালয়ে এক সংবাদ সম্মেলনে এ তথ্য জানানো হয়।
র‍্যাবের ভাষ্যমতে, আটক হওয়া ব্যক্তির নাম শাহিনুর সরদার। তিনি সুন্দরবনের বনদস্যু ইলিয়াস বাহিনীর সদস্য।
সংবাদ সম্মেলনে র‍্যাবের পক্ষ থেকে জানানো হয়, গতকাল সুন্দরবন এলাকায় অভিযান চালানো হয়। এ সময় ইলিয়াস বাহিনীর সঙ্গে র‍্যাবের ‘বন্দুকযুদ্ধ’ হয়। একপর্যায়ে শাহিনুর আহতাবস্থায় ধরা পড়েন। তাঁর কাছ থেকে একটি আগ্নেয়াস্ত্র ও চারটি গুলি উদ্ধার করা হয়। পরে তাঁর দেওয়া তথ্যে সুন্দরবনের গহিন জঙ্গলে মাটির নিচ থেকে বাকি আগ্নেয়াস্ত্র ও বিপুল পরিমাণ গুলি উদ্ধার করা হয়।
