
আকাশপথে দেশের অভ্যন্তরীণ রুটের যাত্রীদের ভ্রমণের জন্য এখন থেকে ছবিসহ পরিচয়পত্র দেখাতে হবে। বোর্ডিং কার্ড সংগ্রহের আগে যাত্রীদের বাধ্যতামূলকভাবে পরিচয়পত্র দেখাতে হবে। দেশের অভ্যন্তরীণ রুটে ফ্লাইট পরিচালনাকারী সব বিমান সংস্থাকে এ নির্দেশনা দিয়ে চিঠি দিয়েছে বেসামরিক বিমান চলাচল কর্তৃপক্ষ।
বেসামরিক বিমান চলাচল কর্তৃপক্ষ জানায়, নিরাপদে বিমান চলাচল ও যাত্রীদের নিরাপত্তা স্বার্থ বিবেচনা করে এ সিদ্ধান্ত নেওয়া হয়েছে। এ কথা জানিয়ে বেসামরিক বিমান চলাচল কর্তৃপক্ষের জনসংযোগ কর্মকর্তা রেজাউল করিম প্রথম আলোকে বলেন, ফ্লাইট সেফটি অ্যান্ড রেজল্যুশনস বিভাগ থেকে এ নির্দেশনাপত্র গত ৩০ জুন দেশের সব বিমান সংস্থাকে পাঠানো হয়েছে।
নির্দেশনা অনুযায়ী, যাত্রীদের উড়োজাহাজে ওঠার আগে অভ্যন্তরীণ টার্মিনাল থেকে পরিচয়পত্র দেখিয়ে বোর্ডিং কার্ড সংগ্রহ করতে হবে। যাত্রীর বৈধ পাসপোর্ট, জাতীয় পরিচয়পত্র, স্মার্টকার্ড, ড্রাইভিং লাইসেন্সের যেকোনো একটি পরিচয়পত্র হিসেবে বিবেচ্য হবে। এ ছাড়া চাকরিজীবীদের জন্য সংশ্লিষ্ট কর্মস্থলের পরিচয়পত্র ও শিক্ষার্থীদের তাদের শিক্ষাপ্রতিষ্ঠানের পরিচয়পত্র দেখাতে হবে।
বর্তমানে বাংলাদেশ বিমান, নভোএয়ার, ইউএস বাংলা, রিজেন্ট এয়ারের উড়োজাহাজ অভ্যন্তরীণ রুটে যাত্রী পরিবহন করছে। ঢাকাসহ চট্টগ্রাম, যশোর, সিলেট, কক্সবাজার, বরিশাল, সৈয়দপুর ও রাজশাহীতে ফ্লাইট পরিচালনা করা হয়।
বাংলাদেশ বিমানের মহাব্যবস্থাপক (জনসংযোগ) শাকিল মেরাজ প্রথম আলোকে বলেন, বেসামরিক বিমান চলাচল কর্তৃপক্ষের নির্দেশনা এরই মধ্যে কার্যকর করেছে বিমান।
ইউএস বাংলার ডিজিএম (মার্কেটিং সাপোর্ট অ্যান্ড পাবলিক রিলেশন) মো. কামরুল ইসলাম প্রথম আলোকে বলেন, নতুন নির্দেশনা কার্যকরের জন্য প্রয়োজনীয় পদক্ষেপ নেওয়া হয়েছে।
