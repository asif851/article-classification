
জামালপুর শহরের বটতলা এলাকায় কমিউটার এক্সপ্রেস ট্রেনের নিচে কাটা পড়ে গতকাল সোমবার দুপুরে আল-আমিন (৩০) নামের এক যুবকের মৃত্যু হয়েছে। আল-আমিন সদর উপজেলার বনপাড়া গ্রামের মৃত ইব্রাহীমের ছেলে। জামালপুর রেলওয়ে থানা সূত্রে জানা যায়, বটতলা এলাকায় আল-আমিন রেললাইন পার হওয়ার সময় দেওয়ানগঞ্জ থেকে ছেড়ে আসা ঢাকাগামী কমিউটার ট্রেনের নিচে কাটা পড়েন। ঘটনাস্থলেই তাঁর মৃত্যু হয়। জামালপুর রেলওয়ে থানার পুলিশ লাশ উদ্ধার করে জামালপুর জেনারেল হাসপাতাল মর্গে পাঠিয়েছে। জামালপুর রেলওয়ে থানার উপপরিদর্শক (এসআই) সুজন বড়ুয়া জানান, এ ব্যাপারে রেলওয়ে থানায় অপমৃত্যুর মামলা হয়েছে। 
