
বিএনপির চেয়ারপারসন খালেদা জিয়া এখনো গুলশানে নিজ কার্যালয়ে অবরুদ্ধ আছেন। গতকাল বুধবার দুপুরে তাঁর সঙ্গে দেখা করেন বঙ্গবন্ধু শেখ মুজিব মেডিকেল বিশ্ববিদ্যালয়ের চিকিৎসক সিরাজ উদ্দিন আহমেদ। তিনি বেরিয়ে এসে সাংবাদিকদের বলেন, গত সোমবার পুলিশের ছোড়া পেপার স্প্রের কারণে খালেদা জিয়ার চোখ দিয়ে পানি ঝরছে। তাঁর শ্বাসকষ্ট হচ্ছে। তিনি পুরোপুরি বিশ্রামে আছেন।খালেদা জিয়া গত শনিবার রাত সাড়ে ১১টা থেকে এ কার্যালয়ে অবরুদ্ধ আছেন। গতকাল গুলশান-২-এর ৮৬ নম্বর সড়কে গিয়ে দেখা গেছে, খালেদা জিয়ার রাজনৈতিক কার্যালয়ের এক পাশে পুলিশের একটি জলকামান, আরেক পাশে দুটি প্রিজন ভ্যান রাস্তার ওপর আড়াআড়িভাবে দাঁড় করে রাখা হয়েছে। আর সড়কের দুই প্রবেশমুখের রাস্তা আটকে রেখেছে পুলিশ। সেখানে প্রায় ৭০ জন নারী ও পুরুষ পুলিশ পালাক্রমে অবস্থান নেয়। খালেদা জিয়ার কার্যালয়ের প্রধান ফটকের সামনে একদল নারী পুলিশ এবং ফটকের দুই পাশে সারি বেঁধে পুলিশের পুরুষ সদস্যরা দিনভর পাহারায় ছিলেন।এর আগে শনিবার রাত থেকে খালেদা জিয়ার অবরুদ্ধ থাকার খবর বিভিন্ন বেসরকারি টেলিভিশন চ্যানেল সরাসরি সম্প্রচার করলেও গতকাল তা ছিল না। তবে কার্যালয়ের বাইরে দিনভরই বেসরকারি রেডিও, টেলিভিশন, সংবাদপত্রসহ বিভিন্ন গণমাধ্যমকর্মীদের পেশাগত দায়িত্ব পালন করতে দেখা গেছে। স্থানীয় বাসিন্দারা জানান, শনিবার রাত থেকে এ সড়কে সব ধরনের যানবাহন চলাচল পুরোপুরি বন্ধ এবং লোকজনের চলাচল নিয়ন্ত্রণ করা হয়েছে। ফলে এ সড়কে অবস্থিত গুলশান মডেল স্কুল অ্যান্ড কলেজের ছাত্রছাত্রী ও বাসিন্দাদের চলাচলে দুর্ভোগের সম্মুখীন হতে হচ্ছে। এ নিয়ে গতকাল স্থানীয় একজন বাসিন্দাকে পুলিশের বাগ্বিতণ্ডায় জড়াতে দেখা গেছে।খালেদা জিয়ার কার্যালয়ে যাতায়াতের ক্ষেত্রে গতকালও কড়াকড়ি আরোপ ছিল। এর মধ্যে পুলিশের ঊর্ধ্বতন কর্তৃপক্ষের অনুমতি নিয়ে গতকাল কয়েকজন খালেদা জিয়ার সঙ্গে দেখা করেন। এর মধ্যে বেলা সাড়ে ১১টায় সাংবাদিক মাহফুজ উল্লাহ গিয়ে খালেদা জিয়ার সঙ্গে দেখা করেন। তিনি পরে সাংবাদিকদের বলেন, ‘খালেদা জিয়ার মতো নেত্রীর এ ধরনের অবস্থা গণতন্ত্রের জন্য অশনিসংকেত। তিনি গুরুতর অসুস্থ।’ তিনিও খালেদা জিয়ার অসুস্থতার জন্য পুলিশের ছোড়া পেপার স্প্রেকে দায়ী করেন।দুপুর সাড়ে ১২টায় সাবেক সহ-উপাচার্য আ ফ ম ইউসুফ হায়দারের নেতৃত্বে ইউনিভার্সিটি টিচার্স অ্যাসোসিয়েশন অব বাংলাদেশের (ইউট্যাব) একটি প্রতিনিধিদল যায়। তাঁরা খালেদা জিয়ার সঙ্গে দেখা করে বেলা আড়াইটার দিকে বের হন। আ ফ ম ইউসুফ হায়দার সাংবাদিকদের বলেন, খালেদা জিয়া অসুস্থ হলেও মানসিকভাবে দৃঢ় আছেন। তিনি খুব বেশি কথা বলতে পারছেন না। দেশবাসীর কাছে দোয়া চেয়েছেন।সন্ধ্যায় বিএনপির চেয়ারপারসনের উপদেষ্টা সাবিহ উদ্দিন আহমেদ এবং রাত সাড়ে নয়টায় তারেক রহমানের স্ত্রী জোবাইদা রহমানের বড় বোন শাহীনা খান স্বামীকে সঙ্গে নিয়ে খালেদা জিয়ার সঙ্গে দেখা করতে যান।
