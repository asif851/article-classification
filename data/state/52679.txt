
ফরিদপুরের রিকশাচালক আব্দুস সামাদ শেখ। ৪৮ বছর ধরে তিনি প্রতিদিন অন্তত একটি করে গাছ লাগান। ইংরেজি পত্রিকা ডেইলি স্টার-এর ভাষায়, আব্দুস সামাদ একজন ‘চেঞ্জ মেকার’। নিজেদের প্রতিষ্ঠাবার্ষিকীতে এই অসামান্য কাজের জন্য আব্দুস সামাদকে সম্মাননা দিয়েছে ডেইলি স্টার।গতকাল বুধবার রাজধানীর বসুন্ধরা কনভেনশন সেন্টারে নিজেদের ২৬তম প্রতিষ্ঠাবার্ষিকী উদ্যাপন অনুষ্ঠানের আয়োজন করে ডেইলি স্টার। অনুষ্ঠানে সাংবাদিকতায় অবদানের জন্য দেশের বিভিন্ন জেলা থেকে প্রকাশিত ২৩টি মফস্বল পত্রিকার সম্পাদককেও সম্মাননা দেওয়া হয়।অনুষ্ঠানের শুরুতে ট্রান্সকমের চেয়ারম্যান ও মিডিয়া ওয়ার্ল্ড লিমিটেডের পরিচালক লতিফুর রহমানের নাতি গুলশানের হলি আর্টিজান বেকারিতে জঙ্গি হামলায় নিহত ফারাজ আইয়াজ হোসেনের স্মরণে এক মিনিট নীরবতা পালন করা হয়। এর আগে বাংলাদেশের জন্ম ইতিহাস ও এগিয়ে যাওয়ার নানা দিক নিয়ে একটি প্রামাণ্যচিত্র দেখানো হয়।মিডিয়া ওয়ার্ল্ড লিমিটেডের চেয়ারম্যান রোকেয়া আফজাল রহমান উদ্বোধনী বক্তব্যে বলেন, ডেইলি স্টার অনেক চাপের মধ্যেও উদ্যম ও সাহসিকতার সঙ্গে বন্ধুর পথ অতিক্রম করে এগিয়ে যাচ্ছে। কঠিন সময়েও ডেইলি স্টার সাহসিকতা ও নৈতিকতা ধরে রেখেছে। দেশের বিভিন্ন জায়গায় পত্রিকাটির সম্পাদক মাহ্ফুজ আনামের বিরুদ্ধে মামলার বিষয়টিও তিনি উল্লেখ করেন। তিনি বলেন, এসডিজি অর্জন, বিশেষ করে লিঙ্গ সমতা, নারীর ক্ষমতায়ন, দারিদ্র্য দূর করা, শিক্ষার উন্নয়ন, শান্তিপূর্ণ সমাজব্যবস্থা প্রতিষ্ঠায় ডেইলি স্টার কাজ করে যাবে। আর দেশের অভ্যন্তরীণ ক্ষেত্রে অর্থনৈতিক সমৃদ্ধি ও গণতন্ত্রের প্রাতিষ্ঠানিকীকরণে ডেইলি স্টার কাজ অব্যাহত রাখবে।সততার সঙ্গে সাহসী সাংবাদিকতার জন্য চট্টগ্রামের দৈনিক আজাদীর সম্পাদক এম এ মালেক, বগুড়ার দৈনিক করতোয়ার সম্পাদক মোজাম্মেল হক, হিল বিডি ২৪ ডটকমের সম্পাদক দিশারি চাকমা, দৈনিক কুড়িগ্রামের খবর-এর সম্পাদক এস এম সেনলাল বকশী, রাজশাহীর দৈনিক সোনালী সংবাদ-এর সম্পাদক লিয়াকত আলীসহ ২৩ জন সম্পাদককে সম্মাননা দেওয়া হয়। রোকেয়া আফজাল রহমান তাঁদের হাতে ক্রেস্ট তুলে দেন।সম্পাদকদের পক্ষ থেকে দৈনিক আজাদীর সম্পাদক এম এ মালেক ডেইলি স্টারকে এই উদ্যোগের জন্য ধন্যবাদ জানান। তাঁর আশা, ডেইলি স্টার ধ্রুবতারা হয়ে থাকবে।এ ছাড়া বিভিন্ন ক্ষেত্রে অবদানের জন্য কয়েকজন তরুণকে ‘চেঞ্জ মেকার’ আখ্যা দিয়ে তাঁদেরও সম্মান জানানো হয়। তরুণ এই চেঞ্জ মেকাররা বয়োজ্যেষ্ঠ ‘চেঞ্জ মেকার’ আব্দুস সামাদের হাতে ডেইলি স্টার-এর পক্ষ থেকে ১ লাখ টাকার চেক তুলে দেন।ডেইলি স্টার-এর সম্পাদক মাহ্ফুজ আনাম বলেন, গণতান্ত্রিক দেশে বিচার বিভাগ ও সংবাদপত্রের স্বাধীনতা সংবিধান স্বীকৃত। বাংলাদেশেও সংবাদপত্রের স্বাধীনতার বিষয়টি সংবিধানে আছে। স্বাধীন সংবাদমাধ্যমের স্বাধীনতার ওপর আঘাত শুধু সাংবাদিকদের বিষয় নয়। এটি নাগরিক অধিকারের ওপর আক্রমণ। তিনি বলেন, এখনকার সাংবাদিকতা দুটি চ্যালেঞ্জের মুখে পড়ছে। একটি হলো প্রযুক্তিগত, অন্যটি আদর্শিক। আর প্রধানত দুটি কারণে সংবাদমাধ্যম আক্রমণের শিকার হয়; নিজেদের ভুল আর সফলতা।হলি আর্টিজানে জঙ্গি হামলায় নিহত ফারাজের স্মরণে মাহ্ফুজ আনাম বলেন, ফারাজ দেখিয়েছে মানুষের প্রতি মানুষের ভালোবাসা আর সাহস কেমন হতে পারে।অনুষ্ঠানে অধ্যাপক রেহমান সোবহান, ড. কামাল হোসেন, হামিদা হোসেন, ট্রান্সকমের চেয়ারম্যান লতিফুর রহমান, সাবেক প্রধান নির্বাচন কমিশনার এ টি এম শামসুল হুদা, সাবেক নির্বাচন কমিশনার এম সাখাওয়াত হোসেন, সিপিডির নির্বাহী পরিচালক মোস্তাফিজুর রহমান, বিএনপির মহাসচিব মির্জা ফখরুল ইসলাম আলমগীর, বিএনপির স্থায়ী কমিটির সদস্য মওদুদ আহমদ, আব্দুল মঈন খান, আমীর খসরু মাহমুদ চৌধুরী, কল্যাণ পার্টির চেয়ারম্যান সৈয়দ মুহাম্মদ ইবরাহীম, সাংস্কৃতিক ব্যক্তিত্ব হাসান ইমাম, জাদুশিল্পী জুয়েল আইচ প্রমুখ উপস্থিত ছিলেন।
 
