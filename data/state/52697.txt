
রাস্তা ফেরত চেয়ে সিটি করপোরেশনকে জেলা পরিষদ চিঠি দেওয়ায় ক্ষোভ প্রকাশ করেছে নারায়ণগঞ্জ নাগরিক কমিটি। জেলা পরিষদের ওই সিদ্ধান্তের প্রতিবাদে গতকাল শনিবার সংবাদ সম্মেলন করেছে নাগরিক কমিটি।চাষাঢ়ার ডাকবাংলো থেকে সরকারি বালিকা উচ্চবিদ্যালয় পর্যন্ত ঢাকা-নারায়ণগঞ্জ পুরোনো সড়কের পাশে রিকশা, ছোট যানবাহন চলাচলের জন্য রাস্তা ও পথচারীদের হাঁটার জন্য ২০০৯ সালে ফুটপাত নির্মাণ করে সিটি করপোরেশন। রাস্তার জায়গা জেলা পরিষদের। ওই রাস্তা পূর্বাবস্থায় ফেরত দিতে ২২ নভেম্বর জেলা পরিষদ সিটি করপোরেশনকে ওই চিঠি দেয়।নাগরিক কমিটি সূত্রে জানা গেছে, গতকাল দুপুরে নারায়ণগঞ্জ প্রেসক্লাবের হানিফ খান মিলনায়তনে ওই সংবাদ সম্মেলন করা হয়। এতে নাগরিক কমিটির সভাপতি এ বি সিদ্দিক সভাপতিত্ব করেন। লিখিত বক্তব্য পাঠ করেন সংগঠনের সহসভাপতি সাংস্কৃতিক ব্যক্তিত্ব রফিউর রাব্বি।লিখিত বক্তব্যে বলা হয়, নারায়ণগঞ্জবাসীর দাবি ও নারায়ণগঞ্জ নাগরিক কমিটির আন্দোলনের পরিপ্রেক্ষিতে ২০০৯ সালে ওই রাস্তা ও ফুটপাত নির্মাণ করেছিল সিটি করপোরেশন। যে জায়গার ওপর দিয়ে রাস্তা নির্মাণ করা হয় ওই জায়গার মালিক জেলা পরিষদ। সম্প্রতি ওই রাস্তার বিভিন্ন অংশে গর্ত সৃষ্টি হয়। পরে এলাকাবাসী ঢাকা-নারায়ণগঞ্জ মূল সড়ক ও সিটি করপোরেশনের রাস্তার মাঝের জেলা পরিষদের মালিকানাধীন ডোবা ভরে ফেলার ও ইজারা দেওয়া অংশের ইজারা বাতিল করে পুরো রাস্তাটি এক করে দেওয়ার দাবি তোলে। কয়েক দিন ধরে সিটি করপোরেশন রাস্তাটি মেরামতের কাজ শুরু করে। মেরামতকাজ প্রায় অর্ধেক হওয়ার পর জেলা পরিষদ রাস্তার নির্মাণকাজে বাধা দিয়ে কাজ বন্ধ করে দেয়।
