
বৃহত্তর খুলনা অঞ্চলে আমনের পর ব্যাপকভিত্তিক সূর্যমুখী চাষ করলে এই অঞ্চলের কৃষকদের অর্থনৈতিক অবস্থা আমূল বদলে যাবে। গতকাল বৃহস্পতিবার খুলনায় ‘ধান ও তৈলবীজ ফসলের উৎপাদন ও বিপণন’ শীর্ষক এক কর্মশালায় এ সুপারিশ তুলে ধরা হয়।সিরিয়াল সিস্টেমস ইনিশিয়েটিভ ফর সাউথ এশিয়া ইন বাংলাদেশের (সিসা-বিডি) উদ্যোগে ও ইউএসএআইডির আর্থিক সহায়তায় নগরের একটি প্রশিক্ষণ ও সম্মেলনকেন্দ্রে এ কর্মশালার আয়োজন করা হয়। এতে বলা হয়, বোরো মৌসুমে সুগন্ধিযুক্ত পোলাও চাল ব্রি ধান ৩৪ এবং ব্রি ধান ৫০ (বাংলামতি) আবাদ করলে কৃষকেরা আর্থিক লাভবান হবেন। স্বল্প মেয়াদি আমন ও বোরো ধানের মাঝে বারি সরিষা ১৪ ও বারি সরিষা ১৫ চাষ খুবই লাভজনক।বক্তারা বলেন, গবেষণায় দেখা গেছে, সূর্যমুখী বীজের তেলে স্বাস্থ্যের জন্য উপকারী লিনোলিক অ্যাসিড (৬৮ শতাংশ) রয়েছে এবং এতে ক্ষতিকারক ইরোসিক অ্যাসিড নেই। ফলে এ তেলের চাহিদাও প্রচুর। উন্নত প্রযুক্তির সহায়তায় এই অঞ্চলে সূর্যমুখীর চাষ বাড়ানো গেলে তেল আমদানি বন্ধের পাশাপাশি বিদেশে এই তেল রপ্তানি সম্ভব হবে। তাঁরা আরও বলেন, আমন-সরিষা-বোরো শস্যবিন্যাস অনুসরণ করলে কৃষকের আয় বৃদ্ধি ও খাদ্যনিরাপত্তা নিশ্চিত হবে। ঘটবে জীবনমানের উন্নয়ন।
