
কক্সবাজারের চকরিয়া-বদরখালী-মহেশখালী সড়কের বাটাখালী বেইলি সেতুর পাটাতন সরে যাওয়ায় গতকাল রোববার সকাল থেকে যান চলাচল বন্ধ রয়েছে। এতে ওই সেতু দিয়ে চলাচলকারী মহেশখালী ও চকরিয়ার সাত ইউনিয়নের লোকজন চরম দুর্ভোগে পড়েছে।স্থানীয় সূত্র জানায়, গতকাল ভোরে সিমেন্টবোঝাই একটি ট্রাক পার হওয়ার সময় সেতুর একটি পাটাতন নদীতে পড়ে যায়। এর পর থেকে যান চলাচল বন্ধ আছে। গত এক মাসে অন্তত পাঁচবার এভাবে পাটাতন সরে গেছে।ওই সড়কে চলাচলকারী আবদুস শুক্কুর (৩৮) বলেন, কয়েক দিন পর পর সেতুর পাটাতন সরে যাওয়ায় তাঁদের চরম দুর্ভোগের মধ্যে পড়তে হচ্ছে। সড়ক বিভাগের লোকজন পাটাতন মেরামত করেন। কিন্তু স্থায়ীভাবে সেতুটি মেরামত করা হচ্ছে না।সড়ক ও জনপথ বিভাগের (সওজ) উপসহকারী প্রকৌশলী মুহাম্মদ শহিদুল আলম বলেন, বাটাখালী বেইলি সেতুটি অনেক পুরোনো। পাঁচ টনের বেশি ভারী যানবাহন চলাচল করলেই পাটাতন সরে যাচ্ছে। তিনি বলেন, মহেশখালী থেকে পাটাতন আনার প্রক্রিয়া চলছে। পাটাতন আনা হলে তা সংযুক্ত করা হবে।
