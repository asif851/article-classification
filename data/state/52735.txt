
গাইবান্ধার গোবিন্দগঞ্জে সাঁওতালপল্লিতে আগুন লাগানোর ঘটনায় পুলিশের দুই সদস্য চিহ্নিত হয়েছেন। তাঁরা হলেন গাইবান্ধা পুলিশের গোয়েন্দা শাখার (ডিবি) উপপরিদর্শক (এসআই) মাহবুবুর রহমান ও গাইবান্ধা পুলিশ লাইনসের কনস্টেবল মো. সাজ্জাদ হোসেন।
পুলিশ সদস্য মাহবুবুর ও সাজ্জাদের বিরুদ্ধে বিভাগীয় ব্যবস্থা নেওয়ার জন্য তাঁদের সাময়িকভাবে বরখাস্ত করা হয়েছে। ঘটনার দিন দায়িত্বরত আইনশৃঙ্খলা রক্ষাকারী বাহিনীর ৫৮ জন সদস্যকে প্রত্যাহার করা হয়েছ। এ ছাড়া পুলিশ সুপার (এসপি) আশরাফুল ইসলামকে গাইবান্ধা থেকে খাগড়াছড়িতে বদলি করা হয়েছে।
গোবিন্দগঞ্জে সাঁওতালপল্লিতে আগুন লাগানোর ঘটনায় পুলিশ প্রশাসনের প্রতিবেদনে এসব তথ্য জানানো হয়। এ-সংক্রান্ত প্রতিবেদন আজ বৃহস্পতিবার বিচারপতি ওবায়দুল হাসান ও বিচারপতি কৃষ্ণা দেবনাথের সমন্বয়ে গঠিত হাইকোর্ট বেঞ্চে উপস্থাপন করেছে রাষ্ট্রপক্ষ।
পুলিশ প্রশাসনের প্রতিবেদন আদালতে উপস্থাপন করেন ডেপুটি অ্যাটর্নি জেনারেল মোতাহার হোসেন সাজু। প্রতিবেদন নথিভুক্ত করেছেন আদালত।
গত বছর ৬ নভেম্বর গোবিন্দগঞ্জের রংপুর চিনিকলের জমিতে আখ কাটাকে কেন্দ্র করে পুলিশ ও চিনিকলের শ্রমিক-কর্মচারীদের সঙ্গে সাঁওতালদের সংঘর্ষ হয়। সাঁওতালপল্লিতে আগুন দেওয়ার ঘটনা ঘটে। উপজেলার সাপমারা ইউনিয়নের সাহেবগঞ্জ এলাকায় ওই সংঘর্ষে উভয় পক্ষের অন্তত ২০ জন আহত ও কয়েকজন সাঁওতাল নিহত হন। এরপর সাঁওতালদের নিরাপত্তা নিশ্চিতসহ প্রয়োজনীয় নির্দেশনা চেয়ে গত ১৬ নভেম্বর কয়েকটি সংগঠন হাইকোর্টে একটি রিট করে।
