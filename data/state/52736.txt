
পঞ্চম দফায় ইউনিয়ন পরিষদ নির্বাচনে মনোনয়নপত্র জমা দেওয়ার আজ মঙ্গলবার ছিল শেষ দিন। সেই ধারাবাহিকতায় আজ মনোনয়নপত্র জমা দেন নীলফামারীর সৈয়দপুর উপজেলার কামারপুকুর ইউনিয়ন পরিষদ নির্বাচনে আওয়ামী লীগ মনোনীত প্রার্থী ও বর্তমান চেয়ারম্যান জিকো আহমেদ। এর পরেই আদালতে দুই মামলায় হাজিরা দিতে গিয়ে কারাগারে যেতে হলো তাঁকে।
সৈয়দপুর থানার ভারপ্রাপ্ত কর্মকর্তা (ওসি) আমিরুল ইসলাম বলেন, মারধর ও চাঁদাবাজির অভিযোগে করা দুই মামলায় জামিনে ছিলেন জিকো আহমেদ। আজ জামিনের মেয়াদ শেষ হওয়ায় তিনি ফের আদালতে হাজির হয়ে জামিন প্রার্থনা করেন। সৈয়দপুর আমলি ​আদালতের বিচারক আকরাম হোসেন শুনানি শেষে জামিন আবেদন নামঞ্জুর করে তাঁকে কারাগারে পাঠানোর আদেশ দেন।এদিকে তাঁর মুক্তির দাবিতে এলাকায় তাঁর সমর্থকেরা বিক্ষোভ করছেন বলে জানা গেছে।
