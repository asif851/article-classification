
সুনামগঞ্জের জামালগঞ্জ উপজেলার ফেনারবাক ইউনিয়ন পরিষদে (ইউপি) আওয়ামী লীগের চেয়ারম্যান পদপ্রার্থীর পক্ষে গতকাল বুধবার স্থানীয় সাংসদ মোয়াজ্জেম হোসেন ওরফে রতন ভোট চেয়েছেন বলে অভিযোগ পাওয়া গেছে।দলীয় ও স্থানীয় সূত্রে জানা গেছে, গতকাল সকালে জামালগঞ্জ উপজেলা উন্নয়ন সমন্বয় কমিটির সভায় যোগ দেন সুনামগঞ্জ-১ আসনের সাংসদ মোয়াজ্জেম হোসেন। সভা শেষে তিনি দুপুরে ফেনারবাক ইউপির রামপুর গ্রামের শিক্ষক আবদুর রাজ্জাকের বাড়িতে যান। পরে ওই বাড়িতে এলাকার লোকজনকে জড়ো করে নৌকায় ভোট দিতে বলেন। এ সময় তাঁর সঙ্গে দলীয় প্রার্থী করুণা সিন্ধু তালুকদার ও নেতা-কর্মীরা উপস্থিত ছিলেন। করুণা সিন্ধু তালুকদার বলেন, সাংসদ একটা দাওয়াতে এসেছিলেন। পরে সবাইকে তিনি বলে গেছেন নৌকায় ভোট দিতে।উপজেলা নির্বাচন কর্মকর্তা ও ফেনারবাক ইউপির রিটার্নিং কর্মকর্তা মো. ইউসুফ-উর-রহমান বলেন, ‘বিষয়টি আমাকে কয়েকজন প্রার্থী জানিয়েছেন। তবে আমরা নিশ্চিত নই যে সাংসদ সেখানে কারও পক্ষে ভোট চেয়েছেন কি না। তবু নির্বাচন চলাকালে তিনি যেন এলাকায় না আসেন সে জন্য প্রশাসনের মাধ্যমে অনুরোধ জানানো হবে।’ এ ব্যাপারে সাংসদ মোয়াজ্জেম হোসেন মুঠোফোনে বলেন, ‘আমি সেখানে বিভিন্ন বিষয়ে কথা বলেছি। তবে নৌকার পক্ষে ভোট চাইনি।’
