
 
ঢাকার আশুলিয়ায় ইয়াবা ও দেশীয় অস্ত্রসহ এক পুলিশ সদস্যসহ দুজনকে আটক করেছে পুলিশ। আজ বুধবার বিকেল সাড়ে পাঁচটার দিকে কলতাসুতী এলাকা থেকে তাঁদের আটক করা হয়।
এই দুজন হলেন সাভার ট্রাফিক পুলিশের কনস্টেবল রোকনুজ্জামান ওরফে রোকন (৩২) ও তাঁর সহযোগী মিঠু (৩০)।
আশুলিয়া থানার পুলিশ সূত্রে জানা গেছে, গোপন সংবাদের ভিত্তিতে পুলিশ কলতাসুতী এলাকায় মিঠুর ভাড়া বাসায় অভিযান চালায়। এ সময় দেশে তৈরি একটি বন্দুক (এলজি) ও ১০০টি ইয়াবাসহ রোকনুজ্জামান ও মিঠুকে আটক করে পুলিশ।
আশুলিয়া থানার উপপরিদর্শক (এসআই) মো. কামাল হোসেন বলেন, আটকের পর জিজ্ঞাসাবাদে রোকনুজ্জামান নিজেকে পুলিশ সদস্য বলে পরিচয় দেন। পরে খোঁজ নিয়ে জানা যায় তিনি সাভার ট্রাফিকে কর্মরত রয়েছেন।
সাভার ট্রাফিকের পরিদর্শক আবুল হোসেন বলেন, রোকনুজ্জামান গত ১১ মে সাভার ট্রাফিক পুলিশে যোগদান করেন। তাঁর বাড়ি জামালপুরের মেলান্দহ উপজেলায়। তিনি এর আগে গোয়েন্দা পুলিশে কর্মরত ছিলেন।
আশুলিয়া থানার পরিদর্শক আহাদ আলী বলেন, রোকনুজ্জামান পুলিশের সদস্য হলেও তিনি মাদক ব্যবসার সঙ্গে জড়িত। মিঠু এলাকার চিহ্নিত মাদক ব্যবসায়ী। এ ব্যাপারে তাঁদের বিরুদ্ধে অস্ত্র ও মাদক আইনে আশুলিয়া থানায় মামলার প্রস্তুতি চলছে।
 
