
নারায়ণগঞ্জে আদালত প্রাঙ্গণে আওয়ামী লীগ ও বিএনপিপন্থী দুদল আইনজীবীর মধ্যে হাতাহাতির ঘটনায় পাঁচ আইনজীবী আহত হয়েছেন। এ সময় আদালতে উত্তেজনাকর পরিস্থিতির সৃষ্টি হয়। পরে জ্যেষ্ঠ আইনজীবীরা পরিস্থিতি নিয়ন্ত্রণে আনেন। বুধবার বেলা একটার দিকে এ ঘটনা ঘটে।
প্রত্যক্ষদর্শীরা জানান, বুধবার দুপুর ১২টার দিকে প্রধানমন্ত্রী শেখ হাসিনা ও বঙ্গবন্ধু শেখ মুজিবুর রহমান সম্পর্কে কটূক্তি এবং আদালত চত্বরে বহিরাগতদের নিয়ে মিছিল করার প্রতিবাদে আওয়ামী লীগ-সমর্থিত সম্মিলিত আইনজীবী সমন্বয় পরিষদ নারায়ণগঞ্জ জেলা শাখা বি‌ক্ষোভ মিছিল বের করে। অন্যদিকে একই সময় বিএনপি চেয়ারপারসন খালেদা জিয়াকে গুলশানের কার্যালয়ে অবরুদ্ধ করে রাখার ঘটনায় নিন্দা, ভারপ্রাপ্ত মহাসচিব মির্জা ফখরুল ইসলাম আলমগীরকে গ্রেপ্তারের প্রতিবাদ এবং অবরোধের সমর্থনে মিছিল বের করে জাতীয়তাবাদী আইনজীবী ফোরাম। এ সময় দুপক্ষের আইনজীবীরা একে অন্যকে উদ্দেশ করে উসকানিমূলক বক্তব্য দিলে পরিস্থিতি উত্তপ্ত হয়ে ওঠে। একপর্যায়ে হাতাহাতির ঘটনা ঘটে।আহত ব্যক্তিরা হলেন আইনজীবী সমিতির সাবেক সভাপতি আবদুল বারী ভুইয়া, সাবেক সাধারণ সম্পাদক জাকির হোসেন, জেলা জামায়াতে ইসলামীর সভাপতি মাঈনউদ্দিন আহম্মেদ, সদস্য আইতুল বোরহান ও সরকার হুমায়নু কবির।জেলা বিএনপির সভাপতি তৈমুর আলম খন্দকার গণমাধ্যমের প্রতিনিধিদের কাছে অভিযোগ করে বলেন, ‘আমরা আইনজীবী। আমাদের আদালত চত্বরে মিছিল ও মিটিং করার অধিকার রয়েছে। জেলা জজ আদালত ও জেলা প্রশাসকের কার্যালয় প্রাঙ্গণে আমাদের আইনজীবীদের ওপর হামলা করা হয়েছে। হামলায় আমাদের পাঁচ আইনজীবী আহত হয়েছেন।’তবে হামলার অভিযোগ অস্বীকার করে নারায়ণগঞ্জ মহানগর আওয়ামী লীগের সাধারণ সম্পাদক আইনজীবী খোকন সাহা বলেন, ‘আমরা মানববন্ধন, সভা-সমাবেশ করি, তখন বহিরাগত সন্ত্রাসী ও চিহ্নিত জামায়াত-শিবিরকে নিয়ে আমাদের ওপর আক্রমণ করে এবং উসকানিমূলক বক্তব্য দেয়। যুবদলের নেতারা আইনজীবীদের মিছিলে প্রবেশ করে এই হামলা চালায়।’
