
ফেনীর ছাগলনাইয়া উপজেলায় একটি বাসের সঙ্গে বালুভর্তি ট্রাকের মুখোমুখি সংঘর্ষে তিনজন নিহত এবং আহত হয়েছেন ১০ জন। আজ মঙ্গলবার বিকেলে উপজেলার ঢাকা-চট্টগ্রাম মহাসড়কের মুহুরীগঞ্জের সমিতির বাজার এলাকায় এ ঘটনা ঘটে। তাৎক্ষণিকভাবে নিহত ও আহত ব্যক্তিদের পরিচয় জানা যায়নি। তবে মুহুরীগঞ্জ পুলিশ ফাঁড়ির পরিদর্শক (এসআই) মো. মাহবুব আলম তিনজনের মৃত্যুর বিষয়টি নিশ্চিত করেছেন।
পুলিশ ও এলাকাবাসী জানায়, চট্টগ্রাম অভিমুখী জোনাকী পরিবহনের একটি বাসের (লক্ষ্মীপুর ব-১১-০০০৯) সঙ্গে বিপরীত দিক থেকে আসা বালুভর্তি একটি ট্রাকের (চট্ট মেট্রো ট-১১-৪০০২) মুখোমুখি সংঘর্ষ হয়। এতে ঘটনাস্থলেই তিন বাসযাত্রী নিহত হন। আহত হয়েছেন আরও ১০ জন। তাঁদের ফেনী সদর হাসপাতালে পাঠানো হয়েছে।
ফেনী সদর হাসপাতালের আবাসিক চিকিৎসা কর্মকর্তা (আরএমও) অসীম কুমার সাহা জানান, আহত ব্যক্তিদের মধ্যে আটজনের অবস্থা আশঙ্কাজনক। তাঁদের চট্টগ্রাম মেডিকেল কলেজ হাসপাতালে স্থানান্তরের জন্য সুপারিশ করা হয়েছে। অপর দুজনকে ফেনী সদর হাসপাতালে রাখা হয়েছে।
