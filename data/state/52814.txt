
কেন্দ্রদখল, ভোটারদের ভয় দেখানো ও কারচুপির অভিযোগে বরিশালের মেহেন্দীগঞ্জ উপজেলা পরিষদ নির্বাচন বর্জন করেছেন বিএনপি-সমর্থিত, বিএনপির বিদ্রোহী ও ইসলামী আন্দোলনের প্রার্থীরা।আজ রোববার সকাল আটটা থেকে উপজেলা পরিষদ নির্বাচনের ভোট গ্রহণ শুরু হয়। সকাল সাড়ে নয়টার দিকে বিএনপি-সমর্থিত প্রার্থী সৈয়দ রফিকুল ইসলাম ওরফে লাবু এবং বিদ্রোহী প্রার্থী গোলাম ওয়াহীদ পৃথকভাবে নির্বাচন বর্জনের ঘোষণা দেন। ইসলামী আন্দোলন বাংলাদেশ-সমর্থিত প্রার্থী নাসির উদ্দিন খানও নির্বাচন বর্জনের ঘোষণা দেন।এ ব্যাপারে জেলা নির্বাচন কর্মকর্তা মো. দুলাল তালুকদার প্রথম আলোকে বলেন, প্রার্থীরা নির্বাচন বর্জনের ঘোষণা দিয়েছেন বলে তিনি শুনেছেন। কেউ নির্বাচন কমিশনে যোগাযোগ করেননি। কেন্দ্র দখলের ব্যাপারে দু-একজন প্রিসাইডিং কর্মকর্তা মুঠোফোনে জানানোর সঙ্গে সঙ্গে ব্যবস্থা নেওয়া হয়েছে।বেলা ১১টার দিকে উপজেলা বিএনপির কার্যালয়ে অনুষ্ঠিত সংবাদ সম্মেলনে বিএনপি-সমর্থিত চেয়ারম্যান প্রার্থী সৈয়দ রফিকুল ইসলাম অভিযোগ করে বলেন, ক্ষমতাসীন আওয়ামী লীগের প্রার্থী মুনসুর আহমেদের ক্যাডাররা সবগুলো কেন্দ্র দখল করে নিয়েছে। আইনশৃঙ্খলা রক্ষাকারী বাহিনীর সহায়তায় ক্যাডাররা ২০-দলীয় জোটের নেতা-কর্মীদের মারধর করে কেন্দ্র থেকে বের করে দিয়েছে। তারা নিজেদের মতো ভোট দিয়ে বাক্স পূর্ণ করছে।মেহেন্দীগঞ্জ ও কাজীরহাট থানার অন্তর্ভুক্ত ১৩টি ইউনিয়ন ও একটি পৌরসভা নিয়ে এ উপজেলা পরিষদটি গঠিত হয়েছে। এতে ১ লাখ ৮৫ হাজার ৫৭৯ জন ভোটার রয়েছেন।
