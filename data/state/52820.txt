
রাজধানীর পল্লবীর একটি ইংরেজি মাধ্যম স্কুলে সাড়ে আট বছর বয়সী শিশু যৌন নিপীড়নের শিকার হয়েছে বলে অভিযোগ পাওয়া গেছে। এর সঙ্গে জড়িত থাকার অভিযোগে পুলিশ গতকাল বুধবার ওই স্কুলের শিক্ষক এনামুল হককে গ্রেপ্তার করেছে। শিশুটি ওই স্কুলে প্রথম শ্রেণিতে পড়ে।শিশুটির বাবা গতকাল প্রথম আলোকে বলেন, পল্লবীর ওই স্কুলটিতে তাঁর মেয়ে প্রথম শ্রেণিতে পড়ে। ১৫-২০ দিন ধরে মেয়েটি অস্বাভাবিক আচরণ করছে। ঠিকমতো খাওয়াদাওয়া করে না। হঠাৎ করে চিৎকার করে ওঠে। এতে পরিবার উদ্বিগ্ন হয়ে পড়ে। একপর্যায়ে শিশুটির কাছ থেকে পরিবার ঘটনা জানতে পারে। শিশুটি স্বজনদের জানায়, স্কুলশিক্ষক এনামুল ১৫-২০ দিন ধরে যৌন নিপীড়ন করে আসছে। গতকাল বেলা ১১টার দিকে শিশুটির বাবা স্কুল গিয়ে কর্তৃপক্ষকে বিষয়টি জানান। পরে পল্লবী থানার পুলিশ এসে এনামুলকে আটক করে পল্লবী থানায় নিয়ে যায়। এনামুল মিরপুর-২ নম্বরের একটি মেসে থাকেন।পল্লবী অঞ্চলের পুলিশের সহকারী কমিশনার জাকির হোসেন প্রথম আলোকে বলেন, শিশুটির বাবা শিক্ষক এনামুলকে আসামি করে নারী ও শিশু নির্যাতন দমন আইনে ১০ ধারায় মামলা করেছেন। একজন পুলিশ কর্মকর্তা বলেন, জিজ্ঞাসাবাদে এনামুল যৌন নিপীড়নের কথা স্বীকার করেছেন।
