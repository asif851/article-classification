
বগুড়ার কাহালুতে জিহাদি বইসহ চারজনকে গ্রেপ্তার করেছে পুলিশ। গ্রেপ্তার ব্যক্তিরা হলেন কাহালু সদর ইউনিয়নের জয়তুল গ্রামের সেকেন্দার আলী (৪৮), শহিদুল ইসলাম (৩৪) ও হারুনুর রশিদ (৩০) এবং দুপচাঁচিয়ার নূরপুর গ্রামের আবদুল মান্নান (৩৮)। কাহালু থানার ওসি নুর-এ-আলম সিদ্দিকী বলেন, গোপন সংবাদের ভিত্তিতে গত মঙ্গলবার ভোরে সেকেন্দার আলী ও শহিদুল ইসলামকে নিজ বাড়ি থেকে গ্রেপ্তার করা হয়। তাঁদের কাছ থেকে পাওয়া তথ্যের ভিত্তিতে ওই দিন দুপুরে হারুনুর রশিদ এবং রাতে আবদুল মান্নানকে গ্রেপ্তার করা হয়। ওসি আরও বলেন, রাতে তাঁদের বিরুদ্ধে সন্ত্রাস দমন আইনে মামলা করা হয়েছে। 
