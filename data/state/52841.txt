
ব্রাহ্মণবাড়িয়ার আশুগঞ্জের নির্মাণাধীন ২২৫ মেগাওয়াট কম্বাইন্ড সাইকেল বিদ্যুৎ প্রকল্পের এক শ্রমিককে ছাঁটাই এবং মজুরি বৈষম্যের প্রতিবাদে অনির্দিষ্টকালের জন্য কর্মবিরতি শুরু করেছেন শ্রমিকেরা। গতকাল বুধবার সকাল থেকে স্থানীয় শ্রমিক সংগ্রাম ঐক্য পরিষদের ডাকে তাঁরা কর্মবিরতি শুরু করেন। একই দিন সকালে শ্রমিকেরা বিক্ষোভ মিছিল ও প্রতিবাদ সমাবেশ করেন।জানা যায়, প্রকল্পটির মূল ঠিকাদারি প্রতিষ্ঠান দ্য হুন্দাই ইঞ্জিনিয়ারিং লিমিটেড। বেঙ্গল ইঞ্জিনিয়ারিং উপ-ঠিকাদার। বেঙ্গল ইঞ্জিনিয়ারিং কর্তৃপক্ষ প্রকল্পের ফোরম্যান আফজাল হোসেনকে সম্প্রতি চাকরিচ্যুত করে। এর পর থেকে শ্রমিকেরা আফজাল হোসেনকে চাকরিতে পুনর্বহালের দাবিতে নানা কর্মসূচি পালন করে আসছেন। গতকাল মিছিলটি আশুগঞ্জ তাপবিদ্যুৎকেন্দ্রের প্রধান ফটকের সামনে থেকে বের হয়ে শহরের প্রধান সড়ক ঘুরে স্থানীয় শ্রম কল্যাণকেন্দ্র মাঠে আসে। সেখানে সংগঠনের আহ্বায়ক নিজাম উদ্দিনের সভাপতিত্বে সমাবেশ হয়।
