
রাজশাহীতে কেন্দ্রীয় জামায়াতের ভারপ্রাপ্ত আমিরসহ ১০ নেতাকে আটক করেছে পুলিশ। আজ সোমবার সকালে নগরের হেতেম খাঁ এলাকায় এক জামায়াত নেতার বাড়িতে গোপন বৈঠকের সময় এই আটকের ঘটনা ঘটে। তাঁদের মহানগর গোয়েন্দা পুলিশের কার্যালয়ে জিজ্ঞাসাবাদ করা হচ্ছে।
আটক নেতারা হচ্ছেন বাংলাদেশ জামায়াতে ইসলামীর কেন্দ্রীয় ভারপ্রাপ্ত আমির অধ্যাপক মজিবুর রহমান, রাজশাহী মহানগর জামায়াতের আমির ডা. আবুল হাশেম, সেক্রেটারি সিদ্দিক হোসাইন, রাজশাহী পশ্চিম জেলার আমির আবদুল খালেক, পূর্ব জেলার আমির রেজাউর রহমান, চাঁপাইনবাবগঞ্জ জেলার আমির আবু জর গিফারী, কেন্দ্রীয় জামায়াতের সদস্য ও চাঁপাইনবাবগঞ্জ জেলার সাবেক আমির রফিকুল ইসলাম, রাজশাহী পূর্ব জেলা জামায়াতের কার্যকরী সদস্য মইনুল হোসেন, রাজশাহী মহানগর জামায়াতের রোকন মজিবুর রহমান ও জামায়াত কর্মী তৈয়ব আলী।
রাজশাহী মহানগর গোয়েন্দা পুলিশের জ্যেষ্ঠ সহকারী কমিশনার আল আমিন হোসাইন জানান, আটক করা ব্যক্তিরা রাজশাহী নগরের হেতেম খাঁ এলাকায় রোকন মজিবুর রহমানের বাসায় গোপন বৈঠক করছিলেন। খবর পেয়ে সকাল সাড়ে নয়টার দিকে পুলিশ সেখানে পৌঁছায় এবং তাঁদের আটক করে। রোকন মজিবুর রহমানও আটক হয়েছেন। তিনি বলেন, রাজশাহী মহানগর গোয়েন্দা পুলিশের কার্যালয়ে এনে তাঁদের জিজ্ঞাসাবাদ করা হচ্ছে।
 
