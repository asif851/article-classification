
মুক্তিযুদ্ধকালে মানবতাবিরোধী অপরাধ বিচারে গঠিত আন্তর্জাতিক অপরাধ ট্রাইব্যুনালে স্থায়ী জনবল নিয়োগ করা হচ্ছে। এ-সংক্রান্ত নিয়োগবিধি চূড়ান্ত করে ইতিমধ্যে আইন, বিচার ও সংসদবিষয়ক মন্ত্রণালয় গেজেট প্রকাশ করেছে। খবর বাসসের।বিধিমালায় বলা হয়েছে, সরাসরি, পদোন্নতি এবং প্রেষণে বদলির মাধ্যমে প্রয়োজনীয় জনবল নিয়োগ দেওয়া যাবে। তবে তফসিলে উল্লিখিত বয়সসীমার মধ্যে তাঁদের নিয়োগ হতে হবে।ট্রাইব্যুনালের ভারপ্রাপ্ত চিফ প্রসিকিউটর সৈয়দ হায়দার আলী গতকাল শনিবার বলেন, ট্রাইব্যুনালে জনবলের সংকট রয়েছে। জনবল নিয়োগে বিধিমালাও করা হয়েছে। তবে প্রসিকিউশনে জনবলের সংকট তেমন একটা নেই। বিদ্যমান জনবল ও লজিস্টিক সাপোর্ট দিয়ে প্রসিকিউশনের কাজ চালিয়ে নেওয়া যায়। তিনি বলেন, নিয়োগবিধিসংক্রান্ত জটিলতায় আটকে ছিল ট্রাইব্যুনালে স্থায়ী জনবল নিয়োগ-প্রক্রিয়া। তাই এত দিন প্রেষণে আসা কর্মকর্তা-কর্মচারী এবং চুক্তিভিত্তিক জনবল দিয়ে চলেছে ট্রাইব্যুনালের কার্যক্রম।নবম সংসদের প্রথম অধিবেশনেই মানবতাবিরোধী অপরাধ তথা যুদ্ধাপরাধের বিচার অনুষ্ঠান বিষয়ে সর্বসম্মত সিদ্ধান্ত গৃহীত হয়। তারই ধারাবাহিকতায় ২০১০ সালের ২৫ মার্চ আন্তর্জাতিক অপরাধ ট্রাইব্যুনাল, তদন্তকারী সংস্থা ও প্রসিকিউশন গঠন করা হয়। ট্রাইব্যুনাল গঠনের পরপরই দাপ্তরিক কার্যক্রম পরিচালনার জজকোর্ট, সিএমএম আদালত এবং প্রশাসনিক ট্রাইব্যুনাল থেকে ২০ জন কর্মকর্তা-কর্মচারী নিয়োগ দেওয়া হয়। এ জনবলের মধ্যে আটজনকে সরাসরি ট্রাইব্যুনালে এবং বাকিদের ট্রাইব্যুনালের তদন্ত সংস্থা ও প্রসিকিউশনে নিয়োগ দেওয়া হয়। এ ছাড়া অন্যান্য কার্যক্রম পরিচালনার জন্য দৈনিক মজুরির ভিত্তিতেও কর্মচারী নিয়োগ দেওয়া হয়। মানবতাবিরোধী অপরাধের বিচার কার্যক্রমকে আরও ত্বরান্বিত করতে ২০১২ সালের ২২ মার্চ আরও একটি ট্রাইব্যুনাল গঠন করা হয়।ট্রাইব্যুনালে স্থায়ী জনবলের পদগুলোর মধ্যে রয়েছে রেজিস্ট্রার, ডেপুটি রেজিস্ট্রার, সিনিয়র আইন গবেষণা কর্মকর্তা, প্রশাসনিক কর্মকর্তা, স্টেনোগ্রাফার কাম কম্পিউটার অপারেটর, বেঞ্চ অফিসার, সহকারী বেঞ্চ অফিসার, অফিস সহকারী, ক্যাশিয়ার, কোর্টকিপার, গ্রন্থাগারিক, টেকনিশিয়ান, এমএলএসএস, ড্রাইভার, ডেসপাচ রাইটার, জমাদার, ব্যক্তিগত কর্মকর্তা, নাইটগার্ড ও সুইপার।
