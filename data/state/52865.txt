
রাজধানীর বংশালে পুরোনো দেয়ালে চাপা পড়ে একজন নিহত ও দুজন আহত হয়েছেন। আজ শনিবার বেলা সোয়া দুইটার দিকে এ দুর্ঘটনা ঘটে।
বংশাল থানার উপপরিদর্শক (এসআই) শহিদুল ইসলাম বলেন, নিহত ব্যক্তির নাম রফিকুল ইসলাম ( ৪৫)। আহত ব্যক্তিরা হলেন আলমগীর হোসেন (৫৫) ও মো. সোহেল (১৮)। তাঁরা তিনজনই নির্মাণশ্রমিক হিসেবে কাজ করতেন।
স্থানীয় বাসিন্দা ব্যবসায়ী রিজাউদ্দিনের ভাষ্য, একটি ড্রেন তৈরির জন্য পুরোনো দেয়ালটি ভাঙার কাজ চলছিল। দুপরের দিকে হঠাৎ করে দেয়ালটি ধসে পড়ার শব্দ পেয়ে তিনি ঘটনাস্থলে যান। গিয়ে দেখেন, ধসে পড়া দেয়ালের নিচে তিন শ্রমিক চাপা পড়েছেন। পরে স্থানীয় লোকনের সহায়তায় তাঁদের উদ্ধার করে স্যার সলিমুল্লাহ মেডিকেল কলেজ হাসপাতালে নিয়ে গেলে কর্তব্যরত চিকিৎসা কর্মকর্তা একজনকে মৃত ঘোষণা করেন।
এসআই শহিদুল বলেন, আলমগীরের অবস্থা গুরুতর হওয়ায় তাঁকে স্যার সলিমুল্লাহ মেডিকেল কলেজ হাসপাতাল থেকে ঢাকা মেডিকেল কলেজ হাসপাতালে স্থানান্তরিত করা হয়েছে। রফিকুলের লাশ সলিমুল্লাহ হাসপাতালের মর্গে রাখা হয়েছে।
