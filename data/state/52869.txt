
পিঠ ও পেট হলুদ রঙের স্কচটেপ প্যাঁচানো। সেই স্কচটেপ খুলতে বেরিয়ে এল সোনার বার। আজ শনিবার সন্ধ্যায় কুমিল্লার দাউদকান্দি এলাকায় একটি মাইক্রোবাসের দুই যাত্রীর শরীরে প্যাঁচানো স্কচটেপ খুলে ৩৫টি সোনার বার উদ্ধার করেছে পুলিশ। ওই দুজনকে আটক করা হয়েছে।
পুলিশ বলছে, সোনাগুলোর মূল্য এক কোটি ২২ লাখ ৫০ হাজার টাকা। আটক ব্যক্তিরা হলেন, মো. মিলন (২৭) ও কফিল উদ্দিন (২০)। তাঁদের গ্রামের বাড়ি ফেনীতে। ফেনী থেকে তাঁরা ওই সোনাগুলো ঢাকায় নিয়ে যাচ্ছিলেন। সম্প্রতি বিমানবন্দর থেকে প্রায়ই সোনা উদ্ধারের ঘটনা ঘটলেও সড়কপথে এত বড় চালান আটকের ঘটনা ঘটেনি।দাউদকান্দি মডেল থানার ভারপ্রাপ্ত কর্মকর্তা (ওসি) আবু ছালাম মিয়া প্রথম আলোকে বলেন, গোপন সংবাদের ভিত্তিতে সন্ধ্যা ছয়টার দিকে দাউদকান্দির টোলপ্লাজা এলাকায় ঢাকা-চট্টগ্রাম মহাসড়কে ঢাকাগামী একটি মাইক্রোবাস আটকানো হয়। ওই মাইক্রোবাসের দুই যাত্রীর শরীর তল্লাশি করতে গিয়ে ​দেখা যায়, দুজনের শরীরে স্কচটেপ প্যাঁচানো। স্কচটেপ খুলে মোট ৩৫​টি সোনার বার পাওয়া যায়। বারগুলোর মোট ওজন চার কেজি ৭৪ গ্রাম। ওসি বলেন, আটক দুজন চোরাচালান চক্রের সঙ্গে জড়িত এবং তাঁরা সোনা বহনকারী হিসেবে কাজ করেন বলে প্রাথমিকভাবে জানা গেছে। তাঁদের জিজ্ঞাসাবাদ চলছে। এ ঘটনায় থানায় মামলার প্রক্রিয়া চলছে।
