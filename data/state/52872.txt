
প্রেমের প্রস্তাবে রাজি না হওয়ায় এক স্কুলছাত্রীর (১৪) দুই হাত ব্লেড দিয়ে জখম করেছেন এক তরুণ। গতকাল শনিবার সকালে মানিকগঞ্জ পৌর এলাকার নবগ্রামে এই ঘটনা ঘটে।ওই তরুণের নাম জাহিদ হোসেন (২২)। সদর উপজেলার চর মকিমপুর গ্রামের জাহিদ সরকারি দেবেন্দ্র কলেজের স্নাতক (পাস) প্রথম বর্ষের ছাত্র।সদর হাসপাতালে চিকিৎসাধীন মেয়েটি ও তার স্বজনেরা জানান, দুই বছর ধরে বিদ্যালয়ে আসা-যাওয়ার পথে জাহিদ তাকে উত্ত্যক্ত করেন। গতকাল সকাল ১০টার দিকে বিদ্যালয়ে যাওয়ার সময় নবগ্রাম এলাকায় জাহিদ মেয়েটির পথ আটকে প্রেমের প্রস্তাব দেন। এতে রাজি না হওয়ায় জাহিদ প্যান্টের পকেট থেকে ধারালো একটি ব্লেড বের করে মেয়েটির দুই হাতে দুটি পোঁচ দেন। পরে রক্তাক্ত অবস্থায় তাকে মানিকগঞ্জ সদর হাসপাতালে নিয়ে ভর্তি করান স্থানীয় লোকজন।হাসপাতালের জরুরি বিভাগে দায়িত্বরত চিকিৎসক মোস্তাফিজুর রহমান জানান, মেয়েটির ডান হাতে দুটি সেলাই দেওয়া হয়েছে। বাঁ হাতেও মারাত্মক আঘাত পেয়েছে। দুই হাতেই ব্যান্ডেজ করা হয়েছে।মেয়েটির ভাই প্রথম আলোকে বলেন, ‘উত্ত্যক্ত করার বিষয়টি আমরা আগেই জানতাম। কিন্তু বিষয়টিকে গুরুত্ব না দিয়ে বোনকে সাবধানে চলাচলের উপদেশ দিয়েছিলাম।’নবগ্রাম উচ্চবিদ্যালয়ের প্রধান শিক্ষক ও জেলা মহিলা সংস্থার চেয়ারম্যান লক্ষ্মী চ্যাটার্জি জাহিদকে দ্রুত গ্রেপ্তার করে শাস্তি দেওয়ার দাবি জানান। তিনি বলেন, মোটরসাইকেল নিয়ে বখাটেরা পৌর এলাকার বিভিন্ন স্কুল-কলেজের সামনে ভিড় জমায়। মেয়েরা প্রায়ই ওই বখাটেদের উত্ত্যক্তের শিকার হয়ে আসছে। এসব বিষয় নিয়ে জেলা আইনশৃঙ্খলা সভায় বারবার আলোচনা করা হলেও কার্যকর কোনো পদক্ষেপ নেওয়া হচ্ছে না।সদর থানার ওসি মো. সফিকুল ইসলাম বলেন, ওই ছাত্রীর ভাই জাহিদের বিরুদ্ধে মামলা করেছেন। জাহিদকে গ্রেপ্তারের চেষ্টা চলছে।
