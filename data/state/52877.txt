
ঢাকা-টাঙ্গাইল মহাসড়কে যানজট সৃষ্টি হয়েছে। টাঙ্গাইলের মির্জাপুরের গোড়াই থেকে কুর্ণী পর্যন্ত এলাকায় আজ মঙ্গলবার সকাল নয়টার দিকে যানজট দেখা গেছে। এতে ঈদ শেষে কর্মস্থলের উদ্দেশে রওনা হওয়া মানুষ দুর্ভোগ পোহাচ্ছে।
মির্জাপুরের গোড়াই হাইওয়ে থানার পুলিশ জানায়, গতকাল সোমবার সন্ধ্যার পর থেকে মহাসড়কে যানবাহনের সংখ্যা বেড়ে যায়। এতে যানবাহনের গতি কমে যানজট সৃষ্টি হয়।
আজ সকাল সাড়ে ছয়টার দিকে গাজীপুরের কালিয়াকৈর উপজেলার সূত্রাপুর-বোর্ডঘর এলাকায় ঢাকাগামী যাত্রীবাহী একটি বাসের সঙ্গে বিপরীতমুখী একটি ট্রাকের মুখোমুখি সংঘর্ষ হয়। এই দুর্ঘটনার পর মহাসড়কে যান চলাচল ব্যাহত হয়। এতে যানজট বাড়তে থাকে। একপর্যায়ে দুর্ঘটনাস্থল থেকে টাঙ্গাইলের এলেঙ্গা পর্যন্ত যানজট বিস্তৃত হয়। দুর্ঘটনাকবলিত যানবাহন দুটি পরে সরিয়ে নেয় পুলিশ।
সকাল সাড়ে আটটার দিকে মহাসড়কে গিয়ে দেখা যায়, ঢাকাগামী যানবাহন থেমে রয়েছে। আর টাঙ্গাইলের দিকে যানবাহন কিছুটা চলছে।
ভুক্তভোগী বাসযাত্রী শাওনা বলেন, যানজটের কারণে প্রায় দেড় ঘণ্টা ধরে মির্জাপুরেই বসে আছেন তিনি।
ঢাকাগামী ডিপজল এন্টারপ্রাইজের বাসের চালক আজিজুল হক বলেন, বঙ্গবন্ধু সেতু পার হয়ে যানজটে পড়েন তিনি। প্রায় পাঁচ ঘণ্টা পরও মির্জাপুর পার হতে পারেননি।
মির্জাপুরের গোড়াই হাইওয়ে থানার ভারপ্রাপ্ত কর্মকর্তা (ওসি) মো. খলিলুর রহমান বলেন, দুর্ঘটনাকবলিত যান দুটি সরিয়ে নেওয়া হয়েছে। এরপর যান চলাচল শুরু হয়েছে। তবে বৃষ্টির কারণে যান চলাচলে কিছুটা সমস্যা হচ্ছে।
