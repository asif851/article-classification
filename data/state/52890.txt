
কক্সবাজারের উখিয়া উপজেলা আওয়ামী লীগের নেতাসহ পাঁচ ব্যক্তিকে গতকাল মঙ্গলবার তথ্য ও যোগাযোগপ্রযুক্তি আইনের ৫৭ ধারায় দায়ের হওয়া মামলায় কারাগারে পাঠিয়েছেন আদালত। গতকাল মঙ্গলবার দুপুরে কক্সবাজার মুখ্য বিচারিক হাকিম আদালতে হাজির হয়ে আসামিরা জামিনের আবেদন করেন। মুখ্য বিচারিক হাকিম মো. তৌফিক আজিজ তাঁদের জামিন না মঞ্জুর করে কারাগারে পাঠানোর নির্দেশ দেন।
মামলার আসামিরা হলেন উখিয়া উপজেলা আওয়ামী লীগের সহসভাপতি ও হলদিয়াপালং ইউনিয়নের সাবেক চেয়ারম্যান আমিনুল হক, যুব ইউনিয়ন কক্সবাজার জেলা শাখার সহসাধারণ সম্পাদক জসিম আজাদ, উখিয়া উপজেলা ছাত্রলীগের সাংগঠনিক সম্পাদক শফিউল্লাহ শাহীন, স্থানীয় ইউপি সদস্য রফিক আহমদ ও স্থানীয় ব্যবসায়ী জামাল মাহমুদ।
মামলার বাদী হলদিয়াপালং ইউপির বর্তমান চেয়ারম্যান শাহ আলম। তিনি মন্ত্রিপরিষদ সচিব মো. শফিউল আলমের ছোট ভাই।
মামলার বাদী ও ইউপি চেয়ারম্যান শাহ আলম বলেন, অভিযুক্ত ব্যক্তিরা ফেসবুকসহ নানা মাধ্যমে মন্ত্রিপরিষদ সচিবসহ স্থানীয় পুলিশ, প্রশাসন ও আওয়ামী লীগ নেতাদের বিরুদ্ধে আপত্তিকর, উসকানিকমূলক এবং মানহানিকর লেখা প্রচার করেন। প্রতিকার চেয়ে তিনি গত ২৪ জুন উখিয়া থানায় অভিযুক্ত ব্যক্তিদের বিরুদ্ধে মামলা করেন। শাহ আলম উখিয়া উপজেলা আওয়ামী লীগের সহসভাপতি।
 
