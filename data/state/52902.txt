
মুন্সিগঞ্জের লৌহজং উপজেলায় দুই পক্ষের সংঘর্ষে পুলিশসহ কমপক্ষে ২০ জন আহত হয়েছেন। কমিউনিটি সেন্টার নির্মাণকে কেন্দ্র করে গত শুক্রবার সন্ধ্যায় এ ঘটনা ঘটে।এলাকার অন্তত চার বাসিন্দা ও পুলিশ সূত্রে জানা গেছে, উপজেলার গাওদিয়া ইউনিয়নের বড় মোকাম বাজারসংলগ্ন একটি খাসজমিতে এলাকাবাসীর সিদ্ধান্ত অনুযায়ী একটি কমিউনিটি সেন্টার নির্মাণ করতে সেখানে ইট-বালু নিয়ে রাখা হয়। গত শুক্রবার এই কমিউনিটি সেন্টারের ভিত্তিপ্রস্তর স্থাপনের কথা ছিল। কিন্তু এলাকার জাহিদ দেওয়ান দীর্ঘদিন ধরে ওই খাসজমিতে ঘর নির্মাণ করে ভাড়া দিচ্ছিলেন। তাই জমিতে কমিউনিটি সেন্টার নির্মাণে বাধা দেন জাহিদ দেওয়ানের লোকজন। এ কারণে গাওদিয়া ইউনিয়ন আওয়ামী লীগের ভারপ্রাপ্ত সভাপতি মাহবুব আলম কমিউনিটি সেন্টারের পক্ষে কথা বলতে গেলে গত শুক্রবার সন্ধ্যা সাতটার দিকে তাঁর ওপর হামলা চালান জাহিদ ও তাঁর লোকজন। মাহবুবের ওপর হামলার খবর ছড়িয়ে পড়লে এলাকাবাসীও তাঁদের ওপর পাল্টা হামলার চেষ্টা করে। সঙ্গে সঙ্গে দুই পক্ষের মধ্যে সংঘর্ষ বেধে যায়। খবর পেয়ে লৌহজং থানার পুলিশ ঘটনাস্থলে যায়। এ সময় পুলিশের উপস্থিতিতে ককটেল বিস্ফোরণের ঘটনা ঘটে। এতে থানার উপপরিদর্শক (এসআই) হাফিজুর রহমানসহ চার পুলিশ সদস্য আহত হন। তাঁদের লৌহজং উপজেলা স্বাস্থ্য কমপ্লেক্সে প্রাথমিক চিকিৎসা দেওয়া হয়েছে। এ ছাড়া ওই সংঘর্ষে উভয় পক্ষের কমপক্ষে ১৬ জন আহত হন। তাঁদের স্থানীয়ভাবে প্রাথমিক চিকিৎসা দেওয়া হয়েছে। এ সময় একটি গাড়ি ভাঙচুরের ঘটনাও ঘটে।ঘটনার সত্যতা নিশ্চিত করে লৌহজং থানার ভারপ্রাপ্ত কর্মকর্তা (ওসি) মো. রিয়াজুল হক জানান, বর্তমানে পরিস্থিতি নিয়ন্ত্রণে রয়েছে। ওই এলাকায় অতিরিক্ত পুলিশ মোতায়েন করা হয়েছে। এ ঘটনায় গত শুক্রবার রাতে পুলিশ বাদী হয়ে গাড়ি ভাঙচুরসহ সংঘর্ষ ও ককটেল বিস্ফোরণের ঘটনায় দুটি মামলা করেছে।
