
শোলাকিয়া ঈদগাহের প্রধান ইমাম মাওলানা ফরিদ উদ্দীন মাসউদ বলেছেন, হামলাকারীদের মনের মধ্যে ইসলামের অপব্যাখ্যা গেঁথে গেছে। তাদের বুদ্ধিভিত্তিক ব্যাখ্যা দিয়ে ফেরাতে হবে। বিপথে যাওয়া ঠেকাতে সবার দায়িত্ব আছে। তবে আলেমদের দায়িত্ব বেশি।
আওয়ামী লীগের সভানেত্রী শেখ হাসিনার ধানমন্ডির রাজনৈতিক কার্যালয়ে গতকাল শনিবার বিকেলে ১৪ দল আয়োজিত মতবিনিময় সভায় ফরিদ উদ্দীন মাসউদ বলেন, এই আত্মঘাতীদের বোঝাতে হবে, তারা যে কাজ করছে তা করলে আদৌ বেহেশত পাওয়া যাবে না। তাদের বোঝাতে হবে, ইসলাম মানে ভালোবাসা।
ফরিদ উদ্দীন মাসউদ বলেন, হামলাকারীদের এখন মূল উদ্দেশ্য মানুষকে আতঙ্কিত করা। কারণ আতঙ্কিত করতে পারলে প্রতিরোধের শক্তি কমে যায়। আতঙ্কিত হওয়ার কিছু নেই। এখানে জামায়াত-শিবির আইএসের প্রক্সি দিচ্ছে। এদের প্রতিরোধ করতে হলে আলেমদের সক্রিয় করতে হবে।
গুলশানে রেস্তোরাঁয় ও কিশোরগঞ্জের শোলাকিয়ায় ঈদের জামাতে সন্ত্রাসী হামলা এবং দেশের বিভিন্ন স্থানে গুপ্তহত্যার প্রতিবাদে আগামীকাল ১১ জুলাই কেন্দ্রীয় শহীদ মিনারের সমাবেশ সফল করতে মতবিনিময় সভা করে ১৪ দল। এতে পেশাজীবী, সামাজিক ও সাংস্কৃতিক সংগঠনের নেতারা অংশ নেন।
সভায় ১৪ দলের মুখপাত্র ও আওয়ামী লীগের সভাপতিমণ্ডলীর সদস্য মোহাম্মদ নাসিম বলেন, জাতীয় পতাকা হাতে ওই দিন শহীদ মিনারে প্রতিরোধ সমাবেশ করে বিশ্বকে দেখিয়ে দেওয়া হবে যে বাংলার মানুষ সন্ত্রাসী ও জঙ্গিবাদীদের সমর্থন করে না।
শিক্ষাপ্রতিষ্ঠানে ছাত্র সংসদ বন্ধের কারণে শিক্ষার্থীদের মধ্যে জঙ্গি ও সন্ত্রাসী তৎপরতা বৃদ্ধি পাচ্ছে বলে দাবি করেন নাট্যব্যক্তিত্ব মামুনুর রশীদ। তিনি বলেন, ‘এই যে গুলশান-উত্তরায় কোনো সিনেমা হল নেই, একটা থিয়েটার নেই। এটা কেন? এটাও আপনাদের ভাবতে হবে।’
শহীদজায়া শ্যামলী নাসরিন বলেন, একাত্তরের খুনিরা এভাবেই বর্বর হামলা চালিয়েছিল। আর এবার খালেদা জিয়ার নেতৃত্বে বিএনপি-জামায়াত মরণকামড় দেওয়ার চেষ্টা করছে।
সভায় আওয়ামী লীগের উপদেষ্টা পরিষদের সদস্য সুরঞ্জিত সেনগুপ্ত, সভাপতিমণ্ডলীর সদস্য মতিয়া চৌধুরী, জাসদের সভাপতি ও তথ্যমন্ত্রী হাসানুল হক ইনু, আওয়ামী লীগের যুগ্ম সাধারণ সম্পাদক মাহবুব উল আলম হানিফ ও জাহাঙ্গীর কবির নানক, আইনজীবী বাসেত মজুমদার, হিন্দু বৌদ্ধ খ্রিস্টান ঐক্য পরিষদের নেতা নিম চন্দ্র ভৌমিক, শিল্পকলা একাডেমির মহাপরিচালক লিয়াকত আলী, জাতীয় প্রেসক্লাবের সভাপতি শফিকুর রহমান প্রমুখ বক্তব্য দেন।
