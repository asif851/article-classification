
রাজধানীর পল্টনে গতকাল মঙ্গলবার বিকেলে উজ্জ্বল হোসেন (২৩) নামের এক যুবককে ধরে পিটুনি দিয়েছে জনতা। আহত অবস্থায় তাঁকে পুলিশ আটক করে ঢাকা মেডিকেল কলেজ হাসপাতাল থেকে চিকিৎসা দিয়েছে। ছিনতাই করার সময় ওই যুবককে পিটুনি দেওয়া হয় বলে পুলিশ জানিয়েছে। হাসপাতাল সূত্র জানায়, বিকেল পাঁচটার দিকে পল্টনের নাইটিংগেল মোড়ে এক নারীর ব্যাগ ধরে টান দিয়ে ছিনিয়ে নেওয়ার চেষ্টা করে ওই যুবক। এতে ওই নারী পড়ে গিয়ে চিৎকার শুরু করেন। তখন আশপাশের লোকজন ধাওয়া করে ওই যুবককে ধরে গণপিটুনি দিয়ে পুলিশে সোপর্দ করে। পল্টন থানার কর্তব্যরত কর্মকর্তা উপপরিদর্শক (এসআই) মবিনুর রহমান ঘটনার সত্যতা নিশ্চিত করেছেন।
