
গ্রামবাংলার ঐতিহ্যবাহী বিভিন্ন পিঠাকে সব মহলে পরিচিত করানোর উদ্যোগ হিসেবে আজ বুধবার বিকেলে মাগুরা সদর উপজেলা প্রশাসনের উদ্যোগে আয়োজন করা হয় ‘পৌষের পিঠা উৎসব’। 
আজ বিকেল পাঁচটার দিকে উপজেলা পরিষদ চত্বরে এ পিঠা উৎসবের উদ্বোধন করেন জেলা প্রশাসক মোহাম্মদ আতিকুর রহমান। উপস্থিত ছিলেন স্থানীয় সরকার বিভাগের উপপরিচালক খোন্দকার আজিম আহমেদ, অতিরিক্ত পুলিশ সুপার মো. তারিকুল ইসলাম, অতিরিক্ত জেলা প্রশাসক (রাজস্ব) আজাদ জাহান, সদর উপজেলা চেয়ারম্যান রোস্তম আলী, সদর উপজেলা নির্বাহী কর্মকর্তা (ইউএনও) আবু সুফিয়ান, সদর উপজেলা কৃষি কর্মকর্তা রুহুল আমীনসহ জেলা ও উপজেলা প্রশাসনের ঊর্ধ্বতন কর্মকর্তারা। প্রায় ১০০ প্রকারের হাতে তৈরি পিঠা ও পায়েশের প্রদর্শনীতে শেষ বিকেলে উৎসব হয়ে উঠে প্রাণবন্ত। প্রদর্শনের পর পিঠা দিয়ে অতিথিদের আপ্যায়ন করা হয়। পিঠা মেলায় অংশগ্রহণকারী জগদল মাধ্যমিক বিদ্যালয়ের প্রধান শিক্ষক কাজী জিন্নাত আরা আন্না বলেন, গ্রামবাংলার ঐতিহ্যবাহী এ ধরনের পিঠা উৎসবে এসে বিভিন্ন ধরনের পিঠা দেখে ভালো লাগছে। এ আয়োজনের ফলে নতুন প্রজন্মের ছেলেমেয়েরা বিভিন্ন ধরনের ঐতিহ্যবাহী পিঠার সঙ্গে পরিচিত হচ্ছে। জাগলা এইচ এন মাধ্যমিক বিদ্যালয়ের প্রধান শিক্ষক আবদুর রাজ্জাক বলেন, এ ধরনের আয়োজন আরও বেশি বেশি হলে পিঠার এ ঐতিহ্যকে ধরা রাখা সম্ভব হবে। সদর উপজেলার সরকারি বেসরকারি ২২টি দপ্তর ও শিক্ষাপ্রতিষ্ঠান পিঠা উৎসবে অংশ নেয়। এ উপলক্ষে উপজেলা পরিষদ মিলনায়তনে সন্ধ্যায় সাংস্কৃতিক অনুষ্ঠানে স্থানীয় শিল্পীরা সংগীত পরিবেশন করেন।
