
আপাতত তিস্তা চুক্তি নিয়ে এবার আলোচনা হওয়ার কোনো সম্ভাবনা নেই বলে জানিয়েছেন পররাষ্ট্রমন্ত্রী এ এইচ মাহমুদ আলী। তবে তিস্তা চুক্তি একটি চলমান প্রক্রিয়া এবং এ নিয়ে আলোচনা চলছে বলে জানান তিনি।ভারতের প্রধানমন্ত্রী নরেন্দ্র মোদির সফর উপলক্ষে আজ শুক্রবার নিজ দপ্তরে সংবাদ সম্মেলনে এক প্রশ্নের উত্তরে মন্ত্রী এ কথা বলেন। ট্রানজিটের জন্য মাশুল নির্ধারণের ব্যাপারে নীতিগত সিদ্ধান্ত হয়েছে বলে জানান পররাষ্ট্রমন্ত্রী। তিনি বলেন, পণ্য ও সেবার জন্য ওই মাশুল ধরা হবে। এর হার কী হবে, এটা পরে আলোচনার মাধ্যমে ঠিক করা হবে।মন্ত্রী বলেন, মোদির সফরে বাংলাদেশের পক্ষ থেকে ভারতের সঙ্গে আন্তদেশীয় সংযোগ বাড়ানোই হবে প্রধান উপজীব্য।দুই দিনের সফরে আগামীকাল শনিবার ঢাকায় আসছেন ভারতের প্রধানমন্ত্রী নরেন্দ্র মোদি। সফরে তিনি প্রধানমন্ত্রী শেখ হাসিনার সঙ্গে দ্বিপক্ষীয় বৈঠক করবেন। বৈঠকের পর দুই প্রধানমন্ত্রীর উপস্থিতিতে স্থলসীমান্ত নির্ধারণ চুক্তি অনুসমর্থনের দলিল বিনিময় হবে। এর মধ্য দিয়েই স্থলসীমান্ত চুক্তি বাস্তবায়নের প্রক্রিয়া শুরু হবে।বৈঠকের পর বেশ কয়েকটি চুক্তি, প্রটোকল ও সমঝোতা স্মারক সই হবে বলে আশা করা হচ্ছে। এগুলোর মধ্যে রয়েছে দ্বিপক্ষীয় বাণিজ্য চুক্তি, অভ্যন্তরীণ নৌ প্রটোকল, উপকূলীয় জাহাজ চলাচল চুক্তি, পণ্যের মান নিয়ন্ত্রণ সংক্রান্ত সহযোগিতা চুক্তি, সাংস্কৃতিক বিনিময় চুক্তি। দুই দেশের মধ্যে সামগ্রিক অর্থনৈতিক সহযোগিতা সংক্রান্ত সমঝোতা স্মারক সই হবে। এ ছাড়া দুই দেশের বেশ কয়েকটি প্রতিষ্ঠানের মধ্যে চুক্তি ও সমঝোতা স্মারক সই হবে। এর মধ্য দিয়েই ব্যবসা-বাণিজ্যের প্রসার ঘটবে বলে আশা করছে দুই দেশ।
আরও পড়ুন.. সফর নিয়ে উচ্ছ্বসিত মোদি কাল আসছেন
