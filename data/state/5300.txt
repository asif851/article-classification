
মুক্তিযুদ্ধে শহীদের সংখ্যা নিয়ে ‘বিতর্ক আছে’ বলে মন্তব্য করায় বিএনপির চেয়ারপারসন খালেদা জিয়ার বিরুদ্ধে ঢাকার মুখ্য মহানগর হাকিম আদালতে রাষ্ট্রদ্রোহের অভিযোগে নালিশি মামলা গ্রহণের আবেদন করা হয়েছে।বঙ্গবন্ধু ফাউন্ডেশনের প্রতিষ্ঠাতা সভাপতি আইনজীবী আবদুল মালেক ওরফে মশিউর মালেক আজ রোববার সকালে ঢাকার মহানগর হাকিম আতিকুর রহমানের আদালতে ওই আবেদন করেন।আদালত আবেদনকারীর জবানবন্দি গ্রহণ করেছেন। আবেদনটি মামলা হিসেবে গ্রহণ করা হবে কি না, সে বিষয়ে আদেশের জন্য রেখেছেন আদালত। সূত্র জানায়, এ বিষয়ে আজ আদেশ দেওয়া হতে পারে।আবেদনে বলা হয়েছে, আসামির মন্তব্য মুক্তিযুদ্ধে ৩০ লাখ শহীদদের অবমাননার শামিল। তাঁর মন্তব্য বাংলাদেশের মহান মুক্তিযুদ্ধ ও মুক্তির সংগ্রামের ইতিহাসের বিরুদ্ধে নিন্দাবাদ, অপপ্রচার, ষড়যন্ত্রের অপরাধের শামিল। ওই মন্তব্য রাষ্ট্রের বিরুদ্ধে ষড়যন্ত্র ও রাষ্ট্রদ্রোহের শামিল।
আবেদনে আরও বলা হয়েছে, মুক্তিযুদ্ধে শহীদের সংখ্যা নিয়ে কটাক্ষ করে, বঙ্গবন্ধুর অবদান ও ভূমিকাকে মিথ্যা অপবাদে প্রশ্নবিদ্ধ করে, বাংলাদেশ ও বাংলাদেশ রাষ্ট্র সৃষ্টির বিরুদ্ধে নিন্দাবাদ করে আসামি দণ্ডবিধির ১২৩ (ক) ধারায় অপরাধ করেছেন।
ঘটনা তদন্ত করে আসামির বিরুদ্ধে আনা অভিযোগ আমলে নিতে আদালতের কাছে আবেদন করেছেন আবেদনকারী। একই সঙ্গে আসামির বিরুদ্ধে গ্রেপ্তারি পরোয়ানা জারি করে তাঁকে বিচারের মুখোমুখি করারও আবেদন জানানো হয়েছে।
গত ২১ ডিসেম্বর রাজধানীর ইঞ্জিনিয়ার্স ইনস্টিটিউশন মিলনায়তনে মুক্তিযোদ্ধা সমাবেশে খালেদা জিয়া বলেন, মুক্তিযুদ্ধে শহীদের সংখ্যা নিয়ে বিতর্ক আছে।
বিএনপির চেয়ারপারসন বলেন, ‘আজকে বলা হয় এত লক্ষ লোক শহীদ হয়েছে। এটা নিয়েও অনেক বিতর্ক আছে।’
বঙ্গবন্ধু শেখ মুজিবুর রহমানের নাম উল্লেখ না করে খালেদা জিয়া দাবি করেন, তিনি বাংলাদেশের স্বাধীনতা চাননি। তিনি পাকিস্তানের প্রধানমন্ত্রী হতে চেয়েছিলেন। জিয়াউর রহমান স্বাধীনতার ঘোষণা না দিলে মুক্তিযুদ্ধ হতো না।
আরও পড়ুন:
গয়েশ্বরের বিতর্কিত মন্তব্য শহীদের সংখ্যা নিয়ে বিতর্ক আছে: খালেদা জিয়া নাইকো মামলায় কাল আদালতে যাবেন না খালেদা
