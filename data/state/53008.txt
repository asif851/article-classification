
সিঁধ কেটে ঘরে ঢুকে আলেয়া বেগম (৫০) নামের এক নারীকে দুর্বৃত্তরা হত্যা করেছে। ওই নারীর ঘরের জিনিসপত্র তছনছ ও লুটপাট করা হয়েছে। পুলিশ আজ মঙ্গলবার সকালে ওই নারীর হাত-পা বাঁধা লাশ উদ্ধার করেছে। পটুয়াখালীর বাউফল উপজেলার কাছিপাড়া ইউনিয়নের কারখানা গ্রামে এ ঘটনা ঘটেছে।
নিহত নারীর স্বজন, পুলিশ ও স্থানীয় সূত্রে জানা গেছে, আলেয়া বেগম বাড়িতে প্রাথমিক বিদ্যালয়ের শিক্ষার্থীদের পড়াতেন। আজ সকালে কয়েকজন শিক্ষার্থী সেখানে পড়তে যায়। অনেকক্ষণ দরজায় কড়া নেড়ে কোনো ধরনের সাড়া না পেয়ে ওই শিক্ষার্থীরা ঘরের পেছনের দরজার দিকে গিয়ে তা খোলা দেখতে পায়। সে সময় শিক্ষার্থীরা ঘরে ঢুকে ঘরের জিনিসপত্র তছনছ অবস্থায় এবং আলেয়া বেগমের লাশ হাত-পা বাঁধা অবস্থায় পড়ে থাকতে দেখতে পায়। তাদের চিৎকারে স্থানীয় লোকজন ছুটে আসে। পরে খবর পেয়ে পুলিশ লাশ উদ্ধার করে। জানা গেছে, গতকাল সোমবার রাতে নিহত আলেয়া বেগম বাড়িতে একাই ছিলেন। তবে ঘরের কী কী জিনিস দুর্বৃত্তরা নিয়ে গেছে, তা জানা যায়নি।
বাউফল থানার ভারপ্রাপ্ত কর্মকর্তা (ওসি) আযম খান ফারুকী এ ঘটনার সত্যতা নিশ্চিত করেছেন। তিনি বলেন, সিঁধ কেটে ঘরে ঢুকে আলেয়া বেগমকে হত্যা করা হয়েছে। তাঁর হাত ওড়না দিয়ে এবং পা গামছা দিয়ে বাঁধা অবস্থায় ছিল। ময়নাতদন্তের জন্য লাশ পটুয়াখালী জেনারেল হাসপাতালের মর্গে পাঠানো হচ্ছে। ওসি জানান, হত্যার কারণ উদ্‌ঘাটনের চেষ্টাসহ ঘটনার সঙ্গে জড়িত দুর্বৃত্তদের গ্রেপ্তারের চেষ্টা চলছে।
