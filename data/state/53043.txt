
স্মৃতিসৌধে শ্রদ্ধা নিবেদন, বিজয় শোভাযাত্রা, কুচকাওয়াজ, মুক্তিযুদ্ধের আলোকচিত্র-তথ্যচিত্র প্রদর্শনী, মুক্তিযোদ্ধাদের সম্মাননা, বিজয় মেলা ইত্যাদি নানা আয়োজনের মধ্য দিয়ে সারা দেশে উৎসবমুখর পরিবেশে বিজয় দিবস উদ্‌যাপিত হয়েছে। জেলা প্রশাসন ছাড়াও বিভিন্ন শিক্ষাপ্রতিষ্ঠান, সামাজিক ও সাংস্কৃতিক সংগঠন এসব কর্মসূচির আয়োজন করে। আমাদের আঞ্চলিক কার্যালয়, নিজস্ব প্রতিবেদক ও প্রতিনিধিদের পাঠানো সংবাদ:রাজশাহী: নগরের ভুবনমোহন পার্কে স্মৃতিস্তম্ভে শ্রদ্ধা নিবেদন করেন রাজশাহী সদর আসনের সাংসদ ফজলে হোসেন বাদশা। রাজশাহী কলেজ শহীদ মিনারে শ্রদ্ধা জানায় রাজশাহী মহানগর আওয়ামী লীগ, মহানগর বিএনপিসহ বিভিন্ন সংগঠনের নেতারা। রাজশাহী কোর্ট শহীদ মিনারে শ্রদ্ধা নিবেদন করেন বিভাগীয় কমিশনার আবদুল হান্নান, জেলা প্রশাসক কাজী আশরাফ উদ্দিনসহ প্রশাসনের বিভিন্ন পর্যায়ের কর্মকর্তারা।এদিকে রাজশাহী বিশ্ববিদ্যালয় শহীদ মিনারে বিশ্ববিদ্যালয় প্রশাসনের পক্ষ থেকে উপাচার্য মুহম্মদ মিজানউদ্দিন, সহ-উপাচার্য চৌধুরী সারওয়ার জাহানসহ ঊর্ধ্বতন কর্মকর্তারা বিশ্ববিদ্যালয় বধ্যভূমি স্মৃতিস্তম্ভে পুষ্পস্তবক অর্পণ করেন।বগুড়া: জেলা ও পুলিশ প্রশাসনের পক্ষ থেকে মুক্তির ফুলবাড়ী স্মৃতিসৌধে ফুল দিয়ে শহীদদের প্রতি শ্রদ্ধা জানানো হয়। সকালে শহীদ চান্দু স্টেডিয়ামে প্রশাসনের আয়োজনে বিজয় দিবসের কুচকাওয়াজ, শিশু-কিশোর সমাবেশ, ডিসপ্লে ও শারীরিক কসরত অনুষ্ঠিত হয়। জেলা প্রশাসক আশরাফ উদ্দিন ও পুলিশ সুপার মো. আসাদুজ্জামান এতে সালাম গ্রহণ করেন।
প্রথম আলো বগুড়া বন্ধুসভা সকালে বিজয় শোভাযাত্রা শেষে শহরের এডওয়ার্ড পার্কে ‘মুক্তিযুদ্ধের গল্প শোনো’ অনুষ্ঠানের আয়োজন করে। মুক্তিযুদ্ধের রণাঙ্গনের স্মৃতিচারণা করেন ওই সময়ের ঢাকা মেডিকেল কলেজের ছাত্র ও ৭ নম্বর সেক্টরের মুক্তিযোদ্ধা আরশাদ সায়ীদ। তাঁকে ফুল দিয়ে সম্মাননা জানানো হয়। 
সিরাজগঞ্জ: শহরের কেন্দ্রীয় শহীদ মিনার ‘মুক্তির সোপানে’ শহীদদের প্রতি পুষ্পস্তবক অর্পণ করেন স্থানীয় সাংসদ হাবিবে মিল্লাত।
সকালে শহীদ শামসুদ্দিন স্টেডিয়ামে বর্ণাঢ্য কুচকাওয়াজ ও ডিসপ্লে অনুষ্ঠিত হয়। কুচকাওয়াজে সালাম গ্রহণ করেন জেলা প্রশাসক কামরুন নাহার সিদ্দীকা ও পুলিশ সুপার মিরাজ উদ্দীন আহমেদ। শেষে স্টেডিয়াম থেকে সাংসদের নেতৃত্বে একটি বিজয় মিছিল বের করা হয়।  পরে আলোচনা সভায় জেলা প্রশাসনের পক্ষ থেকে মুক্তিযোদ্ধাদের সংবর্ধনা দেওয়া হয়। অনুষ্ঠানে জেলা প্রশাসক কামরুন নাহার সিদ্দীকার সভাপতিত্বে বক্তব্য দেন সাংসদ হাবিবে মিল্লাত, নারী সাংসদ সেলিনা বেগম, পুলিশ সুপার মিরাজ উদদীন আহমেদ, উপজেলা চেয়ারম্যান রিয়াজ উদ্দীন আহমেদ, জেলা মুক্তিযোদ্ধা কমান্ডার সফিকুল ইসলাম প্রমুখ।
জয়পুরহাট: শহরের শহীদ ডা. আবুল কাশেম ময়দানের স্মৃতিসৌধে পুষ্পস্তবক অর্পণ করে জয়পুরহাট জেলা প্রশাসন, পুলিশ প্রশাসন, মুক্তিযোদ্ধা সংসদসহ বিভিন্ন রাজনৈতিক দল, সামাজিক ও সাংস্কৃতিক সংগঠন। পরে জয়পুরহাট স্টেডিয়ামে মুক্তিযোদ্ধা ও শহীদ পরিবারের সদস্যদের ফুল দিয়ে শুভেচ্ছা এবং জয়পুরহাট পৌর কমিউনিটি সেন্টারে সংবর্ধনা দেওয়া হয়। শহরের কেন্দ্রীয় শহীদ মিনার চত্বরে অনুষ্ঠিত হয় শিশু-কিশোরদের নিয়ে এক মুক্তিযুদ্ধভিত্তিক চিত্রাঙ্কন প্রতিযোগিতা। এ ছাড়া শহীদ ডা. আবুল কাশেম ময়দানে মুক্তিযুদ্ধভিত্তিক নাটক ও আলোচনা সভা হয়।
নওগাঁ: জেলা প্রশাসকের নেতৃত্বে শহরের মুক্তির মোড়ে শহীদ মুক্তিযোদ্ধা স্মৃতিস্তম্ভে জেলা প্রশাসনের পক্ষ থেকে পুষ্পার্ঘ্য অর্পণ করা হয়। পরে জেলা প্রশাসক আমিনুর রহমান ও পুলিশ সুপার মোজাম্মেল হকের নেতৃত্বে শহরের পুরোনো কালেক্টরেট চত্বর থেকে বিজয় শোভাযাত্রা বের হয়। বেলা ১১টায় মুক্তিযোদ্ধা সংসদ জেলা ইউনিট চত্বরে যুদ্ধাহত মুক্তিযোদ্ধাদের সংবর্ধনা দেওয়া হয়। এ ছাড়া শহীদ পরিবারের সদস্যদের মাঝে সেলাই মেশিন, শাড়ি ও লুঙ্গি বিতরণ করা হয়। মুক্তিযোদ্ধা সংসদ জেলা ইউনিটের আয়োজনে অনুষ্ঠিত সংবর্ধনা অনুষ্ঠানে সভাপতিত্ব করেন অতিরিক্ত জেলা ম্যাজিস্ট্রেট আ ত ম আবদুল্লাহেল বাকী।
পাবনা:  মুক্তিযুদ্ধের স্মৃতিস্তম্ভ দুর্জয় পাবনার পাদদেশে জেলা প্রশাসক রেখা রানী বালো ও পুলিশ সুপার জিহাদুল কবিরের পুষ্পস্তবক অর্পণের মধ্য দিয়ে দিনের কর্মসূচি শুরু হয়। জেলা প্রশাসনের আয়োজনে শহরের শহীদ আমিন উদ্দিন স্টেডিয়ামে বিভিন্ন শিক্ষাপ্রতিষ্ঠানের শিক্ষার্থীদের অংশগ্রহণে কুচকাওয়াজ প্রদর্শন, মুক্তিযুদ্ধের আলোকচিত্র প্রদর্শনী, বন্ধুসভার ফানুস উৎসব ও জেলা কৃষক লীগের ম্যারাথন দৌড়সহ বিভিন্ন সংগঠন দিনব্যাপী নানা অনুষ্ঠান করে।
রায়গঞ্জ (সিরাজগঞ্জ): উপজেলা পরিষদ চত্বরের শহীদ মিনারে পুষ্পস্তবক অর্পণের মাধ্যমে শহীদদের প্রতি শ্রদ্ধা নিবেদন করা হয়। সকাল ১০টার দিকে জাতীয় পতাকা উত্তোলন করে দিনের কর্মসূচির উদ্বোধন করেন সিরাজগঞ্জ-৩ (রায়গঞ্জ-তাড়াশ) আসনের সাংসদ গাজী ম ম আমজাদ হোসেন। বেলা ১১টার দিকে উপজেলা মুক্তিযোদ্ধা সংসদ চত্বরে মুক্তিযোদ্ধাদের সংবর্ধনা দেওয়া হয়। এ অনুষ্ঠানে সভাপতিত্ব করেন রায়গঞ্জের ইউএনও ইকবাল আখতার।
 
