
স্বাধীনতা দিবস উপলক্ষে রাজধানীর নাজিমউদ্দিন রোডে ঢাকা কেন্দ্রীয় কারাগারে তিন দিনব্যাপী এক আলোকচিত্র প্রদর্শনীর আয়োজন করা হয়েছে। ‘বঙ্গবন্ধু মানেই স্বাধীনতা’ শীর্ষক এ প্রদর্শনী ২৫ থেকে ২৭ মার্চ পুরোনো কেন্দ্রীয় কারাগারের স্মৃতিবিজড়িত অংশে আয়োজন করা হচ্ছে। আগামী শুক্রবার বিকেলে এ প্রদর্শনীর উদ্বোধন করা হবে।
আজ বুধবার সকাল সাড়ে ১০টায় পুরোনো কারাগারে আয়োজিত এক সংবাদ সম্মেলনে এ তথ্য জানান কারা মহাপরিদর্শক (আইজি প্রিজন) ব্রিগেডিয়ার জেনারেল সৈয়দ ইফতেখার উদ্দিন।
কারা মহাপরিদর্শক জানান, মুক্তিযুদ্ধের প্রকৃত ইতিহাস জনগণের সামনে তুলে ধরতে এ পদক্ষেপ নিয়েছে কারা বিভাগ। ‘বঙ্গবন্ধু মানেই স্বাধীনতা’ শিরোনামে আয়োজিত আলোকচিত্র প্রদর্শনীতে বাংলাদেশের স্বাধীনতা আন্দোলনে জাতির জনক বঙ্গবন্ধু শেখ মুজিবুর রহমানের অসামান্য নেতৃত্ব ও ঐতিহাসিক ঘটনার আলোকচিত্র স্থান পাবে। বায়ান্নর ভাষা আন্দোলন, বঙ্গবন্ধু ও মুক্তিযুদ্ধ—এ তিনটি বিষয়ভিত্তিক আলোকচিত্র পৃথক তিনটি গ্যালারিতে প্রদর্শনীর ব্যবস্থা নেওয়া হয়েছে। তিনি বলেন, কারাগারগুলোকে সত্যিকারভাবে সংশোধনাগার হিসেবে গড়ে তুলতে নানামুখী পদক্ষেপ অব্যাহত রয়েছে। পুরোনো কারাগারের ইতিহাসকে মানুষের সামনে তুলে ধরতে নানা ধরনের প্রয়াস নিচ্ছে কারা অধিদপ্তর।
জানা গেছে, তিন দিনব্যাপী প্রদর্শনী প্রতিদিন সকাল ১০টা থেকে বিকেল ৫টা পর্যন্ত চলবে। প্রবেশমূল্য ধরা হয়েছে ১০০ টাকা। প্রদর্শনীতে আসা দর্শকেরা পুরোনো কারাগারের ভেতরও ঘুরে দেখতে পারবেন।
