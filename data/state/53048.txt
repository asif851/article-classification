
দিনাজপুরের বীরগঞ্জ উপজেলার সুজালপুরে পাকিস্তানিকে এ দেশের স্থায়ী নাগরিক দেখিয়ে অন্যের কেনা ও ভোগদখলীয় ৫৩ শতক জমি দখলের চেষ্টার অভিযোগ করেছেন ভুক্তভোগী এক ব্যক্তি। ওই জমির মালিক দাবিদার পৌর শহরের সুজালপুর গ্রামের মৃত আকবর আলীর ছেলে আশিকুর রহমান গতকাল মঙ্গলবার দিনাজপুর প্রেসক্লাবে সংবাদ সম্মেলনে এ অভিযোগ করেন।
সংবাদ সম্মেলনেআশিকুর রহমান বলেন, ‘আমাদের এয়াজ বদল দলিলমূলে প্রাপ্ত বীরগঞ্জের সুজালপুর মৌজার ৫৩ শতক ডাঙ্গা জমি আমরা ১৯৮০ সাল থেকে ভোগদখল করছি। ওই জমি মাঠ জরিপেও বিএস, খতিয়ান রেকর্ড আমাদের নামে হয়েছে। কিন্তু ভূমিদস্যু একই উপজেলার চাকাই গ্রামের আবদুল হামিদের ছেলে মো. দুলাল হোসেন ও একই গ্রামের আবদুল মজিদের ছেলে মো. হাকিম উপজেলার সাব-রেজিস্ট্রি কার্যালয়ের কিছু অসাধু কর্মকর্তার সঙ্গে আঁতাত করে ভুয়া দলিল বানিয়ে আমাদের জমি দখলের চেষ্টা করছেন। ৬ ডিসেম্বর দুলাল হোসেন ও মো. হাকিম অপরিচিত কিছু লাঠিয়াল নিয়ে আমাদের ভোগদখলীয় এই জমি দখলে নেওয়ার চেষ্টা করেন। তাঁদের দাবি, ওই জমি তাঁরা মো. মীর সলিমুল্ল্যাহর কাছ থেকে রেজিস্ট্রিমূলে ক্রয় করেছেন। পরে আমরা রেজিস্ট্রি অফিসে অনুসন্ধান করে জানতে পারি দুলাল ও হাকিম ওই জমি সুজালপুর গ্রামের মৃত মীর আব্দুল মান্নানের ছেলে মো. মীর সলিমুল্ল্যাহ (দলিল থেকে প্রাপ্ত) এর কাছ থেকে ক্রয় করেছেন।’
আশিকুর রহমান আরও বলেন, ‘আমরা পরে খোঁজ নিয়ে জানতে পারি, জমিদাতা মো. মীর সলিমুল্ল্যাহর বীরগঞ্জের ঠিকানা সত্য হলেও দেশ স্বাধীনের পর তিনি পাকিস্তানে চলে যান। সলিমুল্ল্যাহ সেখানকার নাগরিকত্ব গ্রহণ করেছেন। তবে দুলাল ও হাকিম দলিল সম্পাদনের সময় সলিমুল্ল্যাহর নামে ভুয়া জাতীয় পরিচয়পত্র ও বীরগঞ্জ পৌরসভার ভুয়া জন্মসনদ এবং ভূমি উন্নয়ন কর পরিশোধের জাল রসিদ ব্যবহার করেছেন।’
এই ভুয়া জাতীয় পরিচয়পত্র ও ভুয়া জন্মসনদ দিয়ে জমি রেজিস্ট্রির বিষয়টির তদন্ত ও জমি দখলের বিষয়ে দিনাজপুর জেলা প্রশাসন ও পুলিশ প্রশাসনের হস্তক্ষেপ চান আশিকুর।
এ ব্যাপারে জানতে দুলালের মুঠোফোনে গতকাল রাতে পৌনে নয়টার দিকে একাধিকবার যোগাযোগের চেষ্টা করলে তিনি ফোন ধরেননি।
