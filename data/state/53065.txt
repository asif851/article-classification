
ঝিনাইদহের কোটচাঁদপুর উপজেলায় র‍্যাবের সঙ্গে ‘বন্দুকযুদ্ধে’ সন্দেহভাজন দুই চরমপন্থী নিহত হয়েছেন।
গতকাল মঙ্গলবার রাত সাড়ে ১২টার দিকে উপজেলার কুশনা গ্রামে কথিত এই বন্দুকযুদ্ধ হয়।
নিহত দুই ব্যক্তি হলেন কোটচাঁদপুর উপজেলার বকশিপুর গ্রামের মাইদুল ইসলাম ওরফে রানা (৪৫) ও বহরমপুম গ্রামের আলিম উদ্দিন (৫৭)।
র‍্যাব ও পুলিশের ভাষ্য, মাইদুল ও আলিম চরমপন্থী পূর্ব বাংলা কমিউনিস্ট পার্টির সদস্য ছিলেন।
র‍্যাবের বরাত দিয়ে কোটচাঁদপুর থানার ভারপ্রাপ্ত কর্মকর্তা (ওসি) বিপ্লব কুমার সাহা বলেন, র‍্যাবের একটি দল টহল দিচ্ছিল। টহলের অংশ হিসেবে তারা ঘটনাস্থলে যায়। এ সময় র‍্যাবের গাড়ি লক্ষ্য করে গুলি ছোড়া হয়। র‍্যাবও পাল্টা গুলি করে। এতে ঘটনাস্থলেই দুজন নিহত হন। পরে তাঁদের পরিচয় জানা যায়।
পুলিশ জানায়, ঘটনাস্থল থেকে দুটি বিদেশি বন্দুক, একটি পিস্তল, ১৫টি গুলি ও একটি ধারালো অস্ত্র উদ্ধার করার কথা জানিয়েছে র‍্যাব।
ওসি বিপ্লব কুমার সাহা বলেন, মাইদুল ও আলিমের বিরুদ্ধে একাধিক মামলা আছে। তাঁদের লাশ উদ্ধার করে থানায় আনা হয়েছে। লাশের ময়নাতদন্ত হবে।
