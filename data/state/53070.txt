
বিএনপির চেয়ারপারসন খালেদা জিয়ার গুলশানের রাজনৈতিক কার্যালয়ে বাংলাদেশে কর্মরত বিদেশি কূটনীতিকদের সঙ্গে বৈঠক করেছে দলের নেতারা। আজ মঙ্গলবার বিকেল সোয়া চারটার দিকে কূটনীতিকদের সঙ্গে ‘রুদ্ধদ্বার’ বৈঠক করে বিএনপি।
জানা গেছে, বাংলাদেশে নিযুক্ত সুইডেনের রাষ্ট্রদূত এবং ফ্রান্স, জাপান, জার্মানি, তুরস্ক, ভারত, পাকিস্তানসহ অন্তত ১৪টি দেশের কূটনীতিকেরা বৈঠকে অংশগ্রহণ করেন। বৈঠকে যুক্তরাষ্ট্রের তিনজন প্রতিনিধি অংশ নেন। বৈঠকটি এক ঘণ্টার কিছু বেশি সময় ধরে চলে।
বৈঠক সূত্রে জানা গেছে, দলের চেয়ারপারসন খালেদা জিয়ার পাঁচ বছরের কারাদণ্ড, রায়ের সার্টিফায়েড কপি দিতে সরকারের গড়িমসি, খালেদা জিয়া জেলে থাকা অবস্থায় আরও দুটি মামলার কার্যক্রম শুরু করা, খালেদা জিয়াকে নির্বাচনের বাইরে রেখে সরকারের নির্বাচন করতে চাওয়ার চেষ্টা—এসব বিষয় নিয়ে বিএনপির পক্ষ থেকে কূটনীতিকদের জানানো হয়েছে।
বিএনপির মহাসচিব মির্জা ফখরুল ইসলাম আলমগীর, স্থায়ী কমিটির সদস্য মওদুদ আহমদ, নজরুল ইসলাম খান, আমীর খসরু মাহমুদ চৌধুরী, চেয়ারপারসনের উপদেষ্টা রিয়াজ রহমান, সাবিহ উদ্দিন আহমেদ, বিশেষ সম্পাদক আসাদুজ্জামান রিপন, নির্বাহী কমিটির সদস্য তাবিথ আউয়াল প্রমুখ ‘রুদ্ধদ্বার’ বৈঠকে উপস্থিত ছিলেন।
এর আগে গত ৩০ জানুয়ারি খালেদা জিয়ার বিরুদ্ধে করা দুর্নীতি মামলার রায়ের আগে বিদেশি কূটনীতিকদের সঙ্গে বৈঠক করেছিল বিএনপি। সেই বৈঠকে আগামী জাতীয় সংসদ নির্বাচন এবং দেশের সার্বিক বিষয় নিয়ে আলোচনার কথা জানিয়েছিল বিএনপি। তবে খালেদা জিয়ার মামলার বিষয়েও সে সময় কথা হয়েছিল।
