
 
ইসলামী বিশ্ববিদ্যালয়ে চাকরির দাবিতে প্রশাসন ভবনে উপাচার্য ও সহ-উপাচার্যের কার্যালয়সহ সব কক্ষে তালা দিয়েছেন ছাত্রলীগের নেতা-কর্মীরা।আজ সোমবার বেলা সাড়ে ১১টার দিকে ওই ঘটনা ঘটে। প্রায় দেড় ঘণ্টা তালাবদ্ধ করে রাখার পর বিশ্ববিদ্যালয় প্রশাসনের অনুরোধে তাঁরা তালা খুলে দেন।প্রত্যক্ষদর্শী ও বিশ্ববিদ্যালয় সূত্রে জানা গেছে, যারা এ ঘটনা ঘটিয়েছেন তাঁরা সবাই বিশ্ববিদ্যালয়ের ছাত্রলীগের সাবেক কমিটির সদস্য। বেলা সাড়ে ১১টার দিকে ছাত্রলীগের বিশ্ববিদ্যালয় শাখার সাবেক যুগ্ম সম্পাদক মো. লেলিন, মিজানুর রহমান, আবুল কাশেম ও সহসভাপতি তৌফিক ওরফে হিটলার ৮-১০ জন নেতা-কর্মী নিয়ে প্রশাসন ভবনের সামনে যান। সেখানে গিয়ে তাঁরা চাকরির দাবিতে স্লোগান দেন। একপর্যায়ে প্রশাসন ভবনে অবস্থিত উপাচার্যের কার্যালয়ের সামনে গিয়ে ফটকে তালা ঝুলিয়ে দেন। এরপর একে একে সহ-উপাচার্য, কোষাধ্যক্ষের কার্যালয়ে তালা দেন তাঁরা। পরে প্রশাসন ভবনের সবগুলো কার্যালয় এবং প্রধান ফটকে তালা দেন। এতে করে বিশ্ববিদ্যালয়ের কোষাধ্যক্ষ আফজাল হোসেনসহ প্রশাসন ভবনে অবস্থানরত শতাধিক কর্মকর্তা-কর্মচারী অবরুদ্ধ হয়ে পড়েন।পরে বেলা পৌনে একটার দিকে বিশ্ববিদ্যালয়ের প্রক্টর জাহাঙ্গীর হোসেন এবং ছাত্র উপদেষ্টা মাহবুবুর রহমান ঘটনাস্থলে যান। তাঁরা জানান, বিশ্ববিদ্যালয়ের উপাচার্য আবদুল হাকিম সরকার ও সহ-উপাচার্য শাহিনুর রহমান বিশ্ববিদ্যালয়ের কাজে ঢাকায় আছেন। তাঁরা এলে এ ব্যাপারে বসে সিদ্ধান্ত নেওয়া হবে। তাঁদের এই আশ্বাসের পরে ছাত্রলীগের নেতা-কর্মীরা তালা খুলে দেন।চাকরিপ্রত্যাশী ছাত্রলীগের নেতা মো. জাপান বলেন, বিশ্ববিদ্যালয় প্রশাসনের কর্তাব্যক্তিরা এবং ছাত্রলীগের বর্তমান ও সাবেক কমিটির নেতারা দীর্ঘদিন থেকেই তাঁদের চাকরি দেওয়ার আশ্বাস দিচ্ছেন; কিন্তু তা বাস্তবায়িত হয়নি। এই কারণে আজ নেতা-কর্মীরা বিভিন্ন কার্যালয়ে তালা দিয়েছেন। তিনি জানান, গত বছর ৭ ও ৮ সেপ্টেম্বর সিন্ডিকেটে ৯২ পদের বিপরীতে ১১২ জন কর্মকর্তা-কর্মচারী নিয়োগ দেওয়া হয়। এর আগ থেকেই ছাত্রলীগের সাবেক কমিটির এই নেতা-কর্মীদের তত্কালীন ছাত্রলীগের বিশ্ববিদ্যালয় শাখার নেতারা ও বিশ্ববিদ্যালয় প্রশাসনের কর্তাব্যক্তিরা চাকরির আশ্বাস দিয়েছিলেন। কিন্তু ওই সিন্ডিকেটে তাঁদের নিয়োগ হয়নি। চাকরির ওই নিয়োগ নিয়ে গোলমালের কারণে বিশ্ববিদ্যালয় পাঁচ মাস বন্ধ ছিল। খোলার পরে আবারও তাঁদের চাকরির আশ্বাস দেওয়া হয়। দীর্ঘদিন ধরে চাকরি না হওয়ায় তাঁরা আজ প্রশাসন ভবনে সব কার্যালয়ে তালা লাগিয়ে দেন।এ ব্যাপারে বিশ্ববিদ্যালয়ের প্রক্টর জাহাঙ্গীর হোসেন বলেন, ‘বিষয়টি জানার পর ঘটনাস্থলে গিয়ে পরিস্থিতি নিয়ন্ত্রণে আনার চেষ্টা করেছি।’
