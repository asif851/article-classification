
প্রায় ২৬ বছর আগে গাড়িচাপায় দৈনিক সংবাদ-এর বার্তা সম্পাদক মোজাম্মেল হোসেন মন্টু নিহত হওয়ার ঘটনার মামলায় ১ কোটি ৬৯ লাখ টাকা ক্ষতিপূরণ দেওয়ার রায় দিয়েছেন সুপ্রিম কোর্টের আপিল বিভাগ। গাড়ির মালিক প্রতিষ্ঠান নিহত সাংবাদিকের পরিবারকে এ ক্ষতিপূরণ দেবে।প্রধান বিচারপতি সুরেন্দ্র কুমার সিনহার নেতৃত্বে চার সদস্যের আপিল বিভাগের বেঞ্চ গত বুধবার এ রায় দেন। বেঞ্চের অন্য বিচারপতিরা হলেন বিচারপতি সৈয়দ মাহমুদ হোসেন, বিচারপতি হাসান ফয়েজ সিদ্দিকী ও বিচারপতি মির্জা হুসেইন হায়দার।আবেদনকারীপক্ষের আইনজীবী মো. খলিলুর রহমান বলেন, চালকের ভুলে গাড়ির মালিককে অর্থদণ্ড দেওয়ার রায় দেশে এর আগে আর হয়নি। এর রায় দেশে আইনের শাসনের জন্য একটি মাইলফলক।নিহত সাংবাদিক মন্টুর সহধর্মিণী ও ক্ষতিপূরণের দাবিতে আনা মামলার বাদী অধ্যাপক রওশন আক্তার বলেন, ‘নানা চড়াই-উতরাই পেরিয়ে দীর্ঘ দুই যুগেরও বেশি সময় এ মামলা পরিচালনা করে আসছি। এই দীর্ঘ সময়ের ধৈর্যের ফসল এ রায়।’ওই গাড়ির মালিক প্রতিষ্ঠান বাংলাদেশ বেভারেজ ইন্ডাস্ট্রিজ লিমিটেডের পক্ষে আদালতে শুনানি করেন আইনজীবী শেখ ফজলে নূর তাপস।১৯৮৯ সালের ৩ ডিসেম্বর কাকরাইলের আনন্দ ভবনের সামনে মোজাম্মেল হোসেনকে চাপা দেয় তৎকালীন বাংলাদেশ বেভারেজ ইন্ডাস্ট্রিজ লিমিটেডের একটি মিনি ট্রাক। এতে গুরুতর আহত মোজাম্মেল হোসেন ১৩ দিন পর মারা যান। তাঁর স্ত্রী রওশন আক্তার ক্ষতিপূরণ চেয়ে ১৯৯১ সালের ১ জানুয়ারি ঢাকা তৃতীয় সাবজজ আদালতে মামলা করেন।
