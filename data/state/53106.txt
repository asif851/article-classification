
বরিশাল-পটুয়াখালী-কুয়াকাটা মহাসড়কে আজ বৃহস্পতিবার থেকে অনির্দিষ্টকালের জন্য বাস ধর্মঘট শুরু হয়েছে। মহাসড়কে মাহেন্দ্র, ইজিবাইক, ভাড়ায় চালিত মোটরসাইকেলের অবৈধ চলাচল বন্ধসহ আটক বাসশ্রমিকদের মুক্তির দাবিতে বরিশাল-পটুয়াখালী-বরগুনা মালিক শ্রমিক সমন্বয় পরিষদ এই ধর্মঘট ডাকে।
বাস ধর্মঘটের কারণে পর্যটনকেন্দ্র কুয়াকাটার সঙ্গে সারা দেশের সড়ক যোগাযোগ বিচ্ছিন্ন হয়ে পড়েছে। দূরদূরান্ত থেকে আসা পর্যটক, শিক্ষা সফরে আসা শিক্ষক-শিক্ষার্থীসহ মানুষজন চরম দুর্ভোগে পড়েছেন। আজ সকালে পটুয়াখালী শহরের চৌরাস্তা এলাকার বাস টার্মিনালসংলগ্ন মহাসড়কে গিয়ে দেখা যায়, সমন্বয় পরিষদের নেতৃবৃন্দসহ বাসশ্রমিকেরা মহাসড়কে যানবাহন চলাচলে বাধা দিচ্ছেন। বিভিন্ন জায়গা থেকে যাত্রী নিয়ে আসা নৈশ কোচগুলোকে পটুয়াখালী বাসস্ট্যান্ডসংলগ্ন মহাসড়কেই আটকে দিয়ে বাসগুলো টার্মিনালে নিরাপদে সরিয়ে নেওয়া হচ্ছে। লঞ্চযোগে আসা যাত্রীরা বাস টার্মিনালে অপেক্ষার প্রহর গুনছেন।
বরিশাল নগরের রূপাতলী বাস টার্মিনালে দেখা যায়, বাউফল, দশমিনা, পটুয়াখালী, কুয়াকাটা, বরগুনা, আমতলী, নিয়ামতি ও বাকেরগঞ্জ পথে বাস চলাচল করছে না। এতে এসব পথের অসংখ্য যাত্রী দুর্ভোগে পড়েন। জরুরি কাজে অনেক যাত্রীকে বিকল্প পথে যেত হচ্ছে। গুনতে হচ্ছে বাড়তি ভাড়া।
বাস মালিকেরা জানান, দীর্ঘদিন ধরে এই মহাসড়কে মহেন্দ্র, ইজিবাইক, ভাড়ায় চালিত মোটরসাইকেল অবৈধভাবে চলাচল করছে। এ নিয়ে বাসমালিক ও শ্রমিকদের সঙ্গে অবৈধভাবে চলাচলকারী যানবাহনের মালিক ও শ্রমিকদের বিরোধ চলছিল। এর জের ধরে গত সোমবার সকাল সাড়ে ১০টার দিকে বরগুনার আমতলীর চৌরাস্তা এলাকায় দুই পক্ষের মধ্যে সংঘর্ষের ঘটনা ঘটে। ঘণ্টাব্যাপী এ সংঘর্ষে আমতলী থানার ভারপ্রাপ্ত কর্মকর্তাসহ (ওসি) সাতজন পুলিশ সদস্য আহত হন। এ ছাড়া শ্রমিকদের দুই পক্ষের অন্তত ২২ জন আহত হন। এ ঘটনায় পুলিশ ১৭ জনকে আটক করেছে এবং ৫৪ জনকে আসামি করে একটি মামলা হয়েছে।
ঘটনার পর রাতেই পটুয়াখালী প্রেসক্লাবে এক সংবাদ সম্মেলনে মহাসড়কে অবৈধ যান চলাচল বন্ধসহ পুলিশের হাতে আটক বাসশ্রমিকদের নিঃশর্ত মুক্তি দাবি জানায় বরিশাল-পটুয়াখালী-বরগুনা মালিক শ্রমিক সমন্বয় পরিষদ। পাশাপাশি বুধবারের (গতকাল) মধ্যে তাদের দাবি মানার জন্য সময় বেঁধে দেয় এবং দাবি মানা না হলে বৃহস্পতিবার (আজ) থেকে এই মহাসড়কে যানবাহন চলাচল বন্ধ রাখার ঘোষণা দেয়।
সমন্বয় পরিষদের আহ্বায়ক মো. রিয়াজউদ্দিন মৃধা মোবাইলে বলেন, যেহেতু মহাসড়কে অবৈধভাবে যানবাহন চলাচল বন্ধ হয়নি এবং আটক শ্রমিকেরাও মুক্তি পাননি, তাই আজ থেকে এই মহাসড়কে ধর্মঘট শুরু হয়েছে। দাবি মানা হলে ধর্মঘট প্রত্যাহার করা হবে।
আরও পড়ুন:
বরিশাল-কুয়াকাটা মহাসড়কে ধর্মঘট, দুর্ভোগে পর্যটক
 
