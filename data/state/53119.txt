
মন্ত্রী হিসেবে সদ্য শপথ নেওয়া ওয়ার্কার্স পার্টির সভাপতি রাশেদ খান মেনন বলেছেন, নির্বাচন নিয়ে যে গণতান্ত্রিক সংকট তৈরি হয়েছে, সে অবস্থা থেকে দেশকে রক্ষার জন্যই তিনি এ মন্ত্রিসভায় যোগ দিয়েছেন। বঙ্গভবনে শপথ অনুষ্ঠান শেষে প্রতিক্রিয়া জানাতে গিয়ে সাংবাদিকদের তিনি এ কথা বলেন। মেনন আরও বলেন, আগামী নির্বাচন সুষ্ঠু, শান্তিপূর্ণ ও গ্রহণযোগ্য করাই সর্বদলীয় সরকারের প্রধান চ্যালেঞ্জ।নির্বাচনে সব দলের অংশগ্রহণ প্রসঙ্গে মেনন বলেন, ‘সর্বদলীয় সরকারের অধীনে সুষ্ঠু নির্বাচন হবে, এমন পরিবেশ তৈরি হলেই আমি আশা করি বিএনপি নির্বাচনে আসবে। আগামী নির্বাচনে বিএনপিসহ সব দল অংশ নেবে—এমন লক্ষ্যেই এই মন্ত্রিসভা কাজ করে যাবে।’নতুন এই মন্ত্রী আরও বলেন, ‘স্বাধীনতাবিরোধী ও উগ্র মৌলবাদীদের রুখতে এবং অসাম্প্রদায়িক বাংলাদেশ প্রতিষ্ঠায় এই মন্ত্রিসভার সদস্য হিসেবে আমি সর্বাত্মক কাজ করে যাব।’নির্বাচনকালীন সরকারে যোগ দিলেও গত বছরের সেপ্টেম্বরে মহাজোট সরকারের মন্ত্রিসভা সম্প্রসারণের সময় তাঁকে মন্ত্রিত্বের প্রস্তাব দেওয়া হয়েছিল। কিন্তু সে সময় তিনি তা প্রত্যাখ্যান করেছিলেন।
