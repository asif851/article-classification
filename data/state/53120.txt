
দেশের ১০ থেকে ১৪ বছর বয়সী কিশোরীর মধ্যে শতকরা ৩৪ দশমিক ২ শতাংশ যৌন নির্যাতনের শিকার বলে জানিয়েছেন মহিলা ও শিশুবিষয়ক প্রতিমন্ত্রী মেহের আফরোজ। আজ সোমবার মমতাজ বেগমের এক প্রশ্নের জবাবে সংসদকে তিনি এ কথা বলেন।
প্রতিমন্ত্রী বলেন, বাংলাদেশ পরিসংখ্যান ব্যুরোর (বিবিএস) ভায়োলেন্স অ্যাগেইনস্ট উইমেন সার্ভে ২০১৫-এর তথ্য অনুযায়ী, শতকরা ৩০ দশমিক ৯ ভাগ কিশোরী জীবনে কোনো না কোনো সময় শারীরিক নির্যাতনের শিকার হয়েছে। তবে সরকার নারী ও শিশু নির্যাতন প্রতিরোধে ন্যাশনাল হেল্পলাইন সেন্টার স্থাপন করেছে। টোলফ্রি হেল্প লাইন ১০৯২১ নম্বরে ফোন করে নির্যাতনের শিকার নারী ও শিশু, তাদের পরিবার এবং সংশ্লিষ্ট সবাই প্রয়োজনীয় তথ্য, পরামর্শ, সেবা ও সহায়তা সম্পর্কে জানতে পারবেন। ২০১৭ সাল থেকে হেল্পলাইন নম্বরটি মাধ্যমিক ও উচ্চমাধ্যমিক পাঠ্যপুস্তকের কভারে বসানো হয়েছে।
পদ্মা সেতুর ৪০ শতাংশ কাজ শেষসোহরাব উদ্দিনের প্রশ্নের জবাবে সড়ক পরিবহন ও সেতুমন্ত্রী ওবায়দুল কাদের বলেন, বর্তমানে সড়ক ও জনপথের আওতাধীন মহাসড়কে অতি ঝুঁকিপূর্ণ ৫৬৬টি সেতু রয়েছে। ইতিমধ্যে অতি ঝুঁকিপূর্ণ ও ঝুঁকিপূর্ণ ১১৮টি সেতু নতুন করে নির্মাণ করা হয়েছে। আ ফ ম বাহাউদ্দিন নাছিমের প্রশ্নের জবাবে মন্ত্রী বলেন, জানুয়ারি ২০১৭ পর্যন্ত পদ্মা সেতু প্রকল্পের ৪০ শতাংশ ভৌত অবকাঠামোর কাজ শেষ হয়েছে।
দিলারা বেগমের প্রশ্নের জবাবে ওবায়দুল কাদের বলেন, সারা দেশে নিবন্ধিত যানবাহনের সংখ্যা ২৮ লাখ ৯৫ হাজার ৬৬৫টি। এর মধ্যে মোটরসাইকেল ১৭ লাখ ২৬ হাজার ৯৯৪টি। ফজিলাতুন নেসা বাপ্পীর প্রশ্নের জবাবে সেতুমন্ত্রী বলেন, জাতীয় মহাসড়কের মোট ২২৭টি দুর্ঘটনাপ্রবণ স্থান চিহ্নিত করা হয়েছে। এসব ব্ল্যাক স্পটের মধ্যে ২৭টি স্থানে ইতিমধ্যে প্রতিকারমূলক ব্যবস্থা গ্রহণ করা হয়েছে। বিভিন্ন প্রকল্পের আওতায় বাকিগুলোতে প্রতিকারমূলক ব্যবস্থা গ্রহণ চলমান রয়েছে।
রেলওয়েতে সাড়ে ১৩ হাজার পদ শূন্যআমিনা বেগমের প্রশ্নের জবাবে রেলমন্ত্রী মুজিবুল হক বলেন, রেলওয়ের ৪০ হাজার ২৬৪টি পদের মধ্যে ১৩ হাজার ৬১১টি শূন্য রয়েছে। শূন্য পদের মধ্যে প্রথম শ্রেণির ১৪২টি, দ্বিতীয় শ্রেণির ৫৮৩টি, তৃতীয় শ্রেণির ৭ হাজার ৯৩৭টি এবং চতুর্থ শ্রেণির ৪ হাজার ৯৪৯টি। শূন্য পদের মধ্যে বর্তমানে ২ হাজার ৫৯টি পদে নিয়োগ চলমান রয়েছে।
সামশুল হক চৌধুরীর প্রশ্নের জবাবে রেলমন্ত্রী বলেন, বর্তমানে বাংলাদেশ রেলওয়ের অব্যবহৃত ভূমির পরিমাণ ১০ হাজার ৬৯৩ দশমিক ২৯ একর। রেলওয়ের উন্নয়নবিষয়ক সভায় এসব ভূমিতে পিপিপির আওতায় আধুনিক হাসপাতাল ও মেডিকেল কলেজ, পাঁচ তারকা হোটেল, বাণিজ্যিক ভবন, মোটেল ইত্যাদি নির্মাণের প্রকল্প গ্রহণ করা হয়েছে। এর অংশ হিসেবে চট্টগ্রামের জাকির হোসেন রোডে পাঁচ তারকা হোটেল, চট্টগ্রাম, খুলনা ও কুমিল্লায় শপিং কমপ্লেক্স ও গেস্টহাউস এবং ঢাকা ও চট্টগ্রামে আধুনিক হাসপাতাল ও মেডিকেল কলেজ নির্মাণের কাজ চলমান রয়েছে।
সানজিদা খানমের প্রশ্নের জবাবে মুজিবুল হক বলেন, দেশে রেলওয়ের মোট ৪৫৯টি স্টেশন রয়েছে। লোকবলের অভাবে ১৩৮টি স্টেশন সাময়িকভাবে বন্ধ আছে। নিজামউদ্দিন হাজারীর প্রশ্নের জবাবে রেলমন্ত্রী বলেন, গত সাত বছরে রেলওয়ের অবৈধ দখলে থাকা ৬৯২ দশমিক ৩৫ একর রেলভূমি অবৈধ দখলমুক্ত করা হয়েছে।
প্রশ্নোত্তরের আগে স্পিকার শিরীন শারমিন চৌধুরীর সভাপতিত্বে বিকেল পৌনে পাঁচটায় সংসদের অধিবেশন শুরু হয়। প্রশ্নোত্তর টেবিলে উত্থাপিত হয়।
