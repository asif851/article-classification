
যোগাযোগমন্ত্রী ওবায়দুল কাদের বলেছেন, আগামী জুনে মূল পদ্মা সেতুর কার্যাদেশ দেওয়া হবে। চলতি বছরেই পদ্মা সেতুর মূল কাজ দৃশ্যমান হবে। ২০১৭ সালের মধ্যেই শেষ হবে এর নির্মাণকাজ।পরিকল্পনামন্ত্রী আ হ ম মুস্তফা কামাল বলেন, পদ্মা সেতু নির্মাণে অর্থের আর কোনো সমস্যা নেই। ইতিমধ্যে সেতুর জন্য দুই হাজার ৪২ কোটি টাকা বরাদ্দ দেওয়া হয়েছে, যা আগামী জুনের মধ্যেই খরচ করা হবে।গতকাল শনিবার বেলা সাড়ে ১১টার দিকে মুন্সিগঞ্জের মাওয়ায় পদ্মা সেতুর প্রকল্প এলাকা পরিদর্শনকালে দুই মন্ত্রী গণমাধ্যমকর্মীদের এসব কথা বলেন।যোগাযোগমন্ত্রী বলেন, পদ্মা সেতু প্রকল্পের বাস্তবায়ন হলে ১ দশমিক ২-৩ শতাংশ জিডিপি বৃদ্ধি পাবে। মূল সেতু ও নদীশাসনের কাজ তদারকির জন্য দেশি-বিদেশি পরামর্শক নিয়োগের উদ্দেশ্যে চারটি প্রতিষ্ঠান ১৬ এপ্রিল দরপত্র দাখিল করেছে। ওবায়দুল কাদের বলেন, ঠিকাদারদের অনুরোধে পর পর চারবার সময় বৃদ্ধি করা হয়। দরপত্র গ্রহণের নির্ধারিত তারিখ ছিল ২০১৩ সালের ৯ সেপ্টেম্বর। কারিগরি দরপত্র গ্রহণ ও মূল্যায়ন সম্পন্ন হয়েছে। আর্থিক প্রস্তাব দাখিলের সর্বশেষ তারিখ ২৪ এপ্রিল। জুন মাসের মধ্যে কার্যাদেশ দেওয়া হবে।পরে দুই মন্ত্রী পদ্মা পার হয়ে মাদারীপুরের কাওড়াকান্দিতে পদ্মা সেতুর এলাকা পরিদর্শন করেন এবং এক সভায় যোগ দেন।
