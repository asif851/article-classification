
রাজধানীতে আপন জুয়েলার্সের মালিক দিলদার আহমেদ ও তাঁর দুই ভাইকে তলব করেছে শুল্ক গোয়েন্দা তদন্ত অধিদপ্তর। আজ মঙ্গলবার বেলা সাড়ে ১১টার পর তাঁরা কাকরাইলে শুল্ক গোয়েন্দা তদন্ত অধিদপ্তরের কার্যালয়ে যান।
বনানীতে বিশ্ববিদ্যালয়ের দুই ছাত্রীকে ধর্ষণের অভিযোগের ঘটনায় আপন জুয়েলার্সের মালিক দিলদার আহমেদ ও তাঁর ছেলে শাফাত আহমেদের যাবতীয় ব্যাংক হিসাব তলব করেন শুল্ক গোয়েন্দারা। এই মামলা চাপা দিতে বিপুল অর্থ খরচের চেষ্টার অভিযোগ ওঠে। এই অর্থের উৎস ডার্টি মানি কি না অথবা তাঁদের ব্যবসায়িক কার্যক্রম অস্বচ্ছ কি না, তা খতিয়ে দেখা হচ্ছে।
এর আগে ১৭ মে দিলদার আহমেদসহ আপন জুয়েলার্সের সব মালিককে তলব করা হয়। শুল্ক গোয়েন্দা তদন্ত অধিদপ্তরের মহাপরিচালক মইনুল খান জানান, আজ বৈধ কাগজপত্র দেখাতে না পারলে তাঁদের বিরুদ্ধে পরবর্তী ব্যবস্থা নেওয়া হবে।
৬ মে বনানী থানায় পাঁচজনকে আসামি করে একটি ধর্ষণ মামলা করেন ধর্ষণের শিকার হওয়া একটি বেসরকারি বিশ্ববিদ্যালয়ের দুই শিক্ষার্থী। মামলার এজাহারে উল্লেখ করা হয়, এক পরিচিত ব্যক্তির জন্মদিনের পার্টিতে অংশ নিতে গিয়ে ধর্ষণের শিকার হন তাঁরা। বনানীর রেইনট্রি হোটেলের দুটি কক্ষে আটকে রেখে তাঁদের ধর্ষণ করা হয়।
মামলার পাঁচ আসামি হলেন শাফাত আহমেদ, নাঈম আশরাফ, সাদমান সাকিফ, শাফাতের গাড়িচালক বিল্লাল ও তাঁর দেহরক্ষী আবুল কালাম আজাদ। শাফাত আহমেদ আপন জুয়েলার্সের মালিক দিলদার আহমেদের ছেলে।
 
