
জামায়াতে ইসলামীর সহকারী সেক্রেটারি জেনারেল আবদুল কাদের মোল্লার দণ্ডাদেশের বিরুদ্ধে করা আপিলের ওপর আসামিপক্ষের যুক্তি উপস্থাপন অব্যাহত রয়েছে। গতকাল মঙ্গলবার প্রধান বিচারপতি মো. মোজাম্মেল হোসেনের নেতৃত্বাধীন পাঁচ বিচারপতির বেঞ্চ এ শুনানি গ্রহণ করেন। গতকাল ২৩তম দিনের শুনানিতে কাদের মোল্লার বিরুদ্ধে আনা মিরপুরের আলুব্দী গ্রামে হত্যাযজ্ঞ-সম্পর্কিত অভিযোগের বিষয়ে যুক্তি উপস্থাপন শুরু করেন আসামিপক্ষের আইনজীবী আবদুর রাজ্জাক। তাঁকে সহায়তা করেন আইনজীবী শিশির মুনীর। এ সময় রাষ্ট্রপক্ষে অ্যাটর্নি জেনারেল মাহবুবে আলম ও অতিরিক্ত অ্যাটর্নি জেনারেল এম কে রহমান উপস্থিত ছিলেন। শুনানিতে আবদুর রাজ্জাক বলেন, পাঁচ নম্বর এ অভিযোগের বিষয়ে রাষ্ট্রপক্ষের দুজন সাক্ষী রয়েছেন। তাঁরা হলেন ৬ নম্বর সাক্ষী শফিউদ্দিন মোল্লা ও ৯ নম্বর সাক্ষী আমির হোসেন মোল্লা। সাক্ষ্য ও জেরা উল্লেখ করে শুনানিতে আইনজীবী ৬ নম্বর সাক্ষীর বক্তব্যের অসংগতি তুলে ধরেন। মানবতাবিরোধী অপরাধের মামলায় গত ৫ ফেব্রুয়ারি আন্তর্জাতিক অপরাধ ট্রাইব্যুনাল-২ কাদের মোল্লাকে যাবজ্জীবন কারাদণ্ডাদেশ দেন। ৩ মার্চ তাঁর সর্বোচ্চ সাজা চেয়ে সুপ্রিম কোর্টের সংশ্লিষ্ট শাখায় আপিল করে রাষ্ট্রপক্ষ। পরদিন ট্রাইব্যুনালের দেওয়া সাজা বাতিল চেয়ে ও খালাসের আরজি জানিয়ে আপিল করেন কাদের মোল্লা।
