
রাষ্ট্রপতি আবদুল হামিদ নরওয়ের উদ্যোক্তাদের প্রতি বাংলাদেশে বিনিয়োগের আহ্বান জানিয়ে বলেছেন, বাংলাদেশ ও নরওয়ের মধ্যে বাণিজ্য ও বিনিয়োগ সম্পর্ক জোরদারের অনেক সুযোগ রয়েছে।বাংলাদেশে নরওয়ের নবনিযুক্ত রাষ্ট্রদূত সিসেল ব্লিকেন গতকাল বুধবার বিকেলে বঙ্গভবনে রাষ্ট্রপতির সঙ্গে সাক্ষাৎ করতে গেলে তিনি এই আহ্বান জানান।এ সময় রাষ্ট্রপতি বিদ্যমান দ্বিপক্ষীয় সম্পর্কে সন্তোষ প্রকাশ করে বলেন, নরওয়ে বাংলাদেশের গুরুত্বপূর্ণ উন্নয়ন অংশীদার। বৈঠক শেষে রাষ্ট্রপতির প্রেস সচিব জয়নাল আবেদিন সাংবাদিকদের ব্রিফ করেন।সিসেল ব্লিকেন বলেন, নরওয়ে বাংলাদেশের সঙ্গে দ্বিপক্ষীয় সম্পর্কের মূল্য দেয়। দুই দেশের মধ্যে বাণিজ্য ও বিনিয়োগ ক্রমান্বয়ে বৃদ্ধি পাচ্ছে এবং ভবিষ্যতে এই ধারা আরও জোরদার হবে বলে তিনি আশা প্রকাশ করেন।বাংলাদেশের বিভিন্ন খাতে নরওয়ের বিনিয়োগ রয়েছে উল্লেখ করে রাষ্ট্রদূত বলেন, ভবিষ্যতে এ দেশে আরও বিনিয়োগের ব্যাপারে নরওয়ের বিনিয়োগকারীরা আগ্রহী হবেন।রাষ্ট্রদূত আরও বলেন, জলবায়ু পরিবর্তনের নেতিবাচক প্রভাবের বিরুদ্ধে বাংলাদেশ বিভিন্ন আন্তর্জাতিক ফোরামে গুরুত্বপূর্ণ ভূমিকা পালন করছে। এ ক্ষেত্রে নরওয়ে বাংলাদেশকে সার্বিক সহায়তা দেবে।পাকিস্তানের হাইকমিশনারের পরিচয়পত্র পেশ: বাংলাদেশে পাকিস্তানের নবনিযুক্ত হাইকমিশনার রফিউজ্জামান সিদ্দিকী গতকাল রাষ্ট্রপতি আবদুল হামিদের কাছে পরিচয়পত্র পেশ করেছেন। এ সময় রাষ্ট্রপতি উল্লেখ করেন যে বাংলাদেশের পররাষ্ট্রনীতি হচ্ছে ‘সকলের সঙ্গে বন্ধুত্ব এবং কারও সঙ্গে বৈরিতা নয়’। বাংলাদেশ সব দেশের সঙ্গে দ্বিপক্ষীয় ও বহুপক্ষীয় সম্পর্ক বজায় রাখতে আগ্রহী।এ সময় রফিউজ্জামান সিদ্দিকী বলেন, তিনি পাকিস্তান ও বাংলাদেশের মধ্যে দ্বিপক্ষীয় সম্পর্ক উন্নয়নের লক্ষ্যে সর্বোচ্চ প্রচেষ্টা চালাবেন।
