
বিএনপির কেন্দ্রীয় ভাইস চেয়ারম্যান শমসের মবিন চৌধুরী বলেছেন, সিলেটে ৫ অক্টোবর খালেদা জিয়ার সমাবেশ আওয়ামী লীগ সরকারকে লাল কার্ড দেখাবে। সমাবেশই প্রমাণ করবে আওয়ামী লীগ সরকারের দিন শেষ। ফ্যাসিবাদী সরকারের বিরুদ্ধে গর্জে ওঠার মুখ্য সময় ৫ অক্টোবরের সমাবেশ।গতকাল সোমবার সমাবেশের প্রচারপত্র বিলিকালে কয়েকটি পথসভায় বক্তৃতায় শমসের মবিন চৌধুরী এ কথা বলেন। ৫ অক্টোবর সিলেটের আলিয়া মাদ্রাসা মাঠে খালেদা জিয়া ১৮-দলীয় জোটের সমাবেশে বক্তৃতা করবেন।সরকারের মেয়াদ শেষের এই সময়ে সমাবেশ গুরুত্বপূর্ণ উল্লেখ করে শমসের মবিন বলেন, নির্দলীয় নিরপেক্ষ তত্ত্বাবধায়ক সরকারের অধীনে জাতীয় সংসদ নির্বাচন ছাড়া জনগণের আর কোনো দাবি নেই। তিনি সমাবেশ সফল করতে সর্বস্তরের মানুষের প্রতি আহ্বান জানান।
 
