
ঢাকা উত্তর সিটি করপোরেশন নির্বাচনে বিএনপি-সমর্থিত মেয়র পদপ্রার্থী তাবিথ আউয়ালের পক্ষে নির্বাচনী প্রচারে অংশ নিয়েছেন দলটির স্থায়ী কমিটির সদস্য মওদুদ আহমদ। তিনি তাবিথকে নির্বাচিত করতে সবার কাছে ভোট চেয়েছেন।
আজ বুধবার বিকেলে রাজধানীর মোহাম্মদপুরের কৃষি মার্কেট সংলগ্ন এক পথসভায় অংশ নিয়ে মওদুদ বলেন, দেশে গণতন্ত্র ফিরিয়ে আনতে বিএনপি-সমর্থিত প্রার্থী তাবিথ আউয়ালকে ভোট দিয়ে নির্বাচিত করতে হবে। তিনি বলেন, বিএনপি ভোটের রাজনীতিতে বিশ্বাসী। ২৮ তারিখের সিটি করপোরেশন নির্বাচনে নীরব ভোটে বিপ্লবের মাধ্যমে দেশে গণতন্ত্র ফিরিয়ে আনতে হবে। তাবিথ আউয়ালের পক্ষে গণ জোয়ার প্রমাণ করে, বিএনপির চলমান আন্দোলনের সঙ্গে জনগণ সম্পৃক্ত রয়েছে।  ভোট চুরি ও কারচুপি ঠেকাতে সবাইকে ভোটকেন্দ্রে যেতে হবে-এমনটা উল্লেখ করে মওদুদ আহমদ বলেন, রিটার্নিং কর্মকর্তা ফলাফল ঘোষণা না করা পর্যন্ত কেউ ভোটকেন্দ্র ছাড়বেন না।
বক্তৃতায় তাবিথ আউয়াল বলেন, ‘আপনারা আমার প্রতি যে সমর্থন জানিয়েছেন, তা ভোটকেন্দ্রে ব্যালটের মাধ্যমে প্রমাণ করুন।’
নির্বাচনী জনসভায় আরও বক্তব্য রাখেন জাতীয় গণতন্ত্রী পার্টির (জাগপা) সভাপতি শফিউল আলম প্রধান ও মোহাম্মদপুর বিএনপির স্থানীয় নেতারা।
এর আগে বেলা সাড়ে তিনটার দিকে শ্যামলী খেলার মাঠ থেকে নির্বাচনী প্রচার শুরু করেন তাবিথ আউয়াল ও তাঁর সমর্থকেরা। তাঁরা মোহাম্মদপুরের জেনেভা ক্যাম্প, কৃষি মার্কেট, রিং রোড হয়ে লালমাটিয়ায় প্রচার চালান।
