
বিএনপির স্থায়ী কমিটির সদস্য গয়েশ্বর চন্দ্র রায় দাবি করেছেন, ১৯৭১ সালের ২৬ মার্চ জিয়াউর রহমান নিজেকে রাষ্ট্রপতি হিসেবে ঘোষণা করে স্বাধীনতার ঘোষণা করেন।আজ শনিবার রাজধানীর জাতীয় প্রেসক্লাবের সামনে এক মানববন্ধনে এ দাবি করেন গয়েশ্বর। জিয়াউর রহমান, খালেদা জিয়া ও তারেক রহমানের বিরুদ্ধে ‘মিথ্যাচারের’ প্রতিবাদে ‘জাতীয়তাবাদী মুক্তিযুদ্ধের প্রজন্ম’ নামের একটি সংগঠন এ মানববন্ধন কর্মসূচির আয়োজন করে।মানববন্ধনে গয়েশ্বর চন্দ্র রায় দাবি করে বলেন, ‘১৯৭১ সালের ২৬ মার্চ জিয়াউর রহমান নিজেকে রাষ্ট্রপতি হিসেবে ঘোষণা করে স্বাধীনতার ঘোষণা করেন। আওয়ামী লীগ থেকে শুরু করে কোনো দলই তখন তাঁকে চ্যালেঞ্জ করেনি। ২৬ মার্চ থেকে ১৭ এপ্রিল পর্যন্ত তিনিই দেশের রাষ্ট্রপতি ছিলেন।’গয়েশ্বর চন্দ্র রায় উল্লেখ করেন, সংসদে বলা হচ্ছে, জিয়াউর রহমান মুক্তিযুক্ত করেননি, তিনি পাকিস্তানের চর। এ বক্তব্যের সমালোচনা করে তিনি বলেন, ‘জিয়াউর রহমানের স্বাধীনতার ঘোষণা যাঁরা স্বীকার করে না, তারাই প্রকৃত যুদ্ধাপরাধী, রাষ্ট্রদ্রোহী এবং তারা মুক্তিযুদ্ধে বিশ্বাস করে না। যাঁরা মুক্তিযুদ্ধ বিশ্বাস করে না, তাঁরা গণতন্ত্রও বিশ্বাস করে না।’বিএনপির স্থায়ী কমিটির এই সদস্য বলেন, আওয়ামী লীগে যে একেবারেই মুক্তিযোদ্ধা নেই, তা নয়। আওয়ামী লীগে যাঁরা আছেন, তাঁরা প্রবাসী মুক্তিযোদ্ধা।
 
 
 
