
নারায়ণগঞ্জের আলোচিত সাত খুনের মামলার প্রধান আসামি নূর হোসেনের বিরুদ্ধে দায়ের করা আটটি মামলায় পূর্বনির্ধারিত সাক্ষ্য গ্রহণ হয়নি গতকাল বুধবার। সাক্ষীরা হাজির না হওয়ায় শুনানি হয়নি। আদালত মামলাগুলোর পরবর্তী শুনানির তারিখ আগামী বছরের ২২ জানুয়ারি নির্ধারণ করেছেন।
অতিরিক্ত জেলা ও দায়রা জজ দ্বিতীয় আদালতের বিচারক কামরুন নাহারের আদালতে নূর হোসেনের বিরুদ্ধে অস্ত্র, মাদক ও চাঁদাবাজির ঘটনায় সিদ্ধিরগঞ্জ থানায় দায়ের করা আটটি মামলায় গতকাল সাক্ষ্য গ্রহণের তারিখ ছিল। তাঁকে আদালতে হাজির করা হয়েছিল। কিন্তু সাক্ষীরা উপস্থিত না হওয়ায় আদালত শুনানি করেননি।
নারায়ণগঞ্জ আদালতের অতিরিক্ত সরকারি কৌঁসুলি (এপিপি) জাসমীন আহম্মেদ প্রথম আলোকে বলেন, নূর হোসেনের বিরুদ্ধে আটটি মামলার মধ্যে একটি মাদক মামলার বাদী পুলিশের উপপরিদর্শক (এসআই) শওকত হোসেন ও একটি চাঁদাবাজি মামলার বাদী সাইদুল ইসলাম আগের ধার্য তারিখে সাক্ষী দিয়েছিলেন। বাকি ছয়টি মামলায় কোনো সাক্ষী আদালতে যাননি। এরপর গত শুনানিতে আদালত আট মামলার সাক্ষীদের আদালতে এসে সাক্ষ্য দেওয়ার জন্য সমন জারি করেন। কিন্তু গতকাল ধার্য তারিখে সাক্ষীরা আদালতে হাজির হননি। আদালত সাক্ষীদের আগামী বছরের ২২ জানুয়ারি হাজির হয়ে সাক্ষ্য দেওয়ার জন্য আবার সমন জারি করেন।
 
