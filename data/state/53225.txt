
বিশাল মাঠ। কিশোর থেকে শুরু করে তরুণ, বৃদ্ধসহ নানা বয়সী মানুষের ঢল নেমেছে সেই মাঠে। নামবে না-ই বা কেন! বিশ্বসেরা অলরাউন্ডার ক্রিকেটার সাকিব আল হাসান বলে কথা। প্রিয় ক্রিকেট তারকাকে এক নজর দেখতেই সমবেত হয়েছেন তাঁরা। মুঠোফোনে সেলফি তুলতে হুমড়ি খেয়ে পড়ে কিশোর-তরুণেরা। আইনশৃঙ্খলা রক্ষার দায়িত্বে থাকা পুলিশের এই ধকল সামলাতে বেগও কম পেতে হয় না।
আজ সোমবার বিকেলে মানিকগঞ্জের ঘিওর উপজেলা সদরে ঘিওর সরকারি কলেজমাঠে বন্যার্ত মানুষের মাঝে ত্রাণ দিতে আসেন সাকিব আল হাসান। সেখানেই এ রকম পরিস্থিতির সৃষ্টি হয়। ছিলেন ত্রাণ নিতে আসা বন্যায় ক্ষতিগ্রস্ত মানুষ। বাংলাদেশ ক্রিকেট বোর্ডের (বিসিবি) উদ্যোগে উপজেলায় বন্যায় ক্ষতিগ্রস্ত দুই হাজার পরিবারের মাঝে ত্রাণ বিতরণ করেন ক্রিকেট তারকা সাকিব আল হাসান। প্রত্যেক পরিবারকে চাল, ডাল, তেল, চিনি, আটা, লবণ, বিস্কুট, খাবার স্যালাইন ও সাবান বিতরণ করা হয়। ত্রাণ বিতরণের সময় স্থানীয় সাংসদ এবং ক্রিকেট বোর্ডের পরিচালক নাঈমুর রহমান দুর্জয়, ক্রিকেট গ্রাউন্ড কমিটির ব্যবস্থাপক আবদুল বাতেন, কমিটির সদস্য গামেনি সিলভা, জেলা আওয়ামী লীগের সহসভাপতি আবদুল মজিদ, জেলা ঘাতক দালাল নির্মূল কমিটির সভাপতি দীপক কুমার ঘোষ এবং জেলা ও উপজেলা পর্যায়ের আওয়ামী লীগের নেতারা। সাকিব আল হাসান বলেন, ‘সমাজের প্রতি দায়বদ্ধতা থেকে ত্রাণ বিতরণ কার্যক্রমে এসেছি। প্রতিটি মানুষেরই অসহায় ও দুস্থ মানুষের পাশে দাঁড়ানো উচিত।’ রোহিঙ্গা সংকটের বিষয়ে তিনি বলেন, মানবিকতার জন্য বাংলাদেশ রোহিঙ্গাদের পাশে দাঁড়িয়েছে। বিশ্বের বিবেকবান প্রতিটি মানুষকে এদের পাশে থাকার আহ্বান জানান সাকিব।
