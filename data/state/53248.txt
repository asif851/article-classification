
আন্তর্জাতিক নারী দিবস উপলক্ষে ‘আমার কাজ আমাদের অর্জন’ শিরোনামে প্রথম আলো আজ একটি বিশেষ অনুষ্ঠানের আয়োজন করেছে। ঢাকার ধানমন্ডির ছায়ানট মিলনায়তনে (ছায়ানট সংস্কৃতি-ভবন, বাড়ি: ৭২, সড়ক ১৫ এ) বিকেল সাড়ে তিনটায় এ অনুষ্ঠান শুরু হবে। এতে বাংলাদেশে নিযুক্ত বিভিন্ন দেশের নারী রাষ্ট্রদূত ও বাংলাদেশের বিভিন্ন ক্ষেত্রের সফল নারীরা উপস্থিত থাকবেন। অতিথি হিসেবে উপস্থিত থাকবেন মহিলা ও শিশুবিষয়ক প্রতিমন্ত্রী মেহের আফরোজ। অনুষ্ঠানে ক্রীড়া থেকে সংগীত, অভিনয় থেকে করপোরেট জগৎ, চিকিৎসা ও শিক্ষাক্ষেত্রের বিশিষ্ট নারীরা উপস্থিত থাকবেন। তাঁরা নিজেদের কর্মজীবনের অভিজ্ঞতা বিনিময় করবেন, বলবেন স্বপ্নের কথা। সংগীত পরিবেশন করবেন কিরণ চন্দ্র রায়, চন্দনা মজুমদার, স্বাগতা, সভ্যতা ও সন্ধি।
