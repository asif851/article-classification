
সম্প্রতি আইনশৃঙ্খলা রক্ষাকারী বাহিনীর নাম করে গুম-অপহরণ, খুন ও হত্যাকাণ্ডের নিন্দা জানিয়েছে আওয়ামী লীগ নেতৃত্বাধীন ১৪ দলের শরিক গণতন্ত্রী পার্টি।
আজ মঙ্গলবার বিকেলে দলটির  সভাপতি মোহাম্মদ আফজাল ও সাধারণ সম্পাদক নুরুর রহমান সেলিম এক যৌথ বিবৃতিতে এ নিন্দা জ্ঞাপন করেন।
বিবৃতিতে দলটির নেতারা বলেন, ‘সারা দেশে ২০০৪ সাল থেকে যেভাবে আইনশৃঙ্খলা রক্ষাকারী বাহিনীর নামে অপহরণ, গুম, খুন, হত্যাসহ নৈরাজ্য চলছে, তা কোনভাবেই কাম্য নয়। এটা ১৪ দলের ইশতেহার-বহির্ভূত কর্মকাণ্ড। অবস্থাদৃষ্টে মনে হয়, সরকারকে বেকায়দায় ফেলার জন্যই বিশেষ কোনো গোষ্ঠী এই অপতত্পরতায় লিপ্ত।’ দলটি এসব ঘটনার বিচারের জন্য একটি কমিশন গঠনের দাবি জানায়।
বিবৃতিতে ভারতীয় জনতা পার্টির (বিজেপি) প্রধানমন্ত্রী পদপ্রার্থী নরেন্দ্র মোদি বাংলাদেশি অভিবাসী জনগোষ্ঠীর প্রতি ন্যক্কারজনক ও অশোভনমূলক বক্তব্য দিয়েছেন বলে উল্লেখ করা হয়। দলটি মনে করে, মোদির বক্তব্য প্রতিবেশী ও সৌহার্দ্যমূলক আচরণ নয়। তিনি এই বক্তব্য প্রত্যাহার করে ক্ষমা চাইবেন বলে দলটি আশা করে।  
