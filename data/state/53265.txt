
বাংলাদেশ জাতীয় সংসদের স্পিকার শিরীন শারমিন চৌধুরী বলেছেন, বাল্যবিবাহ রোধ করতে আইন কার্যকরের পাশাপাশি জনসচেতনতা সৃষ্টি করাও জরুরি। আজ বৃহস্পতিবার বিকেলে সিরাজগঞ্জের উল্লাপাড়া সরকারি আকবর আলী কলেজমাঠে ‘নারীর ক্ষমতায়ন ও বাল্যবিবাহ রোধ’ শীর্ষক এক সুধী-সমাবেশে প্রধান অতিথির বক্তব্যে তিনি এ কথা বলেন।
শিরীন শারমিন চৌধুরী বলেন, ‘আমাদের দেশে বাল্যবিবাহ রোধে একটি আইন আছে; যা জাতীয় সংসদ থেকে পাস করা হয়েছে। আইনটি অত্যন্ত কার্যকর আইন। কিন্তু একটি আইন থাকা যেমন গুরুত্বপূর্ণ, সেই সঙ্গে জনসচেতনতা তৈরি আরও অনেক বেশি গুরুত্বপূর্ণ। বাল্যবিবাহ রোধ করতে হলে আমাদের সবাইকে একসঙ্গে মিলেমিশে কাজ করতে হবে।’ স্পিকার আরও বলেন, নারীর ক্ষমতায়ন ও বাল্যবিবাহ রোধ একটি অপরটির সঙ্গে নিবিড়ভাবে সম্পর্কিত। এটি মা-বোনদের একান্ত বিষয়। শিক্ষায় ছেলেদের পাশাপাশি মেয়েদেরও এগিয়ে আসতে হবে। ১৮ বছরের পর মেয়েদের বিবাহ দিতে হবে। দেশে জন্মসনদ দেওয়া হচ্ছে। অর্থাৎ একটা মেয়ের বয়স কত সেটা নির্ধারণ করা হচ্ছে। এ বিষয়গুলো বাল্যবিবাহ রোধে অনেকটা সহায়তা করবে।
আইন প্রয়োগের বিষয়টি উল্লেখ করে তিনি বলেন, ‘যখন কোনো ঘটনা ঘটে, তখনই আইন প্রয়োগ করার কথা ভাবতে হয়। কিন্তু তার আগেই যদি নিজেরা সচেতন হন, নিজেরা বোঝেন এবং অন্যকে বোঝান, তা হলে এই সম্মিলিত কাজের মধ্য দিয়ে আমরা ভালো ফলাফল অর্জন করতে পারব।’ উপজেলা আওয়ামী লীগ আয়োজিত সমাবেশে উপজেলা আওয়ামী লীগের আহ্বায়ক মীর শহিদুল ইসলামের সভাপতিত্বে সিরাজগঞ্জ-৩ আসনের সাংসদ ম ম আমজাদ হোসেন, সিরাজগঞ্জ ও পাবনার সংরক্ষিত মহিলা আসনের সাংসদ সেলিনা বেগম, স্থানীয় সাংসদ তানভীর ইমাম, সিরাজগঞ্জের জেলা প্রশাসক কামরুন নাহার সিদ্দীকা, পুলিশ সুপার মিরাজ উদ্দিন আহমেদ, উপজেলা পরিষদ চেয়ারম্যান মারুফ বিন হাবিব, পৌর মেয়র এস এম নজরুল ইসলাম, নারীনেত্রী মাহিন ইমাম প্রমুখ বক্তব্য দেন।
