
বাংলাদেশ প্রকৌশল বিশ্ববিদ্যালয়ের (বুয়েট) ছাত্র আরিফ রায়হান ওরফে দীপ হত্যার ঘটনার মামলায় ৩০২ ধারা সংযুক্ত করা হয়েছে। এখন থেকে এটি হত্যা চেষ্টা মামলার বদলে হত্যা মামলা হিসেবে বিবেচিত হবে।
আজ বৃহস্পতিবার মামলার তদন্ত কর্মকর্তা জসীম উদ্দীন দণ্ডবিধি ৩০২ ধারা সংযুক্ত করার আবেদন করলে মহানগর হাকিম আশিকুর রহমান তা মঞ্জুর করেন।
আরিফের ওপর হামলার ঘটনায় চকবাজার থানায় তাঁর ভাই বাদী হয়ে একটি হত্যা চেষ্টা মামলা করেন। পুলিশ এ ঘটনায় বুয়েটের স্থাপত্য বিভাগের চতুর্থ বর্ষের ছাত্র মেজবাহকে আটক করে। এ মামলায় তাঁকে গ্রেপ্তার দেখিয়ে রিমান্ডে নেওয়া হয়। ঢাকা মহানগর গোয়েন্দা পুলিশ জানায়, মেজবাহ স্বীকার করেন তিনি হেফাজতে ইসলামের সক্রিয় সমর্থক। গ্রেপ্তারের পর থেকে তিনি কারাগারে আছেন।
নিহত আরিফ বুয়েটের নজরুল ইসলাম হলের একটি কক্ষে থাকতেন। গত ৯ এপ্রিল ওই হলের এক ছাত্র তাঁকে কুপিয়ে দ্রুত পালিয়ে যান। এর পর থেকে তিনি অচেতন অবস্থায় হাসপাতালের নিবিড় পরিচর্যাকেন্দ্রে চিকিত্সাধীন ছিলেন। গত মঙ্গলবার ভোরে রাজধানীর স্কয়ার হাসপাতালের চিকিত্সকেরা তাঁকে মৃত ঘোষণা করেন। আরিফ বুয়েটের যন্ত্রকৌশল বিভাগের তৃতীয় বর্ষে পড়তেন। তিনি বুয়েট শাখা ছাত্রলীগের যুগ্ম আহ্বায়ক ছিলেন।
