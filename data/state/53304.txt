
বাংলাদেশ ও ভুটান পারস্পরিক স্বার্থে বিদ্যুৎ, পানিসম্পদ খাতে সহযোগিতা জোরদারে দ্বিপক্ষীয় এবং উপ-আঞ্চলিকভাবে কাজ করার ব্যাপারে সম্মত হয়েছে। দ্বিপক্ষীয় সম্পর্ক আরও সংহত করার অঙ্গীকারও পুনর্ব্যক্ত করেছে এই দুই দেশ। পাশাপাশি এই অঞ্চল ও বিশ্বের বৃহত্তর শান্তি-সমৃদ্ধি এবং উন্নয়নের জন্য দুই দেশ একত্রে কাজ করার ব্যাপারে সম্মত হয়েছে।ভুটানে প্রধানমন্ত্রী শেখ হাসিনার তিন দিনের রাষ্ট্রীয় সফর শেষে আজ বৃহস্পতিবার যৌথ বিবৃতি দেওয়া হয়। ওই বিবৃতিতে এসব কথা উল্লেখ করা হয়েছে। ২৬ দফা বিবৃতিতে বলা হয়, প্রধানমন্ত্রী শেখ হাসিনা ও ভুটানের প্রধানমন্ত্রী দাসো তেরেসিং তোবগে তাঁদের দ্বিপক্ষীয় বৈঠকে পারস্পরিক স্বার্থে বিদ্যুৎ, পানিসম্পদ এবং যোগাযোগের ক্ষেত্রে উপ-আঞ্চলিক সহযোগিতার সুযোগ গ্রহণের ওপর গুরুত্বারোপ করেন।
আঞ্চলিক কাঠামোয় নীতিগত সিদ্ধান্তের ভিত্তিতে জলবিদ্যুৎ খাতে সহযোগিতার জন্য বাংলাদেশ, ভুটান ও ভারতের মধ্যে প্রস্তাবিত ত্রিপক্ষীয় সমঝোতা স্মারকের (এমওইউ) বিষয়টিকে তাঁরা স্বাগত জানান। তাঁরা আশা প্রকাশ করেন, ভবিষ্যতে তিনটি দেশের নেতারা যখন একত্রিত হবেন, তখন এই সমঝোতা স্মারক স্বাক্ষরিত হবে।
দুই প্রধানমন্ত্রী আঞ্চলিক যোগাযোগের জন্য বিবিআইএন মোটর ভেহিক্যাল অ্যাগ্রিমেন্টের গুরুত্ব অনুধাবন করেন এবং দ্রুত এই চুক্তি বাস্তবায়নে তাঁদের আগ্রহের কথা ব্যক্ত করেন। দুই প্রধানমন্ত্রী জলবিদ্যুৎ, পানিসম্পদ, ব্যবসা-বাণিজ্য, যোগাযোগ, ট্যুরিজম, সংস্কৃতি, শিক্ষা, স্বাস্থ্য, আইসিটি, কৃষিসহ বিভিন্ন ক্ষেত্রে সহযোগিতার বিষয় নিয়ে আলোচনা করেন। বিবৃতিতে বলা হয়, উভয় পক্ষ বিমসটেক, সার্ক ও জাতিসংঘ এবং অন্য সব প্রধান ইস্যুতে তাদের মতামত ও অবস্থানসহ অন্যান্য আঞ্চলিক এবং আন্তর্জাতিক ফোরামে সহযোগিতার বিষয়ে মতবিনিময় করেন। বাংলাদেশ ভুটানে আরও তৈরি পোশাক, সিরামিক, ওষুধ, পাট, পাটজাত ও চামড়াজাত পণ্য, প্রসাধনসামগ্রী ও কৃষিপণ্য রপ্তানির প্রস্তাব দেয়। ভুটান এসব পণ্য তার দেশে বাজারজাতকরণ ও দুই দেশের মধ্যে বাণিজ্য ও বিনিয়োগ অধিকতর সম্প্রসারণে একমত হয়। প্রধানমন্ত্রী শেখ হাসিনা ভুটানের রাজা ও রানি এবং প্রধানমন্ত্রীকে তাঁদের সুবিধাজনক সময়ে বাংলাদেশ সফরের আমন্ত্রণ জানান। প্রধানমন্ত্রী শেখ হাসিনা ভুটানে অনুষ্ঠিত ‘অটিজম অ্যান্ড নিউরো ডেভেলপমেন্টাল ডিসঅর্ডার’ শীর্ষক তিন দিনের এক আন্তর্জাতিক সম্মেলনে যোগদান শেষে আজ সকালে দেশে ফিরেছেন।
