
গোপালগঞ্জের টুঙ্গিপাড়া উপজেলার টুঙ্গিপাড়া-পাটগাতী সড়কের গ্রামীণ ব্যাংকের সামনে গতকাল শুক্রবার ইজিবাইকের মোটরে ওড়না পেঁচিয়ে মনিশা পারভীন (২২) নামে এক পুলিশ কনস্টেবল মারা গেছেন। প্রধানমন্ত্রীর গোপালগঞ্জের সফরে নিরাপত্তা দিতে আসার সময় এ ঘটনা ঘটে।মনিশা নরসিংদী জেলা পুলিশ লাইনে কর্মরত ছিলেন। তিনি জামালপুরের মেলান্দহ উপজেলার জির ঘোষেরপাড়া গ্রামের মোকলেছুর রহমানের মেয়ে।ঘটনার সত্যতা নিশ্চিত করে টুঙ্গিপাড়া থানার ভারপ্রাপ্ত কর্মকর্তা (ওসি) মো. মনিরুল ইসলাম জানিয়েছেন, প্রধানমন্ত্রী শেখ হাসিনার টুঙ্গিপাড়ায় আসা উপলক্ষ্যে দায়িত্ব পালন করার জন্য মনিশা গত বৃহস্পতিবার নরসিংদী পুলিশ লাইন থেকে টুঙ্গিপাড়ায় আসেন। তিনি স্থানীয় সরকারি বঙ্গবন্ধু স্মৃতি বালিকা উচ্চবিদ্যালয়ে অবস্থান করছিলেন। শুক্রবার সকাল সাড়ে ১০টার দিকে টুঙ্গিপাড়া বঙ্গবন্ধু সমাধিসৌধ থেকে পাটগাতী আসার পথে ইজিবাইকের মোটরের সঙ্গে তাঁর পরনের ওড়না জড়িয়ে যায়। এতে ঘটনাস্থলেইতিনি মারা যান। ময়নাতদন্ত শেষে নিহত মনিশার লাশ নিজ গ্রামে পাঠানো হবে।জেলা প্রশাসন সূত্রে জানা গেছে, প্রধানমন্ত্রী শেখ হাসিনা আজ সকাল পৌনে ১০টায় টুঙ্গিপাড়ায় আসবেন।
