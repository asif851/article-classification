
মাগুরা সদর উপজেলায় আজ শুক্রবার বিষপানে এক কিশোরের মৃত্যু হয়েছে। পুলিশ ও স্বজনেরা বলছেন, প্রেমের সম্পর্ক মেনে নিয়ে বিয়ে দিতে রাজি না হওয়ায় কিশোর-কিশোরী একসঙ্গে বিষপান করলে ওই কিশোরের মৃত্যু হয়। কিশোরীকে আশঙ্কাজনক অবস্থায় মাগুরা সদর হাসপাতালে ভর্তি করা হয়েছে।
পুলিশ ও কিশোর-কিশোরীর পরিবার সূত্রে জানা গেছে, দশম শ্রেণির ওই কিশোরের সঙ্গে প্রতিবেশী অষ্টম শ্রেণির এক কিশোরীর প্রেমের সম্পর্ক গড়ে ওঠে। গতকাল বৃহস্পতিবার বিয়ে করার জন্য তারা দুজনে কিশোরের ভগ্নিপতির বাড়িতে গিয়ে ওঠে। পারিবারিকভাবে বিয়ের ব্যবস্থার কথা বলে ভগ্নিপতি কিশোর-কিশোরীকে নিজ নিজ বাড়িতে পাঠিয়ে দেন। কিশোরের ভগ্নিপতি রাতেই দুই পরিবারকে বিষয়টি জানান। কিন্তু বয়স কম হওয়ায় পরিবারের সদস্যরা আপাতত বিয়ে দিতে রাজি হননি। এ ঘটনা জানার পর আজ সকাল সাড়ে ছয়টার দিকে ওই কিশোর-কিশোরী নিজ নিজ বাড়িতে বিষপান করে। দুজনকে আশঙ্কাজনক অবস্থায় মাগুরা সদর হাসপাতালে ভর্তি করা হলে সকাল সাড়ে আটটার দিকে কিশোরের মৃত্যু হয়। ওই কিশোরী হাসপাতালে চিকিৎসাধীন।
মাগুরা সদর হাসপাতালের জরুরি বিভাগের চিকিৎসক কৃষ্ণ কুমার বিশ্বাস বলেন, ওই কিশোর-কিশোরীকে সকালে হাসপাতালে আনা হয়। পাকস্থলী ওয়াশ করার আধা ঘণ্টা পরে কিশোর মারা যায়। কিশোরী চিকিৎসাধীন। বিষপান করে অসুস্থতার ক্ষেত্রে দ্রুত রোগীর অবস্থা ভালো না মন্দ তা বলা যায় না।
মাগুরা সদর থানার উপপরিদর্শক (এসআই) মো. নাসির হোসেন প্রথম আলোকে বলেন, দুই পরিবার এই অল্প বয়সে দুজনের প্রেমের সম্পর্ক মেনে নিয়ে বিয়ে দিতে রাজি হয়নি। এ কারণে ওই কিশোর-কিশোরী পরিকল্পনা করে নিজ নিজ বাড়িতে একই সময়ে বিষপান করে। এতে কিশোরের মৃত্যু হয়। লাশ ময়নাতদন্তের পর পরিবারের কাছে হস্তান্তর করা হয়েছে।
