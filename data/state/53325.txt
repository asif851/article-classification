
অর্থ আত্মসাতের অভিযোগে করা মামলায় ওরিয়েন্টাল ব্যাংকের সাতজন কর্মকর্তাকে ১০ বছরের কারাদণ্ডাদেশ দিয়েছেন আদালত। আজ সোমবার ঢাকার বিশেষ জজ আদালত-২ এর বিচারক হোসনে আরা বেগম তাঁর রায়ে এ দণ্ডাদেশ দেন।
সাজাপ্রাপ্ত আসামিরা হলেন বিলুপ্ত ওরিয়েন্টাল ব্যাংকের প্রিন্সিপাল অফিসের সাবেক ভাইস চেয়ারম্যান শাহ মোহাম্মদ হারুন, জ্যেষ্ঠ সহকারী ভাইস প্রেসিডেন্ট আবুল কাশেম মাহমুদউল্লাহ, ভাইস প্রেসিডেন্ট ফজলুর রহমান, ভাইস প্রেসিডেন্ট তরিকুল আলম, ব্যাংকের প্রধান কার্যালয়ের জ্যেষ্ঠ সহকারী ভাইস প্রেসিডেন্ট মাহমুদ হোসেন, এক্সিকিউটিভ ভাইস প্রেসিডেন্ট কামরুল ইসলাম ও সাবেক উপব্যবস্থাপনা (ডিজিএম) পরিচালক ইমামুল হক।
২০০৫ সালের ২৭ জুলাই মেসার্স তানবীল এজেন্সি নামে একটি ভুয়া কোম্পানি ওরিয়েন্টাল ব্যাংকের বাবুবাজার শাখা থেকে এক কোটি টাকা ঋণ নেয়। ব্যাংকের কর্মকর্তা ও এজেন্সির মালিকের যোগসাজশে ওই টাকা আত্মসাৎ করা হয়। এই অভিযোগে ২০০৬ সালের ২৯ নভেম্বর দুর্নীতি দমন কমিশন (দুদক) মামলা করেন।
২০০৬ সালে ওরিয়েন্টাল ব্যাংকের পরিচালনা পর্ষদ ভেঙে দেয় বাংলাদেশ ব্যাংক। ২০০৯ সালে ওরিয়েন্টাল ব্যাংকের নাম বদলে আইসিবি ইসলামিক ব্যাংক করা হয়।
