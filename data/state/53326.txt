
খুলনা নগরের রয়েলমোড় এলাকায় বিআরটিসি বাসের টিকিটে অতিরিক্ত ভাড়া আদায়ের দায়ে ওই কাউন্টারের কমিশন এজেন্টকে ৫০ হাজার টাকা জরিমানা করেছেন ভ্রাম্যমাণ আদালত। ওই টাকা না দিতে পারায় তাঁকে এক মাসের কারাদণ্ড দেওয়া হয়েছে।
ওই এজেন্টের নাম আসাদুজ্জামান আসাদ। আজ মঙ্গলবার বিকেলে খুলনা জেলা প্রশাসনের নির্বাহী হাকিম মশিউর রহমানের নেতৃত্বে এ অভিযান চালানো হয়।মশিউর রহমান প্রথম আলোকে বলেন, একজন যাত্রী চট্টগ্রাম যাওয়ার জন্য ঈদের এক দিন পরের টিকিট কাটতে গেলে এক হাজার টাকার টিকিট ১৬০০ টাকা রাখা হয়। অভিযোগের ভিত্তিতে ওই কাউন্টারে গিয়ে দেখা যায়, এজেন্ট আসাদুজ্জামান একটি ভুয়া সার্কুলার তৈরি করে লিখে রেখেছেন, ‘ঈদ উপলক্ষে সরকার এক হাজার টাকার ভাড়া ১৬০০ টাকা নির্ধারণ করেছে।’নির্বাহী হাকিম বলেন, এক হাজার টাকার টিকিট বিক্রি করলে এজেন্টের ১০০ টাকা লাভ থাকে। সেখানে টিকিটপ্রতি ৭০০ টাকা লাভ করায় আসাদুজ্জামানকে শাস্তি দেওয়া হয়েছে।
