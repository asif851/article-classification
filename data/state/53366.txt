
ব্রাহ্মণবাড়িয়ার কসবায় গত বুধবার রাতে হারুন আহাম্মদ (৩৫) নামের ভুয়া এক যুগ্ম সচিবকে গ্রেপ্তার করেছে পুলিশ৷ ভ্রাম্যমাণ আদালত ওই দিন রাতেই তাঁকে এক মাসের কারাদণ্ড দিয়েছেন।হারুন আহাম্মদ মৌলভীবাজারের মাইজপাড়া গ্রামের হানিফ আহাম্মদের ছেলে৷ তাঁকে গতকাল বৃহস্পতিবার সকালে ব্রাহ্মণবাড়িয়া কারাগারে পাঠানো হয়েছে৷আদালত পরিচালনাকারী নির্বাহী হাকিম ও কসবা উপজেলা সহকারী কমিশনার (ভূমি) সোহেল আহমেদ বলেন, ভুয়া পরিচয়ে ফোন করে সরকারি কাজে বাধা দেওয়ার বিষয়টি হারুন স্বীকার করেছেন৷ তাঁকে এক মাসের কারাদণ্ড দেওয়া হয়েছে।আদালত-সংশ্লিষ্ট ও পুলিশ সূত্র জানায়, হারুন আহাম্মদ দুই মাস ধরে নিজেকে আইন মন্ত্রণালয় ও স্বরাষ্ট্র মন্ত্রালয়ের যুগ্ম সচিব মেহেদী ইসলাম বলে পরিচয় দিচ্ছিলেন৷ তিনি প্রায়ই কসবা উপজেলা নির্বাহী কর্মকর্তা (ইউএনও) জালাল সাইফুর রহমান ও সহকারী কমিশনার (ভূমি) সোহেল আহমেদের কাছে তাঁর (হারুন) শ্বশুরবাড়ি মইনপুর ও আশপাশের এলাকার জমিজমার বিষয়ে তদবির করতেন। এ ছাড়া বিভিন্ন সময় উচ্ছেদ অভিযানে বাধা সৃষ্টি করতেন৷
