
চট্টগ্রামের রাঙ্গুনিয়ায় বিএনপির মহাসচিব মির্জা ফখরুল ইসলাম আলমগীরের গাড়িবহর থেকে হামলার অভিযোগে এবার পাল্টা মামলা হয়েছে। মামলায় রাঙ্গুনিয়া উপজেলা বিএনপি, ছাত্রদল ও স্বেচ্ছাসেবক দলের ২৬ নেতা-কর্মীর নাম উল্লেখসহ অজ্ঞাতপরিচয় আরও ১০ থকে ১৫ জনকে আসামি করা হয়েছে।
আজ বৃহস্পতিবার দুপুরে চট্টগ্রামের অতিরিক্ত মুখ্য বিচারিক হাকিম আ স ম শহীদুল্লাহ কায়সারের আদালতে মামলাটি করেন রাঙ্গুনিয়া পৌরসভার বাসিন্দা অটোরিকশাচালক মোহাম্মদ মহসিন।  এ মামলায় অভিযুক্ত ব্যক্তিদের মধ্যে রয়েছেন রাঙ্গুনিয়া উপজেলা বিএনপির আহ্বায়ক শওকত আলী নুর, সাবেক সাংগঠনিক সম্পাদক ইউসুফ মিয়া চৌধুরী, পৌর বিএনপির আহ্বায়ক মাহাবুব ছাফা, উপজেলা ছাত্রদলের আহ্বায়ক আনসুর আলী, উপজেলা স্বেচ্ছাসেবক দলের যুগ্ম আহ্বায়ক হাজি ইলিয়াছ প্রমুখ।
মামলার বাদী অটোরিকশাচালক মোহাম্মদ মহসিন প্রথম আলোকে বলেন, রাঙ্গুনিয়া উপজেলা স্বাস্থ্য কমপ্লেক্সের সামনে যাত্রীর জন্য অপেক্ষা করছিলেন তিনি। এ সময় শহর থেকে কাপ্তাইমুখী বিএনপি মহাসচিবের গাড়িটি ধাক্কা দিলে তিনি ও আবদুল আজিজ নামের এক চালক মাটিতে পড়ে যান। তখন অন্য চালকেরা রক্তাক্ত অবস্থায় তাঁদের হাসপাতালে নিয়ে যাওয়ার চেষ্টাকালে আসামি শওকত আলী নুরের নেতৃত্বে অন্য আসামিরা তাঁদের মারধর করেন। স্থানীয় বাসিন্দা হওয়ায় তিনি আসামিদের সবাইকে চেনেন। কিন্তু অসুস্থ থাকায় মামলা করতে দেরি হয়।
তবে অটোরিকশাচালককে মারধরে জড়িত থাকার অভিযোগ অস্বীকার করে রাঙ্গুনিয়া উপজেলা বিএনপির আহ্বায়ক শওকত আলী নুর আজ বিকেলে মুঠোফোনে প্রথম আলোকে বলেন, ঘটনার দিন তিনি চট্টগ্রাম শহরে ছিলেন। যাঁদের আসামি করা হয়েছে, তাঁদের বেশির ভাগই রাঙ্গুনিয়ায় ছিলেন না। মহাসচিবের গাড়িবহরে হামলার ঘটনার তদন্ত ভিন্ন খাতে প্রবাহিত করতে আওয়ামী লীগ লোক ভাড়া করে পাল্টা মামলা করেছে।
বাদীর আইনজীবী নিখিল কুমার নাথ বলেন, অভিযোগ আমলে নিয়ে ২৬ জনের বিরুদ্ধে গ্রেপ্তারি পরোয়ানা জারি করতে তাঁরা আদালতকে অনুরোধ করেন। পরে আদালত আগামী ১৯ জুলাইয়ের মধ্যে এ-সংক্রান্ত তদন্ত প্রতিবেদন দিতে পিবিআইকে নির্দেশ দিয়েছেন।
এর আগে গতকাল বুধবার একই আদালতে রাঙ্গুনিয়া উপজেলা আওয়ামী লীগ, যুবলীগ ও ছাত্রলীগের ২৬ নেতা-কর্মীর নাম উল্লেখসহ অজ্ঞাতপরিচয় আরও ২৫ থেকে ৩০ জনকে আসামি করে মামলা করেন বিএনপিপন্থী আইনজীবী এনামুল হক। দ্রুত বিচার আইনে করা দুটি মামলাই পুলিশ ব্যুরো অব ইনভেস্টিগেশন (পিবিআই) চট্টগ্রাম কার্যালয়কে তদন্তের নির্দেশ দিয়েছেন আদালত।  পাহাড়ধসে রাঙামাটির ক্ষতিগ্রস্ত এলাকা পরিদর্শনে যাওয়ার পথে গত রোববার রাঙ্গুনিয়া উপজেলার ইছাখালী বাজারে বিএনপির মহাসচিবের গাড়িবহরে হামলা করা হয়। এ ঘটনার পর চট্টগ্রাম ফিরে প্রেসক্লাবে সংবাদ সম্মেলনে মির্জা ফখরুল বলেছিলেন, ‘ওই এলাকার এমপি আওয়ামী লীগের বড় পদে আছেন। তাঁর ইন্ধন আছে কি না, সেটা আপনারা তদন্ত করে দেখবেন।’ বিএনপি মহাসচিবের ওই অভিযোগের বিষয়ে রাঙ্গুনিয়ার সাংসদ ও আওয়ামী লীগের কেন্দ্রীয় নেতা হাছান মাহমুদ বলেছিলেন, ‘বিষয়টিকে নাটক মনে হচ্ছে।’
