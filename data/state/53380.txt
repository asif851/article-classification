
কিশোরগঞ্জের শোলাকিয়া ঈদগাহ এলাকায় হামলার ঘটনায় আটক পাঁচ যুবকের জামিন নামঞ্জুর করে তাদের কারাগারে পাঠানোর নির্দেশ দিয়েছেন আদালত।
আজ মঙ্গলবার বিকেলে কিশোরগঞ্জ এক নম্বর আদালতের মুখ্য বিচারিক হাকিম মো. আ. ছালাম খান এ আদেশ দেন।
কিশোরগঞ্জ সদর মডেল থানার ভারপ্রাপ্ত কর্মকর্তা (ওসি) মীর মোশারফ হোসেন জানান, শোলাকিয়ার ঘটনায় ওই পাঁচজনকে ঘটনাস্থলের আশপাশ থেকে আটক করা হয়েছিল।এদিকে, এ ঘটনায় রিমান্ডে থাকা জাহিদুল হক ওরফে তানিমকে দ্বিতীয় দিনের মতো জিজ্ঞাসাবাদ করছে পুলিশ।
মামলার প্রধান আসামি শফিউল ইসলাম এখনো র‌্যাবের হেফাজতে রয়েছে। হামলার সময় গুলিবিদ্ধ হওয়ায় তাকে র‌্যাব হেফাজতে ময়মনসিংহ মেডিকেল কলেজ হাসপাতালে চিকিৎসা দেওয়া হচ্ছে। কিছুটা সুস্থ হলেই তাকে আদালতে হাজির করা হবে বলে জানায় র‌্যাব।
গত বৃহস্পতিবার ঈদের দিন কিশোরগঞ্জের শোলাকিয়া ঈদগাহের অদূরে আজিমুদ্দিন স্কুলের পাশে পুলিশ সদস্যদের ওপর সশস্ত্র হামলা চালায় জঙ্গিরা। এ হামলার ঘটনায় পুলিশের দুই সদস্য, এক নারী ও সন্ত্রাসীসহ চারজন নিহত হন। ঘটনার পর দুই সন্ত্রাসীসহ সাতজনকে আটক করে পুলিশ।
