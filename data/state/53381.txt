
চট্টগ্রামে চুরি হওয়া ৬৬ ভরি স্বর্ণালংকারসহ মালামাল উদ্ধার করা হয়েছে। গত বুধবার রাতে কক্সবাজার জেলার চকরিয়া সদর এলাকায় একটি বসতঘরের মাটি খুঁড়ে এগুলো উদ্ধার করে নগরের চকবাজার থানার পুলিশ।এ ঘটনায় বাসার গৃহপরিচারিকা, গাড়িচালকসহ চারজনকে গ্রেপ্তার করে পুলিশ। তাঁরা হলেন রুমা, জমির উদ্দিন, হুমায়ুন কবির ও তাহের।চকবাজার থানার ভারপ্রাপ্ত কর্মকর্তা আতিক চৌধুরী প্রথম আলোকে জানান, ২৫ আগস্ট নগরের কাপাসগোলা এলাকায় বিএনপির নেতা আহমদ খলিল খানের বাসা থেকে ৬৬ ভরি স্বর্ণালংকার, ল্যাপটপ ও মালামাল চুরি হয়। এ সময় পরিবারের সদস্যরা সবাই বিয়ের অনুষ্ঠানে বাইরে ছিলেন। বাসায় ছিলেন শুধু গৃহপরিচারিকা। বাসায় কেউ না থাকার সুযোগে গৃহপরিচারিকা বাসার সাবেক গাড়িচালকসহ তিনজনকে বাসায় ঢোকান। এ ঘটনায় থানায় মামলা দায়ের করা হলে পুলিশ গৃহপরিচারিকাকে আটক করে জিজ্ঞাসাবাদ করে। তাঁর কাছ থেকে পাওয়া তথ্যের ভিত্তিতে চকরিয়া সদরে অভিযান চালিয়ে স্বর্ণালংকার ও মালামাল উদ্ধার করা হয়। আহমদ খলিল চট্টগ্রাম দক্ষিণ জেলা বিএনপির সাবেক সভাপতি ছিলেন। গৃহপরিচারিকা রুমা আক্তারের সঙ্গে বাসার গাড়িচালক হুমায়ুন কবিরের সম্পর্ক ছিল। এ কারণে তাঁকে চাকরি থেকে বাদ দেওয়া হয়। এ ঘটনার জের ধরে গৃহপরিচারিকার সঙ্গে পরিকল্পনা করে বাসায় কেউ না থাকার সুযোগে মালামালগুলো চুরি করে বলে প্রাথমিক জিজ্ঞাসাবাদে স্বীকার করেন আসামিরা।
