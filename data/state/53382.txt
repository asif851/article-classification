
কালাজ্বরের ওষুধ ২০১৬ সাল পর্যন্ত বিনা মূল্যে পাওয়া যাবে। আজ মঙ্গলবার বিশ্ব স্বাস্থ্য সংস্থার (ডব্লিউএইচও) দক্ষিণ-পূর্ব এশিয়া অঞ্চলের পরিচালক ড. পুনম ক্ষেত্রপাল সিং কালাজ্বর নিয়ে এক সমঝোতা চুক্তি স্বাক্ষর অনুষ্ঠানে এ তথ্য জানান। রাজধানীর একটি হোটেলে বাংলাদেশ, ভারত, নেপাল, ভুটান ও থাইল্যান্ডের মধ্যে ওই সমঝোতা চুক্তিটি সই হয়। কালাজ্বর প্রতিরোধে সংশ্লিষ্ট দেশগুলো একযোগে কাজ করার সিদ্ধান্ত নিয়েছে। এ লক্ষ্যে দেশ পাঁচটির জেলা বা উপজেলা পর্যায়ে প্রতি ১০ হাজারে একজনেরও কম লোক যাতে কালাজ্বরে আক্রান্ত হয়—এ জন্য সবাই কাজ করবে।দক্ষিণ-পূর্ব এশিয়ায় প্রতিবছর ১৪ কোটি ৭০ লাখ লোক কালাজ্বরে আক্রান্ত হয়। এটি একটি প্রাণঘাতী রোগ।
