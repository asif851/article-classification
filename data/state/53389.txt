
কুমিল্লার সন্দেহভাজন জঙ্গি আস্তানায় কাউকে পাওয়া যায়নি। তবে সেখানে চারটি গ্রেনেড ও দুটি বোমা পাওয়া গেছে। এগুলো শনিবার সকালে নিষ্ক্রিয় করা হবে।
আজ শুক্রবার সন্ধ্যায় কুমিল্লা পুলিশ সুপার কার্যালয়ে এক সংবাদ সম্মেলনে পুলিশের চট্টগ্রাম রেঞ্জের উপমহাপরিদর্শক (ডিআইজি) শফিকুল ইসলাম এসব তথ্য জানান।
শফিকুল ইসলাম জানান, ‘অপারেশন স্ট্রাইক আউট’ স্থগিত করা হয়েছে। কাল শনিবার সকালে আবার শুরু হবে। তবে শহরের কোটবাড়ীর দক্ষিণ বাগমারা-সংলগ্ন গন্ধমতিতে আস্তানার আশপাশের এলাকায় ১৪৪ ধারা বলবৎ থাকবে।
গত বুধবার বিকেল থেকে দক্ষিণ বাগমারা-সংলগ্ন গন্ধমতি বড় কবরস্থানের পশ্চিম পাশে জঙ্গি আস্তানা সন্দেহে নির্মাণাধীন তিনতলা একটি বাড়ি ঘিরে রাখে আইনশৃঙ্খলা রক্ষাকারী বাহিনী। দেলোয়ার হোসেনের ওই বাড়ির নিচতলায় জঙ্গি রয়েছে বলে তাঁদের সন্দেহ। সেখানে একটি কক্ষে জঙ্গিরা বোমা ও বিস্ফোরক নিয়ে অবস্থান করছে বলে পুলিশের ধারণা।
বাড়িটির নিচতলার আরেক পাশে বিজিবির এক সদস্যের পরিবার ভাড়া থাকে। দ্বিতীয় তলায় কুমিল্লা বিশ্ববিদ্যালয়ের শিক্ষার্থীরা মেস করে থাকেন। তৃতীয় তলার নির্মাণকাজ এখনো কাজ শেষ হয়নি।
গতকাল বৃহস্পতিবার কুমিল্লা সিটি করপোরেশন নির্বাচন থাকায় আইনশৃঙ্খলা রক্ষাকারী বাহিনীর অভিযান শুরু হয়নি। জানানো হয়েছিল, আজ অভিযান চলবে। এরই ধারাবাহিকতায় আজ সকাল থেকে অভিযান শুরু হয়। আস্তানার আশপাশের এলাকায় সকালে মাইকিং করা হয়। আইনশৃঙ্খলা রক্ষাকারী বাহিনীকে সহায়তায় সবার প্রতি আহ্বান জানানো হয়। সবাইকে সতর্ক অবস্থানে থাকতে বলা হয়। আশপাশের এলাকায় গ্যাস ও বিদ্যুৎ-সংযোগ বন্ধ করে দেওয়া হয়েছে।
ঘটনাস্থল থেকে আজ কয়েকবার গুলির শব্দ পাওয়া যায়। বর্তমানে ঘটনাস্থলে আইনশৃঙ্খলা রক্ষাকারী বাহিনীর বিভিন্ন ইউনিটের সদস্যরা রয়েছেন।
