
গাইবান্ধার সাঘাটা উপজেলার বোনারপাড়া রেলস্টেশনের অদূরে একটি যাত্রীবাহী ট্রেনের ইঞ্জিন ও তিনটি বগি লাইনচ্যুত হয়ে চারজন নিহত হয়েছেন। আহত হয়েছেন ৫০ জনের বেশি। নিহত যাত্রীদের নাম-পরিচয় জানা যায়নি। গতকাল মঙ্গলবার দিবাগত রাত দেড়টার দিকে এ ঘটনা ঘটে।দুর্বৃত্তরা রেললাইনের ফিশপ্লেট ও ক্লিপ খুলে ফেলায় বুরুঙ্গি নামক স্থানে পদ্মরাগ এক্সপ্রেস ট্রেনটি দুর্ঘটনাকবলিত হয়। এরপর সান্তাহার-লালমনিরহাট রেলপথে ট্রেন চলাচল বন্ধ হয়ে যায়।এ ঘটনায় জড়িত সন্দেহে সাদ্দাম (২২) ও দুলু মিয়া (২৫) নামের দুজনকে আটক করা হয়েছে। তাঁদের বাড়ি গোবিন্দগঞ্জ উপজেলার মহিমাগঞ্জ ইউনিয়নে।বোনারপাড়া রেলওয়ে থানার ভারপ্রাপ্ত কর্মকর্তা (ওসি) সাইদুর রহমান ও সাঘাটা উপজেলা নির্বাহী কর্মকর্তা (ইউএনও) আবদুল আউয়াল চারজন নিহত হওয়ার তথ্যের সত্যতা নিশ্চিত করেছেন।বোনারপাড়া রেলস্টেশন মাস্টার প্রসেন কুমার মণ্ডল জানান, লালমনিরহাট থেকে সান্তাহারগামী (২২ ডাউন মেইল) পদ্মরাগ এক্সপ্রেস ট্রেনটি রাত দেড়টার দিকে বুরুঙ্গিতে পৌঁছে। দুর্বৃত্তরা রেললাইনের ফিশপ্লেট ও ক্লিপ খুলে ফেলায় ট্রেনটির ইঞ্জিন ও তিনটি বগি লাইনচ্যুত হয়। এত তিনজন নিহত ও অর্ধশতাধিক যাত্রী আহত হয়েছেন। ঘটনার পর থেকে সান্তাহার-লালমনিরহাট রেলপথে ট্রেন চলাচল বন্ধ রয়েছে।আজ বুধবার সকাল নয়টা পর্যন্ত বোনারপাড়া রেলওয়ে জংশন থেকে একটি উদ্ধারকারী ট্রেন এবং গাইবান্ধা, রংপুর ও বগুড়ার সোনাতোলা থেকে ফায়ার সার্ভিসের তিনটি ইউনিট উদ্ধারকার্যক্রম চালাচ্ছিল।

