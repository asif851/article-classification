
উৎসবের দিনটি যত এগিয়ে আসছে, ভিড় তত বাড়ছে শপিং মলগুলোতে। ঈদের আগে আজ শেষ শুক্রবার হওয়ায় শপিং মলগুলোতে ছিল উপচে পড়া ভিড়। আজ শুক্রবার থেকে ঈদের সরকারি ছুটি শুরু হয়ে গেছে। আর বেসরকারি প্রতিষ্ঠানগুলোতে আগামী সোমবার থেকে ঈদের ছুটি শুরু হবে। যারা ঢাকায় ঈদ করবেন বা ঈদের পর ঢাকা থেকে বাড়ি যাবেন তারা আজ থেকে আগামী কয়েকদিনকেই বেছে নিচ্ছেন শেষ মুহুর্তের কেনাকাটার জন্য। আবার ঈদের আগেরদিন বাড়ি যাবেন কিন্তু কেনাকাটা এখনও শেষ করতে পারেননি তাদের কেউ কেউও শেষ মুহুর্তের কেনাকাটা করছেন। কারও পোশাকের সঙ্গে জুতো কেনা বাকি রয়ে গেছে। কেউ প্রসাধণ সামগ্রী কিনছেন। 
বসুন্ধরা সিটি শপিং কমপ্লেক্সে গিয়ে দেখা যায়, ক্রেতাদের উপচে পড়া ভিড়। পুরো পরিবার নিয়েই অনেকে হাজির হয়েছেন শপিং মলে।একটি বেসরকারি বিশ্ববিদ্যালয়ে কম্পিউটার বিজ্ঞানে পড়ছেন মো. বিল্লাল হোসেন। মাত্রই ছুটি হয়েছে বিশ্ববিদ্যালয়ে। এতোদিন পড়াশোনার চাপে কেনাকাটার সুযোগ পাননি। ঈদে ঢাকায় থাকবেন বলে শুক্রবারের আশায় ছিলেন। বন্ধুবান্ধবদের নিয়ে একদিনেই কেনাকাটা শেষ করবেন বলে ঠিক করেছেন তিনি। বিল্লাল বলেন, ‘শার্ট আর প্যান্ট কিনেছি। এখন জুতা কিনতে এলিফ্যান্ট রোড যাব। তাই সকালেই বের হয়েছি। ইফতারের আগেই বাসায় যাওয়ার ইচ্ছে আছে।’বসুন্ধরা সিটির ফ্যাশন জোন নামের দোকানের মালিক দামাল হোসেন বলেন, গতকালের চেয়ে আজ শুক্রবার বিক্রি বেড়েছে। বেশি বিক্রি হচ্ছে পাঞ্জাবি। সন্ধ্যার পর বিক্রি আরও বাড়বে বলে আশা করছেন তিনি।সীমান্ত স্কয়ারে ছয় বছরের মেয়ের জন্য জামা দেখছিলেন জিগাতলার বাসিন্দা ফারহানা আলম। এবারের ঈদ ঢাকায় কাটাবেন বলে ঠিক করেছেন। তিনি বলেন, ‘এর আগের সপ্তাহে একবার এসেছিলাম। ভিড় বেশি থাকায় আজ এলাম।’ তিনি জানালেন, মেয়ের জামা কেনার সঙ্গে সঙ্গে নিজের জন্য কিছু কসমেটিকস কেনারও পরিকল্পনা আছে। মেট্রো শপিং মলে ফ্যাশন হাউস রিচম্যান-লুবনান - এর শাখা ব্যবস্থাপক আহমেদ হোসেন বলেন, গত এক সপ্তাহে বিক্রি বেশ বেড়েছে। শুক্রবার হিসেবে ইফতারের পর ভিড় আরও বাড়বে। তবে সরকারি ছুটি শুরু হয়ে যাওয়ায় ক্রেতাদের বেশিরভাগই এখন ঢাকার স্থানীয় মানুষ বলে জানান তিনি। ধানমন্ডির আনাম র‍্যাংগস প্লাজায় স্কুলপড়ুয়া ছেলে ইশরাকের জন্য একটি হাতঘড়ি পছন্দ করছিলেন মোহাম্মদপুরের বাসিন্দা ফারজানা তাসনিম। ছেলে বায়না করেছে নীল রঙের ঘড়ি কিনবে। এছাড়া ছেলের জামা-কাপড় কেনাও বাকি। ফারজানা বললেন, ঈদের পর গ্রামের বাড়ি যাবেন তাঁরা। তাই ঈদের আগের শেষ শুক্রবারটিকে বেছে নিয়েছেন কেনাকাটার জন্য। আজই সব কেনাকাটা শেষ করার ইচ্ছা তাঁর।  প্লাজা এ.আর-এ স্ত্রীর জন্য জুতা দেখছিলেন খন্দকার ফুয়াদ ওমান। বাকি আছে আরও কিছু টুকটাক কেনাকাটা। স্ত্রী ও সন্তানকে নিয়ে সকাল সকালই তাই বেরিয়ে পড়েছেন। আগামী পাঁচ জুলাই বগুড়ায় ঈদ পালন করতে ঢাকা ছাড়বেন তিনি। এর আগে বাদবাকি কেনাকাটা শেষ করতেই শুক্রবারকে বেছে নেওয়া।ক্রেতাদের সামলাতে ব্যস্ত সময় পার করছিলেন টেক্সমার্টের শাখা ব্যবস্থাপক সৈয়দ মো. আমিনুল ইসলাম। তিনি বলেন, এখন পাঞ্জাবি বিক্রি হচ্ছে বেশি। এছাড়া মেয়েদের লং কামিজও কিনছেন অনেকে। ফ্যাশন হাউস স্মার্টেক্স-এর শাখা ব্যবস্থাপক জুবায়ের আহমেদ বলেন, গতকাল থেকে পাঞ্জাবি ও প্যান্টের বিক্রি কিছুটা বেড়েছে। বাচ্চাদের জামাও বিক্রি হচ্ছে বেশ।এদিকে ঈদ ঘনিয়ে আসার সঙ্গে সঙ্গে গহনা ও প্রসাধণ সামগ্রীর দোকানগুলোতেও ক্রেতারা ভিড় জমাচ্ছেন। প্লাজা এ.আর-এ গহনার শো-রুম কে জেড ইন্টারন্যাশনালের শাখা ব্যবস্থাপক হাফিজুর রহমান বলেন, গত ২০ রোজা থেকেই রাত ১২টা পর্যন্ত দোকান খোলা রাখা হচ্ছে। আজ ক্রেতাদের ভিড় অনেক বেশি।
