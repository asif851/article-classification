
বঙ্গোপসাগরে সৃষ্ট নিম্নচাপটি উপকূলে এসে সুস্পষ্ট লঘুচাপে পরিণত হয়েছে। গতকাল শনিবার রাত নয়টার দিকে এটি লঘুচাপে পরিণত হয়। তবে এর প্রভাবে আজ রোববার সারা দেশে সারা দিন বৃষ্টি হবে।
আবহাওয়া অধিদপ্তর সূত্রে এ তথ্য জানা গেছে। আবহাওয়া অধিদপ্তর জানায়, আজও দেশের বন্দরগুলো ও কক্সবাজার উপকূলকে ৩ নম্বর সতর্কসংকেত দেখিয়ে যেতে বলা হয়েছে। এটি হয়তো আজ দুপুরের পরে তুলে ফেলা হবে।
গতকাল সকাল ছয়টা থেকে আজ সকাল ছয়টা পর্যন্ত ২৪ ঘণ্টায় দেশে সবচেয়ে বেশি বৃষ্টি হয়েছে চাঁদপুরে, ৬২ মিলিমিটার। একই সময়ে রাজধানী ঢাকায় বৃষ্টির মাত্রা ছিল ১৫ মিলিমিটার।
ডিসেম্বর শুরু হলে হিমালয় পর্বতমালা হয়ে শীতের বাতাস দেশের উত্তরাঞ্চলে চলে আসে। পঞ্চগড়, ঠাকুরগাঁও হয়ে শীত ছড়িয়ে পড়ে সারা দেশে। ঋতুচক্রের নিয়মে এটাই প্রতিবছর ঘটে। কিন্তু এ বছর শীতের ওই বাতাস ঠেকিয়ে দিচ্ছে বঙ্গোপসাগর। তিন দিন আগে সেখানে সৃষ্ট গভীর নিম্নচাপটি শীতের ওই বাতাস তো আটকে দিচ্ছেই, সেই সঙ্গে সারা দেশে বৃষ্টি ঝরাচ্ছে।
আবহাওয়া অধিদপ্তরের পূর্বাভাস হচ্ছে, আজ  এবং আগামীকাল সোমবারও এই বৃষ্টি চলবে। আজ দেশের অধিকাংশ স্থানে হালকা থেকে মাঝারি বৃষ্টি হবে। সেই সঙ্গে দেশের কোথাও কোথাও ভারী থেকে অতি ভারী বৃষ্টিরও সম্ভাবনা আছে।
দেশের উপকূলীয় এলাকাগুলোয় বৃষ্টি ও ঝোড়ো হাওয়ার দুর্ভোগ ছিল আরও বেশি। সেন্ট মার্টিন দ্বীপে প্রায় ৬০০ পর্যটক আটকা পড়েছেন। টেকনাফ থেকে সেন্ট মার্টিন পর্যন্ত সব ধরনের নৌযান চলাচল বন্ধ ছিল। এতে টেকনাফেও সেন্ট মার্টিনের প্রায় ৩৫০ বাসিন্দা আটকা পড়েছেন। একই অবস্থা রয়েছে কক্সবাজার ও কুয়াকাটা এলাকায়ও। পর্যটকেরা বাইরে বের হতে পারেননি।
বৃষ্টিতে রাজধানীবাসীর ভোগান্তির অন্ত নেই। রাজধানীর পথ-অলিগলি কাদায় মাখামাখি হয়ে গেছে। সপ্তাহের প্রথম কর্মদিবসে বৃষ্টির কারণে চরম ভোগান্তি পোহাতে হচ্ছে রাজধানীবাসীকে।
 
