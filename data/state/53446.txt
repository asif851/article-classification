
জাতীয় প্রেসক্লাবের ২০১৭-২০১৮ মেয়াদের ব্যবস্থাপনা কমিটির নির্বাচনে মুক্তিযুদ্ধের পক্ষের প্যানেল নিরঙ্কুশ জয় পেয়েছে। কমিটির ১৭টি পদের মধ্যে ১৪ টিতে জয়ী হয়েছে আওয়ামী লীগ ও বাম ঘরানার সাংবাদিকদের ফোরাম।নির্বাচনে বর্তমান সভাপতি মুহম্মদ শফিকুর রহমান সভাপতি ও সাবেক যুগ্ম সম্পাদক ফরিদা ইয়াসমিন সাধারণ সম্পাদক নির্বাচিত হয়েছেন। এই প্রথম ক্লাবে একজন নারী সাংবাদিক সাধারণ সম্পাদক হলেন।শনিবার ক্লাবের ব্যবস্থাপনা কমিটির এই নির্বাচনে সর্বোচ্চ ভোট পেয়ে কমিটির জ্যেষ্ঠ সহসভাপতি হয়েছেন সাইফুল আলম। সহসভাপতি হয়েছেন আজিজুল ইসলাম ভুঁইয়া। কোষাধ্যক্ষ হয়েছেন কার্তিক চ্যাটার্জী। যুগ্ম সাধারণ সম্পাদকদের একজন হলেন শাহেদ চৌধুরী। অপরজন ইলিয়াস খান, যিনি বিএনপি-জামায়াত সমর্থক বলে পরিচিত ‘এমএ আজিজ-কাদের গনি চৌধুরী’র প্যানেল থেকে নির্বাচিত হয়েছেন। ওই ফোরাম থেকে নির্বাহী সদস্যের একটি পদে হাসান হাফিজ বিজয়ী হন। প্যানেলের বাইরে স্বতন্ত্র প্রার্থী হয়ে সদস্য পদে জয় পেলেন মাইনুল আলম।নির্বাহী সদস্যের ১০টি পদের মধ্যে শফিক-ফরিদা পরিষদের নির্বাচিত আটজন হলেন শ্যামল দত্ত, কুদ্দুস আফ্রাদ, রেজোয়ানুল হক, মোল্লা জালাল, শামসুদ্দিন আহমেদ, শাহনাজ বেগম, কল্যাণ সাহা ও হাসান আরেফিন।সকাল নয়টা থেকে বিকেল পাঁচটা পর্যন্ত টানা ভোট গ্রহণ শেষে সন্ধ্যা সাড়ে সাতটায় ক্লাবের নির্বাচন পরিচালনা কমিটির চেয়ারম্যান মোস্তাফা জব্বার ফলাফল ঘোষণা করেন। ফলাফল ঘোষণার পর প্রেসক্লাব চত্বরে আনন্দ মিছিল করে বিজয়ীদের ফুল দিয়ে বরণ করা হয়।
