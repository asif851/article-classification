
মহিলা ও শিশুবিষয়ক প্রতিমন্ত্রী মেহের আফরোজ চুমকি বলেছেন, নারীদের নিয়ে হেফাজতে ইসলামের নেতা শাহ আহমদ শফীর নোংরা বক্তব্যের বিষয়ে জাতীয় সংসদে আলোচনা হয়েছে। কেউ সংবিধান-পরিপন্থী কাজ করলে তাঁকে আইনের আওতায় আনা প্রয়োজন। সরকার এ বিষয়টি গুরুত্ব দিয়ে দেখবে।আজ রোববার দুপুরে সচিবালয়ে মন্ত্রণালয়ের সভাকক্ষে নারীদের নিয়ে আহমদ শফীর বক্তব্যের বিষয়ে এক সংবাদ সম্মেলনে মেহের আফরোজ চুমকি এসব কথা বলেন।আহমদ শফীর বিরুদ্ধে আইনি ব্যবস্থা গ্রহণের বিষয়টি গুরুত্ব দিয়ে দেখার জন্য মন্ত্রণালয়ের পক্ষ থেকে সরকারের প্রতি আহ্বান জানান প্রতিমন্ত্রী। তিনি বলেন, তাঁর (শফী) এ ধরনের বক্তব্যে তিনি দুঃখিত, উদ্বিগ্ন ও হতাশাগ্রস্ত।মেহের আফরোজ বলেন, ‘আহমদ শফী একজন বিকৃত মানসিকতার লোক। তিনি শুধু নারীদেরই অপমান করেননি, পুুরুষদেরও অপমান করেছেন। এ ধরনের বক্তব্যের মাধ্যমে মাদ্রাসার শিশুদের কী শিক্ষা দেওয়া হয়, তা স্পষ্ট হয়েছে। এ বিষয়ে সবাইকে সচেতন থাকতে হবে।’ এ ব্যাপারে পুরুষদেরও সোচ্চার হওয়ার আহ্বান জানান তিনি।
প্রতিমন্ত্রী বলেন, সংবিধানে নারী-পুরুষের সমান অধিকার দেওয়া হয়েছে। কিন্তু শফী তাঁর বক্তব্যে যেভাবে নারীদের ঘরে বন্দী করে রাখা ও কুরুচিপূর্ণ বক্তব্য দিয়েছেন, সেগুলো নিন্দনীয়। এ ধরনের বক্তব্যের মাধ্যমে ইসলামকেও অবমাননা করেছেন তিনি। নারীশিক্ষা রুদ্ধ করতে হবে, এ ধরনের কথা কোনো ধর্মে বলা নেই। এ ধরনের বক্তব্যের মাধ্যমে হেফাজতে ইসলাম বাংলাদেশকে আফগানিস্তান বানাতে চাইছে।
চট্টগ্রামের হাটহাজারী মাদ্রাসার মহাপরিচালক আহমদ শফীর ওয়াজের একটি ভিডিওচিত্র সম্প্রতি ইন্টারনেটে সামাজিক যোগাযোগমাধ্যম ইউটিউবে বের হয়। এরপর তা ফেসবুকে ছড়িয়ে পড়ে। এতে দেখা যায়, ৯৩ বছর বয়সী হেফাজতের আমির ওয়াজে নারীদের তেঁতুলের সঙ্গে তুলনা করছেন। তিনি নারীদের বাড়ির চার দেয়ালের মধ্যে আবদ্ধ থাকার পরামর্শ দিয়েছেন। বিভিন্ন মহল থেকে এ বক্তব্যের তীব্র সমালোচনা ওঠে।
আহমদ শফীর ওয়াজের আধা ঘণ্টার এই ভিডিওচিত্রে তৈরি পোশাক কারখানার শ্রমিক, স্কুল-কলেজ ও বিশ্ববিদ্যালয়ের ছাত্রীদের নিয়েও আপত্তিকর বক্তব্য রয়েছে। ভিডিওচিত্রে শফী বলেন, ‘মহিলারা তেঁতুলের মতো।...মহিলাদের দেখলে দিলের মধ্যে লালা বাইর হয়।’
নারীদের প্রতি ‘অবমাননাকর ও অশোভন’ মন্তব্য করায় আহমদ শফীর কঠোর সমালোচনা করেছেন প্রধানমন্ত্রী শেখ হাসিনা। আহমদ শফীর বক্তব্যকে ‘জঘন্য’ বলে আখ্যায়িত করে প্রধানমন্ত্রী বলেন, ‘তিনি (আহমদ শফী) কি মায়ের পেট থেকে জন্মান নাই? মায়ের সম্মানটুকু উনি রাখবেন না? ওনার কোনো বোন নেই, ওনার স্ত্রী নেই? তাঁদের সম্মান রাখবেন না?’ গতকাল শনিবার গণভবনে ৮৮টি নতুন শীতাতপনিয়ন্ত্রিত বাসের উদ্বোধনী অনুষ্ঠানে প্রধানমন্ত্রী শেখ হাসিনা এসব কথা বলেন।
