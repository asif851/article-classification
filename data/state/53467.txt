
আজ ৮ মার্চ শনিবার আন্তর্জাতিক নারী দিবস। বিভিন্ন দেশের মতো বাংলাদেশেও বিভিন্ন সংগঠন বিভিন্ন আনুষ্ঠানিকতায় দিবসটি পালন করবে। জাতিসংঘ এবার দিবসটির প্রতিপাদ্য করেছে, ‘নারীর জন্য সমতা, সকলের অগ্রগতি’। সরকারও জাতিসংঘের সঙ্গে সুর মিলিয়ে প্রতিপাদ্য করেছে, ‘অগ্রগতির মূল কথা, নারী-পুরুষ সমতা’।জাতিসংঘের মহাসচিব বান কি-মুন এ উপলক্ষে তাঁর বাণীতে বলেছেন, নারী এবং মেয়েদের সমতা অর্জনের বিষয়টি শুধু ন্যায্যতা এবং মানবাধিকারের মৌলিক বিষয় নয়, অন্যান্য ক্ষেত্রের অগ্রগতিও এর ওপর নির্ভরশীল। দিবসটি উপলক্ষে রাষ্ট্রপতি মো. আবদুল হামিদ এক বাণীতে সমাজে নারীর সমতা প্রতিষ্ঠায় সবাইকে এগিয়ে আসার জন্য আহ্বান জানিয়েছেন।পৃথক আরেক বাণীতে প্রধানমন্ত্রী শেখ হাসিনা বলেছেন, নারীর ক্ষমতায়ন, সমতা এবং উন্নয়নের মূলধারায় পূর্ণ অংশগ্রহণ নিশ্চিত করতে হবে। বিএনপির চেয়ারপারসন খালেদা জিয়া তাঁর বাণীতে নারীসমাজ যাতে ন্যায্য অধিকার থেকে বঞ্চিত না হয়, সেদিকে সতর্ক দৃষ্টি রাখার আহ্বান জানান।১৯১০ সালে ডেনমার্কের কোপেনহেগেনে সাম্যবাদী নারীদের আন্তর্জাতিক সম্মেলনে ৮ মার্চকে আন্তর্জাতিক নারী দিবস ঘোষণার প্রস্তাব করেন জার্মান কমিউনিস্ট আন্দোলনের নেত্রী ক্লারা জেৎকিন। ১৯৭৪ সালে জাতিসংঘ দিনটিকে আন্তর্জাতিক নারী দিবস হিসেবে স্বীকৃতি দেয়।
