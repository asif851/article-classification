

ব্লগার রাজীবের বাবা ও মামলার বাদী নাজিম উদ্দিন আজ রাজীব হত্যা মামলার রায়কে প্রত্যাখ্যান করে প্রথম আলোর কাছে আক্ষেপ করে বলেছেন, ‘আমি আজ কী বিচার পেলাম?’ তিনি বলেন, ‘এ রায় আমি মেনে নিতে পারছি না। এই মামলার পাঁচজন আসামি আছেন আত্মস্বীকৃত খুনি। তাঁদের সবাইকে সর্বোচ্চ শাস্তি প্রদান করা হয়নি। আদালত দুজনকে মৃত্যুদণ্ড দিয়েছেন বাকিদের বিভিন্ন মেয়াদে সাজা দিয়েছেন। এ রায়ের বিরুদ্ধে উচ্চ আদালতে আপিল করব।’ নাজিম উদ্দিন বলেন, ‘রাজীব হায়দার হত্যাকাণ্ডের পর প্রধানমন্ত্রী শেখ হাসিনা তাঁকে বলেছিলেন—রাজীব আপনার সন্তান নয়, বাংলার সম্পদ, আমার সন্তান। তাঁর হত্যার বিচার হবে।’ আজ বৃহস্পতিবার ব্লগার আহমেদ রাজীব হায়দার হত্যা মামলার রায় ঘোষণা করেছেন আদালত। দ্রুত বিচার ট্রাইব্যুনাল-৩-এর বিচারক সাঈদ আহমেদ এ রায় দেন। রায়ে বলা হয়েছে, সাক্ষ্য পর্যালোচনায় ফয়সাল বিন নাইম ও পলাতক আসামি রেদোয়ানুল আজাদকে হত্যা ও হত্যার পরিকল্পনার অভিযোগে দণ্ডবিধির ৩০২ ধারায় মৃত্যুদণ্ড দেওয়া হয়। ২০১৩ সালের ১৫ ফেব্রুয়ারি রাতে রাজধানীর পল্লবী থানাধীন কালশীর পলাশনগরে নিজ বাড়ির সামনে ব্লগার রাজীব হায়দারকে কুপিয়ে হত্যা করা হয়। এ ঘটনায় তাঁর বাবা নাজিম উদ্দীন পল্লবী থানায় হত্যা মামলা করেন। গত বছরের ২৯ জানুয়ারি এ মামলায় জঙ্গি সংগঠন আনসারুল্লাহ বাংলা টিমের প্রধান মুফতি জসীম উদ্দিন রাহমানীসহ আটজনের বিরুদ্ধে অভিযোগপত্র দেয় ঢাকা মহানগর পুলিশের গোয়েন্দা বিভাগ (ডিবি)। এ মামলায় মুফতি জসীম উদ্দিন রাহমানীসহ সাত আসামি কারাগারে আটক আছেন।
