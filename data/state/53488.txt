
গ্রাহকের সঙ্গে প্রতারণার অভিযোগে গ্রীন ডেল্টা হাউজিং অ্যান্ড ডেভেলপমেন্ট লিমিটেডের চেয়ারম্যান ও ব্যবস্থাপনা পরিচালকসহ (এমডি) তিনজনের বিরুদ্ধে মামলার সিদ্ধান্ত নিয়েছে দুর্নীতি দমন কমিশন (দুদক)।
আজ রোববার কমিশন মামলার অনুমোদন দিয়েছে বলে দুদক সূত্র প্রথম আলোকে নিশ্চিত করেছে।যাঁদের বিরুদ্ধে মামলা হচ্ছে তাঁরা হলেন প্রতিষ্ঠানটির চেয়ারম্যান মো. নুরুল আমিন, এমডি বেলাল হোসেন ও মহাব্যবস্থাপক নিশীথ রঞ্জন সাহা।দুদক সূত্র জানিয়েছে, এই তিনজন পরস্পর যোগসাজশে প্রতারণার মাধ্যমে চুক্তির শর্ত ভঙ্গ করে নির্দিষ্ট সময়ের মধ্যে গ্রাহকের ফ্ল্যাট না দিয়ে অর্থ আত্মসাৎ করেছেন।দুদকের সহকারী পরিচালক মো. আমির হোসেন অভিযোগটি অনুসন্ধান করেন। অনুসন্ধানে তাঁদের বিরুদ্ধে ওই অভিযোগের সত্যতা পাওয়ায় কমিশন দণ্ডবিধির ৪০৮ / ৪২০ / ১০৯ ধারায় মামলার অনুমোদন দেয়।দুদকের সূত্রটি জানিয়েছে, চলতি সপ্তাহে তাঁদের বিরুদ্ধে মামলা দায়ের করা হবে।
