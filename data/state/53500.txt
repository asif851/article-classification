
চাঁপাইনবাবগঞ্জ শহরের প্রফেসরপাড়া মহল্লার একটি ছাত্রীনিবাস থেকে শুক্রবার সন্ধ্যায় এক কলেজছাত্রীর ঝুলন্ত লাশ উদ্ধার করেছে পুলিশ।
ওই ছাত্রীর নাম আরিফা খাতুন (২২)। তিনি গোমস্তাপুর উপজেলার আলীনগর গ্রামের এনামুল হকের মেয়ে।
চাঁপাইনবাবগঞ্জ সদর থানার ভারপ্রাপ্ত কর্মকর্তা (ওসি) সাবের রেজা আহমেদ বলেন, ছাত্রীনিবাসের ছাত্রীদের কাছ থেকে মুঠোফোনে খবর পেয়ে সদর থানা-পুলিশের একটি দল সন্ধ্যার দিকে সেখানে যায়। একটি কক্ষের দরজা ভেঙে গলায় ওড়না পেঁচিয়ে ফাঁস দেওয়া ঝুলন্ত অবস্থায় আরিফা খাতুনের লাশ উদ্ধার করে পুলিশ। লাশ উদ্ধারের সময় পৌর কাউন্সিলর জিয়াউর রহমান সেখানে উপস্থিত ছিলেন। পরে ঘটনাস্থল পরিদর্শন কের অন্য ছাত্রীদের জিজ্ঞাসাবাদ করেন পুলিশ সুপার টি এম মোজাহিদুল ইসলাম।
ছাত্রীনিবাসের ছাত্রীরা জানান, আরিফা খাতুন রহনপুর ইউসুফ আলী কলেজের ব্যবস্থাপনা বিভাগের তৃতীয় বর্ষের ছাত্রী। তিনি ছয় মাস ধরে ছিলেন। এখান থেকে কোচিং করতেন। শুক্রবার দুপুরে ‘একটি বাড়ি একটি খামার প্রকল্প’র নিয়োগ পরীক্ষা দিয়ে ফেরেন। এরপর দুপুরের খাবার খেয়ে কক্ষে ঢোকেন। ওই সময় তাঁর রুমমেট ছিলেন না। বিকেলে অন্য ছাত্রীরা তাঁকে অনেক ডাকাডাকি করেও কোনো সাড়াশব্দ না পেয়ে পুলিশে খবর দেন।
ওসি জানান, আরিফা খাতুনের চাচা সিরাজুল হককে বিষয়টি জানানো হয়েছে। লাশের ময়নাতদন্তের জন্য সদর হাসপাতালের মর্গে পাঠানো হবে।
মুঠোফোনে সিরাজুল হক প্রথম আলোকে বলেন, ‘আমরা এখনো বুঝতে পারছি না, কেন আরিফা খাতুন আত্মহত্যা করেছে।’
