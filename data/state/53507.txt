
দিনাজপুরের বিরামপুরে ভারতের সীমানা থেকে গতকাল শনিবার রাতে চার বাংলাদেশিকে আটক করেছে ভারতীয় সীমান্তরক্ষী বাহিনী (বিএসএফ)। বিএসএফের দাবি, ভারত থেকে বাংলাদেশে মাদকদ্রব্য নিয়ে যাওয়ার সময় ওই চারজনকে আটক করা হয়।
বর্ডার গার্ড বাংলাদেশের (বিজিবি) ২৯ ব্যাটালিয়নের উপ-অধিনায়ক মেজর এ কে এম হাসিবুল হোসেন সাংবাদিকদের এ তথ্য নিশ্চিত করেছেন।
আটক ব্যক্তিরা হলেন বিরামপুর পৌর শহরের বেগমপুর এলাকার ইমরান হোসেন ও আক্কাস আলী, মির্জাপুর এলাকার শফিকুল ইসলাম এবং নবাবগঞ্জ উপজেলার পুটিমারা ইউনিয়নের আমসাও গ্রামের আমিরুল ইসলাম।
মেজর এ কে এম হাসিবুল হোসেন প্রথম আলোকে বলেন, শনিবার রাত দুইটার দিকে বিরামপুরের কাটলা ইউনিয়নের ঘাসুরিয়া এলাকা থেকে ওই চারজনকে আটক করে বিএসএফ। এ বিষয়ে জানতে বিজিবির পক্ষ থেকে বিএসএফের কাছে আবেদন করা হয়। আবেদনের পরিপ্রেক্ষিতে আজ রোববার সকাল নয়টার দিকে বিরামপুর সীমান্তে বিজিবি ও বিএসএফের মধ্যে পতাকা বৈঠক হয়। বৈঠকে বিএসএফ জানায়, মাদকদ্রব্যসহ ওই চার বাংলাদেশিকে আটক করা হয়েছে। তাঁদের কাছ থেকে ১০০ বোতল ফেনসিডিল, ৫৮ বোতল মদ ও নেশার কাজে ব্যবহৃত কিছু ইনজেকশন জব্দ করা হয়।
বিজিবি জানায়, ওই চার বাংলাদেশিকে ভারতের পুলিশের কাছে সোপর্দ করা হবে বলে জানিয়েছে বিএসএফ।
