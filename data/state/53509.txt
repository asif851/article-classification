
একাত্তরে মানবতাবিরোধী অপরাধে ফাঁসির দণ্ডপ্রাপ্ত বিএনপি নেতা সালাউদ্দিন কাদের (সাকা) চৌধুরী ও জামায়াত নেতা আলী আহসান মোহাম্মাদ মুজাহিদ এখন পর্যন্ত প্রাণভিক্ষার আবেদন করেননি। রাষ্ট্রপতির কাছে আদৌ প্রাণভিক্ষার আবেদন করবেন কি না, তা পরে জানাবেন বলে কারা কর্তৃপক্ষকে জানিয়েছেন তাঁরা।
কারাগারের একজন কর্মকর্তা বলেন, গতকাল বৃহস্পতিবার রাতে সাকা চৌধুরী ও মুজাহিদকে রায় পড়ে শোনানো হয়েছে। তাঁরা প্রাণভিক্ষার আবেদন করবেন কি না সে ব্যাপারে জানতে চাইলে তাৎক্ষণিক কোনো সিদ্ধান্ত দেননি, সময় নিয়েছেন। ওই কর্মকর্তা বলেন, আজ শুক্রবার আবারও তাদের কাছে এ ব্যাপারে জানতে চাওয়া হবে। তিনি বলেন, কারা কর্তৃপক্ষ ফাঁসির সব প্রস্তুতি সম্পন্ন করেছে। আইন অনুযায়ী এ প্রক্রিয়ায় ধাপগুলো মেনে চলা হবে।জানতে চাইলে কারা উপ মহাপরিদর্শক গোলাম হায়দার বলেন, ফাঁসির দণ্ডপ্রাপ্ত দুজনের কেউই প্রাণভিক্ষার আবেদন করবেন কি না সে ব্যাপারে সিদ্ধান্ত দেননি। আজ তাঁদের কাছে আবার এ ব্যাপারে সিদ্ধান্ত জানতে চাওয়া হবে।সাকা ও মুজাহিদের মানবতাবিরোধী অপরাধের বিচারের সব আইনি প্রক্রিয়া ইতিমধ্যে শেষ হয়েছে। এখন কেবল তারা রাষ্ট্রপতির কাছে ক্ষমা চাইতে পারেন। এটা না চাইলে বা রাষ্ট্রপতি ক্ষমা না করলে স্বরাষ্ট্র মন্ত্রণালয় মৃত্যুদণ্ড কার্যকর করবে।গত বুধবার সাকা চৌধুরী ও আলী আহসান মুজাহিদের করা ফাঁসির রায় পুনর্বিবেচনার আবেদন খারিজ করে দেন আদালত।
