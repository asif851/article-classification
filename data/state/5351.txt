
বাগেরহাটের মংলায় সেনাকল্যাণ সংস্থার সিমেন্ট কারখানায় নির্মাণাধীন ভবনধসের ঘটনায় আহত আরেক শ্রমিক শাহ আলী ওরফে শিহাবের (৫০) মৃত্যু হয়েছে। এ নিয়ে ধসের ঘটনায় নিহতের সংখ্যা আটে পৌঁছাল। একই ঘটনায় নিহত অপর এক শ্রমিকের পরিচয় শনাক্ত করে তাঁর লাশ পরিবারের কাছে হস্তান্তর করা হয়েছে।বাগেরহাটের জেলা প্রশাসক জাহাংগীর আলম গতকাল মঙ্গলবার দুপুরে জানান, সোমবার রাতে যশোর সম্মিলিত সামরিক হাসপাতালে (সিএমএইচ) চিকিৎসাধীন অবস্থায় মারা যান শিহাব। তিনি বাগেরহাটের রামপাল উপজেলার গৌরম্ভা ইউনিয়নের গৌরম্ভা গ্রামের মোকসেদ আলীর ছেলে।জেলা প্রশাসক আরও জানান, গত বৃহস্পতিবারের ভবনধসের ওই ঘটনায় আহত হওয়া ৩২ জনকে খুলনা মেডিকেল কলেজ হাসপাতালে ভর্তি করা হয়েছিল। পরে পাঁচজনকে উন্নত চিকিৎসার জন্য যশোর সিএমএইচে পাঠানো হয়। ওই পাঁচজনের মধ্যে সোমবার দিবাগত রাতে চিকিৎসাধীন অবস্থায় শিহাব মারা যান।গতকাল মঙ্গলবার যশোরের ২৫০ শয্যাবিশিষ্ট হাসপাতালে ময়নাতদন্ত শেষে শিহাবের লাশ তাঁর গ্রামের বাড়িতে পাঠানো হয়েছে।একই দিন ভবনধসে নিহত অজ্ঞাত এক শ্রমিকের পরিচয় পাওয়া গেছে। তিনি নোয়াখালীর সদর উপজেলার ব্রহ্মপুর গ্রামের প্রয়াত মোমিন উল্লাহর ছেলে নূর মোহম্মদ (২৫)।মংলা থানার উপপরিদর্শক (এসআই) মঞ্জুর এলাহি জানান, মঙ্গলবার দুপুরে নিহত ব্যক্তির স্ত্রী আয়েশা বেগম নূর মোহম্মদের মরদেহ দেখে শনাক্ত করেছেন। পরে স্ত্রীর কাছে মরদেহ হস্তান্তর করা হয়।
আরও পড়ুন
মংলায় নির্মাণাধীন ছাদ ধস, ৫ জনের মরদেহ উদ্ধার উদ্ধারকাজ শেষ, মৃতের সংখ্যা ৭ মংলায় উদ্ধারকাজ শেষ
