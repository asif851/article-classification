
‘দুর্বৃত্তদের হাতে বাবা খুন হয়েছেন। আর যেন কাউকে বাবা হারাতে না হয়। আমার বাবাই যেন এই হত্যাযজ্ঞের শেষ শিকার হন।’
পাবনার শ্রীশ্রী ঠাকুর অনুকূল চন্দ্র সৎসঙ্গ আশ্রমে গতকাল শুক্রবার বিকেলে এক সভায় আশ্রমের সেবায়েত প্রয়াত নিত্যরঞ্জন পাণ্ডের ছেলে নন্দ দুলাল পাণ্ডে এসব কথা বলেন। জেলা প্রশাসন আয়োজিত সন্ত্রাস ও নাশকতা প্রতিরোধ সভায় প্রধান অতিথি ছিলেন স্বাস্থ্যমন্ত্রী মোহাম্মদ নাসিম।প্রধান অতিথির বক্তব্যে নিত্যরঞ্জন পাণ্ডের হত্যার ব্যাপারে নাসিম বলেন, ‘খুনিরা যেখানেই থাকুক, তাদের খুঁজে বের করে বিচারের আওতায় আনা হবে।’মোহাম্মদ নাসিম বলেন, ভয় দেখিয়ে, আতঙ্ক সৃষ্টি করে, মানুষ হত্যা করে আওয়ামী লীগ সরকারকে সরানো যাবে না। ২০১৯ সালের এক দিন আগেও আওয়ামী লীগ নির্বাচন ছাড়া ক্ষমতা ছাড়বে না।১০ জুন শুক্রবার ভোরে আশ্রমের পাশে নিত্যরঞ্জন পাণ্ডেকে কুপিয়ে হত্যা করে দুর্বৃত্তরা। এ ঘটনায় আশ্রমের ভারপ্রাপ্ত সাধারণ সম্পাদক যুগল কিশোর ঘোষ অজ্ঞাতনামা ব্যক্তিদের বিরুদ্ধে পাবনা সদর থানায় হত্যা মামলা করেন। মামলায় পুলিশ এক শিবির নেতাসহ দুজনকে গ্রেপ্তার করেছে। তাঁদের পাঁচ দিনের রিমান্ড চলছে।
