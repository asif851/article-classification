
ঝালকাঠির কলেজছাত্র লিমন হোসেনকে গুলি করে হত্যাচেষ্টার অভিযোগে তাঁর মায়ের করা মামলা টিকিয়ে রাখতে আদালতে করা রিভিশন আবেদনের ওপর শুনানি আবার পিছিয়েছে। আবেদনটি শুনানির জন্য গতকাল বুধবার জেলা ও দায়রা জজ আদালতের কার্য তালিকায় ছিল।লিমনের মায়ের আইনজীবী মানিক আচার্য্য বলেন, রাষ্ট্রপক্ষের কৌঁসুলি আবদুল মান্নানের করা সময়ের আবেদনের কারণে গতকাল শুনানি হয়নি। জেলা ও দায়রা জজ মো. শহীদুল্লাহ বকাউল আগামী ১৫ জানুয়ারি পরবর্তী শুনানির দিন ধার্য করেন।গত ১৯ মার্চ লিমনের মা হেনোয়ারা বেগম বাদী হয়ে এই রিভিশন দায়ের করেছিলেন। এ নিয়ে ছয়বার রিভিশনের শুনানির তারিখ পেছাল। এর মধ্যে রাষ্ট্রপক্ষই পাঁচবার সময়ের আবেদন করে। লিমনকে গুলি করে হত্যাচেষ্টার অভিযোগে ২০১১ সালের ১০ এপ্রিল হেনোয়ারা বেগম র‌্যাবের ছয় সদস্যকে আসামি করে আদালতে নালিশি মামলা করেন। ২৬ এপ্রিল রাজাপুর থানার পুলিশ ছয় র‌্যাব সদস্যর বিরুদ্ধে মামলা নথিভুক্ত করে। গত বছরের ১৪ আগস্ট বরিশাল র‌্যাব-৮-এর উপসহকারী পরিচালক লুৎফর রহমানসহ র‌্যাবের ছয় সদস্যকে লিমন হত্যাচেষ্টা মামলা থেকে অব্যাহতি দেওয়ার সুপারিশ করে আদালতে চূড়ান্ত প্রতিবেদন দাখিল করা হয়।
