
স্বরাষ্ট্রমন্ত্রী আসাদুজ্জামান খান কামাল নিখোঁজ ব্যক্তিদের বিষয়ে অপেক্ষা করতে বলেছেন। তিনি বলেন, ‘অপেক্ষা করুন। গোয়েন্দারা ব্যর্থ নয়।’
আজ রোববার দুপুরে নৌ পুলিশের চতুর্থ প্রতিষ্ঠাবার্ষিকীর অনুষ্ঠান শেষে সাংবাদিকদের প্রশ্নের জবাবে স্বরাষ্ট্রমন্ত্রী এ কথা বলেন। মিরপুর পুলিশ স্টাফ কলেজসংলগ্ন পিএসসি কনভেনশন হলে আয়োজিত অনুষ্ঠানে স্বরাষ্ট্রমন্ত্রী আসাদুজ্জামান খান কামাল প্রধান অতিথি ছিলেন।
সাংবাদিকেরা নর্থ সাউথ বিশ্ববিদ্যালয়ের শিক্ষক মোবাশ্বার হাসান, সাংবাদিক উৎপল দাসসহ নিখোঁজ ব্যক্তিদের উদ্ধারের বিষয়ে স্বরাষ্ট্রমন্ত্রীর কাছে জানতে চান। জবাবে তিনি বলেন, ‘তাদের ধরে নিয়ে গেছে—জানলেন কেমনে? তাদের উদ্ধারে কাজ করছেন গোয়েন্দারা। অপেক্ষা করুন। গোয়েন্দারা ব্যর্থ নয়।’
এর আগে অনুষ্ঠানে প্রধান অতিথির বক্তব্যে স্বরাষ্ট্রমন্ত্রী বলেন, নৌ পুলিশকে শক্তিশালী করা হচ্ছে।
অনুষ্ঠানে অন্যদের মধ্যে উপস্থিত ছিলেন স্বরাষ্ট্রসচিব মোস্তফা কামাল উদ্দিন ও পুলিশের মহাপরিদর্শক এ কে এম শহীদুল হক। অনুষ্ঠানে সভাপতিত্ব করেন নৌ পুলিশের উপমহাপরিদর্শক শেখ মুহাম্মদ মারুফ হাসান।
৭ নভেম্বর সন্ধ্যা থেকে নর্থ সাউথ বিশ্ববিদ্যালয়ের সহকারী অধ্যাপক মোবাশ্বার হাসানকে খুঁজে পাওয়া যাচ্ছে না । তিনি তাঁর পরিচিতজনদের কাছে সিজার নামে পরিচিত। সরকারের এটুআই প্রকল্পের একটি সভায় অংশ নিতে ওই দিন তিনি আগারগাঁওয়ের আইডিবি ভবনে যান। সেখান থেকে বের হওয়ার পরই নিখোঁজ হন। এ নিয়ে গত আগস্ট মাসের শেষ সপ্তাহ থেকে নভেম্বরের প্রথম সপ্তাহ পর্যন্ত আড়াই মাসে রহস্যজনকভাবে রাজনীতিক, ব্যবসায়ী, সাংবাদিক, ছাত্রসহ নয়জন নিখোঁজ হলেন।
