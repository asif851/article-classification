
কুষ্টিয়ায় এক কলেজছাত্রকে অপহরণের পর হত্যা করার ঘটনায় সন্দেহভাজন হিসেবে আটক করা এক ব্যক্তি পুলিশের সঙ্গে ‘বন্দুকযুদ্ধে’ নিহত হয়েছেন।
আজ সোমবার ভোররাত চারটার দিকে সদর উপজেলার হরিনারায়ণপুর বেড়িবাঁধ এলাকার একটি কলাবাগানে কথিত এই বন্দুকযুদ্ধ হয়।
পুলিশের দাবি, ঘটনাস্থল থেকে একটি বিদেশি পিস্তল, দুটি গুলি, তিনটি গুলির খোসা ও দুটি ধারালো অস্ত্র উদ্ধার করা হয়েছে। এ ঘটনায় পুলিশের তিন কনস্টেবল আহত হয়েছেন।
নিহত ব্যক্তির নাম এনামুল হক (৩০)। তিনি সদর উপজেলার শিবপুর গ্রামের মোস্তফা মিয়ার ছেলে।
কলেজছাত্র সাগর সাহাকে (১৯) অপহরণের পর হত্যার ঘটনায় সন্দেহভাজন হিসেবে গত শনিবার এনামুলকে আটক করেছিল পুলিশ।
কুষ্টিয়া পুলিশের গোয়েন্দা শাখার (ডিবি) ভারপ্রাপ্ত কর্মকর্তা (ওসি) ছাব্বিরুল আলমের ভাষ্য, সাগরকে অপহরণের পর হত্যায় জড়িত সন্দেহে এনামুলকে আটক করা হয়। ব্যাপক জিজ্ঞাসাবাদের পর তিনি তাঁর সহযোগীদের তথ্য দেন। তাঁকে সঙ্গে নিয়ে রাতে হরিণানারায়ণপুর বেড়িবাঁধ এলাকায় অভিযানে যায় পুলিশ। উপস্থিতি টের পেয়ে সেখানে অবস্থানরত অপহরণকারীরা পুলিশকে লক্ষ্য করে গুলি ছোড়ে। পুলিশও পাল্টা গুলি ছোড়ে। উভয় পক্ষের মধ্যে বেশ কিছুক্ষণ ধরে বন্দুকযুদ্ধ চলে। পুলিশের ওপর হামলাকারীরা একপর্যায়ে পালিয়ে যায়। বন্দুকযুদ্ধের মাঝে পড়ে এনামুল আহত হন। তাঁকে উদ্ধার করে কুষ্টিয়া জেনারেল হাসপাতালে নেওয়া হয়। সেখানে কর্তব্যরত চিকিৎসা কর্মকর্তা তাঁকে মৃত ঘোষণা করেন।
সদর উপজেলার শিবপুর গ্রামের ব্যবসায়ী প্রদীপ সাহার ছেলে সাগরকে গত বুধবার সন্ধ্যায় স্থানীয় হরিনারায়ণপুর বাজার থেকে অপহরণ করা হয়। পরে ৫০ লাখ টাকা মুক্তিপণ দাবি করে তাঁর বাবাকে ফোন করা হয়। সাগর লক্ষ্মীপুর খাতের আলী ডিগ্রি কলেজের উচ্চমাধ্যমিক দ্বিতীয় বর্ষের ছাত্র ছিলেন।
অপহৃত হওয়ার তিন দিন পর গত শনিবার রাতে শিবপুর গ্রামের পরিত্যক্ত একটি শৌচাগারের ভেতর থেকে সাগরের লাশ উদ্ধার করে পুলিশ।
নাম প্রকাশ না করার শর্তে জেলা পুলিশের শীর্ষস্থানীয় একজন কর্মকর্তা প্রথম আলোকে বলেন, সাগর অপহৃত হওয়ার পর পুলিশ এলাকায় ব্যাপক অভিযান শুরু করে। এরই মধ্যে শনিবার সন্ধ্যায় জানা যায়, শিবপুর গ্রামের এনামুল নামের এক ব্যক্তির বাড়ির পেছনে সাগরের লাশ ফেলে রাখা হয়েছে। পরে সেখানে গিয়ে পরিত্যক্ত একটি শৌচাগার থেকে তাঁর লাশ উদ্ধার করা হয়। এর আগেই এনামুলকে আটক করা হয়।
গতকাল রোববার কুষ্টিয়া জেনারেল হাসপাতালে সাগরের লাশের ময়নাতদন্ত হয়। হাসপাতালের চিকিৎসক তাপস কুমার সরকার জানিয়েছেন, হাত-পা বেঁধে ও গলায় রশি পেঁচিয়ে সাগরকে হত্যা করা হয়েছে। অপহরণের দিন রাতেই তাঁকে হত্যা করা হয়।
আরও পড়ুন... 
৩ দিন পর শৌচাগার থেকে লাশ উদ্ধার
