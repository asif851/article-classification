
ঢাকার কেরানীগঞ্জের শুভাঢ্যা খালটি একটি ঐতিহ্যবাহী খাল। এটি এক সময় কেরানীগঞ্জের মানুষের গর্ব ছিল। তবে এটি বর্তমানে বাংলাদেশের সবচেয়ে খারাপ খালে পরিণত হয়েছে। তাই এ খালটি এখন কেরানীগঞ্জবাসীর জন্য লজ্জার কারণ হয়ে দাঁড়িয়েছে।আজ সোমবার সকালে শুভাঢ্যা খালের নাব্যতা রক্ষা ও পরিষ্কার-পরিচ্ছন্নতা অভিযানে এক পথসভায় প্রধান অতিথির বক্তব্যে ঢাকা জেলা প্রশাসক (ডিসি) তোফাজ্জল হোসেন মিয়া এসব কথা বলেন।তোফাজ্জল হোসেন বলেন, ‘খালটিতে পানি প্রবাহ সৃষ্টি করা দরকার। আমরা এখনো আশা ছেড়ে দিইনি। খালটি উদ্ধারে আমরা আমাদের মতো চেষ্টা চালিয়ে যাচ্ছি। যেভাবেই হোক, খালটি উদ্ধার করা দরকার। কিন্তু এটা সরকারের একার কাজ নয়। এ কাজে সবাইকে এগিয়ে আসতে হবে। খাল দখল ও দূষণকারীদের বিরুদ্ধে কঠোর ব্যবস্থা নেওয়া হবে।’সকালে শুভাঢ্যা খালের নাব্যতা রক্ষা ও পরিষ্কার-পরিচ্ছন্নতা অভিযান, শোভাযাত্রা ও পথসভা করেছে বাংলাদেশ স্কাউটের কেরানীগঞ্জ শাখার সদস্যরা। শুভাঢ্যা খাল রক্ষায় খালের তীরবর্তী এলাকাবাসীর সচেতনতা বৃদ্ধির লক্ষ্যে একটি বর্ণাঢ্য শোভাযাত্রা হয়। শোভাযাত্রা ও পরিষ্কার-পরিচ্ছন্নতার কাজে অংশ নেয় শুভাঢ্যা উচ্চবিদ্যালয়, চড়াইল নূরুল হক উচ্চবিদ্যালয়, নয়া শুভাঢ্যা সরকারি প্রাথমিক বিদ্যালয় ও জিনজিরা পীর মোহাম্মদ উচ্চ বালিকা বিদ্যালয়ের গার্লস গাইডের কয়েক শ শিক্ষার্থী, শিক্ষক ও জনপ্রতিনিধি।
কেরানীগঞ্জ উপজেলা নির্বাহী কর্মকর্তা ও উপজেলা স্কাউটের সভাপতি আবুল বাশার মোহাম্মদ ফখরুজ্জামানের সভাপতিত্বে পথসভায় প্রধান অতিথি হিসেবে উপস্থিত ছিলেন ঢাকা জেলা প্রশাসক ও ঢাকা জেলা স্কাউটের সভাপতি তোফাজ্জল হোসেন মিয়া। বিশেষ অতিথি হিসেবে উপস্থিত ছিলেন কেরানীগঞ্জ উপজেলা চেয়ারম্যান শাহিন আহমেদ। আরও উপস্থিত ছিলেন সহকারী কমিশনার (ভূমি) রাশেদুল ইসলাম, শহিদুল হক পাটোয়ারী, শুভাঢ্যা উচ্চবিদ্যালয়ের প্রধান শিক্ষক গোলাম হোসেন ও উপজেলা স্কাউটের সম্পাদক বাবুল হোসেন প্রমুখ।
