
পার্বত্য চট্টগ্রামের আদিবাসীদের মধ্যে একমাত্র বীর বিক্রম উপাধিপ্রাপ্ত উক্যসিং মারমা (৭৬) অসুস্থ। কিছুদিন আগে বান্দরবান সদর হাসপাতালে ভর্তি হলেও আর্থিক সংকটে তাঁর চিকিৎসা হচ্ছে না বলে পরিবারের লোকজন জানিয়েছেন। বান্দরবান শহরতলির লাঙ্গিপাড়ার বাড়িতে বিছানায় শুয়ে দিনের বেশির ভাগ সময় কাটছে তাঁর।হাসপাতালের আবাসিক চিকিৎসা কর্মকর্তা (আরএমও) অংসুইপ্রু মারমা বলেন, উক্যসিং মারমা জ্বর, বহুমূত্র, উচ্চ রক্তচাপ, যকৃতের সমস্যাসহ বিভিন্ন জটিল রোগে ভুগছেন। কিন্তু তিনি হাসপাতালে ভর্তি হয়ে থাকতে চান না। আর বাড়িতে গিয়ে তাঁকে স্বাস্থ্যসেবা দেওয়াও কঠিন।উক্যসিং মারমা বলেন, ‘আর্থিক সামর্থ্য না থাকায় হাসপাতাল থেকে চিকিৎসকের দেওয়া ব্যবস্থাপত্রের ওষুধগুলোও কিনতে পারছি না।’উক্যসিং মারমার ছেলে বাবলু মারমা বলেন, বাবা ২০ থেকে ২২ দিন ধরে বেশ অসুস্থ। ফলমূল ও তরল খাবার ছাড়া কিছু খেতে পারেন না। পারিবারের আর্থিক সংগতি না থাকায় তাঁরা চিকিৎসা করাতে ও ওষুধপথ্য দিতে পারছেন না।মুক্তিযোদ্ধা সংসদ বান্দরবানের সাবেক জেলা কমান্ডার সত্যেন্দ্র নাথ মজুমদার জানান, উক্যসিং মারমা আদিবাসীদের মধ্যে একমাত্র বীর বিক্রম।মুক্তিযোদ্ধা সংসদ বান্দরবান জেলা ইউনিটের সভাপতি আবুল কাশেম বলেন, উক্যসিং মারমার অসুস্থতার কথা তাঁদের জানানো হয়নি। এ ব্যাপারে খোঁজ নিয়ে তিনি তাঁর বাড়িতে যাবেন।
