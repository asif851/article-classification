
রাজধানীর ধানমন্ডি মাঠ সবার জন্য উন্মুক্ত করে দেওয়া হয়েছে। আজ বৃহস্পতিবার দুপুর দুইটার দিকে ঢাকা দক্ষিণ সিটি করপোরেশনের দুই ম্যাজিস্ট্রেট মো. কবির মাহমুদ ও অতুল মণ্ডল ধানমন্ডি মাঠের গেট খুলে দেন এবং সেখানে দুটি সাইন বোর্ড লাগান।এর আগে ঢাকা দক্ষিণ সিটি করপোরেশন কর্তৃপক্ষকে ধানমন্ডি মাঠ উন্মুক্ত করে দিতে প্রয়োজনীয় পদক্ষেপ নেওয়ার জন্য প্রধানমন্ত্রী শেখ হাসিনা নির্দেশ দেন।ম্যাজিস্ট্রেট অতুল মণ্ডল প্রথম আলোকে জানান, ক্লাবের নিরাপত্তাকর্মীদের মধ্য থেকে অবসরপ্রাপ্ত সার্জেন্ট মারফত আলীর কাছ থেকে ‘ঢাকা দক্ষিণ সিটি করপোরেশনের পূর্বানুমোদন ছাড়া এ মাঠ সর্বসাধারণের জন্য উন্মুক্ত করতে কোনো বাধা দেওয়া হবে না’—এই মর্মে একটি মুচলেকাপত্র নেন তাঁরা। আদালতের নির্দেশ অনুসারেই আজকের অভিযান পরিচালনা করা হয় এবং গেটটি উন্মুক্ত করে দেওয়া হয়।ধানমন্ডি মাঠে গিয়ে দেখা যায়, কয়েক বছর ধরে বন্ধ থাকা মাঠটি উত্সুক অনেকেই দেখতে আসছে। তাদের অধিকাংশই শিশু-কিশোর। মাঠের ভেতরে নির্মাণাধীন ক্রীড়া স্থাপনাগুলোও বন্ধ দেখা গেছে।এ বিষয়ে স্থপতি ইকবাল হাবিব প্রথম আলোকে বলেন, ‘ধানমন্ডি মাঠ এখনই উন্মুক্ত হয়েছে, এটা আমরা মনে করি না। কারণ ধানমন্ডি ক্লাবের নামে যে স্থাপনাগুলো রয়েছে সেগুলো এখনো ভাঙা হয়নি। সর্বসাধারণের জন্য মাঠটি সিটি করপোরেশন বৈধতা দিয়েছে মাত্র। যতক্ষণ পর্যন্ত মাঠের স্থাপনা অপসারণ না হচ্ছে, ততক্ষণ আমরা মাঠটি উন্মুক্ত মনে করছি না। তবে আশা করি, আগামীকাল সাধারণ মানুষ তাদের বাচ্চাদের নিয়ে মাঠে প্রবেশ করবে।’ তিনি আরও জানান, আগামী রোববার ধানমন্ডি মাঠ নিয়ে আদালতের শুনানি রয়েছে। সেই রায় কার পক্ষে যায়, সেটার পরই সবকিছুর মীমাংসা হবে।ধানমন্ডি ৮ নম্বরে গণপূর্ত বিভাগের মালিকানাধীন মাঠটি একসময় সবার জন্য উন্মুক্ত ছিল। তবে ২০০৯ সালে ধানমন্ডি ক্লাবের নাম পরিবর্তন করে শেখ জামাল ধানমন্ডি ক্লাব লিমিটেড করার পর মাঠটি ঘিরে দেওয়া হয়। দুই বছর ধরে মাঠে সর্বসাধারণের প্রবেশ নিষিদ্ধ করে ক্লাব কর্তৃপক্ষ।ঢাকা দক্ষিণ সিটি করপোরেশনের তত্ত্বাবধানে থাকা ওই মাঠে গত মার্চে দুটি ব্যাডমিন্টন কোর্ট, দুটি টেনিস কোর্ট ও একটি বাস্কেটবল কোর্ট নির্মাণ শুরু হয়। নির্মাণকাজ করছে স্থানীয় সরকার প্রকৌশল অধিদপ্তর (এলজিইডি)।রাজধানীর ধানমন্ডি খেলার মাঠ জনসাধারণের জন্য খুলে দেওয়ার দাবিতে আন্দোলনকারীদের বিরুদ্ধে ১৯ এপ্রিল মামলা করে শেখ জামাল ধানমন্ডি ক্লাব কর্তৃপক্ষ। ওই দিন সকালে আন্দোলনকারীরা মাঠে ঢুকে সমাবেশ করার পর দুপুরে ক্লাবের সাধারণ সম্পাদক আরিফুর রহমান ফটক ভেঙে মাঠে অনধিকার প্রবেশের অভিযোগে এ মামলা করেন। মামলায় স্থপতি মোবাশ্বের হোসেন, ইকবাল হাবিব ও সালমা এ সফি এবং বাংলাদেশ উইমেন্স স্পোর্টস অ্যাসোসিয়েশনের সাধারণ সম্পাদক কামরুন্নাহারের নাম উল্লেখসহ অজ্ঞাত ২০০ জনকে আসামি করা হয়।খেলার মাঠে প্রবেশের অভিযোগে করা মামলায় গত মঙ্গলবার জামিন পান মোবাশ্বের হোসেন, ইকবাল হাবিব, সালমা এ সফি ও কামরুন্নাহার। গতকাল সকালে তাঁরা ঢাকার মুখ্য মহানগর হাকিম আদালতে আত্মসমর্পণ করে জামিনের আবেদন করেন। শুনানি শেষে মহানগর হাকিম এম এ সালাম তাঁদের জামিনের আবেদন মঞ্জুর করেন।
 
 জামিন পেলেন চার পরিবেশবাদী
 প্রথম আলোকে হুমকি দিলেন ক্লাব সভাপতি   
 ধানমন্ডি মাঠে সমাবেশ করলেন পরিবেশবাদীরা
