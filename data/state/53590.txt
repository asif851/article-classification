
রামপাল কয়লাভিত্তিক বিদ্যুৎ প্রকল্প, সুন্দরবন-বিনাশী সব চুক্তি বাতিলসহ সাত দফা দাবিতে আজ বৃহস্পতিবার রাজধানীতে আধা বেলা হরতাল ডেকেছে তেল-গ্যাস-খনিজ সম্পদ ও বিদ্যুৎ-বন্দর রক্ষা জাতীয় কমিটি। এই সাত দফার মধ্যে বিদ্যুৎ-গ্যাস সমস্যা সমাধানের দাবিও রয়েছে।গতকাল বুধবার এক সংবাদ বিজ্ঞপ্তিতে জাতীয় কমিটির আহ্বায়ক প্রকৌশলী শেখ মুহাম্মদ শহীদুল্লাহ ও সদস্যসচিব অধ্যাপক আনু মুহাম্মদ বলেছেন, সাত বছর ধরে সুন্দরবন-বিনাশী রামপাল কয়লা বিদ্যুৎ প্রকল্প বাতিলসহ বিদ্যুৎ ও গ্যাসের সমস্যা সমাধানের জন্য সাত দফা বাস্তবায়নে তাঁরা লংমার্চ, প্রতিবাদ-বিক্ষোভ, মহাসমাবেশসহ নানা কর্মসূচি পালন করলেও সরকার এই প্রকল্প বাতিল না করে উল্টো সুন্দরবনের জন্য ক্ষতিকর নানা তৎপরতা চালাচ্ছে। তাই তাঁরা বাধ্য হয়ে হরতাল পালনের কর্মসূচি দিয়েছেন।বিবৃতিতে বলা হয়, বৃহস্পতিবারের হরতাল ক্ষমতার সংকীর্ণ সংঘাতে সম্পদ ধ্বংসের নয়, বরং সম্পদ রক্ষা, সম্পদ সৃষ্টি ও বাংলাদেশ রক্ষার। এই হরতাল জ্বালাও-পোড়াও নয়, মানুষের স্বতঃস্ফূর্ত অংশগ্রহণের। বিবৃতিতে ঢাকা মহানগরের সব প্রতিষ্ঠান, যান্ত্রিক পরিবহন ও ব্যক্তিগত কাজ আজ বেলা দুইটা পর্যন্ত বন্ধ রেখে শান্তিপূর্ণভাবে হরতাল পালন করে সুন্দরবন রক্ষা আন্দোলনে শরিক হতে ঢাকাবাসীর প্রতি আহ্বান জানানো হয়।হরতালের আওতামুক্তপথচারী, সাইকেল-রিকশা-ভ্যান, অ্যাম্বুলেন্স, গণমাধ্যমসহ বিদ্যুৎ-ফায়ার সার্ভিসের গাড়ি, কাঁচাবাজার, ওষুধের দোকান হরতালের আওতামুক্ত থাকবে।হরতালের সমর্থনে পদযাত্রা, সমাবেশ ও মিছিলহরতালের সমর্থনে জাতীয় কমিটি, কমিটিভুক্ত বিভিন্ন সংগঠন ও সুন্দরবনের সমর্থক নানা শ্রেণি-পেশার মানুষ গতকাল সকালে কমলাপুর রেলস্টেশন, মতিঝিলসহ নগরের বিভিন্ন থানা এলাকায় পদযাত্রা, সমাবেশ, মিছিল করেছে। কমিটি বলেছে, এসব সমাবেশে জাতীয় কমিটির কেন্দ্রীয়, ঢাকা মহানগর নেতারাসহ বিভিন্ন শ্রেণি-পেশার প্রতিনিধিত্বকারী ব্যক্তিরা উপস্থিত ছিলেন। হরতালের সমর্থনে সাংস্কৃতিক কর্মীরা বিভিন্ন মোড়ে সংগীত পরিবেশন করে সুন্দরবন বাঁচানোর সংগ্রামে অংশ নেওয়ার আহ্বান জানান।হরতালের সমর্থনে সন্ধ্যায় ছাত্র সংগঠনগুলোর উদ্যোগে ঢাকা বিশ্ববিদ্যালয়ের টিএসসি থেকে মশাল মিছিল বের হয়।বাংলাদেশের কমিউনিস্ট পার্টি (সিপিবি), বাংলাদেশের সমাজতান্ত্রিক দল (বাসদ), পাঁচ বাম দল ও গণসংহতি আন্দোলনের পক্ষ থেকে আলাদা বিবৃতিতে আজকের হরতাল সফল করতে রাজধানীবাসীর প্রতি আহ্বান জানানো হয়েছে।
