
বিএনপির ভাইস চেয়ারম্যান আবদুল্লাহ আল নোমান বলেছেন, জনগণ সব ক্ষমতার উৎস হলেও বর্তমানে সব ক্ষমতা র‌্যাব-পুলিশের হাতে। আওয়ামী লীগ তাদের সহযোগী হিসেবে কাজ করছে।গতকাল সোমবার দুপুরে জাতীয় প্রেসক্লাবে এক আলোচনা সভায় আবদুল্লাহ আল নোমান এসব কথা বলেন।কমল একাডেমি নামের একটি সংগঠন ‘গণতন্ত্র বাঁচাতে পেশাজীবী-রাজনীতিকদের ভূমিকা’ শীর্ষক আলোচনার আয়োজন করে।আবদুল্লাহ আল নোমান বলেন, দেশে আইনের শাসনের অনুপস্থিতিতে ক্ষমতাসীন দলের নেতা-কর্মী ও আইনশৃঙ্খলা বাহিনী অরাজকতা সৃষ্টি করেছে। সমগ্র জাতি এ সরকারকে ঘৃণা করে। কিন্তু গুম-হত্যার ভয়ে কেউ মুখে কিছু বলছে না। এ পরিস্থিতি থেকে উত্তরণ পেতে একটি অবাধ, সুষ্ঠু ও নিরপেক্ষ নির্বাচনের কোনো বিকল্প নেই।আলোচনা সভায় আরও বক্তব্য দেন ঢাকা বিশ্ববিদ্যালয় রাষ্ট্রবিজ্ঞান বিভাগের চেয়ারম্যান নুরুল আমিন বেপারী, যুবদলের সভাপতি সৈয়দ মোয়াজ্জেম হোসেন আলাল প্রমুখ। এতে সভাপতিত্ব করেন মাইনুল আহসান।
