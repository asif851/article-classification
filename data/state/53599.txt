
কিশোরগঞ্জের তাড়াইলে গত রোববার রাতে মাহবুব আলম (৩৬) নামের এক ব্যক্তিকে তিন মাসের কারাদণ্ড দিয়েছেন ভ্রাম্যমাণ আদালত। মাহবুব করিমগঞ্জ উপজেলার নিয়ামতপুর গ্রামের বাসিন্দা। পুলিশ ও আদালত-সংশ্লিষ্ট সূত্রে জানা গেছে, তাড়াইল উপজেলার দামিহা ইউনিয়নের কাজলা-মানিকবন্দ হাওরে নৌকার মধ্যে জুয়ার আসর বসান মাহবুব। খবর পেয়ে তাড়াইল থানার পুলিশ গত রোববার বিকেলে মানিকবন্দে অভিযান চালায়। এ সময় অন্য জুয়াড়িরা পালিয়ে গেলেও মাহবুব আলমকে গ্রেপ্তার করে থানায় নিয়ে আসে পুলিশ। রাতে তাড়াইল উপজেলা নির্বাহী কর্মকর্তা ও নির্বাহী হাকিম সুলতানা আক্তার তাঁর কার্যালয়ে ভ্রাম্যমাণ আদালত বসিয়ে এ দণ্ডাদেশ দেন। 
