
কুষ্টিয়ায় ইসলামী বিশ্ববিদ্যালয়ের ২০১৬-১৭ শিক্ষাবর্ষে স্নাতক (সম্মান) প্রথম বর্ষের ফলিতবিজ্ঞান ও প্রযুক্তি অনুষদভুক্ত এফ ইউনিটে ভর্তি বাতিল এবং নতুন করে ভর্তি পরীক্ষার কার্যকারিতা আগামী দুই মাসের জন্য স্থগিতের আদেশ দিয়েছেন উচ্চ আদালত।এফ ইউনিটে (গণিত ও পরিসংখ্যান) ভর্তি হওয়া ৮৮ জন শিক্ষার্থীর রিট আবেদনের পরিপ্রেক্ষিতে গতকাল সোমবার দুপুরে বিচারপতি জুবায়ের রহমান চৌধুরী ও বিচারপতি ইকবাল কবিরের গঠিত বেঞ্চ এই আদেশ দেন।আবেদনকারীদের পক্ষে শুনানি করেন ব্যারিস্টার রুহুল কুদ্দুস। জানতে চাইলে তিনি প্রথম আলোকে বলেন, ভর্তি পরীক্ষা বাতিল এবং নতুন করে ভর্তি পরীক্ষা নেওয়ার বিষয়ে ৬ মার্চ ইসলামী বিশ্ববিদ্যালয় সিন্ডিকেট সভায় যে সিদ্ধান্ত নেওয়া হয়েছিল, তার কার্যকারিতা আদালত দুই মাসের জন্য স্থগিত ঘোষণা করেছেন। আদালত রুল জারি করেছেন।গত বছরের ৭ ডিসেম্বর এফ ইউনিটের ভর্তি পরীক্ষা হয়। পরীক্ষা শেষে বিভিন্ন মহল থেকে এ ইউনিটের প্রশ্নপত্র ফাঁসের অভিযোগ ওঠে। ২৫ জানুয়ারি তিন সদস্যের তদন্ত কমিটি গঠন করে বিশ্ববিদ্যালয় প্রশাসন।তদন্ত প্রতিবেদনের ওপর ভিত্তি করে ৬ মার্চ বিশ্ববিদ্যালয়ের সিন্ডিকেট সভায় এফ ইউনিটে ভর্তি হওয়া ১০০ শিক্ষার্থীর ভর্তি বাতিল এবং পুনরায় ভর্তি পরীক্ষা গ্রহণের সিদ্ধান্ত হয়। ১৬ মার্চ ভর্তি পরীক্ষা হওয়ার কথা ছিল।
 
