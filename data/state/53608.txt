
চট্টগ্রাম নগরের পুরোনো চান্দগাঁও থানার সামনে গতকাল বৃহস্পতিবার রাতে একটি সিএনজিচালিত অটোরিকশা থেকে ছয়টি ককটেল উদ্ধার করেছে পুলিশ। চান্দগাঁও থানার ভারপ্রাপ্ত কর্মকর্তা (ওসি) সৈয়দ আবদুর রউফ প্রথম আলোকে জানান, রাত পৌনে আটটার দিকে সিএনজিচালিত অটোরিকশাটিকে থামানোর সংকেত দেওয়া হয়। এ সময় চালক গাড়ি থামালেও দুই যাত্রী পালিয়ে যান। এরপর গাড়িতে তল্লাশি করে একটি শপিং ব্যাগ থেকে ছয়টি ককটেল উদ্ধার করা হয়।ওসি জানান, অটোরিকশার চালক মো. কিরণকে পুলিশের হেফাজতে নেওয়া হয়েছে। তিনি বলেন, প্রাথমিক জিজ্ঞাসাবাদে চালককে নির্দোষ মনে হয়েছে। চালক জানিয়েছেন, দুই যুবক যাত্রীবেশে তাঁর গাড়িতে ওঠেন।
