
যাত্রী হয়রানি করায় দুবাইভিত্তিক সাশ্রয়ী বিমান সংস্থা ফ্লাই দুবাইয়ের স্টেশন ম্যানেজারসহ চারজন কর্মকর্তাকে জরিমানা করেছেন শাহজালাল আন্তর্জাতিক বিমানবন্দরের নির্বাহী ম্যাজিস্ট্রেট।
ওমানের সালালাহ শহরগামী এক যাত্রীকে হয়রানি করায় আজ বুধবার নির্বাহী ​ম্যাজিস্ট্রেট মুহাম্মদ ইউসুফ তাঁদের বিরুদ্ধে এ ব্যবস্থা নেন।
এই চারজন হলেন ফ্লাই দুবাইয়ের স্টেশন ম্যানেজার সেলিম মোবাশ্বের উদ্দিন, ম্যানেজার (সিকিউরিটি) মো. গোলাম রাব্বানী, ট্রাফিক অফিসার ফেরদৌস আহমেদ ও আসিফুল ইসলাম। এর মধ্যে সেলিম, রাব্বানী ও ফেরদৌসকে দুই লাখ টাকা করে জরিমানা এবং অনাদায়ে তিন মাসের কারাদণ্ড দেওয়া হয়। আর আসিফুলকে ৫০ হাজার টাকা জরিমানা এবং অনাদায়ে এক মাসের কারাদণ্ড দেওয়া হয়েছে।
