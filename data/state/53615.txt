
চাচা আপন প্রাণ বাঁচা—এই প্রবাদের মতোই নির্বাচনের মাঠে ভাতিজার ভালো-মন্দ খেয়াল করার সময় নেই চাচা ইউছুপ আলী শিকদারের। বান্দরবান পৌরসভার ৭ নম্বর ওয়ার্ডে এবার লড়াই হচ্ছে চাচা ও ভাতিজার। চাচা আওয়ামী লীগের কাউন্সিলর পদপ্রার্থী। ভাতিজা শামীম শিকদার লড়ছেন বিএনপির প্রার্থী হয়ে।এর আগেও চাচা ও ভাতিজা নির্বাচন করেছেন। কিন্তু দুজনের কেউ জয়ী হতে পারেননি। ইউছুপ আলী শিকদার বলেন, তিনি আগে বিএনপির রাজনীতির সঙ্গে যুক্ত ছিলেন। তিনবার নির্বাচন করেন। আওয়ামী লীগে যোগদান করে এবার দল থেকে মনোনয়ন পেয়েছেন। এ ওয়ার্ড থেকে এর আগে আওয়ামী লীগের প্রার্থীরা জিতেছেন, তাই এবার তাঁর জয়ের সম্ভাবনাই বেশি বলে জানান।ইউছুপ আলীর ভাতিজা বিএনপির প্রার্থী শামীম শিকদার বলেন, আগে তিনি একবার স্বতন্ত্র ও একবার বিএনপির প্রার্থী হিসেবে নির্বাচন করেছিলেন। কিন্তু তখন দলের একাধিক প্রার্থী থাকায় জিততে পারেননি। এবার আওয়ামী লীগে একাধিক প্রার্থী রয়েছে। তিনি বিএনপির একক প্রার্থী হওয়ায় চাচার (ইউছুপ আলী শিকদার) চেয়ে অবশ্যই বেশি ভোট পাবেন বলে তাঁর আশা।তবে বর্তমান কাউন্সিলর ও স্বতন্ত্র প্রার্থী শামু মাঝি বলেন, ওয়ার্ডের মানুষের সুখে-দুঃখে ছিলেন। এ জন্য তাঁর প্রতি মানুষের ভালোবাসা বেশি।
