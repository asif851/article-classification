
ফরিদপুরের মধুখালী উপজেলার মাঝকান্দি থেকে বোয়ালমারী হয়ে গোপালগঞ্জের ভাটিয়াপাড়া পর্যন্ত আঞ্চলিক সড়কটি মহাসড়কে উন্নীত করা হয়েছে। গত মঙ্গলবার জাতীয় অর্থনৈতিক উন্নয়ন কমিটির (একনেক) সভায় এ প্রস্তাব পাস হয়। এ প্রকল্পের প্রাথমিক ব্যয় ধরা হয়েছে ২২২ কোটি টাকা। এ সংবাদ ছড়িয়ে পড়লে মাঝকান্দি, কাদিরদী, নড়িখালী, সাতৈর, বোয়ালমারী, সহস্রাইলসহ বিভিন্ন স্থানে আনন্দ মিছিল ও মিষ্টি বিতরণ করা হয়। উপজেলা মুক্তিযোদ্ধা সংসদের কমান্ডার আবদুর রশিদ বলেন, আঞ্চলিক মহাসড়ক নির্মাণের কারণে মধুখালী, বোয়ালমারী, আলফাডাঙ্গা, কাশিয়ানীর অর্থনৈতিক উন্নয়ন সাধিত হবে। পাশাপাশি মানুষের জীবনযাত্রায় লাগবে উন্নয়নের ছোঁয়া। 
