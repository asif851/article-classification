
ঢাকা-চট্টগ্রাম মহাসড়কের ফেনী বাইপাস অংশের লেমুয়া এলাকায় যাত্রীবাহী একটি বাসের ধাক্কায় মোটরসাইকেল আরোহী দুই ব্যবসায়ী নিহত ও এক ব্যবসায়ী গুরুতর আহত হয়েছেন। বাসটি হানিফ পরিবহনের ছিল।নিহত দুজন হলেন একরাম হোসেন (৩৫) ও মো. মানিক (৩০)।পুলিশ ও এলাকাবাসী জানায়, ফেনী সদর উপজেলার ছনুয়া বাজার থেকে একটি মোটরসাইকেলে করে ওই তিন ব্যবসায়ী লেমুয়া বাজারের দিকে যাচ্ছিলেন। তাঁরা ঢাকা-চট্টগ্রাম মহাসড়কে ওঠামাত্রই হানিফ পরিবহনের যাত্রীবাহী একটি বাস পেছন থেকে মোটরসাইকেলটিকে ধাক্কা দেয়। এতে মোটরসাইকেলে থাকা তিনজনই ছিটকে পড়লে বাসটি তাঁদের চাপা দিয়ে চলে যায়। এতে ঘটনাস্থলেই একরাম ও মানিক মারা যান। স্থানীয় লোকজন মুমূর্ষু অবস্থায় আকবর হোসেনকে (৩২) উদ্ধার করে ফেনী সদর হাসপাতালে ভর্তি করেন। পরে তাঁকে উন্নত চিকিত্সার জন্য চট্টগ্রাম মেডিকেল কলেজ হাসপাতালে পাঠানো হয়।ঢাকা-চট্টগ্রাম মহাসড়কের বোগদাদিয়া ফাঁড়ি পুলিশের উপপরিদর্শক (এসআই) মো. ফিরোজ আলম জানান, দুজনের লাশ উদ্ধার করে ময়নাতদন্তের জন্য ফেনী সদর হাসপাতালে পাঠানো হয়েছে।
