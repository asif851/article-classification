
ময়মনসিংহের হালুয়াঘাট উপজেলায় ব্যাডমিন্টন খেলা নিয়ে বিরোধের জের ধরে সংঘর্ষে দুই তরুণ নিহত হয়েছেন। উপজেলার সাহাপাড়া এলাকায় আজ শনিবার সন্ধ্যায় এ সংঘর্ষ হয়।
নিহত তরুণেরা হলেন আকাশ (২০) ও সৌরভ (১৯)। তাঁদের বাড়ি উপজেলা সদরের পূর্ব কাচারিপাড়া এলাকায়। আকাশ রাজধানীর একটি হোমিওপ্যাথি মেডিকেল কলেজের শিক্ষার্থী ছিলেন। তাঁর বাবার নাম মজিবুর রহমান। সৌরভের বাবার নাম আনোয়ার হোসেন। তিনি গত বছর এইচএসসি পাস করেছেন। পুলিশ ও স্থানীয় সূত্রে জানা গেছে, উপজেলা সদরের সাহাপাড়া এলাকায় প্রতিদিন স্থানীয় তরুণেরা ব্যাডমিন্টন খেলেন। গতকাল শুক্রবার ব্যাডমিন্টন খেলার সময় তরুণদের দুই পক্ষের মধ্যে ঝগড়া হয়। ঝগড়ার একপর্যায়ে দুই পক্ষের মধ্যে হাতাহাতির ঘটনা ঘটে। পরে স্থানীয়দের হস্তক্ষেপে দুই পক্ষের মধ্যে মীমাংসা হয়। আজ শনিবার সন্ধ্যায় আবারও একই স্থানে শুরু হয় ব্যাডমিন্টন খেলা। এ সময় গতকালের ঘটনার জের ধরে আবারও দুই পক্ষের তরুণদের মধ্যে ঝগড়া শুরু হয়। তুমুল বাগ্‌বিতণ্ডার একপর্যায়ে এক পক্ষ আরেক পক্ষের ওপর রামদা ও ছুরি নিয়ে হামলা করে। এতে আকাশ, সৌরভ ও শূন্য নামের তিন তরুণ গুরুতর আহত হন।
হতাহত ব্যক্তিদের হালুয়াঘাট উপজেলা স্বাস্থ্য কমপ্লেক্সে নিয়ে যাওয়ার পর কর্তব্যরত চিকিৎসক আকাশ ও সৌরভকে মৃত ঘোষণা করেন। শূন্যকে ওই স্বাস্থ্য কমপ্লেক্সে ভর্তি করা হয়েছে।
এ ঘটনার এলাকায় উত্তেজনা বিরাজ করছে। ঘটনাস্থল ও আশপাশের এলাকায় পুলিশ মোতায়েন করা হয়েছে। হালুয়াঘাট সার্কেলের সহকারী পুলিশ সুপার মো. আলমগীর প্রথম আলোকে বলেন, দুই পক্ষের মধ্যে বিরোধের জের ধরে সংঘর্ষে দুজন নিহত হন। এ ঘটনায় এখনো মামলা হয়নি। প্রাথমিকভাবে হামলাকারীদের চিহ্নিত করা হয়েছে।
