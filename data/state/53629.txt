
‘মুক্ত করো ভয়, আপনা মাঝে শক্তি ধরো নিজেরে করো জয়’ স্লোগান সামনে রেখে রাজধানীর উত্তরায় শুরু হয়েছে দুই দিনব্যাপী থিয়েটার অঙ্গন পথনাট্যোৎসব। গতকাল শুক্রবার সন্ধ্যায় উত্তরার ৭ নম্বর সেক্টরের রবীন্দ্র সরণি বটমূলে শুরু হওয়া উৎসবের আয়োজক গীতাঞ্জলি ললিতকলা একাডেমি। গতকাল শুরু হলেও আজ সরস্বতী পূজা উপলক্ষে উৎসবে বিরতি। আগামীকাল সন্ধ্যা ছয়টা থেকে উৎসবের দ্বিতীয় দিনের নাটক প্রদর্শন শুরু হবে। দুই দিনে মোট ১০টি নাটক মঞ্চস্থ হচ্ছে। উদ্বোধনী অনুষ্ঠানে সভাপতিত্ব করেন ইমেরিটাস অধ্যাপক রফিকুল ইসলাম। অতিথি হিসেবে উপস্থিত ছিলেন ইন্টারন্যাশনাল থিয়েটার ইনস্টিটিউটের সভাপতি নাট্যজন রামেন্দু মজুমদার। জাতীয় সংগীত ও দেশাত্মবোধক গানের মধ্য দিয়ে উত্তরা এলাকায় প্রথমবারের মতো আয়োজিত এই উৎসবের উদ্বোধন হয়। পথনাট্যোৎসবের মঞ্চটির নাম রাখা হয়েছে ‘ভাষাসৈনিক কবি মাহবুব উল আলম চৌধুরী মঞ্চ’। উদ্বোধনী অনুষ্ঠানে মাহবুব উল আলমের সহধর্মিণী জওশন আরা রহমান উপস্থিত ছিলেন। তিনি বলেন, ‘এই নাট্যোৎসবের মধ্য দিয়ে ভবিষ্যৎ প্রজন্মকে আলোর পথে নিয়ে যাওয়ার যে চেষ্টা শুরু হয়েছে, তা সফল হবে, এই প্রত্যাশা করি।’ উৎসবের আহ্বায়ক মাহবুব আমিন বলেন, সাংস্কৃতিক অবকাঠামোর দিক থেকে উত্তরাকে মরুভূমি বলা চলে। উন্মুক্ত মঞ্চ নেই, বিনোদনের কিছুই নেই। সুস্থ সংস্কৃতির চর্চা ও বিকাশের লক্ষ্যে উত্তরায় নিয়মিত নাট্য উৎসবের আয়োজন করা হবে। স্কুলপড়ুয়া সন্তানকে নাটক দেখাতে নিয়ে এসেছিলেন ৭ নম্বর সেক্টরের বাসিন্দা ইয়াসমিন আকতার। তিনি বলেন, ‘অনেক বছর ধরে উত্তরায় থাকি, এমন নাটকের উৎসব আগে দেখিনি। উত্তরায় বিনোদনের ব্যবস্থা কম, তাই এমন আয়োজন হলে ভালোই হয়। তবে আয়োজকদের অনুষ্ঠানের দেওয়া সময়সূচি মানার দিকে নজর দিতে হবে।’ উদ্বোধনী দিনে নাটক পরিবেশন করে থিয়েটার অঙ্গন। প্রবীর দত্ত রচিত ও নির্দেশিত নাটকের নাম প্রশ্নবোধক। পরে নাটক পরিবেশন করে প্রাচ্যনাট ও থিয়েটার (আরামবাগ)। এ ছাড়া উৎসবে নাটক পরিবেশন করবে মহাকাল নাট্যসম্প্রদায়, নাগরিক নাট্যাঙ্গন অনসাম্বল, প্রাচ্যনাট, নাট্য পুরাণ ও নাট্যরন থিয়েটার উত্তরা। প্রতিদিন পাঁচটি করে দুই দিনে মোট ১০টি নাটক মঞ্চায়ন হচ্ছে।
