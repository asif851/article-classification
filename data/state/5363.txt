
রাজধানীর বাড্ডা থানাধীন আফতাবনগর লেক থেকে উদ্ধার করা কিশোরের লাশের পরিচয় মিলেছে। তার নাম মো. জিসান হোসেন (১৪)। সে ইন্টারন্যাশনাল আইডিয়াল স্কুল অ্যান্ড কলেজের সপ্তম শ্রেণির ছাত্র ছিল। জিসানকে খিলগাঁও থেকে অপহরণ করা হয়েছিল বলে তার পরিবার জানিয়েছে।
গতকাল সোমবার বেলা দুইটায় লেকের পাড় থেকে লাশটি উদ্ধার করে বাড্ডা থানার পুলিশ। পরে সামাজিক যোগাযোগমাধ্যম ফেসবুকের সাহায্যে ঢাকা মহানগর পুলিশের পক্ষ থেকে কিশোরের পরিচয় জানতে চাওয়া হয়।
জিসানের বাবা মো. মোফাজ্জেল হোসেন রিকশার ব্যবসা করেন। ২৫২/৩ সিপাহীবাগ খিলগাঁওয়ে তাদের বাসা। দুই ভাই দুই বোনের মধ্যে জিসান ছিল তৃতীয়। জিসানের বাবা মোফাজ্জেল জানান, ‘গত শুক্রবার সিপাহীবাগ নতুন রাস্তায় আমার রিকশার গ্যারেজের সামনে থেকে জিসান নিখোঁজ হয়। পরের দিন ভোরে ফোনে ছেলের মুক্তিপণ বাবদ ১৫ লাখ টাকা দাবি করা হয়। পরে আমরা থানায় জিডি করি।’
বাড্ডা থানার উপপরিদর্শক (এসআই) মো. সোহরাব হোসেন বলেন, আফতাব নগরে একটি মাছের ঘের থেকে সোমবার বিকেলে জিসানের মৃতদেহ উদ্ধার করা হয়। ময়নাতদন্তের জন্য ওই দিন রাতে লাশটি ঢাকা মেডিকেল কলেজ হাসপাতালের মর্গে পাঠানো হয়। আজ মঙ্গলবার ময়নাতদন্ত সম্পন্ন হয়। পরে রাত আটটার দিকে নিহত কিশোরের বাবাসহ স্বজনেরা মর্গে এসে লাশ শনাক্ত করেন।
