
কুষ্টিয়ার ভেড়ামারায় সন্দেহভাজন জঙ্গি আস্তানা থেকে গ্রেপ্তার তিন নারী জঙ্গির ৮৪ ঘণ্টা করে রিমান্ড মঞ্জুর করেছেন আদালত। আজ সোমবার কুষ্টিয়ার মুখ্য বিচারিক আদালতের জ্যেষ্ঠ হাকিম এম এম মোর্শেদ এই রিমান্ড মঞ্জুর করেন।
রিমান্ড মঞ্জুর হওয়া তিন নারী হলেন টলি আরা, আশরাদী জাহান ওরফে তিথি ও মাহমুদা খাতুন ওরফে সুমাইয়া।
কড়া পুলিশ পাহারার মধ্য দিয়ে আজ বেলা একটার দিকে তিন নারীকে ভেড়ামারা থেকে কুষ্টিয়া মুখ্য বিচারিক হাকিমের আদালতে নেওয়া হয়।
সন্ত্রাসবিরোধী আইনের মামলায় তিন নারীকে জিজ্ঞাসাবাদের জন্য ১০ দিন করে রিমান্ডের আবেদন করে পুলিশ। মামলার তদন্তকারী কর্মকর্তা ভেড়ামারা থানার পরিদর্শক (তদন্ত) আন নূর যায়েদ এই আবেদন করেন।
শুনানির পর তিন নারীর প্রত্যেকের ৮৪ ঘণ্টা করে রিমান্ড মঞ্জুর করেন আদালত। পরে কড়া নিরাপত্তায় তাঁদের আদালত থেকে নিয়ে যায় পুলিশ।
গত শুক্রবার দিবাগত রাত ১২টা থেকে জঙ্গি আস্তানা সন্দেহে কুষ্টিয়ার ভেড়ামারা উপজেলার বামনপাড়া তালতলা এলাকায় একটি বাড়িতে অভিযান চালায় কাউন্টার টেররিজম ইউনিট ও জেলা পুলিশ। বাড়িটি থেকে তিন নারী জঙ্গিসহ দুই শিশুকে থানায় নেয় পুলিশ।
তিন নারী জঙ্গির বিরুদ্ধে গতকাল রোববার রাতে ভেড়ামারা থানায় সন্ত্রাসবিরোধী আইনে মামলা হয়। আর বাড়ির মালিক নাসিমা খাতুনকে গতকাল ৫৪ ধারায় গ্রেপ্তার দেখিয়ে আদালতের মাধ্যমে কারাগারে পাঠানো হয়।
পুলিশ বলছে, গ্রেপ্তার হওয়া নারী জঙ্গি টলি আরার স্বামী আরমান আলী ভেড়ামারার বাহাদুরপুর ইউনিয়নের ঠাকুর দৌলতপুরের বাসিন্দা। উভয়েরই এটা দ্বিতীয় বিয়ে। টলির প্রথম স্বামী ভেড়ামারা দৌলতপুরের শীর্ষ চরমপন্থী লালচাঁদ বাহিনীর প্রধান লালচাঁদের (ক্রসফায়ারে নিহত) সেকেন্ড ইন কমান্ড নান্টু গুড়ি। তিনিও ক্রসফায়ারে নিহত হন। টলি খাতুন দীর্ঘদিন ধরে ভেড়ামারা শহরে বসবাস করে আসছেন।
নব্য জেএমবির আমির আইয়ুব বাচ্চু ওরফে সাজিদ হাসানের স্ত্রী তিথি। তাঁর বাড়ি নওগাঁয়। সংগঠনটির আর্চার রাজিকুল ওরফে তালহার স্ত্রী সুমাইয়া। তাঁর বাড়ি নাটোরে।
