
বরিশাল নগরে গতকাল শুক্রবার সকালে জাকাতের কাপড় নিতে গিয়ে পদদলিত হয়ে ফিরোজা বেগম (৫০) ও নূপুর বেগম (৩৫) নামের দুজনের মৃত্যু হয়েছে। আহত হয়েছেন সাতজন। তাঁদের বরিশাল শেরেবাংলা মেডিকেল কলেজ হাসপাতালে ভর্তি করা হয়েছে। এ ঘটনায় খান অ্যান্ড সন্স গ্রুপের আট কর্মকর্তাকে আটক করা হয়েছে।নিহত ফিরোজা বেগম সদর উপজেলার বর্ণকাঠি গ্রামের ফজলে আলীর স্ত্রী ও নূপুর বেগম নগরের রসুলপুর চর এলাকার মোহর মিয়ার স্ত্রী।প্রত্যক্ষদর্শীরা জানান, নগরের কাটপট্টি সড়কের খান অ্যান্ড সন্স গ্রুপের শাখা কার্যালয় থেকে জাকাতের কাপড় দেওয়া হবে খবর শুনে সেখানে অসংখ্য নারী-পুরুষ ভিড় করেন। সকাল সাড়ে ১০টার দিকে খান অ্যান্ড সন্সের মূল ফটক খুলে দেওয়া হয়। এ সময় বেশ কয়েকজন নারী ভেতরে ঢুকে পড়েন। তাঁদের নিয়ন্ত্রণ করতে নিরাপত্তারক্ষীরা ধাওয়া দেন। এ সময় হুড়োহুড়ি করে বের হতে গিয়ে পদদলিত হয়ে দুই নারী মারা যান।পুলিশ জানায়, এ ঘটনায় জিজ্ঞাসাবাদের জন্য খান অ্যান্ড সন্স গ্রুপের আট কর্মকর্তাকে আটক করা হয়েছে। তাঁরা হলেন ওই শাখার ব্যবস্থাপক আবু সালেহ, বিপণন কর্মকর্তা শাহ নেওয়াজ, মো. রাহাত, সিরাজ, লিটন, আসাদ, হালিম ও মোয়াজ্জেম হোসেন।বরিশাল কোতোয়ালি মডেল থানার ভারপ্রাপ্ত কর্মকর্তা (ওসি) মো. শাখাওয়াত হোসেন বলেন, এ ঘটনায় মামলা দায়েরের প্রস্তুতি চলছে।
