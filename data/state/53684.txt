
রাজশাহীর বাগমারা উপজেলার গোবিন্দপাড়া ইউনিয়নে বন্যার পানিতে ভেসে যাওয়া গৃহবধূ জয়নব বিবির (৪৫) লাশ আজ শুক্রবার উদ্ধার করা হয়েছে। সকালে স্থানীয় লোকজন লাশটি উদ্ধার করেন।
গতকাল বৃহস্পতিবার সন্ধ্যা পর্যন্ত স্থানীয় লোকজন ও ডুবুরিরা চেষ্টা চালিয়েও জয়নবের সন্ধান পাননি। জয়নব উপজেলার গোবিন্দপাড়া ইউনিয়নের রমজানপাড়া গ্রামের আবু সাঈদের স্ত্রী।
প্রত্যক্ষদর্শীরা জানান, গতকাল জয়নব তাঁর এক নাতিকে নিয়ে হেঁটে বাড়ি ফিরছিলেন। দুপুর ১২টার দিকে রমজানপাড়া গ্রামের বন্যায় ভেঙে যাওয়া রাস্তা পারাপারের সময় পা ফসকে পানিতে পড়ে যান তিনি। স্রোত তাঁকে ভাসিয়ে নিয়ে যায়। এরপর স্থানীয় লোকজন নৌকা নিয়ে জাল ফেলে ও ডুব দিয়ে তাঁকে উদ্ধারের চেষ্টা চালান। বিকেলে তাঁদের সঙ্গে উপজেলা ফায়ার স্টেশনের ডুবুরিরা এসে যোগ দেন। সন্ধ্যা পর্যন্ত চেষ্টা চালিয়েও জয়নবের কোনো সন্ধান পাওয়া যায়নি। এরপর ডুবুরিরা অভিযান স্থগিত ঘোষণা করে চলে যান।
আজ সকালে স্থানীয় লোকজন ঘটনাস্থল থেকে প্রায় এক কিলোমিটার দূরে শালজোড় শ্মশানঘাঁটি এলাকায় একটি লাশ ভাসতে দেখেন। পরে পরিবারের সদস্যরা ঘটনাস্থলে গিয়ে লাশটি শনাক্ত করেন। গোবিন্দপাড়া ইউনিয়ন পরিষদের চেয়ারম্যান বিজন কুমার সরকার বলেন, বিষয়টি থানার পুলিশ ও উপজেলা প্রশাসনকে জানানো হয়েছে।
