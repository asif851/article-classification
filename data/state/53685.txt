
নাটোর-সিরাজগঞ্জ মহাসড়কে ডাকাতদের হামলায় গুরুতর আহত নাটোর পৌরসভার ওয়ার্ড কাউন্সিলর মোস্তাক আহমেদ ওরফে ভুট্টো (৪৬) ঢাকার স্কয়ার হাসপাতালে চিকিৎসাধীন অবস্থায় মারা গেছেন। গতকাল সোমবার সকালে তিনি মারা যান। মোস্তাক আহমেদের স্ত্রী রিপা বেগম তাঁর মৃত্যুর বিষয়টি নিশ্চিত করেছেন।পারিবারিক সূত্রে জানা যায়, গত ৮ অক্টোবর রাতে মোস্তাক আহমেদসহ চারজন ঢাকা থেকে একটি ব্যক্তিগত গাড়িতে করে নাটোরে ফিরছিলেন। রাত ৯টার দিকে নাটোরের গুরুদাসপুর উপজেলার সীমান্তবর্তী এলাকায় মহাসড়কের ৬ নম্বর ব্রিজের ওপর গাড়িটির দুটি চাকা পাংচার হয়। এ সময় তাঁরা গাড়ি থেকে নামলে এক দল ডাকাত হামলা চালায়। ডাকাতেরা মোস্তাক আহমেদকে ধারালো অস্ত্র দিয়ে এলোপাতাড়ি কোপায়। তাঁর সঙ্গের লোকজনও কম-বেশি আহত হন। গুরুতর অবস্থায় মোস্তাক আহমেদকে তাৎক্ষণিক রাজশাহী মেডিকেল কলেজ হাসপাতালে ও পরে স্কয়ার হাসপাতালে নেওয়া হয়।কাউন্সিলরের ভাই মাসুদ আহমেদ বলেন, গত রোববার রাতে চিকিৎসাধীন মোস্তাক আহমেদের অবস্থার অবনতি ঘটে। গতকাল সকাল ১০টার দিকে তিনি মারা যান। তবে এখনো কোনো মামলা হয়নি।নাটোর পৌরসভার ৪ নম্বর ওয়ার্ডের সাবেক কাউন্সিলর মোস্তাক আলী জানান, কাউন্সিলর মোস্তাক নাটোর পৌর আওয়ামী লীগের উপপ্রচার ও প্রকাশনা সম্পাদক ছিলেন। তিনি দ্বিতীয় মেয়াদে কাউন্সিলর নির্বাচিত হয়েছিলেন। তাঁর মৃত্যুর খবরে সারা শহরে শোকের ছায়া নেমে এসেছে। মোস্তাক আহমেদের বাবা মরহুম মোসলেম উদ্দিনও নাটোর পৌরসভার কাউন্সিলর ছিলেন।
