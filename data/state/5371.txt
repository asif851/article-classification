
পঞ্চম ধাপের ইউনিয়ন পরিষদ (ইউপি) নির্বাচনে আজ শনিবার নির্বাচনী সহিংসতায় জামালপুর, নোয়াখালী, চট্টগ্রাম ও কুমিল্লায় নয়জন নিহত হয়েছে। এর মধ্যে জামালপুরে এক কিশোরসহ তিনজন, নোয়াখালীতে এক বৃদ্ধ ও এক কিশোর, চট্টগ্রামে এক সদস্য প্রার্থীসহ তিনজন এবং কুমিল্লায় এক চেয়ারম্যান প্রার্থীর মৃত্যু হয়।
জামালপুর : জেলার দেওয়ানগঞ্জ উপজেলার বাহাদুরাবাদ ইউনিয়নের কুঠারচর ইবতেদায়ি মাদ্রাসা ভোটকেন্দ্রে আজ সকাল সাড়ে ১০টার দিকে আওয়ামী লীগের প্রার্থী মো. শাকিরুজ্জামান রাখাল ও আওয়ামী লীগের বিদ্রোহী প্রার্থী মো. শাহজাহান মিয়ার সমর্থকদের মধ্যে জাল ভোট দেওয়া নিয়ে সংঘর্ষ হয়। এ সময় তিনজন নিহত হন।
নিহত ব্যক্তিরা হলেন দেওয়ানগঞ্জ উপজেলার শেখপাড়ার আফজাল শেখের ছেলে মাজেদ মিয়া (১৪), একই এলাকার নূর ইসলাম (৫৫) ও কুতুবের চর গ্রামের জিয়া (৩২)। জামালপুরের পুলিশ সুপার (এসপি) মো. নিজামউদ্দিন প্রথম আলোকে তিনজনের মৃত্যুর খবরের সত্যতা নিশ্চিত করেন।
জামালপুরের এসপি বলেন, শান্তিপূর্ণভাবে ভোট গ্রহণ চলছিল। এ সময় বিদ্রোহী প্রার্থী মো. শাহজাহান মিয়ার সমর্থকেরা দেশীয় অস্ত্র নিয়ে ভোটকেন্দ্রে হামলা চালান। এ ঘটনায় পাঁচ পুলিশ সদস্য, তিন আনসার সদস্যসহ আটজন আহত হন। তাঁদের মধ্যে দুজনকে ময়মনসিংহ মেডিকেল কলেজ হাসপাতালে ভর্তি করা হয়েছে। পরিস্থিতি নিয়ন্ত্রণ করতে ১০০টি ফাঁকা গুলি ছোড়া হয়। ওই কেন্দ্রে ভোট গ্রহণও স্থগিত আছে।
নিহত কিশোর মাজেদের চাচা কালাম মিয়া বলেন, তাঁর ভাতিজা ভোট দেখার জন্য ওই কেন্দ্রে যায়। সংঘর্ষ বাধলে গুলিবিদ্ধ হয়ে সে মারা যায়। তারপর সেখান থেকে লাশ বাড়িতে নিয়ে আসা হয়।
নোয়াখালী : প্রত্যক্ষদর্শী ব্যক্তিরা বলেন, বেলা ১১টার দিকে বেগমগঞ্জ উপজেলার রাজগঞ্জ সিনিয়র মাদ্রাসা কেন্দ্র দখল নিয়ে নৌকা ও স্বতন্ত্র প্রার্থীর সমর্থকদের মধ্যে মারামারি শুরু হয়। এ সময় কেন্দ্রের পুলিশ ও র‌্যাব সদস্যরা পরিস্থিতি নিয়ন্ত্রণে আনতে দুই পক্ষকে ধাওয়া করে। এ সময় কেন্দ্রে ভোট দিতে যাওয়া পার্শ্ববর্তী ছোট হোসেনপুর গ্রামের সৈয়দ আহম্মদ নিরাপদ আশ্রয়ে ছুটতে গিয়ে পাশের দেয়ালের সঙ্গে ধাক্কা লেগে পাকা রাস্তায় পড়েন। এতে তিনি মাথায় আঘাত পান। তাৎক্ষণিক আশপাশের লোকজন উদ্ধার করে নোয়াখালী জেনারেল হাসপাতালে নিলে কর্তব্যরত চিকিৎসক তাঁকে মৃত ঘোষণা করেন।
নিহত সৈয়দ আহম্মদের ছেলে সুজায়েত উল্লা প্রথম আলোকে বলেন, তাঁর বাবা শারীরিকভাবে কিছুটা অসুস্থ ছিলেন। এরপরও ভোট দিতে কেন্দ্রে গিয়েছিলেন। কিন্তু পুলিশ ও র‌্যাবের ধাওয়া খেয়ে কেন্দ্রের পার্শ্ববর্তী একটি দেয়ালের সঙ্গে ধাক্কা খেয়ে রাস্তার ওপর পড়েন। হাসপাতালে নেওয়ার পথে তিনি মারা যান।
অন্যদিকে, জিরতলী ইউনিয়নের কে বি ইউনিয়ন উচ্চবিদ্যালয় কেন্দ্রে বেলা সাড়ে ১১টার দিকে একদল দুর্বৃত্ত এসে ব্যালট পেপার ছিনিয়ে সিল মারার চেষ্টা করেন এবং কিছু ব্যালট ছিঁড়ে ফেলেন। এ ঘটনায় কিছু সময় কেন্দ্রে ভোট গ্রহণ বন্ধ রাখা হয় বলে জানিয়েছেন প্রিসাইডিং কর্মকর্তা মানিক রতন সরকার।এরপর রিটার্নিং কর্মকর্তা মুহা. আবুল খায়ের এসে পুনরায় ভোট গ্রহণ শুরু করার নির্দেশ দিয়ে যান। মানিক রতন বলেন, রিটার্নিং কর্মকর্তার যাওয়ার পর বেলা একটার দিকে কেন্দ্রের চারদিক থেকে বহিরাগত লোকজন ইটপাটকেল নিক্ষেপ ও ককটেল হামলা চালাতে থাকে। এ সময় পুলিশকে নির্দেশ দিলে তারা বন্দুকের গুলি ছুড়ে পরিস্থিতি নিয়ন্ত্রণে আনে। এ ঘটনায় হামলাকারীদের কয়েকজন আহত হয়েছেন বলে শুনেছেন।
স্থানীয় লোকজন বলেন, পুলিশের গুলির এ ঘটনায় সদস্য প্রার্থী গোলাম মোস্তফার ভাতিজা মো. শাকিল (১৭) এবং জসিম উদ্দিন (২৮) ও মো. রাব্বি (২২) নামের তিনজন গুলিবিদ্ধ হয়ে গুরুতর আহত হন। এ ছাড়া পিটুনিতে ও ধাওয়া খেয়ে আহত হয়েছেন আরও কমপক্ষে ১০ জন। পরে শাকিল ও রাব্বিকে ঢাকা মেডিকেল কলেজে নেওয়ার পথে কুমিল্লায় শাকিলের মৃত্যু হয়। নিহত শাকিলের মা বকুল বেগম বলেন, তাঁর ছেলে ফল দোকানে চাকরি করতেন। দুপুরে ভোটকেন্দ্রে ভোট দেখতে গিয়েছিলেন। ওই সময় কেন্দ্রে মারামারি লাগলে পুলিশ এলোপাতাড়ি গুলি করে। এতে শাকিল মাথায় গুলিবিদ্ধ হয়ে মারা যান।তবে বেগমগঞ্জ থানার ভারপ্রাপ্ত কর্মকর্তা (ওসি) মোহাম্মদ সাজেদুর রহমান ভোটকেন্দ্র দখলমুক্ত ও সড়কের ব্যারিকেড সরাতে পুলিশ ফাঁকা গুলি করেছে দাবি করে বলেন, ওই ঘটনার কেউ আহত হয়নি। শাকিল ওই পথ দিয়ে যাওয়ার পথে ভয়ে পালানোর সময় সড়কে পড়ে মাথায় আঘাতপ্রাপ্ত হন। পরে হাসপাতালে নেওয়ার পথে মারা যান। তবে ঘটনার বিষয়ে পরিবারের কোনো অভিযোগ নেই।
চট্টগ্রাম : দুপুর ১২টার দিকে পটিয়া আশিয়া ইউনিয়নের আছদ আলী ফকির মাজার–সংলগ্ন শাহআমানত হেফজখানা ও এতিমখানা কেন্দ্রের বাইরে দুই ইউপি সদস্যের সমর্থকদের সংঘর্ষের সময় বাবুল শীল (৫০) নামে এক ব্যক্তি নিহত হন।
তাঁর ছেলে জিতেন্দ্র শীল বলেন, ‘আমার বাবা ইউপি সদস্য সৈয়দ নুরুল করিমের পক্ষের কাজ করেছে বলে তাকে মারধর করা হয়।’
পটিয়া স্বাস্থ্য কমপ্লেক্সের কর্তব্যরত চিকিৎসক দেব আরতি চৌধুরী বলেন, ‘তাঁর শরীরে আঘাতের চিহ্ন পাইনি। আমরা মৃত অবস্থায় পেয়েছি।’
এ ছাড়া বড়উঠান ইউনিয়নের ৬ নম্বর ওয়ার্ডের সাধারণ সদস্য প্রার্থী মো. ইয়াছিনকে (৪৫) কুপিয়ে হত্যা করা হয়েছে। শাহ মিরপুর সরকারি প্রাথমিক বিদ্যালয় কেন্দ্রের বাইরে সাড়ে ১২টার দিকে আওয়ামী লীগের চেয়ারম্যান প্রার্থী দিদারুল আলম এবং বিদ্রোহী প্রার্থী আবদুল মান্নান খানের সমর্থকদের মধ্যে সংঘর্ষের সময় তাকে কোপানো হয় বলে আবদুল মান্নান অভিযোগ করেন। মো. ইয়াছিনকে বেলা দেড়টার দিকে চট্টগ্রাম মেডিকেল কলেজ (চমেক) হাসপাতালে আনা হলে কর্তব্যরত চিকিৎসক তাঁকে মৃত ঘোষণা করেন। এ দিকে একই ঘটনায় গুরুতর আহত মোহাম্মদ হোসেন (৬০) চিকিৎসাধীন অবস্থায় সন্ধ্যা সাতটার দিকে চমেক হাসপাতালের ক্যাজুয়ালটি বিভাগে মারা যান। চমেক হাসপাতালের পুলিশ ফাঁড়ির তত্ত্বাবধায়ক জহিরুল ইসলাম বিষয়টি নিশ্চিত করেন।
ইয়াছিনের প্রতিবেশী মোহাম্মদ আলী মুঠোফোনে প্রথম আলোকে বলেন, দুই চেয়ারম্যান প্রার্থীর সমর্থকদের সংঘর্ষের সময় তাকে ধারালো অস্ত্র দিয়ে শরীরের পেট, বুক ও মাথায় কোপানো হয়েছে। মোহাম্মদ আলীই ইয়াছিনকে হাসপাতালে নিয়ে আসেন।
জেলা প্রশাসক মেজবাহ উদ্দিন বিকেলের দিকে পটিয়ায় নির্বাচনী সহিংসতায় দুজনের মৃত্যুর বিষয়টি নিশ্চিত করেন। এ ছাড়া বেশ কিছু কেন্দ্রে কিছু বিচ্ছিন্ন ঘটনা ঘটেছে উল্লেখ করে চারটি কেন্দ্রে ভোট গ্রহণ স্থগিত করার কথা জানান।
কুমিল্লা : তিতাস উপজেলার বলরামপুর ইউনিয়নের বর্তমান চেয়ারম্যান ও বিএনপির বিদ্রোহী প্রার্থী মো. কামাল উদ্দিনকে কুপিয়ে ও টেঁটাবিদ্ধ করে হত্যা করা হয়েছে। আজ শনিবার ইউপি নির্বাচনের পঞ্চম দফা ভোট শেষ হওয়ার ঘণ্টা খানেক আগে নাগেরচর সরকারি প্রাথমিক বিদ্যালয় ভোটকেন্দ্রের বাইরে এ ঘটনা ঘটে। 
জানা যায়, বেলা তিনটায় ওই ভোটকেন্দ্রে যান মো. কামাল উদ্দিন। এ সময় তাঁকে লাঞ্ছিত করেন বিএনপির মনোনীত ধানের শীষ প্রতীকের চেয়ারম্যান প্রার্থী মো. তোফায়েল আহাম্মদ ভুঁঞা ও তাঁর সমর্থকেরা। এ সময় কামাল উদ্দিন আত্মরক্ষার্থে তাঁর পিস্তল থেকে দুটি ফাঁকা গুলি ছোড়েন। তখন বিএনপি প্রার্থীর সমর্থকেরা তাঁকে রামদা দিয়ে কোপান, লাঠি দিয়ে পেটান ও টেঁটাবিদ্ধ করেন। গুরুতর আহত অবস্থায় তাঁকে তিতাস উপজেলা স্বাস্থ্য কমপ্লেক্সে নেওয়া হয়। সেখানে কর্তব্যরত চিকিৎসক তাঁকে মৃত ঘোষণা করেন।
নিহত কামালের বড় ভাই মোজাম্মেল হক দাবি করেন, বিএনপি মনোনীত চেয়ারম্যান প্রার্থী তোফায়েল আহাম্মদ ভুঁঞা, তিতাস উপজেলা চেয়ারম্যান ও উপজেলা বিএনপির চেয়ারম্যান সালাহউদ্দিন সরকার এবং বিএনপি চেয়ারপারসন খালেদা জিয়ার সহকারী একান্ত সচিব-২ আবদুল মতিনের নির্দেশে কামাল উদ্দিনকে হত্যা করা হয়েছে।
এদিকে এ অভিযোগের বিষয়ে জানতে বিএনপির চেয়ারম্যান প্রার্থী তোফায়েল আহাম্মদকে একাধিকবার ফোন দেওয়া হলেও তিনি ধরেননি।
তিতাস থানার ভারপ্রাপ্ত কর্মকর্তা (ওসি) আ স ম আবদুন নুর বলেন, নিহত ব্যক্তির মাথার ডান পাশে ও ডান কানের নিচে ভারী আঘাতের চিহ্ন আছে। এ ছাড়া পিঠে তিনটি, বুকে তিনটি ও নাভির নিচে টেঁটার আঘাতের তিনটি চিহ্ন আছে। তাঁকে কুপিয়ে ও টেঁটাবিদ্ধ করে হত্যা করা হয়েছে।
আরও পড়ুন: 
নির্বাচনী সহিংসতায় প্রাণ গেল চারজনেরভোটের গোলমালে পড়ে বৃদ্ধের মৃত্যুজাল ভোট কমেছে, সহিংসতা বেড়েছে : সিইসি
