
ব্রাহ্মণবাড়িয়ার নবীনগর উপজেলায় গত সোমবার রাতে দুটি মন্দির আগুন দিয়েছে দুর্বৃত্তরা। আর গাজীপুরের কালিয়াকৈর উপজেলায় ভাঙচুর করা হয়েছে আটটি প্রতিমাএলাকাবাসী জানান, নবীনগর উপজেলা পরিষদ কার্যালয়ের কাছে মার্কিন-প্রবাসী বিপ্লব কুমার দেব এবং সদরের বণিকপাড়ার ব্যবসায়ী প্রদীপ সেনগুপ্তের বাড়ির দুটি মন্দিরে সোমবার রাতে আগুন দেয় দুর্বৃত্তরা। এতে মন্দির দুটির প্রতিমাসহ অন্যান্য জিনিসপত্র পুড়ে যায়।বিপ্লব কুমার দেবের ভাইয়ের স্ত্রী পপী রানী দেব জানান, গত দুই সপ্তাহ আগে চিরকুট পাঠিয়ে একটি মুঠোফোন নম্বরে তাঁদের যোগাযোগ করতে বলা হয়। অন্যথায় বাড়িঘর আগুনে জ্বালিয়ে দেওয়ার হুমকি দেওয়া হয়।নবীনগর থানার ভারপ্রাপ্ত কর্মকর্তা (ওসি) আবু জাফর বলেন, মন্দিরে আগুন দেওয়ার ঘটনায় পুলিশ বাদী হয়ে মামলা করেছে। এ ঘটনায় জড়িত সন্দেহে লিটন মিয়া (২২) ও এহসান মিয়া (২০) নামের দুই যুবককে গ্রেপ্তার করা হয়েছে।প্রতিমা ভাঙচুর: কালিয়াকৈরের বোয়ালি ইউনিয়নের বাথানিয়াচালা এলাকার একটি দুর্গামন্দিরে মঙ্গলবার রাতে দুর্বৃত্তরা হামলা চালিয়ে আটটি প্রতিমা ভাঙচুর করে। মন্দিরের সামনে একটি চিরকুট পাওয়া গেছে। এতে মূর্তিপূজা বন্ধ করতে বলা হয়েছে। তা না হলে বোমা হামলার হুমকি দেওয়া হয়েছে।কালিয়াকৈর থানার ওসি ওমর ফারুক জানান, প্রতিমা ভাঙচুরের ঘটনায় মন্দির কমিটির সাধারণ সম্পাদক সূর্য মোহন সরকার বাদী হয়ে মামলা দায়ের করেছেন। জড়িত ব্যক্তিদের গ্রেপ্তারে অভিযান চলছে।
