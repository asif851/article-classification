
রাজনৈতিক দল হিসেবে আনুষ্ঠানিকভাবে আত্মপ্রকাশ করেছে নাগরিক ঐক্য। রাজধানীর জাতীয় প্রেসক্লাবের ভিআইপি লাউঞ্জে আজ শুক্রবার বেলা ১১টায় এক সংবাদ সম্মেলনের মধ্য দিয়ে তাঁরা এ ঘোষণা দেয়।
নাগরিক ঐক্যের আহ্বায়ক মাহমুদুর রহমান মান্না বলেন, ‘আমরা শুরু করেছিলাম সামাজিক সংগঠন হিসেবে। গত পাঁচ বছরের অভিজ্ঞতা থেকে আমরা সিদ্ধান্ত নিয়েছি রাজনৈতিক দল হিসেবে ঘোষণা করার।’
মাহমুদুর রহমান মান্না আরও বলেন, ‘দেশে দল অনেক আছে। আমরা কী আরেকটি নতুন দোকান খুললাম? সমালোচনা আছে হবে। তবে আমি বলতে চাই, আমরা কাজের মধ্য দিয়ে তা প্রমাণ করব। আশা আছে প্রমাণ করতে পারব। ‘
গতকাল বৃহস্পতিবার সামাজিক সংগঠন নাগরিক ঐক্যের পঞ্চম প্রতিষ্ঠাবার্ষিকী ছিল। এই উপলক্ষে সংবাদ সম্মেলন করে সংগঠনটি রাজনৈতিক দল হিসেবে আত্মপ্রকাশ করল।
নাগরিক ঐক্যের নেতা মাহমুদুর রহমান মান্না আরও বলেন, ‘মানুষের বিকল্প রাজনৈতিক শক্তির প্রত্যাশা মেটাতে আজ আমাদের পঞ্চম প্রতিষ্ঠাবার্ষিকীতে নাগরিক ঐক্যকে একটি রাজনৈতিক দল হিসেবে ঘোষণা করছি। অগণিত রাজনৈতিক দলের এই দেশে নাগরিক ঐক্য স্রেফ আরেকটি রাজনৈতিক দল হতে যাচ্ছে না। মানবিক মর্যাদা আর সামাজিক সুবিচারের আলোকে ধাপে ধাপে বাংলাদেশকে কল্যাণ রাষ্ট্রে পরিণত করাই হবে আমাদের লক্ষ্য।’
