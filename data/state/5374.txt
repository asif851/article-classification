
কুষ্টিয়া জেলা বিএনপির সাধারণ সম্পাদক সোহরাব উদ্দীনের বাড়ি ঘিরে রেখেছে ১২ থেকে ১৫ জনের একটি পুলিশি দল। আজ সকাল ১০টা থেকে পুলিশ তাঁর মজমপুর এলাকার বাড়ির আশপাশে অবস্থান নেয়। এতে পোশাকধারী পুলিশের পাশাপাশি গোয়েন্দা পুলিশের উপস্থিতিও লক্ষ করা গেছে।
দুপুর সাড়ে বারটার দিকে সোহরাব উদ্দীন বাড়ির নিচতলায় নেমে গোয়েন্দা পুলিশের কর্মকর্তাদের সঙ্গে কথা বলেন। কয়েক মিনিট কথা বলার পর তিনি আবার বাড়ির ভেতরে চলে যান।
এরপর বাড়ির বারান্দায় দাঁড়িয়ে সোহরাব উদ্দীন সাংবাদিকদের সঙ্গে কথা বলেন। তিনি অভিযোগ করেন, পুলিশ তাকে বাড়ি থেকে বের হতে দিচ্ছে না। সকাল থেকেই বাড়ি ঘিরে রেখেছে। এতে তিনি অনেকটা অবরুদ্ধ হয়ে আছেন।’
এ ব্যাপারে সেখানে থাকা গোয়েন্দা পুলিশের এক কর্মকর্তা নাম প্রকাশ না করার শর্তে বলেন, তিনি একা বের হলে কোন সমস্যা নেই। কিন্তু তিনি বের হলে তার সঙ্গে আরও লোকজন জড়ো হয়ে নাশকতা করার সম্ভাবনা রয়েছে।
এদিকে খালেদা জিয়ার রায় ঘোষণার পর থেকেই কুষ্টিয়ায় পুলিশ ব্যাপক তৎপরতা দেখাচ্ছে। জেলা বিএনপি কার্যালয়সহ শহরের গুরুত্বপূর্ণ জায়গায় অতিরিক্ত পুলিশ মোতায়েন রয়েছে। গত দুই দিনে জেলার কোথাও কোন অপ্রীতিকর ঘটনা ঘটেনি। বিএনপি নেতাদেরও দেখা যায়নি কোন ধরনের মিছিল সমাবেশ করতে।
