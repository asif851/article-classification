
ভারতের কাছ থেকে পানির ন্যায্য হিস্যার দাবিতে তিস্তা অভিমুখে বিএনপির লংমার্চ আজ মঙ্গলবার শুরু হচ্ছে। কাল বুধবার তিস্তা ব্যারাজের কাছে সমাবেশের মধ্য দিয়ে এই কর্মসূচি শেষ হবে। বিএনপির ভারপ্রাপ্ত মহাসচিব মির্জা ফখরুল ইসলাম আলমগীর লংমার্চে নেতৃত্ব দেবেন।আজ সকাল আটটায় হজরত শাহজালাল আন্তর্জাতিক বিমানবন্দরের সামনের সড়ক থেকে লংমার্চ শুরু হবে। উত্তরা, টঙ্গী, জয়দেবপুর, কোনাবাড়ী হয়ে কালিয়াকৈর এলাকায় প্রথম পথসভা করবে। এরপর টাঙ্গাইলে মূল সড়কের পাশে দ্বিতীয় পথসভা, সিরাজগঞ্জে কড্ডার মোড়ে তৃতীয় ও বগুড়ায় চতুর্থ পথসভা হবে। পরদিন বুধবার সকাল নয়টায় রংপুরে জনসভা হবে। সেখান থেকে লংমার্চ তিস্তা ব্যারাজ অভিমুখে রওনা দেবে। বেলা ১১টায় তিস্তা ব্যারাজের ডালিয়া এলাকায় সমাবেশের মধ্য দিয়ে লংমার্চ শেষ হবে।লংমার্চ সফল করতে বিএনপি ব্যাপক প্রস্তুতি নিয়েছে। যাত্রাপথের এবং উত্তরাঞ্চলের মোট ১৬টি জেলার নেতা-কর্মীদের প্রস্তুতি নিতে বলা হয়েছে। বিএনপির নেতৃত্বাধীন ১৯-দলীয় জোটের শরিক দলগুলো লংমার্চে সমর্থন দিয়েছে।ভারতের কাছ থেকে পানির দাবিতে বিএনপি এই কর্মসূচি দিলেও এর মাধ্যমে সরকারবিরোধী ও সরকার পতনের কথাই বলছে দলটি। দলটি মনে করছে, আওয়ামী লীগ ক্ষমতাসীন থাকলে তিস্তা চুক্তি হবে না। বিএনপির ভারপ্রাপ্ত মহাসচিব মির্জা ফখরুল গত রোববার এক গোলটেবিল আলোচনায় বলেছেন, লংমার্চের দুটি দিক আছে। তাহলো, জনগণের সরকার প্রতিষ্ঠা করা এবং সেই সরকারকে দিয়ে ভারতের কাছ থেকে পানির হিস্যা আদায় করা।বিএনপির কেন্দ্রীয় নেতারা অবশ্য বলেছেন, এই লংমার্চের মধ্য দিয়ে তাঁরা প্রগতিশীল দলগুলোর কাছে যেতে চান। এ জন্য কর্মসূচিতে জামায়াতে ইসলামীকে অন্তর্ভুক্ত করা হয়নি।ইতিমধ্যে বাম ধারার দুটি রাজনৈতিক মোর্চা তিস্তা অভিমুখে লংমার্চ করেছে। ওই দলগুলো তিস্তা চুক্তি না হওয়ার জন্য ভারতের ব্যাপারে বর্তমান সরকারের নতজানু অবস্থানকে দায়ী করেছে। সভা-সমাবেশে বিএনপিও একই কথাই বলে আসছে।প্রচারপত্র বিলি: লংমার্চ সফল করতে গতকাল ঢাকায় প্রচারপত্র বিলি করেছেন বিএনপির নেতারা। গুলশান এলাকায় প্রচারপত্র বিলি করেন দলটির স্থায়ী কমিটির সদস্য নজরুল ইসলাম খান ও যুগ্ম মহাসচিব রুহুল কবির রিজভী আহমেদ। প্রচারপত্রে তিস্তায় পানি না আসায় ক্ষতির বিষয়টি তুলে ধরে বিএনপির লংমার্চে অংশ নেওয়ার জন্য আহ্বান জানানো হয়।এ সময় নজরুল ইসলাম খান সাংবাদিকদের বলেন, এই কর্মসূচি সরকারের বিরুদ্ধে নয় বরং এর মাধ্যমে সরকারকে সমর্থন দেওয়া হচ্ছে। সরকার যেন বিষয়টি ভারতের কাছে তুলে ধরে পানির জন্য চাপ দিতে পারে, সেটাই লক্ষ্য।জাতীয় পার্টি (জাফর) অংশ নেবে: তিস্তা নদী অভিমুখে বিএনপির লংমার্চ কর্মসূচিতে অংশগ্রহণ করবে ১৯-দলীয় জোটের শরিক কাজী জাফর আহমদের নেতৃত্বাধীন জাতীয় পার্টি। গতকাল সোমবার দলের সভাপতিমণ্ডলীর সভায় এ সিদ্ধান্ত হয়। এ জন্য সভাপতিমণ্ডলীর সদস্য আহসান হাবীব লিংকনের নেতৃত্বে চার সদস্যের কমিটি গঠন করা হয়।
