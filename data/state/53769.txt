
সিলেটের গোয়াইনঘাটের জাফলং ও কোম্পানীগঞ্জ উপজেলার ভোলাগঞ্জ পাথর কোয়ারি এলাকায় উপজেলা প্রশাসন, পরিবেশ অধিদপ্তর ও আইনশৃঙ্খলা রক্ষাকারী বাহিনীর সমন্বয়ে গঠিত টাস্কফোর্সের সাঁড়াশি অভিযান শুরু হয়েছে। গতকাল বৃহস্পতিবার টাস্কফোর্সের অভিযানে ১৭টি ‘বোমা মেশিন’ আগুন দিয়ে পুড়িয়ে ধ্বংস করা হয়েছে।একই দিন সকাল থেকে দুপুর পর্যন্ত জাফলংয়ের লামাপুঞ্জি এলাকায় সাতটি ছোট ‘বোমা মেশিন’ পুড়িয়ে ধ্বংস করা হয়। জাফলংয়ে টাস্কফোর্সের ‘বোমা মেশিন’ বন্ধের অভিযান চলাকালে অনুমোদনহীন ১১টি পাথর ভাঙার কল উচ্ছেদ করা হয়েছে।দুই উপজেলার প্রশাসন সূত্র জানায়, কোম্পানীগঞ্জের ধলাই নদের অববাহিকা এলাকার ভোলাগঞ্জ দেশের অন্যতম বৃহত্তম পাথর কোয়ারি। একইভাবে জাফলংয়ে পিয়াইন ও ডাউকি নদের অববাহিকাও পাথর কোয়ারি। এ দুই এলাকায় পাথর উত্তোলনে ব্যবহৃত হয় উচ্চ আদালত থেকে নিষিদ্ধ ‘বোমা মেশিন’। গত ২৩ জানুয়ারি কোম্পানীগঞ্জের শাহ আরেফিন টিলা, উৎমা, গোয়াইনঘাটের জাফলং, বিছনাকান্দি এলাকায় পৃথক ৯টি ‘বোমা মেশিন’-এর গর্ত ধসের ঘটনায় ১৬ জন পাথরশ্রমিক নিহত হন।
 
