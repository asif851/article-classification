
চট্টগ্রামের বোয়ালখালীর শিল্প এলাকা পূর্ব কালুরঘাটে রিজেন্ট টেক্সটাইল নামের এক পোশাক কারখানায় গতকাল রোববার ভোরে অগ্নিকাণ্ডের ঘটনা ঘটেছে। অগ্নিকাণ্ডের সময় কারখানা বন্ধ ছিল।
প্রত্যক্ষদর্শী ও ফায়ার সার্ভিস সূত্র জানায়, রোববার ভোরের দিকে দোতলা কারখানা ভবনের ওপরতলা থেকে ধোঁয়া বের হতে দেখেন স্থানীয় লোকজন। খবর পেয়ে ফায়ার সার্ভিসের বিভিন্ন স্টেশনের আটটি গাড়ি ঘটনাস্থলে গিয়ে প্রায় তিন ঘণ্টার চেষ্টার পর সকাল নয়টার দিকে আগুন নিয়ন্ত্রণে আনে। আগুন নেভানোর সময় কারখানার দুই শ্রমিক মো. খলিল ও মুছা আহত হন।
ফায়ার সার্ভিসের চট্টগ্রামের উপসহকারী পরিচালক মো. জসিম উদ্দিন বলেন, আগুনে কারখানা ভবনের দোতলায় থাকা কার্যালয়, বিশ্রামাগার ও চিকিৎসকের কক্ষ ও গুদামসহ বিভিন্ন বিভাগ পুড়ে যায়। প্রাথমিকভাবে আগুন লাগার কারণ ও ক্ষয়ক্ষতির পরিমাণ বলা যাচ্ছে না। এ ঘটনায় তিন সদস্যের তদন্ত কমিটি গঠন করা হবে।
রিজেন্ট টেক্সটাইলের মহাব্যবস্থাপক মো. আনোয়ার সাহাদাত সিদ্দিকী বলেন, হাবিব গ্রুপের এই শিল্পপ্রতিষ্ঠানে কীভাবে আগুন লেগেছে ও ক্ষয়ক্ষতির পরিমাণ কত, সে সম্পর্কে তাঁরা এখনো নিশ্চিত নন।
