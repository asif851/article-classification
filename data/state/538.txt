
ছাত্রলীগের ঢাকা বিশ্ববিদ্যালয় শাখার কমিটি দ্রুততম সময়ের মধ্যে করার ‘অনুরোধ’ জানিয়ে সড়ক যোগাযোগ ও সেতুমন্ত্রী ওবায়দুল কাদের বলেছেন, ‘নতুন যে কমিটি হবে, সেটা যেন ভাই বা বসদের কমিটি না হয়।’ তিনি বলেন, নেতা হওয়ার ফ্যাক্টর হবে যোগ্যতা, তা যেন চামচামি না হয়।আজ বৃহস্পতিবার বিকেলে ঢাকা বিশ্ববিদ্যালয়ের অপরাজেয় বাংলার পাদদেশে ছাত্রলীগের ঢাকা বিশ্ববিদ্যালয় শাখার সম্মেলনের উদ্বোধনী পর্বে প্রধান অতিথির বক্তব্যে মন্ত্রী এ সব কথা বলেন।সেতুমন্ত্রী বলেন, ‘যোগ্যতাকে স্বীকৃতি না দিলে ভালো ছেলেমেয়েরা রাজনীতি করার আকর্ষণ হারিয়ে ফেলবে। নেতা হওয়ার ফ্যাক্টর হবে যোগ্যতা, তা যেন চামচামি না হয়।’ কর্মীদের উদ্দেশে তিনি বলেন, ‘তোমরা নেতা হবে নিজেদের যোগ্যতায় অন্যের আশীর্বাদে কেন হতে হবে? ’পদ বাঁচানো বা পদে যাওয়ার জন্য অনেক শিক্ষক ছাত্রদের ব্যবহার করেন—এমন মন্তব্য করে ওবায়দুল কাদের বলেন, ‘বিশ্ববিদ্যালয় কর্তৃপক্ষগুলো ২৫ বছর ধরে ছাত্র সংসদ নির্বাচন দিতে পারছে না। ২৫ বছরে অন্তত ৫০ জন ছাত্রনেতা তৈরি হতো। এক বছর, পাঁচ বছর করে দুই যুগ কেটে গেছে। ছাত্র সংসদ নির্বাচন থাকলে কোনো ছাত্রই খারাপ আচরণ করতে পারবে না। ভোটাররা যাতে তাঁর আচরণে মুগ্ধ হয়ে ভোট দেয়, সে চেষ্টা করত।
দ্রুত ঢাকা বিশ্ববিদ্যালয় কেন্দ্রীয় ছাত্র সংসদসহ (ডাকসু) সব বিশ্ববিদ্যালয়ের ছাত্র সংসদের দাবি জানিয়ে আওয়ামী লীগের সভাপতি মণ্ডলীর সদস্য বলেন, ‘ছাত্র সংসদ নির্বাচনের পর যদি ছাত্রনেতারা দায়িত্ব নেয়, তবে কর্তৃপক্ষের দায়িত্বের সীমানা সংকুচিত হবে বলে তাঁরা শঙ্কায় ভুগছেন কি না জানতে চাই।’ছাত্রনেতাদের আচরণ যেন ‘ডিজিটাল’ না হয়ে যায়—এমন অনুরোধ জানিয়ে ওবায়দুল কাদের বলেন, ‘ঐতিহ্য, মূল্যবোধ, সৌজন্যবোধ এসব হচ্ছে অ্যানালগ ব্যাপার। এগুলো যেন হারিয়ে না যায়। সংবাদপত্রে শুনছি, ঢাকা বিশ্ববিদ্যালয় শাখার কমিটি যেন কেন্দ্রীয় কমিটির সঙ্গে হয় সেই দাবি করা হচ্ছে। কেন আগে নয়? আগে করতে পারলে ভালো হতো। নইলে ট্র্যাফিক জ্যাম তৈরি হয়ে যায়। পরিচয় না বলতে পারার বেদনা অনেক কর্মীকে কষ্ট দেয়।’সম্মেলনের উদ্বোধন করেন ছাত্রলীগের কেন্দ্রীয় সভাপতি এইচ এম বদিউজ্জামান। ঢাকা বিশ্ববিদ্যালয় শাখার সভাপতি মেহেদী হাসানের সভাপতিত্বে প্রধান বক্তা হিসেবে উপস্থিত ছিলেন ছাত্রলীগের সাধারণ সম্পাদক সিদ্দিকী নাজমুল আলম। সম্মেলন পরিচালনা করেন ঢাকা বিশ্ববিদ্যালয় শাখার সাধারণ সম্পাদক ওমর শরীফ।
আরও পড়ুন:কমিটি নিয়ে পাল্টাপাল্টি অবস্থান
