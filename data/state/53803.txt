
প্রধানমন্ত্রীর রাজনৈতিক উপদেষ্টা এইচ টি ইমামের সমালোচনা করেছেন আওয়ামী লীগের উপদেষ্টা পরিষদের সদস্য সুরঞ্জিত সেনগুপ্ত। তাঁর উদ্দেশে সুরঞ্জিত বলেন, সতর্ক হয়ে কথা বলতে হবে।
আজ শুক্রবার দুপুরে রাজধানীর ইনস্টিটিউশন অব ডিপ্লোমা ইঞ্জিনিয়ার্স মিলনায়তনে এক আলোচনা সভায় সুরঞ্জিত এ কথা বলেন।
সুরঞ্জিত বলেন, ‘আমাদের একজন উপদেষ্টা পাবলিক সার্ভিস কমিশন সম্পর্কে কথা বলেছেন। কিন্তু পাবলিক সার্ভিস কমিশন একটি স্বাধীন ও সাংবিধানিক প্রতিষ্ঠান। এতে সবারই পরীক্ষা দেওয়ার সমান সুযোগ আছে। এ নিয়ে একটু সতর্ক হয়ে কথা বলতে হবে।’
গত বুধবার ঢাকা বিশ্ববিদ্যালয়ের ছাত্র-শিক্ষক কেন্দ্রে (টিএসসি) ছাত্রলীগ আয়োজিত এক আলোচনা সভায় দলটির নেতা-কর্মীদের উদ্দেশে এইচ টি ইমাম বলেন, ‘তোমাদের লিখিত পরীক্ষায় ভালো করতে হবে। তার পরে আমরা দেখব।’ ৫ জানুয়ারির নির্বাচন প্রসঙ্গে এইচ টি ইমাম বলেন, ‘নির্বাচনের সময় বাংলাদেশ পুলিশ ও প্রশাসনের যে ভূমিকা, নির্বাচনের সময় আমি তো প্রত্যেকটি উপজেলায় কথা বলেছি, সব জায়গায় আমাদের যারা রিক্রুটেড, তাদের সঙ্গে কথা বলে, তাদেরকে দিয়ে মোবাইল কোর্ট করিয়ে আমরা নির্বাচন করেছি। তারা আমাদের পাশে দাঁড়িয়েছে, বুক পেতে দিয়েছে।’ এর পরিপ্রেক্ষিতে সুরঞ্জিত সেনগুপ্ত এই পরামর্শ দেন।
আওয়ামী লীগের এই নেতা বলেন, ‘৫ জানুয়ারির নির্বাচনের বিজয় কোনো বাহিনীর ক্রেডিট নয়। এটা মানুষের ক্রেডিট। জনসমর্থনের ওপর ভিত্তি করে সরকার ক্ষমতায়। আমরা গণতান্ত্রিক সংস্কৃতিতে বিশ্বাস করি বলে আমাদের এ অবস্থা। পুলিশ বাহিনী দিয়ে একে বিভাজন করা যাবে না। পুলিশ রাষ্ট্রের, সবার।’
যুদ্ধাপরাধীদের দেশে ফিরিয়ে আনার উদ্যোগ নেওয়ার আহ্বান জানিয়ে সুরিঞ্জত সেনগুপ্ত বলেন, পররাষ্ট্র মন্ত্রণালয়সহ সব কূটনৈতিক তৎপরতা বাড়াতে হবে। সব দেশের রাষ্ট্রদূতদের বোঝাতে হবে তারা সাধারণ খুনি বা অপরাধী নয়, মানবতাবিরোধী অপরাধী। তাদের আপনাদের দেশে রাখতে পারেন না।
বিএনপির চেয়ারপারসন খালেদা জিয়ার সমালোচনা করে সুরঞ্জিত বলেন, ‘খালেদা যেভাবে আগাইতেছে, উনার আন্দোলনে নামার চেয়ে মানসিক চিকিৎসার প্রয়োজন বেশি।’ দিন যত যাচ্ছে, বিএনপির হতাশা বাড়ছে ও সরকারের জনসমর্থন বাড়ছে বলে মন্তব্য করেন তিনি।
আরও জানতে পড়ুন
‘নির্বাচনী অনিয়ম খোলাসা’ করলেন এইচ টি ইমাম
