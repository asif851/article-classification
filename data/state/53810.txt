
কুষ্টিয়ার খোকসা উপজেলায় পুলিশের সঙ্গে ‘গুলিবিনিময়ে’ সন্দেহভাজন এক ডাকাত নিহত হয়েছেন।
গতকাল বৃহস্পতিবার দিবাগত রাত তিনটার দিকে উপজেলার শিমুলিয়া এলাকায় কুষ্টিয়া-রাজবাড়ী আঞ্চলিক মহাসড়কে কথিত এই গুলিবিনিময় হয়।
নিহত ব্যক্তির নাম-পরিচয় তাৎক্ষণিকভাবে জানতে পারেনি পুলিশ।
নিহত ব্যক্তির লাশ কুষ্টিয়া জেনারেল হাসপাতালের মর্গে পাঠানো হয়েছে।
পুলিশের ভাষ্য, গুলিবিনিময়ে তাদের তিন সদস্য আহত হয়েছেন। ঘটনাস্থল থেকে আগ্নেয়াস্ত্র, গুলি ও ধারালো অস্ত্র উদ্ধার করা হয়েছে।
খোকসা থানার ভারপ্রাপ্ত কর্মকর্তা (ওসি) নাজমুল হুদার ভাষ্য, শিমুলিয়া এলাকায় কুষ্টিয়া-রাজবাড়ী আঞ্চলিক মহাসড়কে গাছের গুঁড়ি ফেলে ডাকাতির তথ্য পায় পুলিশ। টহল পুলিশের একটি দল ঘটনাস্থলে গেলে ডাকাতেরা গুলি ছোড়ে। পুলিশও পাল্টা গুলি ছোড়ে। একপর্যায়ে ডাকাতেরা পিছু হটে। ঘটনাস্থলে এক ডাকাতের মৃতদেহ পাওয়া যায়। ঘটনাস্থল থেকে একটি শাটারগান, একটি পিস্তল, দুটি গুলি, তিনটি রামদা ও গাছ কাটার একটি করাত উদ্ধার করা হয়েছে।
