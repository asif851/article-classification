
সাম্প্রদায়িক উগ্রবাদীরা ওপরে নিষ্ক্রিয় ও ভেতরে-ভেতরে সক্রিয় রয়েছে বলে মনে করছেন আওয়ামী লীগের সাধারণ সম্পাদক ওবায়দুল কাদের। তিনি বলেছেন, ‘আমাদের নাকে তৈল দিয়ে ঘুমালে চলবে না, আমাদের সতর্ক থাকতে হবে। খণ্ড খণ্ড প্রতিবাদ কিংবা প্রতিরোধ করে লাভ নেই। এদের মোকাবিলা করতে হলে বঙ্গবন্ধুকন্যার নেতৃত্বে ঐক্যবদ্ধ থাকতে হবে।’
আজ মঙ্গলবার পবিত্র ঈদে মিলাদুন্নবী (সা.) উপলক্ষে রাজধানীর সোহরাওয়ার্দী উদ্যানে আয়োজিত জশনে জুলুস ও আন্তর্জাতিক শান্তি মহাসমাবেশে ওবায়দুল কাদের এসব কথা বলেন। আয়োজন করে আঞ্জুমানে রহমানিয়া মইনীয়া মাইজভান্ডারিয়া।
ওবায়দুল কাদের বলেন, ‘গুলশান, শোলাকিয়া সাম্প্রদায়িক উগ্রবাদীরা হামলা করেছিল। এরপর ধারাবাহিকভাবে পুলিশি অভিযানের ফলে তারা এখন নিষ্ক্রিয় এবং দুর্বল হয়ে পড়েছে। কিন্তু তলে তলে তারা আরও বড় ধরনের হামলার প্রস্তুতি নিচ্ছে কি না, সেটা আমরা কি জানি? তাই আমার মনে হয়, তারা ওপরে ওপরে নিষ্ক্রিয় কিন্তু ভেতরে-ভেতরে সক্রিয়। আবার একটা বড় ধরনের হামলার প্রস্তুতি তারা নিচ্ছে হয়তো। তাই আমাদের নাকে তৈল দিয়ে ঘুমালে চলবে না, আমাদের সতর্ক থাকতে হবে।’
ওবায়দুল কাদের বলেন, ‘ইসলাম শান্তির ধর্ম। আমরা বাংলাদেশে শান্তি চাই, স্থিতি চাই। আমাদের ধর্মের মর্মবাণী মতে আমাদের দেশে শান্তি শৃঙ্খলা বজায় রেখেছি। শান্তির যারা শত্রু, সন্ত্রাস করে উগ্রবাদী তৎপরতায় লিপ্ত হয়, তাদের প্রতিরোধ করা আমাদের সবার নৈতিক দায়িত্ব। শান্তির শত্রুদের প্রতিহত, প্রতিরোধ এবং পরাজিত করতে হবে। এটা ইসলামের শিক্ষা।’ তিনি বলেন, ‘আজকে সন্ত্রাসী তৎপরতা বৈশ্বিক। আমাদের দেশেও কিছু ঘটেছে। যারা পবিত্র ঈদের দিন সন্ত্রাসী কর্মকাণ্ড করে, তারা কখনো ইসলামের বন্ধু হতে পারে না। যারা এ ধরনের ঘটনা ঘটাচ্ছে, তারা মুসলমান হলেও ইসলামের লোক হতে পারে না। তারা মুসলিমদের শত্রু।’
আঞ্জুমানে রহমানিয়া মইনীয়া মাইজভান্ডারির কেন্দ্রীয় সভাপতি সৈয়দ সাইফুদ্দীন আহমদ আল হাসনী ওয়াল হোসাইনীর সভাপতিত্বে অনুষ্ঠানে আরও বক্তব্য দেন শিল্পমন্ত্রী আমির হোসেন আমু, মুক্তিযুদ্ধবিষয়ক মন্ত্রী আ ক ম মোজাম্মেল হক প্রমুখ।
