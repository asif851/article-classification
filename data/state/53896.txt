
বাংলাদেশ থেকে ১৫ লাখ শ্রমিক নেওয়ার আগে সেখান থেকে সব অবৈধ বিদেশিদের বিতাড়িত করার চেষ্টা করা হচ্ছে করে জানিয়েছেন মালয়েশিয়ার স্বরাষ্ট্রমন্ত্রী আহমেদ জাহিদ হামিদি। গতকাল শনিবার এক সংবাদ সম্মেলনে তিনি এ কথা বলেছেন। খবর বারনামা।জাহিদ হামিদি বলেন, স্বরাষ্ট্র মন্ত্রণালয় অভিবাসী দপ্তর, পুলিশ, আধাসামরিক স্বেচ্ছাসেবী বাহিনী (আরইএলএ) এবং অন্যান্য সংস্থাগুলোর সাহায্যে পেনিনসুলা, সাবাহ ও সারাউক থেকে অবৈধ বিদেশিদের বিতাড়িত করতে যৌথ চেষ্টা চালিয়ে যাচ্ছে। তিনি বলেন, ‘বাংলাদেশ থেকে বৈধভাবে ১৫ লাখ শ্রমিক আনার আগে অবৈধভাবে যারা আছে তাদের মালয়েশিয়া বের করে দেওয়া হবে। তাদের এ সংখ্যা প্রায় ২০ লাখের মতো হবে।’ একই সময়ে এ ক্ষেত্রে সংশ্লিষ্ট দেশগুলোর দূতাবাসের সাহায্যও চাইবে দেশটি। 
মালয়েশিয়ার স্বরাষ্ট্রমন্ত্রী আরও বলেন, প্রধানমন্ত্রী নাজিব তুন রাজ্জাক বাংলাদেশ থেকে যেসব শ্রমিকদের আনার কথা বলেছেন তাদের বিশেষ নির্মাণকাজ, সেবা, উৎপাদন ও বাগানে কাজ করার জন্য নিয়োগ করা হবে। এ ক্ষেত্রে রাজনীতির কোনো ব্যাপার নেই। তিনি বলেন, এমন কোনো দেশ পাওয়া যাবে না, যারা বৈধ কাগজপত্র ও ভিসা ছাড়া বিদেশি শ্রমিকদের কাজ করতে দেয়। উল্লেখ্য মালয়েশিয়া গত সপ্তাহে বাংলাদেশ থেকে ১৫ লাখ শ্রমিক নেওয়ার ঘোষণা দিয়েছে।
