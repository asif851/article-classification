
র‌্যাব ১১-এর সাবেক অধিনায়ক লে. কর্নেল তারেক সাঈদ মোহাম্মাদ ও মেজর আরিফ হোসেনের আরও পাঁচ দিনের রিমান্ড মঞ্জুর করেছেন আদালত। নারায়ণগঞ্জে পাঁচ অপহরণ ও খুনের ঘটনায় নিহত প্যানেল মেয়র নজরুল ইসলামের স্ত্রী সেলিনা ইসলামের দায়ের করা মামলায় আজ আদালত তাঁদের পাঁচ দিনের রিমান্ড মঞ্জুর করেন।
মামলার তদন্তকারী কর্মকর্তা ও নারায়ণগঞ্জ জেলা ডিবি পুলিশের ভারপ্রাপ্ত কর্মকর্তা (ওসি) মামুনুর রশীদ মণ্ডল প্রথম আলোকে বলেন, আট দিনের রিমান্ড শেষে আজ শুক্রবার তারেক সাঈদ ও আরিফ হোসেনকে আদালতে হাজির করে সাত দিনের রিমান্ড চাওয়া হয়। আদালত পাঁচ দিনের রিমান্ড মঞ্জুর করেন।উল্লেখ্য, ৫৪ ধারায় গ্রেপ্তার দেখানোর পর তারেক সাঈদ ও আরিফ হোসেনকে প্রথমে পাঁচ দিনের রিমান্ড দেন আদালত। হত্যা মামলায় গ্রেপ্তার দেখানোর পর তাঁদের আট দিনের রিমান্ড দেওয়া হয়। আজ নতুন করে তাঁদের পাঁচ দিনের রিমান্ড দেওয়া হলো।
