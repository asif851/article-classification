
বিএনপির স্থায়ী কমিটির সদস্য মওদুদ আহমদ বলেছেন, ‘দেশে উগ্র ও জঙ্গিবাদের উত্থানের জন্য সরকারই দায়ী’। তিনি দাবি করেন, সরকার নিজেদের ক্ষমতায় টিকিয়ে রাখার জন্য এবং আন্তর্জাতিক সমর্থন লাভের দুরভিসন্ধিমূলক উদ্দেশে ইচ্ছাকৃতভাবে এই ভয়ংকর পথ বেছে নিয়েছে।
আজ শনিবার বিকেলে রমনায় ইঞ্জিনিয়ার্স ইনস্টিটিউশন মিলনায়তনে ‘৭ নভেম্বর জাতীয় বিপ্লব ও সংহতি দিবস’ উপলক্ষে বিএনপির এক আলোচনা সভায় মওদুদ আহমদ এ কথা বলেন।
বিএনপির এই নেতা বলেন, ‘সরকার গণতান্ত্রিক শক্তিসমূহকে দুর্বল এবং নিঃশেষ করে দেওয়ার চেষ্টায় লিপ্ত আছে বলে আজ কিছু বিপথগামী উগ্রবাদীরা এই সুযোগ গ্রহণ করে দেশে নৈরাজ্যকর পরিস্থিতি সৃষ্টির চেষ্টা করছে। দেশের গণতন্ত্র এবং গণতান্ত্রিক পরিবেশকে নিঃশেষ করে দিয়ে জঙ্গিবাদের উত্থানের সুযোগ সৃষ্টি করে নৈরাজ্য সৃষ্টির জন্য সরকারই দায়ী।’
মওদুদ আহমদ সরকারকে এই ভয়ংকর পথ থেকে সরে আসার আহ্বান জানান। তিনি বলেন, ‘আমি মনে করি, দেশে সন্ত্রাস, উগ্রবাদ ও জঙ্গিবাদ দমনের দুটি পথ খোলা আছে। একটি হলো, অবিলম্বে একটি অবাধ, সুষ্ঠু ও নিরপেক্ষ নির্বাচনের মাধ্যমে দেশে গণতান্ত্রিক পরিবেশ ফিরিয়ে আনা। দুই, দেশের সবগুলো গণতান্ত্রিক রাজনৈতিক সংগঠনসমূহকে ঐক্যবদ্ধ করে সন্ত্রাস ও জঙ্গিবাদকে দমন করা। এগুলো করলে দেশে জঙ্গিবাদ থাকবে না।’
বিএনপির ভাইস চেয়ারম্যান আবদুল্লাহ আল নোমানের সভাপতিত্বে আলোচনা সভায় আরও বক্তব্য দেন দলের স্থায়ী কমিটির সদস্য জমির উদ্দিন সরকার ও আ স ম হান্নান শাহ, ভাইস চেয়ারম্যান সেলিমা রহমান, যুগ্ম মহাসচিব মাহবুব উদ্দিন খোকন, মুখপাত্র আসাদুজ্জামান রিপন, কল্যাণ পার্টির চেয়ারম্যান সৈয়দ মুহাম্মদ ইব্রাহিম এবং যুবদলের সভাপতি সৈয়দ মোয়াজ্জেম হোসেন আলাল প্রমুখ।
