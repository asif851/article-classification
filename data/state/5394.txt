
ব্রাহ্মণবাড়িয়ার কসবা উপজেলায় আজ মঙ্গলবার সকালে ১০ কেজি গাঁজাসহ খোকন মিয়া (৩৫) নামের এক সেনাসদস্যকে গ্রেপ্তার করেছে পুলিশ। এ ঘটনায় পুলিশ বাদী হয়ে তাঁর বিরুদ্ধে মাদকদ্রব্য নিয়ন্ত্রণ আইনে মামলা করেছে।কসবা থানার ভারপ্রাপ্ত কর্মকর্তা (ওসি) মো. গোলাম মোর্শেদ বলেন, ওই সেনা সদস্যের কাছ থেকে পাওয়া পরিচয়পত্র থেকে জানা গেছে, খোকনের বাবার নাম আবু সামা, সাং: অফিসের চর, ডাকঘর-উপজেলা: রামু ও জেলা: কক্সবাজার। ওই পরিচয়পত্র থেকে আরও জানা গেছে, তাঁর সেনা সদস্য নম্বর ১২২৭৮১৫, আইডি নম্বর আরটি ৪৩১৮৩৪, ইউনিট হেডকোয়ার্টার, ১৮ ফিল্ড রেজিমেন্ট আর্টিলারি কোম্পানি, কুমিল্লা।ওসি মো. গোলাম মোর্শেদের তথ্যমতে, খোকন মিয়া কুমিল্লা সেনানিবাস থেকে দুই মাসের ছুটিতে রয়েছেন। সকাল সাড়ে আটটার দিকে কসবার নয়নপুর থেকে তিনি একটি সিএনজি অটোরিকশা ভাড়া করে কুটি চৌমহনীর উদ্দেশে রওনা হন। গোপন সংবাদের ভিত্তিতে কসবা থানার পুলিশ কায়েমপুর ইউনিয়নের নোয়াগাঁও এলাকায় অটোরিকশাটিকে থামিয়ে তল্লাশি চালায়। এ সময় অটোরিকশার মধ্যে রাখা একটি বাক্স থেকে ১০ কেজি গাঁজা উদ্ধার করা হয়।ওসি বলেন, এ ঘটনায় কসবা থানার উপপরিদর্শক (এসআই) মো. ফিরোজ আহাম্মদ বাদী হয়ে খোকন মিয়ার বিরুদ্ধে মাদকদ্রব্য নিয়ন্ত্রণ আইনে মামলা করেন। তাঁর গ্রেপ্তারের বিষয়টি কুমিল্লা ক্যান্টনমেন্টকে জানানো হয়েছে। তাঁকে সেখানে হস্তান্তর করা হবে।
