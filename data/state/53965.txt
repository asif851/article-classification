
ঢাকা দক্ষিণ সিটি করপোরেশনের (ডিএসসিসি) উপ–কর কর্মকর্তা মো. তোফাজ্জল হোসেন জমাদ্দারের বিরুদ্ধে ২০ হাজার টাকা ঘুষ গ্রহণের মামলার অভিযোগপত্র অনুমোদন দিয়েছে দুর্নীতি দমন কমিশন (দুদক)। আজ বুধবার কমিশনের সভায় এই অভিযোগপত্রের অনুমোদন দেওয়া হয়।
দুদকের উপপরিচালক (জনসংযোগ) প্রণব কুমার ভট্টাচার্য প্রথম আলোকে বলেন, দণ্ডবিধির ১৬১ ধারা এবং ১৯৪৭ সালের দুর্নীতি প্রতিরোধ আইনের ৫ (২) ধারায় এই মামলাটির অভিযোগপত্র অনুমোদন দেওয়া হয়েছে।
গত ১৬ ফেব্রুয়ারি ২০ হাজার টাকা ঘুষ নেওয়ার সময় ডিএসসিসির ওই কর্মকর্তাকে হাতেনাতে গ্রেপ্তার করে দুদক। এরপর দুদকের সহকারী পরিচালক মো. আবদুল ওয়াদুদ আলম বাদী হয়ে কলাবাগান থানায় মামলা করেন।
মামলার এজাহারে বলা হয়, মোস্তফা মোহাম্মদ আলী নামে এক ব্যক্তি দুদকে অভিযোগ করেন, কলাবাগান এলাকায় তাঁর বাড়ির কর অতিরিক্ত নির্ধারণ করেছিল সিটি করপোরেশন। এই কর কমিয়ে দেওয়ার শর্তে ৫০ হাজার টাকা ঘুষ দাবি করেন তোফাজ্জল হোসেন। মোস্তফা মোহাম্মদ আলী বিষয়টি দুদককে জানান। এ অভিযোগের পরিপ্রেক্ষিতে ঘুষ গ্রহণের সময় তোফাজ্জলকে গ্রেপ্তার করতে ১০ সদস্যের একটি বিশেষ দল গঠন করে দুদক। ১৬ ফেব্রুয়ারি দুপুরে দুদকের ঢাকা বিভাগীয় কার্যালয়ের পরিচালক নাসিম আনোয়ারের নেতৃত্বে বিশেষ দলটির সদস্যরা মোস্তফা মোহাম্মদ আলীর বাড়ির চারপাশে অবস্থান নেন। বিকেলে মোস্তফা মোহাম্মদ আলীর বাড়ির সামনে থেকে ঘুষ নেওয়ার সময় তোফাজ্জল হোসেনকে ২০ হাজার টাকাসহ হাতেনাতে গ্রেপ্তার করা হয়। এ সময় তাঁর শরীর তল্লাশি করে আরও ১ লাখ ২ হাজার টাকা উদ্ধার করা হয়।
মামলাটির তদন্ত করেন দুদকের সহকারী পরিচালক মো. নূর-ই-আলম। তাঁর তদন্ত প্রতিবেদনের পরিপ্রেক্ষিতে কমিশন এ অভিযোগপত্র অনুমোদন দেয়। দুদক জানিয়েছে, শিগগিরই বিচারিক আদালতে অভিযোগপত্র জমা দেওয়া হবে।
আরও পড়ুন:ঘুষের টাকাসহ দুদকের ফাঁদে ডিএসসিসির কর্মকর্তাhttp://www.prothom-alo.com/bangladesh/article/1083153/
 
