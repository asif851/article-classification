
সড়ক দুর্ঘটনায় গত দুই বছরে ২ হাজার ৪৬৬ জন নারী ও শিশুসহ ১০ হাজার ২৩৫ জনের প্রাণহানি ঘটেছে। এ সময়ে সংঘটিত ৭ হাজার ৫৯০টি দুর্ঘটনায় আহত হয়েছে কমপক্ষে আরও ২২ হাজার ৫৯৮ জন। তবে ২০১৫ সালের তুলনায় ২০১৬ সালে সড়ক দুর্ঘটনা ও হতাহতের সংখ্যা কমেছে।
সোমবার বেসরকারি সংগঠন নৌ, সড়ক ও রেলপথ রক্ষা জাতীয় কমিটির (এনসিপিএসআরআর) এক প্রতিবেদনে এ তথ্য তুলে ধরা হয়। দেশের শীর্ষস্থানীয় ২০টি বাংলা ও ইংরেজি জাতীয় দৈনিক, ১০টি আঞ্চলিক সংবাদপত্র এবং আটটি অনলাইন নিউজ পোর্টাল ও সংবাদ সংস্থার তথ্য-উপাত্তের ওপর ভিত্তি করে এ প্রতিবেদন তৈরি করা হয়েছে।
ওই প্রতিবেদনে বলা হয়, ২০১৬ সালের ১ জানুয়ারি থেকে ৩১ ডিসেম্বর পর্যন্ত ২ হাজার ৯৯৮টি সড়ক দুর্ঘটনায় ৩ হাজার ৪১২ জন নিহত ও ৮ হাজার ৫৭২ জন আহত হয়। নিহত ব্যক্তিদের মধ্যে ৪৭০ জন নারী ও ৪৫৩ জন শিশু রয়েছে। এর আগের বছর ২০১৫ সালে একই সময়ে ৪ হাজার ৫৯২টি দুর্ঘটনায় ৬ হাজার ৮২৩ জন নিহত ও ১৪ হাজার ২৬ জন আহত হয়। ওই বছর দুর্ঘটনায় নিহত ব্যক্তিদের মধ্যে ৭৮১ জন নারী ও ৭৬২ জন শিশু ছিল।
পর্যালোচনায় দেখা যায়, ২০১৫ সালের চেয়ে ২০১৬ সালে নৌ, সড়ক ও রেলপথে দুর্ঘটনা ও নিহত মানুষের সংখ্যা উভয়ই কমেছে। আগের বছরের তুলনায় গত বছর সড়ক দুর্ঘটনা কমেছে ১ হাজার ৫৯৪টি। আর নিহত ও আহত মানুষের সংখ্যা কমেছে যথাক্রমে ৩ হাজার ৪১১ জন ও ৫ হাজার ৪৫৪ জন। অর্থাৎ ২০১৫ সালের তুলনায় ২০১৬ সালে সড়ক দুর্ঘটনার হার ৩৫ শতাংশ, নিহতের হার ৫০ শতাংশ এবং আহতের হার ৩৯ শতাংশ কমেছে।
জাতীয় কমিটির পর্যবেক্ষণে সড়ক দুর্ঘটনা হ্রাসের পেছনে পাঁচটি প্রধান কারণ চিহ্নিত করা হয়েছে। সেগুলো হলো সড়ক পরিবহনব্যবস্থা নিয়ে বিভিন্ন গণমাধ্যমে বছরজুড়ে গঠনমূলক সংবাদ প্রচার, দুর্ঘটনার বিরুদ্ধে সামাজিক সংগঠনগুলোর ধারাবাহিক কর্মসূচি পালন, বছরের অধিকাংশ কর্মদিবসে রাজপথে সড়ক পরিবহনমন্ত্রীর পদচারণ, ত্রুটিপূর্ণ যানবাহন ও অবৈধ ড্রাইভিং লাইসেন্সের বিরুদ্ধে বিভিন্ন সময়ে ভ্রাম্যমাণ আদালতের কার্যক্রম পরিচালনা ও পুলিশের দায়িত্বশীলতা বৃদ্ধি এবং ঝুঁকিপূর্ণ অনেক বাঁক চিহ্নিত করে সতর্কীকরণ সংকেত স্থাপন ও সড়ক সংস্কার।
অন্যদিকে, সড়ক দুর্ঘটনার জন্য প্রধান সাতটি কারণ চিহ্নিত করেছে জাতীয় কমিটি। এগুলো হলো বেপরোয়া গতিতে গাড়ি চালানো, অদক্ষ ও লাইসেন্সবিহীন চালক নিয়োগ, নিয়ম ভঙ্গ করে ওভার লোডিং ও ওভারটেকিং করার প্রবণতা, চালকদের দীর্ঘক্ষণ বিরামহীনভাবে গাড়ি চালানো, ট্রাফিক আইন যথাযথভাবে অনুসরণ না করা, ত্রুটিপূর্ণ গাড়ি চলাচল বন্ধে আইনের যথাযথ প্রয়োগের অভাব এবং ঝুঁকিপূর্ণ বাঁক ও বেহাল সড়ক।
