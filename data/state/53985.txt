
পার্বত্য জেলা বান্দরবানের রোয়াংছড়িতে বিজিবির স্থাপনা নির্মাণ বন্ধের দাবি করেছেন সেখানকার আদিবাসীসহ নাগরিক সমাজের প্রতিনিধিরা। তাঁরা বলেছেন, স্থাপনা নির্মাণ করা হলে স্থানীয় আদিবাসীরা ভূমি থেকে উচ্ছেদ হবে। গতকাল মঙ্গলবার রাজধানীর রিপোর্টার্স ইউনিটিতে আয়োজিত এক সংবাদ সম্মেলনে এই দাবি জানানো হয়।সংবাদ সম্মেলনে লিখিত বক্তব্যে বলা হয়, কোনো পূর্বঘোষণা ছাড়াই রোয়াংছড়ি উপজেলার ক্রাইক্ষং-হাংসামাপাড়ায় আদিবাসীদের বসবাসের জায়গায় বিজিবির সেক্টর সদর দপ্তর তৈরির জন্য জমি অধিগ্রহণের প্রক্রিয়া শুরু হয়েছে। এলাকায় কাঁটাতারের বেড়া দেওয়া হয়েছে। স্থানীয় মানুষের সঙ্গে কোনো আলোচনা ছাড়াই অধিগ্রহণের কাজ শুরু হয়।আদিবাসীদের অভিযোগের পরিপ্রেক্ষিতে নাগরিক সমাজের একটি প্রতিনিধিদল ২০ অক্টোবর রোয়াংছড়ির ক্রাইক্ষং-হাংসামাপাড়া পরিদর্শন করে। এর ওপর ভিত্তি করে সংবাদ সম্মেলন আয়োজন করা হয়।সংবাদ সম্মেলনে কলামিস্ট ও লেখক সৈয়দ আবুল মকসুদ ঘটনাটি জাতীয় সংসদে উত্থাপনের এবং বিষয়টি মীমাংসিত না হওয়া পর্যন্ত নির্মাণকাজ বন্ধ রাখার দাবি জানান।সংবাদ সম্মেলনে অন্যান্যের মধ্যে বক্তব্য দেন ঢাকা বিশ্ববিদ্যালয়ের শিক্ষক রোবায়েত ফেরদৌস, আদিবাসী নেতা দীপায়ন খীসা প্রমুখ। বিজ্ঞপ্তি।
