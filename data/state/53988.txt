
বাংলাদেশে প্রতিবছর যত মানুষ ক্যানসারে আক্রান্ত হয়, তার ৮০ শতাংশ চিকিৎসাসেবার বাইরে থাকে। অনকোলজি ক্লাব বাংলাদেশের উদ্যোগে দুই দিনব্যাপী জাতীয় ক্যানসার কংগ্রেসে এ তথ্য জানানো হয়। গতকাল মঙ্গলবার আর্মি গলফ ক্লাবে এ কংগ্রেস শেষ হয়। ক্যানসার বিশেষজ্ঞরা বলেন, প্রতিবছর দেশে আড়াই লাখ মানুষ ক্যানসারে আক্রান্ত হয় এবং দেড় লাখ মানুষ মারা যায়। প্রতিদিনই এই সংখ্যা বাড়ছে। কিন্তু ক্যানসারের চিকিৎসা অপ্রতুল। সরকারি-বেসরকারি ব্যবস্থাপনায় মোট ১৫টি প্রতিষ্ঠানে ক্যানসারের চিকিৎসা হয়। চিকিৎসা দেওয়া সম্ভব হয় ৫০ হাজার রোগীকে। বাকি দুই লাখ মানুষ চিকিৎসা থেকে বঞ্চিত। তাঁরা আরও বলেন, বাংলাদেশে ক্যানসারে আক্রান্ত রোগীর সংখ্যা প্রায় ১৫ লাখ। অথচ সারা দেশে বিশেষজ্ঞ চিকিৎসক পদের সংখ্যা মাত্র ৮৫ জন। তিন হাজার রোগীর জন্য হাসপাতালে শয্যাসংখ্যা একটি এবং চিকিৎসাও ব্যয়বহুল।দুই দিনের ক্যানসার কংগ্রেসে ১৪টি বৈজ্ঞানিক সেমিনার অনুষ্ঠিত হয়। এতে দেশি-বিদেশি গবেষকেরা গবেষণাপত্র উপস্থাপন করেন।
