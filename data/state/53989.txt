
বগুড়ায় স্কুলছাত্র শাহরিয়ার নাফিজ ওরফে সিয়ামকে অপহরণের পর গলা কেটে হত্যা করা হয়েছে বলে স্বীকার করেছেন আল আমীন হোসেন ওরফে সোহাগ (১৮) নামের এক তরুণ৷ বগুড়ার জ্যেষ্ঠ বিচারিক হাকিম আহমেদ শাহরিয়ার তারিকের আদালতে গতকাল মঙ্গলবার ১৬৪ ধারায় জবানবিন্দ দেন তিনি৷সাম্প্রতিক সময়ে দেশের বিভিন্ন স্থানে অপহরণের খবরে উদ্বুদ্ধ হয়ে তিনি এ কাজ করেন বলে সাংবাদিকদের জানান৷আল আমীন পেশায় একজন জুটমিল শ্রমিক৷ তিনি বগুড়ার গাবতলী উপজেলার বাগবাড়ি সরদারপাড়ার বাসিন্দা৷পুলিশ জানায়, বিকেলে আদালতে জবানবিন্দতে নাফিজকে অপহরণ ও খুনের বর্ণনা দেন আল আমীন৷ এ সময় তিনি বলেন, ছয়-সাত মাস আগে বগুড়া শহরের পুরান বগুড়ার দক্ষিণপাড়ায় নাফিজদের বাসার পাশে ওসমান গণির বাসায় ভাড়া ওঠেন তিনি৷ বিকেলে ক্রিকেট খেলতে গিয়ে নাফিজের সঙ্গে তাঁর সখ্য গড়ে ওঠে৷ এ সখ্যের সুযোগ নিয়েই তিনি নাফিজকে অপহরণ করেন৷এর আগে দুপুরে জেলা পুলিশ সুপারের কার্যালয়ে সংবাদ সম্মেলনে আল আমীনকে হাজির করা হয়৷ সেখানে তিনি বলেন, ‘অসুস্থ মায়ের অস্ত্রোপচার ও চিকিৎসার জন্য ২০ হাজার টাকা ধারদেনা হয়৷ দেশের বিভিন্ন স্থানে অপহরণ ও মুক্তিপণ আদায়ের ঘটনা জানতে পেরে অপহরণের পরিকল্পনা মাথায় আসে৷ সেই পরিকল্পনা অনুযায়ী নাফিজকে অপহরণ করি৷’িতনি জানান, পরিকল্পনামতো শনিবার বিকেলে বাসার সামনে খেলার সময় নাফিজকে বাসায় ডেকে আনেন৷ বাসায় এনে একপর্যায়ে নাফিজকে হত্যা করেন৷ পরে নাফিজের লাশ বস্তাবন্দী করে একটি পুকুরে ফেলে দেন৷ মুক্তিপণের টাকার জন্য পরিবারের সঙ্গে কয়েক দফায় দর-কষাকষি হয়৷ কিন্তু পুলিশের ভয়ে টাকা নেওয়ার সাহস পাননি৷বগুড়া সদর থানার ভারপ্রাপ্ত কর্মকর্তা (ওসি) আবু হায়দার মো. ফায়েজুর রহমান বলেন, নাফিজের বাবা বেলাল হোসেন অটোরিকশার চালক৷ শিশুটি স্থানীয় বিদ্যুৎ উন্নয়ন বোর্ড প্রাথমিক বিদ্যালয়ের দ্বিতীয় শ্রেণীর ছাত্র৷ অপহরণের পরই বেলাল সদর থানায় মামলা করেন৷ এ ঘটনায় ওসমান গণিসহ পাঁচজনকে গ্রেপ্তার করা হয়েছে৷
