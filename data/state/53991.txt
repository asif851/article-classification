
সিলেটে ছাত্রলীগ নেতার হামলার শিকার খাদিজা বেগম নার্গিসের শারীরিক অবস্থার উন্নতি হয়নি। গত মঙ্গলবার বিকেলে দ্বিতীয় দফা অস্ত্রোপচার শেষে তাঁকে রাজধানীর স্কয়ার হাসপাতালের আইসিইউতে রাখা হয়েছে। কাল শুক্রবার সন্ধ্যা নাগাদ খাদিজার সর্বশেষ অবস্থা সম্পর্কে চিকিৎ​সকেরা জানাতে পারবেন বলে হাসপাতালের একজন চিকিৎ​সক জানিয়েছেন।গত সোমবার বিকেলে সিলেট সরকারি মহিলা কলেজের ছাত্রী খাদিজা পরীক্ষার হল থেকে বের হওয়ার পথে চাপাতি দিয়ে তাঁকে কুপিয়ে আহত করেন শাহজালাল বিজ্ঞান ও প্রযুক্তি বিশ্ববিদ্যালয়ের ছাত্র ও ছাত্রলীগ নেতা বদরুল আলম। গুরুতর আহত খাদিজাকে প্রথমে সিলেট এম এ জি ওসমানী মেডিকেল কলেজ হাসপাতালে ভর্তি করা হয়। সেখানে এক দফা অস্ত্রোপচার শেষে তাঁকে রাজধানীর স্কয়ার হাসপাতালে আনা হয়।খাদিজা হাসপাতালের নিউরো সার্জারির জ্যেষ্ঠ পরামর্শক রেজাউস সাত্তারের তত্ত্বাবধানে আছেন। তিনি আজ বৃহস্পতিবার প্রথম আলোকে বলেন, খাদিজাকে ৭২ ঘণ্টার নিবিড় পর্যবেক্ষণে রাখা হয়েছে। খাদিজার শারীরিক অবস্থা নিয়ে এখন বলার মতো কিছু নেই। ৭২ ঘণ্টা পার হলে তবেই বলা যাবে।
কাল শুক্রবার সন্ধ্যায় ৭২ ঘণ্টা পর্যবেক্ষণ শেষ হবে। এরপর চিকিৎ​সকেরা খাদিজার অবস্থা সম্পর্কে বলতে পারবেন বলে নাম প্রকাশ না করার শর্তে হাসপাতালের একজন চিকিৎসক জানিয়েছেন। তিনি বলেন, এরপর খাদিজার চিকিৎ​সা সম্পর্কে পরবর্তী সিদ্ধান্ত নেওয়া হবে। ​
খাদিজার শরীরের বিভিন্ন স্থানে কোপানোর দাগ রয়েছে। তবে মাথার আঘাতটি গুরুতর।
এদিকে খাদিজার বাবা মাসুক মিয়া সৌদি আরব থেকে ও ভাই চীন থেকে দেশে ফিরেছেন।
আরও পড়ুন: 
বদরুলের দ্রুত শাস্তির দাবিতে সিলেটজুড়ে বিক্ষোভ
