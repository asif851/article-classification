
গাজীপুর সদর উপজেলার একটি সোয়েটার তৈরির কারখানায় গতকাল সোমবার রাতে খাদ্যে বিষক্রিয়ায় দুই শতাধিক শ্রমিক অসুস্থ হয়ে পড়েছেন।
কারখানার শ্রমিক ও কর্তৃপক্ষ সূত্রে জানা গেছে, কোনাবাড়ীর জরুন এলাকায় বেস্টউল সোয়েটার কারখানার শ্রমিকদের গতকাল সন্ধ্যা সাড়ে সাতটার দিকে রাতের হালকা খাবার খেতে দেওয়া হয়। এতে একটি করে ডিম, কলা, পেটিস ও বিস্কুট ছিল। এ খাবার খেয়ে শ্রমিকেরা আবার কাজে যোগ দেন। এর কিছু সময় পরই কয়েকজন শ্রমিক বমি করতে থাকেন। কয়েকজন মাথা ঘুরে মেঝেতে পড়ে যান। অল্প সময়ের মধ্যেই প্রায় সব শ্রমিক অসুস্থ হয়ে পড়েন। পরে কারখানা কর্তৃপক্ষ দ্রুত দুই শতাধিক অসুস্থ শ্রমিককে নিয়ে কোনাবাড়ীর বিভিন্ন বেসরকারি চিকিৎসাকেন্দ্রে ভর্তি করে।
কারখানার শ্রমিক সূচনা আক্তার, সাইফুল ইসলাম ও মফিজুল ইসলাম বলেন, ডিম ও পেটিস থেকে দুর্গন্ধ বের হচ্ছিল। কোনাবাড়ী শরীফ জেনারেল হাসপাতালের জরুরি বিভাগের চিকিৎসক আমিনুল ইসলাম বলেন, খাবার নষ্ট হয়ে বিষক্রিয়ার সৃষ্টি হয়েছে। এ কারণেই শ্রমিকেরা অসুস্থ হয়ে পড়েছেন।
কারখানার ব্যবস্থাপক শাহদত হোসেন বলেন, কারখানায় দুই হাজার ২০০ শ্রমিক রয়েছেন। জরুন এলাকার সজীব পাঠান নামের এক ব্যবসায়ী কারখানায় খাবার সরবরাহ করে থাকেন। তিনি বাসি ও পচা খাবার সরবরাহ করেছেন। এগুলো খেয়েই শ্রমিকেরা অসুস্থ হয়ে পড়েন। ওই ঠিকাদারের বিরুদ্ধে ব্যবস্থা নেওয়া হবে। 
