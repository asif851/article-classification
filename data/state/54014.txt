
প্রধানমন্ত্রী শেখ হাসিনা বলেছেন, বর্তমান সরকার জঙ্গিবাদ, সন্ত্রাসবাদসহ যেকোনো ধরনের অরাজকতা রোধ করতে দৃঢ়প্রতিজ্ঞ। এর মাধ্যমে জনগণের জানমালের নিরাপত্তা বিধান এবং সার্বিক আইনশৃঙ্খলা রক্ষার মাধ্যমে আইনের শাসন প্রতিষ্ঠা, জনগণের মৌলিক ও মানবাধিকার সমুন্নত রাখতেও সরকার দৃঢ়প্রতিজ্ঞ। তিনি বলেন, আইনশৃঙ্খলা পরিস্থিতি স্বাভাবিক রয়েছে। মানুষ ন্যায়বিচার পাচ্ছে। আজ বুধবার সংসদে প্রধানমন্ত্রীর জন্য নির্ধারিত প্রশ্নোত্তরপর্বে সরকারি দলের সদস্য এম এ আউয়ালের এক প্রশ্নের জবাবে শেখ হাসিনা এসব কথা বলেন। শেখ হাসিনা বলেন, জঙ্গিবাদ, নাশকতা ও সহিংসতার সঙ্গে জড়িত ও হুকুমদাতাদের আইনের আওতায় আনা ও তাদের বিরুদ্ধে যথাযথ ব্যবস্থা গ্রহণের জন্য পুলিশসহ আইনশৃঙ্খলা রক্ষাকারী বাহিনী ও গোয়েন্দা সংস্থাগুলোকে নির্দেশ দেওয়া হয়েছে। তিনি বলেন, সব সন্ত্রাসী, চাঁদাবাজ, অবৈধ অস্ত্র ও বিস্ফোরক এবং মাদকদ্রব্যসহ সব ধরনের অবৈধ মালামাল উদ্ধারে পুলিশ নিয়মিত বিশেষ অভিযান পরিচালনা করছে। প্রধানমন্ত্রী বলেন, সব ধরনের নাশকতা, ধ্বংসাত্মক কার্যকলাপ ও সহিংসতা প্রতিরোধে সচেতনতা বৃদ্ধির লক্ষ্যে কমিউনিটি পুলিশিং ব্যবস্থা জোরদার করা হয়েছে। জনগণের কাঙ্ক্ষিত সেবা নিশ্চিত করতে বিভিন্ন ইউনিটগুলোতে ভিকটিম সাপোর্ট সেন্টার, ওয়ান স্টপ পুলিশ ক্লিয়ারেন্স ডেস্ক, নারী ও শিশু ডেস্ক স্থাপন, থানাগুলোতে ওপেন হাউস ডে অনুষ্ঠান এবং কমিউনিটি পুলিশ কর্মকর্তা নিয়োজিত করাসহ জনবান্ধব বিভিন্ন পদক্ষেপ নেওয়া হয়েছে। 
শেখ হাসিনা বলেন, পুলিশ ও আইনশৃঙ্খলা রক্ষাকারী বাহিনী নিরলসভাবে দায়িত্ব পালন করে সাম্প্রতিক সময়ে দেশের বিভিন্ন স্থানে সন্ত্রাসী হামলাসংক্রান্ত মামলার রহস্য উদ্‌ঘাটনে সফলতার পরিচয় দিয়েছে। তিনি বলেন, সন্ত্রাসী হামলা, অগ্নিসংযোগ, বোমা হামলা, সহিংসতা ও নাশকতার ঘটনায় সংশ্লিষ্ট ব্যক্তিদের বিরুদ্ধে নিয়মিত মামলা করে আইনগত ব্যবস্থা গ্রহণসহ ওই মামলাগুলো পুঙ্খানুপুঙ্খভাবে তদন্তপূর্বক আদালতের মাধ্যমে বিচারপ্রক্রিয়ার কার্যক্রম গৃহীত হচ্ছে। তিনি বলেন, কূটনৈতিক ও বিদেশি নাগরিকদের নিরাপত্তার জন্য স্থানীয় পুলিশ কর্তৃক নিরাপত্তাব্যবস্থা জোরদার করেছে। পর্যটন এলাকায় ভ্রমণকারী বিদেশি পর্যটকদের নিরাপত্তা, দেশের গুরুত্বপূর্ণ প্রকল্পসহ বিভিন্ন এলাকায় কর্মরত ও অবস্থানরত বিদেশি নাগরিকদের সার্বিক নিরাপত্তা নিশ্চিত করতে পুলিশি ও গোয়েন্দা নিরাপত্তা বৃদ্ধি করা হয়েছে। প্রধানমন্ত্রী আরও বলেন, দেশে আইনশৃঙ্খলা পরিস্থিতি স্বাভাবিক রয়েছে। মানুষ ন্যায়বিচার পাচ্ছে। ফলে শান্তিপূর্ণ ও স্বাভাবিকভাবে দেশি-বিদেশি নাগরিকেরা তাঁদের জীবনযাপন ও ব্যবসা-বাণিজ্য পরিচালনা করছেন। তিনি বলেন, বর্তমানে দেশের আইনশৃঙ্খলা পরিস্থিতি স্বাভাবিক থাকার কারণে বৈদেশিক বিনিয়োগ বৃদ্ধি পাচ্ছে, দেশ এগিয়ে যাচ্ছে এবং দেশের অর্থনৈতিক ভিত্তি দৃঢ়তর হচ্ছে।
