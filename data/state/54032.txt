
ভাষার মাসে ‘নাট্যভাষা বাংলা আমার’ শিরোনামে তিন দিনের নাট্যমেলার আয়োজন করেছে তির্যক নাট্যদল। ১৯ থেকে ২১ ফেব্রুয়ারি থিয়েটার ইনস্টিটিউট চট্টগ্রাম (টিআইসি) মিলনায়তনে দলটির ৪০ বছর পূর্তি ও আন্তর্জাতিক মাতৃভাষা দিবস উপলক্ষে এ আয়োজন করা হয়েছে।নাট্যমেলায় মঞ্চনাটক, একুশের কথামালা, শুভেচ্ছা-সম্মাননা জ্ঞাপন, তির্যকের ৪০ বছরের স্মারক প্রদর্শনী, বিষয়ভিত্তিক আলোচনা, সংগীত, নাচ, আবৃত্তি ও প্রীতি বিতর্ক অনুষ্ঠিত হবে। ১৯ ফেব্রুয়ারি বিকেল পাঁচটায় এই নাট্যমেলার উন্মোচন করবেন সমাজবিজ্ঞানী অনুপম সেন। একুশের কথামালায় উপস্থিত থাকবেন কবি অরুণ দাশগুপ্ত। ২০ ফেব্রুয়ারি সকাল সাড়ে ১০টায় টিআইসির লেকচার থিয়েটারে ‘অভিনেতার অঙ্গীকার ও দায়বদ্ধতা’ শীর্ষক আলোচনায় অংশ নেবেন নাট্যজন নায়লা আজাদ। ২১ ফেব্রুয়ারি একুশের কথামালায় বক্তব্য দেবেন অধ্যাপিকা রীতা দত্ত।তির্যকের ৪০ বছরের স্মারক প্রদর্শনী প্রতিদিন বিকেল চারটা থেকে রাত আটটা পর্যন্ত টিআইসি গ্যালারিতে প্রদর্শিত হবে। এ ছাড়া প্রতিদিন বিকেল পাঁচটায় মুক্তমঞ্চে সাংস্কৃতিক অনুষ্ঠান পরিবেশিত হবে। প্রতিদিন সন্ধ্যা সাড়ে ছয়টায় টিআইসি মিলনায়তনে আহমেদ ইকবাল হায়দারের নির্দেশনায় তির্যকের মঞ্চনাটক পরিবেশিত হবে। ১৯ ফেব্রুয়ারি রবীন্দ্রনাথ ঠাকুরের রক্তকরবী, ২০ ফেব্রুয়ারি রবীন্দ্রনাথ ঠাকুরের বিসর্জন ও ২১ ফেব্রুয়ারি মাইকেল মধুসূদন দত্তের বুড়ো শালিকের ঘাড়ে রোঁ নাটক মঞ্চস্থ হবে। বিজ্ঞপ্তি।
