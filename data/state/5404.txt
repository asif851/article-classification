
মার্কিন রাষ্ট্রদূত ড্যান ডব্লিউ মজীনা বলেছেন, আগের যেকোনো সময়ের চেয়ে বাংলাদেশের সঙ্গে যুক্তরাষ্ট্রের সম্পর্ক এখন সুদৃঢ়, গভীরতম ও অন্তরঙ্গ।আজ মঙ্গলবার সকাল সাড়ে আটটার দিকে মজীনা নেত্রকোনায় সার্কিট হাউস মিলনায়তনে সাংবাদিকদের সঙ্গে এক মতবিনিময় সভায় এসব কথা বলেন।যুক্তরাষ্ট্রের বাজারে পণ্যের অগ্রাধিকারমূলক বাজার সুবিধা (জিএসপি) প্রসঙ্গে মার্কিন রাষ্ট্রদূত বলেন, জিএসপি কোনো সমস্যা নয়। দেশে যাতে আর রানা প্লাজার মতো কোনো দুর্ঘটনা না ঘটে, সেদিকে খেয়াল রাখতে হবে। নতুন করে পোশাক খাতকে আন্তর্জাতিক মানসম্পন্ন করতে হবে। পোশাকশিল্পের সঙ্গে জড়িত শ্রমিকদের অধিকার প্রতিষ্ঠা, কারখানাগুলোর নিরাপত্তা নিশ্চিত করাসহ অগ্নিনির্বাপণ ব্যবস্থা উন্নত করতে হবে। আর তা হলেই পোশাক খাত দেশের এক নম্বর ব্র্যান্ডে পরিণত হবে। তখন জিএসপি নিয়ে কোনো সমস্যা হবে না।
নেত্রকোনা ও কিশোরগঞ্জ জেলা সফরের অভিজ্ঞতা তুলে ধরে মজীনা বলেন, এই দুটি জেলা সমৃদ্ধ। খাদ্যে স্বয়ংসম্পূর্ণ হিসেবে তিনি দুটি জেলাকে চিহ্নিত করেন। তিনি বলেন, দুই জেলায় মত্স্যসম্পদ রয়েছে। এখানকার সাধারণ মানুষ খুবই ভালো। এখানকার কৃষিব্যবস্থাও ভালো। এ দুটি এলাকাকে তিনি সম্ভাবনাময় অঞ্চল হিসেবে উল্লেখ করেন।মজীনা আরও বলেন, ‘এখানে শক্তিশালী নেতৃত্ব দেখেছি। এ পর্যন্ত দুই জেলা থেকে চারজন রাষ্ট্রপতি হয়েছেন ও আছেন। বর্তমান রাষ্ট্রপতির আমন্ত্রণেও আমি এই হাওর জেলা দুটি সফর করছি।’ তিনি বলেন, ‘আমি আমার দেশে গেলে সেখানেও ঘুরে বেড়াই। বাংলাদেশের জনগণের কথা তাদের কাছে বলি। আমি শুধু ঢাকার রাষ্ট্রদূত নই, সারা দেশের। আমি একজন স্থপতি। আমার হাত আমলার হাত নয়। দুই দেশের জনগণের সঙ্গে মৈত্রীর সেতুবন্ধন তৈরি করি। বাংলাদেশ একটি সুন্দর সমৃদ্ধময় দেশ।’বর্তমান সরকারের প্রশংসা করে মজীনা বলেন, দেশের বৈচিত্র্য সংরক্ষণে এই সরকার কাজ করছে দেখে ভালো লাগছে। বাংলাদেশ বিভিন্ন রঙের সমাহার। এ রং শুধু গ্রামাঞ্চলে ভ্রমণের সময় যে রং দেখা যায় তা নয়। রং রয়েছে মানুষের মধ্যে।মতবিনিময় সভায় মার্কিন দূতাবাসের কয়েকজন কর্মকর্তা, নেত্রকোনার জেলা প্রশাসক আবুল কালাম আজাদ, পুলিশ সুপার জাকির হোসেন খান প্রমুখ উপস্থিত ছিলেন। পরে মজীনা নেত্রকোনার দুর্গাপুর উপজেলার রানিখং চার্চে যান।
