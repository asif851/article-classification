
বগুড়ার ধুনটে সিরাজুল ইসলাম (২৮) নামের এক যুবকের ঝুলন্ত লাশ উদ্ধার করেছে পুলিশ। তিনি উপজেলার দিঘলকান্দি গ্রামের শাহজাহান আলীর ছেলে।
পুলিশ ও স্থানীয় সূত্রে জানা যায়, গত রোববার রাত তিনটার দিকে গরু দেখতে গিয়ে সিরাজুলের বাড়ির লোকজন গোয়ালঘরের তীরের (আড়া) সঙ্গে গলায় রশি দিয়ে ঝুলন্ত অবস্থায় তাঁর লাশ দেখতে পান। পরে তাঁদের চিৎকারে স্থানীয় লোকজন এগিয়ে এসে পুলিশে খবর দেন। গতকাল সকাল ১০টার দিকে পুলিশ লাশটি উদ্ধার করে।
দিঘলকান্দি গ্রামের বাসিন্দা ও সিরাজুলদের প্রতিবেশী ফরহাদ হোসেন বলেন, গত রোববারই সিরাজুল নিজের বিয়ের জন্য পরিবারের সদস্যদের সঙ্গে পাত্রী দেখে এসেছেন। আগামী শুক্রবার তাঁর বিয়ের পাকা কথা হওয়ার কথা।
ধুনট থানার ভারপ্রাপ্ত কর্মকর্তা (ওসি) জিয়াউর রহমান বলেন, তদন্ত ছাড়া এ ব্যাপারে নিশ্চিত করে কিছু বলা সম্ভব হচ্ছে না। কোনো অভিযোগ না থাকায় পরিবারের কাছে যুবকটির লাশ হস্তান্তর করা হয়েছে। 
