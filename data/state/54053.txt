
হবিগঞ্জের পুলিশ গতকাল মঙ্গলবার ৫ লাখ ৫৪ হাজার টাকার জাল নোটসহ দুই ব্যক্তিকে আটক করেছে। তাঁরা হলেন সিলেটের বালাগঞ্জ উপজেলার ইছাপুর গ্রামের খালেদ মিয়া (৩০) ও মৌলভীবাজারের রাজনগরের বুজবোল গ্রামের বুলবুল আহমেদ (৩৮)। পুলিশ জানায়, গত সোমবার খালেদ নবীগঞ্জ উপজেলার শতক বাজারে এক হাজার টাকার জাল নোট দিয়ে মাছ কিনতে যান। খবর পেয়ে পুলিশ ঘটনাস্থলে গিয়ে সাতটি এক হাজার টাকার জাল নোটসহ খালেদকে আটক করে। পরে তাঁর স্বীকারোক্তি অনুযায়ী, গতকাল বুলবুল মিয়ার বাড়ি থেকে ৫ লাখ ৪৭ হাজার টাকার জাল নোট উদ্ধার করা হয়। আটক করা হয় বুলবুলকে। 
