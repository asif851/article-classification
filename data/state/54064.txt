
কিশোরগঞ্জের ভৈরবে নৌকা ডুবে দুই স্কুলছাত্রীর মৃত্যু হয়েছে। আহত হয়েছে আরও সাত শিক্ষার্থী। গতকাল মঙ্গলবার দুপুরে উপজেলার সাদেকপুর ইউনিয়নের শেরবাজ গ্রামের বিলে এ দুর্ঘটনা ঘটে।মৃত ছাত্রীরা হলো পশ্চিম শেরবাজ গ্রামের নাসিমা বেগম (৬) ও জিদনী বেগম (৬)। তারা মনোহরপুর শেরবাজ প্রাথমিক বিদ্যালয়ে দ্বিতীয় শ্রেণীতে পড়ত। আহত শিক্ষার্থীরা ওই বিদ্যালয়েরই।এলাকাবাসী সূত্রে জানা গেছে, শেরবাজ গ্রামের শিক্ষার্থীদের নৌকায় করে বিল পার হয়ে বিদ্যালয়ে যাওয়া-আসা করতে হয়। গতকাল দুপুর ১২টায় বিদ্যালয়ের প্রথম ও দ্বিতীয় শ্রেণীর ক্লাস ছুটি হয়। বেলা একটার দিকে নয়জন শিক্ষার্থী নৌকায় ওঠে। শেরবাজ এলাকায় পৌঁছামাত্র ঝড়ের কবলে পড়ে নৌকাটি উল্টে যায়। নাসিমা ও জিদনী তলিয়ে যায়।:
