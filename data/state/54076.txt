
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, ‘রাজনৈতিক অস্তিত্ব ঝুঁকির মধ্যে ফেলতে না চাইলে বিএনপিকে আগামী নির্বাচনে আসতেই হবে।’ 
আজ মঙ্গলবার সকালে যশোর শহরের রাজারহাট এলাকার সড়ক পরিদর্শনের সময় এক ব্রিফিংয়ে সেতুমন্ত্রী ওবায়দুল কাদের সাংবাদিকদের এসব কথা বলেন।  মন্ত্রী বলেন, ‘গণতন্ত্র গেল, গণতন্ত্র গেল বলে বিএনপি ওই এক ভাঙা রেকর্ড বাজিয়েই যাচ্ছে। আগে তারা ভারতবিদ্বেষী কথা বলত। এখন গণতন্ত্র নিয়ে বলে। শাক দিয়ে মাছ ঢাকা যায় না। মিথ্যাচার করে দুর্নীতির গন্ধও ঢাকা যায় না। বিএনপি দুর্নীতিগ্রস্ত দল—এটা কানাডার আদালতে প্রমাণিত হয়েছে।’  যশোর-বেনাপোল ও যশোর-খুলনা জাতীয় মহাসড়ক চলাচলের অনুপযোগী হয়ে পড়েছে। সড়কজুড়ে বড় বড় গর্তের সৃষ্টি হয়েছে। এ ছাড়া যশোর-নড়াইল সংযোগ বাঘারপাড়া ও যশোর-মাগুরা সড়কের অবস্থাও করুণ।
এ চারটি সড়কের প্রসঙ্গে ওবায়দুল কাদের বলেন, যশোর শহরের পালবাড়ি থেকে অভয়নগরের রাজঘাট অংশ পর্যন্ত ৩৮ কিলোমিটার সড়কের অবস্থা বেশি খারাপ। এ অংশ পুনর্নির্মাণের জন্য ৩২১ কোটি টাকা বরাদ্দ দেওয়া হয়েছে। যশোর-বেনাপোল মহাসড়কের জন্যও ৩২৮ কোটি টাকা বরাদ্দ দেওয়া হয়েছে। নতুন বছরের শুরুতে, অর্থাৎ জানুয়ারি মাসে এ দুটি মহাসড়ক শক্তপোক্ত করে পুনর্নির্মাণের কাজ শুরু করা হবে। এ ছাড়া যশোর-নড়াইল সংযুক্ত বাঘারপাড়া সড়কের ১৪ কিলোমিটার সংস্কারের জন্য ১৬ কোটি ও যশোর-মাগুরা মহাসড়কের ১৪ কিলোমিটারের জন্য ২১ কোটি টাকা ব্যয় নির্ধারণ করে মূল্যায়ন কাজ করা হচ্ছে। আগামী ১৫ দিনের মধ্যে এ দুটি সড়কের কাজ শুরু করা হবে।
