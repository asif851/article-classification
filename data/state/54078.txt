
হজরত শাহজালাল আন্তর্জাতিক বিমানবন্দরে প্রায় ১ কোটি ২৫ লাখ টাকা সমমূল্যের বিদেশি মুদ্রাসহ এক যাত্রীকে আটক করেছেন শুল্ক গোয়েন্দারা। গতকাল রোববার রাতে ঢাকা থেকে চট্টগ্রামগামী এক যাত্রীর কাছ থেকে এই মুদ্রা উদ্ধারের ঘটনা ঘটে।
আটক যাত্রীর নাম মো. মিঠু। রিজেন্ট এয়ারওয়েজের একটি ফ্লাইটে ঢাকা থেকে চট্টগ্রাম যাওয়ার কথা ছিল তাঁর।
শুল্ক গোয়েন্দা সূত্রে জানা গেছে, গোপন সংবাদের ভিত্তিতে উড়োজাহাজে আরোহণের আগে যাত্রী মো. মিঠুকে আটকানো হয়। তাঁর কাছে বিদেশি মুদ্রা আছে কি না, জানতে চাওয়া হলে তিনি অস্বীকার করেন। পরে তাঁর দেহ ও সঙ্গে থাকা ব্যাগ তল্লাশি করে ১ কোটি ২৪ লাখ ৯২ হাজার টাকা সমমূল্যের বৈদেশিক মুদ্রা পাওয়া যায়। মুদ্রাগুলো হচ্ছে যুক্তরাষ্ট্রের ডলার, সৌদি রিয়াল, ইউরো, কাতারের মুদ্রা রিয়াল ও সংযুক্ত আরব আমিরাতের দিরহাম।
ঘটনার সত্যতা নিশ্চিত করে ঢাকা কাস্টমস হাউসের উপকমিশনার শাহেদ আহমেদ বলেন, এ বিষয়ে স্পেশাল পাওয়ার অ্যাক্ট ও মানিলন্ডারিং অ্যাক্ট অনুযায়ী ব্যবস্থা নেওয়া হবে। আটক ব্যক্তিকে বিমানবন্দর থানায় সোপর্দ করা হয়েছে।
 
