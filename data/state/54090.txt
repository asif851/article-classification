
পুরান ঢাকায় স্যার সলিমুল্লাহ মেডিকেল কলেজ ছাত্রাবাসে গতকাল বৃহস্পতিবার ছাত্রলীগের দুই পক্ষের পুনরায় ধাওয়া-পাল্টাধাওয়ার ঘটনা ঘটেছে। ইন্টার্ন চিকিৎসক ছাত্রাবাসে পুলিশ বহিরাগতদের ধরতে তল্লাশি অভিযান চালায়।
জানা গেছে, গতকাল দুপুর ১২টার দিকে ছাত্রাবাসে সিট বাঁটোয়ারা নিয়ে স্যার সলিমুল্লাহ মেডিকেল কলেজ শাখা ছাত্রলীগের সভাপতি রাতুল সিকদার ও সাধারণ সম্পাদক অচিন্ত্য কুমার কীর্তনিয়া-সমর্থিত দুই পক্ষের কর্মীদের মধ্যে ইন্টার্ন চিকিৎসক ছাত্রাবাসের সামনে ধাওয়া-পাল্টাধাওয়ার ঘটনা ঘটে।
এ ঘটনায় বেলা দেড়টার দিকে কলেজ প্রশাসনের সহায়তায় কোতোয়ালি থানার পুলিশ ইন্টার্ন চিকিৎসক ছাত্রাবাসে তল্লাশি অভিযান চালায়। এ সময় হাসপাতালের পরিচালক ব্রিগেডিয়ার জেনারেল ব্রায়ান বঙ্কিম হালদার, কলেজের অধ্যক্ষ বেলাল আলম, কোতোয়ালি থানার ভারপ্রাপ্ত কর্মকর্তা  (ওসি) আবুল হোসেন উপস্থিত ছিলেন।
কলেজের অধ্যক্ষ বেলাল আলম বলেন, ইন্টার্ন চিকিৎসক ছাত্রাবাস থেকে বহিরাগতদের বের হওয়ার জন্য কলেজ একাডেমিক প্রশাসনের পক্ষ থেকে একাধিকবার নোটিশ দেওয়া হয়।
অধ্যক্ষ বলেন, এসব বহিরাগত ইন্টার্ন চিকিৎসক ছাত্রাবাসের নিয়মনীতির তোয়াক্কা না করে ছাত্রাবাসে অবস্থান করছে। তাদের ছাত্রাবাস থেকে বের করতে কলেজ প্রশাসন ও পুলিশ ইন্টার্ন চিকিৎসক ছাত্রাবাসে তল্লাশি অভিযান চালায়।
