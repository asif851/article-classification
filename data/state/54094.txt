
প্রত্যেক কর্মীকে অন্তত ১০ জন ভোটার জোগাড় করার আহ্বান জানিয়েছেন কৃষিমন্ত্রী মতিয়া চৌধুরী। আজ বৃহস্পতিবার ধানমন্ডিতে আওয়ামী লীগ সভানেত্রীর রাজনৈতিক কার্যালয়ে বিশিষ্ট নারীদের সঙ্গে এক মতবিনিময় সভায় কৃষিমন্ত্রী এ কথা বলেন।মতিয়া চৌধুরী বলেন, ‘আজকে আমি কর্মীদের যদি বলি আপনারা ১০টা ভোট জোগাড় করে দিন। এভাবে কাজ হলে হেফাজত-জামায়াত-খালেদা জিয়া কোনো ব্যাপার নয়। আর আপাতত স্ট্র্যাটেজি (কৌশল) হলো নৌকা মার্কায় ভোট চাই। নৌকা মার্কায় ভোট চাই।’চাওয়ার আগে নারীদের জন্য আওয়ামী লীগ অনেক কিছু করেছে মন্তব্য করে আওয়ামী লীগের সভাপতিমণ্ডলীর এই সদস্য বলেন, ২০০৮ সালে ক্ষমতায় এসেছিলাম বলেই দেশের জন্য কাজ করার সুযোগ পেয়েছি। আদর্শগত লড়াইকে এগিয়ে নিয়ে যেতে পেরেছি। হেফাজত বলেন আর জামায়াত বলেন, এগুলো বাংলাদেশের রাজনীতিতে নতুন নয়। এ দেশে নির্বাচনে আগে এবং পরে এই খেলা হয়। কারণ, এবার যুদ্ধাপরাধীর বিচার হচ্ছে, জঙ্গিবাদের বিচার হচ্ছে।
ফেরদৌসী প্রিয়ভাষিণী বলেন, ‘আওয়ামী লীগ আমাদের যেখানেই ডাকবে, আমরা সেখানেই হাজির হব।’
শহীদজায়া শ্যামলী নাসরিন চৌধুরী বলেন, ভোট সামনে আসছে, সবাই তৈরি আওয়ামী লীগকে ভোট দেওয়ার, কিন্তু এখানে সমস্যা আছে। আওয়ামী লীগ ধর্মের কাছে কখনো কখনো আপস করছে। হেফাজতকে কেন ৫ তারিখে সমাবেশ করতে আসতে দেওয়া হলো। এই আপসকামিতা থেকে বের হয়ে আসতে হবে। ধর্ম নিয়ে যারা দেশটাকে জঙ্গিবাদে পরিণত করতে চাচ্ছে, তাদের বিরুদ্ধে হার্ডলাইনে ব্যবস্থা নিন।
আফরোজা হক রিনা বলেন, ‘আমরা যারা এখানে হাজির হয়েছি, প্রত্যেকের সংগঠন আছে। তাই সবাই মিলে এলাকাভিত্তিক কাজ করলে হেফাজত-জামায়াতের অপপ্রচার প্রতিরোধ করা যাবে।’
১৪ দলের মুখপাত্র ও আওয়ামী লীগের সভাপতিমণ্ডলীর সদস্য মোহাম্মদ নাসিমের সভাপতিত্বে এ সময় আরও উপস্থিত ছিলেন সাহারা খাতুন, শিরীন আখতার, দীপু মনি, মাহফুজা খানম, খালিদ মাহমুদ চৌধুরী,  মৃণাল কান্তি দাস প্রমুখ।
