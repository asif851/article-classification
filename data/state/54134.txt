
চট্টগ্রাম বিশ্ববিদ্যালয়ে ২০১৭-২০১৮ শিক্ষাবর্ষে স্নাতক প্রথম বর্ষের ভর্তি পরীক্ষায় ডিভাইস জালিয়াতির সঙ্গে জড়িত থাকার অভিযোগে বিশ্ববিদ্যালয় শাখা ছাত্রলীগের এক নেতাসহ দুই শিক্ষার্থীকে সাময়িক বহিষ্কার করেছে কর্তৃপক্ষ। এ ছাড়া তাঁদের কারণ দর্শানোর নোটিশ দেওয়া হয়েছে।
আজ শুক্রবার বিকেলে প্রথম আলোকে এ তথ্য জানান বিশ্ববিদ্যালয়ের সহকারী প্রক্টর মোহাম্মদ নিয়াজ মোরশেদ।
বহিষ্কৃত দুই শিক্ষার্থী হলেন এইচ এম জি ইশতিয়াক ও শরিফুল ইসলাম নাজমুল। এইচ এম জি ইশতিয়াক চট্টগ্রাম বিশ্ববিদ্যালয় শাখা ছাত্রলীগের স্থগিত কমিটির সহসম্পাদক। তিনি বিশ্ববিদ্যালয়ের মার্কেটিং বিভাগের ২০১০-১১ শিক্ষাবর্ষের ছাত্র। শরিফুল ইসলাম ইংরেজি বিভাগের ২০১২-১৩ শিক্ষাবর্ষের ছাত্র।
মোহাম্মদ নিয়াজ মোরশেদ প্রথম আলোকে বলেন, এইচ এম জি ইশতিয়াক ও শরিফুল ইসলামকে ডিভাইস জালিয়াতি চক্রের সঙ্গে জড়িত থাকার অভিযোগে সাময়িক বহিষ্কার করা হয়েছে। তাঁদের কেন স্থায়ী বহিষ্কার করা হবে না, তা জানতে চাওয়া হয়েছে।
গতকাল বৃহস্পতিবার রাতে চকবাজার এলাকার বাদুড়তলার বাসা থেকে এইচ এম জি ইশতিয়াককে গ্রেপ্তার করে বায়েজীদ বোস্তামী থানার পুলিশ।
বৃহস্পতিবার রাতে বায়েজীদ বোস্তামী থানার ভারপ্রাপ্ত কর্মকর্তা (ওসি) আবুল কালাম আজাদ প্রথম আলোকে বলেন, তিনটি ছোট ইলেকট্রনিকস ডিভাইসসহ গত বুধবার রাতে শরিফুল ইসলাম নাজমুল নামে এক শিক্ষার্থীকে আটক করা হয়। এ ঘটনায় একটি মামলা হয়েছে। শরিফুল ইসলামের দেওয়া তথ্যের ভিত্তিতে এইচ এম জি ইশতিয়াককে গ্রেপ্তার করা হয়।
 
