
আওয়ামী লীগের সাধারণ সম্পাদক ওবায়দুল কাদের বলেছেন, প্রধানমন্ত্রীর নয়, ইসিতে জনমতের প্রতিফলন ঘটেছে। আর আগামী নির্বাচনে নতুন ইসির অধীনে বিএনপি নির্বাচনে আসবে। আজ বুধবার দুপুরে রাজধানীর একটি হোটেলে তৃতীয় শীতলক্ষ্যা সেতুর নির্মাণকাজের চুক্তি সই অনুষ্ঠান শেষে সাংবাদিকদের এক প্রশ্নের জবাবে ওবায়দুল কাদের এসব কথা বলেন। ‘নতুন ইসি গঠনে প্রধানমন্ত্রীর পছন্দেরই প্রতিফলন ঘটেছে’—বিএনপির মহাসচিব মির্জা ফখরুল ইসলাম আলমগীরের এমন মন্তব্যের বিষয়ে জবাব দেন কাদের। ওবায়দুল কাদের বলেন, ‘সুশীল সমাজসহ সবার কাছেই নতুন ইসি গ্রহণযোগ্যতা পেয়েছে। বৃক্ষ তোমার নাম কী, ফলে পরিচয়। ফলাফলে বোঝা যাবে কেমন ইসি হয়েছে।’ নির্বাচন কমিশন একতরফাভাবে গঠিত হয়নি, উল্লেখ করে ওবায়দুল কাদের বলেন, ‘রাষ্ট্রপতি যে সিদ্ধান্ত নিয়েছেন তা রাষ্ট্রপতি নিজে একতরফা কোনো সিদ্ধান্ত নেননি। সার্চ কমিটি হয়েছে, তারা আলাপ-আলোচনা করেছে। বিভিন্ন দলের সঙ্গে তাদের সংলাপ হয়েছে। সার্চ কমিটি দেশের বিশিষ্টজনদের সঙ্গেও মতবিনিময় করেছে। প্রথমে ১২ জনের সঙ্গে এবং আবার ৫ জনের সঙ্গে আলোচনা করেছেন, যাতে কোনো খুঁত না থাকে। এরপরও আমার মনে হয় এটি নিয়ে কোনো দ্বিধাদ্বন্দ্ব থাকা উচিত নয়।’
