
ভারতের পশ্চিমবঙ্গের ভাষাবিজ্ঞানী ও লেখক অধ্যাপক পবিত্র সরকার বলেছেন, একটি সঠিক বই পাঠককে পাল্টে দিতে পারে, তাঁর মধ্যে জাগ্রত করতে পারে মানবিক বোধ, পারে মনুষ্যত্বের মশাল জ্বালিয়ে দিতে। গতকাল বৃহস্পতিবার বিকেলে চট্টগ্রাম নগরের ডিসি হিলে স্বাধীনতার বইমেলার উদ্বোধনী অনুষ্ঠানে প্রধান অতিথির বক্তব্যে তিনি এসব কথা বলেন।চার দিনব্যাপী এই বইমেলার আয়োজন করেছে চট্টগ্রাম একাডেমি। মেলার উদ্বোধন করেন প্রিমিয়ার বিশ্ববিদ্যালয়ের উপাচার্য অনুপম সেন।অনুষ্ঠানে পবিত্র সরকার বলেন, ‘বই নানাভাবে আমাদের হাতে আসে। স্কুলের বই পড়তে হয়। অনেক সময় বাধ্য করা হয়। বাঁধাধরা বইগুলো আমাদের পড়তে হয়। পড়ে পাঠ মুখস্থ করতে হবে। পরীক্ষায় দিতে হবে। পরীক্ষায় পাস করতে হবে। এ প্রক্রিয়ার মধ্য দিয়ে আমরা যখন যাই, ছেলেবেলা থেকে যত ভালো বই হোক সেগুলো আমাদের একসময় খুব খারাপ লাগতে শুরু করে।’ বইপড়ার আনন্দ থেকে পাঠকের মননকে বঞ্চিত করার পেছনে ঔপনিবেশিক শিক্ষাপদ্ধতিকে দায়ী করেন তিনি।অনুষ্ঠানে আরও বক্তব্য দেন কুমিল্লা সিসিএন বিশ্ববিদ্যালয়ের উপাচার্য (চলতি দায়িত্ব) মাহবুবুল হক, লেখিকা আনোয়ারা আলম প্রমুখ।এবারের মেলায় ঢাকা ও চট্টগ্রামের ২৫টি প্রকাশনা প্রতিষ্ঠান অংশ নিচ্ছে। প্রতিদিন সকাল ১০টা থেকে রাত ১০টা পর্যন্ত মেলা দর্শনার্থীদের জন্য উন্মুক্ত থাকবে।
 
