
কুষ্টিয়ার ‘অদম্য মা, মেধাবী  ছেলে'-এর  জন্য অনুদান দেওয়ার ঘোষণা দিয়েছে সমাজকল্যাণ মন্ত্রণালয়। এ ছাড়াও ভর্তি-সংক্রান্ত যাবতীয় খরচ বহন ও বিশ্ববিদ্যালয়ে সুযোগ পেলে তার পড়ার খরচ বাবদ মাসিক সরকারি উপবৃত্তি ও অনুদান দেওয়ার ব্যবস্থা নেওয়ার ক্ষেত্রে নির্দেশ দেওয়া হয়েছে।আজ বুধবার সমাজকল্যাণ মন্ত্রণালয়ের এক বিজ্ঞপ্তিতে জানানো হয়, আজ প্রথম আলোর প্রথম পাতায় ‘অদম্য মা, মেধাবী ছেলে’ শিরোনামে প্রতিবেদনটি সমাজকল্যাণ মন্ত্রণালয়ের সচিব নাছিমা বেগমের দৃষ্টিগোচর হয়। বিষয়টির প্রতি সমাজকল্যাণমন্ত্রী সৈয়দ মহসিন আলীর দৃষ্টি আকর্ষণ করেন তিনি। মন্ত্রী এ বিষয়ে একজন সাধারণ মায়ের অসাধারণ ভূমিকার ভূয়সী প্রশংসা করেন। তিনি সমাজকল্যাণ মন্ত্রণালয়ের সচিব, প্রতিবন্ধী উন্নয়ন ফাউন্ডেশনের ব্যবস্থাপনা পরিচালক ও সমাজসেবা অধিদপ্তরে মহাপরিচালককে এ বিষয়ে প্রয়োজনীয় ব্যবস্থা নেওয়ার নির্দেশ দেন।
সে অনুযায়ী সমাজকল্যাণ মন্ত্রণালয় থেকে মেধাবী শিক্ষার্থী আবদুল্লাাহ আল শাইমকে বিশ্ববিদ্যালয়ে ভর্তি সহায়তার জন্য তাত্ক্ষণিকভাবে সমাজকল্যাণ পরিষদ থেকে ১০ হাজার টাকা দেওয়ার নির্দেশ দেওয়া হয়।
আগামী ১৫ অক্টোবর বিশ্ব সাদা ছড়ি নিরাপত্তা দিবসে এই অদম্য মা ও মেধাবী ছেলেকে আনুষ্ঠানিক সম্মাননা দেওয়ার বিষয়েও সিদ্ধান্ত নেওয়া হয়েছে বলেও বিজ্ঞপ্তিতে উল্লেখ করা হয়।
এদিকে আজ সকালে নারী শিল্প-উদ্যোক্তা, পাবনার অন্যতম শিল্পপ্রতিষ্ঠান ইউনিভার্সাল গ্রুপের ব্যবস্থাপনা পরিচালক সোহানী হোসেন কুষ্টিয়ায় গিয়ে এই মা ও ছেলের সঙ্গে দেখা করেন। এ সময় তিনি তাঁদের হাতে এক লাখ টাকার চেক তুলে দেন। আবদুল্লাহ যতদিন পড়াশোনা করতে চান, ততদিন তাঁর যাবতীয় পড়াশোনার খরচ বহন করবেন বলে জানান এই নারী উদ্যোক্তা। এ সময় মা চায়না খাতুন তাঁর শারীরিক সমস্যার কথা বললে তাঁরও চিকিত্সার খরচ বহন করারও আশ্বাস দেন সোহানী।
 
অদম্য মা, মেধাবী ছেলে
