
কুড়িগ্রামের উলিপুরে খাদ্যে বিষক্রিয়ায় একই পরিবারের সাতজন অসুস্থ হয়ে কুড়িগ্রাম সদর হাসপাতালে ভর্তি হয়েছে।
এলাকাবাসী ও কুড়িগ্রাম সদর হাসপাতাল সূত্রে জানা যায়, উলিপুর উপজেলার ধরনীবাড়ি ইউনিয়নের মধুপুর হবিরপাড়া গ্রামের নরেন্দ্র নাথের (৫০) বাড়িতে গতকাল বৃহস্পতিবার রাত ১১টার দিকে গীতাযজ্ঞ অনুষ্ঠান হয়। অনুষ্ঠান শেষে রাতের খাবার খেয়ে এক শিশুসহ একই পরিবারের সাতজন গুরুতর অসুস্থ হয়ে পড়ে। পরে তাদের চিকিত্সার জন্য কুড়িগ্রাম সদর হাসপাতালে ভর্তি করা হয়।
বিষক্রিয়ায় আক্রান্তরা হলেন নরেন্দ্রনাথ (৫০), তাঁর স্ত্রী কানন বালা (৪৭), মেয়ে রীতা রানী (২৫), ছেলে সনজীত বর্মন (৩০), শিউলি রানী (২৫), সচিত্র বর্মন (৬০) ও কেয়া রানী (৬)।
কুড়িগ্রাম সদর হাসপাতালের চিকিত্সক হেলাল মিয়া বলেন, খাদ্যে ধুতরা জাতীয় কোনো অচেতন পদার্থ মিশানো হয়েছে বা বিষক্রিয়ার কারণে অসুস্থ হওয়ার ঘটনা ঘটেছে। আক্রান্তরা অচেতন রয়েছেন। তবে আশঙ্কার কিছু নেই।
