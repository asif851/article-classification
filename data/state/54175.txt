
জামায়াতে ইসলামীর সাবেক আমির গোলাম আযমের ফাঁসির দাবিতে সন্ধ্যার পর শাহবাগে আবার অবস্থান নিয়েছে ‘গণজাগরণ মঞ্চ’। এ সময় মঞ্চে গোলাম আযমের ফাঁসির দাবিতে তারা নানা স্লোগান দিচ্ছেন। মঞ্চের অন্যতম সংগঠক মারুফ রসুল প্রথম আলো ডটকমকে জানান, ইফতারের পরপরই তাঁরা শাহবাগে অবস্থান নিতে শুরু করেছেন। বিভিন্ন ছাত্রসংগঠনসহ সংশ্লিষ্ট মহলের সঙ্গে গণজাগরণ মঞ্চের আলাপ-আলোচনা হয়েছে। মারুফ রসুল আরও জানান, রমজান মাস হওয়ায় অবস্থানের সময়সীমা নির্ধারণ করা হয়নি। প্রসঙ্গত, জামায়াতের নেতা কাদের মোল্লার ফাঁসির দাবিতে গত ৫ ফেব্রুয়ারি শাহবাগে প্রথমবারের মতো তরুণ প্রজন্মের সমাবেশ ঘটেছিল, পরে যার নাম হয়েছে গণজাগরণ মঞ্চ। যুদ্ধাপরাধীদের ফাঁসির দাবিতে সে সময় তাঁরা শাহবাগে লাগাতার অবস্থান নিয়েছিলেন। একপর্যায়ে তাঁরা লাগাতার অবস্থান থেকে সরে এসে ঘোষণা দেন, মানবতাবিরোধী অপরাধের রায়ের আগের দিন থেকে তাঁরা শাহবাগে অবস্থান নেবেন।
আগামীকাল গোলাম আযমের বিরুদ্ধে মানবতাবিরোধী অপরাধের মামলার রায় ঘোষণার দিন ধার্য রয়েছে।
