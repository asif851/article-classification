
রাজধানীর ওয়ারীর তাহেরবাগ এলাকায় একটি আবাসিক ভবনের ছাদ থেকে পড়ে সাবিহা আক্তার (৬) নামে এক শিশু মারা গেছে।
আজ বুধবার সন্ধ্যা পৌনে ছয়টার দিকে এ ঘটনা ঘটে। সাবিহা তাহেরবাগ মডেল স্কুলের নার্সারির শিক্ষার্থী। তার বাবার নাম বিল্লাল হোসেন। বিল্লাল তাহেরবাগের দুরিয়াটুলির সাততলা বাড়ির চার তলায় ভাড়া থাকেন।ওয়ারী থানার উপপরিদর্শক (এসআই) আবদুস শুকুর প্রথম আলোকে বলেন, বিকেলে সাবিহা ছাদে খেলা করতে ওঠে। একপর্যায়ে ছাদ থেকে পড়ে গুরুতর আহত হয় সে। উদ্ধার করে তার বাবা ঢাকা মেডিকেল কলেজ হাসপাতালে নিয়ে যান। সন্ধ্যা পৌনে সাতটার দিকে জরুরি বিভাগের চিকিৎসকেরা সাবিহাকে মৃত ঘোষণা করেন। এসআই শুকুর আরও বলেন, খেলার সময় ছাদ থেকে পড়ে গিয়ে সাবিহার মৃত্যু হয়েছে বলে প্রাথমিকভাবে ধারণা করা হচ্ছে। ছাদের যে পাশ দিয়ে পড়ে গেছে, সেখানে কোনো গ্রিল বা প্রাচীর নেই।
