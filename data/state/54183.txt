
ছয় বছর পর কক্সবাজারের মহেশখালী উপজেলার শাপলাপুর ইউনিয়ন পরিষদ নির্বাচন আজ শনিবার অনুষ্ঠিত হচ্ছে। শান্তিপূর্ণভাবে নির্বাচন সম্পন্ন করতে নয়টি ভোটকেন্দ্রে বাড়তি নিরাপত্তাব্যবস্থা করেছে স্থানীয় প্রশাসন।স্থানীয় নির্বাচন কার্যালয় সূত্রে জানা গেছে, ৩ নভেম্বর চতুর্থ দফা শাপলাপুর ইউপি নির্বাচনের তফসিল ঘোষণা করে। এতে চেয়ারম্যান পদে আট, সংরক্ষিত মহিলা সদস্য পদে ২৩ ও সাধারণ ইউপি সদস্য পদে ৬২ জন প্রার্থী প্রতিদ্বন্দ্বিতা করছেন। এর আগেও ২০১১ সালের ২৪ ফেব্রুয়ারি, ২১ জুন ও চলতি বছরের ২৯ মে তৃতীয় দফা তফসিল ঘোষণা করলেও উচ্চ আদালতের নিষেধাজ্ঞার কারণে নির্বাচন অনুষ্ঠিত হয়নি।ইউপি নির্বাচনের দায়িত্বপ্রাপ্ত রিটার্নিং কর্মকর্তা মোহাম্মদ মোশাররফ হোসেন জানান, ৬ বছর পর এই এলাকায় ইউপি নির্বাচন অনুষ্ঠিত হচ্ছে। এতে নয়টি ভোটকেন্দ্রে ৪৫টি বুথ রয়েছে। এসব ভোটকেন্দ্রে নয়জন প্রিসাইডিং, ৪৫ জন সহকারী প্রিসাইডিং ও ৯০ জন পোলিং দায়িত্ব পালন করবেন। আর ওই এলাকার মোট ভোটার ১৭ হাজার ৪১৫। এর মধ্যে পুরুষ ভোটার আট হাজার ৭৩০ ও নারী ভোটার রয়েছেন আট হাজার ৬৮৫ জন।ইউপি নির্বাচন সমন্বয়কারী ও মহেশখালী উপজেলা নির্বাহী কর্মকর্তা (ইউএনও) মোহাম্মদ আনোয়ারুল নাসের বলেন, প্রতি ভোটকেন্দ্রের বাড়তি নিরাপত্তার জন্য একজন ম্যাজিস্ট্রেট, পুলিশ ও আনসার সদস্য মিলে ৩০ জন সদস্য দায়িত্ব পালন করবেন। আর সুষ্ঠু নির্বাচনের স্বার্থে নির্বাচনীয় এলাকায় র্যা ব, কোস্টগার্ড ও বিজিবির সদস্যরা টহল দেবেন।
