
বিএনপির চেয়ারপারসন খালেদা জিয়া অভিযোগ করেছেন, তাঁর দলের ভারপ্রাপ্ত মহাসচিব মির্জা ফখরুল ইসলাম আলমগীরসহ ‘গুরুতর অসুস্থ’ কারাবন্দী নেতারা যথাযথ চিকিৎসা পাচ্ছেন না। এতে উদ্বেগ প্রকাশ করে অসুস্থ জ্যেষ্ঠ নেতাদের মুক্তি ত্বরান্বিত করার দাবি জানান তিনি।আজ বুধবার বিকেলে এক বিবৃতিতে খালেদা জিয়া এই দাবি জানান। বিএনপির চেয়ারপারসনের প্রেস সচিব মারুফ কামাল খান বিবৃতিতে সই করেন।খালেদা জিয়া বলেন, বিএনপির ভারপ্রাপ্ত মহাসচিব মির্জা ফখরুল ইসলাম আলমগীর, স্থায়ী কমিটি সদস্য খন্দকার মোশাররফ হোসেন ও গয়েশ্বর চন্দ্র রায়, সহসভাপতি শমসের মোবিন চৌধুরী, যুগ্ম-মহাসচিব রুহুল কবীর রিজভী আহমেদ, চেয়ারপারসনের উপদেষ্টা এম এ মান্নান, শামসুজ্জামান ও মোসাদ্দেক আলী, বিএনপি নেতা লুৎফুজ্জামান বাবর, আসলাম চৌধুরী, আবদুস সালাম পিন্টু ও আরিফুল হক চৌধুরীসহ বিএনপি ও অন্যান্য বিরোধী দলের বহু নেতা-কর্মী দীর্ঘদিন ধরে কারাগারে রয়েছেন। এরা অনেকেই জাতীয় পর্যায়ের বিশিষ্ট রাজনীতিক, সাবেক মন্ত্রী এবং নিজ নিজ অঙ্গনে খ্যাতিমান ব্যক্তি।খালেদা জিয়া অভিযোগ করেন, রাজনৈতিক প্রতিহিংসার বশে বিরোধী দলকে দমনের হীন উদ্দেশ্যে বিভিন্ন মিথ্যা ফৌজদারি মামলা এবং দুর্নীতি দমন কমিশনের দায়ের করা সাজানো মামলায় দীর্ঘদিন ধরে এসব নেতাদের অনেককেই বিনা বিচারে বন্দী করে রাখা হয়েছে। আটকাবস্থায় বেআইনি ও উদ্দেশ্যমূলকভাবে দফায় দফায় পুলিশ রিমান্ডে নিয়ে এই ‘রাজনৈতিক’ বন্দীদের অনেকের ওপর দৈহিক ও মানসিক নির্যাতন চালানো হয়েছে। তাঁদের অনেকে বয়সে প্রবীণ এবং নানা ধরনের রোগে আক্রান্ত। কারাগারে সুচিকিৎসার অভাবে তারা অনেকেই গুরুতর অসুস্থ হয়ে পড়েছেন।
খালেদা জিয়া বলেন, ‘উচ্চ আদালতের নির্দেশনা উপেক্ষা করে বিএনপি নেতা নাসিরউদ্দিন পিন্টুকে রাজশাহী কারাগারে স্থানান্তরের পর সম্প্রতি তিনি কর্তৃপক্ষের নিষ্ঠুর অবহেলায় মৃত্যুবরণ করেন। গুরুতর অসুস্থ মির্জা আলমগীরকে সম্প্রতি তেমন কোনো চিকিৎসা না দিয়েই কারাগারে ফেরত পাঠানো হয়েছে। খন্দকার মোশাররফ অজ্ঞান হয়ে বাথরুমে পড়ে যাওয়ার পরেও তাঁর তেমন কোনো চিকিৎসা হচ্ছে না।’বিএনপিসহ বিরোধী দলমতের নেতা-কর্মীদের বিরুদ্ধে দায়ের করা ‘রাজনৈতিক প্রতিহিংসামূলক মিথ্যা মামলা’ অবিলম্বে প্রত্যাহার করে তাদেরকে মুক্তি দেওয়া, বিশেষ করে অসুস্থ জ্যেষ্ঠ নেতাদের মুক্তি ত্বরান্বিত করার দাবি জানান খালেদা জিয়া। তিনি অভিযোগ করেন, বন্দী রাজনৈতিক নেতা-কর্মীদের জামিন লাভের স্বাভাবিক অধিকারও এখন সরকারের তীব্র বিরোধিতার মুখে ক্ষুণ্ন হচ্ছে। উন্নত চিকিৎসার জন্য যাদের দেশের বাইরে যাওয়া আশু প্রয়োজন তাদেরও জামিন দেওয়ার বিরোধিতা করা হচ্ছে। তিনি এ ধরনের ‘অমানবিক আচরণ’ পরিহার করার আহ্বান জানান।
