
গাজীপুরের কালিয়াকৈর উপজেলার সফিপুর এলাকায় একটি স্পিনিং কারখানায় অগ্নিকাণ্ডের ঘটনা ঘটেছে। তবে কেউ হতাহত হয়নি। আজ শনিবার সন্ধ্যা সাড়ে সাতটার দিকে এ ঘটনা ঘটে। 
কারখানা ও ফায়ার সার্ভিস সূত্রে জানা গেছে, সফিপুর এলাকায় যমুনা গ্রুপের শামিম স্পিনিং মিলস লিমিটেড নামের একটি সুতা তৈরি কারখানায় আগুন লাগে। কিছুক্ষণের মধ্যেই তা তুলা ও মেশিনের মধ্যে ছড়িয়ে পড়ে। এ সময় কারখানায় থাকা সব শ্রমিক বেরিয়ে আসেন। খবর পেয়ে কালিয়াকৈর, সাভার ও গাজীপুরের ফায়ার সার্ভিসের ছয়টি ইউনিট ঘটনাস্থলে গিয়ে রাত সাড়ে আটটার দিকে আগুন নিয়ন্ত্রণে আনে। কারখানার মহাব্যবস্থাপক (জিএম) মো. শাহজাহান মিয়া বলেন, আগুনে কারখানার প্রায় দেড় শ টন তুলা ও মূল্যবান মেশিনপত্র পুড়ে গেছে। কালিয়াকৈর ফায়ার সার্ভিসের স্টেশন কর্মকর্তা অপূর্ব বল বলেন, প্রাথমিক ভাবে ধারণা করা হচ্ছে কারখানার একটি কক্ষে মেশিনের সঙ্গে স্পার্কিং হয়ে তুলায় আগুন ধরে যায়। তবে বিষয়টি তদন্ত করে দেখা হচ্ছে।
