

জাতীয় পার্টির ক্ষমতায় আসার সম্ভাবনা অনেক বেশি বলে মন্তব্য করেছেন দলের চেয়ারম্যান এইচ এম এরশাদ। তিনি বলেন, ‘আমরা নির্বাচনের মাধ্যমে ক্ষমতায় যাওয়া বিশ্বাস করি। ১৫১ আসন হলে ক্ষমতায় যাওয়া যায়। তাই, আগামীতে আমাদের লক্ষ্য ১৫১। চেষ্টা করব আর বেশি পেতে।’
আজ বুধবার বিকেলে রাজধানীর কাকরাইলে জাতীয় পার্টির (জাপা) কেন্দ্রীয় কার্যালয়ের সামনের সড়কে বিজয় দিবসের এক আলোচনা সভায় এরশাদ এসব কথা বলেন।
এরশাদ বলেন, জাতীয় পার্টি যদি ক্ষমতায় আসতে পারে, তাহলে প্রথমেই শিক্ষাঙ্গনগুলো ‘রণাঙ্গন’মুক্ত হবে। নিয়মিত ছাত্রসংসদ নির্বাচনের মাধ্যমে শিক্ষাঙ্গনগুলো থেকে জাতীয় রাজনীতিবিদ তৈরি করা হবে। তিনি বলেন, ‘দেশে এখন রাজনীতিবিদ নেই, ধনাঢ্যরা রাজনীতিবিদ। ইয়াবা ব্যবসা করে, হাজার কোটি টাকা আছে, তারা রাজনীতি করে। জেলে যাওয়ার সময় ভি–চিহ্ন দেখায়, বের হওয়ার সময়ও ভি–চিহ্ন দেখায়। হাজারটা গেট করে তাদের সংবর্ধনা দেওয়া হয়।’
সভায় এরশাদ বিএনপির চেয়ারপারসন খালেদা জিয়ার সমালোচনা করেন। তিনি বলেন, ‘উনি (খালেদা জিয়া) প্রায়ই বলেন এরশাদ খুনি। আমি বলব, আয়নায় নিজের চেহারা দেখেন। সারের দাবি করায় আপনি ১৮ জন কৃষককে হত্যা করেছেন। বিদ্যুৎ​ চাওয়ায় কানসাটে ২০ জনকে হত্যা করেছেন। তাঁদের তালিকা আমাদের কাছে আছে। যদি সুযোগ পাই, তাঁদের জন্য স্মৃতিসৌধ করব।’
খালেদা জিয়াকে উদ্দেশ করে এরশাদ বলেন, ‘ক্ষমতায় এসে জঙ্গিবাদের সূত্রপাত করেছেন। বাংলা ভাই তৈরি করেছেন। কিবরিয়াকে হত্যা করেছেন। হিসাব একদিন নেব। তখন মানুষ দেখবে খুনি এরশাদ, না আপনি।’
সাবেক এই প্রেসিডেন্ট আরও দাবি করেন, নয় বছরের শাসনে তিনি দেশে সুশাসন, সুবিচার প্রতিষ্ঠা করেছিলেন। তখন দেশে হানাহানি-কাটাকাটি ছিল না। কিন্তু বিএনপি সরকার এসে দেশে প্রতিহিংসার রাজনীতি শুরু করে। এখন দুঃশাসন আবার ফিরে এসেছে। তাঁর দাবি, কোনো মুক্তিযোদ্ধা তাঁর কাছে এসে খালি হাতে ফিরে যায়নি।
সভায় আরও বক্তব্য দেন জাপার মহাসচিব জিয়াউদ্দিন আহম্মেদ, দলের সভাপতিমণ্ডলীর সদস্য ও পানিসম্পদমন্ত্রী আনিসুল ইসলাম মাহমুদসহ এম এ হান্নান, সাইদুর রহমান, শেখ সিরাজুল ইসলাম প্রমুখ। এতে সভাপতিত্ব করেন জাপার সাংসদ ও দলের সভাপতিমণ্ডলীর সদস্য সৈয়দ আবু হোসেন।
