
প্রধানমন্ত্রী কার্যালয়ের সাবেক মুখ্য সচিব আবদুস সোবহান সিকদারকে ইতালিতে বাংলাদেশের পরবর্তী রাষ্ট্রদূত হিসেবে নিয়োগ দেওয়ার সিদ্ধান্ত নিয়েছে সরকার।
আজ সোমবার সরকা​রি তথ্য বিবরণীতে এ কথা বলা হয়েছে। সোবহান সিকদার প্রধানমন্ত্রীর কার্যালয়ের মুখ্য সচিব হওয়ার আগে জনপ্রশাসন মন্ত্রণালয়ের জ্যেষ্ঠ সচিব, স্বরাষ্ট্র, নৌপরিবহন এবং পরিবীক্ষণ ও মূল্যায়ন বিভাগের (আইএমইডি) সচিব হিসেবেও দায়িত্ব পালন করেন।বিসিএস ক্যাডারের সাবেক কর্মকর্তা সোবহান সিকদার ঢাকা বিশ্ববিদ্যালয় থেকে ইংরেজি সাহিত্যে স্নাতক ও স্নাতকোত্তর ডিগ্রি অর্জন করেন। তিনি যুক্তরাজ্যের ম্যানচেস্টার ইউনিভার্সিটি থেকে উন্নয়ন প্রশাসন বিষয়ে ডিপ্লোমা করেন।
