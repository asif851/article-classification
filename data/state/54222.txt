
ময়মনসিংহের মুক্তাগাছায় পুলিশের দুই কর্মকর্তাকে পিটিয়ে ও কুপিয়ে গুরুতর আহত করে দুই আসামি ছিনতাইয়ের ঘটনায় ১৫ জনকে গ্রেপ্তার করা হয়েছে। বুধবার রাতভর অভিযান চালিয়ে পুলিশ তাঁদের গ্রেপ্তার করলেও ছিনতাই হওয়া আসামিরা এখনো ধরাছোঁয়ার বাইরে।পুলিশ ও স্থানীয় সূত্রে জানা যায়, মুক্তাগাছা উপজেলায় বন বিভাগের প্রায় ৭০টি মামলা রয়েছে। ওই সব মামলার আসামিদের ২৫ জন গোগাই ইউনিয়নের চানপুর গ্রামের বাসিন্দা। সহকারী উপপরিদর্শক (এএসআই) শাহীনুর রহমান ও রেজানুর রহমান গত বুধবার দুপুরে মোটরসাইকেলে চড়ে চানপুর গ্রামে যান। গ্রামে ঢুকে প্রথমে তাঁরা বন বিভাগের মামলার আসামি জুলহাস ও বাবুলকে পেয়ে গ্রেপ্তার করেন। তখন বন বিভাগের মামলার ১৫ থেকে ২০ জন আসামি লাঠিসোঁটা, দা ও রামদা নিয়ে ওই দুই কর্মকর্তার ওপর অতর্কিত হামলা চালান। মাথা ও শরীরের বিভিন্ন স্থানে কুপিয়ে তাঁদের আহত করে জুলহাস ও বাবুলকে নিয়ে পালিয়ে যান আসামিরা। স্থানীয় লোকজন আহত দুই এএসআইকে উদ্ধার করেন। পরে মুক্তাগাছা থানা-পুলিশের একটি দল শাহীনুর ও রেজানুরকে ময়মনসিংহ মেডিকেল কলেজ হাসপাতালে নিয়ে যায়।এ ঘটনায় আহত এএসআই শাহীনুর বাদী হয়ে বুধবার রাতেই মুক্তাগাছা থানায় একটি মামলা করেন। ওই রাতেই চানপুর গ্রামে অভিযান চালিয়ে পুলিশের ওপর হামলাকারী সন্দেহে এক নারীসহ ১৫ জনকে গ্রেপ্তার করা হয়।
