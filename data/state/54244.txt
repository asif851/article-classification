
নেত্রকোনার মোহনগঞ্জ উপজেলার সুয়াইর গ্রামে সাত মা ধলাই নদীতে গোসল করতে গিয়ে পানিতে ডুবে সজীব মিয়া (২৮) নামের এক যুবকের মৃত্যু হয়েছে। সজীবের বাড়ি ঢাকার মিরপুর-১ নম্বরের শাহ আলী এলাকায়। আজ শুক্রবার সকালে এ ঘটনা ঘটে।
মোহনগঞ্জ থানার সহকারী উপপরিদর্শক (এএসআই) মো. হাবিবুর রহমান প্রথম আলোকে বলেন, আজ সকালে উপজেলার সুয়াইর গ্রামে একটি বিয়ের অনুষ্ঠানে যোগ দিতে সজীব মিয়াসহ সাত-আটজন ওই গ্রামে আসেন। সকাল নয়টার দিকে সজীব ওই গ্রামের সামনে সাত মা ধলাই নদীতে কয়েকজনকে নিয়ে গোসল করতে যান। নদীতে নামার একপর্যায়ে স্রোতের টানে তিনি নদীর পানিতে তলিয়ে যান। খবর পেয়ে ময়মনসিংহ থেকে ফায়ার সার্ভিসের একদল ডুবুরি গিয়ে বেলা ১১টার দিকে তাঁকে উদ্ধার করেন। পরে সজীবকে অচেতন অবস্থায় মোহনগঞ্জ উপজেলা স্বাস্থ্য কমপ্লেক্সে নেওয়া হলে কর্তব্যরত চিকিৎসক মৃত ঘোষণা করেন।
