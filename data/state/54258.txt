
ন্যূনতম মজুরি বাড়ানোর দাবিতে গাজীপুর সদর উপজেলার ইটাহাটা এলাকায় আজ শনিবার সকালে কয়েকটি পোশাক কারখানার শ্রমিকেরা কর্মবিরতি পালন, বিক্ষোভ ও মহাসড়ক অবরোধ করেন। এ সময় পুলিশের সঙ্গে শ্রমিকদের ধাওয়া-পাল্টাধাওয়া হয়। শ্রমিক অসন্তোষের কারণে তিনটি পোশাক কারখানায় আজ ছুটি ঘোষণা করা হয়েছে।জয়দেবপুর থানার ভারপ্রাপ্ত কর্মকর্তা (ওসি) এস এম কামরুজ্জামান প্রথম আলো ডটকমকে জানান, ইটাহাটা এলাকার এসকিউ সেলসিয়াস লিমিটেড ইউনিট-২-এর শ্রমিকেরা আজ সকাল নয়টা থেকে বিক্ষোভ শুরু করেন। পরে তাঁরা কাজ বন্ধ করে ঢাকা-টাঙ্গাইল মহাসড়কে অবস্থান নেন। এ সময় এসকিউ সেলসিয়াস লিমিটেড কারখানার শ্রমিকেরা মহাসড়কের পাশের কোস্ট টু কোস্ট গ্রুপের একটি কারখানায় ইটপাটকেল ছুড়তে থাকেন। তাঁরা ওই কারখানার শ্রমিকদের বেরিয়ে এসে আন্দোলনে যোগ দিতে আহ্বান জানান। একপর্যায়ে কোস্ট টু কোস্ট গ্রুপের কারখানার শ্রমিকেরাও মহাসড়কে নেমে আসেন। সকাল সাড়ে নয়টা থেকে ১০টা পর্যন্ত ঢাকা-টাঙ্গাইল মহাসড়ক অবরোধ করেন শ্রমিকেরা।খবর পেয়ে জয়দেবপুর থানার পুলিশ ও গাজীপুর শিল্প পুলিশ ঘটনাস্থলে গিয়ে শ্রমিকদের ধাওয়া দেয়। শ্রমিকেরা পুলিশকে লক্ষ করে ইটপাটকেল ছোড়েন। পরিস্থিতি নিয়ন্ত্রণে আনতে রাবার বুলেট ও কাঁদানে গ্যাসের শেল ছোড়ে পুলিশ। এতে শ্রমিকেরা ছত্রভঙ্গ হয়ে যান। শ্রমিক অসন্তোষের পরিপ্রেক্ষিতে ইটাহাটা এলাকার তিনটি পোশাক কারখানায় আজ ছুটি ঘোষণা করা হয়েছে।গাজীপুরের জেলা প্রশাসক নুরুল ইসলাম জানান, আজ গাজীপুর এলাকায় ছয় প্লাটুন বিজিবি মোতায়েন রয়েছে। তারা বিভিন্ন এলাকায় টহল দিচ্ছে।
