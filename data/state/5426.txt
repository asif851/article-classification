

রাজধানীর কল্যাণপুরের একটি বাসায় ‘জঙ্গি আস্তানায়’ পুলিশের অভিযানকালে আহত অবস্থায় আটক হাসানের প্রকৃত নাম রাকিবুল হাসান ওরফে রিগ্যান। তাঁর বাড়ি বগুড়া শহরের সরকারি আজিজুল হক কলেজ–সংলগ্ন জামিলনগরে। তিনি এক বছর ধরে নিখোঁজ ছিলেন।
বগুড়ায় হাসানের বাড়িতে গিয়ে জানা গেছে, রাকিবুল হাসান ওরফে রিগ্যানের বাবা রেজাউল করিম মারা গেছেন। তাঁর মা রোকেয়া আক্তার নন্দীগ্রাম উপজেলা স্বাস্থ্য কমপ্লেক্সের জ্যেষ্ঠ নার্স। তাঁর এক বোন আছে।
মায়ের ভাষ্য, ছেলে ২০১৩ সালে করতোয়া মাল্টিমিডিয়া স্কুল অ্যান্ড কলেজ থেকে এসএসসি পাস করেছে। সরকারি শাহ সুলতান কলেজ থেকে এইচএসসি পাস করেছে ২০১৫ সালে। এরপর মেডিকেল কলেজে ভর্তির জন্য বগুড়া শহরে রেটিনা কোচিং সেন্টারে তাকে ভর্তি করা হয়। গত বছরের জুলাইয়ে ছেলে নিখোঁজ হয় দাবি করে মা জানান, বগুড়া সদর থানায় তখনই তিনি সাধারণ ডায়েরি (জিডি) করেন।
মায়ের দাবি, ছেলের সঙ্গে এক বছর ধরে কোনো যোগাযোগ নেই তাঁর।
প্রতিবেশী রেজা ও শাহাদাত হোসেন নামের দুজন বলেন, তাঁরা এই ছেলেকে বছর খানেক ধরে দেখেননি।
বগুড়া সদর থানার ভারপ্রাপ্ত কর্মকর্তা (ওসি) আবুল বাসার বলেন, রাকিবুল হাসান ওরফে রিগ্যানের মাকে জিজ্ঞাসাবাদ করতে দুপুরের দিকে থানায় নেওয়া হয়েছিল। ছেলের পরিচয় নিশ্চিত হওয়ার পর তাঁকে ছেড়ে দেওয়া হয়।
রাজধানীর কল্যাণপুর বাসস্ট্যান্ড–সংলগ্ন ৫ নম্বর সড়কের জাহাজ বিল্ডিং ভবনের একটি বাসায় ‘জঙ্গি আস্তানায়’ অভিযান চালায় আইনশৃঙ্খলা রক্ষাকারী বাহিনী। পুলিশ বলছে, এতে নয়জন ‘জঙ্গি’ নিহত হয়েছে। আজ মঙ্গলবার ভোর ৫টা ৫১ মিনিট থেকে সকাল ৬টা ৫১ মিনিট পর্যন্ত এ অভিযান চলে।
পুলিশ জানায়, আইনশৃঙ্খলা রক্ষায় দেশের বিভিন্ন জায়গায় চলা অভিযানের অংশ হিসেবে গতকাল সোমবার রাত ১২টার দিকে পুলিশ জাহাজ বিল্ডিং নামের ওই ছয়তলা বাড়িতে যায়। তিনতলা পর্যন্ত ওঠার পর ওপর থেকে দুজন ‘আল্লাহু আকবর’ বলে পুলিশকে লক্ষ্য করে গুলি ও বিস্ফোরক দ্রব্য ছোড়ে। পুলিশও পাল্টা গুলি ছোড়ে। এতে হাসান নামের একজন গুলিবিদ্ধ হন। পুলিশের দাবি, হাসান একজন ‘জঙ্গি’। তাকে রাতেই ঢাকা মেডিকেল কলেজ হাসপাতালে পাঠানো হয়।
