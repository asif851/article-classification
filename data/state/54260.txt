
রাজধানীর কল্যাণপুর এলাকার একটি বাসা থেকে আজ রোববার সকালে বিপুল পরিমাণ গান পাউডার, তাজা বোমা ও বোমা তৈরির সরঞ্জাম উদ্ধার করা হয়েছে। একই সঙ্গে সেখান থেকে প্রচারপত্র, পরকালের পাসপোর্ট নামে একটি বই এবং ইসলামী ছাত্রশিবিরের টি-শার্ট উদ্ধার করা হয়েছে।ঘটনাস্থল থেকে দুই ভাইকে আটক করেছে মিরপুর থানার পুলিশ। একই সঙ্গে সন্দেহভাজন হিসেবে আরও চারজনকে আটক করা হয়। আটক হওয়া দুই ভাই হলেন খালিদ ও সাজিদ। তাঁদের বয়স আনুমানিক ৩০ বছর।মিরপুর বিভাগের পুলিশের অতিরিক্ত উপকমিশনার জসিমউদ্দিন জানান, গোয়েন্দা তথ্যের ভিত্তিতে কল্যাণপুরের ২ নম্বর রোডের ২৭ নম্বর বাড়ির ওপর কয়েক দিন ধরে নজর রাখা হচ্ছিল। আজ সকাল ১০টার দিকে বাড়িটির পাঁচতলার একটি কক্ষে অভিযান চালিয়ে এসব সরঞ্জামসহ ওই দুই ভাইকে আটক করা হয়। উদ্ধার হওয়া সরঞ্জামের মধ্যে ছয় কেজি গান পাউডার ও বোমা তৈরির ৬০ কেজির মতো সরঞ্জাম রয়েছে।পুলিশের দাবি, আটক হওয়া দুজন শিবিরের রাজনীতির সঙ্গে জড়িত।পরকালের পাসপোর্টঘটনাস্থল থেকে পুলিশ ‘পরকালের পাসপোর্ট’ নামে একটি বই উদ্ধার করেছে। সবুজ রঙের এই বইয়ের মলাটের ওপর গোল করে সোনালি রং দিয়ে‘পরকালের পাসপোর্ট’ লেখাটি রয়েছে।ইংরেজিতে লেখা‘পাসপোর্ট টু দ্য ডে অব জাজমেন্ট’।তার নিচে সাদা রং দিয়ে লেখকের নাম লেখা রয়েছে।
৮০ পাতার এই বইয়ে ৩৬টি অধ্যায় রয়েছে। বইটির লেখক মো. জিল্লুর রহমান। পাসপোর্টের বিভিন্ন অধ্যায়ে বেহেশতের খাবার, কোন ধরনের প্লেটে খাবার পরিবেশন করা হবে এবং বিভিন্ন সুযোগ-সুবিধা নিয়ে লেখা রয়েছে। এর একটি অধ্যায় ‘বেহেশতের ভিসা’ নিয়ে। সেখানে বলা হয়েছে, যেকোনো দেশে ঢুকতে যেমন পাসপোর্ট-ভিসা প্রয়োজন, তেমনি বেহেশতে ঢুকতেও ভিসা ও অনুমতিপত্রের প্রয়োজন। ভিসা বা অনুমতিপত্রের জন্য আগে থেকে প্রস্তুতি থাকতে হবে।
মুনকার-নাকিরের প্রশ্নোত্তর পর্বের পর নেক্কার বান্দাদের কবরের সঙ্গে জান্নাতের একটি সংযোগ তৈরি হবে। তাতে বেহেশতির নাম, পিতার নামসহ সবকিছু লিপিবদ্ধ থাকবে। এতে বলা হয়, যেকোনো ব্যক্তি জান্নাতে প্রবেশ করতে পারবে না। তাঁর পাসপোর্ট থাকতে হবে, যাতে লেখা থাকবে, ‘বিসমিল্লাহির রাহমানির রাহিম’সংবলিত ভিসা।
মো. জিল্লুর রহমান হাশেমের বাড়ি কুমিল্লার চৌদ্দগ্রামের করুইবন উত্তরপাড়ার মিয়াবাজারে। এই পাসপোর্টের বিক্রয়মূল্য ৩৫ টাকা। এই পাসপোর্টের কম্পোজ ও মুদ্রণ র্যাকস প্রেস অ্যান্ড পাবলিকেশনস লি. ২২৫/১ নিউ এলিফ্যান্ট রোড, চতুর্থ তলা (ঢাকা-১২০৫), লেখা রয়েছে।
