
খুলনায় মাধ্যমিক বিদ্যালয়ে ছাত্র পরিষদ (স্টুডেন্টস কেবিনেট) নির্বাচনে নবনির্বাচিত খুদে ৯৮ প্রধানমন্ত্রী ও ৬৮৬ মন্ত্রী শপথ নিয়েছে। গতকাল রোববার সকালে খুলনা সরকারি বালিকা উচ্চবিদ্যালয়ের সম্মেলনকক্ষে ‘নবনির্বাচিত সদস্যদের অভিষেক ও করণীয়’ শীর্ষক মতবিনিময় সভায় এ শপথ গ্রহণ অনুষ্ঠিত হয়।অনুষ্ঠানের সভাপতি মাধ্যমিক ও উচ্চ শিক্ষা অধিদপ্তর খুলনা অঞ্চলের আঞ্চলিক পরিচালক টি এম জাকির হোসেন শপথ পাঠ করান। মাধ্যমিক ও উচ্চ শিক্ষা অধিদপ্তর খুলনা অঞ্চল এই অনুষ্ঠানের আয়োজন করে।টি এম জাকির হোসেন জানান, চলতি বছরের ৩০ মার্চ উৎসবমুখর পরিবেশে খুলনা নগরের ৪টি মাদ্রাসা এবং ৯৪টি মাধ্যমিক বিদ্যালয়ে ‘ছাত্র পরিষদ নির্বাচন-২০১৭’ অনুষ্ঠিত হয়। এই নির্বাচনে মোট ৭৮৪ জন কেবিনেট নির্বাচিত হয়। যার মধ্যে ৯৮ প্রধানমন্ত্রী ও ৬৮৬ মন্ত্রী।সভাপতির বক্তব্যে টি এম জাকির হোসেন বলেন, কোমলমতি শিশু-কিশোরদের মধ্যে গণতন্ত্র চর্চার জন্য দেশের মাধ্যমিক স্তরের শিক্ষাপ্রতিষ্ঠানে এই নির্বাচন চালু করা হয়েছে।এতে প্রধান অতিথি ছিলেন খুলনা-২ আসনের সাংসদ মিজানুর রহমান, বিশেষ অতিথি ছিলেন খুলনা বিশ্ববিদ্যালয়ের উপাচার্য মোহাম্মদ ফায়েক উজ্জামান, জেলা পরিষদের চেয়ারম্যান শেখ হারুনুর রশীদ ও জেলা প্রশাসক নাজমুল আহসান।
 
