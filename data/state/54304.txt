
সদ্য পাস হওয়া বাল্যবিবাহ নিরোধ আইনের বিশেষ বিধান প্রশ্নে রুল দিয়েছেন হাইকোর্ট।
এক রিট আবেদনের প্রাথমিক শুনানি নিয়ে বিচারপতি মইনুল ইসলাম চৌধুরী ও বিচারপতি জে বি এম হাসানের সমন্বয়ে গঠিত হাইকোর্ট বেঞ্চ আজ সোমবার এই রুল দেন।
রুলে আইনের ১৯ ধারার বিশেষ বিধান কেন সংবিধানের সঙ্গে বৈষম্যমূলক ও সাংঘর্ষিক ঘোষণা করা হবে না, তা জানতে চাওয়া হয়েছে।
শিশু অধিকারসংক্রান্ত আন্তর্জাতিক অঙ্গীকার (যেমন: অতিরিক্ত প্রটোকল সিআরসি, সিডও, এসডিও) ও দেশের আইনের সঙ্গে এই বিধান অসামঞ্জস্যপূর্ণ বলে কেন ঘোষণা করা হবে না, তা রুলে জানতে চাওয়া হয়েছে।
আইনসচিব এবং নারী ও শিশু-বিষয়ক মন্ত্রণালয়ের সচিবকে এই রুলের জবাব দিতে বলা হয়েছে।
চলতি বছরের ১৭ মার্চ আইনটি করা হয়। আইনের ১৯ ধারায় বলা হয়েছে, এই আইনের অন্যান্য বিধানে যা কিছুই থাকুক না কেন, বিধি দ্বারা নির্ধারিত কোনো বিশেষ প্রেক্ষাপটে অপ্রাপ্তবয়স্কের সর্বোত্তম স্বার্থে, আদালতের নির্দেশ ও পিতা-মাতা বা প্রযোজ্য ক্ষেত্রে অভিভাবকের সম্মতিক্রমে, বিধি দ্বারা নির্ধারিত প্রক্রিয়া অনুসরণক্রমে, বিয়ে সম্পাদিত হলে তা এই আইনের অধীন অপরাধ বলে গণ্য হবে না।
আইনের ১৯ ধারার বৈধতা চ্যালেঞ্জ করে ৪ এপ্রিল বাংলাদেশ জাতীয় মহিলা আইনজীবী সমিতি ও নারীপক্ষের পক্ষে একটি রিট আবেদন করা হয়। আজ রিট আবেদনটি শুনানির জন্য আদালতে ওঠে।
আদালতে রিটের পক্ষে শুনানি করেন আইনজীবী ফাওজিয়া করিম ফিরোজ। রাষ্ট্রপক্ষে ছিলেন ডেপুটি অ্যাটর্নি জেনারেল মোতাহার হোসেন সাজু।
