
গাড়ি ভাঙচুর ও অগ্নিসংযোগের অভিযোগে পল্টন থানায় করা মামলায় বিএনপির ভারপ্রাপ্ত মহাসচিব মির্জা ফখরুল ইসলাম আলমগীরের জামিন নামঞ্জুর করে তাঁকে কারাগারে পাঠানো হয়েছে। ওই মামলায় ফখরুলকে রিমান্ডে নেওয়ার আবেদন নামঞ্জুর করে তাঁকে কারাফটকে জিজ্ঞাসাবাদ করার অনুমতি দিয়েছেন আদালত।
আজ বুধবার ঢাকা মহানগর হাকিম তারেক মইনুল ইসলাম ভূইয়া এ আদেশ দেন। বিকেল পৌনে পাঁচটার দিকে মির্জা ফখরুলকে ঢাকা কেন্দ্রীয় কারাগারের দিকে নিয়ে যাওয়া হয়েছে।
৪ জানুয়ারি রাতে গাড়ি ভাঙচুর ও অগ্নিসংযোগের ঘটনায় পল্টন থানায় করা একটি মামলায় বিএনপি নেতা ফখরুলের ১০ দিনের রিমান্ড চাওয়া হয়েছিল। আদালত তা নামঞ্জুর করে তাঁকে কারাফটকে জিজ্ঞাসাবাদের অনুমতি দেন।
আদালতে রাষ্ট্রপক্ষের আইনজীবী আবদুল্লাহ আবু জানান, ফখরুলের জামিন নামঞ্জুর করে তাঁকে কারাগারে পাঠানো হয়েছে। ফখরুলের পক্ষে আইনজীবী সানাউল্লাহ মিয়া জানান, একই ধরনের মামলায় বিএনপির দুই নেতা জামিনে আছেন। সে কারণে মির্জা ফখরুলেরও জামিনের জন্য আবেদন করা হয়েছিল। আদালত জামিন আবেদন নামঞ্জুর করে তাঁকে কারাগারে পাঠিয়েছেন।
গাড়ি ভাঙচুর ও অগ্নিসংযোগের অভিযোগে পুলিশ ৪ জানুয়ারি পল্টন থানায় দুটি ও মতিঝিল থানায় একটি মামলা করে। এর আগে ২৮ ডিসেম্বর পল্টন থানায় আরেকটি মামলা করা হয়। পৃথক চারটি মামলায় গতকাল হাইকোর্টে মির্জা ফখরুল ইসলাম আলমগীরের জামিন আবেদন করা হয়। বিচারপতি সৈয়দ এ বি মাহমুদুল হক ও বিচারপতি কাশেফা হোসেন সমন্বয়ে গঠিত হাইকোর্ট বেঞ্চে ওই আবেদন করা হয়।
গত মঙ্গলবার বিকেল থেকে পরদিন বুধবার বিকেল পর্যন্ত জাতীয় প্রেসক্লাবের ভেতরে বিএনপির ভারপ্রাপ্ত মহাসচিব মির্জা ফখরুল ইসলাম আলমগীরের অবস্থানকে কেন্দ্র পাল্টাপাল্টি কর্মসূচি ও উত্তেজনা চলে। গতকাল বিকেল চারটার দিকে সংবাদ ব্রিফিং করে বের হওয়ার পর প্রেসক্লাবের মূল ফটকে অপেক্ষমাণ পুলিশ ফখরুলকে গ্রেপ্তার করে।
