
প্রধানমন্ত্রী শেখ হাসিনা জাতিসংঘের মহাসচিব বান কি মুনকে বলেছেন, বর্তমান সরকারের অধীনে নির্বাচন হবে। বর্তমান নির্বাচন কমিশনের অধীনেই অবাধ, নিরপেক্ষ ও সুষ্ঠু নির্বাচন সম্ভব।আজ শুক্রবার বান কি মুনের সঙ্গে টেলিফোনে আলাপকালে প্রধানমন্ত্রী তাঁকে এ কথা বলেন। প্রধানমন্ত্রীর প্রেস সচিব আবুল কালাম আজাদ প্রথম আলো ডটকমকে এ তথ্য জানান।আবুল কালাম আজাদ জানান, বেলা ১১টার দিকে প্রধানমন্ত্রীকে ফোন করেন বান কি মুন। প্রায় আধঘণ্টা তাঁদের মধ্যে বিভিন্ন বিষয় নিয়ে কথা হয়।
নির্বাচন নিয়ে বিরোধী দলের সঙ্গে সরকারের সংলাপের বিষয়ে জাতিসংঘের মহাসচিব জানতে চাইলে শেখ হাসিনা বলেন, ‘আমরা সংলাপের কথা আগেই বলেছি। বিরোধী দলকে বলেছিলাম আলোচনার মাধ্যমেই সব সমস্যার সমাধান হবে। কিন্তু বিরোধীদলীয় নেতা খালেদা জিয়া আলটিমেটামের মাধ্যমে তা বানচাল করে দেন।’
প্রধানমন্ত্রীর প্রেস সচিব জানান, বান কি মুন বাংলাদেশের যুদ্ধাপরাধের বিষয়ে প্রধানমন্ত্রীর কাছে জানতে চান। জবাবে প্রধানমন্ত্রী বলেন, বর্তমান সরকারের অধীনে যুদ্ধাপরাধীদের সুষ্ঠু বিচার চলছে। এই বিচারে কোনো পক্ষপাতিত্ব করা হচ্ছে না।
বান কি মুন বিশ্ব অর্থনৈতিক মন্দা সত্ত্বেও বাংলাদেশের উন্নয়ন এবং সহস্রাব্দ উন্নয়ন লক্ষ্যমাত্রায় অগ্রগতির জন্য শেখ হাসিনার প্রশংসা করেন।
মুনকে টেলিফোনে খালেদা
নির্দলীয় সরকার ছাড়া নির্বাচন নয়
