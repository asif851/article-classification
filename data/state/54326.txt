
রাজধানীর হজরত শাহজালাল আন্তর্জাতিক বিমানবন্দরে মালয়েশিয়ান এয়ারলাইনসের একটি বিমান থেকে ২৩ কেজি এবং রিজেন্ট এয়ারের একটি বিমান থেকে প্রায় আড়াই কেজি সোনা জব্দ করেছেন শুল্ক গোয়েন্দারা। বৃহস্পতিবার রাত সাড়ে এগারোটার দিকে সোনাগুলো জব্দ করা হয় বলে জানান শুল্ক গোয়েন্দা ও তদন্ত অধিদপ্তরের মহাপরিচালক মইনুল খান।
মইনুল খান বলেন, এই ঘটনায় এখনো পর্যন্ত কাউকে আটক করা যায়নি। জব্দ করা সোনার দাম প্রায় সাড়ে ১২ কোটি টাকা। মালয়েশিয়ান এয়ারলাইনসের বিমানটি মালয়েশিয়ার কুয়ালালামপুর থেকে এসেছে। তবে রিজেন্টের বিমানটি কোথা থেকে আসছিল বা কোথায় যাচ্ছিল সে ব্যাপারে বিস্তারিত জানা যায়নি।এ নিয়ে গত তিন দিনে প্রায় ২১ কোটি টাকার সোনা জব্দ করা হলো হজরত শাহজালাল আন্তর্জাতিক বিমানবন্দর থেকে।
