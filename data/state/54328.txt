
দেশে মাদকসেবীর সংখ্যা দিন দিন বাড়ছে। সরকার মাদক নিয়ে উদ্বিগ্ন। মাদক ব্যবসায়ীদের তালিকা তৈরি করে জনসম্মুখে প্রকাশ করা হবে। মাদকের বিরুদ্ধে সরকারের কর্মপরিকল্পনা নেওয়ার কথা জানিয়ে এ মন্তব্য করেছেন শিল্পমন্ত্রী আমির হোসেন আমু।
আজ সোমবার সচিবালয়ে স্বরাষ্ট্র মন্ত্রণালয়ে অনুষ্ঠিত আইন শৃঙ্খলা সংক্রান্ত মন্ত্রিসভা কমিটির সভায় মাদক পরিস্থিতি নিয়ে আলোচনা করা হয়। সভায় জানানো হয়, মাদক ব্যবসায়ী ও মাদক সেবী মিলে গত বছর ডিসেম্বর পর্যন্ত ১০ হাজার ১২৩ জনকে গ্রেপ্তার করা হয়েছে। ৩১ জানুয়ারি প্রধানমন্ত্রী শেখ হাসিনা জাতীয় সংসদে মাদকের বিরুদ্ধে অভিযান চালানোর নির্দেশ দেওয়ার পর আজকের সভায় প্রায় পুরো সময় জুড়ে মাদক পরিস্থিতি নিয়ে আলোচনা হয়।
সভায় সভাপতিত্ব করেন শিল্পমন্ত্রী আমির হোসেন আমু। এতে আইনমন্ত্রী আনিসুল হক, নৌ পরিবহনমন্ত্রী শাজাহান খান, স্বরাষ্ট্রমন্ত্রী আসাদুজ্জামান খাঁন এবং আইন শৃঙ্খলা রক্ষাকারী বাহিনীর ঊর্ধ্বতন কর্মকর্তারা উপস্থিত ছিলেন।
সভা শেষে আমির হোসেন আমু সাংবাদিকদের বলেন, মাদকের বিরুদ্ধে কঠোর ব্যবস্থা নিতে যা যা করা দরকার সরকার করবে। মাদক ব্যবসায়ীদের তালিকা তৈরি করে জনসম্মুখে প্রকাশ করা হবে। গত এক বছরে আইন শৃঙ্খলা পরিস্থিতির উন্নতি হয়েছে। তবে মাদক নিয়ে সরকার উদ্বিগ্ন।
তিনি জানান, মাদক ব্যবসায়ী ও গডফাদারদের বিষয়ে প্রধানমন্ত্রীর কার্যালয় থেকে দেওয়া তালিকার ভিত্তিতে ৮৬০ জনের বিরুদ্ধে মামলা করা হয়েছে। এর মধ্যে কারাগারে রয়েছে ১৮৮ জন।
শিল্পমন্ত্রী বলেন, মাদকের বিরুদ্ধে ঝুঁকিপূর্ণ জায়গাগুলোকে সামনে রেখে প্রয়োজনীয় ব্যবস্থা নেওয়া হচ্ছে। মাদকের কুফল সম্পর্কে শিক্ষাপ্রতিষ্ঠান ও মসজিদে যেভাবে আলোড়ন তৈরি করা যায় তা মাথায় রেখে কর্মপরিকল্পনা নেওয়া হচ্ছে।
