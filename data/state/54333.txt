
রাজধানীর সেন্ট্রাল রোডে ধারালো অস্ত্রের আঘাতে আহত এক নারী চিকিৎসাধীন অবস্থায় মারা গেছেন।আজ বৃহস্পতিবার সকালে সেন্ট্রাল রোডে বাসার সামনে হামলার শিকার হন ওই নারী। দুপুর সোয়া ১২টার দিকে ঢাকা মেডিকেল কলেজ হাসপাতালে তাঁর মৃত্যু হয়।নিহত নারীর নাম আরিফুন নেছা আরিফা (২৭)। তিনি একটি বেসরকারি ব্যাংকে কর্মরত ছিলেন।আরিফার বড় ভাই পরিচয় দেওয়া আল-আমিন বুলবুলের অভিযোগ, সাবেক স্বামী রবিনের হাতে খুন হয়েছেন আরিফা।অভিযোগের বিষয়ে তাৎক্ষণিকভাবে রবিনের বক্তব্য নেওয়া সম্ভব হয়নি।পরিবার ও হাসপাতাল সূত্রের ভাষ্য, গত বছরের ডিসেম্বরে রবিনের সঙ্গে আরিফার বিবাহবিচ্ছেদ হয়। বিচ্ছেদের পর আরিফাকে হুমকি দিয়ে যাচ্ছিলেন রবিন। আজ সকালে বাসার সামনে আরিফার ওপর ধারালো অস্ত্র নিয়ে হামলা করে পালিয়ে যান রবিন। আরিফাকে উদ্ধার করে প্রথমে সেন্ট্রাল হাসপাতালে নেওয়া হয়। সেখান থেকে ঢাকা মেডিকেল কলেজ হাসপাতালে স্থানান্তর করা হয়। এই হাসপাতালে চিকিৎসাধীন অবস্থায় আরিফার মৃত্যু হয়।হাসপাতাল সূত্র জানায়, আরিফার ঘাড়ে ধারালো অস্ত্রের গভীর আঘাতের চিহ্ন রয়েছে।আরিফার লাশ ঢাকা মেডিকেল কলেজ হাসপাতালের জরুরি বিভাগের মর্গে রয়েছে। এ ঘটনায় হত্যা মামলা দায়ের করা হবে বলে জানিয়েছেন আরিফার স্বজনেরা।
