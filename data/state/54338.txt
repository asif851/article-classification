
কাজের মাধ্যমে জাতির কাছে আস্থার অবস্থানে পৌঁছাতে পারবেন বলে আশাবাদ ব্যক্ত করেছেন প্রধান নির্বাচন কমিশনার (সিইসি) কে এম নুরুল হুদা। তিনি বলেন, ভোটাররা যাতে নির্বিঘ্নে পছন্দের প্রার্থীকে ভোট দিতে পারেন, সে জন্য সব ব্যবস্থা নেওয়া হবে।
আজ বুধবার নিজ এলাকা পটুয়াখালীর বাউফল উপজেলার নওমালা বন্দরে বড় ভাই আবু তাহের খানের বাসভবনে সাংবাদিকদের সঙ্গে মতবিনিময়কালে সিইসি নুরুল হুদা এসব কথা বলেন। এর আগে তিনি তাঁর বাবার কবর জিয়ারত করেন।
প্রধান নির্বাচন কমিশনার কে এম নুরুল হুদা বলেন, ‘আমি সিইসি হয়েছি। এতে আমার স্বজন, এলাকার মানুষ ও শুভাকাঙ্ক্ষীরা খুশি হয়ে আমার সঙ্গে দেখা করেছেন, অভিনন্দন জানিয়েছেন। পরবর্তী সময়ে দেখলাম তা নিয়েও সমালোচনা করা হয়েছে। আমাকে একটি দলের লোক বলা হচ্ছে; যা খুবই দুঃখজনক।’ তিনি আরও বলেন, ‘দেখেন বাবার কবর জিয়ারত করতে গ্রামের বাড়িতে এসেছি। সেখানে স্বজন ও শুভাকাঙ্ক্ষীরা এসেছেন। তাঁদের তো নিষেধ করার সুযোগ থাকে না। তাঁরা ছবি তুলতে চাইলেও বারণ করা যায় না। আর তাঁরা কোনো না কোনো মতের বা দলের। তার মানে এই নয় যে আমিও তাঁদের দলের হয়ে গেলাম।’
এ সময় সাংবাদিকদের এক প্রশ্নের জবাবে সিইসি নুরুল হুদা বলেন, ‘কোনো দলের নাম নিয়ে কথা বলতে চাই না। তবে কাজের মাধ্যমে জাতির কাছে আস্থার অবস্থানে পৌঁছে যেতে পারব বলে আমি বিশ্বাস করি। নিরপেক্ষ কাজের মাধ্যমেই সব দলের আস্থা অর্জন করতে সক্ষম হব এবং আগামী নির্বাচনে সব দল অংশগ্রহণ করবে এবং নির্বাচন প্রতিদ্বন্দ্বিতাপূর্ণ হবে বলে আমি বিশ্বাস করি। কোনো নির্বাচনেই অনিয়মের কোনো প্রশ্রয় দেওয়া হবে না। ভোটাররা যাতে নির্বিঘ্নে তাঁদের পছন্দের প্রার্থীকে ভোট দিতে পারেন, সে জন্য সব ব্যবস্থা নেওয়া হবে।’
উপজেলা নির্বাহী কর্মকর্তা (ইউএনও) মোহাম্মদ আবদুল্লাহ আল মাহমুদ জামান, জেলা সদর উপজেলার নির্বাচন কর্মকর্তা খালিদ বিন রউফ ও বাউফল থানার ভারপ্রাপ্ত কর্মকর্তা (ওসি) আযম খান ফারুকী প্রমুখ এ সময় উপস্থিত ছিলেন।
