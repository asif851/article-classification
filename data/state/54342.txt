
মুন্সিগঞ্জের গজারিয়া উপজেলার বালুয়াকান্দিতে কয়েকজন সেনা ও নৌ কর্মকর্তাকে বহনকারী একটি প্রাইভেট কার দুর্ঘটনার শিকার হয়েছে। গাড়িটি নিয়ন্ত্রণ হারিয়ে একটি গাছের সঙ্গে ধাক্কা খাওয়ার পর একজন সেনা কর্মকর্তা নিহত হয়েছেন। আহত হয়েছেন কমপক্ষে ৩ জন।
আজ শুক্রবার দুপুর পৌনে ১২টার দিকে ঢাকা-চট্টগ্রাম মহাসড়কে এ দুর্ঘটনা ঘটে।নিহত ফজলুল কাইয়ুম (৩৩) একজন মেজর ছিলেন।আহত তিনজনের মধ্যে দুজনের পরিচয় জানা গেছে। তাঁরা হলেন ঢাকা ক্যান্টনমেন্টের নৌ-বাহিনীর ক্যাপ্টেন নাফিউর রহমান (২৬) ও সেনা কর্মকর্তা গিয়াসউদ্দিন (৩৫)। আরেকজনের নাম জানা যায়নি। তবে তিনিও সেনা বাহিনীর কর্মকর্তা বলে পুলিশ জানিয়েছে।গজারিয়া থানার ভারপ্রাপ্ত কর্মকর্তা (ওসি) ফেরদাউস হোসেন বলেন, মেজর ফজলুল রংপুর ক্যান্টনমেন্টে কর্মরত ছিলেন। সেনা-নৌবাহিনীর ওই কর্মকর্তারা কুমিল্লা ক্যান্টনমেন্টে একটি প্রশিক্ষণ শেষে ঢাকায় ফিরছিলেন। তাঁদের বহনকারী প্রাইভেট কারটি বালুয়াকান্দির ভূঁইয়া ফিলিং স্টেশনের সামনে এলে গাড়ির চালক নিয়ন্ত্রণ হারান। এতে গাড়িটি সড়কের পাশের একটি গাছের সঙ্গে ধাক্কা লাগে। অচেতন অবস্থায় মেজর ফজলুল কাইয়ুমকে নারায়ণগঞ্জের সোনারগাঁ স্বাস্থ্য কমপ্লেক্সে নেওয়া হলে কর্তব্যরত চিকিৎসা কর্মকর্তা তাঁকে মৃত ঘোষণা করেন।ওসি ফেরদাউস আরও বলেন, তাঁদের মধ্যেই কেউ একজন গাড়িটি চালাচ্ছিলেন বলে ধারণা করা হচ্ছে। আহতদের গজারিয়া স্বাস্থ্য কমপ্লেক্সে চিকিৎসা শেষে স্বজনেরা নিয়ে গেছেন। এ ঘটনায় এখনো মামলা হয়নি।
