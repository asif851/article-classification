
গৃহকর্মী নির্যাতনের অভিযোগে ক্রিকেটার শাহাদাত হোসেন ও তার স্ত্রী জেসমিন জাহানের বিরুদ্ধে বিচার শুরু করার আদেশ দিয়েছেন আদালত। আজ সোমবার ঢাকার নারী ও শিশু নির্যাতন দমন ট্রাইব্যুনালের বিচারক তানজিনা ইসমাইল এ আদেশ দেন।আগামী ২০ মার্চ সাক্ষ্যগ্রহণের তারিখ ধার্য করা হয়েছে। প্রথম আলোকে এ তথ্যের সত্যতা নিশ্চিত করেছেন ওই আদালতের সরকারি কৌঁসুলি আলী আজগর স্বপন।এর আগে গত ৫ ফেব্রুয়ারি শিশু গৃহকর্মীকে নির্যাতনের অভিযোগে করা মামলায় ক্রিকেটার শাহাদাত ও তাঁর স্ত্রীর বিরুদ্ধে দেওয়া অভিযোগপত্র গ্রহণ করেন আদালত। গত বছরের ২৯ ডিসেম্বর এ মামলায় পুলিশি তদন্ত শেষে শাহাদাত ও জেসমিনের বিরুদ্ধে অভিযোগপত্র দেওয়া হয়।গৃহকর্মী মাহফুজা আক্তার হ্যাপিকে (১১) নির্যাতনের অভিযোগে শাহাদাত ও জেসমিনের বিরুদ্ধে গত বছরের ৬ সেপ্টেম্বর রাজধানীর মিরপুর থানায় নারী ও শিশু নির্যাতন দমন আইনে মামলা করেন সাংবাদিক খন্দকার মোজাম্মেল হক। এ মামলায় শাহাদাতের স্ত্রীকে গ্রেপ্তার করে পুলিশ। শাহাদাত আদালতে আত্মসমর্পণ করলে তাঁকে কারাগারে পাঠানো হয়। পরে এই দুজন আদালত থেকে জামিনে ছাড়া পান।
