
জামায়াতে ইসলামীর সহকারী সেক্রেটারি জেনারেল মুহাম্মদ কামারুজ্জামানের ফাঁসির রায় কার্যকরের প্রস্তুতি নিতে কারা কতৃ‌র্পক্ষকে নির্দেশ দেওয়া হয়েছে। ফাঁসির দণ্ড বহাল থাকার কথাও কামারুজ্জামানকে জানানো হয়েছে।আজ বুধবার বিকেলে গুলশানের নিজ বাসভবনে সংবাদ ব্রিফিংয়ে সাংবাদিকদের এসব কথা জানান আইনমন্ত্রী আনিসুল হক।এক প্রশ্নের জবাবে আইনমন্ত্রী বলেন, ‘সুপ্রিম কোর্টের আপিল বিভাগের একটা রায় আছে, সেখানে রিভিউ পিটিশন ডিসমিস হয়েছে, সেটা ধরে নিয়ে জেল কতৃ‌র্পক্ষকে রায় কার্যকরের প্রস্তুতি নিতে আদেশ দিয়েছি।’কামারুজ্জামানকে আপিল বিভাগের রায় জানানো হয়েছে কি না, এমন প্রশ্নে জবাবে আনিসুল হক বলেন, ‘আমি যতটুকু শুনেছি, আনুষ্ঠানিকভাবে জানানো হয়েছে কি না, সে প্রশ্ন আমি আইজি প্রিজন সাহেবকে করি নাই, কিন্তু আমি যতটুকু জানি তাঁকে (কামারুজ্জামান) জানানো হয়েছে, আপিল বিভাগে খারিজ হয়েছে এবং তাঁর মৃত্যুদণ্ড বহাল আছে।’
সাংবাদিকদের এক প্রশ্নের জবাবে মন্ত্রী বলেন, ‘তাঁকে (কামারুজ্জামান) একটা টাইম দেওয়া হবে। সংবিধানের ৪৯ অনুচ্ছেদে তাঁর একটা অধিকার আছে দোষ স্বীকার করে রাষ্ট্রপতির কাছে ক্ষমা চাওয়ার।’
মৃত্যুদণ্ডের বিরুদ্ধে বিভিন্ন দেশ ও আন্তর্জাতিক সংস্থার আপত্তির বিষয়ে অবস্থান জানতে চাইলে আইনমন্ত্রী বলেন, ‘ইউরোপীয় ইউনিয়ন, আমেরিকা, কানাডা সবাইকেই আমরা বলেছি, মানবতাবিরোধী অপরাধের শাস্তির ব্যাপারে যে বিধান আছে, সর্বোচ্চ সাজা ক্যাপিটাল পানিশমেন্ট ফাঁসি, এ ব্যাপারে আমরা কারও সঙ্গে কোনো আপস করতে রাজি নই।’ এ দিকে কারা মহাপরিদর্শক ব্রিগেডিয়ার জেনারেল সৈয়দ ইফতেখার উদ্দিন দুপুরে আইনমন্ত্রী আনিসুল হকের সঙ্গে সচিবালয়ে দেখা করেন। বিকেলে ঢাকা কেন্দ্রীয় কারাগারের কারাধ্যক্ষ মো. নেছার আলম জানান, বিকেলে পর্যন্ত লিখিত বা মৌখিক কোনো আদেশ পাননি। এক প্রশ্নের জবাবে তিনি বলেন, ‘পরিস্থিতি আঁচ করতে পেরে জেল কর্তৃপক্ষ প্রস্তুতি নিয়েছে। এ ধরনের প্রস্তুতি নিয়মিত কাজের অংশ।’
 সুস্থ-স্বাভাবিক আছেন কামারুজ্জামান
‘বাবার মতো শক্ত মানুষ আমি দেখিনি’
