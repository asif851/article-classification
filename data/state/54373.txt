
আগামীকাল মঙ্গলবার সশস্ত্র বাহিনী দিবস উপলক্ষে ঢাকা সেনানিবাসে বিভিন্ন কর্মসূচি পালিত হবে। দিবসটি উপলক্ষে কাল সকালে ও দুপুর থেকে রাত পর্যন্ত সেনানিবাসে অবস্থানকারী ব্যক্তিবর্গ ও আমন্ত্রিত অতিথিদের যানবাহন ছাড়া কোনো ধরনের যানবাহন সেনানিবাস এলাকা দিয়ে চলাচল না করতে অনুরোধ জানানো হয়েছে। আন্তঃবাহিনী জনসংযোগ পরিদপ্তরের (আইএসপিআর) এক সংবাদ বিজ্ঞপ্তিতে এ কথা জানানো হয়।
আজ সোমবার বিকেলে আইএসপিআরের এই বিজ্ঞপ্তি জানানো হয়, এদিন (মঙ্গলবার) ঢাকা সেনানিবাসের রাস্তাগুলো (শহীদ জাহাঙ্গীর গেট থেকে স্টাফ রোড পর্যন্ত প্রধান সড়ক) যানজটমুক্ত রাখার লক্ষ্যে সেনানিবাসে অবস্থানকারী ব্যক্তিবর্গ এবং আমন্ত্রিত অতিথিদের বহনকারী যানবাহন ছাড়া অন্য যানবাহনের চালকদের সকাল ৭টা থেকে সাড়ে ১০টা পর্যন্ত এবং দুপুর ১২টা থেকে রাত সাড়ে ৮টা পর্যন্ত সেনানিবাস এলাকা দিয়ে চলাচল না করতে অনুরোধ করা যাচ্ছে। সাময়িক অসুবিধার জন্য সশস্ত্র বাহিনী বিভাগের পক্ষ থেকে আন্তরিক দুঃখ প্রকাশ করা হয়েছে।
বিজ্ঞপ্তিতে সশস্ত্র বাহিনী দিবস উপলক্ষে সেনাকুঞ্জের বৈকালীন সংবর্ধনা অনুষ্ঠানে আমন্ত্রিত সশস্ত্র বাহিনীতে কর্মরত কর্মকর্তাদের বেলা তিনটার মধ্যে এবং অন্য অতিথিদের বেলা সোয়া তিনটার মধ্যে উপস্থিত হওয়ার জন্য অনুরোধ জানানো হয়েছে।
