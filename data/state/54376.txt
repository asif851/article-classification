
বাংলাদেশে প্রথমবারের মতো মিডল ইস্ট রেসপিরেটরি সিনড্রোম (মার্স) করোনা ভাইরাসে আক্রান্ত রোগী শনাক্ত হয়েছেন। তিনি এখন রাজধানীর একটি সরকারি হাসপাতালে চিকিৎসাধীন৷ যুক্তরাষ্ট্রপ্রবাসী ওই ব্যক্তি (৫৩) আবুধাবি হয়ে বাংলাদেশে এসেছেন। রোগতত্ত্ব, রোগনিয়ন্ত্রণ ও গবেষণাপ্রতিষ্ঠান (আইইডিসিআর) বিষয়টি নিশ্চিত করেছে।আইইডিসিআর জানিয়েছে, আক্রান্ত ব্যক্তি নিউইয়র্ক থেকে সংযুক্ত আরব আমিরাতের আবুধাবি হয়ে বাংলাদেশে এসেছেন। ৬ জুন তাঁর জ্বর শুরু হয়৷ এর পর থেকে তিনি শ্বাসকেষ্ট ভুগছেন৷ হাসপাতালে ভর্তি হওয়ার পর ৯ জুন থেকে তাঁর শরীরে নানারকম পরীক্ষা-নিরীক্ষা করে আইইডিসিআরের বিজ্ঞানীরা শনিবার মার্স ভাইরাসের সংক্রমণ সম্পর্কে নিশ্চিত হন৷ এখনো নিবিড় পরিচর্যাকেন্দ্রে থাকলেও তাঁর শারীরিক অবস্থার কিছুটা উন্নতি হয়েছে।আতঙ্কের কিছু নেই: আইইডিসিআর বলছে, মার্স করোনা ভাইরাসজনিত রোগটি অত্যন্ত ছোঁয়াচে। বিশ্বের বিভিন্ন স্থানে এ রোগে আক্রান্ত ব্যক্তিদের ৩০ শতাংশ মারা গেছেন। এতে খুব শ্বাসকষ্ট হয়৷ রোগটির অন্যান্য উপসর্গ ভাইরাসজনিত জ্বরের মতোই। তবে রোগটি নিয়ে আতঙ্কের কিছু নেই উল্লেখ করে আইইডিসিআর ইতিমধ্যে বলেছে, দেশের অনেক চিকিৎসককে এ বিষয়ে প্রশিক্ষণ দেওয়া হয়েছে৷মার্স ভাইরাসের সংক্রমণ এড়াতে সাবান দিয়ে হাত ধোয়া ও হাঁচি-কাশির সময়ে রুমাল ব্যবহারের পরামর্শ দিয়েছেন চিকিৎসকেরা।আইইডিসিআরের পরিচালক মাহমুদুর রহমান প্রথম আলোকে বলেন, এ রোগের কোনো প্রতিষেধক এখনো আবিষ্কৃত হয়নি। প্রথম এটি শনাক্ত হয় ২০১২ সালের এপ্রিলে মধ্যপ্রাচ্যের একটি দেশে।
