
ব্রাহ্মণবাড়িয়া শহরের পশ্চিম মেড্ডা মৌবাগ এলাকায় গতকাল শুক্রবার মা ও তাঁর দুই সন্তানের মৃত্যুর ঘটনা িনয়ে রহস্যের সৃষ্টি হয়েছে। স্বজনদের অভিযোগ, তাঁদের বিষ খাইয়ে হত্যা করা হয়েছে।তাঁরা হলেন পশ্চিম মেড্ডা এলাকার ছেলু মিয়ার স্ত্রী নার্গিস আক্তার (৩০), তাঁর বড় মেয়ে তারিন (৮) ও ছেলে সাফি (৬)।এলাকার অনেকে জানান, গতকাল সকালে নিজ বাড়ির শয়নকক্ষে তাঁদের মৃত অবস্থায় পাওয়া যায়। এ ঘটনার পর থেকে ছেলু মিয়া (৪০) ও তাঁর দুই ভাই পলাতক রয়েছেন। ছেলু রাজমিস্ত্রির কাজ করতেন৷ মাঝেমধ্যে ট্রাক চালাতেন। পাঁচ ছয়-মাস ধরে তিনি অন্য আরেকজনকে বিয়ে করার জন্য নার্গিসকে প্রায়ই মারধর করতেন।নার্গিসের বাবা শাহজাহান জানান, নার্গিস তাঁদের মুঠোফোনে জানিয়েছেন, ছেলু নার্গিসকে বাড়ি থেকে বের হয়ে যেতে বলেছেন। যদি নার্গিস বাড়ি থেকে চলে না যান, তা হলে বিষ খাইয়ে মেরে ফেলবেন। তিনি ধারণা করছেন, ছেলুই তাঁদের বিষ খাইয়ে মেরে ফেলেছেন৷ ব্রাহ্মণবাড়িয়া সদর মডেল থানার সহকারী পুলিশ সুপার তাপস চন্দ্র ঘোষ জানান, প্রাথমিকভাবে ধারণা করা হচ্ছে, বিষ মেশানো খাবার খেয়েই তাঁদের মৃত্যু হয়েছে। এ ঘটনার সঙ্গে কেউ জড়িত কি না তা খতিয়ে দেখা হচ্ছে। তাঁদের বাসা থেকে দুধ মাখা ভাত, ছেঁড়া কাপড়, কিছু ওষুধের খোসাসহ বিভিন্ন আলামত সংগ্রহ করা হয়েছে। মৃতদেহগুলো ময়নাতদন্তের জন্য ব্রাহ্মণবাড়িয়া সদর হাসপাতাল মর্গে পাঠানো হয়েছে।
