
প্রধানমন্ত্রী শেখ হাসিনাকে নিয়ে ‘কটূক্তি’ করায় ঢাকা ও গাজীপুরের পর সুনামগঞ্জে গণজাগরণ মঞ্চের আহ্বায়ক ইমরান এইচ সরকারের বিরুদ্ধে মামলা হয়েছে। আজ রোববার সুনামগঞ্জের জ্যেষ্ঠ বিচারিক হাকিম আদালতে মামলাটি দায়ের করেন জেলা ছাত্রলীগের নেতা নূর মোহাম্মদ স্বজন।
আদালতের বিচারক মোহাম্মদ শহীদুল আমিন মামলাটি আমলে নিয়ে তদন্ত করে প্রতিবেদন দেওয়ার জন্য সুনামগঞ্জ সদর থানার ভারপ্রাপ্ত কর্মকর্তাকে (ওসি) নির্দেশ দিয়েছেন।
মামলায় ইমরান এইচ সরকারের সঙ্গে সনাতন উল্লাস নামের আরও একজনের নামোল্লেখ করে অজ্ঞাত আরও ৫০-৬০ জনকে আসামি করা হয়েছে।
মামলার এজাহারে বলা হয়, সুপ্রিম কোর্ট প্রাঙ্গণ থেকে একটি ভাস্কর্য সরানোর প্রতিবাদে গত ২৮ মে ঢাকার জাতীয় জাদুঘর, রাজু ভাস্কর্য ও ঢাকা বিশ্ববিদ্যালয়ের ছাত্র-শিক্ষক মিলনায়তন এলাকায় গণজাগরণ মঞ্চের প্রতিবাদ মিছিল হয়। এই মিছিল থেকে প্রধানমন্ত্রী শেখ হাসিনাকে নিয়ে মানহানিকর স্লোগান ও কটূক্তি করা হয়।
মামলার বাদীপক্ষের আইনজীবী আবদুল আজাদ রুমান বলেন, আদালত অভিযোগ আমলে নিয়ে তদন্তপূর্বক প্রতিবেদন দেওয়ার জন্য সুনামগঞ্জ সদর মডেল থানার ভারপ্রাপ্ত কর্মকর্তাকে নির্দেশ দিয়েছেন।
গত ৩১ মে ঢাকার মুখ্য মহানগর হাকিম আদালতে নালিশি মামলা করেন ছাত্রলীগের কেন্দ্রীয় নেতা গোলাম রাব্বানী। একই দিন গাজীপুর মহানগর যুবলীগের যুগ্ম আহ্বায়ক সুমন আহমেদ বাদী হয়ে একটি মামলা করেন।
আরও পড়ুনএবার ইমরানের বিরুদ্ধে গাজীপুরে মামলা
প্রধানমন্ত্রীকে ‘কটূক্তি’: ইমরানের বিরুদ্ধে মামলা
 
