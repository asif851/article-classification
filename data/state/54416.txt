
খুলনার ডুমুরিয়া উপজেলায় পুলিশের সঙ্গে কথিত ‘বন্দুকযুদ্ধে’ এক ব্যক্তি নিহত হয়েছেন। গতকাল শুক্রবার দিবাগত রাত পৌনে দুইটার দিকে এ ঘটনা ঘটে।নিহত ব্যক্তির নাম ফেরদাউস ইসলাম ওরফে লিটু (৩০)। তাঁর বাবা রেজাউল করিম। বাড়ি উপজেলার রঘুণাথপুর ইউনিয়ানের থুকড়া গ্রাম।পুলিশের দাবি, গতকাল রাত পৌনে আটটার দিকে থুকড়ার মকবুল গোসাইয়ের বাড়ি থেকে ফেরদাউসকে গ্রেপ্তার করে ডুমুরিয়া থানা ও খুলনা গোয়েন্দা পুলিশের (ডিবি) একটি দল। তাঁর দেওয়া তথ্যে অস্ত্র উদ্ধারে নামে পুলিশ। তাঁকে সঙ্গে নিয়ে পুলিশ রাত পৌনে দুইটার দিকে থুকড়া বাজার এলাকার আলাউদ্দিন গাজীর মত্স্য ঘেরের এলাকায় পৌঁছায়। সেখানে আগে থেকে ওত পেতে থাকা সন্ত্রাসীরা পুলিশকে লক্ষ্য করে গুলি ছোড়ে। পুলিশও পাল্টা গুলি ছোড়ে। সন্ত্রাসীরা পালিয়ে গেলে ঘটনাস্থল থেকে ফেরদাউসের লাশ উদ্ধার করে পুলিশ। লাশ ডুমুরিয়া উপজেলা স্বাস্থ্য কমপ্লেক্সে নিয়ে যাওয়া হয়েছে। ডুমুরিয়া থানার উপপরিদর্শক (এসআই) আজাহারুল ইসলাম বলেন, ফেরদাউসের বিরুদ্ধে চাঁদাবাজি, অপহরণ, হত্যা, অস্ত্রসহ সাত-আটটি মামলায় গ্রেপ্তারি পরোয়ানা রয়েছে। বন্ধুকযুদ্ধের সময় ১০-১২টি গুলি ছোড়ে পুলিশ। ওই ঘটনায় পুলিশের সদস্য ইলিয়াস হোসেন ও মোসলেম হোসেন আহত হন। তাঁরা প্রাথমিক চিকিত্সা নিয়েছেন।
