
গাজায় ইসরায়েলি হামলার প্রতিবাদে রাজধানী ঢাকায় নিন্দা ও প্রতিবাদ কর্মসূচি চলছেই। গতকাল শনিবার জাতীয় প্রেসক্লাবের সামনে বিভিন্ন সংগঠন পৃথক কর্মসূচিতে ইসরায়েলের বিপক্ষে জাতিসংঘের দ্রুত হস্তক্ষেপ দাবি করে।জাতীয় প্রেসক্লাবের সামনে সমাবেশ ও মানববন্ধন করে ‘গাজায় ইসরায়েলি গণহত্যা বন্ধের দাবিতে সংস্কৃতিকর্মীরা’। এ সমাবেশে সভাপতিত্ব করেন অভিনেতা এ টি এম শামসুজ্জামান। বক্তব্য দেন সংগঠনের সাধারণ সম্পাদক অরুণ সরকার, স্বাধীনতা শিক্ষক পরিষদের সাধারণ সম্পাদক শাহজাহান আলম, কৃষক লীগের ভারপ্রাপ্ত সভাপতি শেখ মো. জাহাঙ্গীর আলম প্রমুখ। বক্তারা অবিলম্বে এ হত্যাযজ্ঞ বন্ধ এবং গাজায় জাতিসংঘের হস্তক্ষেপ দাবি করেন।বাংলাদেশের সাম্যবাদী দলের মানববন্ধনে দলের সাধারণ সম্পাদক দিলীপ বড়ুয়া বলেন, ইসরায়েলের এই বর্বরোচিত হামলার বিরুদ্ধে জাতিসংঘের জরুরি বৈঠক ডেকে ইসরায়েলকে বয়কট করতে হবে।‘প্যালেস্টাইনের শিশুদের হাসতে দাও’ শীর্ষক স্লোগান নিয়ে মানববন্ধন ও প্রতিবাদ সভার আয়োজন করে কেন্দ্রীয় খেলাঘর আসর। আয়োজক সংগঠনের কেন্দ্রীয় কমিটির সভাপতিমণ্ডলীর সদস্য অধ্যাপক নিরঞ্জন অধিকারী এতে সভাপতিত্ব করেন।সভায় বক্তারা জাতিসংঘসহ বিশ্ব নেতৃত্বকে এবং সব রাষ্ট্রনায়ককে অনতিবিলম্বে এ হামলা বন্ধের উপযুক্ত পদক্ষেপের আহ্বান জানান।একই দাবিতে মানববন্ধন করে জাতীয় নাগরিক সমাজ। সংগঠনের চেয়ারম্যান নাসির উদ্দীন মুন্সীর সভাপতিত্বে অন্যান্যের মধ্যে বক্তব্য দেন মহাসচিব মো. মোশারফ হোসেন, প্রচার সম্পাদক আবদুল আউয়াল প্রমুখ।এদিকে ন্যাশনাল আওয়ামী পার্টি (ন্যাপ ভাসানী) পুরানা পল্টনে নিজস্ব কার্যালয়ে এক আলোচনা সভা করেছে। সভায় সংগঠনের চেয়ারম্যান শেখ আনোয়ারুল হক বলেন, বিশ্বের সব মুসলমানের উচিত নির্যাতিত ও নিপীড়িত ফিলিস্তিনিদের পাশে দাঁড়ানোর।
