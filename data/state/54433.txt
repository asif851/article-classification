
বিদ্যালয়ের পরিবেশ হবে শিশুবান্ধব। শিক্ষকদের শিক্ষার্থীদের সঙ্গে বন্ধুর মতো আচরণ করতে হবে, যাতে তারা ভীতির মধ্যে না থাকে। শিক্ষার্থীদের কাছে শিক্ষা সহজ ও আনন্দদায়ক করে তুলতে হবে।
২০ জুলাই দুপুরে বান্ডেল এস কলোনি সরকারি প্রাথমিক বিদ্যালয়ে আয়োজিত শিক্ষক, অভিভাবক ও জনপ্রতিনিধিদের এক মতবিনিময় সভায় বক্তারা এ কথা বলেন। ‘শিক্ষা খাতে চাই স্বচ্ছতা ও জবাবদিহিতা’ স্লোগান নিয়ে মতবিনিময় সভার আয়োজন করে সচেতন নাগরিক কমিটি (সনাক) ও ট্রান্সপারেন্সি ইন্টারন্যাশনাল বাংলাদেশের (টিআইবি) চট্টগ্রাম মহানগর শাখা। সহায়তায় ছিল বিদ্যালয় পরিচালনা কমিটি।
বিদ্যালয় কমিটির সভাপতি মহিউদ্দিন শাহের সভাপতিত্বে এবং টিআইবির আঞ্চলিক ব্যবস্থাপক মো. জসিম উদ্দিনের সঞ্চালনায় অনুষ্ঠিত সভায় উপস্থিত ছিলেন সনাকের সহসভাপতি আনোয়ারা আলম, ৩২ নম্বর আন্দরকিল্লা ওয়ার্ডের কাউন্সিলর জহর লাল হাজারী এবং সনাকের ইয়েস দলের দলনেতা জাহিদুর রহমান।
 সভায় আনোয়ারা আলম বলেন, শিক্ষার্থীরা বিদ্যালয়ে যদি আনন্দ না পায় তবে তারা বিদ্যালয়ে নিয়মিত আসবে না। এ জন্য শিক্ষকদের আন্তরিক ভূমিকা পালন করতে হবে। বিজ্ঞপ্তি।
