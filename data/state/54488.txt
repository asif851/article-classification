
গরু-ছাগল তাড়াতে পুলিশকে চিঠি দিয়েছে নীলফামারীর সৈয়দপুর রেলওয়ে কর্তৃপক্ষ। গতকাল মঙ্গলবার রাতে সৈয়দপুর রেলওয়ে স্টেশনমাস্টার সৈয়দপুর রেলওয়ে পুলিশের অতিরিক্ত পুলিশ সুপার ও সৈয়দপুর রেলওয়ে থানার (জিআরপি) ভারপ্রাপ্ত কর্মকর্তার (ওসি) কাছে ওই চিঠি দেন। 
রেলওয়ে স্টেশন সূত্র জানায়, উত্তরাঞ্চলের আধুনিক সৈয়দপুর রেলওয়ে স্টেশনের প্ল্যাটফর্ম ও আশপাশে সাম্প্রতিক সময়ে ব্যাপক হারে গরু-ছাগলের বিচরণ লক্ষ করা যাচ্ছে। গরু-ছাগলের মলমূত্রে প্ল্যাটফর্ম নোংরা হচ্ছে। ফলে যাত্রীদের দুর্ভোগ পোহাতে হচ্ছে। এ ছাড়া গরু-ছাগলের অবাধ বিচরণের কারণে রেলস্টেশনটি ঝুঁকিপূর্ণ হয়ে পড়েছে। যেকোনো সময় গরু-ছাগল বাঁচাতে গিয়ে মানুষের প্রাণহানি ঘটার আশঙ্কা দেখা দিয়েছে। এ অবস্থায় রেল পুলিশকে পশু তাড়াতে ও স্টেশন–সংশ্লিষ্ট স্থান থেকে অবৈধ স্থাপনা সরাতে চিঠি দিয়েছেন সৈয়দপুর রেলওয়ে স্টেশনমাস্টার আবুল কাশেম। এ বিষয়ে সৈয়দপুর জিআরপি থানার ওসি এ কে এম লুৎফর রহমান বলেন, ‘স্টেশনে পশু বিচরণের বিষয়টি দেখার দায়িত্ব স্টেশনমাস্টারের। এটা দেখবেন স্টেশনে কর্মরত শ্রমিক–কর্মচারীরা। এখানে আমাদের কিছু করার নেই।’ ওসি বলেন, আধুনিকায়ন হলেও গোটা স্টেশন এলাকায় নিরাপত্তা প্রাচীর নেই। এটা থাকলে এমনিতেই সংকট দূর হতো। জানতে চাইলে আবুল কাশেম সাংবাদিকদের বলেন, ‘গরু-ছাগলের অত্যাচারে প্ল্যাটফর্মের অবস্থা ভয়াবহ হয়ে উঠেছে। নোংরা পরিবেশের সৃষ্টি হচ্ছে। এমনকি দুর্ঘটনার আশঙ্কাও করা হচ্ছে। আমাদের লোকবল কম হওয়ায় আমরা পশু তাড়াতে পুলিশকে অনুরোধ করেছি।’
