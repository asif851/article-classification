
মৌলভীবাজার শহরের বড়হাট এলাকার ‘জঙ্গি আস্তানায়’ আজ শুক্রবার অভিযান চালানোর প্রস্তুতি নিচ্ছে আইনশৃঙ্খলা রক্ষাকারী বাহিনী। সেখানে সকালে গুলির শব্দ শোনা গেছে।
আইনশৃঙ্খলা রক্ষাকারী বাহিনীর সদস্যরা পুরো এলাকা ঘিরে রেখেছেন। ঘটনাস্থলে পৌঁছে গেছেন সোয়াটের সদস্যরা।
সকাল সাড়ে ছয়টা থেকে সাতটার মধ্যে বড়হাট এলাকার ‘জঙ্গি আস্তানার’ কাছ থেকে গুলির শব্দ শোনা যায়।
মৌলভীবাজারের পুলিশ সুপার মোহাম্মদ শাহজালাল বড়হাট এলাকায় এসে যান চলাচল নিয়ন্ত্রণ ও স্থানীয় লোকদের নিরাপদে সরিয়ে দেওয়ার কাজ তদারকি করছেন।
পুলিশ সূত্র জানায়, গত মঙ্গলবার দিবাগত রাত দেড়টার দিকে তারা মৌলভীবাজার শহরের বড়হাট আবুশাহ দাখিল মাদ্রাসা গলির একটি দোতলা বাড়ি জঙ্গি আস্তানা হিসেবে শনাক্ত করে ঘিরে রাখে। বুধবার ভোরে শহর থেকে ২০ কিলোমিটার দূরে নাসিরপুরে আরেকটি জঙ্গি আস্তানা শনাক্ত করা হয়।
প্রায় ৩৪ ঘণ্টা ঘিরে রেখে অভিযানের পর গতকাল বৃহস্পতিবার নাসিরপুরের জঙ্গি আস্তানা থেকে ‘ছিন্নভিন্ন সাত থেকে আটজনের লাশের অংশ’ পাওয়ার কথা জানায় পুলিশ। একই সঙ্গে সেখানে অভিযান সমাপ্তির ঘোষণা দেওয়া হয়।
গতকাল কাউন্টার টেররিজম ইউনিটের প্রধান মনিরুল ইসলাম জানান, নাসিরপুরে অভিযান শেষ করার পর বড়হাটের জঙ্গি আস্তানায় অভিযান পুরোদমে শুরু করা হবে।
