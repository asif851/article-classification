
নতুন সেনাপ্রধান হিসেবে লেফটেন্যান্ট জেনারেল আবু বেলাল মোহাম্মদ শফিউল হক দায়িত্ব গ্রহণ করেছেন। আজ বৃহস্পতিবার ঢাকা সেনানিবাসের সেনাসদরে আবু বেলাল মোহাম্মদ শফিউল হকের কাছে দায়িত্ব হস্তান্তর করেন বিদায়ী সেনাপ্রধান জেনারেল ইকবাল করিম ভূঁইয়া। খবর ইউএনবি ও বাসস।গত ১০ জুন নতুন সেনাপ্রধান হিসেবে শফিউল হকের নাম প্রকাশ করে প্রজ্ঞাপন জারি করা হয়।এদিকে প্রধানমন্ত্রী আজ বিকেলে তাঁর সরকারি বাসভবন গণভবনে নবনিযুক্ত সেনাবাহিনী প্রধান আবু বেলাল মোহাম্মদ শফিউল হককে র‌্যাংক ব্যাজ পরিয়ে দেওয়ার পর তাঁকে অভিনন্দন জানান। প্রধানমন্ত্রী শেখ হাসিনার উপস্থিতিতে নৌবাহিনী প্রধান ভাইস অ্যাডমিরাল এম ফরিদ হাবিব এবং বিমানবাহিনী প্রধান এয়ার মার্শাল আবু এসরার নবনিযুক্ত সেনাবাহিনী প্রধান লেফটেন্যান্ট জেনারেল আবু বেলাল মোহাম্মদ শফিউল হককে জেনারেল র‌্যাংক ব্যাজ পরিয়ে দেন। এ সময় সেনাবাহিনীকে সমগ্র দেশবাসীর গর্ব হিসেবে উল্লেখ করে শেখ হাসিনা বলেন, বাংলাদেশ সেনাবাহিনী মুক্তিযুদ্ধের চেতনা সমুন্নত রেখে সামনে এগিয়ে যাবে। তিনি বলেন, আমাদের মহান মুক্তিযুদ্ধে আমরা বিজয়ী জাতি। মুক্তিযুদ্ধের সময়ে বাংলাদেশ সেনাবাহিনী প্রতিষ্ঠিত হয়েছে। মুক্তিযুদ্ধের চেতনা ধারণ করে বাংলাদেশ সেনাবাহিনী সামনের দিকে এগিয়ে যাবে বলে আশা প্রকাশ করেন তিনি।
অনুষ্ঠানে প্রধানমন্ত্রীর নিরাপত্তা বিষয়ক উপদেষ্টা মেজর জেনারেল (অব) তারিক আহম্মেদ সিদ্দিক, প্রধানমন্ত্রীর মুখ্য সচিব মো. আবুল কালাম আজাদ, প্রধানমন্ত্রীর কার্যালয়ের সচিব সুরাইয়া বেগম, প্রধানমন্ত্রীর সামরিক সচিব মেজর জেনারেল মিয়া মোহম্মদ জয়নুল আবেদীন, প্রধানমন্ত্রীর প্রেস সচিব ইহসানুল করিম, প্রধানমন্ত্রীর বিশেষ সহকারী মাহবুবুল হক শাকিল ও সশস্ত্র বাহিনীর ঊর্ধ্বতন কর্মকর্তাগণ উপস্থিত ছিলেন।সেনাবাহিনীর নতুন প্রধান আবু বেলাল ১৯৫৮ সালের ১ ডিসেম্বর জন্মগ্রহণ করেন। ১৯৭৮ সালের ১৮ জুন ষষ্ঠ স্বল্পমেয়াদি কোর্সের মাধ্যমে তিনি সেনাবাহিনীতে যোগ দেন। লেফটেন্যান্ট জেনারেল পদমর্যাদায় ২০১৩ সাল থেকে তিনি পিএসওর দায়িত্বে ছিলেন। এর আগে তিনি ডিফেন্স সার্ভিস কমান্ড অ্যান্ড স্টাফ কলেজের কমান্ড্যান্ট ছিলেন। ৩৭ বছরের কর্মজীবনে আবু বেলাল সেনাবাহিনীর একটি পদাতিক ডিভিশনের প্রধানের দায়িত্বেও ছিলেন। রাষ্ট্রপতির এডিসি হিসেবেও দায়িত্ব পালন করেন তিনি। দুই সন্তানের জনক বেলাল ঢাকা উত্তর সিটির মেয়র আনিসুল হকের ভাই।
