
সচ্ছল পরিবারের শিশুদের খেলনা সুবিধাবঞ্চিত শিশুদের হাতে তুলে দিতে এক্স ক্যাডেটস ফোরামের উদ্যোগে দ্বিতীয়বারের মতো শুরু হয়েছে ‘টয়স-আর-ইউরস’ আয়োজন। গত বুধবার সন্ধ্যায় রাজধানীর গুলশান এক নম্বরে ক্যাডেট কলেজ ক্লাবে এ বছরের ক্যাম্পেইনের উদ্বোধনী অনুষ্ঠানে উপস্থিত ছিলেন সংগীতশিল্পী আইয়ুব বাচ্চু, সামিনা চৌধুরী, ব্যান্ড শিরোনামহীনের সদস্যরা, মডেল ও অভিনেত্রী পিয়া জান্নাতুল এবং এক্স ক্যাডেটস ফোরামের সদস্যরা। সুবিধাবঞ্চিত শিশুদের মুখে হাসি ফোটানোর লক্ষ্যে টয়স-আর-ইউরস নামের এই উদ্যোগ। এর মাধ্যমে বিভিন্ন ব্যবসায়িক প্রতিষ্ঠান, শিক্ষাপ্রতিষ্ঠান এবং ব্যক্তি পর্যায়ে খেলনা ও গল্পের বই সংগ্রহ করা হয়। খেলনাগুলো সংস্কার করে যেসব বিদ্যালয় বা প্রতিষ্ঠান দুস্থ ও গরিব শিশুদের নিয়ে কাজ করে, তাদের মাধ্যমে বিতরণ করা হয়।এক্স ক্যাডেটস ফোরামের সমন্বয়ক জিয়াদ হোসেন জানান, এই বছর ১০ হাজার শিশুর মাঝে খেলনা ও গল্পের বই বিতরণ করার লক্ষ্য তাঁদের। গত বছর দেশের ১৪টি শিক্ষাপ্রতিষ্ঠান এবং তিনটি হাসপাতালে প্রায় আড়াই হাজার শিশুর মাঝে খেলনা বিতরণ করা হয়েছিল।
