
আসন্ন দুর্গাপূজা উপলক্ষে দেশের পূজামণ্ডপগুলোতে পর্যাপ্ত নিরাপত্তা দেওয়া হবে বলে জানিয়েছেন ঢাকা মহানগর পুলিশ (ডিএমপি) কমিশনার আছাদুজ্জামান মিয়া। তিনি বলেন, এ জন্য আইনশৃঙ্খলা রক্ষাকারী বাহিনী প্রস্তুত।
আজ শুক্রবার দুপুরে রাজধানীর ঢাকেশ্বরী মন্দিরে বাংলাদেশ পূজা উদযাপন পরিষদের বর্ধিত সভা শেষে সাংবাদিকদের এ কথা বলেন আছাদুজ্জামান মিয়া ।
ডিএমপি কমিশনার বলেন, দুর্গাপূজা উপলক্ষে মণ্ডপসহ সার্বিক নিরাপত্তা দেওয়ার জন্য আইনশৃঙ্খলা রক্ষাকারী বাহিনী প্রস্তুত রয়েছে।
সভায় তিনি পূজা উদযাপন পরিষদকে বড় মণ্ডপগুলোতে সিসি ক্যামেরা স্থাপন, আলোকসজ্জা, স্বেচ্ছাসেবী রাখার কথাও বলেন।
বাংলাদেশ পূজা উদযাপন পরিষদের সভাপতি জয়ন্ত সেন প্রথম আলোকে বলেন, আজকের বর্ধিত সভায় বাংলাদেশ পুলিশের মহাপরিদর্শক (আইজিপি) এ কে এম শহীদুল হকের আসার কথা ছিল। তিনি সারদায় রয়েছেন। তাই ডিএমপি কমিশনার আছাদুজ্জামান এসেছেন।
জয়ন্ত সেন আরও বলেন, ‘উনি এসে বলেছেন, আপনারা উৎসব করেন। নিরাপত্তা দেওয়ার বিষয়টি রাষ্ট্রের। আমরা আপনাদের সার্বিক নিরাপত্তা দেব।’
ঢাকায় ৩৩১টি পূজামণ্ডপ রয়েছে জানিয়ে জয়ন্ত সেন আরও বলেন, সারা দেশে প্রায় ৩০ হাজার মণ্ডপ রয়েছে। তবে বিকেলের পরে সবগুলো মণ্ডপের হিসাব জানা যাবে।
