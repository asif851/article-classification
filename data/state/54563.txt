
কুমিল্লার লাকসামের নওয়াব ফয়জুন্নেছা সরকারি কলেজের রাষ্ট্রবিজ্ঞান বিভাগে কোনো শিক্ষক নেই। এ অবস্থায় ওই বিভাগের স্নাতক (সম্মান), ডিগ্রি পাস কোর্স ও উচ্চমাধ্যমিক পর্যায়ে এক হাজার ৩২ জন শিক্ষার্থীর পাঠদান বন্ধ রয়েছে।কলেজের শিক্ষক-শিক্ষার্থী সূত্রে জানা গেছে, রাষ্ট্রবিজ্ঞান বিভাগে সহযোগী ও সহকারী অধ্যাপকের একটি করে ও প্রভাষকের দুটি পদ রয়েছে। দীর্ঘদিন যাবত্ ওই বিভাগে একজন শিক্ষক দিয়েই পাঠদান চলছিল। গত ৯ অক্টোবর একমাত্র শিক্ষক ও সহযোগী অধ্যাপক মো. ইমাম হোসেনকে কুমিল্লা ভিক্টোরিয়া সরকারি কলেজে বদলি করা হয়। ১২ অক্টোবর ওই শিক্ষক নতুন কর্মস্থলে যোগ দেন। এর পর থেকে রাষ্ট্রবিজ্ঞান বিভাগটি শিক্ষকশূন্য।বিভাগের একাধিক শিক্ষার্থী নাম প্রকাশ না করার শর্তে বলেন, ২০১২-২০১৩ শিক্ষাবর্ষে নওয়াব ফয়জুন্নেছা সরকারি কলেজে রাষ্ট্রবিজ্ঞান বিভাগে অনার্স (সম্মান) কোর্স চালু হয়। ৫০ আসনের বিপরীতে ৩২ জন শিক্ষার্থী ভর্তি হয়। বর্তমানে ওই বিভাগে ডিগ্রি পাস কোর্স ও উচ্চমাধ্যমিক পর্যায়ে আরও এক হাজার শিক্ষার্থী রয়েছেন। শিক্ষক না থাকায় এখন কোনো ধরনের ক্লাস হচ্ছে না।এ প্রসঙ্গে সদ্য বদলি হওয়া শিক্ষক মো. ইমাম হোসেন বলেন, ‘ওই কলেজের রাষ্ট্রবিজ্ঞান বিভাগের শিক্ষকেরা আসা-যাওয়ার মধ্যেই রয়েছেন। আমি টানা দুই বছর আট মাস ওই কলেজে ছিলাম। শারীরিক অসুস্থতা ও স্ত্রীর কর্মস্থল কুমিল্লায় হওয়ায় বদলি হয়ে আসি।’জানতে চাইলে কলেজের অধ্যক্ষ ধীরেশ রঞ্জন ভৌমিক বলেন, ‘রাষ্ট্রবিজ্ঞান বিভাগে একজন শিক্ষকও নেই। এ বিভাগে শিক্ষক দেওয়ার জন্য ৩১ অক্টোবরও মাধ্যমিক ও উচ্চশিক্ষা অধিদপ্তরের মহাপরিচালক মহোদয়ের সঙ্গে কথা বলেছি। শিগগিরই শিক্ষক আসবেন বলে তাঁরা নিশ্চিত করেন।’
