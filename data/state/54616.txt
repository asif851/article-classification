
লক্ষ্মীপুর সদর উপজেলার শাকচর, টুমচর ও উত্তর হামছাদী ইউনিয়ন পরিষদ নির্বাচন আজ শনিবার। ভোট নিয়ে শঙ্কার কথা বলেছেন প্রার্থীরা। আওয়ামী লীগ ও বিএনপির চেয়ারম্যান পদপ্রার্থীদের আশঙ্কা, বহিরাগত ব্যক্তিরা কেন্দ্র দখল করতে পারে।তবে প্রশাসন বলছে, ভোটাররা যাতে নিরাপদে কেন্দ্রে যেতে পারেন, সে জন্য সব ধরনের প্রস্তুতি নেওয়া হয়েছে।তিনটি ইউনিয়নের মধ্যে উত্তর হামছাদী ইউনিয়নে চেয়ারম্যান পদে ভোট হচ্ছে না।টুমচর ইউনিয়নের আওয়ামী লীগের প্রার্থী নুরুল আমিনের সঙ্গে স্বতন্ত্র প্রার্থী হাজি আলী আকবর প্রতিদ্বন্দ্বিতা করছেন। শাকচর ইউনিয়নে চেয়ারম্যান পদে সদর উপজেলা যুবলীগের (পশ্চিম) আহ্বায়ক মো. তাফাজ্জল হোসেন চৌধুরী এবং সদর উপজেলা বিএনপির সাংগঠনিক সম্পাদক মো. রাব্বি এলাহি প্রতিদ্বন্দ্বিতা করছেন।বিএনপির প্রার্থী রাব্বি এলাহি বলেন, বহিরাগত ব্যক্তিরা ভোটকেন্দ্র দখল করতে পারে। একই আশঙ্কার কথা জানিয়েছেন আওয়ামী লীগের প্রার্থী তাফাজ্জল হোসেন চৌধুরী।
