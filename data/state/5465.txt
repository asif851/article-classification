
সীমান্তরক্ষী বাহিনী বর্ডার গার্ড বাংলাদেশে (বিজিবি) যোগ দিয়েছেন আরও ৯৩ নারী সৈনিক। আজ বৃহস্পতিবার সকালে বিজিবির ৮৯তম ব্যাচের সমাপনী কুচকাওয়াজে অংশ নেন তাঁরা। চট্টগ্রামের সাতকানিয়ার বাইতুল ইজ্জতের বর্ডার গার্ড ট্রেনিং অ্যান্ড স্কুলের প্যারেড মাঠে এ কুচকাওয়াজ অনুষ্ঠিত হয়।
গত জুনে ৮৮তম ব্যাচে প্রথমবারের মতো বিজিবিতে ৯৭ জন নারী সৈনিক যোগ দিয়েছিলেন।
আজ সকাল ৮টা থেকে বেলা ১১টা পর্যন্ত চলা এ কুচকাওয়াজে নারী সৈনিকের পাশাপাশি ৫০১ জন পুরুষ সৈনিকও অংশ নেন। অনুষ্ঠানে প্রধান অতিথি হিসেবে উপস্থিত ছিলেন বিজিবির মহাপরিচালক মেজর জেনারেল আবুল হোসেন। তিনি বিজিবিতে নিয়োগ পাওয়া নতুন সৈনিকদের কুচকাওয়াজ পরিদর্শন ও অভিবাদন গ্রহণ করেন। এ সময় উপস্থিত ছিলেন বর্ডার গার্ড ট্রেনিং সেন্টার অ্যান্ড স্কুলের কমান্ড্যান্ট ব্রিগেডিয়ার জেনারেল এ কে এম সাইফুল ইসলাম।
এই ব্যাচের নবীন সৈনিকদের মধ্য থেকে সব বিষয়ে সেরাদের পুরস্কৃত করা হয়। সেরা পুরুষ সৈনিকের পুরস্কার পেয়েছেন বদিয়ার আলম ও সেরা নারী সৈনিক স্মৃতি আক্তার।
