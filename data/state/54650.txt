
দেশের সব পোশাক কারখানায় আজ বৃহস্পতিবার থেকে অনির্দিষ্টকালের ধর্মঘট ডাকা হয়েছে।তোবা গ্রুপ শ্রমিক সংগ্রাম কমিটির সমন্বয়ক শ্রমিকনেত্রী মোশরেফা মিশু আজ দুপুরে এ ঘোষণা দেন। এরপরই তাঁকে ও শ্রমিকনেত্রী জলি তালুকদারকে আটক করে পুলিশ।বকেয়া বেতন-বোনাস ও ওভারটাইমের দাবিতে ১১ দিন ধরে রাজধানীর বাড্ডার হোসেন মার্কেটে তোবা গ্রুপের তিনটি পোশাক কারখানার শ্রমিকেরা অনশন করে আসছিলেন।আজ বেলা দেড়টার দিকে কারখানা থেকে মিশুসহ অনশনরত শ্রমিকদের পিটিয়ে বের করে দেয় পুলিশ।এরপর মিশু, জলিসহ কয়েকজন অনশনকারী হেঁটে কেন্দ্রীয় শহীদ মিনারের উদ্দেশে রওনা হন। এ সময় সাংবাদিকদের মিশু বলেন, এখন থেকে কেন্দ্রীয় শহীদ মিনারে শ্রমিকদের অনশন কর্মসূচি চলবে। এ অনশনকে গণ-অনশনে রূপ দেওয়া হবে। এ ছাড়া দেশের সব গার্মেন্টসে আজ থেকে অনির্দিষ্টকালের জন্য ধর্মঘট চলবে।এরপরই জলিকে ঘটনাস্থল থেকে পুলিশ ভ্যানে তুলে নেয়। কিছুক্ষণ পরে মিশুকেও গাড়িতে তুলে নেয় পুলিশ।বাড্ডা থানার ভারপ্রাপ্ত কর্মকর্তা (ওসি) এম এ জলিল জানান, মিশু ও জলিকে আটক করা হয়েছে। তাঁদের বাড্ডা থানায় নেওয়া হয়েছে।
