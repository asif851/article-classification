
স্বাধীনতার ৪৩ বছর অতিক্রম করছে বাংলাদেশ। মেধাবী শিক্ষার্থীরাই পারবে দেশকে সামনের দিকে নিয়ে যেতে। দেশের মর্যাদা রক্ষায় কাজে লাগতে হবে তোমাদের। মেধাবীরা যেন মাদক, সন্ত্রাস বা দুর্নীতিতে আসক্ত না হয়, সে ব্যাপারে শিক্ষকসহ বাবা-মায়েদেরও ভূমিকা রাখতে হবে। ভালো বন্ধু নির্বাচন করতে হবে। বাবা-মাকে ভালো বন্ধু ভাবতে হবে।গতকাল সোমবার বরিশাল ও মুন্সিগঞ্জে মাধ্যমিক স্কুল সার্টিফিকেট, দাখিল ও সমমানের পরীক্ষায় জিপিএ-৫ পাওয়া শিক্ষার্থীদের সংবর্ধনা অনুষ্ঠানে অতিথিরা এসব কথা বলেন। প্রথম আলোর উদ্যোগে সারা দেশে এ সংবর্ধনার আয়োজন করা হয়েছে। এতে সহায়তা দিচ্ছে মুঠোফোন সেবাদাতা প্রতিষ্ঠান টেলিটক।জাতীয় সংগীত দিয়ে অনুষ্ঠানের সূচনা হয়। সংবর্ধনা অনুষ্ঠানে শিক্ষার্থীরা মাদক, সন্ত্রাস ও দুর্নীতির বিরুদ্ধে শপথ নেয়। অনুষ্ঠান ব্যবস্থাপনায় সার্বিক সহায়তা দিচ্ছে প্রথম আলো বন্ধুসভা।বরিশাল: সকাল নয়টায় বরিশাল শেরেবাংলা মেডিকেল কলেজ অডিটরিয়ামে শুরু হয় অনুষ্ঠান। নাচে-গানে বরণ করে নেওয়া হয় মেধাবীদের। জেলার এক হাজার ২০০ কৃতী শিক্ষার্থীকে সংবর্ধনা দেওয়া হয়। বক্তৃতা পর্বে বরিশাল শিক্ষা বোর্ডের চেয়ারম্যান বলেন, ‘মেধাবীরা যত বেশি ভালো কাজের সঙ্গে থাকবে, দেশ গড়ার কাজে লাগবে, ততই দেশ সামনে এগিয়ে যাবে।’ বরিশাল সরকারি বালিকা উচ্চবিদ্যালয়ের প্রধান শিক্ষক মাহবুবা হোসেন বলেন, ‘দেশের মর্যাদা রক্ষায় কাজে লাগতে হবে তোমাদের।’
গতকাল ছিল মেধাবী শিক্ষার্থী জেমিমা জাহানের জন্মদিন। অনুষ্ঠানে তাকে শুভেচ্ছা জানানো হয়। মঞ্চে আনা হয় যমজ জিপিএ-৫ পাওয়া মেধাবীকে। তাদের হাতে তুলে দেওয়া হয় ফুল। বরিশাল বন্ধুসভার শিল্পীরা, জিপিএ-৫ পাওয়া শিক্ষার্থীরা এবং শিল্পী আতিক নাচ, গান ও আবৃত্তি পরিবেশনের মাধ্যমে অনুষ্ঠানকে প্রাণবন্ত করে তোলেন।
অনুষ্ঠানে বরিশাল শিক্ষা বোর্ডে সেরা ফল অর্জন করায় বরিশাল সরকারি বালিকা বিদ্যালয় ও বরিশাল জিলা স্কুলকে সেরা শিক্ষাপ্রতিষ্ঠানের স্বীকৃতির সম্মাননা জানানো হয়। শুভেচ্ছা জানানো হয় সংগীত, বিতর্ক ও তবলাবাদনে পারদর্শী মেধাবী মাহবুবা আহম্মেদকে। মাহবুবার বাবা মুক্তিযোদ্ধা গাজী সুলতান আহম্মেদকে মঞ্চে ডেকে সম্মান জানানো হয়। শিক্ষার্থীদের হাতে ক্রেস্ট তুলে দেন বরিশাল শেরেবাংলা মেডিকেল কলেজের উপাধ্যক্ষ সৈয়দ মুকসুমুল হক, মুক্তিযোদ্ধা মো. আ. ছালাম হাওলাদার, বরিশাল জিলা স্কুলের সহকারী প্রধান শিক্ষক পাপিয়া জেসমিন, ডা. মো. জাকির হোসেন, নাট্যব্যক্তিত্ব সৈয়দ দুলাল, টেলিটকের কর্মকর্তা মো. আবুল বাসার ও অন্য অতিথিরা।
 মুন্সিগঞ্জ: মুন্সিগঞ্জ শিল্পকলা একাডেমী মিলনায়তনে সকাল সাড়ে ১০টায় অনুষ্ঠান শুরু হয়। আলোচনার ফাঁকে ফাঁকে নাচ, গান ও আবৃত্তি পরিবেশন করেন বন্ধুসভার সদস্যরা।
বক্তৃতা পর্বে সরকারি হরগঙ্গা কলেজের অধ্যক্ষ সুখেন চন্দ্র ব্যানার্জি বলেন, ‘তোমাদের ভালো বন্ধু নির্বাচন করতে হবে। বাবা-মাকে ভালো বন্ধু ভাবতে হবে, যাতে মনের কথাগুলো প্রথমে বাবা-মায়ের কাছে বলা যায়।’
প্রেসিডেন্ট প্রফেসর ড. ইয়াজউদ্দিন আহম্মেদ রেসিডেনসিয়াল মডেল স্কুল অ্যান্ড কলেজের অধ্যক্ষ মেজর নুরুল আমিন হেলাল বলেন, নোটবই পড়ে কিছু শেখা যায় না। শিক্ষার্থীদের নোটবই ও প্রাইভেট পড়া পরিহার করতে হবে। ভালো ফল ও ভালো মানুষ হওয়ার পেছনে শিক্ষক ও অভিভাবকদের যথেষ্ট অবদান রয়েছে।
জেলা মাধ্যমিক শিক্ষা কর্মকর্তা শামসুল ইসলাম খান বলেন, ‘আজকে আমরা শুনতে পাই সুপ্রিম কোর্টের বিচারক হয়েছে জাল সনদের মাধ্যমে। এ ঘটনা থেকে আমাদের শিক্ষা নিতে হবে। শুধু শিক্ষিত হলেই হবে না। আমাদের সৎ ও নৈতিক শিক্ষায় শিক্ষিত হতে হবে। দেশপ্রেমিক হিসেবে গড়ে উঠতে হবে।’ আলোচনা সভায় আরও বক্তব্য দেন সোনারং পাইলট উচ্চবিদ্যালয়ের প্রধান শিক্ষক মো. রফিকুল ইসলাম, প্রথম আলোর ব্র্যান্ড অ্যান্ড অ্যাকটিভিশন নির্বাহী কাজী রেজাউল করিম, টেলিটকের মার্কেটিং অ্যান্ড বিপণন প্রমোটর সৈয়দ মশিউর রহমান, জিপিএ-৫ পাওয়া কৃতী শিক্ষার্থী হাসান আল কাইয়ুম। অনুষ্ঠান সঞ্চালনা করেন প্রথম আলো বন্ধুসভার মাহফুজ আহমেদ ও ফাতেমা হোসেন।
জেলার সেরা শিক্ষাপ্রতিষ্ঠান হিসেবে প্রথম—প্রেসিডেন্ট প্রফেসর ড. ইয়াজউদ্দিন আহম্মেদ রেসিডেনসিয়াল মডেল স্কুল অ্যান্ড কলেজ, দ্বিতীয়—এ ভি জে এম সরকারি বালিকা উচ্চবিদ্যালয় ও তৃতীয়—কে কে গভ. ইনস্টিটিউশনের পক্ষে সম্মাননা ক্রেস্ট গ্রহণ করেন যথাক্রমে মেজর নুরুল আমিন হেলাল, রুবিয়া আক্তার ও আবদুল আউয়াল।
 
আজ ৩ সেপ্টেম্বর
গোপালগঞ্জ
স্থান: শেখ মণি মিলনায়তন
সময়: সকাল নয়টা
 
আগামীকাল ৪ সেপ্টেম্বর
নড়াইল
স্থান: শিল্পকলা একাডেমী মিলনায়তন
সময়: সকাল ১০টা
মেহেরপুর
স্থান: পৌর কমিউনিটি মিলনায়তন
সময়: সকাল নয়টা 
