
নাটোরে ব্যাংকের ক্যাশ কাউন্টার থেকে এক শিক্ষকের কাছ থেকে ৮৪ হাজার টাকা নিয়ে সটকে পড়েছে এক অজ্ঞাত দুর্বৃত্ত। এসএসসি পরীক্ষার ফরম পূরণের টাকা জমা দিতে (চালানপত্র) ব্যাংকে এসেছিলেন ওই শিক্ষক। আজ সোমবার দুপুরে জেলার সিংড়া উপজেলা সদরে সোনালী ব্যাংকে এ ঘটনা ঘটে। সিংড়া থানা সূত্রে জানা যায়, উপজেলার বিয়াস উচ্চ বিদ্যালয়ের প্রধান শিক্ষক জামাল উদ্দিন দুপুরে ৮৪ হাজার টাকা নিয়ে সোনালী ব্যাংকে ডিডি করতে আসেন। ব্যাংকের ক্যাশ কাউন্টারের টেবিলে টাকা রেখে তিনি ডিডি লিখছিলেন। এমন সময় অপরিচিত এক ব্যক্তি তাঁর পাশে এসে বলেন, ওই শিক্ষকের কিছু টাকা মেঝেতে পড়ে গেছে। তাঁর কথা শুনে ওই শিক্ষক নিচু হয়ে টাকা খুঁজতে গেলে, সেই সুযোগে অজ্ঞাত ওই ব্যক্তি ৮৪ হাজার টাকার বান্ডিল নিয়ে দ্রুত সটকে পড়ে। তাৎক্ষণিকভাবে অনেক খুঁজেও আর তাকে ধরা যায়নি। এ ব্যাপারে সিংড়া থানায় অভিযোগ করেছেন ওই শিক্ষক। ব্যাংকে সেবা নিতে আসা হাসান ইমাম নামের একজন প্রত্যক্ষদর্শী গ্রাহক বলেন, ‘আমি ঘটনাটি দেখছিলাম। কিন্তু কিছু বুঝে ওঠার আগেই ওই দুর্বৃত্ত পালিয়ে যায়। এ সময় ক্যাশ কাউন্টারে ও ভবনের দরজায় কোনো নিরাপত্তা কর্মী ছিল না। ব্যাংকে সিসি ক্যামেরাও ছিল না। এসব অব্যবস্থায় ক্ষুব্ধ হয়ে ওঠেন উপস্থিত গ্রাহকেরা।
সোনালী ব্যাংক সিংড়া শাখার ভারপ্রাপ্ত ব্যবস্থাপক আবুল হাসেম জানান, ব্যাংকে টাকা পয়সা আদান প্রদানের ক্ষেত্রে গ্রাহকদের সচেতন হওয়া উচিত। ঘটনার সময় ব্যাংকের নিরাপত্তা কর্মী ও অন্যান্য কর্মীরা কোথায় ছিল তা খতিয়ে দেখা হচ্ছে।
এ ব্যাপারে সিংড়া থানার ভারপ্রাপ্ত কর্মকর্তা (ওসি) মনিরুল ইসলাম বলেন, বিষয়টি নিয়ে লিখিতভাবে অভিযোগ করেছেন ওই শিক্ষক। তদন্ত করে দোষী ব্যক্তিকে শনাক্ত করার চেষ্টা চলছে।
