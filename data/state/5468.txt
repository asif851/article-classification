
বর্তমান মেয়াদে দায়িত্ব গ্রহণের পর ৫০ হাজার পুলিশ সদস্য নিয়োগ দেওয়ার ঘোষণা দিয়েছিলেন প্রধানমন্ত্রী শেখ হাসিনা। ইতিমধ্যেই ৩৩ হাজার পুলিশ নিয়োগ করা হয়েছে। এ মেয়াদেই বাকি ১৭ হাজার পুলিশ সদস্য নিয়োগের প্রক্রিয়া সম্পন্ন হবে।
আজ বৃহস্পতিবার পাবনার বেড়া মডেল থানার নতুন ভবন উদ্বোধন উপলক্ষে আয়োজিত এক অনুষ্ঠানে স্বরাষ্ট্রমন্ত্রী আসাদুজ্জামান খান কামাল এসব কথা বলেন।
স্বরাষ্ট্রমন্ত্রী বলেন, ‘পুলিশ বাহিনীর মনোবল ভেঙে দিতে জঙ্গিরা দেশের বিভিন্ন স্থানে পুলিশের ওপর হামলা করেছে। ১৯৭১ সালে মুক্তিযুদ্ধে পুলিশ বাহিনী রাজারবাগে যেভাবে ঘুরে দাঁড়িয়েছিল, সেভাবেই তারা ঘুরে দাঁড়িয়েছে। জঙ্গি দমনে পুলিশকে সহায়তা করতে আলেম-ওলামাসহ সাধারণ মানুষ এগিয়ে এসেছেন। সে জন্য আমরা জঙ্গি দমনে উত্তীর্ণ হতে পেরেছি।’  আসাদুজ্জামান খান কামাল বলেন, ‘জনগণের নিরাপত্তা নিশ্চিত করার জন্য আমাদের জনবলের ঘাটতি রয়েছে। বর্তমান মেয়াদে দায়িত্ব গ্রহণের পর ৫০ হাজার পুলিশ সদস্য নিয়োগ দেওয়ার ঘোষণা দিয়েছিলেন প্রধানমন্ত্রী শেখ হাসিনা। ইতিমধ্যেই ৩৩ হাজার পুলিশ সদস্য নিয়োগের প্রক্রিয়া শেষ হয়েছে। এই মেয়াদেই বাকি ১৭ হাজার পুলিশ নিয়োগের মাধ্যমে ৫০ হাজার পুলিশ নিয়োগের প্রক্রিয়া সম্পন্ন করা হবে।’
অনুষ্ঠান শুরুর কিছুক্ষণ আগে স্বরাষ্ট্রমন্ত্রী হেলিকপ্টারে বেড়া শহীদ আবদুল খালেক স্টেডিয়ামে এসে পৌঁছান। এরপর তিনি বেড়া মডেল থানার চারতলাবিশিষ্ট নতুন ভবনের উদ্বোধন করেন।
পাবনার পুলিশ সুপার আলমগীর কবিরের সভাপতিত্বে উদ্বোধনী অনুষ্ঠানে বিশেষ অতিথি হিসেবে ছিলেন পাবনা-১ আসনের সাংসদ সাবেক স্বরাষ্ট্র প্রতিমন্ত্রী শামসুল হক টুকু, ভারপ্রাপ্ত আইজি মোহাম্মদ জাবেদ পাটোয়ারি, রাজশাহী রেঞ্জের ডিআইজি এম খুরশিদ হোসেন ও পাবনা জেলা প্রশাসক (ডিসি) রেখা রাণী বালো। এ সময় স্থানীয় আওয়ামী লীগ ও সহযোগী সংগঠনের নেতা-কর্মী এবং জনপ্রতিনিধিরা উপস্থিত ছিলেন।
উদ্বোধনী অনুষ্ঠান শেষে বেড়া পৌর কমিউনিটি সেন্টারে ‘জঙ্গি ও সন্ত্রাস প্রতিরোধে জনপ্রতিনিধি এবং সুশীল সমাজের ভূমিকা’ শীর্ষক মতবিনিময় সভায় স্বরাষ্ট্রমন্ত্রী প্রধান অতিথি হিসেবে যোগ দেন। উপজেলা পরিষদ, পৌরসভা ও নাগরিক কমিটি বেড়া ফাউন্ডেশনের উদ্যোগে আয়োজিত অনুষ্ঠানটি সঞ্চালনা করেন বেড়া পৌরসভার মেয়র ও মিউনিসিপ্যাল অ্যাসোসিয়েশন অব বাংলাদেশের সভাপতি আবদুল বাতেন। অনুষ্ঠানে শামসুল হক টুকুসহ আরও অনেকে বক্তব্য দেন।
