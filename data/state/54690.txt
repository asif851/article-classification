
চট্টগ্রাম নগরের লালখান বাজার মাদ্রাসায় বিস্ফোরণের ঘটনায় ইসলামী ঐক্যজোটের একাংশের সভাপতি ও হেফাজতে ইসলামের নায়েবে আমির মুফতি ইজাহারুল ইসলাম চৌধুরীসহ নয়জনের বিরুদ্ধে দাখিল করা অভিযোগপত্র গ্রহণ করেছেন আদালত। ২৭ মার্চ আসামিদের বিরুদ্ধে অভিযোগ গঠনের দিন ধার্য করেছেন বিচারক।আজ রোববার চট্টগ্রাম মহানগর দায়রা জজ এস এম মজিবুর রহমান শুনানি শেষে এ আদেশ দেন বলে জানিয়েছেন মহানগর দায়রা জজ আদালতের বেঞ্চ সহকারী ওমর ফুয়াদ। আসামিদের মধ্যে মুফতি ইজাহারুলের ছেলে হারুন ইজাহারও রয়েছেন।গত বছরের ৭ অক্টোবর নগরের লালখান বাজার মাদ্রাসায় বোমা বিস্ফোরণের ঘটনায় তিনজন নিহত হন। এ ঘটনায় বিস্ফোরক, হত্যা ও অ্যাসিড আইনে খুলশী থানায় পৃথক তিনটি মামলা দায়ের করে পুলিশ। এর মধ্যে বিস্ফোরক মামলায় অভিযোগপত্র দেয় পুলিশ।
মামলার তদন্ত কর্মকর্তা নগরের খুলশী থানার উপপরিদর্শক (এসআই) মো. লোকমান হোসাইন গত ১০ ফেব্রুয়ারি আদালতে অভিযোগপত্রটি জমা দেন।মহানগর সরকারি কৌঁসুলি (পিপি) কামাল উদ্দিন আহাম্মদ প্রথম আলোকে বলেন, ‘মুফতি ইজাহারসহ নয় আসামির বিরুদ্ধে পুলিশের দাখিল করা অভিযোগপত্রটি গ্রহণ করেছেন আদালত।’মুফতি ইজাহারের আইনজীবী আবদুস সাত্তার প্রথম আলোকে বলেন, ‘রাজনৈতিকভাবে হয়রানি করতে মুফতি ইজাহারকে এ মামলায় জড়ানো হয়েছে। এ মামলায় তিনি জামিনের রয়েছেন। এক আসামি পলাতক। বাকি সাত আসামি আদালতে উপস্থিত ছিলেন।’আদালত সূত্রে জানা গেছে, অভিযোগপত্রে মুফতি ইজারহার ও তাঁর ছেলে ছাড়া অভিযোগপত্রভুক্ত, বাকি আসামিরা হলেন আবদুল হাই ওরফে সালমান, হাবিবুর রহমান, মোহাম্মদ ইছহাক, মনির হোসেন, আবদুল মান্নান, তফসির আহমেদ ও মোহাম্মদ জুনায়েদ। তাঁদের বিরুদ্ধে ১৯০৮ সালের বিস্ফোরক আইনের ৩ ও ৪ ধারায় অভিযোগ প্রাথমিকভাবে প্রমাণিত হওয়ায় অভিযোগপত্র দাখিল করে পুলিশ।
 
চট্টগ্রামে মাদ্রাসায় বিস্ফোরণ
