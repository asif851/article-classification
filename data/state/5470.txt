
ভর্তিপরীক্ষায় উত্তীর্ণ হয়েও টাকার অভাবে ঢাকা বিশ্ববিদ্যালয়ে ভর্তি হতে পারছিলেন না মেধাবী শিক্ষার্থী সাজিদা আক্তার। গত রোববার প্রথম আলোয় ‘টাকার অভাবে অনিশ্চয়তায় বিশ্ববিদ্যালয়ে ভর্তি’ শিরোনামে একটি খবর প্রকাশের পর অনেকেই সাজিদার পাশে দাঁড়াতে চেয়েছেন। এ কারণে আজ সোমবার সাজিদার একটি ব্যাংক অ্যাকাউন্ট খোলা হয়েছে।সাজিদা আক্তার বলেন, ‘আমি জীবনে এই প্রথমবার আজ ব্যাংকে এসে​িছ। পারিবারিক অসচ্ছলতার কারণে বিশ্ববিদ্যালয়ে ভর্তি হওয়া ও ভবিষ্যৎ শিক্ষাজীবন নিয়ে আমি চোখে অন্ধকার দেখছিলাম। আমার স্বপ্নপূরণে যারা আমাকে সহযোগিতার আশ্বাস দিয়েছেন ও সহযোগিতা করছেন তাঁদের প্রতি আমি কৃতজ্ঞ।’ব্যাংকে অ্যাকাউন্ট খোলার মতো টাকা সাজিদার হাতে ছিল না। এ খবর পেয়ে আজ সোমবার সকালে সুনামগঞ্জের ধরমপাশা উপজেলা নির্বাহী কর্মকর্তা (ইউএনও) মোহাম্মদ নাজমুল হক ব্যক্তিগত তহবিল থেকে তাঁকে দুই হাজার টাকা নগদ সহায়তা দেন। ধরমপাশা সোনালী ব্যাংক লিমিটেড শাখায় সাজিদার নামে একটি অ্যাকাউন্ট খোলা হয়েছে। এর সঞ্চয়ী হিসাব নম্বর ১০০১০১৫৫৬। এই অ্যাকাউন্টে আগ্রহীরা সাজিদাকে সহায়তা করতে পারবেন।ধরমপাশা ডিগ্রি কলেজের অধ্যক্ষ মো. আব্দুল করিম বলেন, ‘দারিদ্র্যের সঙ্গে যুদ্ধ করেই সাজিদা এতটা পথ এসেছে। দেশ-বিদেশের সবাই মিলে সহায়তার হাত বাড়িয়ে দিলে এই দরিদ্র মেয়েটির শিক্ষা জীবনে অর্থ কোনো বাধা হয়ে দাঁড়াবে না বলে আমার বিশ্বাস।’সাজিদার বাড়ি সুনামগঞ্জের ধরমপাশা উপজেলার সেলবরষ ইউনিয়নের সৈয়দপুর গ্রামে। ঢাকা বিশ্ববিদ্যালয়ে খ ইউনিটের ভর্তি পরীক্ষায় তাঁর মেধাক্রম ১৩৮১। ভর্তির হওয়ার শেষ তারিখ ১ ডিসেম্বর। দরিদ্র পরিবারে জন্ম নেওয়া এই মেয়েটি এবার ভর্তি পরীক্ষার মেধাক্রম অনুযায়ী ঢাকা বিশ্ববিদ্যালয়ে ফারসি ভাষা ও সাহিত্য বিষয়ে পড়াশোনার সুযোগ পেয়েছেন। ভর্তির জন্য তাঁর প্রয়োজন ১১ হাজার টাকা। কিন্তু সাজিদার পরিবারের পক্ষে এত টাকা জোগাড় করা সম্ভব না।
আরও জানতে পড়ুন..
টাকার অভাবে অনিশ্চয়তায় বিশ্ববিদ্যালয়ে ভর্তি
