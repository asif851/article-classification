
বর্ডার গার্ড বাংলাদেশ (বিজিবি) ও ভারতীয় সীমান্তরক্ষী বাহিনীর (বিএসএফ) মহাপরিচালক পর্যায়ের সীমান্ত সম্মেলন আজ রোববার সকালে শুরু হয়েছে।রাজধানীতে বিজিবির সদর দপ্তর পিলখানায় অনুষ্ঠানরত বৈঠকে বাংলাদেশের পক্ষে ১৯ সদস্যের প্রতিনিধিদলের নেতৃত্ব দিচ্ছেন বিজিবির মহাপরিচালক (ডিজি) মেজর জেনারেল আজিজ আহমেদ। আর ভারতের পক্ষে ২০ সদস্যের প্রতিনিধিদলের নেতৃত্ব দিচ্ছেন বিএসএফের মহাপরিচালক সুভাষ যোশী।সম্মেলনের শুরুতে বিজিবির ডিজি বলেন, সীমান্ত এলাকায় বাংলাদেশি হত্যা, অবৈধ অনুপ্রবেশ, মানব ও মাদক পাচার, চোরাচালান প্রতিরোধ, উন্নয়ন অবকাঠামো নির্মাণসহ সীমান্ত ব্যবস্থাপনার নানা বিষয় নিয়ে আলোচনা হবে। কীভাবে দুই পক্ষ পারস্পরিক সহযোগিতার মাধ্যমে নিজেদের আস্থা ও বন্ধুত্ব জোরদার করতে পারে, সে বিষয়ে আলোচনা হবে।সীমান্ত সম্মেলনে যোগ দিতে বিএসএফের প্রতিনিধিদল গতকাল শনিবার সকালে ঢাকায় পৌঁছে।
