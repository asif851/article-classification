
বেনামি প্রতিষ্ঠান খুলে বিদেশে বিনিয়োগের তথ্য ফাঁস করা প্যারাডাইস পেপারসে বাংলাদেশিদেরও নাম এসেছে। গতকাল শুক্রবার নতুন করে প্রকাশ করা প্রায় ২৫ হাজার নথি থেকে বাংলাদেশের বেশ কিছু প্রতিষ্ঠান ও ব্যক্তির নাম জানা গেছে।
বারমুডায় নিবন্ধিত প্রতিষ্ঠানের তালিকায় রয়েছে ইউনোকল বাংলাদেশ এক্সপ্লোরেশন লিমিটেড, ইউনোকল বাংলাদেশ ব্লক সেভেন লিমিটেড, ইউনোকল বাংলাদেশ ব্লক ফাইভ লিমিটেড, ইউনোকল বাংলাদেশ ব্লক টেন লিমিটেড, ইউনোকল বাংলাদেশ ব্লকস থার্টিন অ্যান্ড ফোর্টিন লিমিটেড, ইউনোকল বাংলাদেশ ব্লক টুয়েলভ লিমিটেড, বার্লিংটন রিসোর্সেস বাংলাদেশ লিমিটেড, ফ্রন্টিয়ার বাংলাদেশ-বারমুডা লিমিটেড, টেরা বাংলাদেশ ফান্ড লিমিটেড, আনিসুর রহমান অ্যান্ড কোং ও ব্রামার অ্যান্ড পার্টনার্স অ্যাসেট ম্যানেজমেন্ট (বাংলাদেশ) লিমিটেড।
তালিকায় ব্যক্তিদের নামের মধ্যে রয়েছেন আবদুল আউয়াল মিন্টু (এনএফএম এনার্জি লিমিটেড), চৌধুরী ফয়সাল (গ্লোবেলেক এশিয়া লিমিটেড ও গ্লোবেলেক এশিয়া হোল্ডিংস লিমিটেড) ও সামির আহমেদ (ড্রাগন ক্যাপিটেল ক্লিন ডেভেলপমেন্ট ইনভেস্টমেন্টস লিমিটেড)।
গত বছর পানামা পেপারস কেলেঙ্কারির ঘটনা সামলাতে না-সামলাতে ৫ নভেম্বর নতুন করে ফাঁস হয় ১ কোটি ৩৪ লাখ নথি। এসব নথি প্রথমে জার্মান দৈনিক সুইডয়চে সাইটংয়ের হাতে আসে। পরে সেসব নথি ইন্টারন্যাশনাল কনসোর্টিয়াম অব ইনভেস্টিগেটিভ জার্নালিস্টসের (আইসিআইজে) হাতে তুলে দেয় তারা। সব নথিই বারমুডাভিত্তিক আইনি সহায়তা প্রতিষ্ঠান অ্যাপলবির। এসব নথি পর্যায়ক্রমে তদন্ত করে দেখছেন ৬৭টি দেশের ৩৮০ জন সাংবাদিক।
এসব নথিতে যুক্তরাজ্যের রানি দ্বিতীয় এলিজাবেথ, সৌদি আরবের বাদশাহ সালমান বিন আবদুল আজিজ, যুক্তরাষ্ট্রের প্রেসিডেন্ট ডোনাল্ড ট্রাম্প, রাশিয়ার প্রেসিডেন্ট ভ্লাদিমির পুতিন, কলম্বিয়ার প্রেসিডেন্ট হুয়ান ম্যানুয়েল সান্তোস, অস্ট্রেলিয়ার প্রধানমন্ত্রী ম্যালকম টার্নবুলসহ কমপক্ষে ৯ জন বর্তমান রাষ্ট্র ও সরকারপ্রধান এবং তাঁদের সহযোগীদের নাম এসেছে।
