
বরিশালের উজিরপুর উপজেলার হারতা বন্দরে ব্যবসায়ী হত্যা ও টাকা লুটের ঘটনায় জড়িত থাকার অভিযোগে পুলিশ গত শনিবার রাতে একজনকে গ্রেপ্তার করেছে। তাঁর স্বীকারোক্তি অনুযায়ী একটি পাইপগান, ধারালো চাপাতি ও তিনটি গুলি উদ্ধার করা হয়েছে।গ্রেপ্তার হওয়া ব্যক্তির নাম সুমন হাওলাদার (৩৫)। তাঁর বাড়ি যুগীরকান্দা গ্রামে।উজিরপুর মডেল থানার ভারপ্রাপ্ত কর্মকর্তা (ওসি) গোলাম সরোয়ার বলেন, হারতায় মাছের আড়তে ডাকাতি মামলার তদন্তকারী কর্মকর্তা উজিরপুর মডেল থানার পরিদর্শক (তদন্ত) ইকবাল হোসেন একদল পুলিশ নিয়ে শনিবার দিবাগত রাত তিনটার দিকে যুগীরকান্দা গ্রামে অভিযান চালান। সেখান থেকে পুলিশের তালিকাভুক্ত ডাকাত দলের সদস্য সুমন হাওলাদারকে গ্রেপ্তার করা হয়। ওসি আরও বলেন, স্বীকারোক্তি অনুযায়ী পুলিশ তাঁর বসতঘরের পাশের একটি পরিত্যক্ত ঘর থেকে ডাকাতিতে ব্যবহৃত অস্ত্র ও গুলি উদ্ধার করে। এ নিয়ে ডাকাতির ঘটনায় তিনজনকে গ্রেপ্তার করা হলো। রহস্য উদ্ঘাটনে পুলিশের একাধিক দল কাজ করছে। শিগগিরই রহস্য উদ্ঘাটন করা সম্ভব হবে।ওসি গোলাম সরোয়ার জানান, গত মঙ্গলবার সন্ধ্যায় হারতা বন্দরের উত্তর পারে ডাকাতির ঘটনা ঘটে। এতে হারতা মৎস্য ব্যবসায়ী সমিতির সভাপতি সোহরাব ব্যাপারী নিহত হন এবং কোটি টাকা লুট হয়। এর আগে পুলিশ ওই ঘটনায় জড়িত সন্দেহে গৌরনদী উপজেলার বিল্লগ্রাম এলাকার আকতার খন্দকার ও হিজলা উপজেলার কাজীর হাট এলাকার মামুন সিকদারকে গ্রেপ্তার করে।
