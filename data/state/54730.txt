
‘বাবা, মনে অনেক ভয় ছিল। সবাই কইতাছিল, ভোটকেন্দ্রে গন্ডগোল অইব। ডরে সকালে ভোট দিতে আই নাই। বেলা বাড়ার পর খবর পাইলাম, গন্ডগোল নাই। তাই অসুস্থ শরীর নিয়েও ভোট দিতে আইলাম।’সোহাগী বাজার সরকারি প্রাথমিক বিদ্যালয় ভোটকেন্দ্রে এ কথাগুলো বলছিলেন সত্তরোর্ধ্ব নাসির উদ্দিন। কেন ভয় পেয়েছিলেন, জানতে চাইতেই বললেন, ‘ভোটের তিন দিন আগেও এখানে দুই চেয়ারম্যান প্রার্থীর মধ্যে বড় গন্ডগোল অইছে।’ময়মনসিংহের ঈশ্বরগঞ্জ উপজেলার ১১টি ইউনিয়নের মধ্যে সোহাগী ইউনিয়নে তিন প্রভাবশালী প্রার্থী ও তাঁদের কর্মী-সমর্থকদের মধ্যে উত্তেজনা ছিল। গত বুধবারও সোহাগী বাজারে আওয়ামী লীগের প্রার্থী হাবিবুর রহমান এবং জাতীয় পার্টির প্রার্থী সাবেক চেয়ারম্যান কাদির আহমেদ ভূঁইয়ার কর্মী-সমর্থকদের মধ্যে রক্তক্ষয়ী সংঘর্ষ হয়। এই ঘটনায় আওয়ামী লীগের প্রার্থীর বড় ভাই গুরুতর আহত হয়ে ময়মনসিংহ মেডিকেল কলেজ হাসপাতালে নিবিড় পরিচর্যা কেন্দ্রে (আইসিইউ) চিকিৎসাধীন।স্থানীয়ভাবে জানা যায়, ঈশ্বরগঞ্জের সাংসদ ফখরুল ইমাম জাতীয় পার্টির বলে এখানে দলটির যথেষ্ট প্রভাব আছে। তা ছাড়া কাদির আহমেদ সাবেক চেয়ারম্যান। এই ইউনিয়নের তিন প্রভাবশালী প্রার্থী আওয়ামী লীগের হাবিবুর রহমান, বিএনপির আবদুল্লাহ আল ফারুক এবং জাতীয় পার্টির কাদির আহমেদের নিজ ভোটকেন্দ্র আলাদা হলেও তাঁরা পাশাপাশি গ্রামের বাসিন্দা।এই তিন প্রভাবশালী প্রার্থীর ভোটকেন্দ্রে সরেজমিনে দেখা যায়, প্রশাসনের আলাদা নজর ছিল তাঁদের ওপর। নিয়মিত আইনশৃঙ্খলা রক্ষাকারী বাহিনীর সদস্য ছাড়াও স্ট্রাইকিং ফোর্স, ভ্রাম্যমাণ আদালত ও র্যা বের টহল ছিল চোখে পড়ার মতো। ফলে তাঁরা কেউই নিজ ভোটকেন্দ্রে প্রভাব বিস্তার করতে পারেননি। আওয়ামী লীগের প্রার্থীর নিজ ভোটকেন্দ্র সোহাগী বাজার সরকারি প্রাথমিক বিদ্যালয়ে গিয়ে দেখা গেছে, ভোটারদের দীর্ঘ লাইন। তীব্র রোদ ও গরম উপেক্ষা করে ভোট দিচ্ছেন তাঁরা। এই কেন্দ্রের পাঁচটি বুথের মধ্যে চারটিতেই নারী ভোটার। পুরুষ ভোটার মাত্র একটিতে। অবশ্য বেলা বাড়ার পর পুরুষ ভোটারদের উপস্থিতি বেড়েছে।প্রতিটি বুথেই নৌকা, ধানের শীষ ও লাঙ্গল প্রতীকের এজেন্ট আছে। তাঁরা একবাক্যে বললেন, নির্বাচন অবাধ ও নিরপেক্ষ হচ্ছে। প্রিসাইডিং কর্মকর্তা উপজেলা উপসহকারী প্রকৌশলী জানালেন, ভোটকেন্দ্রে ২ হাজার ২০০ ভোটের মধ্যে সকাল ১০টা ৪৫ মিনিট পর্যন্ত ৪০০ ভোট পড়েছে।এ ভোটকেন্দ্র থেকে মাইল খানেক দূরে বৃকাঠালিয়া বায়তুন নূর হাফিজিয়া মাদ্রাসা ভোটকেন্দ্র। এটি জাতীয় পার্টির প্রার্থী কাদির আহমেদের নিজ কেন্দ্র। কেন্দ্রটি ঘুরে দেখা যায়, শান্তিপূর্ণ ও উৎসবমুখর পরিবেশ।
