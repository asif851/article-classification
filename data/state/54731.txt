
প্রধান নির্বাচন কমিশনারের (সিইসি) বক্তব্যের সমালোচনা করে বিএনপির সিনিয়র যুগ্ম মহাসচিব রুহুল কবির রিজভী বলেছেন, সিইসির বক্তব্য ও কর্মকাণ্ড একেবারে ভাঁড়ের পর্যায়ে চলে গেছে।
আজ রোববার বিকেলে রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে রিজভী এ কথা বলেন। পাশাপাশি আসন্ন রমজান মাসে বাজারের ওপর সরকারের কোনো নিয়ন্ত্রণ না থাকার আশঙ্কা করেন তিনি।
ইউনিয়ন পরিষদের (ইউপি) চতুর্থ ধাপের নির্বাচন শেষে গতকাল শনিবার সিইসি কাজী রকিবউদ্দীন আহমদ দাবি করেন নির্বাচন সুষ্ঠু হয়েছে। তিনি বলেছিলেন, চতুর্থ ধাপের ইউনিয়ন পরিষদ (ইউপি) নির্বাচনে সহিংসতা ও ভোট কারচুপির যেসব ঘটনা ঘটেছে, তাতে মনে হয় না নির্বাচন কমিশন পিছিয়ে পড়েছে।
সিইসির বক্তব্যের সমালোচনা করে রিজভী বলেন, ‘কাজী রকিবউদ্দীন দেশে উচ্চ কর্মকর্তা ছিলেন, নিশ্চয়ই মেধাবী ছিলেন, আর সে কারণে সিভিল সার্ভিসে তিনি উত্তীর্ণ হয়েছেন। কিন্তু এখন তাঁর বক্তব্য ও কর্মকাণ্ড একেবারেই ভাঁড়ের পর্যায়ে উপনীত হয়েছে। নির্বাচনী ব্যবস্থার বিকৃত স্বাস্থ্য বর্ধনে বর্তমান প্রধান নির্বাচন কমিশনার যে ভূমিকা রেখেছেন, তা ইতিহাসে কালিমালিপ্ত কলঙ্কিত অধ্যায় হিসেবেই বিবেচিত হবে।’
রিজভী বলেন, গতকাল নির্বাচনের দিনই আটজনের মৃত্যু হয়েছে। সিইসি যে বক্তব্য দিয়েছেন তা কোনো সুস্থ বোধসম্পন্ন মানুষের পক্ষে বলা সম্ভব কি না, তা দেশবাসীর কাছে প্রশ্ন হয়ে দাঁড়িয়েছে। ইউপি নির্বাচন নিয়ে এখন পর্যন্ত ৭৯ জন মানুষের প্রাণ ঝরে গেছে। অথচ রকিবউদ্দীন সাহেব এটাকে পানিভাত মনে করছেন।
রিজভী দাবি করেন, রমজানের আগে গতকাল একদিনেই রসুনের দাম প্রতি কেজিতে বেড়েছে ৭০ টাকা। ছোলার দাম বেড়েছে দ্বিগুণ, পেঁয়াজসহ শাকসবজির দাম বেড়েছে কেজিতে ২০ থেকে ২৫ টাকা। ক্ষমতাসীন দলের লোকেরাই এসব কৃষিপণ্যের বাজার ‘অশুভ সিন্ডিকেশনের’ সঙ্গে জড়িত।
