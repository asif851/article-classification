
গাজীপুরে উপজেলায় চুরির টাকাসহ এক ব্যক্তিকে গ্রেপ্তার করেছে পুলিশ। গতকাল শনিবার রাতে অভিযান চালিকে ওই ব্যক্তিকে গ্রেপ্তার করা হয়।গ্রেপ্তার হওয়া ব্যক্তির নাম লুৎফর রহমান ওরফে রবিউল ইসলাম ওরফে রবি (৫২)। তাঁর গ্রামের বাড়ি বাগেরহাটের মোল্লারহাট থানার ঘাটভিলায়। গাজীপুর সিটি করপোরেশনের কামারজুরি এলাকার একটি ভাড়া বাড়িতে থাকতেন তিনি। সেখান থেকেই তাঁকে গ্রেপ্তার করে পুলিশ। চুরি যাওয়া ২৫ লাখ ৬৫ হাজার টাকার মধ্যে তাঁর কাছ থেকে ৮০ হাজার টাকা উদ্ধার করা হয়।পুলিশের কাছে প্রাথমিক জিজ্ঞাসাবাদে চুরির কথা স্বীকার করেছেন রবিউল। তিনি জানান, এ ঘটনায় আরও সাতজন জড়িত ছিল। টাকা চুরির পর ভাগাভাগি করে নেন তাঁরা। তিনি পান ১ লাখ ৬০ হাজার টাকা। যার মধ্যে ৮০ হাজার টাকা ইতিমধ্যে খরচ করে ফেলেছেন তিনি।আজ রোববার দুপুরে গাজীপুরের পুলিশ সুপার কার্যালয়ে এক সংবাদ সম্মেলনে পুলিশ সুপার মোহাম্মদ হারুন অর রশিদ এক চোরকে গ্রেপ্তারের তথ্য জানান। এ সময় অতিরিক্ত পুলিশ সুপার মো. গোলাম সবুর ও শ্রীপুর থানার ওসি মো. আসাদুজ্জামান উপস্থিত ছিলেন।পুলিশ জানায়, গাজীপুরের শ্রীপুর উপজেলায় চায়না চুংলিয়াং এনার্জি টেকনোলজি কোম্পানি লিমিটেড নামে একটি ব্যাটারি তৈরির কারখানা রয়েছে। গত ৪ মার্চ সকাল কারখানার ২৫ লাখ ৬৫ হাজার টাকা জমা দিতে শ্রীপুর ইসলামী ব্যাংক শাখায় যান সহকারী ম্যানেজার মো. ইলিয়াস মিয়া। ব্যাংকের ভেতর শাখা ব্যবস্থাপকের (অপারেশন) টেবিলের পাশে মেঝেতে ব্যাগ রেখে জমা রসিদ পূরণ করছিলেন ইলিয়াস মিয়া। জমা রসিদ পূরণ শেষে ব্যাগটি দেখতে না পেয়ে খোঁজাখুঁজি শুরু করেন তিনি ও ব্যাংকের লোকজন। পরে কারখানার কর্তৃপক্ষের নির্দেশে ইলিয়াস মিয়া বাদী হয়ে ওই দিনই শ্রীপুর থানায় একটি মামলা করেন। পরে সিসি টিভির ফুটেজ ও আধুনিক টেকনোলজি ব্যবহার করে গতকাল শনিবার কামারজুরি এলাকায় অভিযান চালিয়ে ৮০ হাজার টাকাসহ রবিউলকে গ্রেপ্তার করে পুলিশ।
