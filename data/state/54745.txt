
বাংলাদেশে আইন পেশায় যুক্ত হবেন সাবেক স্বরাষ্ট্র প্রতিমন্ত্রী তানজিম আহমদ সোহেল তাজের ছেলে তুরাজ আহমদ। তুরাজ যুক্তরাজ্যের লিংকন’স ইন্ন থেকে সম্প্রতি বার অ্যাট ল’ ডিগ্রি পেয়েছেন। এর ফলে তুরাজ ব্যারিস্টার হিসেবে যেকোনো দেশে আইন পেশায় যুক্ত হতে পারবেন।
সোহেল তাজ তাঁর যাচাইকৃত (ভেরিফায়েড) ফেসবুক পেজে এক পোস্টে এ কথা জানিয়েছেন।
সোহেল তাজ বাংলাদেশের প্রথম প্রধানমন্ত্রী তাজউদ্দীন আহমদের ছেলে। বর্তমান সরকারের প্রথম মেয়াদে ২০০৮ সালের নির্বাচনে গাজীপুরের কাপাসিয়া থেকে সাংসদ নির্বাচিত হন তিনি। এরপর সরকারের স্বরাষ্ট্র প্রতিমন্ত্রী হিসেবে দায়িত্ব পালন করেছিলেন। এর আগে ২০০১ সালে একই আসন থেকে নির্বাচিত হন তিনি। ২০০৯ সালের ৬ জানুয়ারি প্রতিমন্ত্রী হিসেবে শপথ নেওয়ার পর ৩১ মে ব্যক্তিগত কারণ দেখিয়ে তিনি মন্ত্রিত্ব থেকে এবং ২০১২ সালের ২৩ এপ্রিল সংসদ সদস্য পদ থেকে পদত্যাগ করেন তিনি।
সোহেল তাজ দীর্ঘদিন ধরেই বাংলাদেশের রাজনীতিতে অনুপস্থিত। তিনি এখন যুক্তরাষ্ট্রে সপরিবারে বসবাস করছেন। সর্বশেষ আওয়ামী লীগের কাউন্সিলে তিনি উপস্থিত হলে সোহেল তাজ আবারও আওয়ামী লীগের রাজনীতির সঙ্গে যুক্ত হচ্ছেন বলে ছড়িয়ে পড়েন। তবে সেই ধারণা ছড়াতে দেননি সোহেল তাজ নিজেই। আপাতত রাজনীতিতে আসছেন না বলে নিজেই জানিয়েছেন তিনি।
আজ শুক্রবার বাংলাদেশ সময় সকাল ৮টার দিকে সোহেল তাজ তাঁর ছেলের সঙ্গে নিজের একটি ছবি পোস্ট করেন। সেখানে তিনি লেখেন, ‘লন্ডনের লিংকন'স ইন্নে নতুন ব্যারিস্টারদের আনুষ্ঠানিক সার্টিফিকেট প্রদানের পর সংবর্ধনা অনুষ্ঠানে আমার ছেলে তুরাজের সঙ্গে।’
এর আগে গত বছরের ৪ মার্চ অপর এক পোস্টে তিনি লিখেছিলেন, ‘আমার জীবনের তিনজন গুরুত্বপূর্ণ মানুষ। আমার ছেলে ও আমার দুই কন্যা। আমার ছেলেকে অভিনন্দন সে যুক্তরাজ্যে বার অ্যাট ল’ পরীক্ষা সাফল্যের সঙ্গে শেষ করেছে। সে আগামী জুলাই-আগস্টে লিংকন’স ইন্ন থেকে আনুষ্ঠানিক ভাবে ব্যারিস্টার পদবি পাবে। সে বাংলাদেশে আইন পেশায় নিযুক্ত হবে।’
আওয়ামী লীগের রাজনীতির সঙ্গে যুক্ত একজন আইনজীবী নেতা প্রথম আলোকে বলেন, সোহেল তাজের ছেলে দেশে আইন পেশায় যুক্ত হবেন এটা তিনিও শুনেছেন। তবে এখনো যুক্ত হননি।
অবশ্য কেবলই সনদ পেলেন তুরাজ। তবে কবে নাগাদ তিনি বাংলাদেশে এসে এই পেশায় যুক্ত হবেন সেটিও এখনো জানাননি বাবা সোহেল তাজ।
 
