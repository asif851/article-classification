
১৮-দলীয় জোটের রাজপথ, রেলপথ ও সড়কপথ অবরোধ কর্মসূচির তৃতীয় দিন আজ বৃহস্পতিবার রাজধানীতে পুলিশের সঙ্গে শিবিরের কর্মীদের সংঘর্ষ হয়েছে। সকালে ধানমন্ডি ও পুরান ঢাকায় এ ঘটনা ঘটে।
প্রত্যক্ষদর্শীরা জানান, সকাল সোয়া নয়টার দিকে ধানমন্ডির ১৫ নম্বরে জামায়াত ও শিবিরের কর্মীরা একটি যাত্রীবাহী লেগুনায় আগুন ধরিয়ে দিয়ে কয়েকটি ব্যক্তিগত গাড়িতে ভাঙচুর করেন।
পরে পুলিশ ঘটনাস্থলে গিয়ে ফাঁকা গুলি ছুড়ে তাদের ছত্রভঙ্গ করার চেষ্টা চালায়। এ সময় তাঁরা বেশ কয়েকটি ককটেলের বিস্ফোরণ ঘটান এবং মোহাম্মদপুর-মতিঝিল সড়কপথের মৈত্রী পরিবহনের একটি গাড়িতে পেট্রলবোমা ছুড়ে আগুন ধরিয়ে দেন। পরে ফায়ার সার্ভিসের দুটি গাড়ি এসে আগুন নিয়ন্ত্রণে আনে। ধানমন্ডি থানার ভারপ্রাপ্ত কর্মকর্তা (ওসি) আবু সালেহ মোহাম্মদ মাসুম ঘটনার সত্যতা স্বীকার করে জানান, এ ঘটনায় বাসের কয়েকজন যাত্রী আহত হয়েছেন।
সকালে রাজধানীর পুরান ঢাকার জগন্নাথ বিশ্ববিদ্যালয়সংলগ্ন বাংলাবাজারের প্রধান সড়কে শিবিরের কর্মীরা আগুন জ্বালিয়ে অবরোধের চেষ্টা চালান। পুলিশের হস্তক্ষেপে তাঁরা ছত্রভঙ্গ হয়ে যান।
সকালে রায়েরবাগ এলাকায় একটি সিএনজি অটোরিকশা ও তিনটি বাসে ভাঙচুর চালান শিবিরের কর্মীরা।
দুপুরে মিরপুর সড়কের টিচার্স ট্রেনিং কলেজের সামনে একটি যাত্রীবাহী বাসে আগুন দেয় দুর্বৃত্তরা। এ ঘটনায় কেউ আহত হননি বলে জানিয়েছেন নিউমার্কেট থানার ভারপ্রাপ্ত কর্মকর্তা (ওসি) ইয়াসির আরাফাত।
সকাল ১০টার দিকে মতিঝিলে শিল্প ব্যাংকের সামনে যাত্রীবাহী একটি বাসে আগুন দেয় দৃর্বৃত্তরা। ফায়ার সার্ভিসের নিয়ন্ত্রণ কক্ষের দায়িত্বরত কর্মকর্তা নাজমা আক্তার জানান, ফায়ার সার্ভিসের সদস্যরা ঘটনাস্থলে পৌঁছার আগেই স্থানীয় লোকজন আগুন নিভিয়ে ফেলে।
রাজধানীতে বিভিন্ন ঘটনায় পাঁচ পিকেটারকে আটক করে তাদের প্রত্যেককে ছয় মাসের কারাদণ্ড দিয়েছেন ভ্রাম্যমাণ আদালত।
