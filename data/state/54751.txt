
পটুয়াখালীতে মেডিকেল কলেজ ও হাসপাতাল হচ্ছে। আজ মঙ্গলবার জাতীয় অর্থনৈতিক পরিষদের নির্বাহী কমিটির (একনেক) সভায় ৫৮৪ কোটি টাকার এ–সংক্রান্ত প্রকল্প অনুমোদন দেওয়া হয়েছে। আগামী ২০২০ সালের জুন মাসের মধ্যে এ প্রকল্পটি বাস্তবায়িত হবে।
শেরেবাংলা নগরের পরিকল্পনা কমিশনের এনইসি সম্মেলন কক্ষে অনুষ্ঠিত এ সভায় সভাপতিত্ব করেন প্রধানমন্ত্রী ও একনেক চেয়ারপারসন শেখ হাসিনা। একনেকে মোট ৩ হাজার ৪৮৮ কোটি টাকার আটটি প্রকল্প অনুমোদন দেওয়া হয়েছে।
অনুমোদিত অন্য প্রকল্পগুলো হলো ১ হাজার ৪০০ কোটি টাকার রুরাল ইলেট্রিফিকেশন আপগ্রেডেশন প্রজেক্ট; ৯২৭ কোটি টাকার টাকার বাংলাদেশ রেলওয়ের জন্য ২০০টি এমজি যাত্রীবাহী কোচ সংগ্রহ; ৩১৬ কোটি টাকার শ্যামগঞ্জ-জারিয়া-বিরিশিরি-দুর্গাপুর জেলা মহাসড়ককে জাতীয় মহাসড়ক মান উন্নয়ন; ৯৬ কোটি টাকার ঢাকার আজিমপুরে জুডিশিয়াল কর্মকর্তাদের জন্য আবাসিক ভবন নির্মাণ; ৫৯ কোটি টাকার সুরেশ্বর খাল পুনঃখনন ও নিষ্কাশন প্রকল্প; ৫৫ কোটি টাকার কুড়িগ্রাম জেলার ভূরুঙ্গামারী উপজেলার সোনাহাট ব্রিজের সন্নিকটে ভূরুঙ্গামারী-মাদারগঞ্জ সড়ক পথকে দুধকুমার নদের ভাঙন থেকে রক্ষা এবং কুড়িগ্রাম জেলার উলিপুর উপজেলার গুনাইগাছ থেকে বজরা সিনিয়র মাদ্রাসা পর্যন্ত তিস্তা নদীর বাম তীর সংরক্ষণ প্রকল্প এবং ৫০ কোটি টাকার ঢাকা সেনানিবাসে অবস্থিত প্রয়াসের উন্নয়ন ও সম্প্রসারণ (২য় পর্যায়) প্রকল্প।
একনেক সভা শেষে পরিকল্পনামন্ত্রী আ হ ম মুস্তফা কামাল সাংবাদিকদের প্রকল্পগুলো সম্পর্কে অবহিত করেন।
