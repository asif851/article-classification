
পাচারের শিকার হয়ে বঙ্গোপসাগর ও আন্তর্জাতিক জলসীমার মধ্যে ভাসমান লোকদের উদ্ধারের ব্যাপারে সরকার কী কী পদক্ষেপ নিয়েছে, তা জানতে চেয়েছেন হাইকোর্ট।
একটি রিট আবেদনের প্রাথমিক শুনানি শেষে বিচারপতি ফারাহ মাহবুব ও বিচারপতি কাজী মো. ইজারুল হক আকন্দের সমন্বয়ে গঠিত হাইকোর্ট বেঞ্চ আজ রোববার এ আদেশ দেন। চার সপ্তাহের মধ্যে সরকারকে এ বিষয়ক প্রতিবেদন আদালতে দাখিল করতে হবে।ন্যাশনাল ফোরাম ফর প্রোটেকশন অব হিউম্যান রাইটস নামের একটি মানবাধিকার সংগঠন ২৫ মে এ-সংক্রান্ত রিট আবেদনটি করে। আবেদনের পক্ষে শুনানি করেন আইনজীবী তাজুল ইসলাম। রাষ্ট্রপক্ষে ছিলেন ডেপুটি অ্যাটর্নি জেনারেল আমাতুল করীম। শুনানি শেষে আজ আদালত এ আদেশ দেন।
তাজুল ইসলাম প্রথম আলোকে বলেন, পাচারের শিকার হয়ে যেসব নাগরিক বঙ্গোপসাগর ও আন্তর্জাতিক পানিসীমার মধ্যে ভাসমান অবস্থায় আছেন, তাঁদের উদ্ধারের ব্যাপারে সরকারের নিষ্ক্রিয়তাকে কেন সংবিধানপরিপন্থী বলা হবে না, তা জানতে চেয়ে আদালত রুল দিয়েছেন। পাশাপাশি পাচারকারীদের বিরুদ্ধে আইনগত ব্যবস্থা নিতে কেন নির্দেশ দেওয়া হবে না, তাও আদালত জানতে চেয়েছেন।তাজুল ইসলাম জানান, আগামী চার সপ্তাহের মধ্যে স্বরাষ্ট্র সচিব, পররাষ্ট্র সচিব, আইন সচিব, পুলিশের মহাপরিদর্শক (আইজিপি), কক্সবাজারের জেলা প্রশাসক (ডিসি) ও পুলিশ সুপার (এসপি) এবং টেকনাফ থানার ভারপ্রাপ্ত কর্মকর্তাকে (ওসি) রুলের জবাব দিতে বলা হয়েছে। ১ জুলাই এ বিষয়ে পরবর্তী শুনানির দিন ধার্য করেছেন আদালত।
