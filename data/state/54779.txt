
১৯-দলীয় জোট থেকে বিএনপিতে একীভূত হতে চায় অলি আহমদের নেতৃত্বাধীন লিবারেল ডেমোক্রেটিক পার্টি (এলডিপি)। বিএনপির নীতিনির্ধারণী মহলে দলটির এ আগ্রহের কথা ইতিমধ্যে জানানো হয়েছে।সংশ্লিষ্ট একাধিক সূত্র জানায়, আগামী এপ্রিলে-মে মাসের দিকে দলের জাতীয় সম্মেলন করার চিন্তা করছে বিএনপি। এর আগেই এলডিপির নেতারা বিএনপিতে ফিরতে আগ্রহী হয়ে উঠেছেন। আবার বিএনপির নেতাদের একটি অংশও অলি আহমদকে দলে ফিরিয়ে আনতে চায়।জানতে চাইলে এলডিপির সভাপতি অলি আহমদ প্রথম আলোকে বলেন, ‘খালেদা জিয়ার নেতৃত্বের প্রতি পূর্ণ সমর্থন দিয়ে ঐক্যবদ্ধভাবে কাজ করছি। আওয়ামী লীগ সরকারের মন্ত্রিত্বের প্রস্তাব পেয়েও যাইনি। বিএনপির চেয়ারপারসন আমাদের বিষয়ে যে সিদ্ধান্তই নেবেন, তা চূড়ান্ত হিসেবে মেনে নেব।’এলডিপি ও বিএনপির নীতিনির্ধারণী পর্যায়ের নেতারা মনে করেন, ৫ জানুয়ারির নির্বাচনের পর প্রতিকূল রাজনৈতিক পরিস্থিতিতে পড়েছে বিএনপি। দলের চেয়ারপারসন খালেদা জিয়া দল গোছানোর উদ্যোগ নিয়েছেন। এ অবস্থায় এলডিপি বিলুপ্ত করে অলি আহমদসহ বাকি নেতারা বিএনপিতে এলে তা দলটির পুনর্গঠনে সহায়ক ভূমিকা রাখবে।অবশ্য এলডিপির সভাপতি অলি আহমদ বিএনপির প্রতিষ্ঠার সঙ্গে যুক্ত ছিলেন। ২০০৬ সালে বিএনপির ছাড়ার আগ পর্যন্ত তিনি দলটির স্থায়ী কমিটির সদস্য ছিলেন। এলডিপির মহাসচিব রেদোয়ান আহমেদ বিগত চারদলীয় জোট সরকারের সময় কুমিল্লার চান্দিনা এলাকা থেকে বিএনপির সাংসদ ও মুক্তিযুদ্ধবিষয়ক মন্ত্রণালয়ের প্রতিমন্ত্রী ছিলেন।
