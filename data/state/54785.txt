
রাষ্ট্রপতি আবদুল হামিদ বলেছেন, দেশের অর্থনৈতিক উন্নয়নের জন্য বিশাল সমুদ্রসীমা রক্ষা এবং বিপুল সমুদ্রসম্পদ আহরণে শক্তিশালী, আধুনিক ও নির্ভরযোগ্য নৌবাহিনী প্রয়োজন। গতকাল মঙ্গলবার চট্টগ্রামে বিএনএস বেজ ঈসা খানে ন্যাশনাল স্ট্যান্ডার্ড কনফার্মেন্ট অনুষ্ঠানে রাষ্ট্রপতি এসব কথা বলেন।
আবদুল হামিদ বলেন, মৎস্যসম্পদে পরিপূর্ণ, গ্যাস এবং অন্যান্য অনাবিষ্কৃত মূল্যবান খনিজ সম্পদে ভরপুর বিশাল সমুদ্র এলাকায় দেশের সার্বভৌমত্ব বজায় রাখতে হবে। এ জন্য শক্তিশালী, আধুনিক ও নির্ভরযোগ্য নৌবাহিনী গঠনের কোনো বিকল্প নেই। তিনি বলেন, প্রধানমন্ত্রী শেখ হাসিনার নেতৃত্বে ২০০৯ সালে বাংলাদেশ বিশাল সমুদ্র এলাকায় নিজেদের কর্তৃত্ব প্রতিষ্ঠায় সক্ষম হয়। দেশের উন্নয়নের জন্য এই সমুদ্র অর্থনীতি ব্যাপক অবদান রাখতে পারে।
রাষ্ট্রপতি ও সশস্ত্র বাহিনীর কমান্ডার ইন চিফ আবদুল হামিদ বলেন, বর্তমান সরকারের চলতি মেয়াদে বাংলাদেশ নৌবাহিনীতে উল্লেখযোগ্য সংখ্যক যুদ্ধজাহাজ, মেরিটাইম হেলিকপ্টার ও মেরিটাইম পেট্রল এয়ারক্রাফট সংযুক্ত করায় নৌবাহিনী দ্বিমুখী বাহিনীতে পরিণত হয়েছে। তিনি বলেন, এটি আনন্দের বিষয় যে দুটি সাবমেরিন নৌবহরে যুক্ত হতে যাচ্ছে, যা এই বাহিনীকে ত্রিমুখী বাহিনীতে পরিণত করবে।
রাষ্ট্রপতি বলেন, ‘আমি দৃঢ়ভাবে বিশ্বাস করি বাংলাদেশ নৌবাহিনী সব সময় সর্বোচ্চ পেশাদারি বজায় রাখবে এবং দেশের প্রয়োজনে ত্যাগ স্বীকার করবে।’
এর আগে রাষ্ট্রপতি প্যারেড গ্রাউন্ডে পৌঁছালে নৌবাহিনী-প্রধান অ্যাডমিরাল নিজামুদ্দিন আহমেদ তাঁকে অভ্যর্থনা জানান। এ সময় নৌবাহিনীর একটি চৌকস দল রাষ্ট্রপতিকে অভিবাদন জানায়।
