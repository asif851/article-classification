
৪০ দিন পর কেন্দ্রীয় কার্যালয় থেকে বেরিয়ে এসে মিছিলে অংশ নিয়েছেন বিএনপির জ্যেষ্ঠ যুগ্ম মহাসচিব রুহুল কবির রিজভী। আজ শনিবার সকাল সাড়ে ছয়টার দিকে ১৩ থেকে ১৪ জন নেতা-কর্মীর সঙ্গে ঝটিকা মিছিল করেন তিনি। মিছিল শেষে আবার কার্যালয়ে ঢুকে পড়েন।
ওই সময় আশপাশে আইনশৃঙ্খলা রক্ষাকারী বাহিনীর কোনো সদস্য ছিলেন না। গ্রেপ্তার এড়াতে গত ৩০ জানুয়ারি থেকে রাজধানীর নয়াপল্টনে দলের কেন্দ্রীয় কার্যালয়ে অবস্থান করছেন রিজভী।
গত বৃহস্পতিবার খালেদা জিয়ার মুক্তির দাবিতে জাতীয় প্রেসক্লাবের সামনে এক ঘণ্টার অবস্থান কর্মসূচি পণ্ড করে দেওয়ার প্রতিবাদে আজ শনিবার রাজধানীর থানায় থানায় এ প্রতিবাদ কর্মসূচি ডাকা হয়। এরই অংশ হিসেবে সকালে কার্যালয় থেকে বেরিয়ে বিক্ষোভে অংশ নেন রিজভী।
ওই দিন ছাত্রদলের এক নেতাকে আটক নিয়ে হুলুস্থুল কাণ্ড ঘটায় আইনশৃঙ্খলা রক্ষাকারী বাহিনী। এতে কর্মসূচি শেষ হওয়ার ১০ মিনিট আগেই ভন্ডুল হয়ে যায়। এই অভিযানে দলের জ্যেষ্ঠ কয়েকজন নেতা আহত হন। খালেদা জিয়ার মুক্তির দাবিতে বেলা ১১টা থেকে দুপুর ১২টা পর্যন্ত বিএনপির অবস্থান কর্মসূচি ছিল।
প্রত্যক্ষদর্শী ব্যক্তিরা বলেন, সকালে রুহুল কবির রিজভীর নেতৃত্বে একটি মিছিল নয়াপল্টন কার্যালয়ের সামনে থেকে বিক্ষোভ শুরু করে। মিছিলটি নাইটিঙ্গেল মোড়ের দিকে কিছুটা এগিয়ে ফের কার্যালয়ে সামনে গিয়ে শেষ হয়। এই কর্মসূচি চলাকালে নয়াপল্টন এলাকায় আইনশৃঙ্খলা রক্ষাকারী বাহিনীর কোনো উপস্থিতি ছিল না।
রুহুল কবির রিজভী আজ শনিবার সকালে প্রথম আলোকে বলেন, ‘আমার বিরুদ্ধে গ্রেপ্তারি পরোয়ানা আছে। তাই সকালেই কার্যালয় থেকে বেরিয়ে কর্মসূচিতে অংশ নিয়েছি।’
