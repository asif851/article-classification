
একসঙ্গে খেলছিল কয়েকটি কিশোর। হঠাৎ ছোট একটি গাছের ডালে দৃষ্টি আটকে যায় এক কিশোরের। পরে সবাই মিলে গিয়ে তারা দেখে, আট ফুট লম্বা একটি অজগর গাছের ডালে জড়িয়ে আছে।
আজ রোববার সকালে চট্টগ্রামের মিরসরাই পৌরসভার সাহাবগ্রামে অজগরটি ধরা পড়ে কিশোরদের হাতে। ওই কিশোরদের একজন ফরহাদ হোসেন (১২)। সে বলে, ‘সকালে আমরা কয়েকজন মিলে খেলতে গিয়ে ছোট একটি গাছে অজগরটি দেখতে পাই। সেটিকে আমরাই গাছ থেকে নামিয়ে আনি। পরে এলাকার লোকজন অজগরটি আমাদের কাছ থেকে নিয়ে থানায় জমা দিয়ে আসে।’
এ বিষয়ে জানতে চাইলে বন বিভাগের মিরসরাই রেঞ্জের গোভনীয়া বিটের ভারপ্রাপ্ত বিট কর্মকর্তা প্রদীপ কুমার শীল বলেন, ‘প্রায় আট ফুট লম্বা অজগরটি উদ্ধারের খবর পেয়ে আমরা মিরসরাই থানায় যাই। সেখান থেকে এনে অজগরটি আমরা গোভনীয়া বিটের গভীর পাহাড়ে ছেড়ে দিয়েছি। আমাদের ধারণা, পাহাড়ি ছড়ার পানিতে ভেসে অজগরটি লোকালয়ে চলে এসেছে।’
