
পটুয়াখালীর বাউফল উপজেলায় বাড়ির সিঁধ কেটে ঘরে ঢুকে ভাইকে কুপিয়ে হত্যা ও বোনকে জখম করেছে দুর্বৃত্তরা। হত্যার পেছনের কারণ সম্পর্কে এখনো জানতে পারেনি পুলিশ।
গতকাল রোববার মধ্যরাতে উপজেলার মদনপুরা ইউনিয়নের মাঝপাড়া গ্রামে এ ঘটনা ঘটে।
নিহত আবুল কালাম আজাদ (৪৫) এবং আহত রিনা আক্তার (২৮) সম্পর্কে ভাই-বোন। রিনা আক্তারকে আশঙ্কাজনক অবস্থায় উদ্ধার করে প্রথমে উপজেলা স্বাস্থ্য কমপ্লেক্স ও পরে বরিশাল শের-ই-বাংলা মেডিকেল কলেজ হাসপাতালে ভর্তি করা হয়।  আহত রিনার বরাত দিয়ে পুলিশ ও প্রত্যক্ষদর্শী ব্যক্তিরা জানিয়েছেন, মাঝরাতে রিনার ঘুম ভেঙে গেলে ঘরের মধ্যে চার-পাঁচজন মুখোশধারীকে দেখে তিনি চিৎকার করেন। ওই সময় মুখোশধারীরা তাঁকে বেঁধে ফেলে মাথায় ও হাতে কোপ দিলে তিনি জ্ঞান হারিয়ে ফেলেন। সকালে পাশের বাড়ির এক চাচি তাঁর নাম ধরে ডাকাডাকি করলে তিনি তাঁকে বাঁচানোর আকুতি জানান।
চাচি আনোয়ারা বেগম (৭০) বলেন, তিনি রিনার কণ্ঠ শুনে দ্রুত সেখানে যান। সামনের দরজা দিয়ে ঘরে ঢুকতেই আবুল কালাম আজাদের লাশ পড়ে থাকতে দেখেন। আর রিনাকে হাত-পা বাঁধা অবস্থায় বিছানার ওপর কাতরাতে দেখেন। তাঁর চিৎকারে আশপাশ থেকে লোকজন ছুটে আসে।
এদিকে এ হত্যার কারণ সম্পর্কে জানা যায়নি বলে জানিয়েছেন বাউফল থানার ভারপ্রাপ্ত কর্মকর্তা (ওসি) মো. মনিরুল ইসলাম। তিনি বলেন, নিহত ব্যক্তির স্বজন ও আশপাশের লোকজনের সঙ্গে কথা বলে রহস্য উদ্‌ঘাটনের চেষ্টা চলছে।
ওসি জানান, আজ সোমবার সকালে নিহত ব্যক্তির লাশ উদ্ধার করা হয়েছে। ময়নাতদন্তের জন্য লাশ পটুয়াখালী জেনারেল হাসপাতালের মর্গে পাঠানো হচ্ছে।
