
চট্টগ্রামে চেক প্রত্যাখ্যাত হওয়ার অভিযোগে মডেল ও অভিনেতা মনির এইচ খান শিমুলের বিরুদ্ধে মামলা হয়েছে। অভিযোগ আমলে নিয়ে আদালত তাঁকে হাজির হওয়ার জন্য সমন জারি করেছেন।আজ মঙ্গলবার চট্টগ্রাম মুখ্য মহানগর হাকিম মশিউর রহমান চৌধুরীর আদালতে মামলাটি দায়ের করেন চট্টগ্রাম ক্লাবের কর্মকর্তা এম আরিফুর রশিদ।বাদীর আইনজীবী মঈন আবদুল্লাহ আল আহাদ চৌধুরী প্রথম আলোকে বলেন, গত বছরের ২৭ ডিসেম্বর ভিক্টোরি সিলেকশন নামের একটি অনুষ্ঠানের আয়োজন করা হয় চট্টগ্রাম ক্লাবে। ক্লাবের সঙ্গে মনির খানের চুক্তি হয় স্পন্সরসহ যাবতীয় খরচ বহন করবেন তিনি। কিন্তু অনুষ্ঠানের খরচ, সাউন্ড সিস্টেম, থাকা–খাওয়াসহ যাবতীয় টাকা পরিশোধ করেননি মনির খান। টাকা চাইলে গত ১৪ জানুয়ারি ফাস্ট সিকিউরিটি ব্যাংকের একটি দুই লাখ টাকার চেক দেন। কিন্তু চেকটি ব্যাংকে প্রত্যাখ্যাত হয়।মামলার আরজিতে আরও বলা হয়, চেক প্রত্যাখ্যাত হওয়ার পর বিষয়টি জানানো হলেও মনির খান শিমুল কোনো সাড়া দেননি। এসব অভিযোগে মামলাটি করা হয়।
জানতে চাইলে মনির খান শিমুল সন্ধ্যায় প্রথম আলোকে বলেন, ‘অনুষ্ঠানটির পেছনে আমার ১৬ লাখ টাকারও বেশি খরচ হয়েছে। কিন্তু চট্টগ্রাম ক্লাব কতৃ‌র্পক্ষের কাছ থেকে কোনো সহযোগিতা পাইনি। তাদের সঙ্গে কোনো ধরনের চুক্তিই হয়নি আমার। দুই লাখ টাকার চেক দিয়েছিলাম সিকিউরিটি মানি হিসেবে। ওরা (ক্লাব কতৃ‌র্পক্ষ) আমার সঙ্গে বসুক। যাবতীয় কাগজপত্র রয়েছে আমার কাছে। প্রয়োজনে মানহানির মামলা ও সংবাদ সম্মেলন করব আমি।’
