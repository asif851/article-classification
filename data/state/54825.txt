
চট্টগ্রামে কনটেইনার পরিবহনকারী গাড়ির মালিক-শ্রমিকদের কর্মবিরতি আগামী ৪ অক্টোবর পর্যন্ত স্থগিত করা হয়েছে। চট্টগ্রাম প্রাইম মুভার ট্রেইলার মালিক শ্রমিক ঐক্য পরিষদের কর্মবিরতির কারণে রপ্তানি পণ্যভর্তি কনটেইনার বন্দরে ঢুকতে পারেনি।
আজ শুক্রবার বেলা সাড়ে ১১টার দিকে চট্টগ্রাম পুলিশ কমিশনার ইকবাল বাহার চৌধুরীর বাসভবনে এক বৈঠক শেষে কর্মবিরতি স্থগিতের ঘোষণা দেন ঐক্য পরিষদের সদস্যসচিব আয়ু বকর সিদ্দিক।
চার দিন ধরে চলা এ কর্মবিরতির কারণে কনটেইনার খালাস না হওয়ায় গতকাল বৃহস্পতিবার সকাল পর্যন্ত চট্টগ্রাম বন্দরে জমা হয়েছে ৪০ হাজার ২৫০টি কনটেইনার। অথচ বন্দরে কনটেইনার (প্রতিটি ২০ ফুট দীর্ঘ) রাখার জায়গা রয়েছে ৩৬ হাজার ৩৫৭ টির। বন্দরের কনটেইনার পরিবহনের ৩৯ বছরের ইতিহাসে একসঙ্গে এত কনটেইনারের জট হয়নি।
গত ১৬ আগস্ট সড়ক পরিবহন ও মহাসড়ক বিভাগ এক প্রজ্ঞাপনে গাড়িভেদে পণ্য পরিবহনের পরিসীমা বেঁধে দেয়। এর প্রতিবাদে এবং এই প্রজ্ঞাপন স্থগিতের দাবিতে এ কর্মসূচি ডাকা হয়। সংগঠনের আওতাধীন আট হাজার গাড়িতে আমদানি-রপ্তানি পণ্যবোঝাই কনটেইনার আনা-নেওয়া বন্ধ রয়েছে। এসব গাড়ি ছাড়া কনটেইনার পরিবহন করা যায় না। সড়ক বিভাগের প্রজ্ঞাপন অনুযায়ী, ১৪ চাকার প্রাইম মুভার ট্রেইলার সর্বোচ্চ ৩৩ টন (গাড়ি ও কনটেইনারের ওজনসহ) পরিবহন করতে পারবে। এর বেশি হলে স্তর ভেদে দুই থেকে সর্বোচ্চ ১২ হাজার টাকা পর্যন্ত জরিমানা নির্ধারণ করা হয়।
কনটেইনার পরিবহন করা গাড়ির মালিকেরা বলছেন, ওই প্রজ্ঞাপনের পর প্রতিটি প্রাইম মুভার ট্রেইলারকে জরিমানা করা হচ্ছিল। ফলে বাধ্য হয়ে তাঁরা এ কর্মসূচির ডাক দিয়েছেন।
আরও পড়ুন:বন্ধ হতে চলেছে পণ্য রপ্তানি
