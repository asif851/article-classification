
একাত্তরে মুক্তিযুদ্ধ চলাকালে রংপুরের বদরগঞ্জ উপজেলার রামনাথপুর ইউনিয়নের পদ্মপুকুর ও ঝাড়ুয়ার বিল বধ্যভূমিতে এক হাজার ২০০ জনের বেশি এবং একই ইউনিয়নের ধাপপাড়া বধ্যভূমিতে ১২ জনকে হত্যা করা হয়েছে। এর নেতৃত্ব দিয়েছিলেন এ টি এম আজহারুল ইসলাম। তিনি এসব হত্যাকাণ্ডের সঙ্গে প্রত্যক্ষ ও পরোক্ষভাবে জড়িত ছিলেন, যা তদন্তের সময় সাক্ষীদের ভাষ্যে প্রমাণ পাওয়া যাচ্ছে। রংপুর সার্কিট হাউসে আজ রোববার সকালে এক সংবাদ সম্মেলনে আন্তর্জাতিক অপরাধ ট্রাইব্যুনালের তদন্ত দলের পক্ষ থেকে এ কথা জানানো হয়।জামায়াতে ইসলামীর কেন্দ্রীয় কমিটির সহকারী সেক্রেটারি জেনারেল এ টি এম আজহারুল ইসলাম একাত্তরে মুক্তিযুদ্ধকালে রংপুরে ইসলামী ছাত্রসংঘের সভাপতি ছিলেন। সংবাদ সম্মেলনে জানানো হয়, তদন্ত দল রংপুরের বিভিন্ন এলাকা ঘুরে তদন্ত করে জামায়াতের নেতা আজহারের বিরুদ্ধে হত্যা, ধর্ষণ, অগ্নিসংযোগসহ পাকিস্তানি হানাদার বাহিনীকে সহযোগিতা করার  অভিযোগের সত্যতা পেয়েছে।ট্রাইব্যুনালের প্রসিকিউটর নূরজাহান বেগম সাংবাদিকদের জানান, মুক্তিযুদ্ধকালে মানবতাবিরোধী অপরাধের অভিযোগের ব্যাপারে জামায়াতের নেতা আজহারুল ইসলামের বিরুদ্ধে তদন্ত দল গত শুক্রবার থেকে তিন দিন তদন্ত করে। এ সময় তদন্ত দল রংপুরের বদরগঞ্জ উপজেলা, রংপুর নগরের দমদমা, দখিগঞ্জ, টাউন হল বধ্যভূমি এলাকা পরিদর্শন করে। এ সময় সাক্ষীদের সাক্ষ্য নেওয়া হয়েছে। আগামী ৩০ জুনের মধ্যে তদন্ত প্রতিবেদন জমা দেওয়া সম্ভব হবে বলে তিনি জানান।
সাত সদস্যের তদন্ত দলের নেতৃত্ব দেন আন্তর্জাতিক অপরাধ ট্রাইবুনালের কৌঁসুলি জেয়াদ আল মালুম।
