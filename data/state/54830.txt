
রাজধানীর খিলগাঁও ও তেজগাঁও শিল্পাঞ্চল এলাকায় পৃথক সড়ক দুর্ঘটনায় তিনজন নিহত হয়েছেন। গতকাল সোমবার রাতে এসব দুর্ঘটনা ঘটে।
নিহত ব্যক্তিদের মধ্যে একজনের পরিচয় জানা গেছে। তাঁর নাম রবিউল ইসলাম (৪০)। তিনি পিকআপচালক ​ছিলেন। অন্য দুজনের পরিচয় জানা যায়নি।
খিলগাঁও থানার উপপরিদর্শক (এসআই‍) মো. আলমাসের ভাষ্য, গতকাল রাত ১০টার দিকে রামপুরা থেকে ডেমরা যাওয়ার পথে যাত্রীবাহী একটি বাস খিলগাঁও নাগদার পাড় ব্রিজের ঢালের খাদে পড়ে যায়। গুরুতর আহত বাসের দুই যাত্রীকে ঢাকা মেডিকেল কলেজ হাসপাতালে নেওয়া হয়। সেখানে কর্তব্যরত চিকিৎসা কর্মকর্তা তাঁদের মৃত ঘোষণা করেন।
তেজগাঁও শিল্পাঞ্চল থানার এসআই জামিউল ইসলামের ভাষ্য, গতকাল রাত আটটার দিকে সায়েদাবাদ যাওয়ার পথে তেজগাঁও শিল্পাঞ্চলের সাতরাস্তা মোড়ে একটি বাস রিকশাকে ধাক্কা দেয়। এ সময় রিকশার আরোহী রবিউল ইসলাম গুরুতর আহত হন। তাঁকে ঢাকা মেডিকেল কলেজ হাসপাতালে নেওয়া হলে কর্তব্যরত চিকিৎসক মৃত ঘোষণা করেন। বাসচালক আবদুস সামাদকে (৫৬) আটক করা হয়েছে।
