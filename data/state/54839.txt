
রাজধানীর বনানীতে ধর্ষণের অভিযোগে করা মামলার বাদী সেই তরুণীর শারীরিক পরীক্ষা সম্পন্ন হয়েছে। আসামি বাহাউদ্দিন ইভান এখনো গ্রেপ্তার হননি।
আজ বৃহস্পতিবার ঢাকা মেডিকেল কলেজ হাসপাতালের ফরেনসিক বিভাগে তরুণীর শারীরিক পরীক্ষা হয়। ‘জন্মদিনের দাওয়াতে’ ডেকে নিয়ে গত মঙ্গলবার রাতে ওই তরুণীকে ধর্ষণ করা হয় বলে অভিযোগ উঠেছে।
বনানী থানার পরিদর্শক (তদন্ত) আবদুল মতিনের ভাষ্য, বাহাউদ্দিন ইভানকে ধরতে তদন্ত চলছে। গত রাতে তিনি প্রথম আলোকে বলেন, ঘটনার পর বাহাউদ্দিন পালিয়ে গেছেন।
বনানী থানার পুলিশ বলেছে, বাহাউদ্দিন সপরিবারে বনানীর ন্যাম ভিলেজের একটি অ্যাপার্টমেন্টে থাকেন। তাঁর বাবা ব্যবসায়ী। মঙ্গলবার রাতে বাহাউদ্দিন তাঁর জন্মদিনে দাওয়াতের কথা বলে পূর্বপরিচিত ও অভিনেত্রী এক তরুণীকে (২১) বাসায় ডাকেন। রাত দেড়টার দিকে তিনি ওই তরুণীকে ধর্ষণ করেন। তখন বাসায় বাহাউদ্দিন ছাড়া কেউ ছিলেন না। রাত সাড়ে তিনটার দিকে বাহাউদ্দিন তাঁকে বাসা থেকে বের করে দেন। এরপর তরুণী গতকাল বুধবার বনানী থানায় যান। ধর্ষণের অভিযোগে বাহাউদ্দিন ইভানের বিরুদ্ধে মামলা করেন।
গত ২৮ মার্চ বনানীর রেইনট্রি হোটেলে জন্মদিনের দাওয়াতে ডেকে নিয়ে বিশ্ববিদ্যালয়ের দুই ছাত্রীকে ধর্ষণের অভিযোগে আপন জুয়েলার্সের মালিক দিলদার আহমেদের ছেলে শাফাত আহমেদ, শাফাতের বন্ধু নাঈম আশরাফ ওরফে আবদুল হালিমসহ পাঁচজনের বিরুদ্ধে মামলা হয়েছে। বাকি তিন আসামি হলেন, শাফাতের বন্ধু সাদমান সাকিফ, গাড়িচালক বিল্লাল হোসেন ও দেহরক্ষী রহমত আলী ওরফে আজাদ। শাফাতসহ সব আসামি বর্তমানে কারাগারে আছেন। এ মামলায় ওই পাঁচজনের বিরুদ্ধে ইতিমধ্যে অভিযোগপত্র দেওয়া হয়েছে।
আরও পড়ুন...বনানীতে জন্মদিনের দাওয়াতে ফের তরুণীকে ধর্ষণ!
