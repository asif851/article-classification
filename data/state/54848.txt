
আগামীকাল শুক্রবার আঠারো আসবে নেমে, ঢাকার বাংলা একাডেমি প্রাঙ্গণে। সকাল সাড়ে নয়টা থেকে সন্ধ্যা ছয়টা পর্যন্ত। প্রথম আলোর ১৮তম প্রতিষ্ঠাবার্ষিকী উপলক্ষে পাঠক উৎসব—এসো আঠারোয়।আঠারো তো নেমে এসেছিল এই দেশে, যখন তরুণেরা উর্দুকে রাষ্ট্রভাষা করার ঘোষণার প্রতিবাদে ‘না’ ‘না’ বলে উঠেছিল। আঠারো তো নেমে এসেছিল সেদিন, যেদিন ছাত্ররা সিদ্ধান্ত নিয়েছিল, ২১ ফেব্রুয়ারি ১৯৫২ ১৪৪ ধারা ভঙ্গ করতে হবে। আঠারো বারবার নেমে এসেছে এ দেশের স্বাধিকার আন্দোলনে, ছায়ানটের বর্ষবরণের অনুষ্ঠানে, গণ-অভ্যুত্থানে আসাদের রক্তাক্ত শার্টকে পতাকা বানিয়ে। আঠারো নেমে এসেছিল ১৯৭১-এ। আঠারো নেমে এসেছিল নূর হোসেনের বুকের পোস্টারে—গণতন্ত্র মুক্তি পাক স্লোগানে।আবার আমরা আঠারোর ঝলক দেখি তামিম ইকবালের ডাউন দ্য উইকেটে এসে মারা ছক্কায়, সাকিব আল হাসানের অলরাউন্ড শৈলীতে, মোস্তাফিজের কাটারে, মিরাজের ঘূর্ণিবলে। আঠারোকেই ঊর্ধ্বে তুলে ধরে অনূর্ধ্ব-১৬ মেয়েদের দল, এএফসি কাপের আঞ্চলিক প্রতিযোগিতায় বিজয়ের মাঠে। দেখি জ্ঞান-বিজ্ঞান, ব্যবসা-আইটি নানা ক্ষেত্রে। প্রথম আলোর আঠারো বছর পূর্তির উৎসব তাই সুকান্তর ‘আঠারো বছর বয়স’ কবিতার বার্তাকে আরেকবার ধ্বনিত করার উৎসব।
পাঠকেরা আসবেন কাল বাংলা একাডেমিতে। আসবেন লেখকেরা। আসবেন সৈয়দ আবুল মকসুদ, সৈয়দ মনজুরুল ইসলাম। আসবেন তারকারা হানিফ সংকেত, আফজাল হোসেন, জুয়েল আইচ, মোস্তফা সরয়ার ফারুকী, ফেরদৌস, অপি করিম, জয়া আহসান কিংবা তিশা। আঠারো বছর বয়স গানটি নিয়ে আসবেন মিনার, প্রীতম, ঐশী ও তৌফিক। কথা বলতে আসবেন আয়মান সাদিক কিংবা আনিকা বুশরার মতো তরুণ কথকেরা। থাকবে তুরঙ্গিমীর নাচ, শাফিন আহমেদ, শফি মন্ডল, শাহেদ, পিন্টু ঘোষ, এস আই টুটুল, দিনাত জাহান মুন্নী, পারভেজ, রাজিব, কিশোর, সালমা, মুহিন, রন্টি, সাব্বির, পুলক, ইমরান, কর্ণিয়া, সায়ান, অনিমা রায়, সাজেদ ফাতেমী, আশিক, মিনার, প্রীতম, ঐশী, তৌফিক, নাউমী, মিনার, ওয়ার্দা আশরাফ, সুহাশ, শর্মী খান ও অর্পিতার গান, জালালের বাঁশি, নয়নের ঢোল, প্রাচ্যনাটের নাটিকা, কণ্ঠশীলনের আবৃত্তি। বব ডিলানের গান পরিবেশন করবেন শাহেদ, ওয়ার্দা, সুহাশ, শর্মী খান।
প্রথম আলোয় প্রকাশিত আলোকচিত্র আর কার্টুনের প্রদর্শনী থাকবে। থাকবে নকশা, বিনোদন, খেলা, কিশোর আলো, বিজ্ঞানচিন্তা, এবিসি রেডিওর স্টল। মনোবিদেরা আসবেন, রন্ধনবিদেরা, কার্টুনিস্টরা, সৌন্দর্যবিদেরাও আসবেন। খেলোয়াড়রা আসবেন, বড় বড় গায়ক আসবেন। থাকবে শিশুদের আঙিনা, অ্যাডভেঞ্চার। মেহেদি পরানো থেকে আপ্যায়ন—কত কী যে থাকবে।
পুরো আয়োজনটা পাঠকদের জন্য। প্রথম আলোর পাঠকদের জন্য একদম ফ্রি। আপনিও আসুন। প্রথম আলোর সম্পাদকসহ সাংবাদিকেরা পাঠকদের মুখোমুখি দাঁড়াবেন তাঁদের প্রশ্নের উত্তর দেওয়ার জন্য। গত বছর একজন প্রশ্ন করেছিলেন, পরীক্ষার রেজাল্ট বেরুলে শুধু মেয়েদের ছবি ছাপা হয় কেন। এবার প্রথম আলো প্রথম পাতায় ছেলেদের ছবি ছেপেছে। দেখি, এবার পাঠকেরা কী পরামর্শ আমাদের দেন।
আমি অবশ্যই যাব। ঘুরঘুর করব প্রথমার বইয়ের স্টলের পাশে। তবে গায়ে পাঞ্জাবি থাকবে না, থাকবে আঠারো-মার্কা পোলো শার্ট:)
আরও পড়ুন: কবিতা থেকে গান...
 
