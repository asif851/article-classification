
ফেনীর ফুলগাজী উপজেলা থেকে গতকাল বৃহস্পতিবার এক স্কুলছাত্রীকে অপহরণের অভিযোগ পাওয়া গেছে।ওই স্কুলছাত্রী স্থানীয় একটি বিদ্যালয়ের সপ্তম শ্রেণির শিক্ষার্থী। এ ঘটনায় ফুলগাজী থানায় মামলা হয়েছে।পুলিশ ও পারিবারিক সূত্র জানায়, গতকাল সকালে বিদ্যালয়ে যাওয়ার পথে নোয়াপুর গ্রামের মো. শরিফের (২১) নেতৃত্বে তাঁর তিন-চারজন সহযোগী ওই স্কুলছাত্রীকে সিএনজিচালিত অটোরিকশায় তুলে অজ্ঞাত স্থানে নিয়ে যান। মো. শরিফ ওই স্কুলছাত্রীকে বিদ্যালয়ে আসা-যাওয়ার পথে নানাভাবে উত্ত্যক্ত করতেন।ফুলগাজী থানার ভারপ্রাপ্ত কর্মকর্তা (ওসি) এম এম মুর্শেদ বলেন, এ ঘটনায় ওই ছাত্রীর বাবা থানায় মামলা করেছেন। ওই স্কুলছাত্রীকে উদ্ধারের চেষ্টা চলছে।
