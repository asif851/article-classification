
চট্টগ্রাম নগর বিএনপির সভাপতি শাহাদত হোসেনকে ভারতে যেতে দেয়নি অভিবাসন পুলিশ। আজ বেলা ২টা ২০ মিনিটের দিকে একটি বেসরকারি সংস্থার বিমানে চড়ে তাঁর কলকাতা যাওয়ার কথা ছিল। চট্টগ্রাম শাহ আমানত আন্তর্জাতিক বিমানবন্দরের অভিবাসন পুলিশ তাঁকে ফেরত পাঠায়।
গত ৮ ফেব্রুয়ারি জিয়া অরফানেজ ট্রাস্টসংক্রান্ত দুর্নীতি মামলায় বিএনপি চেয়ারপারসন বেগম খালেদা জিয়ার বিরুদ্ধে রায় ঘোষণার সময় দলীয় কার্যালয় নাসিমন ভবন চত্বর থেকে গ্রেপ্তার হয়েছিলেন শাহাদত। এরপর তাঁর বিরুদ্ধে দুটি মামলা হয়। ফেনীতে খালেদা জিয়ার গাড়িবহরে হামলার ঘটনায় করা আরেকটি মামলায় তাঁকে গ্রেপ্তার দেখানো হয়। প্রায় ৩৪ দিন কারাগারে থাকার পর ১৪ মার্চ তিনি হাইকোর্ট থেকে জামিন নিয়ে বের হন।
শাহাদত হোসেন বলেন, ‘নিয়মিত স্বাস্থ্য পরীক্ষার অংশ হিসেবে কলকাতা হয়ে বেঙ্গালুরু যেতে চেয়েছিলাম। বিমানবন্দরের অভিবাসন পুলিশ আমাকে ফিরিয়ে দিয়েছে।’
