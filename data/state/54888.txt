
ঢাকা উত্তর ও দক্ষিণ সিটি করপোরেশনে ব্যক্তি মালিকানাধীন বাড়ির মালিকদের কাছে গৃহকর (হোল্ডিং ট্যাক্স) বাবদ বকেয়া প্রায় ২৩০ কোটি ৭৪ লাখ ৯৮ হাজার ২৯৭ টাকা।
আজ সোমবার স্থানীয় সরকার, পল্লী উন্নয়ন ও সমবায়মন্ত্রী খন্দকার মোশাররফ হোসেন জাতীয় সংসদে প্রশ্নোত্তরে এ তথ্য জানিয়েছেন। তবে কতটি বাড়ির গৃহকর বকেয়া, তা তিনি উল্লেখ করেননি। ডেপুটি স্পিকার ফজলে রাব্বী মিয়ার সভাপতিত্বে বৈঠক শুরুর পর প্রশ্নোত্তর পর্ব অনুষ্ঠিত হয়।
সরকারি দলের সাংসদ এ কে এম রহমত উল্লাহর এ–সংক্রান্ত প্রশ্নের জবাবে খন্দকার মোশাররফ বলেন, ঢাকা দক্ষিণ সিটি করপোরেশনের আওতাধীন এলাকায় হোল্ডিং নম্বরযুক্ত ব্যক্তি মালিকানাধীন বাড়িগুলোর কাছে ৭৩ কোটি ৭৪ লাখ ৯৮ হাজার ২৯৭ টাকা কর বকেয়া আছে। ঢাকা দক্ষিণে হোল্ডিং নম্বরবিহীন কোনো বাড়ি নেই।
মন্ত্রী বলেন, ঢাকা উত্তর সিটি করপোরেশনের আওতাধীন এলাকায় হোল্ডিং নম্বরযুক্ত ব্যক্তি মালিকানাধীন বাড়িগুলোর কাছে আনুমানিক ১৫৭ কোটি টাকা কর বকেয়া আছে। ঢাকা উত্তরেও হোল্ডিং নম্বরবিহীন কোনো বাড়ি নেই।
সরকারি দলের সাংসদ দিদারুল আলমের প্রশ্নের জবাবে স্থানীয় সরকার মন্ত্রী বলেন, ঢাকা উত্তর ও দক্ষিণ সিটি করপোরেশন এলাকায় দুইভাবে মশক নিধন কাজ করা হয়। প্রতিদিন প্রতিটি ওয়ার্ডভিত্তিক এলাকায় সকাল ৮টা থেকে ১১টা পর্যন্ত লার্ভি সাইডিং করা হয়। বিকেলে উড়ন্ত মশা নিধনের জন্য এডালটি সাইডিং করা হয়। এ ছাড়া মশক উৎপাদন বা প্রকোপ রোধ করার জন্য ঢাকা মশক নিবারণ দপ্তর, ঢাকা উত্তর ও দক্ষিণ সিটি করপোরেশনের সমন্বয়ে যৌথভাবে জরুরি ভিত্তিতে ক্র্যাশ প্রোগ্রাম গ্রহণ করা হয়।
সরকারি দলের ধীরেন্দ্র দেবনাথ শম্ভুর এক সম্পূরক প্রশ্নের জবাবে খন্দকার মোশাররফ বলেন, ভূগর্ভস্থ পানির স্তর নিচে নেমে যাওয়ায় সরকার বিপদে পড়েছে। সেচ বা পানির জন্য ভূগর্ভস্থ পানির ব্যবহার করা যাচ্ছে না। ভূ-উপরিস্থ পানির ব্যবস্থা করতে হবে। এ জন্য সারা দেশে পুকুর খনন ও সংস্কারের উদ্যোগ নেওয়া হয়েছে।
সরকারি দলের সাংসদ নুরুন্নবী চৌধুরীর প্রশ্নের জবাবে সংসদকাজে প্রধানমন্ত্রীর কার্যালয়ের দায়িত্বপ্রাপ্ত কৃষিমন্ত্রী মতিয়া চৌধুরী বলেন, গত ৮ বছরে সারা দেশে ৫৩টি জেলার ১৭১টি উপজেলায় ৫৩২টি আশ্রয়ণ প্রকল্পের মাধ্যমে এখন পর্যন্ত ৩৮ হাজার ১০টি পরিবারের আবাসনের ব্যবস্থা করা হয়েছে।
