
গাজীপুর সিটি করপোরেশনের দাখিনখান পূর্বপাড়া এলাকায় এক শিশুকে ধর্ষণের পর হত্যার অভিযোগ পাওয়া গেছে। ধর্ষণের অভিযোগ শিশুটির চাচাতো ভাইয়ের বিরুদ্ধে। অভিযোগ ওঠা তরুণের মা ও বোনকে আটক করেছে পুলিশ।
গতকাল রোববার রাতে এলাকার একটি সেপটিক ট্যাংক থেকে পুলিশ ওই শিশুর লাশ উদ্ধার করে। নিহত শিশুর নাম মায়া আক্তার (৮)। তার বাবা কামাল হোসেন। তিনি পেশায় রাজমিস্ত্রি। বাড়ি গাজীপুরের দাখিনখান এলাকায়।
মায়া পার্শ্ববর্তী হায়দরাবাদ সরকারি প্রাথমিক বিদ্যালয়ের দ্বিতীয় শ্রেণির ছাত্রী ছিল।
পরিবারের ভাষ্য, মায়ার মা ও ভাই স্থানীয় একটি কারখানায় কাজ করেন। গতকাল সকালে তাঁরা কাজে যান। এ সময় মায়া বাড়িতে একা ছিল। সন্ধ্যার দিকে তাঁরা বাড়িতে ফেরেন। মায়াকে দেখতে না পেয়ে বিভিন্ন স্থানে খোঁজাখুঁজি করেন। পরে মায়ার প্রবাসী চাচা কালাম মিয়ার বাড়ির শৌচাগারের সেপটিক ট্যাংকের ভেতরে তার লাশ পাওয়া যায়। রাত ১২টার দিকে লাশটি উদ্ধার করে পুলিশ।
মায়ার পরিবারের অভিযোগ, তার চাচাতো ভাই মনা মিয়া (১৮) তাকে ধর্ষণ শেষে হত্যা করেছেন। দুই পরিবারের মধ্যে জমিজমা নিয়ে বিরোধ চলছিল।
প্রতিবেশী মতিউর রহমানের ভাষ্য, তিনি গতকাল বিকেলে মনাকে উদ্‌ভ্রান্ত অবস্থায় দেখেছেন।
জয়দেবপুর থানাধীন পুবাইল পুলিশ ক্যাম্পের উপপরিদর্শক (এসআই) মোবারক হোসেন বলেন, শিশুটিকে ধর্ষণের পর হত্যা করা হয়েছে বলে ধারণা করা হচ্ছে। এ ঘটনায় মামলা করার বিষয়টি প্রক্রিয়াধীন।
পুলিশ জানায়, ঘটনার পর মনা, তাঁর মা ও বোন পালিয়ে যান। পরে মনার মা ও বোনকে আটক করা হয়।
