
কুমিল্লা মেডিকেল কলেজের সাবেক অধ্যক্ষ অধ্যাপক মোসলেহ উদ্দিন আহমেদকে আগামী দুই বছরের জন্য কুমিল্লা বিশ্ববিদ্যালয়ের সিন্ডিকেট সদস্য হিসেবে নিয়োগ দেওয়া হয়েছে। শিক্ষা মন্ত্রণালয়ের সরকারি বিশ্ববিদ্যালয় (শাখা-১)-এর সহকারী সচিব আবদুস সাত্তার মিয়া স্বাক্ষরিত এক চিঠিতে ওই তথ্য জানানো হয়। কুমিল্লা বিশ্ববিদ্যালয়ের উপাচার্য অধ্যাপক মো. আলী আশরাফ প্রথম আলোকে বিষয়টি নিশ্চিত করে বলেন, ২০১৭ ও ২০১৮ সালের জন্য তাঁকে সিন্ডিকেট সদস্য করা হয়। মোসলেহ উদ্দিন আহমেদ বরিশাল শেরে-ই-বাংলা মেডিকেল কলেজ ছাত্রসংসদের সাবেক সহসভাপতি (ভিপি), কুমিল্লা মেডিকেল কলেজের প্রতিষ্ঠাকালীন শিক্ষক ও বিএমএ কুমিল্লা জেলা শাখার সাবেক সভাপতি ও সাধারণ সম্পাদক ছিলেন। বর্তমানে তিনি বাংলাদেশ রক্ত পরিসঞ্চালন সমিতির সভাপতি, বাপা কুমিল্লা জেলা শাখার সভাপতি এবং ২০০৫ সাল থেকে তিনি প্রথম আলো কুমিল্লা বন্ধুসভার প্রধান উপদেষ্টা হিসেবে রয়েছেন। 
