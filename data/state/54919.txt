
রাজধানীর মিরপুর ১ নম্বরে চাপাতির কোপে আহত এসএসসি পরীক্ষার্থী মাহমুদুর রহমান (১৭) চিকিৎসাধীন অবস্থায় গতকাল বুধবার সকালে মারা গেছে। সে মিরপুরে শহীদ বুদ্ধিজীবী কবরস্থান-সংলগ্ন সিদ্ধান্ত মডেল স্কুল থেকে এবার এসএসসি পরীক্ষা দিচ্ছিল।পুলিশ ও মাহমুদুরের পারিবারিক সূত্র জানায়, মাহমুদুর মা-বাবার সঙ্গে ১৮৫/১ দক্ষিণ বিশিলে থাকত। গত সোমবার রাত আটটার দিকে তাকে বাসা থেকে ডেকে মিরপুর ১ নম্বর সেকশনের ডি ব্লকের ৯ নম্বর সড়কে নেওয়া হয়। এ সময় ১৫-১৬ জন যুবক মাহমুদুরকে চাপাতি দিয়ে কুপিয়ে পালিয়ে যায়। রক্তাক্ত অবস্থায় তাকে ঢাকা মেডিকেল কলেজ হাসপাতালে নেওয়া হয়। সেখানে গতকাল সকাল নয়টার দিকে সে মারা যায়। দুই ভাই ও এক বোনের মধ্যে মাহমুদুর ছোট ছিল।গতকাল ঢাকা মেডিকেল কলেজ মর্গে মাহমুদুরের বাবা মো. মতিউর রহমান ও মা শারমীন আক্তার জানান, মাহমুদুরের কয়েকজন বন্ধু তাকে কুপিয়েছে।শাহ আলী থানার পুলিশ জানায়, নিহত ছাত্রের বাবা ফাহিম, অন্তু, পলাশ ও সজীবের নাম উল্লেখ করে এবং অজ্ঞাতনামা আরও ১০-১২ জনকে আসামি করে শাহ আলী থানায় হত্যা মামলা করেছেন।শাহ আলী থানার ভারপ্রাপ্ত কর্মকর্তা (ওসি) মো. সেলিমুজ্জামান বলেন, ক্রিকেট খেলা নিয়ে সিনিয়র দাবিদার ফাহিম, অন্তু, পলাশ ও সজীবের সঙ্গে মাহমুদুরের দ্বন্দ্ব হয়। আসামিদের গ্রেপ্তারে অভিযান চলছে।
