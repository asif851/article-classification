
শিক্ষামন্ত্রী নুরুল ইসলাম নাহিদ বলেছেন, শিক্ষায় সংখ্যাগত বৃদ্ধির পাশাপাশি গুণগত মানও বাড়ছে। তবে এখনো মানের ঘাটতি আছে। এটা তাঁরা অস্বীকার করবেন না।
আজ বুধবার সচিবালয়ে নিজ কার্যালয়ে সাংবাদিকদের প্রশ্নের জবাবে শিক্ষামন্ত্রী এসব কথা বলেন।
নাহিদ বলেন, শিক্ষার গুণগত মান বাড়ানোই এখন তাঁর বড় চ্যালেঞ্জ। এ জন্য শিক্ষাপ্রতিষ্ঠানে ভালো শিক্ষক নিয়োগ দেওয়ার ওপর জোর দেওয়া হচ্ছে।
শিক্ষামন্ত্রী জানান, এবারের এসএসসি পরীক্ষায় বরিশাল শিক্ষা বোর্ডে হিন্দুধর্মে মূল্যায়ন-সংক্রান্ত সমস্যার কারণে ১ হাজার ১৪১ জন পরীক্ষার্থী অকৃতকার্য হয়। পরে তাৎক্ষণিক ব্যবস্থা নেওয়ায় তারা সবাই পাস করেছে। ওই ঘটনার পর একজন পরীক্ষার্থী আত্মহত্যা করেছে। কারণটা খুঁজে দেখা হচ্ছে। তবে ঘটনাটি খুবই দুঃখজনক। ফল সংশোধনের পর ওই শিক্ষার্থী জিপিএ ৪.৬৭ পেয়েছে। শিক্ষামন্ত্রী বলেন, ওই ঘটনায় তদন্ত কমিটির প্রতিবেদন হাতে পেয়েছেন তিনি। প্রতিবেদন দেখে দায়ী ব্যক্তিদের বিরুদ্ধে ব্যবস্থা নেওয়া হবে। দায়ী কাউকে রেহাই দেওয়া হবে না। নাহিদ বলেন, নতুন নিয়মে বেসরকারি শিক্ষাপ্রতিষ্ঠানে শিগগিরই নিয়োগ কার্যক্রম শুরু হবে।
