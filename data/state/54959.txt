
চলতি শিক্ষাবর্ষে বাছাই বা ভর্তি পরীক্ষা ছাড়া একাদশ শ্রেণিতে ভর্তির বিষয়ে শিক্ষা মন্ত্রণালয়ের নীতিমালার তিনটি অনুচ্ছেদের কার্যক্রম রাজধানীর নটর ডেম কলেজের ক্ষেত্রে স্থগিত করেছেন হাইকোর্ট৷ বিচারপতি এম মোয়াজ্জাম হোসেন ও বিচারপতি মো. বদরুজ্জামানের সমন্বয়ে গঠিত হাইকোর্ট বেঞ্চ এক রিট আবেদনের শুনানি নিয়ে রুলসহ গতকাল বুধবার এই আদেশ দেন৷
আদেশের পর আবেদনকারীর আইনজীবী মইন গণি প্রথম আলোকে বলেন, এই আদেশের ফলে নটর ডেম কলেজ এখন নিজস্ব পদ্ধতিতে ভর্তি পরীক্ষার মাধ্যমে শিক্ষার্থী ভর্তি করতে পারবে৷
১৮ মে শিক্ষা মন্ত্রণালয় ২০১৪-২০১৫ শিক্ষাবর্ষে একাদশ শ্রেণিতে ভর্তির নীতিমালা জারি করে৷ নীতিমালা অনুযায়ী, একাদশ শ্রেণির ভর্তিতে কোনো বাছাই বা ভর্তি পরীক্ষা নেওয়া যাবে না৷ শিক্ষার্থীর এসএসসি বা সমমানের পরীক্ষার ফলাফলের ভিত্তিতে ভর্তি করা হবে৷ তবে নীতিমালার প্রার্থী নির্বাচনে অনুসরণীয় পদ্ধতি, অনলাইনে ভর্তি এবং নীতিমালার প্রবর্তন ও প্রয়োগ—এ তিনটি অনুচ্ছেদের বৈধতা চ্যালেঞ্জ করে নটর ডেম কলেজের অধ্যক্ষ ফাদার হেমন্ত রোজারিও গতকাল রিট করেন৷
রুলে নটর ডেম কলেজের ক্ষেত্রে ওই তিনটি অনুচ্ছেদ কেন আইনগত কর্তৃত্ববহির্ভূত ঘোষণা করা হবে না, তা জানতে চাওয়া হয়েছে৷ 
