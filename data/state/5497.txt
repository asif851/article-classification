
শারদীয় দুর্গোৎ​সবের শেষ দিন আজ। নানা আচারের মধ্য দিয়ে গতকাল সোমবার মহানবমী পালিত হয়। আজ মঙ্গলবার শুভ বিজয়া দশমী। প্রতিমা বিসর্জনের মধ্য দিয়ে আজ সমাপ্তি ঘটবে সনাতন ধর্মাবলম্বীদের সর্ববৃহৎ এই ধর্মীয় উৎসবের।
জাতীয় পূজা উদ্‌যাপন কমিটি সূত্রে জানা গেছে, গতকাল সারা দেশের সব পূজামণ্ডপে মহানবমী বিহিত পূজা অনুষ্ঠিত হয়েছে। বাসাবোর বৌদ্ধমন্দিরের কাছে আহমেদবাগে মহামায়া সংঘের উদ্যোগে গতকাল মহানবমী পূজা অনুষ্ঠিত হয়। এই সংঘের উপদেষ্টা অজিত আইচ বলেন, পেশাজীবীদের উদ্যোগে এই পূজামণ্ডপ করা হয়েছে। মহানবমী উপলক্ষে এখানে আরতি প্রতিযোগিতা ও প্রসাদ বিতরণ হয়।
এবার সারা দেশে ২৯ হাজার ৩৯৫টি স্থায়ী ও অস্থায়ী মণ্ডপে দুর্গাপূজা অনুষ্ঠিত হচ্ছে। এর মধ্যে রাজধানী ঢাকায় পূজা হচ্ছে ২২৯টি মণ্ডপে। তবে আজ সব মণ্ডপেই থাকবে বিষাদের সুর। কারণ, আজ বিজয়া দশমীর দিনে বিসর্জনের মধ্য দিয়ে মর্ত্য ছেড়ে কৈলাসে স্বামীগৃহে ফিরে যাবেন দুর্গতিনাশিনী দুর্গা। পেছনে ফেলে যাবেন ভক্তদের পাঁচ দিনের আনন্দ-উল্লাস আর বিজয়ার অশ্রু।
গত ৩০ সেপ্টেম্বর মহালয়ার মধ্য দিয়ে শুরু হয়েছিল দেবীপক্ষ। আর ৭ অক্টোবর মহাষষ্ঠীর মাধ্যমে শুরু হয় পাঁচ দিনের দুর্গাপূজার আনুষ্ঠানিকতা। প্রতিবারের মতো মহাষষ্ঠী, মহাসপ্তমী, মহাষ্টমী ও মহানবমীতে হিন্দু সম্প্রদায়ের হাজার হাজার নারী-পুরুষ ধর্মীয় নানা আচার অনুষ্ঠান পালন করেছেন।
দশমীর দিনে আজ পূজা শুরু সকাল ৮টা ৫২ মিনিটে এবং পূজা শেষ ও দর্পন বিসর্জন সকাল ৯টা ৪৯ মিনিটে। পঞ্জিকামতে, জগতের মঙ্গল কামনায় দেবী দুর্গা এবার ঘোটকে (ঘোড়া) চড়ে মর্ত্যলোকে এসেছিলেন। আজ স্বর্গালোকে বিদায় নেবেন ঘোটকে চড়েই।
বিজয়া দশমী উপলক্ষে আজ মঙ্গলবার সরকারি ছুটির দিন। এ উপলক্ষে বাংলাদেশ বেতার, বাংলাদেশ টেলিভিশনসহ অন্যান্য বেসরকারি টিভি চ্যানেল ও রেডিও বিশেষ অনুষ্ঠানমালা সম্প্রচার করবে।
মহানগর সর্বজনীন পূজা কমিটির সাধারণ সম্পাদক শ্যামল কুমার রায় বলেন, ঢাকেশ্বরী জাতীয় মন্দিরে আজ বিজয়া দশমীর বিহিত পূজা এবং সকাল সাড়ে নয়টায় রক্তদান কর্মসূচি অনুষ্ঠিত হবে। পরে বেলা তিনটায় ঢাকা মহানগরের অধিকাংশ পূজামণ্ডপের ভক্তরা তাঁদের প্রতিমা নিয়ে পলাশী মোড়ে কেন্দ্রীয় বিজয়া শোভাযাত্রায় যোগ দেবেন। এ শোভাযাত্রা বাহাদুর শাহ পার্ক হয়ে সদরঘাট নৌ-টার্মিনালে নিয়ে যাওয়া হবে। সেখানে প্রতিমা বিসর্জনের মাধ্যমে শেষ হবে পাঁচ দিনের এই ধর্মীয় উৎসব।
