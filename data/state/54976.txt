
রাজধানীর মোহাম্মদপুরের নবোদয় হাউজিং এলাকায় খালে পড়ে এক শিশু নিখোঁজ হয়েছে। শুক্রবার বিকেলে নবোদয় বাজার-সংলগ্ন খালের পাশে খেলার সময় শিশুটি খালে পড়ে নিখোঁজ হয়। এরপর স্থানীয় লোকজন ফায়ার সার্ভিসকে খবর দিলে ডুবুরি দল ঘটনাস্থলে গিয়ে উদ্ধার কাজ শুরু করেছে। খালে পড়া শিশুটির নাম জিসান (৫)।
ফায়ার সার্ভিস ও প্রত্যক্ষদর্শী সূত্রে জানা যায়, নবোদয় বাজার-সংলগ্ন খালের পাশে শিশুটি বল নিয়ে খেলছিল। একপর্যায়ে বলটি খালের মধ্যে আবর্জনার স্তূপের ওপর পড়ে যায়। শিশুটি সেই বল আনতে ওই স্তূপের ওপর গেলে সে ডুবে যায়। এরপর স্থানীয় লোকজন ফায়ার সার্ভিসকে খবর দিলে ডুবুরি দল ঘটনাস্থলে গিয়ে উদ্ধার কাজ শুরু করে।
ঢাকা মহানগর ফায়ার সার্ভিসের ডিউটি অফিসার আতাউর রহমান প্রথম আলোকে বলেন, ‘আমরা সন্ধ্যা ছয়টার দিকে খবর পেয়েছি। এরপর আমাদের ডুবুরি দল শিশুটিকে উদ্ধারে কাজ শুরু করে, তবে এখনো তাকে পাওয়া যায়নি। খালে আবর্জনার স্তূপ থাকলেও তার এর নিচে পানির স্রোত রয়েছে।’
নিখোঁজ জিসানের বাবার নাম আবুল হাসেম মিয়া। তিনি নবোদয় হাউজিংয়ের ৮ নম্বর সড়কের ১০ নম্বর বাড়িতে তাঁরা ভাড়া থাকেন। তাঁদের বাড়ি কিশোরগঞ্জে।
