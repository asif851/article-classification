
মৎস্য ও প্রাণিসম্পদমন্ত্রী মোহাম্মদ ছায়েদুল হকের প্রথম জানাজা আজ রোববার সকালে জাতীয় সংসদ ভবনের দক্ষিণ প্লাজায় অনুষ্ঠিত হয়েছে। বিকেলে ব্রাহ্মণবাড়িয়া জেলার নাসিরনগরে আরেক দফা জানাজা শেষে তাঁকে দাফন করা হবে।
এদিকে সংসদ ভবন প্রাঙ্গণে ছায়েদুল হকের প্রতি শেষ শ্রদ্ধা জানিয়েছেন রাষ্ট্রপতি আবদুল হামিদ, প্রধানমন্ত্রী শেখ হাসিনা ও স্পিকার শিরীন শারমিন চৌধুরী। তাঁরা ফুল দিয়ে শ্রদ্ধা নিবেদন করেন। প্রধানমন্ত্রী শেখ হাসিনা দলীয় প্রধান হিসেবে দলের নেতাদের নিয়ে ছায়েদুল হকের প্রতি শ্রদ্ধা জানান। এরপর মুক্তিযোদ্ধা এই মন্ত্রীকে সেখানে রাষ্ট্রীয় সম্মাননা জানায় ঢাকা জেলা প্রশাসন।
পাঁচবার নির্বাচিত এই সাংসদের জানাজায় মন্ত্রী, সাংসদ ও দলীয় নেতা–কর্মীরা অংশ নেন। ছায়েদুল হকের একমাত্র ছেলে এস এম রায়হানুল হক সেখানে উপস্থিত ছিলেন।
মন্ত্রী ছায়েদুল হক গতকাল শনিবার সকালে ঢাকার বিএসএমএমইউতে শেষনিশ্বাস ত্যাগ করেন। তাঁর বয়স হয়েছিল ৭৫ বছর।
