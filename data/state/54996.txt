
সেন্টার ফর পলিসি ডায়ালগের (সিপিডি) বিশেষ ফেলো দেবপ্রিয় ভট্টাচার্য বলেন, ‘এখন দেখা যাচ্ছে, যত বেশি শিক্ষা গ্রহণ করছে, বেকারত্ব তত বাড়ছে। আগে বলা হতো, পড়াশোনা করে যে গাড়িঘোড়ায় চড়ে সে। এখন তো দেখা যাচ্ছে, যে যত পড়াশোনা করে, সে তত গাড়ির তলায় পড়ে।’ 
আজ সোমবার রাজধানীতে বাংলাদেশ উন্নয়ন গবেষণা প্রতিষ্ঠানের (বিআইডিএস) সম্মেলনকক্ষে এক সেমিনারে এ কথা বলেন তিনি। সেন্টার ফর ডেভেলপমেন্ট অ্যান্ড এমপ্লয়মেন্ট রিসার্চের (সিডার) ও বিআইডিএস এ সেমিনারের আয়োজন করে। সেমিনারে ‘কর্মসংস্থান ও শ্রমবাজার পর্যালোচনা-২০১৭’ শীর্ষক এক প্রতিবেদন তুলে ধরা হয়। প্রতিবেদনে বলা হয়, দেশের উচ্চশিক্ষিত মানুষের মধ্যে বেকারত্বের হার সবচেয়ে বেশি। এসএসসি পাস করাদের মধ্যে বেকারত্বের হার সাড়ে ৭ শতাংশ, এইচএসসি পাস করাদের মধ্যে এ হার ১৩ দশমিক ৬ শতাংশ। স্নাতক ও স্নাতক পরবর্তী পর্যায়ে শিক্ষিতদের মধ্যে বেকারত্বের হার ১৬ দশমিক ৪ শতাংশ। এতে সিডারের নির্বাহী চেয়ারম্যান রুশিদান ইসলাম রহমান ২০১৩ সালের শ্রমশক্তি জরিপের তথ্য তুলে ধরে বলেন, ২০১০ সালের তুলনায় ২০১৩ সালে এইচএসসি পর্যন্ত শিক্ষিতদের মধ্যে বেকারত্বের হার কমেছে। অন্যদিকে এ সময়ে উচ্চশিক্ষিতদের বেকারত্বের হার বেড়েছে। ২০১০ সালে উচ্চশিক্ষিতদের মধ্যে বেকারত্বের হার ছিল ৯ দশমিক ৯ শতাংশ। এখন তা ১৬ শতাংশের বেশি।
সেমিনারে বিশ্বব্যাংকের ঢাকা কার্যালয়ের মুখ্য অর্থনীতিবিদ জাহিদ হোসেন বলেন, দেশের শিক্ষা খাত শ্রমবাজারের চাহিদা পূরণ করতে পারছে না। শিল্প যে ধরনের শিক্ষা ও দক্ষতার কর্মী খুঁজছে, তা মিলছে না। ফলে বিদেশ থেকে লোক এনে কাজ করাতে হচ্ছে। অনুষ্ঠানে শ্রমবাজার নিয়ে পর্যালোচনার তিনটি অংশের প্রথমটি তুলে ধরেন সিডারের সিনিয়র ভিজিটিং ফেলো রিজওয়ানুল ইসলাম। এ ছাড়া মানুষের জন্য ফাউন্ডেশনের নির্বাহী পরিচালক শাহীন আনাম, সিপিডির নির্বাহী পরিচালক মোস্তাফিজুর রহমান, গণস্বাস্থ্য কেন্দ্রের প্রতিষ্ঠাতা জাফরুল্লাহ চৌধুরী, বিআইডিএসের সাবেক মহাপরিচালক কে এ তৌফিক, বিআইডিএসের সিনিয়র রিসার্চ ফেলো মুহাম্মদ ইউনুসসহ বিভিন্ন সংস্থার গবেষক ও কর্মকর্তারা বক্তব্য দেন।
