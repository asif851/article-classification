
বান্দরবানের মারমা বৌদ্ধ সম্প্রদায় ধর্মীয় ভাবগাম্ভীর্যপূর্ণ পরিবেশে গতকাল বুধবার ওয়াগ্যোয়াই পোয়ে (প্রবারণা উৎসব) উদ্যাপন করেছে। এ উপলক্ষে জেলা শহর ও মারমা পল্লির বৌদ্ধবিহারগুলোতে প্রদীপ প্রজ্বালন ও ফানুস ওড়ানো হয়।গতকাল সকাল থেকে জেলা শহরের রাজবিহার, উজানীপাড়া বিহার, বালাঘাটা বিহার, স্বর্ণমন্দির ও রামা জাদি মন্দিরে ভক্তরা হাজির হন। এ সময় তাঁরা ছিয়ং (ধর্মীয় গুরুদের আহার্য) প্রদান ও পঞ্চশীল গ্রহণ করেন।বান্দরবানের রাজগুরু বিহার ও স্বর্ণমন্দিরের প্রধান উপাসক বাচমং মারমা জানান, মিয়ানমার, থাইল্যান্ডের সঙ্গে গতকাল প্রবারণা উৎসব উদ্যাপন করা হয়েছে। রাজগুরু বিহারে বুদ্ধমূর্তি স্নান, হাজার প্রদীপ প্রজ্বালন ও ধর্মীয় দেশনা প্রদান করা হয়।ওয়াগ্যোয়াই উদ্যাপন পরিষদের আহ্বায়ক মংসিনু মারমা বলেন, জেলা পরিষদ ও ক্ষুদ্র নৃগোষ্ঠী সাংস্কৃতিক ইনস্টিটিউটের সহযোগিতায় গতকাল সন্ধ্যায় পুরাতন রাজবাড়ি মাঠে সন্ধ্যায় ফানুস ওড়ানো এবং পিঠা তৈরি কর্মসূচির আয়োজন করা হয়। মাঙ্গলিক রথযাত্রা উদ্বোধন করেন পার্বত্য চট্টগ্রামবিষয়ক প্রতিমন্ত্রী বীর বাহাদুর। এরপর সন্ধ্যায় আকাশে শত শত ফানুস ওড়ানো হয়।
