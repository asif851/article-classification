
পুরান ঢাকার হোসনি দালান এলাকায় তাজিয়া মিছিলের প্রস্তুতিকালে বোমা হামলায় হতাহতের ঘটনার প্রতিবাদে আগামীকাল রোববার বিক্ষোভ সমাবেশ করবে বাংলাদেশের কমিউনিস্ট পার্টি (সিপিবি) ও বাংলাদেশের সমাজতান্ত্রিক দল-বাসদ।
আগামীকাল বিকেল সাড়ে চারটায় জাতীয় প্রেসক্লাবের সামনে ওই বিক্ষোভ সমাবেশ করা হবে। আজ শনিবার দলগুলোর পাঠানো সংবাদ বিজ্ঞপ্তিতে এ তথ্য জানানো হয়। সিপিবির সভাপতি মুজাহিদুল ইসলাম সেলিম ও সাধারণ সম্পাদক সৈয়দ আবু জাফর আহমেদ এবং বাসদের সাধারণ সম্পাদক কমরেড খালেকুজ্জামান এক বিবৃতিতে বলেন, ঢাকায় তাজিয়া মিছিলের প্রস্তুতির সময় যেভাবে বোমা হামলা হয়েছে, তা চরম উদ্বেগের বিষয়। এর আগেও দেশের বিভিন্ন স্থানে নানা ধরনের হামলার ঘটনা ঘটেছে। কিন্তু কোনো হামলার ব্যাপারেই সরকার কার্যকর কোনো ব্যবস্থা গ্রহণ করেনি। সরকারের ভূমিকা ও অবস্থান এখন প্রশ্নবিদ্ধ হয়ে পড়েছে।
বিবৃতিতে নেতৃবৃন্দ আরও বলেন, সাম্প্রদায়িক জঙ্গিগোষ্ঠীকে কাজে লাগিয়ে সাম্রাজ্যবাদসহ দেশি-বিদেশি নানা অপশক্তি দেশে বিশেষ রাজনৈতিক পরিস্থিতি সৃষ্টি করে তাদের নীলনকশা বাস্তবায়নে এগিয়ে যাচ্ছে। এসব ষড়যন্ত্র সম্পর্কে দেশবাসীকে সতর্ক থাকতে হবে এবং তাদের বিরুদ্ধে রুখে দাঁড়াতে হবে।
