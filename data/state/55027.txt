

ঢাকা-বরিশাল পথে চলাচলকারী দ্রুতগামী জলযান এম ভি গ্রীন লাইন-২ (ওয়াটার ওয়েজ) এর সঙ্গে একটি বালু বোঝাই কার্গোর (বাল্কহেড) মুখোমুখি সংঘর্ষ হলে কার্গোটি ডুবে গেছে। এ সময় জলযানটির তলা ফেটে গেলে যাত্রীদের মধ্যে আতঙ্কের সৃষ্টি হয়। তবে এর প্রায় ৬০০ যাত্রীর সবাই অক্ষত আছেন।
আজ শনিবার বিকেল সাড়ে তিনটার দিকে বরিশাল সদর উপজেলার চরবাড়িয়া এলাকা সংলগ্ন কীর্তনখোলা নদীতে এ দুর্ঘটনা ঘটে। কিনারে ভিড়ানো জলযানটি ধীরে ধীরে ডুবতে থাকে।
গ্রিনলাইন-২ এর কয়েকজন যাত্রী জানান, কার্গোটি ঢাকা থেকে বরিশালের দিকে আসছিল। অপরদিকে বিকেল তিনটায় যাত্রী নিয়ে বরিশাল থেকে ঢাকার উদ্দেশ্যে যাচ্ছিল এম ভি গ্রিনলাইন-২। এটি চরবাড়িয়ার ভাঙন কবলিত এলাকা পার হওয়ার সময় বিপরীত দিক থেকে আসা কার্গোটির সঙ্গে মুখোমুখি সংঘর্ষ হয়। এতে কার্গোটি ডুবে যায়। সংঘর্ষে গ্রীন লাইনের সামনের কিছু অংশ ক্ষতিগ্রস্ত হয় ও তলা ফেটে যায়। তলা ফেটে পানি উঠতে থাকলে ভেতরে থাকা যাত্রীরা আতঙ্কে চিৎকার শুরু করেন। একপর্যায়ে জলযানটি চরবাড়িয়া এলাকায় ভিড়িয়ে যাত্রীদের কিনারে নামিয়ে দেয়। তবে তলা ফেটে যাওয়ায় জলযানটি ক্রমশ ডুবে যেতে থাকে।
বরিশাল নৌপুলিশের উপপরিদর্শক (এসআই) শফিকুল ইসলাম জানান, কার্গোটিতে ছয়জন এবং গ্রীন লাইনে অন্তত ৬০০ যাত্রী ছিলেন। তাদের সবাইকে উদ্ধার করা হয়েছে।
আরও পড়ুন... 
কার্গোর সঙ্গে সংঘর্ষ, তলা ফেটে ডুবছে এম ভি গ্রীন লাইন
