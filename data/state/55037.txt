
বাংলাদেশ মন্ত্রিপরিষদের ওয়েবসাইট হ্যাকিংয়ের কবল থেকে মুক্ত হয়েছে। এর আগে ওয়েবসাইটটি হ্যাক হয়েছিল। হ্যাকাররা নিজেদের ভারতীয় বলে দাবি করেছিল। এখন মন্ত্রিপরিষদের ওয়েবসাইটে (http://www.cabinet.gov.bd) ঢুকলেই প্রধানমন্ত্রী শেখ হাসিনা, মন্ত্রিপরিষদের সচিব মোশাররফ হোসেন ভূঁইঞার জীবনবৃত্তান্ত লক্ষ করা যাচ্ছে। অর্থাত্ সবকিছু আগের মতোই।এর আগে ওয়েবসাইটটিতে ঢুকলেই ভারতীয় পতাকা প্রদর্শিত হচ্ছিল। এমনকি সেখানে বাজনাও বাজছিল। লেখা ছিল ‘হ্যাকড বাই ব্ল্যাক ড্রাগন’। ইংরেজিতে বাংলাদেশি হ্যাকারদের সাবধান করে দেওয়া হয়েছিল। হ্যাকাররা লিখেছিল, ‘এটা বাংলাদেশি হ্যাকারদের জন্য সতর্কবার্তা, তারা যেন ভারতীয় সাইট হ্যাক করা থেকে বিরত থাকে। আমরা আপনাদের সঙ্গে লড়াইয়ে অবতীর্ণ হতে চাই না। কিন্তু আপনারা বন্ধ না করলে এরকম ঘটনার জন্য আরও প্রস্তুত থাকুন।’
