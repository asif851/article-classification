
উচ্চশিক্ষার ছাত্রছাত্রীদের সংখ্যার দিক থেকে বাংলাদেশের অবস্থান বিশ্বে চতুর্থ। এই বিপুল পরিমাণ শিক্ষার্থীকে জ্ঞান ও দক্ষতায় বিশ্বমানের করে গড়ে তোলা হলে যেকোনো পর্যায়ে আর্থসামাজিক লক্ষ্য অর্জন করা সম্ভব।বাংলাদেশ ইউনিভার্সিটি অব প্রফেশনালসের (বিইউপি) প্রথম সমাবর্তনে এসে গতকাল মঙ্গলবার শিক্ষা নিয়ে এভাবেই এগিয়ে যাওয়ার কথা বলেন রাষ্ট্রপতি ও বিশ্ববিদ্যালয়গুলোর আচার্য মো. আবদুল হামিদ।২০০৮ সালে প্রতিষ্ঠিত এই বিশ্ববিদ্যালয়ের এবারই প্রথম সমাবর্তন। এই সমাবর্তন থেকে স্নাতক ও স্নাতকোত্তর পর্যায়ের ৮৮০ জনকে ডিগ্রি প্রদান করা হয়। তাঁদের মধ্যে অনবদ্য ফলাফলের জন্য ছয়জনকে আচার্য স্বর্ণপদক, ১২ জনকে উপাচার্য স্বর্ণপদক ও দুজনকে বঙ্গবীর ওসমানী স্বর্ণপদক দেওয়া হয়।স্বর্ণপদকপ্রাপ্ত শিক্ষার্থীদের তালিকায় বিশ্ববিদ্যালয়ের উপাচার্য মেজর জেনারেল শেখ মামুন খালেদও আছেন। সশস্ত্র বাহিনীর স্নাতক ও স্নাতকোত্তর পর্যায়ের সব শিক্ষাপ্রতিষ্ঠান এই বিশ্ববিদ্যালয়ের অধিভুক্ত।সমাবর্তন উপলক্ষে বঙ্গবন্ধু আর্ন্তজাতিক কেন্দ্রকে বর্ণিল সাজে সাজানো হয়। সেনাবাহিনীর প্রধান, নৌ ও বিমানবাহিনীর ভারপ্রাপ্ত প্রধান ছাড়াও পদস্থ সামরিক ও বেসামরিক কর্মকর্তারা উপস্থিত ছিলেন।শিক্ষামন্ত্রী নুরুল ইসলাম নাহিদ বলেন, যুগের সঙ্গে তাল মিলিয়ে আধুনিক ও জ্ঞান প্রযুক্তিতে দক্ষ মানুষ হিসেবে ছাত্রদের গড়ে তুলতে হবে। সমাবর্তন বক্তা শিক্ষাবিদ ও তথ্যপ্রযুক্তিবিদ অধ্যাপক জামিলুর রেজা চৌধুরী বলেন, বর্তমান পৃথিবীর মোট তথ্য ভান্ডারের শতকরা ৯০ ভাগই গত দুই বছরে সৃষ্টি হয়েছে। নতুন জ্ঞান আহরণের জন্য তথ্যপ্রযুক্তির এই দরজাকে ব্যবহার করতে হবে।
