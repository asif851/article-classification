
গঙ্গা নদীতে ১৬টি নতুন বাঁধ নির্মাণের পরিকল্পনা ও আন্তসীমান্ত নদীর ওপর অবকাঠামো সরিয়ে নিতে ভারত সরকারের প্রতি আহ্বান জানিয়েছে তিনটি পরিবেশবাদী সংগঠন। তারা ভারত সরকারের এই উদ্যোগে উদ্বেগ প্রকাশ করেছে।গতকাল সোমবার ঢাকা রিপোর্টার্স ইউনিটি মিলনায়তনে সংবাদ সম্মেলনে বাংলাদেশ পরিবেশ আন্দোলন (বাপা), বাংলাদেশ পরিবেশ নেটওয়ার্ক (বেন) ও পিপলস সার্ক ওয়াটার ফোরাম এই উদ্বেগের কথা জানিয়েছে। একই সঙ্গে সংগঠন তিনটি এ ব্যাপারে বাংলাদেশ সরকারকে কার্যকর ভূমিকা নিতে আহ্বান জানিয়েছে।সংবাদ সম্মেলনে লিখিত বক্তব্য পাঠ করেন বাপার সাধারণ সম্পাদক আবদুল মতিন। তিনি বলেন, অভ্যন্তরীণ নৌপরিবহনসুবিধা পাওয়ার লক্ষ্যে ভারতের কেন্দ্রীয় সরকার এলাহাবাদ থেকে হলদিয়ার এক হাজার ৬০০ কিলোমিটার দীর্ঘ গঙ্গা-হুগলির ওপর প্রতি ১০০ কিলোমিটার অন্তর মোট ১৬টি বাঁধ নির্মাণ করতে যাচ্ছে। এই বাঁধ নির্মাণের ফলে গঙ্গার প্রবাহে ব্যাপক পরিবর্তন আসবে। ফলে বাংলাদেশ ও ভারতের বিহার-পশ্চিমবঙ্গে নেতিবাচক প্রভাব পড়বে।সংবাদ সম্মেলনে পানিবিশেষজ্ঞ এস আই খান বলেন, ‘ফারাক্কা বাঁধ ও অন্যান্য বাঁধ নির্মাণের ফলে আগে বাংলাদেশ যে পানি পেত এখন তার ১০ ভাগের এক ভাগ পায়। গঙ্গা নদীর ওপর ৪০০টিরও বেশি ছোট-বড় বাঁধ রয়েছে। এখন আরও ১৬টি বাঁধ নির্মিত হলে নদী আর নদী থাকবে না। আরেক বিশেষজ্ঞ মাহমুদুর রহমান বলেন, এতগুলো বাঁধ নির্মাণ হলে এর ক্ষতি বাংলাদেশের সাধারণ মানুষের ওপর দিয়ে যাবে। ভারতের সঙ্গে এ বিষয়ে কথা বলে কার্যকর ব্যবস্থা নিতে হবে।
