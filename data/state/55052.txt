
ফাঁস করা প্রশ্ন দিয়ে পাস করতে পারলেও জীবনে সফল হওয়া বা চাকরি পাওয়া যায় না বলে মন্তব্য করেছেন সমাজকল্যাণমন্ত্রী রাশেদ খান মেনন। রোববার রাজধানীর মিরপুরে শেখ জায়েদ বিন সুলতান আল-নাহিয়ান ট্রাস্ট (বাংলাদেশ) আয়োজিত এক অনুষ্ঠানে ট্রাস্টের শিক্ষার্থীদের এ কথা বলেন তিনি।
অনুষ্ঠানে প্রধান অতিথির বক্তব্যে সমাজকল্যাণমন্ত্রী বলেন, ‘প্রশ্ন ফাঁস নিয়ে তোমরা মাথা ঘামাবে না। প্রশ্ন ফাঁস করে বা ফাঁস করা প্রশ্ন দিয়ে পরীক্ষা দিলে জীবনে প্রতিষ্ঠিত হতে পারবে না। তোমরা পড়ালেখার প্রতি মনোযোগী থাকবে। অন্যদিকে শিক্ষকদের দায়িত্ব শুধু ছাত্রছাত্রী পড়ানো নয়, তাঁদের উচিত সামাজিক অবক্ষয় রোধে সামাজিক মূল্যবোধ তুলে ধরা।’তরুণদের মধ্যে মাদকাসক্তির প্রবণতা এবং ফেসবুকের প্রতি আসক্তি চরম আকার ধারণ করেছে উল্লেখ করে মন্ত্রী এ দুটি কাজ থেকে বিরত থাকার জন্য তরুণদের প্রতি আহ্বান জানান।
অনুষ্ঠানে সভাপতিত্ব করেন শেখ জায়েদ বিন সুলতান আল-নাহিয়ান ট্রাস্টের (বাংলাদেশ) নির্বাহী পরিচালক কে বি এম ওমর ফারুক চৌধুরী।
 
