
পল্লিচিকিৎসক হয়েও নামের সঙ্গে ‘ডাক্তার’ ব্যবহার করায় নোয়াখালীর এক ব্যক্তিকে ৫০ হাজার টাকা জরিমানা ও ১৫ দিনের বিনাশ্রম কারাদণ্ড দিয়েছেন ভ্রাম্যমাণ আদালত। সোনাইমুড়ী বাজারের রেলস্টেশন এলাকার ওই ব্যক্তির নাম শ্যামল চন্দ্র শীল (৪৫)। উপজেলা নির্বাহী কর্মকর্তা (ইউএনও) রহিমা খাতুন গতকাল বুধবার বেলা সাড়ে ১১টায় এ অভিযান ও আদালতের কার্যক্রম পরিচালনা করেন। আদালতের আদেশের পর শ্যামল চন্দ্র শীলকে সোনাইমুড়ী থানায় সোপর্দ করা হয়। পরে থানা থেকে তাঁকে নোয়াখালী জেলা কারাগারে পাঠানো হয়। ইউএনও বলেন, শ্যামল পল্লিচিকিৎসক হয়েও ‘ডাক্তার’ শব্দ ব্যবহার করছেন। এ ছাড়া বিভিন্ন কোম্পানির ওষুধের দামের লেবেল পরিবর্তন করে নিজের ইচ্ছেমতো দামে বিক্রি করছিলেন। 
