
ঢাকা-আরিচা মহাসড়ক চার লেনে উন্নীত করার দাবি মানিকগঞ্জবাসীর দীর্ঘদিনের। অবশেষে এই দাবি পূরণ হতে চলেছে। সড়ক পরিবহন ও সেতুমন্ত্রী ওবায়দুল কাদের মহাসড়কটি চার লেনে উন্নীত করার ঘোষণা দিয়েছেন।পাটুরিয়া ফেরিঘাট এলাকায় সড়ক ও জনপথ (সওজ) বিভাগের প্রায় চার কোটি টাকা ব্যয়ে নবনির্মিত বাংলো উদ্বোধন শেষে শুক্রবার দুপুরে ওবায়দুল কাদের ওই ঘোষণা দেন।মহাসড়কটি চার লেন হলে কেবল মানিকগঞ্জবাসীই নন, দক্ষিণ-পশ্চিমাঞ্চলের ২১টি জেলার সঙ্গে রাজধানী ঢাকার যোগাযোগব্যবস্থা আরও গতিশীল হবে।সেতুমন্ত্রী বলেন, ঢাকা-আরিচা মহাসড়কের সাভারের নবীনগর থেকে পাটুরিয়া ফেরিঘাট পর্যন্ত দুই লেনের এই মহাসড়কটি চার লেনে উন্নীত করা হবে। এশিয়ান উন্নয়ন ব্যাংকের (এডিবি) অর্থায়নে আগামী সেপ্টেম্বর থেকে এর সম্ভাব্যতা যাচাইয়ের কাজ শুরু হবে।মানিকগঞ্জে গণপরিবহনে বিশৃঙ্খলার বিষয়ে সাংবাদিকদের প্রশ্নের জবাবে সেতুমন্ত্রী বলেন, ‘গণপরিবহনের আগে রাস্তা করতে হবে। আমি সব সময় এখানে বিআরটিসির গাড়ি দিতে চাই। কিন্তু বেসরকারি বাসের মালিকেরা বিরোধিতা করেন। মালিক-শ্রমিকেরা রাজি হলে অবশ্যই বিআরটিসির বাস দেওয়া হবে। আমরা অযথা তাঁদের সঙ্গে দ্বন্দ্বে জড়াতে চাই না।’চলতি বাজেট নিয়ে বিএনপির প্রতিক্রিয়ায় ওবায়দুল কাদের বলেন, সরকারবিরোধীরা সব সময়ই বাজেটকে গণবিরোধী হিসেবে আখ্যায়িত করে। আর বিএনপি বরাবরই এই বাজেটকে গণবিরোধী বলে আসছে।যানবাহনে চাঁদাবাজির বিষয়ে সাংবাদিকদের প্রশ্নের উত্তরে মন্ত্রী বলেন, চাঁদাবাজির বিষয়ে আন্তমন্ত্রণালয়ে বৈঠক হয়েছে। এ বিষয়টি কঠোরভাবে মোকাবিলা করা হবে।এ সময় মন্ত্রীর সঙ্গে স্থানীয় সাংসদ নাঈমুর রহমান দুর্জয়, সড়ক পরিবহন ও সেতু মন্ত্রণালয়ের সচিব এম এ এন সিদ্দিক, সওজ বিভাগের প্রধান প্রকৌশলী ইবনে আলম হাসান, ঢাকা অঞ্চলের তত্ত্বাবধায়ক প্রকৌশলী সবুজ উদ্দিন খান, জেলা প্রশাসক রাশিদা ফেরদৌস, পুলিশ সুপার মাহফুজুর রহমান ও জেলা পরিষদের প্রশাসক গোলাম মহীউদ্দিন উপস্থিত ছিলেন।
