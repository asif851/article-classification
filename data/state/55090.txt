
গাছে চড়তে পারদর্শী মেছো প্রজাতির বাঘকে সিলেটে ‘গেছো’ বা ‘গাউচ্চা বাঘ’ বলে ডাকা হয়। এই বাঘ আটক করে ঈদ উপলক্ষে ষাঁড়ে-বাঘে লড়াইয়ের ঘোষণা দেয় এলাকাবাসী। খবর পেয়ে বাংলাদেশ পরিবেশ আন্দোলনের (বাপা) সিলেট শাখার সাধারণ সম্পাদক আবদুল করিম বিষয়টি বন বিভাগ ও পুলিশকে জানান। পরে পুলিশ পশুটিকে উদ্ধার করে। গতকাল মঙ্গলবার দুপুরে সিলেটের সংরক্ষিত বনাঞ্চল খাদিমনগরের জাতীয় উদ্যানে বাঘটি ছেড়ে দেওয়া হয়েছে। বাপা নেতা আবদুল করিম জানান, সোমবার বিকেলে জৈন্তাপুর উপজেলার পাখিদেখি গ্রামের কিছু লোক ঈদ উপলক্ষে ষাঁড়ে-বাঘে লড়াই আয়োজনের প্রচার চালাচ্ছিলেন। এ খবর শুনে বিষয়টি তিনি পুলিশ ও বন বিভাগের ঊর্ধ্বতন কর্মকর্তাদের জানান। পরে পুলিশ গিয়ে গেছো বাঘটি উদ্ধার করে বন বিভাগে হস্তান্তর করে।
