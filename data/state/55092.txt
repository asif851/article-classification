
আবার নেতিবাচক খবরে সমাজকল্যাণমন্ত্রী সৈয়দ মহসিন আলী। না, এবার প্রকাশ্যে ধূমপান কিংবা সাংবাদিকদের গালিগালাজ করে নয়। সভামঞ্চে বসে টানা ঘুম দিয়ে এবার আলোচনায় এসেছেন তিনি।আজ রোববার ধানমন্ডি ৩২ নম্বরের রাস্তার পাশে বঙ্গবন্ধু সৈনিক লীগের শোক দিবসের আলোচনা সভায় ঘুমিয়ে পড়েন সমাজকল্যাণমন্ত্রী।মন্ত্রী প্রধান অতিথি হিসেবে সভাস্থলে আসেন বিকেল পৌনে পাঁচটায়। বিপুল করতালি আর হর্ষধ্বনিতে তাঁকে অভিবাদন জানান দর্শক-শ্রোতারা। অভিবাদনপর্ব শেষে বসলেন চেয়ারে। কিছুক্ষণের মধ্যে হাই তুললেন, তারপর গেলেন ঘুমিয়ে। খানিক বাদে শুরু করলেন নাক ডাকা। একদিকে বক্তব্য দিচ্ছেন বক্তারা অন্যদিকে মন্ত্রী অঘোরে ঘুমোচ্ছেন।‘সুখ-নিদ্রায়’ বাদ সাধলেন অনুষ্ঠানের সৈনিক লীগের এক কর্মী। ৫টা ২০ মিনিটে তিনি কয়েকবার ‘স্যার.... স্যার...’ বলে তাঁর ঘুম ভাঙান। মন্ত্রী চেয়ে দেখেন এক হাতে চা, অন্য হাতে পানি নিয়ে দাঁড়িয়ে আছেন ওই কর্মী। তখন তিনি কয়েক ঢোক পানি খেলেন। এরপর খুব দ্রুত চা পান করলেন এবং যথারীতি আবারও ঘুমিয়ে পড়লেন।অনুষ্ঠানে অনেক বক্তা সমাজকল্যাণমন্ত্রী সৈয়দ মহসিন আলীকে বিভিন্ন বিশেষণে বিশেষায়িত করেন। কিন্তু তাঁর নিদ্রা ভাঙছিল না। বিশেষ করে যখন যুব মহিলা লীগের সাধারণ সম্পাদক অপু উকিল দীর্ঘক্ষণ তাঁর প্রশংসা করে বক্তব্য দিলেও মন্ত্রী একবারও তাঁর দিকে মুখ তুলে তাকাননি। এ পর্যায়ে অনুষ্ঠানস্থলে হাস্যরসের সৃষ্টি হয়।
৬টা ৫ মিনিটে যখন আয়োজক সংগঠনের সভাপতি বজলুর রহমান তাঁর পাশ থেকে এতই উচ্চস্বরে বক্তব্য দিতে শুরু করলেন যে, সেই শব্দে মন্ত্রী চোখ তুলে তাঁর দিকে তাকান। এরপর আবারও ঘুমিয়ে পড়েন।৬টা ২০ মিনিটে মাইকে সৈয়দ মহসিন আলীকে বক্তব্যের জন্য ডাকতেই দ্রুত সহকারী একান্ত সচিব সাইফুল ইসলাম মন্ত্রীকে ঘুম থেকে ডেকে তুলেন। এরপর মন্ত্রী ডায়াসে এসে বক্তব্য দেন। অবশ্য বক্তব্যের শেষ দিকে তাঁর ঘুমের রেশ কেটে যায়।নাম প্রকাশ না করার শর্তে অনুষ্ঠানের একজন আয়োজক বলেন, ‘মন্ত্রী এভাবেই ঘুমান। আমাদের করার কিছু নেই। তবে ওনার মন কিন্তু খুব ভালো।’ আপনারা বিব্রত কি না, জানতে চাইলে তিনি বলেন, ‘আমরা তাঁকে অনুষ্ঠানে এনেছি, বিব্রত হব কেন?’গত ২৩ জুলাই রাজধানীর সমাজসেবা অধিদপ্তর মিলনায়তনেও একটি পরিচিতি সভা অনুষ্ঠানেও অধিকাংশ সময় ঘুমিয়ে কাটান সমাজকল্যাণমন্ত্রী। ওই অনুষ্ঠানে উপস্থিত ছিলেন প্রধানমন্ত্রীর মেয়ে সায়মা হোসেন ওয়াজেদ।উল্লেখ্য, এর আগে সাংবাদিকদের ‘খবিশ’ ও ‘চরিত্রহীন’ বলে সমালোচনার মুখে পড়েন সমাজকল্যাণমন্ত্রী।আরও খবর পড়ুনসাংবাদিকদের ‘খবিশ’ বলে ফের আলোচনায় সমাজকল্যাণমন্ত্রীখবিশ বলে দুঃখ প্রকাশ  
