
শেরপুরের নালিতাবাড়ী পৌর শহরে ৩৩ কিলোভোল্টের (কেভি) বিদ্যুতের সঞ্চালন লাইনের দুটি খুঁটি এক মাস ধরে হেলে আছে। যেকোনো সময় খুঁটি দুটি পড়ে গিয়ে বড় ধরনের দুর্ঘটনার আশঙ্কা করছেন এলাকাবাসী।শহরের চকপাড়া গ্রামের মো. নুরুল ইসলাম বলেন, ‘খুঁটি হেলে পড়ায় এক মাস ধরে আমরা আতঙ্কের মধ্যে রয়েছি।’পৌরসভার কাউন্সিলর মো. জহুরুল হক বলেন, বেশি বৃষ্টিপাতের কারণে এক মাস ধরে দুটি খুঁটি হেলে পড়ে আছে। এ বিষয়ে দ্রুত ব্যবস্থা নিতে বিদ্যুতের আবাসিক প্রকৌশলীর কার্যালয়ে জানানো হয়েছে।উপজেলা আবাসিক প্রকৌশলীর (বিদ্যুৎ) কার্যালয়, জনপ্রতিনিধি ও এলাকাবাসী সূত্রে জানা যায়, শেরপুরের গাজিরখামার বিদ্যুৎ উপকেন্দ্র থেকে গত ডিসেম্বরে নালিতাবাড়ী হয়ে ময়মনসিংহের হালুয়াঘাট উপজেলায় ২৯ কিলোমিটার লাইনে ৩৩ কেভির বিদ্যুৎ-সংযোগ দেওয়া হয়। এই খুঁটিতেই পৌরসভায় সরবরাহের জন্য বিদ্যুতের লাইনও স্থাপন করা হয়েছে। ৫ এপ্রিল টানা বর্ষণে পৌর শহরের চকপাড়া এলাকায় ওই লাইনের দুটি খুঁটি হেলে পড়ে। যেকোনো সময় খুঁটি পড়ে গিয়ে দুর্ঘটনা ঘটতে পারে। এ বিষয়ে দ্রুত ব্যবস্থা নিতে এলাকাবাসী আবাসিক প্রকৌশলীর (বিদ্যুৎ) কার্যালয়ের লোকদের জানিয়েছেন।পৌর আওয়ামী লীগের সভাপতি মো. হাবিবুর রহমান বলেন, এখন ঝড়-বাদলের দিন। তাই দ্রুত খুঁটি দুটি সংস্কার করা প্রয়োজন। তা না হলে যেকোনো সময় বড় ধরনের বিপদ হতে পারে।এ বিষয়ে নালিতাবাড়ী উপজেলা আবাসিক প্রকৌশলী (বিদ্যুৎ) মো. সোহরাব আলী গত সোমবার প্রথম আলোকে বলেন, বিষয়টি ময়মনসিংহের হালুয়াঘাট উপজেলা আবাসিক প্রকৌশলীকে জানানো হয়েছে। তাঁরা দ্রুত ব্যবস্থা নেওয়ার কথা জানিয়েছেন।
