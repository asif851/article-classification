
নওগাঁর বদলগাছিতে হাতকড়াসহ পুলিশের কাছ থেকে মাদক মামলার এক আসামি পালিয়েছে বলে অভিযোগ পাওয়া গেছে। আজ রোববার বিকেলে উপজেলার সাগরপুর গোয়ালপাড়া গ্রামে এ ঘটনা ঘটেছে।
জুয়েল হোসেন নামে (২০) নামের ওই আসামি ওই গ্রামের আবুল কাসেমের ছেলে।
প্রত্যক্ষদর্শী কয়েকজন গ্রামবাসীর সঙ্গে কথা বলে জানা গেছে, রোববার বিকেলে বাদলগাছি থানার সহকারী উপপরিদর্শক (এএসআই) নুর ইসলাম একজন কনস্টেবলকে নিয়ে সাগরপুর গোয়ালপাড়া গ্রামে এসে আসামি জুয়েলকে তাঁর বাড়ি থেকে গ্রেপ্তার করেন। বিকেল চারটার দিকে জুয়েলকে হাতকড়া পরিয়ে মোটরসাইকেলে তুলছিলেন তাঁরা। এ সময় জুয়েল পুলিশকে ধাক্কা দিয়ে ফেলে পালিয়ে যান।
ওই থানার পরিদর্শক (তদন্ত) শাহিনুর ইসলাম বলেন, ‘নুর ইসলাম আমাকে কোনো কিছু জানায়নি। এ কারণে কিছু বলতে পারছি না।’
আজ রাত আটটায় ভারপ্রাপ্ত কর্মকর্তা (ওসি) জালাল উদ্দিন প্রথম আলোকে বলেন, ‘আমি ছুটিতে আছি। পরিদর্শক (তদন্ত) আমাকে ঘটনাটি জানিয়েছেন। আসামিকে গ্রেপ্তারের চেষ্টা চলছে।’
নওগাঁর পুলিশ সুপার (এসপি) মোজাম্মেল হক মুঠোফোনে প্রথম আলোকে বলেন, ‘বদলগাছির থানা-পুলিশ আমাকে বলেছে, তাঁরা গ্রেপ্তারি পরোয়ানাভুক্ত একজন আসামিকে ধরতে গিয়েছিল। আসামি প্রস্রাব করার কথা বলে চলে গেছে। আসামি হাতকড়াসহ পালিয়ে গেছেন, সেটি আমাকে বলেননি।’
