
রাজধানীর কাফরুলে টিনশেডের একটি বাড়িতে আগুন লেগে একই পরিবারের ছয় সদস্যসহ সাত দগ্ধ ব্যক্তির মধ্যে আজ সোমবার সকালে আরও একজনের মৃত্যু হয়েছে। নিহতের নাম মো. দেলোয়ার হোসেন (৬০)। ঢাকা মেডিকেলের তত্ত্বাবধায়ক চিকিৎসক রেজাউর রহমান মৃত্যুর বিষয়টি নিশ্চিত করেন। এর আগে গত শনিবার তাঁর ছেলে জাহিদ হোসেন (১৪) মারা যায়।
এই নিয়ে ওই পরিবারের বাবা ও ছেলের মৃত্যু হল। অন্যরা ঢাকা মেডিকেল কলেজের বার্ন ইউনিটে ভর্তি আছেন।কাফরুলে গত ২৭ সেপ্টেম্বর টিনশেডের একটি বাড়িতে আগুন লেগে একই পরিবারের ছয় সদস্যসহ সাত ব্যক্তি দগ্ধ হয়। ওই দিন দিবাগত রাতে মিরপুর-১৪ এর কাফরুলের সেনাপাড়ার ৫৯০ নম্বর বাড়িতে এ ঘটনা ঘটে। অন্য দগ্ধ ব্যক্তিরা হলেন—দেলোয়ার হোসেনের স্ত্রী সালেহা (৫০), তাঁদের দুই মেয়ে আমেনা (২৪), ফাতেমা (১২) এবং আমেনার ছেলে আরমান (১) ও প্রতিবেশী রতন (৩৫)।ফায়ার সার্ভিসের নিয়ন্ত্রণ কক্ষ থেকে জানানো হয়, স্থানীয় ইমরান হোসেনের ভাড়াটিয়া দেলোয়ার হোসেন। ওই ঘরে আগে থেকেই পাইপ ছিদ্র হয়ে গ্যাস বের হচ্ছিল। এর মধ্যে বিড়ি বা সিগারেট ধরানোর কারণে ঘরে আগুন ধরে যায়। খবর পাওয়ার পর ফায়ার সার্ভিসের দল রাত ১টা ২০ মিনিটের দিকে ঘটনাস্থলে পৌঁছে আগুন নেভায়। পাশাপাশি দগ্ধ চারজনকে অ্যাম্বুলেন্সে করে ও অন্যদের স্থানীয় লোকজন ঢাকা মেডিকেলে পৌঁছে দেয়।
