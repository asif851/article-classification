
ময়মনসিংহে পদদলনে ২৭ জনের মৃত্যুর ঘটনায় গ্রেপ্তার আটজনকেই তিন দিন করে পুলিশ রিমান্ডে পাঠিয়েছেন আদালত। জেলার দুই নম্বর আমলী আদালতের বিচারক আহসান হাবীব আজ রোববার এই রিমান্ড মঞ্জুর করেন।জাকাতদাতা নূরানী জর্দার মালিক শামীম তালুকদারসহ আট আসামিকে সকালে আদালতে হাজির করে মামলার তদন্ত কর্মকর্তা কোতোয়ালি থানার উপপরিদর্শক (এসআই) মুশফিকুর রহমান প্রত্যেকের সাত দিন করে রিমান্ডের আবেদন করেন। শুনানি শেষে আদালত তিন দিন করে রিমান্ড মঞ্জুর করেন।আদালত পরিদর্শক শুকরানা বিষয়টি প্রথম আলোকে নিশ্চিত করেছেন।অন্য আসামিরা হলেন ‍- শামীম তালুকদারের ছেলে হেদায়েত ইসলাম, কারখানার ব্যবস্থাপক মোহাম্মদ ইকবাল হোসেন এবং কারখানার পাঁচ কর্মচারী আরমান হোসেন, আলমগীর, আসাদুল হক, আবদুল হামিদ ও পারভেজ।গত শুক্রবার ভোরে শামীম তালুকদারের বাড়িতে জাকাত নিতে গিয়ে পদদলনে ২৭ জনের মৃত্যুর ঘটনায় কোতোয়ালি থানায় হত্যা মামলা হয়।এদিকে, জাকাতদাতা শামীম তালুকদারকে আদালতে নিয়ে যাওয়ার সময় নূরানী জর্দা কারখানার কর্মচারীরা তাঁর মুক্তির দাবিতে রাস্তায় স্লোগান দেয় ও বিক্ষোভ করে।
