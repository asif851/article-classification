
বিএনপির স্থায়ী কমিটির সদস্য নজরুল ইসলাম খান অভিযোগ করেছেন, দলের সিনিয়র ভাইস চেয়ারম্যান তারেক রহমানকে হত্যার চেষ্টা করছে সরকার। রাজনৈতিকভাবে মোকাবিলা করতে ব্যর্থ হয়ে মিথ্যাচার ও ষড়যন্ত্রের মাধ্যমে সরকার এই চেষ্টা করছে। তাঁকে রাজনীতি থেকে সরিয়ে দিতে মিথ্যা মামলা দিয়ে নানা কূটকৌশল চালানো হচ্ছে।
বগুড়া জেলা বিএনপি আয়োজিত ‘তারেক রহমান ও বাংলাদেশ’ শীর্ষক আলোচনা সভায় প্রধান অতিথির বক্তব্যে নজরুল ইসলাম এ অভিযোগ করেন। তারেক রহমানের ৫২তম জন্মদিন উপলক্ষে গতকাল মঙ্গলবার দুপুরে শহরের টিএমএসএস মহিলা মার্কেট মিলনায়তনে এ সভা অনুষ্ঠিত হয়।
 নজরুল ইসলাম খান বলেন, বিএনপি যাতে জনগণের ভোটের অধিকার আদায়ে ঘুরে দাঁড়াতে না পারে, সে জন্য ষড়যন্ত্র চলছে। নেতা-কর্মীদের ওপর মামলা, হামলা ও নির্যাতন চালানো হচ্ছে। মিথ্যা মামলায় কারাগারে পাঠানো হচ্ছে। দলীয় স্বার্থে আইনশৃঙ্খলা রক্ষাকারী বাহিনীকে ত্যাগী নেতা-কর্মীদের পেছনে লেলিয়ে দিয়ে পরিবার ও বাড়িছাড়া করা হচ্ছে।
 
