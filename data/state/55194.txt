
দৈনিক মানবজমিন-এর প্রধান সম্পাদক মতিউর রহমান চৌধুরী, ইংরেজি দৈনিক নিউ এজ-এর সম্পাদক নূরুল কবীরসহ তিন সাংবাদিককে কেন্দ্রীয় শহীদ মিনারে অবাঞ্ছিত ঘোষণা করার ঘটনায় তীব্র নিন্দা জানিয়েছে সম্পাদকদের সংগঠন সম্পাদক পরিষদ।গতকাল বৃহস্পতিবার ডেইলি স্টার–এর সম্মেলনকক্ষে অনুষ্ঠিত সম্পাদক পরিষদের সভায় এ নিন্দা জানানো হয়। সম্পাদক পরিষদের সভাপতি সমকাল-এর সম্পাদক গোলাম সারওয়ার সভায় সভাপতিত্ব করেন। পরিষদের এক বিজ্ঞপ্তিতে এ তথ্য জানানো হয়। সভায় গৃহীত প্রস্তাবে বলা হয়, সম্পাদক পরিষদ গভীর উদ্বেগের সঙ্গে লক্ষ করছে যে সম্প্রতি পরিষদের দুই সম্মানিত সদস্য দৈনিক মানবজমিন-এর প্রধান সম্পাদক মতিউর রহমান চৌধুরী ও দৈনিক নিউ এজ সম্পাদক নূরুল কবীরকে কয়েকটি সংগঠন কেন্দ্রীয় শহীদ মিনারে অবাঞ্ছিত ঘোষণা করেছে। মতিউর রহমান চৌধুরী ও নূরুল কবীর স্ব-স্ব সংবাদপত্র, টেলিভিশন টক শোতে তাঁদের মতামত দায়িত্বশীলতার সঙ্গে ও স্বাধীনভাবে ব্যক্ত করেন। সম্পাদক পরিষদ মতপ্রকাশের স্বাধীনতা বাধাগ্রস্ত করার যেকোনো প্রয়াস গণতন্ত্রচর্চার অন্তরায় বলে মনে করে। সংশ্লিষ্ট ব্যক্তিরা ভবিষ্যতে এ ধরনের কোনো পদক্ষেপ গ্রহণে বিরত থাকবেন বলে সম্পাদক পরিষদ আশা করে।প্রসঙ্গত, অধ্যাপক পিয়াস করিমের মরদেহ কেন্দ্রীয় শহীদ মিনারে নেওয়া প্রতিহত করার কর্মসূচি থেকে গত শুক্রবার শিক্ষক, সাংবাদিক ও টেলিভিশনের টক শোর আলোচক বিশিষ্ট নয়জন নাগরিককে অবাঞ্ছিত ঘোষণা করে কয়েকটি সংগঠন।
