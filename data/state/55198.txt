
কুমিল্লার ভিক্টোরিয়া কলেজের ছাত্রী সোহাগী জাহান তনু হত্যার ঘটনায় আজ বুধবার তাঁর চাচা, চাচিসহ চারজনকে জিজ্ঞাসাবাদ করেছে পুলিশের অপরাধ তদন্ত বিভাগ (সিআইডি)। আজ বেলা ১১টা থেকে ২টা পর্যন্ত তাঁদের সিআইডির কুমিল্লা কার্যালয়ে জিজ্ঞাসাবাদ করা হয়। সিআইডির দায়িত্বশীল একটি সূত্রে ওই তথ্য জানা গেছে।
তনুর চাচা মুরাদনগর উপজেলার মির্জাপুর গ্রামের আলাল হোসেন, চাচি সাজেদা বেগম, তনুদের এলাকার বাসিন্দা পেয়ার আহমেদের বন্ধু জিদনীসহ আরও একজনকে জিজ্ঞাসাবাদ করা হয়। এ নিয়ে ৫৬ জনকে জিজ্ঞাসাবাদ করা হলো।
সিআইডির বিশেষ পুলিশ সুপার ও তদন্ত সহায়ক দলের প্রধান আবদুল কাহার আকন্দ, সিআইডির বিশেষ পুলিশ সুপার মো. নাজমুল করিম খান ও মামলার তদন্ত কর্মকর্তা সিআইডির পরিদর্শক গাজী মোহাম্মদ ইব্রাহীম ওই চারজনকে জিজ্ঞাসাবাদ করেন।
আজ বিকেলে আবদুল কাহার আকন্দ সিআইডির কুমিল্লা দপ্তরে গণমাধ্যমকর্মীদের বলেন, ‘আমরা জিজ্ঞাসাবাদের প্রাপ্ত তথ্য যাচাই করছি। শিগগিরই একটি ফলাফল দিতে পারব। আমরা অনেক দূর এগিয়েছি।’ তনুর পরিবারকে বারবার জিজ্ঞাসাবাদ করা হচ্ছে কেন—এমন এক প্রশ্নের জবাবে তিনি বলেন, ‘তনুর পরিবার ক্ষতিগ্রস্ত পরিবার। তাই তথ্য নেওয়ার জন্য তদন্তের স্বার্থে বারবার জিজ্ঞাসাবাদ করা হচ্ছে।’
এ ব্যাপারে তনুর বাবা ইয়ার হোসেন মুঠোফোনে প্রথম আলোকে বলেন, ‘আমার ছোট ভাই ও ভাইয়ের বউকে বেলা ১১টার সময় বাসা থেকে নিয়ে যাওয়া হয়। বেলা দুইটায় তারা সিআইডি কার্যালয় থেকে ফিরে আসে। এরপর তারা গ্রামের বাড়িতে চলে যায়। তাদের পারিবারিক নানা বিষয় নিয়ে জিজ্ঞাসাবাদ করা হয়। ওদের কেন ডাকল, বুঝলাম না।’
আরও  পড়ুন...প্রধানমন্ত্রীর কাছে বিচারের নির্দেশ প্রত্যাশা
