
গতকালই পদোন্নতি হয়েছিল বাংলাদেশ কমার্স ব্যাংক কাঠগড়া শাখার ব্যবস্থাপক মো. ওয়ালিউল্লাহর। জ্যেষ্ঠ নির্বাহী কর্মকর্তা পদে পদোন্নতির সেই চিঠি দুপুরে তাঁর হাতে পৌঁছেছিল। এ আনন্দ উপভোগ করার আগেই ব্যাংকে ঘটে যায় লোমহর্ষক ঘটনা। ডাকাতদের হাতে প্রাণ যায় তাঁর।আজ বুধবার ব্যাংক কর্তৃপক্ষের নির্দেশে ব্যাংকের বেশ কয়েকজন ঊর্ধ্বতন কর্মকর্তা ঘটনাস্থল পরিদর্শন করতে গেছেন। তাঁদেরই একজন ব্যাংকের উত্তরা শাখার জ্যেষ্ঠ নির্বাহী কর্মকর্তা ফিরোজ আহমেদ প্রথম আলোকে এ তথ্য জানান।ফিরোজ আহমেদ বলেন, গতকাল তাঁর ও ওয়ালিউল্লার একসঙ্গে পদোন্নতি হয় এবং এ ব্যাপারে চিঠি আসে। তিনি জানান, ওয়ালিউল্লার গ্রামের বাড়ি জামালপুরে। তিনি চার ছেলেমেয়ে ও স্ত্রীকে নিয়ে সাভারে ভাড়া বাসায় থাকতেন।ওয়ালিউল্লার স্ত্রী মাহমুদা মেহাজাবিন বলেন, গতকাল সকালে অন্যদিনের মতো খাওয়া-দাওয়া করে ব্যাংকে গিয়েছিলেন তাঁর স্বামী। দুপুরে ব্যাংক থেকে ফোন করে বলা হয় ওয়ালিউল্লাহ অসুস্থ এনাম মেডিকেলে যেতে। কিন্তু সেখানে যাওয়ার পর তিনি স্বামীর মৃত্যুর খবর পান। আজ ঢাকা মেডিকেল কলেজের মর্গ থেকে তাঁর মরদেহ মতিঝিলের ইউনূস সেন্টারে ব্যাংকের প্রধান কার্যালয়ে নিয়ে যাওয়া হবে। সেখানে জানাজা শেষে মরদেহ গ্রামের বাড়ি জামালপুরে নিয়ে যাওয়া হবে।গতকালে ব্যাংক ডাকাতির এ ঘটনার পর থেকে এখনো ব্যাংকটি তালাবদ্ধ অবস্থায় রয়েছে। পুলিশের অনুমতি পেলে ব্যাংকের লেনদেন শুরু হবে বলে জানিয়েছেন। তবে পুলিশের অনুমতি নিয়ে ব্যাংকের পরিদর্শক দলটি সকাল নয়টা ৪০ মিনিটে ব্যাংকের ভেতরটা পরিদর্শন করে।
ব্যাংকের পাশেই রয়েছে হাজী নজমুদ্দিন সুপার মার্কেট ও কাঁচাবাজার। মার্কেটের দোকান মালিক ও ব্যাংক ভবনের মালিক মোস্তাফিজুর রহমান বলেন, ডাকাতদের হাতে সাতজনের প্রাণ হারানোর ঘটনায় শোক প্রকাশ করে আজ এই মার্কেট ও বাজার বন্ধ রাখা হয়েছে। মার্কেটের সামনে কালো পতাকা লাগানো হয়েছে। কাঠগড়া বাজার এলাকায় ব্যাংক বলতে এই একটি ব্যাংকই রয়েছে। স্থানীয় ব্যবসায়ীরা তাঁদের লেনদের সব এই শাখার মাধ্যমেই করতেন।
আশুলিয়ার কাঠগড়ায় পোশাক কারখানায় ভরা এলাকায় গতকাল বেলা আড়াইটা থেকে পৌনে তিনটার মধ্যে ডাকাতির ঘটনাটি ঘটে। ডাকাতদের হামলায় ব্যাংকের ভেতরে ব্যবস্থাপকসহ তিনজন ও ডাকাতদের ঠেকাতে গিয়ে গুলি ও বোমায় চারজন নিহত হন। টাকা লুট করে পালানোর সময় জনতার প্রতিরোধের মুখে পড়ে ডাকাতেরা।
ব্যাংক ডাকাতি, নিহত ৮
