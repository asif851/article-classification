
শীতকে বরণ করে নিতে জাহাঙ্গীরনগর বিশ্ববিদ্যালয়ে শুরু হয়েছে হিম উৎসব। শিক্ষার্থীদের সংগঠন ‘পরম্পরায় আমরা’ গতকাল রোববার থেকে দুই দিনব্যাপী এ উৎসবের আয়োজন করেছে। উৎসবের প্রথম দিন সকালে শহীদ মিনার চত্বরে বরেণ্য শিল্পীদের অংশগ্রহণে অনুষ্ঠিত হয় আর্ট ক্যাম্প। এতে অংশ নেন শিল্পী বীরেন সোম, এম এম ময়েজ, আজমির হোসেন প্রমুখ। বিকেলে পরিবহন চত্বরে অনুষ্ঠিত হয়েছে কবিতা পাঠের আসর। এতে কবিতা পাঠ করেন কবি কাজল শাহনেওয়াজ, কামরুজ্জামান, শামীম রেজা, সুমন সাজ্জাদ প্রমুখ। 
