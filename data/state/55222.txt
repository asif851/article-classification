
পাবনার বেড়ায় বেপরোয়া গতির ট্রাকের চাপায় গতকাল মঙ্গলবার এক স্কুলছাত্রের মৃত্যু হয়েছে। তার নাম ফাহিম মোন্তাহিন অরিত্র। সে বেড়ার আলহেরা একাডেমি স্কুল অ্যান্ড কলেজের ষষ্ঠ শ্রেণীর ছাত্র ছিল।তার বাবা হাফিজুর রহমান ও মা মনিরা সুলতানা সরকারি প্রাথমিক বিদ্যালয়ের শিক্ষক।প্রত্যক্ষদর্শী ও পরিবার জানায়, গতকাল সকাল সাতটার দিকে ফাহিম (১৩) আলহেরানগরের বাড়ি থেকে বাইসাইকেল নিয়ে প্রাইভেট পড়ার উদ্দেশ্যে বের হয়। পৌর এলাকার ফকিরের মোড় এলাকায় পৌঁছালে বিপরীত দিক থেকে আসা বেপরোয়া গতির একটি বালুবাহী ট্রাক তার বাইসাইকেলকে চাপা দেয়। এতে ঘটনাস্থলেই সে নিহত হয়। পুলিশ ট্রাকটি আটক করলেও চালক ও তাঁর সহকারী পালিয়ে গেছেন।আলহেরা একাডেমি স্কুল অ্যান্ড কলেজের অধ্যক্ষ মকসুদ আলম চৌধুরী জানান, ফাহিম গত বছরের প্রাথমিক শিক্ষা সমাপনী পরীক্ষায় জিপিএ-৫ পেয়েছিল। ওর এমন মর্মান্তিক মৃত্যু কোনোভাবেই মেনে নেওয়া যায় না।বেড়া মডেল থানার ভারপ্রাপ্ত কর্মকর্তা (ওসি) জাহাঙ্গীর হোসেন বলেন, ‘আজ (মঙ্গলবার) থেকে পৌর এলাকার মধ্য দিয়ে বালু ও মাটিবাহী ট্রাক চলতে দেওয়া হবে না। স্কুলছাত্রকে যে ট্রাকটি চাপা দিয়েছে, সেটি আটক করেছি। এর চালক ও তাঁর সহকারীর বিরুদ্ধে আইনানুগ ব্যবস্থা নেওয়া হবে।’
