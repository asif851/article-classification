
জগন্নাথ বিশ্ববিদ্যালয়ের বেদখল হয়ে যাওয়া তিব্বত হলসহ আরও ১০টি হল উদ্ধারের দাবিতে আজ বুধবার সকালে বিশ্ববিদ্যালয়ের প্রধান ফটকসহ তিনটি ফটকে তালা ঝুলিয়ে দেন ছাত্রলীগের নেতা-কর্মী ও সাধারণ শিক্ষার্থীরা।বিশ্ববিদ্যালয়ের সব বিভাগের ক্লাস-পরীক্ষা বর্জন করে প্রধান ফটকের সামনে সমাবেশ করেছেন আন্দোলনরত হাজারো শিক্ষার্থী। সমাবেশের কারণে শিক্ষক ও কর্মকর্তা-কর্মচারী ছাড়া কেউ ক্যাম্পাসে ঢুকতে পারেননি।প্রত্যক্ষদর্শীরা জানান, পূর্বঘোষিত কর্মসূচির অংশ হিসেবে আজ সকাল আটটা থেকে বিশ্ববিদ্যালয়ের প্রধান ফটকের সামনে সমাবেশ শুরু করেন শিক্ষার্থীরা। এ সময় বিশ্ববিদ্যালয়ের আরও দুটি (দক্ষিণ ও পশ্চিম) ফটকে তালা লাগিয়ে দেন তাঁরা। সমাবেশকে কেন্দ্র করে সকাল থেকে পৃথক স্থানে প্রায় ১৮টি টায়ারে আগুন জ্বালিয়ে বিক্ষোভ করেন আন্দোলনকারীরা। ওই সময় সদরঘাট থেকে গুলিস্তান ও যাত্রাবাড়ী সড়কে যান চলাচল বন্ধ থাকে।সমাবেশে বলা হয়, আবাসন-সমস্যা সমাধান না করেই বিশ্ববিদ্যালয় প্রতিষ্ঠা করেছে চারদলীয় জোট সরকার। আর বিশ্ববিদ্যালয় প্রতিষ্ঠার আট বছর পরও শিক্ষার্থীদের আবাসনের ব্যবস্থা করতে পারেনি প্রশাসন। তাই বেদখলে থাকা সব হল উদ্ধার ও নতুন হল নির্মাণ না হওয়া পর্যন্ত আন্দোলন চালিয়ে যাওয়ার ঘোষণা দেন তাঁরা।সমাবেশে বিশ্ববিদ্যালয় শাখা ছাত্রলীগের সভাপতি শরিফুল ইসলাম ও সাধারণ সম্পাদক সিরাজুল ইসলামসহ বিভিন্ন বিভাগের সাধারণ শিক্ষার্থীরা বক্তব্য দেন।বিশ্ববিদ্যালয় শাখা ছাত্রলীগের সাধারণ সম্পাদক সিরাজুল ইসলাম সকালে প্রথম আলোকে বলেন, দাবি আদায়ে বিশ্ববিদ্যালয়ের সব বিভাগের ক্লাস-পরীক্ষা বর্জন করে সমাবেশ করছেন শিক্ষার্থীরা। এতে শিক্ষক সমিতি, বিশ্ববিদ্যালয় আওয়ামী লীগ-সমর্থিত শিক্ষকদের সংগঠন নীল দল, বিএনপি-সমর্থিত শিক্ষকদের সংগঠন সাদা দল, কর্মকর্তা সমিতি ও বিশ্ববিদ্যালয় সাংবাদিক সমিতির নেতা-কর্মীরা বক্তব্য দেন।বিশ্ববিদ্যালয়ের প্রক্টর অশোক কুমার সাহা বলেন, শিক্ষার্থীদের শান্তিপূর্ণ সমাবেশে বাধা দেওয়া হবে না। আর ফটক বন্ধ থাকলেও শিক্ষক-কর্মকর্তাদের ক্যাম্পাসে ঢুকতে বাধা দেওয়া হচ্ছে না।
