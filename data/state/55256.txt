
দেশের তৈরি পোশাকশিল্পের কর্মপরিবেশ ও শ্রমিক নিরাপত্তা নিশ্চিতে সরকার যথাযথ পদক্ষেপ নিয়েছে। আজ মঙ্গলবার বাংলাদেশ সফররত ইউরোপীয় পার্লামেন্টের প্রতিনিধিদের এ কথা জানিয়েছেন জাতীয় সংসদের স্পিকার শিরীন শারমিন চৌধুরী।
সংসদ সচিবালয়ের এক সংবাদ বিজ্ঞপ্তিতে এ তথ্য জানানো হয়।বিজ্ঞপ্তিতে বলা হয়, দুপুরে জ্যঁ ল্যাম্বার্টের নেতৃত্বে ইউরোপীয় পার্লামেন্টের প্রতিনিধিদল স্পিকার শিরীন শারমিন চৌধুরীর সঙ্গে সাক্ষাত্ করে।ওই সময় স্পিকার ইউরোপীয় পার্লামেন্টের প্রতিনিধিদের জানান, পোশাকশিল্পে শ্রমিকদের কর্মপরিবেশের উন্নয়ন ও তাঁদের নিরাপত্তা নিশ্চিত করতে সরকার সার্বিক পদক্ষেপ গ্রহণ করেছে। এ লক্ষ্যে ইতিমধ্যে ত্রিপক্ষীয় চুক্তি সম্পাদিত হয়েছে। তিনি জানান, শ্রমিকদের ট্রেড ইউনিয়নের অধিকার ও নিরাপত্তা নিশ্চিতকল্পে শ্রম আইনে প্রয়োজনীয় সংশোধনী আনা হয়েছে।সাক্ষাতে স্পিকার ইউরোপীয় প্রতিনিধিদলকে দশম জাতীয় সংসদের কার্যক্রম সম্পর্কে অবহিত করেন। তিনি বলেন, বিরোধী দল জনস্বার্থ ও জাতীয় গুরুত্বপূর্ণ বিভিন্ন বিষয় সংসদে তুলে ধরছে।প্রতিনিধিদলে বাংলাদেশে নিযুক্ত ইউরোপীয় ইউনিয়নের (ইইউ) রাষ্ট্রদূত উইলিয়াম হানাও উপস্থিত ছিলেন।
 
