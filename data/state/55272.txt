
স্বাস্থ্যমন্ত্রী মোহাম্মদ নাসিম বলেছেন, ‘বাংলাদেশ ও ভারতের মধ্যকার বন্ধুত্ব আগের যেকোনো সময়ের চেয়ে উন্নত। এই সম্পর্ক দিন দিন আরও উন্নত হচ্ছে।’ ভারতের ত্রিপুরার রাজধানী আগরতলা যাওয়ার আগে শুক্রবার বিকেলে ব্রাহ্মণবাড়িয়ার আখাউড়া বিজিবি কোম্পানি সদর দপ্তরে সাংবাদিকদের সঙ্গে কথা বলার সময় এসব কথা বলেন স্বাস্থ্যমন্ত্রী মোহাম্মদ নাসিম। বাংলাদেশের মহান বিজয় দিবস উদ্‌যাপন উপলক্ষে আগরতলায় বাংলাদেশ সহকারী হাইকমিশন আগরতলা এক অনুষ্ঠানের আয়োজন করে। অনুষ্ঠানে প্রধান অতিথি হিসেবে যোগ দিতে আজ বিকেলে আখাউড়া স্থলবন্দর সীমানা পার হন স্বাস্থ্যমন্ত্রী। স্বাস্থ্যমন্ত্রী বলেন, তাঁর বাবা শহীদ ক্যাপ্টেন এম মনসুর আলী মুজিবনগর সরকারের মন্ত্রী থাকাকালে আগরতলায় ছিলেন। বাবার মুখ থেকে মুক্তিযুদ্ধের সময় আগরতলার মানুষের অকৃত্রিম সহযোগিতার কথা শুনেছেন। বিজয়ের এত বছর পর বাংলাদেশের মুক্তিযুদ্ধের অসংখ্য স্মৃতিবিজড়িত বন্ধু রাজ্য ত্রিপুরায় তিনি প্রথমবারের মতো যাচ্ছেন। মন্ত্রী বিজিবি ও বিএসএফকে মহান বিজয় দিবস উপলক্ষে মিষ্টি উপহার দেন।আখাউড়া উপজেলা স্বাস্থ্য কমপ্লেক্সে চিকিৎসক ও চিকিৎসা সরঞ্জামের সংকট বিষয়ে মন্ত্রীর বক্তব্য জানতে চাইলে তিনি সাংবাদিকদের বলেন, রোববার দেশে তিনি স্বাস্থ্য কমপ্লেক্সে যাবেন। এই বিষয়ে খোঁজ নেবেন। সংকট থাকলে সেগুলো দূর করা হবে বলেও জানান মন্ত্রী। আগরতলার বাংলাদেশের সহকারী হাইকমিশনার মো. সাখাওয়াৎ হোসেন সীমান্তের শূন্যরেখায় দাঁড়িয়ে সাংবাদিকদের বলেন, বাংলাদেশ সহকারী হাইকমিশন কার্যালয় কুঞ্জবনে বাংলাদেশের জাতীয় পতাকা উত্তোলনের মাধ্যমে দিনের সূচনা হবে। আগরতলা শহরের রবীন্দ্রশতবার্ষিকী ভবনে হবে আলোচনা ও সাংস্কৃতিক অনুষ্ঠান। অনুষ্ঠানে ত্রিপুরার মুখ্যমন্ত্রী মানিক সরকার সম্মানিত অতিথি ও সাংবাদিক সুভাষ সিংহ রায় বিশেষ অতিথির বক্তব্য দেবেন।
