
বর্ডার গার্ড বাংলাদেশের (বিজিবি) মহাপরিচালক মেজর জেনারেল আবুল হোসেনকে সেনাবাহিনীতে ফিরিয়ে নেওয়া হয়েছে। গতকাল বুধবার জনপ্রশাসন মন্ত্রণালয় এ–সংক্রান্ত এক প্রজ্ঞাপন জারি করে।প্রজ্ঞাপনে বলা হয়, ‘বাংলাদেশ সশস্ত্র বাহিনীর (সেনাবাহিনী) কর্মকর্তা মেজর জেনারেল আবুল হোসেনকে প্রেষণ পদ থেকে প্রত্যাহারপূর্বক বাংলাদেশ সেনাবাহিনীতে প্রত্যাবর্তনের নিমিত্ত তাঁর চাকরি সশস্ত্র বাহিনী বিভাগে প্রত্যর্পণ করা হলো।’ তবে বিজিবির নেতৃত্বে কে আসছেন, সে বিষয়েও নতুন কোনো আদেশ হয়নি।মেজর জেনারেল আবুল হোসেন ১৯৬২ সালের ১৫ মার্চ জন্মগ্রহণ করেন। তিনি ১৯৮০ সালের ফেব্রুয়ারি মাসে বাংলাদেশ মিলিটারি একাডেমিতে যোগ দেন এবং ১৯৮১ সালের ২৭ ডিসেম্বর বাংলাদেশ সেনাবাহিনীর ইঞ্জিনিয়ার্স কোরে কমিশন লাভ করেন। তিনি বাংলাদেশ ইঞ্জিনিয়ার্স ইনস্টিটিউটের আজীবন ফেলো এবং এশিয়া প্যাসিফিক সেন্টার ফর সিকিউরিটি স্টাডিজের সম্মানিত ফেলো।
