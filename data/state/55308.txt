
বাংলাদেশে নিযুক্ত যুক্তরাষ্ট্রের রাষ্ট্রদূত মার্শা বার্নিকাট বলেছেন, বিশ্বের বিভিন্ন গণতান্ত্রিক ও মুক্তমনা দেশ আইএসের (ইসলামিক স্টেট) হুমকির সম্মুখীন। বাংলাদেশও এর ভিন্ন নয়।গতকাল সোমবার সাতক্ষীরার কলারোয়া উপজেলার বজ্রবক্স গ্রামের মৎস্য উৎপাদন খামার পরিদর্শন ও মৎস্যচাষিদের সঙ্গে মতবিনিময় শেষে সাংবাদিকদের প্রশ্নের জবাবে মার্শা বার্নিকাট এসব কথা বলেন। সন্ত্রাস, জঙ্গিবাদ ও মৌলবাদ মোকাবিলায় বাংলাদেশের প্রধানমন্ত্রীর জিরো টলারেন্স নীতি প্রশংসার দাবি রাখে বলে মন্তব্য করেন তিনি।রাষ্ট্রদূত বলেন, বাংলাদেশের সুন্দরবন নৈসর্গিক সৌন্দর্যে ভরপুর। এ বনে রয়েছে বিশ্ব বিখ্যাত বেঙ্গল টাইগার, হরিণ, বানরসহ নানা প্রাণী। সুন্দরবন রক্ষায় ও উন্নয়নে তাঁর দেশ সহযোগিতা করবে বলে মন্তব্য করেন বার্নিকাট।মানবতাবিরোধী অপরাধের বিচার নিয়ে এক প্রশ্নের জবাবে রাষ্ট্রদূত বার্নিকাট বলেন, এ বিচারে তাঁর দেশের সমর্থন রয়েছে। তবে তা হতে হবে স্বচ্ছতা ও নিরপেক্ষতার ভিত্তিতে।বাংলাদেশের সঙ্গে যুক্তরাষ্ট্রের চমৎকার সম্পর্কের কথা উল্লেখ করে বার্নিকাট বলেন, যুক্তরাষ্ট্র ১৯৭২ সাল থেকে ‘ফিড দ্য ফিউচার’ প্রকল্পের আওতায় বাংলাদেশে খাদ্যনিরাপত্তা সহায়তা দিচ্ছে। ইউএসএইডের মাধ্যমে নানা প্রকল্প বাস্তবায়ন করা হচ্ছে।বার্নিকাট হেলিকপ্টারযোগে গতকাল বেলা ১১টায় সাতক্ষীরা স্টেডিয়ামে অবতরণ করেন। সেখান থেকে তিনি ইউএসএইডের অর্থায়নে, ব্র্যাক ও এসিডিআই ভোকার পরিচালনায় সাতক্ষীরা সদর উপজেলার ভালুকা চাঁদপুর গ্রামে বাংলাদেশ লাইভস্টক প্রোডাকশন ফর ইম্প্রুভড নিউট্রিশন প্রকল্পের দুধ শীতলীকরণ কেন্দ্র পরিদর্শন করেন। দুপুরে তিনি কলারোয়া উপজেলার বেসরকারি সংস্থা ওয়ার্ল্ড ফিশ পরিচালিত অ্যাকুয়াকালচার ফর ইনকাম এবং নিউট্রিশন প্রকল্প পরিদর্শন করেন।
