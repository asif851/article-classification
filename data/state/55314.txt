
সিলেট নগরে ইজিবাইক (টমটম) চলাচল বন্ধ রয়েছে গত ১ জুলাই থেকে। নগরে ইজিবাইক চালানোর দাবিতে এত দিন শুধু চালক ও শ্রমিকদের মাঠে দেখা গেছে। গতকাল সোমবার দুপুরে সিলেট সিটি করপোরেশনের নগর ভবনের সামনে অবস্থানকালে তাঁদের সঙ্গে মালিকদেরও এককাট্টা হতে দেখা গেছে। মালিক-শ্রমিক ঐক্য পরিষদের নামে দুই পক্ষ মিলে নগর ভবনের সামনে বেলা একটা থেকে তিনটা পর্যন্ত অবস্থান নিয়ে মানবিক দিক বিবেচনায় নগরে ইজিবাইক চলাচলের অনুমতি দিতে মেয়র আরিফুল হক চৌধুরীকে আহবান জানান। অটোবাইক মালিক-শ্রমিক ঐক্য পরিষদ নামের সংগঠনের পক্ষে সমাবেশে সভাপতিত্ব করেন মনির হোসেন। একপর্যায়ে মেয়র অবস্থানস্থলে গিয়ে নগরে ইজিবাইক চলাচল বন্ধ করার বিষয়টি আদালতের নির্দেশনার পরিপ্রেক্ষিতে করা হয়েছে। তবে অর্থমন্ত্রী দেশে ফিরলে এ নিয়ে তাঁর সঙ্গে আলোচনা করা হবে বলে তিনি জানান। 
