
শিল্পমন্ত্রী আমির হোসেন আমু জাতীয় সংসদে বলেছেন, দেশে বর্তমানে বছরে ২৫ কোটি জোড়া জুতার চাহিদা রয়েছে। আজ বুধবার জাতীয় পার্টির এ কে এম মাঈদুল ইসলামের প্রশ্নের উত্তরে তিনি এ তথ্য জানান।
আমির হোসেন আমু জুতা প্রস্তুতকারী সমিতির দেওয়া তথ্য উল্লেখ করে বলেন, বাংলাদেশে সব ধরনের জুতার চাহিদা ২৫ কোটি জোড়া। কিন্তু উৎপাদিত হচ্ছে ২০ কোটি জোড়া। এ হিসাবে দেশে উৎপাদিত জুতায় চাহিদা মেটানো যাচ্ছে না।
এ জন্য জুতা প্রস্তুতকারী প্রতিষ্ঠানগুলোকে উৎপাদনে উৎসাহিত করতে সরকারের গৃহীত পদক্ষেপের কথা তুলে ধরে মন্ত্রী বলেন, কামরাঙ্গীরচর, বকশীবাজার, ঢাকা, কেরানীগঞ্জ, ভৈরব, চট্টগ্রাম, চাঁদপুর, নাটোর, জয়পুরহাট, রংপুর, পঞ্চগড় ও দিনাজপুরসহ সারা দেশের পাদুকা শিল্পগুচ্ছ চিহ্নিত করে সেগুলো উন্নয়নে সমন্বিত কর্মসূচি গ্রহণ করার বিষয়টি প্রক্রিয়াধীন রয়েছে।
