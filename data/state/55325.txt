
জাতীয় সমাজতান্ত্রিক দলের (জাসদ) কেন্দ্রীয় কমিটির সভাপতি ও তথ্যমন্ত্রী হাসানুল হক ইনু বলেছেন, ‘কি সাংবাদিক, কি বুদ্ধিজীবী সবাইকে পক্ষ নিতে হবে। মাঝখানে দাঁড়ানোর জায়গা নেই। হয় খুনির পক্ষ, নয় খুনির বিরুদ্ধ পক্ষ। নিরপেক্ষ থাকার ভান করা যাবে না।’ গতকাল শনিবার দুপুরে মৌলভীবাজার পৌর জনমিলন কেন্দ্রে জাসদ সিলেট বিভাগীয় প্রতিনিধি সভায় প্রধান অতিথির বক্তব্যে তথ্যমন্ত্রী হাসানুল হক ইনু এসব কথা বলেন। তথ্যমন্ত্রী হাসানুল হক ইনু বলেন, ‘বেগম খালেদা জিয়া মিথ্যাচার, জঙ্গিদের ফিরিয়ে এনে অশান্তি সৃষ্টি, বিদেশি প্রভুদের পদলেহন ও ষড়যন্ত্র—এই চারটি নোংরা পথ গ্রহণ করছেন। তিনি (খালেদা জিয়া) যদি এই নোংরা পথ পরিহার না করেন, তাহলে রাজনীতি থেকে তিনি অবশ্যই বিদায় হবেন। কেউ তাঁকে রক্ষা করতে পারবে না।’ মৌলভীবাজার জেলা জাসদের সভাপতি আবদুল হকের সভাপতিত্বে অনুষ্ঠানে আরও বক্তৃতা করেন কেন্দ্রীয় জাসদের সাধারণ সম্পাদক শরীফ নুরুল আম্বিয়া, মৌলভীবাজার জেলা আওয়ামী লীগের সাধারণ সম্পাদক নেছার আহমদ ও যুক্তরাজ্য জাসদের সভাপতি হারুনুর রশীদ প্রমুখ।
