
গাইবান্ধার সাদুল্যাপুর উপজেলা শহরের মুক্তিযুদ্ধের স্মৃতিস্তম্ভে আগে ফুল দেওয়াকে কেন্দ্র করে আওয়ামী লীগের দুই পক্ষের মধ্যে হাতাহাতির ঘটনা ঘটেছে। সাদুল্যাপুর থানার পুলিশ ও প্রত্যক্ষদর্শী সূত্র জানায়, রাত ১২টা ১ মিনিটে সাংসদের পক্ষে জেলা আওয়ামী লীগের বন ও পরিবেশবিষয়ক সম্পাদক মতিয়ার রহমান (৪৫) ও উপজেলা আওয়ামী যুবলীগের সহসভাপতি ফারুকুল ইসলামের নেতৃত্বে স্থানীয় নেতা-কর্মীরা স্মৃতিস্তম্ভে ফুল দিতে যান। কিন্তু উপজেলা আওয়ামী লীগের সাধারণ সম্পাদক সাহারিয়া খান ও তাঁর সমর্থকেরা সবার আগে ফুল দিতে চান। এ নিয়ে দুই পক্ষের মধ্যে কথা-কাটাকাটির একপর্যায়ে হাতাহাতির ঘটনা ঘটে। এতে পদদলিত হয়ে গাইবান্ধা-৩ (সাদুল্যাপুর-পলাশবাড়ী) আসনের সাংসদ ইউনুস আলী সরকারের শ্রদ্ধাঞ্জলি নষ্ট হয়। এ সময় ফুল দিতে আসা বিভিন্ন সংগঠনের লোকজন ছোটাছুটি করেন। পরে পুলিশের হস্তক্ষেপে পরিস্থিতি নিয়ন্ত্রণে আসে।এ ব্যাপারে সাহারিয়া খান জানান, সাংসদের সঙ্গে মূল দলের নেতা-কর্মীদের যোগাযোগ কম এবং তিনি জনবিচ্ছিন্ন। তাই স্থানীয় নেতা-কর্মীরা তাঁর ওপর ক্ষুব্ধ। এ কারণে এই ঘটনা ঘটেছে। তবে সাংসদের সঙ্গে যোগাযোগের চেষ্টা করেও তাঁকে পাওয়া যায়নি। সাংসদের পক্ষে মতিয়ার রহমান বলেন, সাংসদ অসুস্থ হওয়ায় ফুল দিতে আসতে পারেননি। তাঁর পক্ষে আমরা শ্রদ্ধাঞ্জলি দিতে গেলে এই ঘটনা ঘটে। সাদুল্যাপুর থানার ভারপ্রাপ্ত কর্মকর্তা (ওসি) জিয়া লতিফুল ইসলাম ঘটনার সত্যতা নিশ্চিত করেছেন।
