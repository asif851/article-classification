
চুয়াডাঙ্গার দর্শনায় গত বৃহস্পতিবার বিকেলে পুলিশের গুলিতে শিবিরের কর্মী রফিকুল ইসলাম নিহত হওয়ার ঘটনায় জামায়াত-শিবির আজ শনিবার সারা দেশে বিক্ষোভ কর্মসূচি এবং আগামীকাল রোববার চুয়াডাঙ্গা, মেহেরপুর, কুষ্টিয়া ও ঝিনাইদহ জেলায় অর্ধদিবস হরতালের ডাক দিয়েছে।এ ছাড়া পুলিশ সুপার আবদুর রহিম শাহ চৌধুরীর অপসারণ এবং উপপরিদর্শক (এসআই) মিজানুর রহমানের বরখাস্ত ও গ্রেপ্তারের দাবি জানানো হয়েছে। গতকাল শুক্রবার বেলা ১১টায় সদর উপজেলার সরোজগঞ্জ উচ্চবিদ্যালয় ময়দানে রফিকুলের জানাজার আগে সমাবেশে জামায়াত-শিবিরের নেতারা এ দাবি জানান।জামায়াতের চুয়াডাঙ্গা জেলা শাখার আমির আনোয়ারুল হকের সভাপতিত্বে সমাবেশে বিএনপির কেন্দ্রীয় নেতা অহিদুল ইসলাম বিশ্বাস, বিএনপির জেলা শাখার যুগ্ম সম্পাদক অহিদুল ইসলাম বিশ্বাস প্রমুখ বক্তব্য দেন।এর আগে চুয়াডাঙ্গা সদর হাসপাতালের মর্গে ময়নাতদন্ত শেষে দুই শতাধিক মোটরসাইকেলসহ মিছিল করে রফিকুলের লাশ নিজ এলাকায় নেওয়া হয়। সম্ভাব্য সহিংসতার আশঙ্কায় সকাল থেকেই সরোজগঞ্জ বাজার এলাকায় সহকারী পুলিশ সুপার নওশের আলীর নেতৃত্বে বিপুলসংখ্যক পুলিশ মোতায়েন করা হয়।
