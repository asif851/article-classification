
টাঙ্গাইলের মির্জাপুর উপজেলায় মাত্র তিন কেজি ধানের জন্য ভাই ভাইকে খুন করিয়েছেন। খুনের সঙ্গে জড়িত থাকার কথা স্বীকার করে আদালতে জবানবন্দি দিয়েছেন গ্রেপ্তার হওয়া ভাই কলু মিয়া।আজ বৃহস্পতিবার মির্জাপুর থানার উপপরিদর্শক (এসআই) মোশারফ হোসেন জানান, গত শনিবার ভোরে উপজেলার ভাওড়া ইউনিয়নের হাড়িয়া গ্রামে সমির উদ্দিন ওরফে বুলু (২৮) খুন হন। এ ঘটনায় তাঁর বাবা তোতা মিয়া বাদী হয়ে গত রোববার মির্জাপুর থানায় মামলা করেন। পরে পুলিশ বুলুর মেজো ভাই কলুকে গ্রেপ্তার করে। গতকাল বুধবার টাঙ্গাইল জ্যেষ্ঠ বিচারিক হাকিমের আদালতে স্বীকারোক্তি দেন কলু। স্বীকারোক্তিতে কলু জানান, তাঁরা চার ভাই। তাঁর সঙ্গে বুলুর সম্পর্ক খারাপ ছিল। বুলু খুন হওয়ার পাঁচ-ছয় দিন আগে তাঁদের বাড়ির পাশের জমিতে ধানের বীজতলা তৈরির জন্য বুলুর কাছে তিনি তিন কেজি ধান চান। কিন্তু বুলু ধান দিতে রাজি হননি। এ নিয়ে তাঁদের মধ্যে বাগ্‌বিতণ্ডা হয়। একে অপরকে হত্যার হুমকি দেন। এরপর কলু তাঁর প্রতিবেশী চাচাতো ভাই ছাদেক মিয়াকে ৮০ হাজার ৩০০ টাকা দেন বুলুকে হত্যার জন্য। এরপর পরিকল্পিতভাবে গত শনিবার ভোরে গাভির দুধ দোহন করার সময় পেছন থেকে ধারালো অস্ত্র দিয়ে বুলুর মাথায় আঘাত করেন ছাদেক। তাঁর চিৎকারে আশপাশের লোকজন এসে তাঁকে মির্জাপুরের কুমুদিনী হাসপাতালে নিলে কর্তব্যরত চিকিৎসক তাঁকে মৃত ঘোষণা করেন।এসআই মোশারফ জানান, কলু মিয়া টাঙ্গাইল জেলহাজতে রয়েছেন। ছাদেককে গ্রেপ্তারের চেষ্টা চলছে।
