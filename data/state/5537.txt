
দুর্নীতি ও অসদাচরণের অভিযোগে ঢাকার অতিরিক্ত জেলা ও দায়রা জজ জুয়েল রানাকে সাময়িক বরখাস্ত করা হয়েছে। আজ বৃহস্পতিবার বিষয়টি প্রথম আলোকে নিশ্চিত করেছেন আইন মন্ত্রণালয়ের জনসংযোগ কর্মকর্তা রেজাউল করিম।
সুপ্রিম কোর্ট প্রশাসনের নাম প্রকাশে অনিচ্ছুক একজন ঊর্ধ্বতন কর্মকর্তা প্রথম আলোকে বলেন, দুর্নীতির অভিযোগে এই বিচারককে আগেই সাময়িক বরখাস্ত করা হয়। এই বরখাস্তের আদেশ পাওয়ার পর তিনি প্রধান বিচারপতি সুরেন্দ্র কুমার সিনহা সম্পর্কে আপত্তিকর মন্তব্য করেন। এর পরিপ্রেক্ষিতে গত সোমবার অসদাচরণের অভিযোগে ওই বিচারককে বরখাস্ত করার বিষয়টি চিঠি দিয়ে আইন মন্ত্রণালয়কে জানানো হয়।  এদিকে জুয়েল রানাকে সাময়িক বরখাস্ত করার আদেশ প্রজ্ঞাপন আকারে আজ বৃহস্পতিবার আইন মন্ত্রণালয়ের ওয়েবসাইটে প্রকাশ করা হয়েছে। আইনসচিব আবু সালেহ শেখ মো. জহিরুল হকের স্বাক্ষরিত ওই প্রজ্ঞাপনে বলা হয়, জুয়েল রানার বিরুদ্ধে প্রধান বিচারপতি সম্পর্কে ঔদ্ধত্যপূর্ণ, শিষ্টাচারবহির্ভূত, অশালীন, অসংযত আচরণের অভিযোগ উঠেছে। এসব অভিযোগের পরিপ্রেক্ষিতে তাঁর বিরুদ্ধে বিভাগীয় মামলা করার বিষয়টি প্রক্রিয়াধীন রয়েছে। সুপ্রিম কোর্টও জুয়েল রানাকে সাময়িকভাবে বরখাস্ত করার পরামর্শ দিয়েছে। এই পরিপ্রেক্ষিতে তাঁকে সাময়িকভাবে বরখাস্ত করা হয়েছে।
