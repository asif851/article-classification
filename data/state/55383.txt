
শিক্ষামন্ত্রী নুরুল ইসলাম নাহিদ বলেছেন, মাদ্রাসায় শিক্ষার পরিবেশ সুষ্ঠু রাখার পাশাপাশি শিক্ষক, অভিভাবক ও শিক্ষার্থীদের মধ্যে আন্তরিক পরিবেশ গড়ে উঠলে শিক্ষার্থীরা বিপথে যাবে না। এদের সমন্বিত উদ্যোগে একটি জঙ্গি ও সন্ত্রাসমুক্ত দেশ গড়ে উঠবে।শিক্ষামন্ত্রী গতকাল রোববার রাজধানীর খামারবাড়ির কৃষিবিদ ইনস্টিটিউশন মিলনায়তনে ‘জঙ্গিবাদ প্রতিরোধে মাদ্রাসাশিক্ষকদের করণীয়’ শীর্ষক এক মতবিনিময় সভায় প্রধান অতিথির বক্তৃতায় এসব কথা বলেন। সভায় দেশের বিভিন্ন স্থান থেকে ১ হাজার ১৯৩ জন সুপার, অধ্যক্ষ ও প্রধান শিক্ষক অংশ নেন।প্রসঙ্গত, দেশে সাতটি বিভাগে মাদ্রাসা শিক্ষা বোর্ডের অধিভুক্ত ১ লাখ ৬৩ হাজার ৮৬টি ইবতেদায়ি, দাখিল, আলিম, ফাজিল ও কামিল মাদ্রাসায় মোট ৫৪ লাখ শিক্ষার্থী রয়েছে।মতবিনিময় সভায় শিক্ষামন্ত্রী বলেন, পরিবার ও শিক্ষাপ্রতিষ্ঠান একটি শিশুকে পরিপূর্ণ দিকনির্দেশনা ও শিক্ষাদান করে। তাই এ দুটোর সমন্বয়ে একজন শিক্ষার্থী সঠিক ও যোগ্যভাবে গড়ে উঠতে পারে। মাদ্রাসায় কোনো জঙ্গিও নেই। আর দশটা শিক্ষাপ্রতিষ্ঠানের মতোই এসব শিক্ষাপ্রতিষ্ঠানে কোরআন, হাদিস ও সুন্নাহর আলোকে শিক্ষার্থীরা শিক্ষা গ্রহণ করে থাকে উল্লেখ করে শিক্ষামন্ত্রী বলেন, সম্প্রতি হলি আর্টিজান ও শোলাকিয়ায় হামলার ঘটনায় যারা অংশগ্রহণ করেছিল, তারা বিভ্রান্ত ও বিপথগামী হয়ে দেশকে অরাজকতার দিকে ঠেলে দিতে চেয়েছিল।মন্ত্রী বলেন, ‘এসব জঙ্গি হামলায় যারা নিহত হয়েছে সেসব পথভ্রষ্ট সন্তানের লাশ গ্রহণ করতে পরিবার অস্বীকৃতি জানিয়েছে। এ ঘটনা থেকে আমাদের সন্তানদের শিক্ষা গ্রহণ করার সুযোগ রয়েছে।’জাতীয় সংগীত ও শিক্ষাপ্রতিষ্ঠানে পতাকা উত্তোলন প্রসঙ্গে তিনি বলেন, এ দুটো দেশপ্রেমের প্রতীক। অন্যান্য শিক্ষাপ্রতিষ্ঠানের মতো মাদ্রাসায়ও জাতীয় সংগীত গাওয়া ও পতাকা উত্তোলন করা হয়। যাঁরা এ বিষয়ে বিভ্রান্তি ছড়াচ্ছেন, তাঁরা সঠিক নন। দু-একটা শিক্ষাপ্রতিষ্ঠানে এর অনিয়ম হতে পারে। সে বিষয়ে সচেতন হতে নিজ নিজ মাদ্রাসার প্রধান শিক্ষক ও অধ্যক্ষকে নজরদারি করার কথাও বলেন শিক্ষামন্ত্রী।বাংলাদেশ মাদ্রাসা শিক্ষা বোর্ডের ভারপ্রাপ্ত চেয়ারম্যান অধ্যাপক এ কে এম ছায়েফ উল্যার সভাপতিত্বে সভায় বিশেষ অতিথি হিসেবে বক্তব্য দেন শিক্ষাসচিব সোহরাব হোসাইন, অতিরিক্ত সচিব (উন্নয়ন) এ এস মাহমুদ, অতিরিক্ত সচিব (মাদ্রাসা) এস এম এহসান কবির।এ ছাড়া অন্যান্যের মধ্যে বক্তব্য দেন জমিয়াতুল মুদার্রেসীনের মহাসচিব সাব্বির আহমেদ, মাদ্রাসা শিক্ষা অধিদপ্তরের মহাপরিচালক দেলোয়ার হোসাইন প্রমুখ।
