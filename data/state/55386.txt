
রাজধানীর অদূরে সাভারে রানা প্লাজা ধসের ঘটনায় হতাহত, নিখোঁজ ও ক্ষতিগ্রস্ত শ্রমিকদের তালিকা প্রকাশ এবং শ্রমিকদের ক্ষতিপূরণ দেওয়ার দাবিতে গতকাল শুক্রবার এক গণপদযাত্রা ও বিক্ষোভ সমাবেশ অনুষ্ঠিত হয়েছে। ক্ষতিগ্রস্ত শ্রমিক ও তাঁদের স্বজনসহ বিভিন্ন সংগঠনের নেতা-কর্মীরা কর্মসূচিতে অংশ নেন। সাভার অধর চন্দ্র উচ্চবিদ্যালয় প্রাঙ্গণ থেকে বেলা ১১টায় শুরু হয় ওই গণপদযাত্রা। পরে সেটি থানা সড়ক ও ঢাকা-আরিচা মহাসড়ক হয়ে সাভার বাসস্ট্যান্ডে গিয়ে শেষ হয়। গণপদযাত্রা শেষে ধসে পড়া রানা প্লাজার সামনে অনুষ্ঠিত হয় বিক্ষোভ-সমাবেশ। সমাবেশে প্রধান অতিথি হিসেবে উপস্থিত ছিলেন বাংলাদেশের ওয়ার্কার্স পার্টির পলিটব্যুরো সদস্য ও রাজশাহী-২ আসনের সাংসদ ফজলে হোসেন বাদশা।ফজলে হোসেন বাদশা বলেন, রানা প্লাজা ধসের ঘটনায় আহত শ্রমিকেরা কোনো সাহায্য পাননি। নিহত শ্রমিকদের স্বজনদের সহায়তা দেওয়া হলেও তা ছিল নগণ্য। কিন্তু সরকারের কাছে ক্ষতিগ্রস্ত শ্রমিকদের অনুদান বাবদ পাওয়া বিপুল পরিমাণ অর্থ জমা আছে। কী কারণে সেই অর্থ বণ্টন করা হচ্ছে না, তা সবাইকে জানাতে হবে। শ্রমিকদের নিরাপত্তার স্বার্থে আইন করার পাশাপাশি অনতিবিলম্বে ক্ষতিগ্রস্ত শ্রমিক ও তাঁদের স্বজনদের উপযুক্ত ক্ষতিপূরণ দেওয়ারও দাবি জানান তিনি।সমাবেশে অন্য বক্তারা বলেন, শ্রমিকদের উপযুক্ত ক্ষতিপূরণ দেওয়া না হলে আন্দোলনের মাধ্যমে দাবি আদায় করা হবে। তাঁরা হতাহত, নিখোঁজ ও ক্ষতিগ্রস্ত শ্রমিকদের তালিকা প্রকাশসহ অনুদান হিসেবে পাওয়া অর্থের পরিমাণ প্রকাশের দাবি জানান।ক্ষতিগ্রস্ত শ্রমিক নুরুল ইসলাম বলেন, ধসের পর রানা প্লাজার বিভিন্ন পোশাক কারখানার যেসব শ্রমিক আহত হয়ে বেঁচে রয়েছেন, তাঁরা সবাই বেকার হয়ে আছেন। কিন্তু সরকারের পক্ষ থেকে এসব শ্রমিককে পুনর্বাসিত করার ও ক্ষতিপূরণ দেওয়ার কোনো উদ্যোগ নেওয়া হচ্ছে না। তাঁরা এখন মানবেতর জীবন কাটাচ্ছেন। ক্ষতিগ্রস্ত শ্রমিক খালেদা বেগমের সভাপতিত্বে সমাবেশে অন্যান্যের মধ্যে উপস্থিত ছিলেন গার্মেন্টস শ্রমিক ট্রেড ইউনিয়ন কেন্দ্রের সাধারণ সম্পাদক তপন সাহা, বাসদের কেন্দ্রীয় কমিটির সদস্য জাহিদুল হক ও সমাজতান্ত্রিক শ্রমিক ফ্রন্টের সাভার উপজেলা কমিটির সভাপতি সৌমিত্র কুমার দাস।
