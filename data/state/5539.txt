
বকেয়া বেতনের দাবিতে গাজীপুরের টঙ্গীর চেরাগআলী মার্কেট এলাকার একটি পোশাক কারখানার শ্রমিকেরা গতকাল বুধবার বিক্ষোভ করেছেন। শ্রমিকেরা ঢাকা-ময়মনসিংহ মহাসড়ক অবরোধ করে বেশ কয়েকটি যানবাহন ভাঙচুর করেন।কারখানার শ্রমিক ও পুলিশ সূত্রে জানা গেছে, তিন মাস ধরে চেরাগআলী মার্কেট এলাকার জাওয়াদ গার্মেন্টস কর্তৃপক্ষ বেতন-ভাতা পরিশোধ করছে না। গতকাল বেতনের জন্য শ্রমিকেরা চাপ দিলে মালিকপক্ষের লোকজন দুর্ব্যবহার করেন। এতে শ্রমিকেরা ক্ষুব্ধ হয়ে বেলা দেড়টার দিকে কারখানার সামনে ঢাকা-ময়মনসিংহ মহাসড়কে এসে ইটপাটকেল নিক্ষেপ করে বেশ কয়েকটি যানবাহন ভাঙচুর করেন ও সড়ক অবরোধ করেন। এ সময় রাস্তার দুই পাশে সব ধরনের যানবাহন চলাচল বন্ধ হয়ে যায়। খবর পেয়ে পুলিশ এসে শ্রমিকদের মহাসড়ক থেকে চলে যাওয়ার অনুরোধ করলেও তাঁরা শুনেননি। পুলিশ কাঁদানে গ্যাসের শেল ও গুলি ছুড়লে শ্রমিকেরা ছত্রভঙ্গ হয়ে যায়। পরে পুলিশ ও শ্রমিকদের মধ্যে ধাওয়া-পাল্টাধাওয়া শুরু হয়। বেলা আড়াইটার দিকে শ্রমিকেরা চলে গেলে যানবাহন চলাচল শুরু হয়।গাজীপুর শিল্প পুলিশের সহকারী পুলিশ সুপার মোশাররফ হোসেন ঘটনার সত্যতা নিশ্চিত করেছেন।শ্রমিক বিক্ষোভের ব্যাপারে জাওয়াদ গার্মেন্টসের কোনো কর্মকর্তা ও মালিকপক্ষের বক্তব্য পাওয়া যায়নি।
