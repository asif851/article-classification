
মাদারীপুরের শিবচর উপজেলা পরিষদের নির্বাচনে ‘বিদ্রোহী’ প্রার্থী হওয়ায় এবং ওই প্রার্থীকে সমর্থন করায় উপজেলা বিএনপির দুজন নেতাকে বহিষ্কার করেছে দলের কেন্দ্রীয় কমিটি। এতে বিপাকে পড়েছেন দলটির স্থানীয় নেতা-কর্মীরা। ফলে আওয়ামী লীগ-সমর্থিত প্রার্থীর নির্বাচনী প্রচারণা জমে উঠলেও দ্বিধাদ্বন্দ্বে থাকায় বিএনপি-সমর্থিত প্রার্থীর প্রচারণা তেমন দেখা যাচ্ছে না।
উপজেলা বিএনপির আহ্বায়ক কামাল জামান মোল্লা নুরুদ্দিন বলেন, গত রোববার দুপুরে বিএনপির কেন্দ্রীয় যুগ্ম মহাসচিব রুহুল কবির রিজভীর স্বাক্ষরিত পত্রে শিবচর উপজেলা বিএনপির সাবেক সভাপতি নাজমুল হুদা চৌধুরী এবং পৌর বিএনপির সাবেক সহসভাপতি, পৌরসভার কাউন্সিলর ও উপজেলা পরিষদের চেয়ারম্যান প্রার্থী মো. শাহাদাত হোসেন খানকে বহিষ্কার করা হয়। শাহাদাত হোসেন খান দলের সমর্থন না পেয়ে বিদ্রোহী প্রার্থী হিসেবে নির্বাচনে প্রতিদ্বন্দ্বিতা করছেন। এ কারণে শাহাদাত হোসেন খানকে এবং তাঁকে সমর্থন করায় নাজমুল হুদা চৌধুরীকে বহিষ্কার করা করা হয়েছে বলে উপজেলা বিএনপির একাধিক সূত্র জানিয়েছে। ২৭ ফেব্রুয়ারি এই উপজেলার নির্বাচন অনুষ্ঠিত হবে।
এখানে শাহাদাত হোসেন বাদে চেয়ারম্যান পদে অন্য প্রার্থীরা হলেন আওয়ামী লীগ-সমর্থিত উপজেলার বর্তমান চেয়ারম্যান রেজাউল করিম তালুকদার ও বিএনপি-সমর্থিত উপজেলা বিএনপির সদস্য খলিলুর রহমান।
ভাইস চেয়ারম্যানে পদে প্রতিদ্বন্দ্বিতা করছেন উপজেলা আওয়ামী লীগের সহসভাপতি বি এম দেলোয়ার হোসেন ও বিএনপি-সমর্থিত উপজেলা ছাত্রদলের নেতা মো. খলিলুর রহমান খান। মহিলা ভাইস চেয়ারম্যান পদে প্রতিদ্বন্দ্বিতা করছেন আওয়ামী লীগ-সমর্থিত ফাহিমা আক্তার ও বিএনপি-সমর্থিত বিউটি খানম।
নাম প্রকাশ না করার শর্তে বিএনপির কয়েকজন নেতা-কর্মী বলেন, চেয়ারম্যান পদে বিএনপি থেকে একাধিক প্রার্থী হওয়ায় তাঁরা বিপাকে পড়েছেন। কাকে রেখে কার পক্ষে তাঁরা নির্বাচন করবেন, সে ব্যাপারে সিদ্ধান্ত নিতে পারছেন না। তাই তাঁরা কোনো সভা-সমাবেশ করছেন না, হাত-পা গুটিয়ে বসে রয়েছেন। এ ছাড়া দলের মধ্যে অভ্যন্তরীণ কোন্দল থাকায় এখন বড় পর্যায়ের অনেক নেতা আওয়ামী লীগে যোগ দিচ্ছেন। এতে সাধারণ নেতা-কর্মীরা হতাশ হয়ে পড়েছেন।
নেতা-কর্মীরা বলেন, দলের মধ্যে সমঝোতা নেই। অনেকে আবার বিদ্রোহী প্রার্থী হয়েছেন। দলের উচ্চপর্যায় থেকে সঠিক গাইডলাইন না থাকায় এ সমস্যা হয়েছে। এতে দলের কর্মী-সমর্থকেরা বিপাকে পড়েছেন।
উপজেলা বিএনপির আহ্বায়ক কামাল জামান মোল্লা নুরুদ্দিন বলেন, ‘দল থেকে যে প্রার্থীকে সমর্থন দেওয়া হয়েছে সবার উচিত তাঁর পক্ষে কাজ করা। তৃণমূল পর্যায় থেকে উচ্চপর্যায়ের কোনো কর্মীই দলের বাইরে নন।’
