
ভারতীয় সীমান্তরক্ষী বাহিনী বিএসএফের এক সদস্য এক নারীকে ধাওয়া করে কুমিল্লার সদর দক্ষিণ উপজেলার ভারতীয় সীমান্তবর্তী এলাকা যশপুরে ঢুকে পড়েন। পরে তিনি অস্ত্র ফেলে পালিয়ে যান। ১০ বর্ডার গার্ড ব্যাটালিয়ন কুমিল্লার সদস্যরা গতকাল মঙ্গলবার অস্ত্রটি উদ্ধার করেন। এ নিয়ে পতাকা বৈঠকের পর গতকাল সন্ধ্যা সাড়ে ছয়টার দিকে অস্ত্রটি বিএসএফকে ফেরত দেয় বিজিবি। ১০ বর্ডার গার্ড ব্যাটালিয়নের অধিনায়ক লে. কর্নেল মামুন আল মাহমুদ বলেন, যশপুর বিজিবির ফাঁড়ির কাছেই নিজের জমিতে কাজ করছিলেন বাংলাদেশি এক নারী। ওই নারীকে আটক করতে বিএসএফের এক সদস্য ধাওয়া করে বাংলাদেশে প্রবেশ করেন। এ সময় বিজিবির সদস্য জালাল উদ্দিন ওই বিএসএফ সদস্যকে আটকাতে চাইলে তিনি গুলি করার চেষ্টা করেন। পরে বিজিবির সদস্যরা একজোট হয়ে তাঁকে ধাওয়া করলে তিনি অস্ত্র ফেলে ভারতের ভেতরে পালিয়ে যান। পরে বিজিবির সদস্যরা অস্ত্রটি (এসএলআর) উদ্ধার করেন। পতাকা বৈঠকের মাধ্যমে লে. কর্নেল মামুন আল মাহমুদ ২৯ বিএসএফের অধিনায়ক কোচ হারের হাতে গতকাল সন্ধ্যা সাড়ে ছয়টার দিকে অস্ত্রটি তুলে দেন।
