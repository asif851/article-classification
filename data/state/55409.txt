
দ্বিতীয় দফায় গৃহস্থালি গ্যাসের মূল্যবৃদ্ধিকে অবৈধ ঘোষণা করেছেন হাইকোর্ট। আজ রোববার বিচারপতি জিনাত আরা ও বিচারপতি কাজী মো. ইজারুল হক আকন্দের সমন্বয়ে গঠিত হাইকোর্ট বেঞ্চ এ আদেশ দেন।
অর্থাৎ এখন থেকে আদালতের নির্দেশনা অনুযায়ী গ্রাহকের কাছ থেকে এক চুলার জন্য ৭৫০ টাকা ও দুই চুলার জন্য ৮০০ টাকা নেওয়া হবে। ১ আগস্ট থেকে নির্ধারিত এই দাম বহাল রাখতে নির্দেশ দিয়েছেন হাইকোর্ট। আদালতের এ আদেশ পত্রিকার বিজ্ঞপ্তি আকারে জনগণকে জানাতে নির্দেশ দেওয়া হয়েছে বাংলাদেশ এনার্জি রেগুলেটরি কমিশনকে (বিইআরসি)।
গত ২৮ ফেব্রুয়ারি এক রিট আবেদনের শুনানি নিয়ে হাইকোর্ট রুলসহ দ্বিতীয় দফায় গ্যাসের দাম বাড়ানোর সিদ্ধান্ত ছয় মাসের জন্য স্থগিত করেন। এ আদেশ স্থগিত চেয়ে আবেদন করে বিইআরসি। গত ৩০ মে সেই আবেদনের শুনানি নিয়ে চেম্বার বিচারপতি হাইকোর্টের দেওয়া আদেশে স্থগিতাদেশ দিয়ে ৫ জুন আপিল বিভাগের নিয়মিত বেঞ্চে পাঠান। এর ধারাবাহিকতায় ওই দিন বিষয়টি শুনানির জন্য ওঠে। শুনানি নিয়ে চেম্বার বিচারপতির দেওয়া এই স্থগিতাদেশ বহাল রাখে আপিল বিভাগ। এ ছাড়া গ্যাসের দাম বৃদ্ধি প্রশ্নে হাইকোর্টের দেওয়া রুল ৩১ জুলাইয়ের মধ্যে নিষ্পত্তি করতে বলা হয়।
এর আগে গত ২৩ ফেব্রুয়ারি বিইআরসি দুই ধাপে গ্যাসের দাম বাড়ানোর ঘোষণা দেয়। এই গণবিজ্ঞপ্তি অনুযায়ী প্রথম দফায় ১ মার্চ ও দ্বিতীয় দফায় ১ জুন থেকে দাম বাড়ার কথা। বিইআরসির আদেশ অনুযায়ী মার্চ থেকে আবাসিক গ্রাহকদের এক চুলার জন্য ৭৫০ (আগে ৬০০) ও দুই চুলার জন্য ৮০০ টাকা (আগে ৬৫০) বিল দেওয়ার কথা বলা হয়। আর জুন থেকে এক চুলার জন্য ৯০০ ও দুই চুলার জন্য ৯৫০ টাকা বিল দেওয়ার কথা। ওই গণবিজ্ঞপ্তির বৈধতা চ্যালেঞ্জ করে ক্যাবের কনজ্যুমার কমপ্লেইন হ্যান্ডলিং ন্যাশনাল কমিটির আহ্বায়ক স্থপতি মোবাশ্বের হোসেন রিট করেন।
