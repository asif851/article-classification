
রাজধানীর সৌন্দর্য বাড়াতে সব সরকারি-বেসরকারি দপ্তর ও বাড়ির বাইরের দেয়ালে পলেস্তারা এবং রং করতে শিগগিরই নির্দেশনা দেওয়া হবে বলে জানিয়েছেন ঢাকা দক্ষিণ সিটি করপোরেশনের (ডিএসসিসি) মেয়র মোহাম্মদ সাঈদ খোকন।আজ রোববার বেলা সাড়ে ১১টার দিকে রাজধানীর টিকাটুলিতে র‍্যাব-৩ এর কার্যালয়ের সামনে মেয়র মোহাম্মদ হানিফ ফ্লাইওভারের নিচে এক অস্থায়ী মঞ্চে এক অনুষ্ঠানে বক্তব্য দেন সাঈদ খোকন। ডিএসসিসির ‘পরিচ্ছন্ন বছর-২০১৬’ কর্মসূচি বাস্তবায়নে এ অনুষ্ঠানের আয়োজন করে র‍্যাব-৩।সাঈদ খোকন বলেন, ঢাকা শহরে বহুতল ভবন ভাড়া দিয়ে মাসে মোটা অঙ্কের টাকা আয় করেন বাড়ির মালিকেরা। কিন্তু বাড়ির বাইরের দেয়ালে পলেস্তারা ও রং করেন না তারা। কিন্তু শহরের সৌন্দর্য বাড়াতে তার গুরুত্ব অনেক। তাই ডিএসসিসির পক্ষ থেকে সব বাড়ির দেয়ালে পলেস্তারা ও রং করতে একটি নির্দেশনা দেওয়া হবে। বাড়ির মালিকেরা তা বাস্তবায়ন না করলে হোল্ডিং ট্যাক্স বাড়ানোসহ বিভিন্ন পদক্ষেপ নেওয়া হবে।সাঈদ খোকন বলেন, রাজধানীতে প্রায় দুই কোটির বেশি মানুষ হাজারো সমস্যার মধ্যে বসবাস করছেন। ময়লা-আবর্জনায় পুরো শহর বসবাসের অযোগ্য হয়ে আছে। কিন্তু ডিএসসিসি ও ঢাকা উত্তর সিটি করপোরেশনের (ডিএনসিসি) অল্পসংখ্যক কর্মকর্তা-কর্মচারী দিয়ে সবাইকে পর্যাপ্ত সেবা দেওয়া সম্ভব নয়। তাই প্রত্যেকের অবস্থান থেকে শহরকে নিজের বাড়ি মনে করে পরিষ্কার রাখতে হবে।সাঈদ খোকন আরও বলেন, ঢাকা শহরে যত্রতত্র বাস-ট্রাক রেখে বিভিন্ন রাস্তা-ঘাট ও ফুটপাত দখল করে রেখেছেন মালিক ও চালকেরা। এতে করে সড়ক ও ফুটপাতে স্বাধীনভাবে চলাচল করতে পারেন না সাধারণ মানুষ। বিষয়টি নিয়ে বাস মালিক ও চালকদের সঙ্গে আলোচনা হয়েছে। কিন্তু তাতে কোনো কাজ হয়নি। এখন তাদের বিরুদ্ধে আইনি ব্যবস্থা নিতে হবে।
ডিএসসিসির মেয়র বলেন, ‘রাজধানীর গুলিস্তানে অবৈধ স্থাপনা উচ্ছেদ অভিযান চলাকালে অনেক প্রভাবশালীরা বাধা দিয়েছেন। পরে র‍্যাব-পুলিশের সহযোগিতায় সব অবৈধ স্থাপনা উচ্ছেদ করতে সফল হয়েছি। একটি পরিচ্ছন্ন ভাবনা নিয়ে ডিএসসিসির সব কার্যক্রমে নাগরিকদের এগিয়ে আসতে হবে।’
র‍্যাবের মহাপরিচালক (ডিজি) বেনজীর আহমেদ বলেন, ‘বাড়ি ও দপ্তরের চারপাশ পরিচ্ছন্ন রাখার দায়িত্ব আমাদের। সিটি করপোরেশনের আশায় থাকলে কখনোই শহর পরিচ্ছন্ন হবে না। শহরের বিষাক্ত বাতাস ও পরিবেশকে পরিচ্ছন্ন রাখতে চাইলে সবাইকে এক যোগে কাজ করতে হবে। অসম্ভবকে সম্ভব করা যাবে।’
অনুষ্ঠানে র‍্যাব-৩ এর পরিচালক খন্দকার গোলাম সারওয়ারের সভাপতিত্বে ডিএসসিসি ও র‍্যাবের বিভিন্ন কর্মকর্তারা উপস্থিত ছিলেন। অনুষ্ঠান শেষে সবাইকে নিয়ে র‍্যাব-৩ এর কার্যালয়ের সামনের সড়ক পরিচ্ছন্ন করেন সাঈদ খোকন ও বেনজীর আহমেদ।
