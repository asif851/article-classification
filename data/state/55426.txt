
ব্যাংক থেকে দুর্নীতির মাধ্যমে হাতিয়ে নেওয়া অর্থ ফেরত দিলে তাঁদের প্রতি দুর্নীতি দমন কমিশন (দুদক) নমনীয় থাকবে বলে মন্তব্য করেছেন প্রতিষ্ঠানটির কমিশনার (তদন্ত) এ এফ এম আমিনুল ইসলাম।
আজ সোমবার রাজধানীর সেগুনবাগিচায় শিল্পকলা একাডেমি মিলনায়তনে দুদকের দ্বাদশ প্রতিষ্ঠাবার্ষিকীর অনুষ্ঠানে কমিশনার এ এফ এম আমিনুল ইসলাম এ মন্তব্য করেন।
অনুষ্ঠানে প্রধান অতিথির বক্তব্যে বিশ্বসাহিত্য কেন্দ্রের প্রতিষ্ঠাতা অধ্যাপক আবদুল্লাহ আবু সায়ীদ বলেন, শুধু ছোট দুর্নীতিবাজদের ধরলে হবে না। বড় দুর্নীতিবাজদেরও আইনের আওতায় নিয়ে আসতে হবে। অপরাধ মূলত করে ক্ষমতাবান মানুষ। এ বিষয়টি সবাইকে দেখিয়ে দিতে হবে যে আইনের সামনে কোনো অপরাধী শাস্তি ছাড়া পার পাবে না। তিনি আরও বলেন, দুর্নীতিকে রুখতে না পারলে ভবিষ্যৎ বাংলাদেশের সত্যিকারের স্থায়িত্ব গড়া সম্ভব হবে না।
সভাপতির বক্তব্যে দুদকের চেয়ারম্যান ইকবাল মাহমুদ বলেন, ‘আমরা এক যুগ পার করেছি সত্য, কিন্তু গণমানুষের প্রত্যাশা ও প্রাপ্তি বিবেচনা করলে হতাশ হতে হয়। কারণ, প্রাপ্তির হারটা একেবারে নগণ্য। দুদকে অভ্যন্তরীণ দুর্বলতা আছে, সিস্টেমে সমস্যা আছে, দুর্নীতিও আছে। আমরা চেষ্টা করছি এসব পরিবর্তন করতে।’
অনুষ্ঠানে আরও বক্তব্য দেন দুদকের কমিশনার (অনুসন্ধান) নাসিরউদ্দীন আহমেদ, সচিব আবু মো. মোস্তফা কামাল, মহাপরিচালক মোহাম্মদ মুনির চৌধুরী, মঈদুল ইসলাম, ফরিদ আহমেদ ভূঞা, নূর আহমদ, সামসুল আরেফীন প্রমুখ।
