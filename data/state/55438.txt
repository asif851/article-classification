
যশোরের অভয়নগর উপজেলার শুভরাড়া ইউনিয়নের নম্বর ওয়ার্ড আওয়ামী লীগের সভাপতি জাহিদুল ইসলাম বিশ্বাস (৩৫) সন্ত্রাসীদের বোমা হামলায় নিহত হয়েছেন। আজ বৃহস্পতিবার রাত সাড়ে আটটার দিকে এ ঘটনা ঘটে। তবে পুলিশ তাঁর লাশ রাত সাড়ে দশটার দিকে খুঁজে পেয়েছে।পুলিশ ও এলাকাবাসী সূত্রে জানা যায়, জাহিদুল ইসলাম আজ রাত আটটার দিকে উপজেলার শুভরাড়া খেয়াঘাটে আওয়ামী লীগ কার্যালয়ে এলাকায় দলীয় লোকজনদের নিয়ে বৈঠক করেন। বৈঠক শেষে বাড়ি ফেরার সময় সন্ত্রাসীরা তাঁকে লক্ষ্য করে পর পর কয়েকটি বোমা ছুঁড়ে পালিয়ে যায়। বোমার আঘাতে ঘটনাস্থলেই জাহিদের মৃত্যু হয়। বোমার আঘাতে পারভেজ নামে একজন দোকানদার আহত হয়েছেন। বোমা হামলার পর জাহিদুলের মরদেহ খোকনের দোকানের নিচে গড়িয়ে চলে যায়। রাত সাড়ে দশটার দিকে পুলিশ জাহিদুলের লাশ খুঁজে পায়।নিহত জাহিদুল শুভরাড়া গ্রামের গহর বিশ্বাসের ছেলে। এ ঘটনার কিছুক্ষণ পর শুভরাড়া ইউনিয়ন আওয়ামী লীগের সাধারণ সম্পাদক মহির খানের বাড়ির গেটের সামনে পরপর দুটি বোমা হামলা চালায় সন্ত্রাসীরা। তবে এতে কেউ হতাহত হয়নি।অভয়নগর থানার ভারপ্রাপ্ত কর্মকর্তা (ওসি) কাজী আব্দুস ছালেক বলেন, ‘বোমার আঘাতে ঘটনাস্থলেই জাহিদুল ইসলামের মৃত্যু হয়েছে। লাশ গড়িয়ে দোকানের নিচে চলে যাওয়ায় বহু খোঁজাখুঁজির পর আমরা রাত দশটার পর লাশটি উদ্ধার করেছি।’
