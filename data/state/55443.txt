

বিএনপির চেয়ারপারসন খালেদা জিয়া বলেছেন, আওয়ামীলীগ জোর করে ক্ষমতায় থাকতে চায়। কিন্তু এভাবে সরকার চলে না। যদু-মধুকে দিয়ে সরকার চলতে পারে না।আজ শনিবার বিকেলে জামালপুরে ২০-দলীয় জোটের জনসভায় প্রধান অতিথির বক্তব্যে তিনি এই মন্তব্য করেন।দেশের বর্তমান ‘রাজনৈতিক সমস্যা নিরসনে’ বিএনপির সঙ্গেই আলোচনায় বসতে হবে বলে দাবি করেন খালেদা জিয়া।খালেদা জিয়া বলেন, ‘জনগণের দল বিএনপি। আওয়ামী লীগ এই দলকে ভয় পায়। তাই আলোচনায় বসতে চায় না। তারা জোর করে ক্ষমতায় থাকতে চায়। এভাবে সরকার চলে না। যদু-মধুকে দিয়ে সরকার চলতে পারে না।’খালেদা জিয়া আরও বলেন, শেখ হাসিনার অধীনে সুষ্ঠু নির্বাচন হতে পারে না। তার অধীনে স্থানীয় সরকার নির্বাচন হয়েছে। কিন্তু এ নির্বাচনেও কারসাজি করেছে তারা। যারা স্থানীয় সরকার নির্বাচনে কারচুপি করতে পারে তাদের অধীনে জাতীয় নির্বাচন সুষ্ঠুভাবে সম্পন্ন হতে পারে না। তাই নিরপেক্ষ সরকারের অধীনে দ্রুত নির্বাচন দেওয়ার দাবি জানান তিনি।বক্তৃতার শুরুতে সরকারের সমালোচনা করে খালেদা জিয়া বলেন, ‘আমরা র‌্যাব প্রতিষ্ঠা করেছি, কিন্তু তাঁদের দলীয় কাজে ব্যবহার করিনি। কিন্তু বর্তমান সরকার র‌্যাবের সদস্যদের দিয়ে দলীয় এজেন্ডা বাস্তবায়ন করছে। তাদের দিয়ে খুন, গুম করাচ্ছে।’ তিনি সরকারের সমালোচনা করে বলেন, ক্ষমতাকে চিরস্থায়ী করতে বিভিন্ন আইন করছে সরকার। এ জন্য সংবিধান সংশোধনও করছে। বিচারকদের ভয়ে রাখার জন্য অভিশংসন আইন করা হচ্ছে। তিনি বলেন, ‘বর্তমান অবৈধ সরকারের অধীনে অবৈধ আইন মানি না, মানব না।’
নির্দলীয় সরকারের অধীনে দ্রুত নির্বাচনের দাবিতে ২০-দলীয় জোটের আন্দোলনের অংশ হিসেবে এ জনসভার আয়োজন করা হয়।
আরও পড়ুন:
জনসভার মঞ্চে খালেদা
জামালপুরে খালেদার জনসভা শুরু
জামালপুরের পথে খালেদা জিয়া
