
চাঁপাইনবাবগঞ্জে মৃতপ্রায় মহানন্দা নদী দখল ও দূষণমুক্ত করার দাবিতে গতকাল মঙ্গলবার মানববন্ধনের আয়োজন করা হয়। বীরশ্রেষ্ঠ ক্যাপ্টেন মহিউদ্দিন জাহাঙ্গীর সেতুর (মহানন্দা সেতু) কাছে নদীর তীরে সেভ দ্য নেচার নামের পরিবেশবাদী একটি সংগঠন এ মানববন্ধনের আয়োজন করে। এ ছাড়া বরগুনা শহরের পাশ দিয়ে প্রবাহিত খাকদোন নদ ও শহরের ভেতর দিয়ে প্রবাহিত ভাড়ানি খালের অবৈধ দখলদারদের উচ্ছেদ করে দুটি নদ-খালের প্রবাহ নিশ্চিত করার দাবিতে গতকাল শহরে মানববন্ধন-সমাবেশ হয়েছে।
চাঁপাইনবাবগঞ্জে সকাল সাড়ে ১০টা থেকে ঘণ্টাব্যাপী এ মানববন্ধনে বক্তারা বলেন, নদীতীরের বিভিন্ন স্থান ভরাট করে ভবন নির্মাণ করছে ভূমিদস্যুরা। অবৈধভাবে বালু উত্তোলন করছে। যেভাবে দখলবাজি হচ্ছে তা অত্যন্ত দুঃখজনক। অন্যদিকে শহরের দূষিত পানি পৌরসভার নালা দিয়ে নদীর পানিতে মিশে দূষণ ঘটাচ্ছে। নদীতে গোসল করা মানুষ চর্মরোগে আক্রান্ত হচ্ছে। পৌর এলাকার খালঘাটসহ নদীতীরে বিভিন্ন ভবনের পেছনে আবর্জনাযুক্ত মাটি দিয়ে তীর ভরাট করা হচ্ছে। অন্যদিকে জেলা ও উপজেলা প্রশাসনের নেতৃত্বাধীন নদী রক্ষা কমিটি নিষ্ক্রিয় ভূমিকা পালন করছে। বক্তারা এসব ঘটনার তীব্র প্রতিবাদ জানিয়ে নদীগ্রাসীদের প্রতিরোধ করার আহ্বান জানান।
সেভ দ্য নেচারের প্রধান সমন্বয়কারী সাংবাদিক রবিউল হাসানের সভাপতিত্বে এ সময় বক্তব্য দেন সমাজসেবক শফিকুল আলম, চাঁপাইনবাবগঞ্জ প্রেসক্লাবের সভাপতি গোলাম মোস্তফা, সাধারণ সম্পাদক কামাল উদ্দীন, সাংবাদিক ডাবলু কুমার ঘোষ, আনোয়ার হোসেন, পৌর কাউন্সিলর জিয়াউর রহমান, বালিয়াডাঙ্গা ইউপির সদস্য মো. রাজীব প্রমুখ।
সদর উপজেলা নির্বাহী কর্মকর্তা (ইউএনও) ইফতেখার উদ্দীন শামীম গতকাল প্রথম আলোকে বলেন, ‘আমি এখানে নতুন এসেছি। আমি আসার পর থেকে নদী রক্ষা কমিটির কোনো সভা হয়নি। তবে নদী রক্ষায় শিগগিরই পদক্ষেপ নেওয়া হবে।’
বরগুনা প্রেসক্লাবের আয়োজনে সিটিজেন জার্নালিস্ট টিম, পরিবেশ আন্দোলন, নদী পরিব্রাজক দল, নাগরিক অধিকার সংরক্ষণ দল, প্রথম আলো বন্ধুসভা ও পরিবর্তন চাই—এসব সংগঠনের যৌথ উদ্যোগে বেলা ১১টায় শহরের সদর সড়কে মানববন্ধন-সমাবেশ হয়েছে।
মানববন্ধন চলাকালে সমাবেশে বক্তারা অবৈধ দখলদারদের অবিলম্বে উচ্ছেদ করে খাকদোন নদ ও ভাড়ানি খাল খনন করে আগের অবস্থায় ফিরিয়ে আনার দাবি জানান। দাবি পূরণ না হলে এ নিয়ে কঠোর নাগরিক আন্দোলন গড়ে তোলার হুঁশিয়ারি দেন তাঁরা।
বরগুনা প্রেসক্লাবের সভাপতি জাকির হোসেনের সভাপতিত্বে সমাবেশে বক্তব্য দেন বরগুনা জেলা মুক্তিযোদ্ধা সংসদের ডেপুটি কমান্ডার আবদুল মোতালেব মৃধা, জেলা শ্রমিক ফেডারেশনের সভাপতি সুখরঞ্জন শীল, নাগরিক অধিকার সংরক্ষণ কমিটির সাধারণ সম্পাদক মনির হোসেন, পরিবেশ আন্দোলনের সদস্যসচিব মুশফিক আরিফ, জেলা সড়ক পরিবহন শ্রমিক ইউনিয়নের সভাপতি মো. সাহাবুদ্দিন, জেলা মহিলা পারিষদের সভানেত্রী নাজমা বেগম, মহিলা সমিতির সভানেত্রী মাহফুজা বেগম, বরগুনা পৌরসভার কাউন্সিলর রইসুল আলম, বন্ধুসভার সভাপতি নওশাদ জামান, বরগুনা হোমিও কলেজের অধ্যক্ষ আবুল কালাম আজাদ প্রমুখ।
সমাবেশ চলাকালে বরগুনার ভারপ্রাপ্ত জেলা প্রশাসক মো. নুরুজ্জামান সেখানে আসেন এবং নাগরিক সমাজের এই দাবিকে যৌক্তিক বলে উল্লেখ করে খাকদোন নদ ও ভাড়ানি খাল দখলমুক্ত করতে পদক্ষেপ নেওয়ার আশ্বাস দেন।
 
