
রাজশাহী বিশ্ববিদ্যালয়ের ৩০ জন শিক্ষার্থীর নামের তালিকা পুলিশের কাছে হস্তান্তর করেছে বিশ্ববিদ্যালয় কর্তৃপক্ষ। দীর্ঘদিন থেকে শিক্ষা কার্যক্রমে ‘অনুপস্থিত’ থাকায় ওই শিক্ষার্থীদের তালিকা পুলিশকে দেওয়া হয়।
বিশ্ববিদ্যালয়ের প্রক্টর মজিবুল হক আজাদ খান বলেন, তাঁরা ৩০ শিক্ষার্থীর একটি তালিকা রাজশাহী মেট্রোপলিটন পুলিশের (আরএমপি) কাছে হস্তান্তর করেছেন। পুলিশের অনুরোধের পরিপ্রেক্ষিতেই দীর্ঘদিন ধরে অনুপস্থিত এই শিক্ষার্থীদের তালিকা তাদের দেওয়া হয়।এর আগে পুলিশের পক্ষ থেকে বিশ্ববিদ্যালয় কর্তৃপক্ষের কাছে চিঠি পাঠিয়ে নিখোঁজ শিক্ষার্থীদের তালিকা পুলিশকে দেওয়ার জন্য অনুরোধ জানানো হয়। ওই চিঠির পরিপ্রেক্ষিতে বিশ্ববিদ্যালয় কর্তৃপক্ষ একটি কমিটি করে ঝরে পড়া (ড্রপ আউট) ও অনুপস্থিত শিক্ষার্থীদের তালিকা করে। পরে ৩০ জনের একটি তালিকা চূড়ান্ত করে পুলিশের কাছে হস্তান্তর করে। এই শিক্ষার্থীরা ২০০৯-১০, ২০১০-১১ এবং ২০১১-১২ শিক্ষাবর্ষের।আরএমপির মুখপাত্র ইফতেখায়ের আলম জানান, ওই তালিকা হাতে পেয়ে তদন্তে নেমেছে পুলিশ। তবে ওই তালিকায় থাকা শিক্ষার্থীদের নাম প্রকাশ করেননি তিনি।
