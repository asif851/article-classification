
২০১৯ সালের আগে বিএনপির সঙ্গে কোনো সংলাপ হবে না এবং এর আগে নির্বাচনও হবে না বলে জানিয়েছেন ১৪ দলের সমন্বয়ক ও আওয়ামী লীগের প্রেসিডিয়াম সদস্য মোহাম্মদ নাসিম। আজ গাবতলীর মাজার রোডে ১৪ দলের উদ্যোগে আয়োজিত শান্তি সমাবেশে প্রধান অতিথির বক্তব্যে তিনি এ কথা বলেন।মোহাম্মদ নাসিম বলেন, এ সরকার পাঁচ বছরের জন্য নির্বাচিত হয়েছে। এর এক দিন আগেও নির্বাচন হবে না। খালেদা জিয়ার উদ্দেশে তিনি বলেন, ‘শেখ হাসিনার রাজনীতির সামনে আপনি টিকতে পারবেন না। প্রধানমন্ত্রীর নির্দেশে সারা দেশের গ্রামগঞ্জে কমিটি গঠন করা হবে। কমিটির উদ্যোগে অবরোধের বিরুদ্ধে শান্তি মিছিল হবে। ’সমাবেশে বিশেষ অতিথির বক্তব্যে বেসামরিক বিমান পরিবহন ও পর্যটনমন্ত্রী রাশেদ খান মেনন বলেন, গত ১৬ দিনের অবরোধে ১৫৯ টি বাসে আগুন দেওয়া হয়েছে। ২৯ জন মানুষকে হত্যা করা হয়েছে। তিনি বলেন, জামায়াতের সঙ্গ না ছাড়া পর্যন্ত বিএনপির সঙ্গে কোনো আলোচনা হবে না।। গণতন্ত্র সংকুচিত হচ্ছে-এমন দাবিকে কটাক্ষ করে মেনন বলেন, গণতন্ত্র সংকুচিত হয়নি। বরং অগণতান্ত্রিক শক্তি সংকুচিত হয়েছে। বিএনপি-জামায়াত ক্ষমতায় এলে গণতন্ত্রের মূল উৎপাটিত হতো।অনুষ্ঠানে ত্রাণমন্ত্রী মোফাজ্জল হোসেন চৌধুরী মায়া, আওয়ামী লীগের যুগ্ম সাধারণ সম্পাদক জাহাঙ্গীর কবির নানক, সাংগঠনিক সম্পাদক বাহাউদ্দিন নাসিম, সাম্যবাদী দলের দিলীপ বড়ুয়াসহ ১৪ দলের নেতারা বক্তব্য দেন। সমাবেশে ঢাকা-১৪ আসনের সাংসদ আসলামুল হক সভাপতিত্ব করেন। সমাবেশ শেষে একটি মিছিল শুরু হয়। মিছিলটি মাজার রোড, কল্যাণপুর মিরপুর-১ নম্বর গোল চত্বর, টেকনিক্যাল, কল্যাণপুর হয়ে আবার গাবতলীতে শেষ হবে বলে জানানো হয়।
