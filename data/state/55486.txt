
ঢাকা শিশু হাসপাতালে প্রয়োজন না থাকলেও শিশুদের অ্যান্টিবায়োটিক দেওয়া হচ্ছে। হাসপাতালের নিজস্ব হিসাব বলছে, ভর্তি থাকা ৭১ শতাংশ শিশুকেই অ্যান্টিবায়োটিক দেওয়া হয়। আর ৫১ শতাংশ শিশুকে দেওয়া হয় একাধিক অ্যান্টিবায়োটিক।গতকাল সোমবার বঙ্গবন্ধু আন্তর্জাতিক সম্মেলন কেন্দ্রে বাংলাদেশ সোসাইটি ফর পেডিয়াট্রিক ইনফেকশাস ডিজিজ (বিএসপিআইডি) আয়োজিত সিম্পোজিয়ামে এই হিসাব দেওয়া হয়। আয়োজক সংগঠন অ্যান্টিবায়োটিক প্রয়োগে সুনির্দিষ্ট নীতিমালা তৈরির ওপর জোর দিয়েছে।সিম্পোজিয়ামে ২০১৪ সালে অ্যান্টিবায়োটিক ব্যবহারের হিসাব তুলে ধরেন ঢাকা শিশু হাসপাতালের পরিচালক ও বিএসপিআইডির সভাপতি মনজুর হোসেন। তিনি বলেন, শিশুদের আরোগ্যের জন্য সব ক্ষেত্রেই অ্যান্টিবায়োটিক প্রয়োগের প্রয়োজন ছিল, এমনটি বলা যাবে না। চিকিৎসকেরা অনেক সময় ওষুধ কোম্পানির চাপে পড়ে, রোগ সারতে দেরি হলে রোগী অন্য কারও কাছে চলে যেতে পারে—এই আশঙ্কায় অ্যান্টিবায়োটিক দিচ্ছেন। নির্বিচার ব্যবহারের কারণে কমপক্ষে ১০ শতাংশ ক্ষেত্রে রোগের জীবাণু ওষুধ-প্রতিরোধী হয়ে ওঠে।‘অ্যাবিউজ অব অ্যান্টিবায়োটিকস ইন চিলড্রেন’ শীর্ষক সিম্পোজিয়ামে চিকিৎসকদের দেওয়া কয়েকটি ব্যবস্থাপত্র দেখানো হয়। তাতে দেখা যায়, দুই বা এক দিনের ডায়রিয়া কিংবা জ্বরে কোনো কোনো চিকিৎসক শিশুদের অ্যান্টিবায়োটিক দিচ্ছেন। অনেক সময় যথাযথ মাত্রায় ঠিক অ্যান্টিবায়োটিক দিচ্ছেন না। ব্যাকটেরিয়াজনিত সংক্রমণ এড়াতে অ্যান্টিবায়োটিক প্রয়োগের কথা থাকলেও কিছু চিকিৎসক ভাইরাসজনিত রোগেও তা ব্যবহার করছেন।অনুষ্ঠানের প্রধান অতিথি জাতীয় অধ্যাপক এম আর খান বলেন, শিশুদের জ্বর, ডায়রিয়া, যক্ষ্মাসহ যেকোনো সংক্রমণে অ্যান্টিবায়োটিকের যথেচ্ছ ব্যবহার হচ্ছে।বারডেম হাসপাতালের মহাপরিচালক ও শিশুবিশেষজ্ঞ নাজমুন নাহার বলেন, হাসপাতালে স্বল্পমাত্রার অ্যান্টিবায়োটিক দিচ্ছেন যে চিকিৎসক তিনিই আবার নিজস্ব চেম্বারে রোগীকে উচ্চমাত্রার অ্যান্টিবায়োটিক দিচ্ছেন। তিনি বলেন, ‘হাসপাতালে রোগীকে ওরাল স্যালাইন দিচ্ছি, ক্লিনিকে আইভি স্যালাইন দিচ্ছি। ছাত্ররা দ্বিধাগ্রস্ত হচ্ছে। কোনটা করবে বুঝে উঠতে পারছে না।’ একটি নীতিমালা তৈরি করার ওপর তিনি জোর দেন।বঙ্গবন্ধু শেখ মুজিব মেডিকেল বিশ্ববিদ্যালয়ের (বিএসএমএমইউ) নবজাতক বিভাগের প্রধান ও বাংলাদেশ পেডিয়াট্রিকস অ্যাসোসিয়েশনের (বিপিএ) সভাপতি মো. সহিদুল্লা বলেন, যেসব নবজাতক নিবিড় পরিচর্যা কেন্দ্রে থাকছে, তাদের বেলায় বারবার অ্যান্টিবায়োটিক পরিবর্তনের ঘটনা ঘটছে। যে শিশুটির এক দিন পর হাসপাতাল থেকে ছুটি নিয়ে বাড়ি যাওয়ার কথা, সে শিশুটি নতুন সংক্রমণের শিকার হয়ে মারা যাচ্ছে রোগের জীবাণু ওষুধ-প্রতিরোধী হওয়ার কারণে।
