
বাংলাদেশের অর্থনৈতিক অগ্রগতিতে ও দারিদ্র্য দূরীকরণে যুক্তরাজ্যের সহযোগিতা অব্যাহত থাকবে এবং সেই সহযোগিতা আরও বাড়ানো হবে বলে জানিয়েছেন বাংলাদেশি বংশোদ্ভূত ব্রিটিশ এমপি রুশনারা আলী। আজ বুধবার সচিবালয়ে বাণিজ্যমন্ত্রী তোফায়েল আহমেদের সঙ্গে এক বৈঠক শেষে সাংবাদিকদের এসব কথা জানান তিনি।বাংলাদেশের আরও সমৃদ্ধি কামনা করে রুশনারা আলী বলেন, ‘আমি বাংলাদেশে জন্মগ্রহণ করেছি। সাত বছর বয়সে আমি যুক্তরাজ্য চলে যাই। এত দিনে বাংলাদেশ অনেক উন্নতি করেছে। বাংলাদেশে একটি ডায়নামিক সোসাইটি গড়ে উঠেছে।’ তিনি আরও বলেন, ইউরোপীয় ইউনিয়ন থেকে যুক্তরাজ্যের সরে আসার সিদ্ধান্তের (ব্রেক্সিট) পর নতুন পরিস্থিতি সৃষ্টি হয়েছে। সেই পরিস্থিতিতে বাংলাদেশকে কীভাবে আরও সহযোগিতা করা যায়, এ পরিকল্পনা করা হবে।এ সময় বাণিজ্যমন্ত্রী তোফায়েল আহমেদ সাংবাদিকদের বলেন, ‘যুক্তরাজ্যের সঙ্গে আমাদের সম্পর্ক চমৎকার। জাতির জনক বঙ্গবন্ধু শেখ মুজিবুর রহমান যখন পাকিস্তান থেকে মুক্তি পেয়ে বাংলাদেশে আসেন, তখন জুলফিকার আলী ভুট্টো তাঁকে প্রস্তাব দেন, তিনি কোন পথে বাংলাদেশে আসতে চান। বঙ্গবন্ধু যুক্তরাজ্য দিয়ে আসেন।’ মন্ত্রী আরও বলেন, যুক্তরাজ্য বাংলাদেশের রপ্তানির তৃতীয় সর্বোচ্চ গন্তব্যস্থল। পদ্মা সেতু থেকে পায়রাবন্দ পর্যন্ত রেলসংযোগ তৈরিতে যুক্তরাজ্য ৬০ হাজার কোটি টাকা সহায়তা করবে বলে তিনি জানান।
ব্রেক্সিট পুরোপুরি হলে যুক্তরাজ্যের সঙ্গে বাংলাদেশের পুনঃসমঝোতা হবে—এমনটা জানিয়ে বাণিজ্যমন্ত্রী বলেন, ‘দেশটি থেকে আমরা বর্তমানে আমরা যেসব সুবিধা পাই, তা তো পাবই। আরও বেশি সহযোগিতা পাব বলে আশা করছি।’
বৈঠকে বাণিজ্যসচিব হেদায়েতুল্লাহ আল মামুন উপস্থিত ছিলেন।
যুক্তরাজ্যের প্রধানমন্ত্রীর বাংলাদেশ-বিষয়ক বাণিজ্যদূত রুশনারা আলী বর্তমানে বাংলাদেশ সফর করছেন।
