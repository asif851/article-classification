
জয়পুরহাটের আক্কেলপুরে ৫০ শয্যাবিশিষ্ট সরকারি হাসপাতাল পরিদর্শনে এসে অব্যবস্থাপনা দেখে ক্ষুব্ধ প্রতিক্রিয়া ব্যক্ত করেছেন স্থানীয় সাংসদ আবু সাঈদ আল মাহমুদ স্বপন। গতকাল সোমবার সকাল সাড়ে ১০টায় তিনি হাসপাতাল পরিদর্শন করেন।প্রত্যক্ষদর্শী ব্যক্তিরা জানান, জয়পুরহাট-২ (আক্কেলপুর-কালাই-ক্ষেতলাল) আসনের সাংসদ গতকাল উপজেলা পরিষদের একটি মাসিক সভায় যোগ দিতে আক্কেলপুরে আসেন। সভায় যোগ দেওয়ার আগে উপজেলা নির্বাহী কর্মকর্তাকে (ইউএনও) নিয়ে হঠাৎ সাড়ে ১০টার দিকে হাসপাতাল পরিদর্শনে যান। এ সময় জরুরি বিভাগে কোনো চিকিৎসক ছিলেন না। এমনকি স্বাস্থ্য ও পরিবার পরিকল্পনা কর্মকর্তা (এইচপিও), আবাসিক চিকিৎসা কর্মকর্তা (আরএমও) এবং পরিবার পরিকল্পনা কর্মকর্তা (এফপিও) হাসপাতালে অনুপস্থিত ছিলেন। পরে সাংসদ রোগীদের সঙ্গে হাসপাতালের বিভিন্ন সমস্যা নিয়ে কথা বলেন।এ সময় হাসপাতালে কর্তব্যরত শিশুবিশেষজ্ঞ শফিউল আজম সাংসদকে জানান, হাসপাতালটি ৫০ শয্যাবিশিষ্ট হলেও প্রয়োজনীয় সংখ্যক চিকিৎসক ও কর্মকর্তা-কর্মচারী দেওয়া হয়নি। আগের ৩১ শয্যার জনবলও হাসপাতালে নেই।সাংসদ আল মাহমুদ স্বপন প্রথম আলোকে বলেন, ‘আকস্মিক হাসপাতাল পরিদর্শনে গিয়েছিলাম। হাসপাতালের জরুরি বিভাগে কোনো বিশেষজ্ঞ চিকিৎসক ছিলেন না। চিকিৎসা সহকারীরা জরুরি বিভাগে রোগী দেখে ব্যবস্থাপত্র দিচ্ছিলেন। চিকিৎসাসেবা অব্যবস্থাপনার পাশাপাশি হাসপাতালের টয়লেটগুলোও ছিল নোংরা। আগামী সাত দিনের মধ্যে হাসপাতালের অব্যবস্থাপনা দূর করতে জেলা সিভিল সার্জনকে বলা হয়েছে।’হাসপাতালের এইচপিও সুশান্ত কুমার দাস বলেন, ‘আমি জরুরি সভায় যোগ দিতে জেলা সিভিল সার্জন কার্যালয়ে গিয়েছিলাম। এ কারণে সাংসদ মহোদয়ের সঙ্গে আমার দেখা হয়নি। হাসপাতালের আরএমও প্রশিক্ষণে ঢাকায় গেছেন।’পরিবার পরিকল্পনা কর্মকর্তা আবু মাসুদ খান বলেন, ‘আমি রায়কালি ইউনিয়ননের পরিবার পরিকল্পনা কার্যালয়ের ভূমি-সংক্রান্ত বিষয়ে উপপরিচালকের সঙ্গে দেখা করতে গিয়েছিলাম।’
