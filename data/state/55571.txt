
প্রধান বিচারপতি সুরেন্দ্র কুমার সিনহা আইনজীবীদের প্রতি মাদকের মামলা সতর্কভাবে পরিচালনার আহ্বান জানিয়েছেন। তিনি বলেন, মামলাগুলো যথাযথভাবে পরিচালনা না করায় অনেক আসামি জামিন পেয়ে যায়। এরা সমাজের জন্য ক্ষতি বয়ে আনে।প্রধান বিচারপতি গতকাল বৃহস্পতিবার খাগড়াছড়ি জেলা জজ আদালত পরিদর্শন শেষে জেলা আইনজীবী সমিতির সংবর্ধনা ও মতবিনিময়ে অনুষ্ঠানে এ কথা বলেন। জেলা আইনজীবী সমিতির আহ্বায়ক আশুতোষ চাকমার সভাপতিত্বে অনুষ্ঠিত সভায় প্রধান বিচারপতি বলেন, আদালতে এসে কোনো বিচারপ্রার্থী যাতে হয়রানির শিকার না হয়, এ ব্যাপারে আইনজীবীদের সতর্ক হতে হবে। তিনি বলেন, ‘মাদকদ্রব্য আমাদের সমাজকে ধ্বংস করছে। মাদক ব্যবসায়ীরা ও সেবীরা জামিনে বের হয়ে সমাজে কোনো উপকারে না এসে বরং ক্ষতি ডেকে আনছে।’আইনজীবীদের উদ্দেশে প্রধান বিচারপতি বলেন, মাদকের মামলার আসামিরা যেন প্রকৃত অপরাধী হলে সাজা পায় তা নিশ্চিত করতে হবে। মামলাগুলো সতর্কতার সঙ্গে পরিচালনা করতে হবে। তিনি আইনজীবীদের প্রতি বিচারকদের আইনের শাসন প্রতিষ্ঠায় সহযোগিতা করার আহ্বান জানান। এ সময় প্রধান বিচারপতি জেলা জজ আদালতে বিচার কার্যক্রম প্রত্যক্ষ করেন এবং খাগড়াছড়ি বার কাউন্সিলের আয়োজনে সংবর্ধনা ও মতবিনিময় সভায় যোগ দেন।প্রধান বিচারপতি প্রথমে জেলা ও দায়রা জজ ইনামুল হক ভূঞার আদালত কার্যক্রম প্রত্যক্ষ করেন। এরপর আরও চারটি আদালতের কার্যক্রমও প্রত্যক্ষ করেন। আদালতের কার্যক্রম প্রত্যক্ষ করার পর সংবর্ধনা ও আলোচনা সভায় যোগ দেন।
