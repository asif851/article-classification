
রাজনৈতিক ব্যক্তি ও আমলাদের মধ্যে যাঁরা ভিওআইপির অবৈধ ব্যবসার সঙ্গে জড়িত, তাঁদের বিরুদ্ধে সর্বোচ্চ আইনানুগ ব্যবস্থা নেওয়ার সুপারিশ করেছে ডাক ও টেলিযোগাযোগ মন্ত্রণালয়-সম্পর্কিত সংসদীয় স্থায়ী কমিটি। গতকাল রোববার সংসদ ভবনে অনুষ্ঠিত কমিটির বৈঠকে এ সুপারিশ করা হয়।বৈঠক শেষে কমিটির সদস্য তথ্য ও যোগাযোগ প্রযুক্তি প্রতিমন্ত্রী জুনাইদ আহ্মেদ সাংবাদিকদের বলেন, ভিওআইপির মাধ্যমে অবৈধ কল আদান-প্রদানের ক্ষেত্রে বিটিআরসিকে সর্বোচ্চ ব্যবস্থা নিতে বলা হয়েছে। এর সঙ্গে যদি কোনো রাজনৈতিক ব্যক্তি বা আমলা জড়িত থাকেন, তাঁদের বিরুদ্ধেও সর্বোচ্চ আইনি ব্যবস্থা নিতে বলা হয়েছে।বৈঠকে আগামী সাত দিনের মধ্যে আন্তর্জাতিক গেটওয়ে প্রতিষ্ঠানগুলোর কলের হিসাব-সম্পর্কিত প্রতিবেদন কমিটিতে পাঠাতে বলা হয়। কমিটির সভাপতি ইমরান আহমেদ বলেন, পাশের দেশগুলোতে আন্তর্জাতিক কলের টাকাপয়সার কীভাবে নিরীক্ষা করা হয়, সে সম্পর্কে কমিটিকে জানাতে বলা হয়েছে।এর আগে মন্ত্রণালয় থেকে সংসদীয় কমিটিকে জানানো হয়েছিল, ২০১৩-১৪ অর্থবছরে ২৮টি গেটওয়ের কাছ থেকে রাজস্ব বাবদ এক হাজার ২৩৬ কোটি ৬১ লাখ টাকা আদায় হয়েছে। বার্ষিক লাইসেন্স ফি বাবদ আদায় হয়েছে ১৩৮ কোটি ৭৫ লাখ টাকা। এসব প্রতিষ্ঠানের কাছে চলতি বছরের জুন মাস পর্যন্ত পাওনা রয়েছে ৭০০ কোটি টাকার বেশি।সংসদ সচিবালয় থেকে জানানো হয়, বৈঠকে ২০১৫ সালের মধ্যে এক হাজার ইউনিয়নে অপটিক্যাল ফাইবার কেব্ল স্থাপনের জন্য সুপারিশ করা হয়। বিষয়টি তদারকির জন্য মোয়াজ্জেম হোসেনকে আহ্বায়ক করে চার সদস্যের একটি উপকমিটি গঠন করা হয়।ইমরান আহমদের সভাপতিত্বে অনুষ্ঠিত বৈঠকে কমিটির সদস্য প্রতিমন্ত্রী জুনাইদ আহ্মেদ, মোয়াজ্জেম হোসেন, শরীফ আহমেদ, শেখ আফিল উদ্দিন ও হোসনে আরা লুৎফা অংশ নেন।
