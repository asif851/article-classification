
সাইবার ও ফরেনসিক বিজ্ঞানসহ আইনের কারিগরি বিষয়ে উচ্চতর শিক্ষা ও প্রশিক্ষণ নিতে বাংলাদেশের নিম্ন আদালতের ৫১৬ জন বিচারক পর্যায়ক্রমে অস্ট্রেলিয়ার পশ্চিম সিডনি বিশ্ববিদ্যালয়ে যাবেন। তাঁদের ১৫ দিন, ১ মাস ও ৩ মাসের মেয়াদে ওই বিশ্ববিদ্যালয়ে পাঠানো হবে। এ ছাড়া ৬ জন পিএইচডি ও ১৮ জন বিচারক স্নাতকোত্তর ডিগ্রি নেওয়ারও সুযোগ পাবেন।
 আদালতব্যবস্থা শক্তিশালীকরণে আইন ও বিচার বিভাগের সক্ষমতা বৃদ্ধি করা  শীর্ষক এক বিশেষ প্রকল্পের আওতায় আগামী জানুয়ারি থেকে এই শিক্ষাসফর শুরু হবে বলে আশা করা যাচ্ছে। প্রকল্পের পরিচালক এবং আইন ও বিচার মন্ত্রণালয়ের যুগ্ম সচিব (প্রশাসন) বিকাশ কুমার সাহা সম্প্রতি প্রথম আলোকে জানান, এই প্রকল্পের ৪০ কোটি টাকা ব্যয় সরকার বহন করবে। এ বিষয়ে অস্ট্রেলীয় কর্তৃ‌পক্ষের সঙ্গে একটি সমঝোতা স্মারক প্রক্রিয়াধীন রয়েছে।
