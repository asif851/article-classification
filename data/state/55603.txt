
গোপালগঞ্জ শহরে মাটিবোঝাই ট্রলিচাপায় (তিন চাকার যানবাহন) মো. হাবিবুর রহমান (২৬) নামের এক বিশ্ববিদ্যালয় শিক্ষার্থী নিহত হয়েছেন। গতকাল শুক্রবার শহরের জেলা প্রশাসকের বাসভবনের সামনের সড়কে এ ঘটনা ঘটে।
হাবিবুর রহমান শহরের মৌলভীপাড়ার আবদুল জব্বারের ছেলে এবং বঙ্গবন্ধু শেখ মুজিবুর রহমান বিজ্ঞান ও প্রযুক্তি বিশ্ববিদ্যালয়ের আইন বিভাগের প্রথম বর্ষের ছাত্র।
প্রত্যক্ষদর্শী সূত্রে জানা যায়, হাবিবুর রহমান বিশ্ববিদ্যালয় থেকে মোটরসাইকেলে করে শহরের দিকে যাচ্ছিলেন। সকাল সাড়ে ১০টার দিকে জেলা প্রশাসকের বাসভবনের সামনের সড়কে একটি অটোরিকশা তাঁকে পেছন থেকে ধাক্কা দেয়। তিনি মোটরসাইকেলসহ রাস্তার ওপর পড়ে যান। এ সময় একটি মাটিবোঝাই ট্রলি তাঁকে চাপা দিয়ে পালিয়ে যায়। ঘটনাস্থলে হাবিবুর রহমানের মৃত্যু হয়।
এ ঘটনার প্রতিবাদে ও শহরের মধ্যে অবৈধ ট্রলি চলাচল বন্ধের দাবিতে বিশ্ববিদ্যালয়ের আইন বিভাগের শিক্ষার্থী ও শিক্ষকেরা দুপুর ১২টা থেকে আধা ঘণ্টা জেলা প্রশাসকের বাসভবনের সামনের সড়কে মানববন্ধন ও সমাবেশ করেন। এ সময় বক্তব্য দেন আইন বিভাগের সহযোগী অধ্যাপক মো. রাজিউর রহমান।
পরে বিশ্ববিদ্যালয়ের শিক্ষক ও শিক্ষার্থীদের একটি দল জেলা প্রশাসক মোহাম্মদ মোখলেসুর রহমান সরকারের সঙ্গে সাক্ষাৎ করে। তাঁরা ট্রলিচালককে গ্রেপ্তার করে দ্রুত শাস্তি ও শহরের মধ্যে ট্রলি চলাচল বন্ধের দাবি জানান। এ সময় জেলা প্রশাসক প্রয়োজনীয় ব্যবস্থা নেওয়ার আশ্বাস দেন।
