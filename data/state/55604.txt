
লক্ষ্মীপুরের রামগতি উপজেলার চরগজারিয়ায় আজাদ বাজারের একটি আড়ত থেকে গতকাল মঙ্গলবার ১০ লাখ বাগদা চিংড়ির পোনা জব্দ করেছে কোস্টগার্ড। এ সময় পোনা পরিবহনের একটি ট্রলারও জব্দ করা হয়।কোস্টগার্ডের রামগতি কন্টিনজেন্ট কমান্ডার জাহিদুর রহমান জানান, খুলনার কয়েকজন ব্যবসায়ী ইঞ্জিনচালিত একটি ট্রলার নিয়ে রামগতির দুর্গম ও বিচ্ছিন্ন চরগজারিয়ার আজাদ বাজার এলাকায় বাগদা চিংড়ির পোনা কিনছিলেন। খবর পেয়ে কোস্টগার্ডের একটি দল সেখানে অভিযান চালালে ব্যবসায়ীরা ট্রলার ফেলে পালিয়ে যান। এ সময় পরিত্যক্ত অবস্থায় ট্রলারটি আটক করা হয়। পরে ওই বাজারের একটি আড়ত থেকে প্রায় ১০ লাখ বাগদা চিংড়ির পোনা জব্দ করা হয়। এ ঘটনায় কাউকে আটক করা যায়নি।মৎস্যসম্পদ উন্নয়ন ও সংরক্ষণবিষয়ক রামগতি উপজেলা টাস্কফোর্সের সদস্যসচিব ও জ্যেষ্ঠ উপজেলা মৎস্য কর্মকর্তা জাকির হোসেন জানান, জব্দ করা চিংড়ির পোনা মেঘনা নদীতে অবমুক্ত করা হয়েছে।জব্দ করা ট্রলারটি চর আবদুল্লাহ ইউনিয়ন পরিষদের (ইউপি) সদস্য মিলাদ উদ্দিনের জিম্মায় রাখা হয়েছে।
