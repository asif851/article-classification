
দেশের সব জাতীয় মহাসড়কের যানবাহনের গতিসীমা সর্বোচ্চ ৮০ কিলোমিটার নির্ধারণের সিদ্ধান্ত হয়েছে। এ জন্য গাড়িতে ‘স্পিড গভর্নর’ নামের একটি যন্ত্র বসানো হবে। ওই যন্ত্রে গাড়ির সর্বোচ্চ গতিসীমা নির্ধারণ করে দেওয়া থাকবে। এই গতিসীমা অতিক্রম করে চালক গাড়ি চালাতে পারবে না। 
আজ সোমবার বিকেলে ঢাকার ইঞ্জিনিয়ার্স ইনস্টিটিউশন মিলনায়তনে জাতীয় সড়ক নিরাপত্তা কাউন্সিলের এক সভায় এ সিদ্ধান্ত হয়। জাতীয় সড়ক নিরাপত্তা কাউন্সিলের ওই সভায় সভাপতিত্ব করেন সড়ক পরিবহন ও সেতুমন্ত্রী ওবায়দুল কাদের। সভায় মন্ত্রী বলেন, ‘এ সিদ্ধান্ত শিগগিরই বাস্তবায়ন করা হবে। গাড়িতে ‘স্পিড গভর্নর’ নামের একটি যন্ত্র বসানো (ফিক্সড) থাকবে। সেখানে গতিসীমা নির্ধারণ করে দেওয়া থাকবে। গাড়ি সর্বোচ্চ ৮০ কিলোমিটার গতিসীমা অতিক্রম করার পর চালক চাইলেও আর গতি বাড়াতে পারবে না।
