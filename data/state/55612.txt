
শুধু ঢাকা শহরেই ৭২ হাজার বাড়ি ঝুঁকিপূর্ণ বলে জানিয়েছে দুর্যোগ ব্যবস্থাপনা ও ত্রাণ মন্ত্রণালয়। আজ সোমবার সচিবালয়ে ভূমিকম্প পরবর্তী করণীয় সম্পর্কে জানাতে আয়োজিত সংবাদ সম্মেলনে দুর্যোগ ব্যবস্থাপনা ও ত্রাণ সচিব শাহ কামাল এই তথ্য জানান। ত্রাণ সচিব বলেন, বিল্ডিং কোড বাস্তবায়ন করার জন্য গণপূর্ত ও গৃহায়ণ মন্ত্রণালয়কে অনুরোধ করা হয়েছে। সংবাদ সম্মেলনে দুর্যোগ ব্যবস্থাপনা ও ত্রাণমন্ত্রী মোফাজ্জল হোসেন চৌধুরী বলেন, আজ ভোরে ভূমিকম্পে ৬০-৬২ জনের মতো আহত হয়েছেন। আতঙ্কে হৃদরোগে আক্রান্ত হয়ে মারা গেছেন তিনজন। তবে জানমালের ব্যাপক ক্ষতি হওয়ার তথ্য পাওয়া যায়নি। জেলায় জেলায় যেসব ক্ষতি হয়েছে, এর তথ্য পাঠাতে জেলা প্রশাসকদের বলা হয়েছে। এ জন্য সচিবের নেতৃত্বে একটি নিয়ন্ত্রণ কক্ষও খোলা হয়েছে। ত্রাণ সচিব শাহ কামাল বলেন, একটা ভূমিকম্প হওয়ার পর আরেকটি কম্পন হওয়ার সম্ভাবনা থাকে। এ জন্য স্থানীয় পর্যায়ে সব দুর্যোগ নিয়ন্ত্রণ কক্ষ ২৪ ঘণ্টা খোলা থাকবে। আগামীকাল মঙ্গলবারের মধ্যেই স্থানীয় পর্যায়ের দুর্যোগ মোকাবিলা কমিটিগুলো সভা করে পরবর্তী করণীয় ঠিক করবেন।
