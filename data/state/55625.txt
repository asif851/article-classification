
গাজীপুরের শ্রীপুর পৌরসভার কেওয়া দক্ষিণ খণ্ড এলাকার একটি খাল থেকে আজ শনিবার সকালে এক নারীর লাশ উদ্ধার করেছে পুলিশ। তবে তার পরিচয় পাওয়া যায়নি। পুলিশ ধারণা করছে তার বয়স আনুমানিক ২৫ বছর হবে।
এলাকাবাসী ও পুলিশ সূত্রে জানা গেছে, কেওয়া দক্ষিণ খণ্ড এলাকার নোমান গ্রুপের আনোয়ারা মান্নান স্পিনিং মিল কারখানার পেছনে একটি খালে সকালে এক নারীর লাশ লাশ ভাসতে দেখে এলাকাবাসী। পরে বিষয়টি শ্রীপুর থানা-পুলিশকে জানানো হয়। খবর পেয়ে পুলিশ বেলা সাড়ে ১১টার দিকে লাশটি উদ্ধার করে গাজীপুর শহীদ তাজউদ্দিন আহমেদ মেডিকেল কলেজ হাসপাতাল মর্গে পাঠিয়েছে।  পুলিশ জানায়, নিহত ওই নারীর ডান হাতে ও শরীরের বিভিন্ন স্থানে আঘাতের চিহ্ন রয়েছে। তাঁর পরনে প্রিন্টের কামিজ ছিল। পা দুটি পড়নের সালোয়ার দিয়ে বাঁধা ছিল। পুলিশ ধারণা করছে, দুর্বৃত্তরা ওই নারীকে ধর্ষণ শেষে শ্বাসরোধ করে হত্যা করে লাশটি ফেলে গেছে। শ্রীপুর থানার উপপরিদর্শক (এসআই) আব্দুস সাত্তার জানান, এ ব্যাপারে শ্রীপুর থানায় একটি মামলা দায়ের করা হয়েছে। তবে এ ঘটনায় কাউকে গ্রেপ্তার করা সম্ভব হয়নি।
