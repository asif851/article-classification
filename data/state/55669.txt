
লিবিয়ার বেনগাজিতে গত শুক্রবার রাতে স্থানীয় দুটি পক্ষের মধ্যে বন্দুকযুদ্ধের সময় এক বাংলাদেশি গুলিবিদ্ধ হয়েছেন। আহত ওই ব্যক্তির নাম আনোয়ার। তাঁর বাড়ি নওগাঁ জেলায়। লিবিয়াপ্রবাসী আরেক বাংলাদেশি রাকিব জাহান জসিম গতকাল রোববার দ্য ডেইলি স্টারকে বলেন, শুক্রবার রাতে স্থানীয় দুটি পক্ষ প্রাণঘাতী অস্ত্র নিয়ে সংঘর্ষে জড়িয়ে পড়ে। তখন আনোয়ার গুলিবিদ্ধ হন। তাঁকে স্থানীয় একটি হাসপাতালে ভর্তি করা হয়েছে। ত্রিপোলিতে অবস্থিত বাংলাদেশের দূতাবাসের কাউন্সেলর আশরাফুল ইসলামের সঙ্গে যোগাযোগ করা হলে তিনি বলেন, তাঁরা ঘটনার বিস্তারিত জানার চেষ্টা করছেন।
