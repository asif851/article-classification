
দলের নেতা-কর্মীদের মার খাওয়া চোখ বুজে সহ্য কিংবা বসে বসে দেখবেন না বলে মন্তব্য করেছেন প্রধানমন্ত্রী ও আওয়ামী লীগের সভানেত্রী শেখ হাসিনা। এ সময় তিনি পাকিস্তানের সংসদে কাদের মোল্লার ফাঁসি হওয়ায় যে ‘নিন্দা প্রস্তাব’ গৃহীত হয়, এর প্রতিবাদ জানান।আজ সন্ধ্যায় প্রধানমন্ত্রীর সরকারি বাসভবন গণভবনে ১৪ দলের বৈঠকের উদ্বোধনী বক্তব্যে শেখ হাসিনা এ মন্তব্য করেন।শেখ হাসিনা বলেন, ‘অত্যন্ত দুঃখ হয়, বিরোধী দল এখন আগুনে পুড়িয়ে মানুষকে মারছে। কিছুদিন আগে নীলফামারীতে আমাদের সাংসদ আসাদুজ্জামান নূরকে যেভাবে আক্রমণ করা হয়েছে। নেতা-কর্মীদের সহায়তায় তিনি বেঁচে গেছেন। এতে পাঁচজন নিহত হয়েছেন, শাহাদাত বরণ করেছেন। আমাদের দিনাজপুর-৬-এর সাংসদের ব্যবসাপ্রতিষ্ঠান জ্বালিয়ে দেওয়া হয়েছে। এভাবে আমাদের কর্মীদের মারা হচ্ছে। এটা আর চোখ বুজে সহ্য করব না, বসে বসে দেখব না।’প্রধানমন্ত্রী বলেন, ‘বিরোধী দলের নাশকতার বিরুদ্ধে দেশবাসীকে সোচ্চার হতে হবে। পাকিস্তানি দোসরদের ঠাঁই বাংলাদেশে হবে না। মুক্তিযুদ্ধের লাখো শহীদের অর্জিত স্বাধীনতা অবশ্যই রক্ষা করতে পারব।’
