
আওয়ামী লীগের সভাপতিমণ্ডলীর সদস্য ও ১৪ দলের মুখপাত্র মোহাম্মদ নাসিম বলেছেন, প্রধান বিচারপতির মতো একটি গৌরবান্বিত পদকে বারবার বিতর্কিত করেছেন প্রধান বিচারপতি সুরেন্দ্র কুমার সিনহা। তিনি সম্মান নিয়ে অবসরে যাবেন, এটা সবাই চায়।
আজ বৃহস্পতিবার দুপুরে রাজধানীর ধানমন্ডিতে আওয়ামী লীগ সভানেত্রীর রাজনৈতিক কার্যালয়ে ১৪ দলের এক বৈঠক অনুষ্ঠিত হয়। এরপর এক সংবাদ সম্মেলনে ১৪ দলের মুখপাত্র মোহাম্মদ নাসিম এ কথা বলেন।
স্বাস্থ্যমন্ত্রী মোহাম্মদ নাসিম বলেন, ‘প্রধান বিচারপতির পোস্টটি অত্যন্ত গৌরবান্বিত একটি পোস্ট, অত্যন্ত সম্মানের একটি পোস্ট। মাননীয় প্রধান বিচারপতি সুরেন্দ্র কুমার সিনহা একজন সম্মানিত ব্যক্তি, তাঁকে আমরা সম্মান করি। তিনি এই পদে এসে বারবার পদটিকে বিতর্কিত করার চেষ্টা করেছেন, এটা খুব দুঃখজনক।’ তিনি বলেন, ‘আমাদের প্রধান বিচারপতি একবার গ্রিক মূর্তি স্থাপন নিয়ে বিতর্ক সৃষ্টি করেছেন, সর্বশেষ ষোড়শ সংশোধনী নিয়ে রায়ের যে পর্যবেক্ষণ দিয়েছেন, এতে সমস্ত জাতি বিস্মিত হয়েছে। আমরা কখনো আশা করিনি প্রধান বিচারপতি তাঁর পদটি তিনি এভাবে বিতর্কিত করবেন।’
মোহাম্মদ নাসিম বলেন, ‘দুঃখজনক ঘটনা, আজকে তাঁর অসুস্থতা নিয়েও বিতর্ক সৃষ্টি হয়েছে। এটাও অত্যন্ত দুঃখজনক ব্যাপার। এখনো আমরা সবাই চাই সম্মান নিয়ে তিনি অবসরে যান।’
রোহিঙ্গাদের সাময়িক অতিথি উল্লেখ করে মোহাম্মদ নাসিম বলেন, জাতিসংঘে প্রধানমন্ত্রীর দেওয়া পাঁচ দফা প্রস্তাবের ভিত্তিতে রোহিঙ্গা সমস্যার স্থায়ী সমাধান হবে। এরপর নির্যাতিত-নিপীড়িত রোহিঙ্গারা সসম্মানে তাদের দেশে ফেরত যাবে। রোহিঙ্গাদের অবশ্যই মিয়ানমারে ফেরত নিতে হবে। তিনি বলেন, শেখ হাসিনার বলিষ্ঠ নেতৃত্বের কারণে দেশ একটি ভয়াবহ সংকট থেকে রক্ষা পেয়েছে। একটি মহল লাগামহীনভাবে উসকানি দিয়ে সাম্প্রদায়িক সম্প্রীতি নষ্টের চেষ্টা করেছিল। অনেক সময় তাঁরা বলপ্রয়োগের কথাও বলেছিল। কিন্তু তা আজকের দুনিয়ায় সম্ভব নয়।
রোহিঙ্গা সমস্যায় প্রধানমন্ত্রী শেখ হাসিনা দৃষ্টান্ত সৃষ্টি করেছেন। এ কারণে আগামী শনিবার বাংলাদেশের লাখ লাখ মানুষ শেখ হাসিনাকে গণসংবর্ধনা দেবে, যেখানে ১৪ দলও অংশ নেবে বলে জানান মোহাম্মদ নাসিম।
স্বাস্থ্যমন্ত্রী নাসিম বলেন, নির্বাচন কমিশন সংলাপের জন্য বিভিন্ন রাজনৈতিক দলকে ডেকেছে। সেখানে ১৪-দলীয় জোটের অংশীদার বিভিন্ন দলও অংশ নেবে। তবে ১৪ দলে একটি সিদ্ধান্ত হয়েছে, তা হলো নির্বাচন হবে সংবিধান অনুযায়ী শেখ হাসিনার নেতৃত্বে—এ প্রস্তাবটি তাঁরা জোটের পক্ষে সবাই মিলে উত্থাপন করবেন বলে জানান নাসিম।
এর আগে মোহাম্মদ নাসিমের সভাপতিত্বে আওয়ামী লীগের সাংগঠনিক সম্পাদক আহমদ হোসেন, আ ফ ম বাহাউদ্দিন নাছিম, মুক্তিযুদ্ধবিষয়ক সম্পাদক মৃণাল কান্তি দাস, উপদপ্তর সম্পাদক বিপ্লব বড়ুয়া প্রমুখ উপস্থিত ছিলেন।
১৪-দলীয় জোটের নেতাদের মধ্যে উপস্থিত ছিলেন সাম্যবাদী দলের সাধারণ সম্পাদক দিলীপ বড়ুয়া, ওয়ার্কার্স পার্টির সাধারণ সম্পাদক ফজলে হোসেন বাদশা, জাসদের (একাংশ) সাধারণ সম্পাদক শিরিন আখতার, জাসদের (একাংশ) সাধারণ সম্পাদক নাজমুল হক প্রধান, তরীকত ফেডারেশনের মহাসচিব এম এ আউয়াল প্রমুখ।
