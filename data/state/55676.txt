
জাতীয় পার্টির (জাপা) চেয়ারম্যান এইচ এম এরশাদ বলেছেন, মানুষের জানমালের নিরাপত্তা বিধান করা সরকারের সাংবিধানিক দায়িত্ব। সরকার এ দায়িত্ব পালনে ব্যর্থ হয়েছে। দেশে কোনো সুশাসন নেই।
গতকাল সোমবার রাজধানীর বনানীতে জাপা চেয়ারম্যানের কার্যালয়ে সংবাদ সম্মেলনে এসব কথা বলেন এরশাদ। দুই বিদেশি নাগরিক হত্যাসহ আইনশৃঙ্খলা পরিস্থিতির অবনতির জন্য সুশাসনের অভাবকে দায়ী করে তিনি বলেন, সুশাসন ছাড়া গণতন্ত্র অর্থহীন।
প্রধানমন্ত্রীর বিশেষ দূত হিসেবে তিনি বা সরকারের অংশ হিসেবে জাতীয় পার্টি এই ব্যর্থতার দায় নেবে কি না—এ প্রশ্নের জবাবে এরশাদ বলেন, তিনি এখন এর সঠিক উত্তর দিতে পারবেন না। এটি তাঁর জন্য সংবেদনশীল প্রশ্ন।
এরশাদের পাশে থাকা পার্টির মহাসচিব জিয়াউদ্দিন আহমেদ বাবলু বলেন, প্রধানমন্ত্রীর বিশেষ দূত একটি আলংকারিক পদ। এরশাদের মূল পদ জাপার চেয়ারম্যান। বর্তমান পরিস্থিতির দায় জাপা নেবে না।
এরশাদ বলেন, সঠিকভাবে বিরোধী দলের দায়িত্ব পালন করতে হলে তাঁদের সরকার থেকে বেরিয়ে আসতে হবে। এ জন্য সঠিক সময় দরকার। তাঁরা সময়ের অপেক্ষায় আছেন। বিদেশি নাগরিক হত্যায় বিএনপি-জামায়াতের মদদ আছে—প্রধানমন্ত্রীর এ বক্তব্যেরে সঙ্গে একমত কি না জানতে চাইলে তিনি বলেন, প্রধানমন্ত্রীর কাছে তথ্য থাকতে পারে। তবে তাঁদের কাছে তথ্য নেই। 
