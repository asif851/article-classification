
গ্যাস-বিদ্যুতের দাম বাড়ানোর প্রতিবাদ জানিয়ে বিএনপি বলেছে, এ দাম বৃদ্ধি অযৌক্তিক। এর ফলে নিম্ন ও মধ্যবিত্ত মানুষেরা আরেক দফা দুর্ভোগে পড়বেন।আজ শনিবার দুপুরে রাজধানীর নয়াপল্টনে দলের কেন্দ্রীয় কার্যালয়ে এক সংবাদ সম্মেলনে বিএনপির মুখপাত্র আসাদুজ্জামান রিপন এই প্রতিক্রিয়া জানান। পাশাপাশি তিনি দাম বাড়ানোর ঘোষণা বাতিল এবং নতুন করে গণশুনানির আয়োজন করার দাবি জানান।বিএনপির মুখপাত্র বলেন, ‘গ্যাস খাতে যেখানে সরকারের ভর্তুকি দিতে হয় না এবং লোকসানও নেই; বরং পাঁচ বছরে যেখানে পেট্রোবাংলা ২০ হাজার ৮০ কোটি টাকা লাভ করেছে, সেখানে গৃহস্থালি কাজে এক বার্নার ও দুই বার্নার চুলায় এক লাফে ২০০ টাকা বৃদ্ধির ঘোষণা নিম্ন ও মধ্যবিত্ত মানুষের প্রতি নিদারুণ অবিচার।’ তিনি আরও বলেন, জনগণের প্রকৃত ভোটে নির্বাচিত হলে সরকার নিজের জবাবদিহির কথা ভাবত। কিন্তু ভোট ছাড়াই ক্ষমতায় আসা যায় বা ক্ষমতায় থাকার স্বপ্ন দেখা যায় বলে তারা দাম বাড়ানোর ক্ষেত্রে সাধারণ মানুষের কষ্টের কথা ভাবেনি। কৃষি, শিল্প, ব্যবসা ও রপ্তানির ক্ষেত্রে এই দাম বৃদ্ধি কীভাবে নেতিবাচক প্রভাব ফেলবে, সে বিষয়টিও আমলে নেয়নি সরকার।
