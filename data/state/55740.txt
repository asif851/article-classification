
খুলনায় গ্যাস বিতরণ পাইপলাইন স্থাপন, জরুরি গ্যাস সরবরাহ, খুলনা মেডিকেল কলেজ হাসপাতালকে এক হাজার শয্যায় উন্নীত করা, নতুন শিশু হাসপাতাল স্থাপন ও ভৈরব সেতু নির্মাণসহ ১৮ দফা দাবি জানিয়েছে বৃহত্তর খুলনা উন্নয়ন সংগ্রাম সমন্বয় কমিটি। এসব দাবিতে কমিটি বিভিন্ন কর্মসূচিও ঘোষণা করেছে।গতকাল মঙ্গলবার খুলনা প্রেসক্লাবে সংবাদ সম্মেলন করে এসব দাবি জানানো হয় ও কর্মসূচি ঘোষণা করা হয়।ঘোষিত কর্মসূচির মধ্যে রয়েছে ৭ এপ্রিল বেলা সাড়ে ১১টায় খুলনা জেলা প্রশাসকের মাধ্যমে প্রধানমন্ত্রী ও অর্থমন্ত্রী বরাবর স্মারকলিপি প্রদান এবং ২০ এপ্রিল খুলনায় গ্যাস সরবরাহের দাবিতে নগরের আড়ংঘাটা বাইপাস গ্যাস স্টেশনে সমাবেশ ও অবস্থান ধর্মঘট।সংবাদ সম্মেলনে লিখিত বক্তব্য পড়ে শোনান বৃহত্তর খুলনা উন্নয়ন সংগ্রাম সমন্বয় কমিটির মহাসচিব শেখ মোশাররফ হোসেন।লিখিত বক্তব্যে বলা হয়, ১৯৫৪ সালে তৎকালীন পূর্ব পাকিস্তান আমলে এ দেশে গ্যাসক্ষেত্র আবিষ্কার ও জ্বালানি হিসেবে এর ব্যবহার শুরু হলেও দীর্ঘ ৬২ বছরেও খুলনা অঞ্চলে গ্যাস সরবরাহ শুরু হয়নি। সম্প্রতি এই অঞ্চলে গ্যাস সরবরাহের জন্য সঞ্চালন পাইপলাইন স্থাপনের কাজ শুরু হলেও বিভিন্ন জটিলতায় তা-ও বন্ধ আছে। তা ছাড়া দেশের অন্যান্য অঞ্চলের তুলনায় খুলনা অঞ্চলে উন্নয়নের অগ্রগতি খুবই কম। অন্য দাবিগুলোর মধ্যে রয়েছে—খুলনায় বিমানবন্দর নির্মাণের জন্য প্রকল্প পরিচালক নিয়োগ, খুলনা-দর্শনা ডাবল রেললাইন নির্মাণকাজ ও খুলনা কৃষি বিশ্ববিদ্যালয়ের কাজ দ্রুত শুরু করা, মেরিন একাডেমি ও ক্যাডেট কলেজ স্থাপন, নিউজপ্রিন্ট মিল চালু, টেক্সটাইল পল্লির জটিলতা নিরসন, বিশ্বমানের পর্যটন কেন্দ্র স্থাপন।
