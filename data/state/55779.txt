
মজুরি বোর্ড প্রস্তাবিত নতুন বেতনকাঠামো বাস্তবায়নের দাবিতে ঢাকার আশুলিয়ার শিল্পাঞ্চলের পোশাকশ্রমিকেরা আজ সোমবার সকাল থেকে অশান্ত হয়ে ওঠেন। পুলিশের সঙ্গে সংঘর্ষে আহত হয়েছেন ৫০ জন।
সহিংসতা ও ভাঙচুর ঠেকাতে জামগড়া থেকে নরসিংহপুর ও জিরাব থেকে বিশমাইল এলাকার দেড় শতাধিক কারখানায় আজ ছুটি ঘোষণা করা হয়েছে। বিভিন্ন স্থানে মোতায়েন করা হয়েছে বর্ডার গার্ড বাংলাদেশের (বিজিবি) সদস্য।
শিল্প পুলিশ ও শ্রমিকদের সঙ্গে কথা বলে জানা গেছে, মজুরি বোর্ড ঘোষিত সর্বনিম্ন মজুরি বাস্তবায়নের দাবিতে সকাল থেকে শ্রমিকেরা কাজে যোগ না দিয়ে কারখানা থেকে বের হয়ে বিক্ষোভ শুরু করেন। হাজার হাজার শ্রমিক রাস্তায় বের হয়ে যানবাহন ও পুলিশের ওপর ইট-পাটকেল ছুড়তে শুরু করেন। পুলিশ ধাওয়া দিলে উভয় পক্ষের মধ্যে সংঘর্ষ শুরু হয়। দেড় ঘণ্টার বেশি সময় ধরে আশুলিয়ার জামগড়া ও ছয়তলা এলাকা রণক্ষেত্রে পরিণত হয়। এ সময় আশুলিয়া ও ধামরাই সার্কেলের সহকারী পুলিশ সুপার রাসেল শেখসহ অর্ধশতাধিক শ্রমিক আহত হন।
রাসেল শেখ জানান, আশুলিয়ার বিভিন্ন স্থানে থেমে থেমে সংঘর্ষ চলছে। সহিংসতা ও ভাঙচুর এড়াতে কর্তৃপক্ষ দেড় শতাধিক কারখানায় আজকের জন্য ছুটি ঘোষণা করেছে। পুলিশ শ্রমিকদের ছত্রভঙ্গ করতে রাবার বুলেট ও কাঁদানে গ্যাসের শেল ছোড়ে।
শিল্প পুলিশ আশুলিয়া জোনের পরিদর্শক আবদুস সাত্তার জানান, পরিস্থিতি নিয়ন্ত্রণে রাখতে আজ সকালে আশুলিয়ার বিভিন্ন এলাকায় বিজিবি মোতায়েন করা হয়েছে।
এর আগে একই দাবিতে গত শনি ও রোববার সাভার এবং আশুলিয়ার বিভিন্ন এলাকার পোশাক কারখানার শ্রমিকেরা বিক্ষোভ করেন।
