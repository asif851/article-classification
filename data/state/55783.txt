
রাজধানীর গুলিস্তান ও বাবুবাজার সেতু এলাকায় সড়ক ও ফুটপাত দখল করে নির্মাণ করা চার শতাধিক অবৈধ দোকান এবং বিভিন্ন স্থাপনা বুলডোজার দিয়ে গুঁড়িয়ে দিয়েছে ঢাকা দক্ষিণ সিটি করপোরেশন (ডিএসসিসি)। এ ছাড়া একবার উচ্ছেদের পর আবার দোকান বসানোয় গুলিস্তান এলাকা থেকে প্রায় ৪০টি দোকানের মালামাল জব্দ করা হয়েছে। এ সময় গুলিস্তানের ১৫ জন এবং বাবুবাজারের চার ব্যবসায়ীকে জরিমানা করা হয়েছে।গতকাল রোববার বেলা ১১টা থেকে বিকেল সাড়ে তিনটা পর্যন্ত ওই দুটি এলাকায় উচ্ছেদ অভিযান চলে। অভিযানে নেতৃত্ব দেন ডিএসসিসির প্রধান সম্পত্তি কর্মকর্তা খালিদ আহমেদ ও নির্বাহী ম্যাজিস্ট্রেট খান মো. নাজমুস শোয়েব।উচ্ছেদ অভিযান শেষে খান মো. নাজমুস শোয়েব প্রথম আলোকে বলেন, ডিএসসিসির ‘পরিচ্ছন্নতা বছর-২০১৬’ কর্মসূচির অংশ হিসেবে এ উচ্ছেদ অভিযান চালানো হয়েছে। উচ্ছেদ অভিযান চলবে।সরেজমিনে দেখা যায়, গতকাল বেলা ১১টার দিকে গুলিস্তান গোলাপ শাহ মাজার এলাকা থেকে উচ্ছেদ অভিযান শুরু হয়। এ সময় গুলিস্তান শপিং কমপ্লেক্সের (গুলিস্তান হল) উত্তর পাশের সড়ক থেকে প্রায় দেড় শ অস্থায়ী ফল ও জুতার দোকান উচ্ছেদ করা হয়। আন্ডারপাসে অভিযান চালিয়ে চারটি দোকানের মালামাল জব্দ করা এবং ১৫ ব্যবসায়ীকে জরিমানা করা হয়। দুপুর ১২টার দিকে মহানগর নাট্যমঞ্চের পশ্চিম পাশের সড়ক ও ফুটপাতের অবৈধ দোকান উচ্ছেদ করা হয়। এ সময় নাট্যমঞ্চের সীমানার ভেতর থাকা ঢাকা মহানগর আওয়ামী লীগের ১৩ নম্বর ওয়ার্ডের গুলিস্তান ইউনিটের কার্যালয় বুলডোজার দিয়ে গুঁড়িয়ে দেওয়া হয়। এ এলাকায় উচ্ছেদ অভিযানের সময় অধিকাংশ দোকানি তাঁদের মালামাল তড়িঘড়ি করে সরিয়ে ফেলেন। ৮ থেকে ১০টি দোকানের মালামালসহ গুঁড়িয়ে দেওয়া হয়। বেলা একটার সময় ঢাকা ট্রেড সেন্টারের পূর্ব ও দক্ষিণ পাশে সড়ক ও ফুটপাতে উচ্ছেদ অভিযান চালিয়ে প্রায় ৩০টি দোকানের মালামাল (জুতা, ব্যাগ, জামা-কাপড়) জব্দ করেন ডিএসসিসির কর্মীরা। পরে দুটি পিকআপে মালামাল নিয়ে যাওয়া হয় নগর ভবনে। এসব মালামাল পরে নিলামে বিক্রি করা হবে বলে জানানো হয়।
 এ ছাড়া বেলা দুইটার দিকে পুরান ঢাকার বাবুবাজার সেতুর নিচে উচ্ছেদ অভিযান শুরু হয়। এ সময় সেতুর নিচে থাকা প্রায় ৫০টি চালের গুদাম ও অবৈধ ২০টি টং দোকান বুলডোজার দিয়ে গুঁড়িয়ে দেওয়া হয়। সেতুর নিচে মালামাল রাখায় চার চাল ব্যবসায়ীকে ৪০ হাজার টাকা জরিমানা করে ডিএসসিসি। অভিযানে ডিএসসিসির অর্ধশতাধিক কর্মকর্তা-কর্মচারী, র‍্যাপিড অ্যাকশন ব্যাটালিয়ন (র‍্যাব) ও পুলিশের ৫০ সদস্য অংশ নেন। 
বাবুবাজারে উচ্ছেদের সময় খালিদ আহমেদ বলেন, কয়েক সপ্তাহ আগে গুলিস্তান ও বাবুবাজার এলাকায় অভিযান চালানো হয়েছিল। কিন্তু আবার দোকান বসানোয় গতকাল সব অবৈধ দোকানপাট বুলডোজার দিয়ে গুঁড়িয়ে দেওয়া হয়েছে। উচ্ছেদ অভিযান পর্যায়ক্রমে রাজধানীর অন্যান্য এলাকায়ও চলবে। 
