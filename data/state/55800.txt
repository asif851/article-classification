
লালমনিরহাট সদর উপজেলার মোগলহাট খেলার মাঠে গত শুক্রবার রাতে লাভলু সঞ্চৃতিসংঘ আয়োজিত তাফসির মাহফিল বিক্ষোভের মুখে পণ্ড হয়ে গেছে।অনুষ্ঠানের প্রধান বক্তা মাওলানা মো. নাছির উদ্দিন যুদ্ধাপরাধীদের পক্ষে সাফাই গেয়ে প্রধানমন্ত্রী ও গণজাগরণ মঞ্চের সমালোচনা করলে লোকজন ক্ষিপ্ত হয়ে ওঠেন।স্থানীয়রা জানান, মাহফিলের প্রধান বক্তা নাছির উদ্দিন শুক্রবার রাত সাড়ে নয়টার দিকে তাঁর বক্তব্যের শুরুতেই গোলাম আযমসহ আটক ও সাজাপ্রাপ্ত যুদ্ধাপরাধীদের পক্ষে সাফাই করে গজল পরিবেশন করেন। এ সময় মাহফিলে সামান্য উত্তেজনা দেখা দিলে তিনি সেদিকে কর্ণপাত না করেই শেখ হাসিনা ও গণজাগরণ মঞ্চের মুখপাত্র ইমরান এইচ সরকারের সমালোচনা করতে থাকেন। এ সময় মাহফিলে থাকা লোকজন দাঁড়িয়ে এর প্রতিবাদ করেন।একপর্যায়ে মাহফিলে উপস্থিত কয়েকজন শ্রোতা তাফসির মঞ্চে ওঠে মাওলানা নাছিরকে লাঞ্ছিত করে মঞ্চে ভাঙচুর চালান। পরে নাছির উদ্দিন তাঁর সফরসঙ্গীদের সহায়তায় দ্রুত তাফসিরস্থল ছেড়ে পাশে এক বাড়িতে আশ্রয় নেন। খবর পেয়ে লালমনিরহাট সদর থানার পুলিশ ঘটনাস্থলে গিয়ে নাছির উদ্দিনকে খুঁজে বের করে। পরে তাঁকে দিয়ে ভুল স্বীকার করিয়ে মোনাজাতের মাধ্যমে মাহফিল শেষ করা হয়।মোগলহাট লাভলু সঞ্চৃতিসংঘের সভাপতি গোলাম রব্বানী বলেন, নাছির হুজুরের বক্তব্যকে কেন্দ্র করে তাফসির মাহফিলে হট্টগোলের কারণে নির্ধারিত সময়ের আগেই মাহফিল শেষ করতে হয়েছে। আওয়ামী লীগ ও যুবলীগের কর্মীরা হুজুরের বক্তব্যের প্রতিবাদ জানিয়ে হামলা চালিয়ে সভা পণ্ড করে দেন।এই তাফসির মাহফিলের সভাপতি মুক্তিযোদ্ধা মো. বছির উদ্দিন মণ্ডল বলেন, ‘ধর্মসভা করার কথা বলে আমাকে মাহফিলের সভাপতি করা হয়। কিন্তু মাহফিলে ইসলাম বা ধর্মের কথা কম বলে যেভাবে যুদ্ধাপরাধীদের সাফাই গাওয়া হলো তাতে আমি ভীষণ মর্মাহত।’
