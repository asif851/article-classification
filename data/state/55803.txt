
একাত্তরের মানবতাবিরোধী অপরাধের মামলায় হবিগঞ্জের তিন ভাইয়ের মধ্যে একজনের মৃত্যুদণ্ডের আদেশ হয়েছে। অন্য দুজনকে দেওয়া হয়েছে আমৃত্যু কারাদণ্ড।
আজ বুধবার বিচারপতি আনোয়ারুল হকের নেতৃত্বাধীন তিন সদস্যের আন্তর্জাতিক অপরাধ ট্রাইব্যুনাল এই রায় দেন।
ট্রাইব্যুনালের অপর দুই সদস্য হলেন বিচারপতি মো. শাহিনুর ইসলাম ও বিচারপতি মো. সোহরাওয়ারদী।
আসামি মহিবুর রহমানকে (৬৫) মৃত্যুদণ্ডাদেশ দিয়েছেন ট্রাইব্যুনাল। তাঁর সহোদর মজিবুর রহমান (৬০) এবং তাঁদের চাচাতো ভাই আবদুর রাজ্জাককে (৬৩) আমৃত্যু কারাদণ্ডাদেশ দেওয়া হয়েছে।
গত ১১ মে এই মামলার কার্যক্রম শেষে রায় অপেক্ষমাণ (সিএভি) রাখা হয়েছিল। গতকাল মঙ্গলবার রায় ঘোষণার জন্য আজকের তারিখ ধার্য করা হয়। আজ রায় ঘোষণা উপলক্ষে তিন ভাইকে ট্রাইব্যুনালে হাজির করা হয়।
গত বছরের ২৯ সেপ্টেম্বর এই তিন আসামির বিরুদ্ধে চারটি অভিযোগ গঠন করার মধ্য দিয়ে বিচার শুরু হয়। ২১ অক্টোবর থেকে রাষ্ট্রপক্ষের সাক্ষ্যগ্রহণ শুরু হয়। রাষ্ট্রপক্ষে সাক্ষ্য দেন ১২ জন। আসামিপক্ষে সাক্ষ্য দেন সাতজন। সাক্ষ্যগ্রহণ শেষে ১০ মে থেকে দুই পক্ষের যুক্তি উপস্থাপন শুরু হয়।
রাষ্ট্রপক্ষ জানায়, ট্রাইব্যুনালের গ্রেপ্তারি পরোয়ানা জারির পর গত বছরের ১০ ফেব্রুয়ারি মহিবুর রহমান ওরফে বড় মিয়া ও তাঁর ভাই মজিবুর রহমান ওরফে আঙ্গুর মিয়াকে গ্রেপ্তার করে পুলিশ। আবদুর রাজ্জাক গত বছরের ১৯ মে গ্রেপ্তার হন।
