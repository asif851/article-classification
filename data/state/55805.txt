
পাবনা-১ (বেড়া-সাঁথিয়া) আসনে স্বরাষ্ট্র প্রতিমন্ত্রী শামসুল হক টুকুর প্রচারণার দায়িত্ব পালন করছে পুলিশ। নির্বাচনী এলাকার তিন থানার তিন ওসি প্রতিমন্ত্রীর পক্ষ নিয়ে স্বতন্ত্র প্রার্থী আবু সাইয়িদের কর্মী-সমর্থকদের হয়রানি করছেন।গতকাল দুপুরে পাবনা প্রেসক্লাব মিলনায়তনে সংবাদ সম্মেলনে স্বতন্ত্র প্রার্থী ও সাবেক তথ্য প্রতিমন্ত্রী আবু সাইয়িদ এসব অভিযোগ করেন। সেই সঙ্গে তিনি তিন থানার ওসিকে প্রত্যাহার ও স্বরাষ্ট্র প্রতিমন্ত্রীর পদ থেকে শামসুল হককে অপসারণ করাসহ চার দফা দাবি জানান।আবু সাইয়িদ বলেন, পাবনা-১ নির্বাচনী এলাকার আতাইকুলা, বেড়া ও সাঁথিয়া থানার ওসি স্বরাষ্ট্র প্রতিমন্ত্রীর নিযুক্ত ও অনুগত। ফলে তাঁরা সরাসরি স্বরাষ্ট্র প্রতিমন্ত্রীর পক্ষ নিয়েছেন।পুলিশ সুপার মিরাজ উদ্দিন আহম্মেদ বলেন, পুলিশ কারও পক্ষ নেয়নি। সবার নিরাপত্তা নিশ্চিত করতেই কাজ করছে।
