
ময়মনসিংহ-৯ আসন (নান্দাইল) থেকে নির্বাচিত মেজর জেনারেল (অব.) আবদুস সালামের সংসদ সদস্য পদ অবৈধ ঘোষণা করেছেন হাইকোর্ট। গতকাল বৃহস্পতিবার বিচারপতি মির্জা হোসাইন হায়দার ও বিচারপতি মুহাম্মদ খুরশীদ আলম সরকার সমন্বয়ে গঠিত হাইকোর্ট বেঞ্চ এক রিটের চূড়ান্ত শুনানি শেষে এ রায় দেন।
আবদুস সালামের সংসদ সদস্য পদে থাকার বৈধতা চ্যালেঞ্জ করে নান্দাইল থানা ছাত্রলীগের সাবেক দপ্তর সম্পাদক মো. জামালউদ্দিন চলতি বছরের ২৭ ফেব্রুয়ারি রিট আবেদনটি করেন। 
রিটের পক্ষে ছিলেন আইনজীবী কামরুল হক সিদ্দিকী ও আলমগীর পারভেজ। আবদুস সালামের পক্ষে  আইনজীবী সৈয়দ মামুন মাহবুব ও রাষ্ট্রপক্ষে ছিলেন ডেপুটি অ্যাটর্নি জেনারেল মো. আল আমিন সরকার।
আদালত সূত্র জানায়, ২০০৮ সালের ৪ ডিসেম্বর ময়মনসিংহ জেলা রিটার্নিং কর্মকর্তা ঋণখেলাপির দায়ে আবদুস সালামের মনোনয়নপত্র বাতিল ঘোষণা করেন। এর বিরুদ্ধে তিনি নির্বাচন কমিশনে আপিল করেন। সে আবেদনও খারিজ হয়। এরপর আবদুস সালাম হাইকোর্টে রিট করেন। উচ্চ আদালত রিটার্নিং কর্মকর্তা ও ইসির আদেশ স্থগিত করে তাঁর প্রার্থিতা গ্রহণের নির্দেশ দেন। এরপর তিনি আওয়ামী লীগের প্রার্থী হিসেবে নবম জাতীয় সংসদ নির্বাচনে অংশ নিয়ে নির্বাচিত হন। পরে তাঁর পদে থাকার বৈধতা চ্যালেঞ্জ করে রিটটি করা হয়। প্রাথমিক শুনানির পর আদালত রুল দেন। রুলের ওপর শুনানি শেষে গতকাল আদালত রুল আংশিক মঞ্জুর করে রায় দেন।
রিট আবেদনকারীর আইনজীবী কামরুল হক সিদ্দিকী বলেন, আবদুস সালাম ঋণখেলাপি হওয়া সত্ত্বেও ওই আসনের সংসদ সদস্য হিসেবে পদে থাকার বৈধতা চ্যালেঞ্জ করে রিটটি করা হয়। আদালত তাঁর সংসদ সদস্য পদ অবৈধ ঘোষণা করেছেন। আবদুস সালামের আইনজীবী সৈয়দ মামুন মাহবুব বলেন, এই রায়ের বিরুদ্ধে আপিল করা হবে।
