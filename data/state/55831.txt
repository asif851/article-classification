
পুলিশের তল্লাশিচৌকি দেখে মোটরসাইকেল ফেলে পালিয়ে যাওয়ার চেষ্টা করেন দুই যুবক। পরে তাঁদের ধাওয়া করে ধরে ফেলে পুলিশ। দুই যুবকের কাছ থেকে বিদেশি পিস্তল ও গুলি উদ্ধার করা হয়েছে। গতকাল সোমবার বিকেলে নোয়াখালী শহরের মহিলা কলেজের কাছে এ ঘটনা ঘটে। পুলিশ সূত্র জানায়, দুই যুবক হলেন বেগমগঞ্জ উপজেলার অনন্তপুর এলাকার জাহাঙ্গীর আলম ও মো. শামীম। নোয়াখালী জেলা গোয়েন্দা পুলিশের ভারপ্রাপ্ত কর্মকর্তা (ওসি-ডিবি) মো. আতাউর রহমান ভূঁইয়া বলেন, দুই যুবককে জিজ্ঞাসাবাদ করা হচ্ছে। তাঁদের বিরুদ্ধে আইনগত ব্যবস্থা নেওয়া হবে।
