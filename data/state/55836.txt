
কবি সুভাষ মুখোপাধ্যায় বসন্তের জন্য ফুল ফোটার ওপর যেমন শর্তারোপ করেননি, তেমনি বসন্তের মানেতেও কোনো শর্ত নেই। তাই শর্তহীনভাবে গতকাল বসন্তের প্রথম দিনটি হয়ে উঠেছিল সবার জন্যই একটুখানি অন্য রকম উৎসবমুখর, রঙিন।কোথাও কোথাও দু-একটি কোকিলের কুহু ডাক ছাড়া এই নীরস শহরে বসন্ত এসেছে জানাতে পারেনি প্রকৃতি। কিন্তু হৃদয়ের বসন্ত থেমে থাকেনি। তাই তো নগরের নানা বয়সের মানুষ বসন্তবরণ উৎসবে মেতে উঠেছে। হলুদ, বাসন্তী, লাল, সাদা, নীল নানা রং, গান আর উচ্ছ্বাসে গতকাল বসন্তের প্রথম দিনটি হয়ে উঠেছিল দারুণ রঙিন।মূল আয়োজনটা ছিল ঢাকা বিশ্ববিদ্যালয়ের চারুকলা অনুষদের বকুলতলায়। পয়লা ফাল্গুনে সোমবার সকালে থেকেই চারুকলা ইনস্টিটিউটের বকুলতলায় জমে ওঠে বসন্তবরণ উৎসব। জাতীয় বসন্ত উৎসব উদ্যাপন পরিষদ প্রতিবছরের মতো এবারও আয়োজন করে বসন্ত উৎসবের।বকুলতলায় ফাগুনের উৎসবের যে রং লেগেছিল, সে রং ছড়িয়ে পড়ল পুরো বিশ্ববিদ্যালয় এলাকায়। সেখান থেকে গোটা নগরে। যেদিকে চোখ যায়, সেদিকেই বাসন্তীরঙা শাড়িতে শোভিত তরুণী। তাদের পাশের পুরুষ সঙ্গীটির পরনে বসন্তের আবহ। সব মিলিয়ে নগরে যেন ‘ফাগুন লেগেছে বনে বনে’।সকালে মতিয়ার রহমানের ধ্রুপদি যন্ত্রসংগীত পরিবেশনার মাধ্যমে বসন্ত উৎসবের শুরু হয়। তিনি রাগ ভৈরবী পরিবেশন করেন। যন্ত্রের বাদন শেষে শাস্ত্রীয় সংগীত উপস্থাপন করেন অসিত রায়। তিনি গেয়ে শোনান বসন্তভিত্তিক ধ্রুপদি রাগ। ঋতুরাজকে স্বাগত জানিয়ে সত্যেন সেন শিল্পীগোষ্ঠী গেয়ে শোনায় ‘আয়রে বসন্ত নবীন পাখা মেলে’। এরপর সাঁওতালি নাচ পরিবেশন করা হয়।‘কোন গহিনে ফুটে চম্পা’ গানের সঙ্গে দলীয় নৃত্য পরিবেশন করে ‘কাদা মাটি’। তামান্না রহমানের নির্দেশনায় ‘বসন্ত এসে গেছে’ গানের সঙ্গে নৃত্য পরিবেশন করে নৃত্যম। রবীন্দ্রনাথের ‘শেষ বসন্ত’ কবিতাটি আবৃত্তি করেন ভাস্বর বন্দ্যোপাধ্যায়। ফাহিম হোসেন চৌধুরী গেয়ে শোনান ‘অলি বারবার ফিরে আসে যায়’। ‘আমার মল্লিকা বনে’ গেয়ে শোনান বুলবুল ইসলাম। ‘জাগাও জাগাও গানের সুরে’ নৃত্য পরিবেশন করে নৃত্যনন্দন। ‘বসন্ত এল এল রে’ পরিবেশন করে গানের দল সুরসপ্তক। ‘বসন্ত বর্ণন’ শীর্ষক মণিপুরি নাচ পরিবেশন করেন ওয়ার্দা রিহাব ও তাঁর দল ধৃতি নর্তনালয়।পরে একক গান পরিবেশন করেন বিমান চন্দ্র বিশ্বাস। নৃত্যনাট্য পরিবেশন করে পূজা সেনগুপ্ত। ‘বসন্ত বাতাসে সই গো’ গানটি গেয়ে শোনান বুলবুল ললিতকলা একাডেমি। ‘আহা আজি এ বসন্তে’ পরিবেশন করে নৃত্যাক্ষ। রাঙামাটি থেকে আসা অন্তর দেওয়ান ও তার দল আদিবাসী নৃত্য পরিবেশন করে।শিল্পকলা একাডেমিতে বসন্ত উৎসববসন্তবরণে শিল্পকলা একাডেমিতে গতকাল বিকেলে শুরু হয়েছে তিন দিনের বসন্ত উৎসব। বিকেল সাড়ে পাঁচটায় একাডেমির নন্দন মঞ্চে শুরু হয় এ উৎসব। এর আয়োজক একাডেমির সংগীত, নৃত্য ও আবৃত্তি বিভাগ। এতে ছিল সমবেত ও একক গান, নৃত্য ও আবৃত্তি পরিবেশনা।চ্যানেল আই প্রাঙ্গণে ‘বসন্তবরণ’চ্যানেল আই প্রাঙ্গণে সকালে অনুষ্ঠিত হয়েছে ‘বসন্তবরণ’ অনুষ্ঠান ‘গানে গানে সকাল শুরু’। এতে গান করেছেন জনপ্রিয় রবীন্দ্রসংগীতশিল্পী রেজওয়ানা চৌধুরী বন্যা ও তাঁর সংগীত শিক্ষাপ্রতিষ্ঠান সুরের ধারার শিল্পীরা। নাচ করেছেন ঢাকা বিশ্ববিদ্যালয়ের নৃত্যকলা বিভাগের শিক্ষার্থীরা।
