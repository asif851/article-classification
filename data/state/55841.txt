
ক্ষমতাসীন সরকারকে অবৈধ দাবি করে বিএনপির নেতারা বলেছেন, এই সরকারের বাজেট ঘোষণার কোনো অধিকার নেই। তাই বিএনপি এই বাজেট প্রত্যাখ্যান করছে।
আজ বৃহস্পতিবার বিকেলে রাজধানীতে আলাদা অনুষ্ঠানে বিএনপির দুজন নেতা বাজেট নিয়ে নিজেদের প্রতিক্রিয়া জানান।
বিকেলে রাজধানীর ডিপ্লোমা ইঞ্জিনিয়ার্স ইনস্টিটিউশন মিলনায়তনে বিএনপির প্রতিষ্ঠাতা জিয়াউর রহমানের মৃত্যুবার্ষিকী উপলক্ষে শ্রমিক দল আয়োজিত এক আলোচনা সভায় দলের স্থায়ী কমিটির সদস্য নজরুল ইসলাম খান অভিযোগ করেন, ১৫ শতাংশ ভ্যাট আরোপের ফলে মানুষের মাসিক ও দৈনন্দিন খরচ বেড়ে যাবে। তাই এই বাজেট সমর্থন করার কোনো কারণ নেই। বিএনপির এই নেতা বলেন, ‘বাজেট দেওয়া হয় জনগণের জন্য। কিন্তু এই বাজেট জনগণের হবে কী করে? তারা কি জনগণের প্রতিনিধি নাকি?’
সন্ধ্যায় নয়াপল্টনে দলের কেন্দ্রীয় কার্যালয়ে সাংবাদিকদের প্রশ্নের জবাবে বিএনপির সিনিয়র যুগ্ম মহাসচিব রুহুল কবির রিজভী বলেন, বর্তমান সরকার অবৈধ। এই সরকারের বাজেট ঘোষণার কোনো অধিকার নেই। এখানে জনগণের ইচ্ছার প্রতিফলন না হওয়ায় এটাকে বিএনপি প্রত্যাখ্যান করছে। তিনি দাবি করেন, প্রস্তাবিত বাজেটে বিনিয়োগের কথা নেই। লাখ লাখ বেকারের জন্য কর্মসংস্থানের কথা বলা নেই।
