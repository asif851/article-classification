
ডায়াবেটিসের রোগীদের জীবনমান উন্নয়নে অসামান্য অবদান রাখার জন্য ‘আইডিএফ গ্লোবাল অ্যাওয়ার্ড’ পেয়েছেন বাংলাদেশ ডায়াবেটিক সমিতির সভাপতি অধ্যাপক এ কে আজাদ খান। গত ৩০ নভেম্বর কানাডার ভ্যাংকুভারে অনুষ্ঠিত এক অনাড়ম্বর অনুষ্ঠানে তাঁর হাতে এই সম্মাননা পদক তুলে দেন ইন্টারন্যাশনাল ডায়াবেটিস ফেডারেশন (আইডিএফ)-এর প্রেসিডেন্ট স্যার মাইকেল হার্সট।
বিশ্বের ১৬০টি দেশের প্রায় ২০০ ডায়াবেটিক সমিতির প্রতিনিধি এবং বিশেষজ্ঞ চিকিৎসক ও গবেষক ওই অনুষ্ঠানে উপস্থিত ছিলেন। 
বাংলাদেশ ডায়াবেটিক সমিতি থেকে জানানো হয়েছে, অধ্যাপক আজাদ খানের চিকিৎসা শাস্ত্র নিয়ে সাতটি বই প্রকাশিত হয়েছে। এ ছাড়া বিভিন্ন আন্তর্জাতিক ও দেশীয় গবেষণা জার্নালে তাঁর ১২৫টিরও বেশি মৌলিক গবেষণালব্ধ প্রবন্ধ প্রকাশিত হয়েছে। গত বছর বিশ্বখ্যাত স্বাস্থ্য-বিষয়ক জার্নাল ‘ল্যানসেট’ তাঁর প্রোফাইল প্রকাশের মাধ্যমে তাঁকে সম্মানিত করে। বিজ্ঞপ্তি।
