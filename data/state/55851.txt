
ভারতের ওপর হতাশ হয়ে বিএনপি এখন যুক্তরাষ্ট্রের নির্বাচনের দিকে তাকিয়ে আছে বলে মন্তব্য করেছেন সড়ক পরিবহন ও সেতুমন্ত্রী ওবায়দুল কাদের। তিনি বলেন, আওয়ামী লীগের এখন প্রকাশ্য কোনো শত্রু নেই। তবে গোপন শত্রু রয়েছে। তারা যেন দলটির সম্মেলনে কোনো বিশৃঙ্খলা সৃষ্টি করতে না পারে, এ জন্য নেতা-কর্মীদের সজাগ থাকার আহ্বান জানান তিনি।গতকাল শনিবার ধানমন্ডির প্রিয়াঙ্কা কমিউনিটি সেন্টারে আওয়ামী লীগের ২০তম জাতীয় সম্মেলন উপলক্ষে গঠিত মঞ্চ ও সাজসজ্জা উপকমিটির বৈঠকে ওবায়দুল এ কথা বলেন।ওবায়দুল কাদের বলেন, ‘বিএনপি বিরোধী দল হিসেবে কার্যকর ভূমিকা পালনে ব্যর্থ। তারা আজকে হতাশ। তারা ভারতের ওপর হতাশ। এখন যুক্তরাষ্ট্রের নির্বাচনের দিকে তাকিয়ে আছে। নির্বাচনে কে জেতেন, তাদের ক্ষমতায় বসিয়ে দেবেন।’১২ অক্টোবরের মধ্যে দলের ব্যানার ও বিলবোর্ড ছাড়া বাকিগুলো নামিয়ে ফেলার নির্দেশ দেন আওয়ামী লীগের সভাপতিমণ্ডলীর সদস্য ওবায়দুল কাদের। তিনি বলেন, সম্মেলন–সংক্রান্ত তোরণ, দেয়াললিখন, পোস্টার বিলবোর্ড ও ব্যানারে বঙ্গবন্ধু, প্রধানমন্ত্রী শেখ হাসিনা, সজীব ওয়াজেদ জয়সহ বঙ্গবন্ধু পরিবারের সদস্য এবং প্রয়াত জাতীয় নেতৃবৃন্দ ছাড়া অন্য কারও ছবি ব্যবহার করা যাবে না। বঙ্গবন্ধুর পরিবার নিয়ে তিনি বলেন, ‘তাঁরা আমাদের আদর্শ হতে পারেন।’ওবায়দুল কাদের বলেন, সম্মেলন উপলক্ষে শৃঙ্খলাভঙ্গে অভিযুক্ত অনেককে নেত্রী ক্ষমা করেছেন। কিন্তু এটাকে স্থায়ী ক্ষমা মনে করার কারণ নেই। তিনি বলেন, দল করলে নিয়ম মানতে হবে।মঞ্চ ও সাজসজ্জা উপকমিটির আহ্বায়ক জাহাঙ্গীর কবির নানকের সভাপতিত্বে সভায় আরও বক্তব্য দেন আওয়ামী লীগের যুগ্ম সাধারণ সম্পাদক মাহবুব–উল আলম হানিফ, মঞ্চ ও সাজসজ্জা উপকমিটির সদস্যসচিব মির্জা আজম, যুব মহিলা লীগের সভাপতি নাজমা আকতার, ছাত্রলীগের সাধারণ সম্পাদক এস এম জাকির হোসাইন প্রমুখ।এদিকে গতকাল সকালে সম্মেলন উপলক্ষে গঠিত খাদ্য উপকমিটি এবং প্রচার ও প্রকাশনা উপকমিটির বৈঠক অনুষ্ঠিত হয়।
