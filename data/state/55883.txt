
খাগড়াছড়ি শহরে গত বুধবার সকালে জিপের ধাক্কায় নিক্সন চাকমা নামের এক পত্রিকা হকার আহত হয়েছেন। তাঁকে জেলা সদর হাসপাতালে ভর্তি করা হয়েছে। জিপের ধাক্কায় নিক্সন চাকমার ডান বাহুর হাড় ভেঙে যায়। এ ছাড়া তিনি শরীরের বিভিন্ন স্থানে আঘাত পেয়েছেন। নিক্সন বলেন, বুধবার সকালে পত্রিকা বিলি করার সময় জেলা আওয়ামী লীগের কার্যালয়ের সামনে একটি জিপ তাঁকে পেছন থেকে ধাক্কা দেয়। এতে তিনি গুরুতর আহত হন। এ সময় তাঁর সাইকেলটিও ভেঙে যায়। খাগড়াছড়ি হকার সমিতির সভাপতি প্রমোদ কর্মকার এক বিবৃতিতে নিক্সন চাকমার চিকিৎসার ব্যয়ভার বহন, ক্ষতিপূরণ প্রদান, ভেঙে যাওয়া সাইকেলের পরিবর্তে নতুন সাইকেল দেওয়ার দাবি জানান। 
