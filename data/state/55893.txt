
খুলনার আড়ংঘাটা এলাকায় আজ বুধবার এক ব্যবসায়ীর পাটের গুদামে অগ্নিকাণ্ডের ঘটনা ঘটেছে।
পুলিশ ও এলাকাবাসী সূত্রে জানা গেছে, আজ বেলা দুইটার দিকে স্থানীয় লোকজন খানজাহান আলী ট্রেডার্স নামে একটি পাটের গুদামে ধোঁয়া দেখতে পান। এ সময় তাঁরা পুলিশ ও ফায়ার সার্ভিসে খবর দেন। একপর্যায়ে আশপাশের কয়েকটি দোকান ও বাড়িতে আগুন ছড়িয়ে পড়ে। পরে ফায়ার সার্ভিসের দৌলতপুর ও খুলনা ইউনিটের সদস্যরা এসে প্রায় এক ঘণ্টার চেষ্টায় আগুন নিয়ন্ত্রণে আনেন।বৈদ্যুতিক শর্টসার্কিট থেকে অগ্নিকাণ্ডের সূত্রপাত হয়েছে বলে প্রাথমিকভাবে জানা গেলেও আগুনে কী ধরনের ক্ষয়ক্ষতি হয়েছে, প্রাথমিকভাবে তা জানা যায়নি।আড়ংঘাটা থানার উপপরিদর্শক (এসআই) শেখ হেলাল উদ্দীন প্রথম আলোকে বলেন, আগুন লাগার ঘটনায় প্রাথমিকভাবে হতাহতের খবর পাওয়া যায়নি। বৈদ্যুতিক শর্টসার্কিট থেকে অগ্নিকাণ্ডের সূত্রপাত হয়েছে বলে প্রাথমিকভাবে জানা গেছে। তবে ক্ষয়ক্ষতির পরিমাণ জানা যায়নি।
