
ভোটার তালিকা হালনাগাদ কার্যক্রম শুরু হচ্ছে কাল শনিবার থেকে। পর্যায়ক্রমে দেশের ৫১৪ উপজেলায় তথ্য সংগ্রহ থেকে শুরু করে নিবন্ধন কার্যক্রম চলবে আগামী বছরের ১০ ফেব্রুয়ারি পর্যন্ত। ২০১৮ সালের ১ জানুয়ারির মধ্যে যাঁরা ভোটারযোগ্য হচ্ছেন তাঁদের তথ্য সংগ্রহ করে করা হবে এবার। আজ শুক্রবার বার্তা সংস্থা বাসসের এক প্রতিবেদনে জানানো হয়, কাল বেলা ১১টায় নরসিংদী জেলা শিল্পকলা একাডেমী মিলনায়তনে প্রধান নির্বাচন কমিশনার (সিইসি) কাজী রকিবউদ্দীন আহমদ এ ভোটার হালনাগাদ কার্যক্রমের আনুষ্ঠানিক উদ্বোধন করবেন। এ সময় পানিসম্পদ প্রতিমন্ত্রী মোহাম্মদ নজরুল ইসলাম, চার নির্বাচন কমিশনার ও জাতীয় পরিচয়পত্র নিবন্ধন অনুবিভাগের মহাপরিচালকের উপস্থিত থাকার কথা। যাদের জন্ম ২০০০ সালের ১ জানুয়ারি বা তার আগে এবার তাদের তথ্য সংগ্রহ করা হবে। অর্থাৎ​ যাদের বয়স ১৫ থেকে ১৭ বছর হয়েছে তারা রয়েছে। এবারের হালনাগাদে ৭২ লাখ নতুন ভোটারযোগ্য নাগরিক নিবন্ধনের লক্ষ্য নেওয়া হয়েছে। প্রথম পর্যায়ে দেশের অন্তত দুই শ উপজেলায় বাড়ি বাড়ি গিয়ে তথ্য সংগ্রহকারীরা তথ্য সংগ্রহ করবেন। যদি কোনো ভোটারযোগ্য নাগরিককে বাড়িতে পাওয়া না যায়, তাহলে তাঁর ফোন নম্বর নিয়ে আসার জন্য কমিশনের পক্ষ থেকে তথ্য সংগ্রহকারীদের পরামর্শ দেওয়া হয়েছে। কমিশনের কর্মকর্তারা জানান, দেশের ৫১৪ উপজেলায় তিন ধাপে তথ্য সংগ্রহ চলবে; ২৫ জুলাই থেকে ১৮৯ উপজেলায়, ১৬ আগস্ট থেকে ১৮৪ উপজেলায় এবং ৭ সেপ্টেম্বর থেকে ১৪১ উপজেলায় এই কার্যক্রম শুরু হওয়ার কথা। এ বিষয়ে নির্বাচন কমিশন সচিবালয়ের সচিব মো. সিরাজুল ইসলাম বলেন, ‘আমরা একটি নির্ভুল ও সঠিক ভোটার ডেটাবেজ গড়ে তোলার লক্ষ্যে প্রতিবছর হালনাগাদের অংশ হিসেবে এবারও এ কাজটি করতে যাচ্ছি।’ এ ব্যাপারে তিনি দেশের সব নাগরিকের সহযোগিতা কামনা করেন। সর্বশেষ ২০১৪ সালে ভোটার তালিকা হালনাগাদ করা হয়। বর্তমানে দেশে নয় কোটি ৬২ লাখের বেশি ভোটার রয়েছে।
