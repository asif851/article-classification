
সমাবেশের অনুমতি না পেলেও আগামী বুধবার (১৪ মে) নারায়ণগঞ্জে যাবেন বিএনপির চেয়ারপারসন খালেদা জিয়া। সেখানে তিনি নিখোঁজ হওয়ার পর খুন হওয়া সাতজনের পরিবারের সদস্যদের সমবেদনা জানাবেন।আজ শুক্রবার দুপুরে নারায়ণগঞ্জ প্রেসক্লাবে জেলা বিএনপির সভাপতি তৈমুর আলম খন্দকার সাংবাদিকদের এ তথ্য জানান।বিএনপির এই নেতা জানান, ১৪ মে সমাবেশের অনুমতি না পেলেও খালেদা জিয়ার নারায়ণগঞ্জ আসার কর্মসূচি ঠিক আছে। তিনি নিহত কাউন্সিলর নজরুল ইসলাম ও আইনজীবী চন্দন সরকারের বাসায় যাবেন। বাকিদের বাসায় যেতে না পারলেও পরিবারের সদস্যদের সমবেদনা জানাবেন।গুম-খুনের প্রতিবাদে নারায়ণগঞ্জে ১৪ মে সমাবেশ করতে চায় বিএনপি। দলীয় চেয়ারপারসন খালেদা জিয়া তাতে যোগ দেবেন, এমনই সিদ্ধান্ত ছিল দলের। নগরের বঙ্গবন্ধু সড়কে সমাবেশের অনুমতি চায় দলটি। কিন্তু সমাবেশের অনুমতি মেলেনি। গত বুধবার নারায়ণগঞ্জ সিটি করপোরেশনের মেয়র সেলিনা হায়াৎ আইভী জানান, সাম্প্রতিক রাজনৈতিক পরিস্থিতির কারণে বিএনপিকে ওই সড়কে সমাবেশের অনুমতি দেওয়া যাবে না।
