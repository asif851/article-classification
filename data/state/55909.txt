
বিএনপির জ্যেষ্ঠ যুগ্ম মহাসচিব রুহুল কবির রিজভী অভিযোগ করেছেন, সরকার জঙ্গিবাদী অশুভ শক্তিকে জিইয়ে রাখতে চাইছে। জঙ্গিদের রক্তক্ষয়ী কর্মকাণ্ডের দিকে জনগণের দৃষ্টি থাকলে সরকারের প্রতি পদত্যাগের চাপ কমে যাবে। তাই সরকার জঙ্গিবাদী তৎপরতায় হালকা বোধ করে।
গতকাল রোববার দুপুরে রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে রিজভী এসব কথা বলেন।
সাতক্ষীরার শ্যামনগর উপজেলার কাশীমারী ইউনিয়ন বিএনপির সাধারণ সম্পাদক মো. ওয়ালিউল্লাহকে ‘বন্দুকযুদ্ধে’ হত্যা করা হয়েছে দাবি করে রিজভী বলেন, জঙ্গিবাদ নয় সরকার বিএনপিকে নির্মূল করার পুরোনো পরিকল্পনা বাস্তবায়ন করছে। এটা সুস্পষ্ট যে বর্তমানে উগ্রবাদী জঙ্গিগোষ্ঠীর অপতৎপরতার পথপ্রদর্শক হচ্ছে আওয়ামী শাসকগোষ্ঠী।
বিএনপির এই নেতা আরও বলেন, এই মুহূর্তে নির্দলীয় সরকারের অধীনে জাতীয় নির্বাচন জরুরি। তিনি বলেন, সরকারের উচিত নিজেরা পদত্যাগ করে সেই নির্বাচনের পথকে সুগম করা।
রিজভী বলেন, ‘প্রধানমন্ত্রী বলেছেন, দেশে বর্তমান জঙ্গিবাদী কর্মকাণ্ড ইসলামের পথ নয়। প্রধানমন্ত্রী সঠিক কথাই বলেছেন। আমরা তাঁর বক্তব্যের সঙ্গে একমত। কিন্তু আমরা প্রধানমন্ত্রীকে আরও প্রশ্ন করতে চাই, ক্রসফায়ারের নামে অন্য দলের নেতা-কর্মীদের হত্যা করা কিসের পথ? মিথ্যা মামলা দিয়ে দেশব্যাপী পাইকারিভাবে বিএনপি নেতা-কর্মীকে গ্রেপ্তার করা কিসের পথ?’ 
