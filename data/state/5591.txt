
অস্ত্র মামলায় ১৭ বছরের সাজাপ্রাপ্ত টাঙ্গাইলের গোপালপুর উপজেলা আওয়ামী লীগের সাধারণ সম্পাদক সাইফুল ইসলাম তালুকদার ওরফে সুরুজ অবশেষে আজ বুধবার আদালতে আত্মসমর্পণ করেছেন। আদালত তাঁকে কারাগারে পাঠিয়েছেন।
টাঙ্গাইলের আদালত পরিদর্শক আনোয়ারুল ইসলাম বলেন, আজ সকালে সাইফুল ইসলাম টাঙ্গাইলের ১ নম্বর অতিরিক্ত জেলা ও দায়রা জজ আদালতে আত্মসমর্পণ করেন। পরে আইনজীবীর মাধ্যমে তিনি জামিন চান। বিচারক আবুল মনসুর মিয়া তাঁর জামিন আবেদন নামঞ্জুর করে কারাগারে পাঠানোর আদেশ দেন।
১৫ নভেম্বর এ আদালতেই অস্ত্র মামলায় সাইফুলের কারাদণ্ড হয়। সাজা হওয়ার পরও সাইফুল প্রকাশ্যে ঘুরে বেড়িয়েছেন গোপালপুরে। বঙ্গবন্ধু শেখ মুজিবুর রহমানের ৭ মার্চের ভাষণ ইউনেসকোর বিশ্ব ঐতিহ্য দলিল হিসেবে স্বীকৃতি পাওয়ায় ২৫ নভেম্বর গোপালপুর উপজেলা প্রশাসন আনন্দ শোভাযাত্রা ও সমাবেশের আয়োজন করে। গোপালপুর থানা সেতুর মোড়ে আয়োজিত সমাবেশে সাইফুল উপস্থিত হয়ে বক্তব্য দেন। ওই মঞ্চে উপজেলা নির্বাহী কর্মকর্তা (ইউএনও) এবং গোপালপুর থানার ভারপ্রাপ্ত কর্মকর্তা (ওসি) উপস্থিত ছিলেন। এ নিয়ে তাঁর দল এবং এলাকাবাসীর মধ্যে তীব্র প্রতিক্রিয়ার সৃষ্টি হয়।
এ নিয়ে প্রথম আলো অনলাইনে ‘ইউএনও-ওসির সঙ্গে আ.লীগের সাজাপ্রাপ্ত নেতা!’ শিরোনামে একটি খবর প্রকাশিত হয়।
মামলার বিবরণ থেকে জানা যায়, ২০১৬ সালের ৮ এপ্রিল টাঙ্গাইল গোয়েন্দা পুলিশের একটি দল সাইফুলের গোপালপুর উপজেলা সদরের নন্দনপুর এলাকার বাসভবনে অভিযান চালায়। এ সময় তিনি পালিয়ে যাওয়ার চেষ্টা করেন। পুলিশ তাঁকে ধরে ফেলে এবং তাঁর কাছ থেকে চারটি গুলিসহ একটি বিদেশি পিস্তল উদ্ধার করে। পরের দিন গোয়েন্দা পুলিশের উপপরিদর্শক (এসআই) আসাদুজ্জামান টিটু বাদী হয়ে গোপালপুর থানায় সাইফুলের বিরুদ্ধে মামলা করেন। পরে গোয়েন্দা পুলিশের এসআই মিজানুর রহমান তদন্ত শেষে তাঁর বিরুদ্ধে আদালতে অভিযোগপত্র জমা দেন। তিনি ২০১৬ সালের ১৬ অক্টোবর জামিনে মুক্তি পাওয়ার পর থেকে পলাতক ছিলেন।
 
