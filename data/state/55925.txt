
লিবিয়ায় অবৈধ ভ্রমণ জরুরি ভিত্তিতে বন্ধ করার ব্যবস্থা নিতে স্বরাষ্ট্র মন্ত্রণালয়কে চিঠি দিয়েছে পররাষ্ট্র মন্ত্রণালয়।
গত বৃহস্পতিবার পাঠানো ওই চিঠিতে পররাষ্ট্র মন্ত্রণালয় জানিয়েছে, লিবিয়া যেতে নিষেধাজ্ঞা জারি করা হলেও চট্টগ্রাম শাহ আমানত আন্তর্জাতিক বিমানবন্দরসহ অন্য বিমানবন্দর ব্যবহার করে অনেক বাংলাদেশি অবৈধভাবে মধ্যপ্রাচ্যের শারজাহ, দুবাই ও সুদান হয়ে লিবিয়া যাচ্ছেন। এক শ্রেণির অবৈধ দালালচক্রের সহায়তায় তাঁরা এমনটা করছেন।
চিঠিতে চট্টগ্রামসহ সব বিমানবন্দরে অবৈধ পন্থায় লিবিয়া গমনের ওপর আরোপিত নিষেধাজ্ঞা পরিপূর্ণভাবে কার্যকর করার জন্য বিশেষভাবে অনুরোধ জানানো হয়। পররাষ্ট্র মন্ত্রণালয়ের সচিব (দ্বিপক্ষীয় ও কনস্যুলার) মিজানুর রহমান স্বাক্ষরিত ওই চিঠিটি স্বরাষ্ট্র মন্ত্রণালয়ের জ্যেষ্ঠ সচিবের কাছে পাঠানো হয়।
গত বছরের জুলাইতে লিবিয়া ভ্রমণে নিষেধাজ্ঞা জারি করে সরকার। ওই বছরের ১৪ জুলাই পররাষ্ট্র মন্ত্রণালয়ের এক বিজ্ঞপ্তিতে বলা হয়, উদ্ভূত পরিস্থিতিতে এরই মধ্যে দেশটির রাজধানী ত্রিপোলিতে বাংলাদেশ দূতাবাসের কার্যক্রম স্থগিত করা হয়েছে। এ অবস্থায় বাংলাদেশ থেকে কাউকে লিবিয়া সফরে না যাওয়ার বিষয়ে পরামর্শ দেওয়া ছাড়াও দেশটিতে অবস্থানরত বাংলাদেশিদের যুদ্ধ এলাকা, লোকজনের ভিড়, বিক্ষোভ বা মিছিল এড়িয়ে চলে সাবধানতা অবলম্বন করতে বলা হয়েছে।
জনশক্তি, কর্মসংস্থান ও প্রশিক্ষণ ব্যুরোর (বিএমইটি) তথ্য অনুযায়ী, ২০১২ সালে ১৪ হাজার ৯৭৫ জন, ২০১৩ সালে ৭ হাজার ১৭৫ জন, ২০১৪ সালে ৪ হাজার ৪৬১ জন কর্মী যান দেশটিতে। আর এ বছর এখন পর্যন্ত শতাধিক কর্মী গেছেন। বৈধ-অবৈধ মিলিয়ে সেখানে ৪০ হাজারেরও বেশি বাংলাদেশি কর্মরত আছেন।
