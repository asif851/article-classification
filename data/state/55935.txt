
আগামী ২ এপ্রিল শুরু হবে উচ্চমাধ্যমিক সার্টিফিকেট (এইচএসসি) ও সমমানের পরীক্ষা। এইচএসসির লিখিত পরীক্ষা শেষ হবে ১৫ মে। গতকাল বুধবার পরীক্ষার সময়সূচি অনুমোদন দিয়েছে শিক্ষা মন্ত্রণালয়। আজ বৃহস্পতিবার এই পরীক্ষার সময়সূচি শিক্ষা মন্ত্রণালয়ের ওয়েবসাইটে দেওয়া হয়েছে।
সময়সূচিতে দেওয়া নির্দেশনা অনুযায়ী, এসএসসির মতো এইচএসসিতে প্রথমে বহুনির্বাচনী (এমসিকিউ) ও পরে সৃজনশীল বা রচনামূলক (তত্ত্বীয়) অংশের পরীক্ষা অনুষ্ঠিত হবে। এ ছাড়া ৩০ নম্বরের এমসিকিউ অংশের সময় ৩০ মিনিট এবং ৭০ নম্বরের সৃজনশীল অংশের সময় আড়াই ঘণ্টা নির্ধারণ করা হয়েছে। তবে ব্যবহারিক থাকা বিষয়ে পরীক্ষার ক্ষেত্রে ২৫ নম্বরের এমসিকিউ অংশের সময় ২৫ মিনিট এবং ৫০ নম্বরের সৃজনশীল অংশের জন্য সময় দুই ঘণ্টা ৩৫ মিনিট নির্ধারণ করা হয়েছে। এমসিকিউ ও সৃজনশীল উভয় অংশের মাঝে কোনো বিরতি থাকবে না। পরীক্ষা শুরুর ১৫ মিনিট আগে অলিখিত উত্তরপত্র ও বহুনির্বাচনীর ওএমআর শিট দেওয়া হবে।
