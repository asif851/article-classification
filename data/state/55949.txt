
আগামীকাল রোববার শুরু হচ্ছে বিমান বাংলাদেশ এয়ারলাইনসের হজ ফ্লাইট। কাল সকাল ৮টা ৩৫ মিনিটে ৪১৯ জন হজযাত্রী নিয়ে বিমানের প্রথম হজ ফ্লাইট জেদ্দার উদ্দেশে ঢাকা ছেড়ে যাবে। বিমান কর্তৃপক্ষ জানিয়েছে, বেসামরিক বিমান পরিবহন ও পর্যটনমন্ত্রী রাশেদ খান মেনন এবং ধর্মবিষয়ক মন্ত্রী মতিউর রহমান আগামীকাল সকালে বিমানবন্দরে উপস্থিত থেকে উদ্বোধনী ফ্লাইটের হজযাত্রীদের বিদায় জানাবেন। একই দিন বেলা ২টা ৩৫ মিনিটে ও রাত ৮টা ৩৫ মিনিটে যথাক্রমে দ্বিতীয় ও তৃতীয় হজ ফ্লাইট ঢাকা ছাড়ার কথা রয়েছে। এ ছাড়া রাত ১২টার নিয়মিত ফ্লাইটে হজযাত্রী পরিবহন করা হবে। বিমানের মুখপাত্র মহাব্যবস্থাপক খান মোশাররফ হোসেন প্রথম আলোকে বলেন, হজ ফ্লাইট পরিচালনার সব প্রস্তুতি এরই মধ্যে সম্পন্ন হয়েছে। চট্টগ্রাম ও সিলেট থেকেও চলতি বছর যথারীতি প্রয়োজনীয় সংখ্যক হজ ফ্লাইট পরিচালনা করা হবে। এবার বাংলাদেশ থেকে ১ লাখ ১ হাজার ৭৫৮ জনের হজ পালনের কথা রয়েছে। এঁদের মধ্যে সরকারি ব্যবস্থাপনায় যাবেন ২ হাজার ৬০০ জন। বিমান বাংলাদেশ এয়ারলাইনস ৫১ হাজার হজযাত্রী পরিবহন করবে। এবার ইকোনমি ক্লাসে হজযাত্রীদের বিমান ভাড়া ১ হাজার ৫১৫ ডলার ও বিজনেস ক্লাসে ২ হাজার ৫০০ ডলার নির্ধারণ করা হয়েছে। এর সঙ্গে যোগ হবে অন্যান্য কর। ইকোনমি ক্লাসের প্রত্যেক হজযাত্রী বিনামূল্যে সর্বাধিক দুটি করে ৩২ ও বিজনেস ক্লাসে সর্বাধিক দুটি করে ৪২ কেজি ওজনের ব্যাগ এবং কেবিন ব্যাগে সাত কেজি মালপত্র নিতে পারবেন। প্রত্যেক হজযাত্রীর জন্য ৫ লিটার জমজমের পানি ঢাকায় নিয়ে আসা হবে এবং তা ঢাকা ফেরার পর হাজিদের দেওয়া হবে।
