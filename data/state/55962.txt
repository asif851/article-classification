
দিনদুপুরে চট্টগ্রাম নগরের আকবর শাহ থানার এক উপপরিদর্শকের (এসআই) বাসা থেকে সরকারি একটি পিস্তল ও ১৬টি গুলি খোয়া যাওয়ার ঘটনায় তাঁকে সাময়িক বরখাস্ত করা হয়েছে। তাঁর নাম জাফর আহমেদ।
গতকাল বৃহস্পতিবার সকাল ১০টা থেকে দুপুর ১২টার মধ্যে থানার পাশে একটি ভাড়া বাসা থেকে তাঁর অস্ত্র-গুলি খোয়া যায়। এ ঘটনায় বরখাস্ত হওয়া এসআই জাফর আহমেদ বাদী হয়ে রাতেই আকবর শাহ থানায় একটি মামলা করেন। আর গতকাল রাতেই তাঁকে সাময়িক বরখাস্ত করা হয়। জানতে চাইলে বরখাস্ত হওয়া এসআই জাফর আহমেদ আজ শুক্রবার দুপুরে প্রথম আলোকে বলেন, ‘থানার পাশে একটি ভাড়া বাসায় থাকি। বাসায় আরেকজন পুলিশ সদস্য থাকেন। বৃহস্পতিবার সকাল ১০টার দিকে বাসায় অস্ত্র-গুলি রেখে থানায় অন্য কাজ সারতে এসেছিলাম। দুপুর ১২টার দিকে বাসায় গিয়ে দেখি অস্ত্র-গুলি নেই। কপালের দুঃখ, কী আর করা।’ চট্টগ্রাম নগর পুলিশের অতিরিক্ত উপকমিশনার (পশ্চিম) শেখ শরীফুল ইসলাম জানান, অস্ত্র-গুলি খোয়া যাওয়ার ঘটনায় এসআই জাফর আহমেদকে নগর পুলিশ কমিশনার মো. ইকবাল বাহারের নির্দেশে সাময়িক বরখাস্ত করা হয়েছে। এ ঘটনায় থানায় মামলাও হয়েছে। অস্ত্র-গুলি খোয়া যাওয়ার ঘটনায় করা মামলার তদন্ত কর্মকর্তা আকবর শাহ থানার এসআই আবু হাসনাত মাজেদুল হক বলেন, বাসার ভেতর থেকে কীভাবে এগুলো খোয়া গেছে তা তদন্ত করা হচ্ছে।
