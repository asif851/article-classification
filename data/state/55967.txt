
প্রধানমন্ত্রী শেখ হাসিনাকে বহনকারী ফ্লাইটের ইঞ্জিনে ত্রুটির ঘটনায় বিমান বাংলাদেশ এয়ারলাইনসের প্রকৌশল বিভাগের আরও তিন কর্মকর্তাকে সাময়িক বরখাস্ত করা হয়েছে। তাঁরা হলেন প্রধান প্রকৌশলী (প্রডাকশন) দেবেশ চৌধুরী, প্রধান প্রকৌশলী (কোয়ালিটি অ্যাসুরেন্স) এস এ সিদ্দিক ও প্রিন্সিপাল ইঞ্জিনিয়ার (মেইনটেন্যান্স অ্যান্ড সিস্টেম কন্ট্রোল) বিল্লাল হোসেন।
বিমানের ক্যাপ্টেন ফজল মাহমুদ চৌধুরীর নেতৃত্বে গঠিত এ সংক্রান্ত বিমানের গঠিত তদন্ত কমিটির পূর্ণাঙ্গ প্রতিবেদন দেওয়ার পরিপ্রেক্ষিতে নতুন করে এই তিনজনকে সাময়িক বরখাস্ত করা হয়। আজ বুধবার বিমানের মহাব্যবস্থাপক (জনসংযোগ) শাকিল মেরাজের সই করা এক সংবাদ বিজ্ঞপ্তিতে এ কথা জানানো হয়।  গত সোমবার রাতে বিমানের ব্যবস্থাপনা পরিচালকের কাছে পূর্ণাঙ্গ তদন্ত প্রতিবেদন জমা দেওয়া হয়।  এর আগে তদন্ত কমিটির প্রাথমিক তদন্ত প্রতিবেদনের ভিত্তিতে গত ২৭ নভেম্বর পাঁচ প্রকৌশলসহ ছয়জনকে সাময়িক বরখাস্ত করেছিল বিমান কর্তৃপক্ষ। তাঁরা হলেন প্রকৌশল কর্মকর্তা এস এম রোকনুজ্জামান, সামিউল হক, লুৎফুর রহমান, মিলন চন্দ্র বিশ্বাস ও জাকির হোসাইন এবং টেকনিশিয়ান সিদ্দিকুর রহমান।  এ নিয়ে দুই দফায় নয়জনকে সাময়িক বহিষ্কার করল বিমান কর্তৃপক্ষ। বিমান সূত্র জানায়, প্রধানমন্ত্রীকে বহনকারী উড়োজাহাজে ইঞ্জিনের একটি নাট (ইঞ্জিন অয়েল) ঢিলা থাকার কারণে ওই যান্ত্রিক ত্রুটি হয়েছিল বলে তদন্ত প্রতিবেদনে বলা হয়। যার কারণে বাম দিকের ইঞ্জিন প্রয়োজনীয় লুব্রিকেন্ট পাচ্ছিল না। এ জন্য প্রকৌশল বিভাগের সংশ্লিষ্ট দায়িত্বশীল ব্যক্তিদের গাফিলতিকে দায়ী করেছে বিমানের তদন্ত কমিটি।  গত ২৭ নভেম্বর হাঙ্গেরি যাওয়ার পথে প্রধানমন্ত্রী শেখ হাসিনাকে বহনকারী বিমান বাংলাদেশ এয়ারলাইনসের একটি বোয়িং ৭৭৭ বিমানে যান্ত্রিক ত্রুটি দেখা দেয়। যার কারণে বিমানটি তুর্কমিনিস্তানের রাজধানী আশখাবাতে জরুরি অবতরণ করে। পরে অপর একটি বিমান পাঠিয়ে প্রধানমন্ত্রী ও তাঁর সফর সঙ্গীদের বুদাপেস্টে পৌঁছানো হয়। ত্রুটি সারিয়ে পরে ওই উড়োজাহাজও হাঙ্গেরি পাঠানো হয়।
আরও পড়ুন: 
প্রধানমন্ত্রীকে বহনকারী বিমানের জরুরি অবতরণ
