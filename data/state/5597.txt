
রাজধানীর রামপুরা ও বাড্ডা এলাকায় আজ শুক্রবার পৃথক সড়ক দুর্ঘটনায় দুজন মারা গেছেন। তাঁরা হলেন সাবিহা সিদ্দিকী (৩২) ও শাহ আলী (২৮)। সাবিহা কোয়ান্টাম ফাউন্ডেশনের কর্মী এবং শাহ আলী গ্রামীণ পরিবহন বাসের চালকের সহকারী।
রামপুরা ব্রিজ এলাকায় আজ বেলা সাড়ে তিনটার দিকে কাভার্ড ভ্যানের চাপায় গুরুতর আহত হন সাবিহা সিদ্দিকী। শোভন দেবনাথ নামের এক পথচারী তাঁকে ঢাকা মেডিকেল কলেজ হাসপাতালে নিয়ে যান। বিকেল সাড়ে পাঁচটার দিকে সাবিহা মারা যান।শোভন দেবনাথ প্রথম আলোকে জানান, বেলা সাড়ে তিনটায় রামপুরায় ব্রিজের সামনে রাস্তার পারাপারের সময় একটি কাভার্ড ভ্যান সাবিহাকে ধাক্কা দেয়। সাবিহা দাঁড়িয়ে কাভার্ড ভ্যানটিকে থামানোর চেষ্টা করেছিলেন। তবে এর চালক তাঁকে চাপা দিয়ে চলে যান। সাবিহাকে প্রথমে বনশ্রীর আল রাজি হাসপাতাল ও পরে ঢাকা মেডিকেলে নেওয়া হয়।রামপুরা থানার ভারপ্রাপ্ত কর্মকর্তা মাহবুবুর রহমান ঘটনার সত্যতা নিশ্চিত করে জানান, বাড্ডা থেকে চালকসহ কাভার্ড ভ্যানটি আটক করা হয়েছে।এর আগে রাজধানীর বাড্ডায় আজ সকাল সোয়া সাতটার দিকে সড়ক দুর্ঘটনায় বাসের চালকের সহকারী শাহ আলী নিহত হন।শাহ আলীর ভায়রা এরশাদ প্রথম আলোকে জানান, চলন্ত বাসটি রাস্তায় সড়কদ্বীপের (আইল্যান্ড) সঙ্গে ধাক্কা খায়। এতে শাহ আলী বাস থেকে পড়ে যান। খবর পেয়ে তিনি (এরশাদ) শাহ আলীকে ঢাকা মেডিকেল কলেজ হাসপাতালে নিয়ে যান। সেখানে কর্তব্যরত চিকিৎসকেরা তাঁকে মৃত ঘোষণা করেন।এরশাদ আরও জানান, নিহত শাহ আলীর বাড়ি লালমনিরহাটে। তিনি গ্রামীণ পরিবহনের একটি বাসের সহকারী ছিলেন।দুর্ঘটনার সত্যতা নিশ্চিত করেছেন ঢাকা মেডিকেল পুলিশ ক্যাম্পের ইনচার্জ উপপরিদর্শক (এসআই) মোজাম্মেল হক। লাশ ঢাকা মেডিকেলের মর্গে রয়েছে।
