

ইউনিয়ন পরিষদ নির্বাচনের প্রথম ধাপে যে সহিংসতার ঘটনা ঘটেছে তা দুঃখজনক বলে মন্তব্য করেছেন নির্বাচন কমিশনার ব্রিগেডিয়ার জেনারেল (অব.) মো. জাবেদ আলী। তাই তিনি দ্বিতীয় দফা নির্বাচনে আইন-শৃঙ্খলা রক্ষাকারী বাহিনীকে আরও বেশি সতর্কভাবে দায়িত্ব পালনের আহ্বান জানান।আজ বৃহস্পতিবার চাঁদপুর জেলা প্রশাসকের সম্মেলন কক্ষে এক সভা শেষে বেরিয়ে যাওয়ার সময় তিনি সাংবাদিকদের এসব কথা বলেন। ‘ইউনিয়ন পরিষদ সাধারণ নির্বাচন-২০১৬’ উপলক্ষে ওই মতবিনি​ময় সভার আয়োজন করা হয়। সেখানে প্রধান অতিথি ছিলেন এই নির্বাচন কমিশনার।
মো. জাবেদ আলী বলেন, ‘আমরা যে পর্যাপ্ত ব্যবস্থা নিয়েছি বা নিয়েছিলাম সেখানে নিশ্চয়ই কোনো না কোনোভাবে যারা কিনা এই সহিংসতার চেষ্টা করেছিল ​কিছু কিছু জায়গায়। আমরা আশা করি আইনশৃঙ্খলা সদস্যগণ সামনে আরও সতর্ক থাকবেন। যাতে করে এজাতীয় ঘটনার পুনরাবৃত্তি না হয়। ...আমরা আশা করব সামনে যারা আইনশৃঙ্খলা বাহিনীর সদস্যগণ তাঁরা চোখ কান খোলা রাখবেন। সার্বক্ষণিকভাবে।’
নির্বাচন কমিশনার আরও বলেন, যারা নির্বাচনে আচরণবিধি ভঙ্গ করবে তারা আইন ভঙ্গকারী হিসেবে চিহ্নিত হবে। সেখানে দণ্ড কী হবে তা উল্লেখ রয়েছে।
মতবিনি​ময় সভায় জেলা প্রশাসক মো. আব্দুস সবুর মন্ডলের সভাপতিত্ব করেন। সেখানে জাবেদ আলী ছাড়াও বক্তব্য দেন পুলিশ সুপার শামসুন্নাহার, চাঁদপুর সদর মডেল থানার ওসি মো. মামুনুর রশিদ, চাঁদপুর সদর উপজেলার ইব্রাহিমপুর ইউপির নৌকার প্রার্থী মো. কাশেম খান, স্বতন্ত্র চেয়ারম্যান প্রার্থী রফিকুল ইসলাম ভূঁইয়া, রামপুর ইউপির নৌকার প্রার্থী মো. আল মামুন পাটওয়ারী প্রমুখ।
