
প্রধানমন্ত্রী শেখ হাসিনার ছেলে ও তাঁর তথ্য-প্রযুক্তি-বিষয়ক উপদেষ্টা সজীব ওয়াজেদ জয় আজ শুক্রবার দেশে ফিরেছেন। সঙ্গে স্ত্রী ক্রিস্টিন ওভারমায়ার ওয়াজেদ ও কন্যা সোফিয়া ওয়াজেদও এসেছেন। এবার এক মাস দেশে থাকবেন তিনি।আজ শুক্রবার সকালে কাতার এয়ারলাইনসের একটি নিয়মিত ফ্লাইটে তিনি দেশে ফেরেন বলে জানিয়েছেন প্রধানমন্ত্রীর উপ-প্রেস সচিব আশরাফুল আলম। তিনি বলেন, সজীব ওয়াজেদের সঙ্গে তাঁর স্ত্রী ক্রিস্টিন ওভারমায়ার ওয়াজেদ, কন্যা সোফিয়া ওয়াজেদ ও তাঁর স্ত্রীর পক্ষের একজন আত্মীয় এসেছেন।আশরাফুল আলম জানান, মেয়ের স্কুলের গ্রীষ্মকালীন অবকাশ থাকায় দেশে ফিরেছেন জয়। এক মাস দেশে অবস্থানকালে তথ্য ও প্রযুক্তি-সম্পর্কিত বিভিন্ন কর্মসূচিতে অংশ নেবেন তিনি।আগামীকাল শনিবার সকাল ১০টা থেকে বাংলাদেশ কম্পিউটার কাউন্সিল মিলনায়তনে ‘ডিজিটাল বাংলাদেশ বিনির্মাণ’ শীর্ষক একটি মতবিনিময় সভায় অংশ নেবেন জয়।
