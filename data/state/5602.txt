
প্রথমবারের মতো দলীয়ভাবে অনুষ্ঠেয় ইউনিয়ন পরিষদ (ইউপি) নির্বাচনের প্রথম দফায় আওয়ামী লীগ-সমর্থিত আরও ১৩ জন চেয়ারম্যান পদপ্রার্থীর কোনো প্রতিদ্বন্দ্বী নেই। মনোনয়নপত্র বাছাইয়ের শেষ দিনে গতকাল বুধবার এসব ইউপিতে আওয়ামী লীগ প্রার্থীদের প্রতিদ্বন্দ্বী বিএনপিসহ অন্য প্রার্থীদের মনোনয়নপত্র বাতিল হয়েছে।এই ১৩টির মধ্যে বাগেরহাটে সাতটি, ঝালকাঠির নলছিটিতে পাঁচটি ও খুলনার একটি ইউপি রয়েছে। গতকাল রাত আটটা পর্যন্ত এ খবর পাওয়া গেছে। এর আগে ২৫টি ইউপিতে মনোনয়নপত্র জমা দেন কেবল আওয়ামী লীগের প্রার্থীরা। এগুলোর মধ্যে বাগেরহাটেরই ১৯টি।এখন এই জেলায় ২৬টি ইউপিতে কেবল আওয়ামী লীগের প্রার্থীরা রইলেন।জানতে চাইলে স্থানীয় সরকার বিশেষজ্ঞ তোফায়েল আহমেদ প্রথম আলোকে বলেন, এখানে আশ্চর্য হওয়ার কিছু নেই। এটা ধারাবাহিকতা। কারণ, জাতীয় সংসদ নির্বাচনে ৫০ শতাংশেরও বেশি প্রার্থী বিনা প্রতিদ্বন্দ্বিতায় নির্বাচিত হয়েছেন। তবে যাঁদের মনোনয়নপত্র বাতিল হয়েছে, তাঁরা আপিল করতে পারবেন। যোগ্যতা (মেরিট) থাকলে তাঁদের প্রার্থিতা বৈধ হবে।প্রথম আলোর বাগেরহাট প্রতিনিধি জানান, জেলার পাঁচটি উপজেলার সাতটি ইউপির নয়জন চেয়ারম্যান প্রার্থীর মনোনয়নপত্র বাতিল করায় এগুলোতে একক প্রার্থী হিসেবে আছেন আওয়ামী লীগ মনোনীত চেয়ারম্যান প্রার্থীরা। যাঁদের মনোনয়নপত্র বাতিল হয়েছে তাঁরা হলেন সদর উপজেলার খানপুরের বিএনপির প্রার্থী ও স্বতন্ত্র দুজন, কচুয়া উপজেলার বাধালের বিএনপির প্রার্থী, রামপাল উপজেলার পেড়িখালীর বিএনপির প্রার্থী। চিতলমারী সদর ও শিবপুর এবং মোল্লাহাট উপজেলার গাওলা ও চুনখোলার একজন করে স্বতন্ত্র প্রার্থীর মনোনয়নপত্র বাতিল হয়েছে।জেলা নির্বাচন কর্মকর্তা মো. রুহুল আমিন বলেন, যাচাই-বাছাই শেষে জেলার ৭৪টি ইউপিতে চেয়ারম্যান পদে ২০৪ জন প্রার্থীর মনোনয়নপত্র বৈধ হয়েছে। এঁদের মধ্যে ২৬টিতে চেয়ারম্যান পদে আওয়ামী লীগ মনোনীত প্রার্থী একক প্রার্থী হিসেবে রয়েছেন।নিজস্ব প্রতিবেদক, বরগুনা জানান, ঝালকাঠির নলছিটি উপজেলার ১০টি ইউপির মধ্যে পাঁচটিতে বিএনপির প্রার্থীসহ সাতজন চেয়ারম্যান প্রার্থীর মনোনয়নপত্র গতকাল বাতিল করেছেন রিটার্নিং কর্মকর্তা। এর ফলে ওই পাঁচ ইউপিতে আওয়ামী লীগ প্রার্থীদের কোনো প্রতিদ্বন্দ্বী রইল না।নলছিটি উপজেলা নির্বাচন কর্মকর্তার কার্যালয় সূত্র বলেছে, কুলকাঠি ইউপির বিএনপির প্রার্থী এ বি এম মনিরুল ইসলাম, রানাপাশার আবদুর রশিদ, সিদ্ধকাঠির হাবিবুর রহমান মল্লিক, মোল্লারহাটের আবদুস সালাম ও দপদপিয়ার নাসির উদ্দিনের মনোনয়নপত্র বাতিল হয়েছে তা ত্রুটিপূর্ণ হওয়ায়। এ ছাড়া দপদপিয়ায় ইসলামী আন্দোলন মনোনীত প্রার্থী জাকির হোসেন ও সিদ্ধকাঠির স্বতন্ত্র প্রার্থী আবদুস সত্তারের মনোনয়নপত্র বাতিল হয়েছে। এই পাঁচ ইউপিতে এখন কেবল আওয়ামী লীগের প্রার্থী রইলেন। তাঁরা হলেন কুলকাঠিতে এইচ এম আখতারুজ্জামান হাওলাদার, নাচনমহলে সিদ্দিকুর রহমান, মোল্লারহাটে কবির হোসেন, সিদ্ধকাঠিতে জেসমিন আরা ওবায়েদ ও রানাপাশায় মাসুদুর রহমান সালাম।নলছিটি উপজেলা নির্বাচন কর্মকর্তা রফিকুল ইসলাম বলেন, যাঁদের মনোনয়নপত্র বাতিল হয়েছে, তাঁরা জেলা নির্বাচন কর্মকর্তার কাছে তিন দিনের মধ্যে আপিল করতে পারবেন।ঝালকাঠি জেলা বিএনপির সাধারণ সম্পাদক মনিরুল ইসলাম অভিযোগ করেন, আওয়ামী লীগের প্রার্থীদের পরাজয় নিশ্চিত জেনে প্রশাসন ও নির্বাচন সংশ্লিষ্ট কর্মকর্তাদের যোগসাজশে কারসাজি করে বিএনপির প্রার্থীদের মনোনয়নপত্র বাতিল করা হয়েছে।খুলনা অফিস জানায়, খুলনার তেরখাদা ইউনিয়নে স্বতন্ত্র প্রার্থী এইচ এম পারভেজের মনোনয়নপত্র মঙ্গলবার প্রস্তাবক ও সমর্থক উপস্থিত হয়ে তাঁদের স্বাক্ষর জালের অভিযোগ করায় বাতিল করা হয়। ফলে ওই ইউপিতে এখন একমাত্র প্রার্থী উপজেলা আওয়ামী লীগের সভাপতি এস এম অহিদুজ্জামান।এর আগে সোমবার ওই ইউপিতে বিএনপির প্রার্থী এইচ এম মহিবুল্লাহর মনোনয়নপত্র ছিঁড়ে ফেলার অভিযোগ ওঠে। তিনি মনোনয়নপত্র জমা দিতে পারেননি।তেরখাদা সদর ইউপির রিটার্নিং কর্মকর্তা ও উপজেলা নির্বাচন কর্মকর্তা সাইফুর রহমান প্রথম আলোকে বলেন, মনোনয়নপত্র যাচাই-বাছাইয়ের সময় স্বতন্ত্র প্রার্থী উপস্থিত ছিলেন না। তাঁর প্রস্তাবক ও সমর্থক লিখিতভাবে জানান, তাঁদের স্বাক্ষর জাল করে মনোনয়নপত্র জমা দেওয়া হয়েছে। তখন প্রার্থীকে খোঁজা হয়। বিকেল পাঁচটা পর্যন্ত প্রার্থী আসেননি। তাঁর মোবাইল ফোন নম্বর বন্ধ পাওয়া যায়। এ জন্য তাঁর মনোনয়নপত্র বাতিল করা হয়েছে। তিনি আপিল করতে পারবেন।
