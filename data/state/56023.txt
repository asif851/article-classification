
ঢাকা-টাঙ্গাইল মহাসড়কে গত বুধবার রাত আটটা থেকে গতকাল বৃহস্পতিবার বিকেল চারটা পর্যন্ত থেমে থেমে যানজট ছিল। এতে সাধারণ মানুষকে ব্যাপক দুর্ভোগ পোহাতে হয়।পুলিশ, এলাকাবাসী ও যাত্রীদের সূত্রে জানা গেছে, ঢাকা-টাঙ্গাইল মহাসড়কটি প্রয়োজনের তুলনায় অনেক সরু। এর মধ্যে গত দুই দিনের বৃষ্টিতে সড়কের দুই পাশে অনেক কাদা জমেছে। এ কারণে যানবাহন স্বাভাবিক গতিতে চলাচল করতে পারছে না। এ ছাড়া গাজীপুরের ভোগড়া বাইপাস থেকে চার লেনের কাজ শুরু হওয়ায় যান চলাচলে ব্যাঘাত ঘটছে। বুধবার রাত আটটা থেকে ওই সড়কে যানজটের সৃষ্টি হয়। ওই দিন মধ্যরাতে গাজীপুরের কড্ডা এলাকায় একটি লরি বিকল হয়ে পড়ে। মাঝে কিছু সময় একদিক হয়ে যানবাহন চলাচল করে। একপর্যায়ে ব্যাপক যানজটের সৃষ্টি হয়। এ ছাড়া কালিয়াকৈর উপজেলার খাড়াজোড়া এলাকায় দুটি ট্রাক বিকল হয়ে সেখানে যানজটের সৃষ্টি হয়। গতকাল সকালেও যানজট ছিল। সকাল নয়টার দিকে পুলিশের রেকার দিয়ে বিকল হওয়া যানগুলো সরিয়ে নেওয়া হয়। এরপর থেকে থেমে থেমে যানবাহন চলতে শুরু করে। কিন্তু ৩০ মিনিটের পথ যেতে সময় লেগেছে প্রায় দুই ঘণ্টা। গতকাল বিকেল চারটা পর্যন্ত এভাবে যানজট লেগেছিল।সকাল আটটার দিকে কালিয়াকৈর-চন্দ্রা থেকে গাজীপুর শহরে আদালতে যাওয়ার উদ্দেশে বের হন ব্যবসায়ী লোকমান হোসেন। তিনি বলেন, ৩০ মিনিটের রাস্তা পার হতে লেগেছে আড়াই ঘণ্টা।কোনাবাড়ী মহাসড়ক পুলিশের পরিদর্শক মো. আবু দাউদ প্রথম আলোকে বলেন, সড়কে অতিরিক্ত পুলিশ মোতায়েন করা হয়েছে।
