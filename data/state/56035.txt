
ঢাকা উত্তর সিটি করপোরেশনের (ডিএনসিসি) উপনির্বাচনে মেয়র পদে প্রার্থী দিতে পারে জামায়াতে ইসলামী। সে ক্ষেত্রে দলের ঢাকা মহানগর উত্তর কমিটির আমির মো. সেলিম উদ্দিনকে প্রার্থী করা হতে পারে।জামায়াতের দায়িত্বশীল একটি সূত্র জানায়, গতকাল বুধবার দলের কেন্দ্রীয় নির্বাচন পরিচালনা কমিটি সেলিম উদ্দিনের নাম প্রস্তাব করে ভারপ্রাপ্ত আমির ও ভারপ্রাপ্ত সেক্রেটারি জেনারেলের কাছে পাঠিয়েছে। তবে এ বিষয়ে এখনো সিদ্ধান্ত হয়নি।বিএনপির নেতৃত্বাধীন ২০-দলীয় জোটের অন্যতম শরিক জামায়াতে ইসলামী। ঢাকা উত্তর ও দক্ষিণ সিটির গত নির্বাচনে জামায়াত মেয়র পদে প্রার্থী দেয়নি। তবে দুই সিটিতেই তাদের কাউন্সিলর প্রার্থী ছিল।
ডিএনসিসির মেয়র আনিসুল হকের আকস্মিক মৃত্যুর পর নির্বাচন কমিশন আগামী ফেব্রুয়ারি মাসে নির্বাচন অনুষ্ঠানের ঘোষণা দেয়। ক্ষমতাসীন আওয়ামী লীগ মেয়র পদে ব্যবসায়ী আতিকুল ইসলামকে মনোনয়ন দিচ্ছে বলে জানা গেছে। বিএনপি এখনো প্রার্থী ঠিক করেনি। গতবারের প্রার্থী তাবিথ আউয়ালকে এবারও প্রার্থী করা হতে পারে বলে দলীয় সূত্র জানায়।
জামায়াতের প্রার্থিতার বিষয়ে জানতে চাইলে বিএনপির মহাসচিব মির্জা ফখরুল ইসলাম আলমগীর প্রথম আলোকে বলেন, ‘জামায়াতে ইসলামীর তো নিবন্ধন নেই। তারা কীভাবে প্রার্থী দেবে বা আদৌ দিচ্ছে কি না, আমি জানি না।’
নিবন্ধন না থাকায় জামায়াতে ইসলামী স্থানীয় সরকারের বিভিন্ন নির্বাচনে স্বতন্ত্রভাবে নির্বাচন করে আসছে।
