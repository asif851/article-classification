
নারায়ণগঞ্জের ফতুল্লা থানার পুলিশ হেফাজত থেকে পালিয়ে যাওয়ার ১২ ঘণ্টা পর আসামি কবির হোসেনকে গ্রেপ্তার করেছে পুলিশ। আজ রোববার ভোরে বন্দর উপজেলার ফরাজীকান্দা এলাকা থেকে তাঁকে গ্রেপ্তার করা হয়।
ফতুল্লা মডেল থানার সহকারী পুলিশ সুপার (এএসপি) শরফুদ্দিন সাংবাদিকদের বলেন, ২০১৪ সালের মার্চে নারায়ণগঞ্জ সদরের দেওভোগ এলাকার রাকিবুল হাসান নামের এক ব্যক্তিকে হত্যার অভিযোগে কবিরসহ কয়েকজনের বিরুদ্ধে ফতুল্লা থানায় মামলা হয়। গত বৃহস্পতিবার কবিরকে গ্রেপ্তার করা হয়। গতকাল শনিবার তাঁকে আদালতের মাধ্যমে দুই দিনের রিমান্ডে নেওয়া হয়। কিন্তু থানায় জিজ্ঞাসাবাদ করার সময় কবির কৌশলে পালিয়ে যান।এএসপি শরফুদ্দিন আরও জানান, গোপন সংবাদের ভিত্তিতে কবিরকে আজ গ্রেপ্তার করা হয়। পুলিশ হেফাজত থেকে পালিয়ে যাওয়ার অপরাধে তাঁর বিরুদ্ধে থানায় আরেকটি মামলা করা হয়েছে।
