
ময়মনসিংহের গফরগাঁও উপজেলা স্বেচ্ছাসেবক দলের গাড়িবহরে অজ্ঞাতনামা সন্ত্রাসীরা হামলা চালিয়েছে। এতে ওই দলের ১০ জন আহত হন। উপজেলার বিশ্বরোড মোড়ে গতকাল শুক্রবার এ ঘটনা ঘটে। এ সময় সন্ত্রাসীরা পাঁচটি মোটরসাইকেলে অগ্নিসংযোগ করে ও চারটি মোটরসাইকেল ছিনিয়ে নিয়ে যায়।আহত ব্যক্তিদের মধ্যে সাতজনের নাম পাওয়া গেছে। তাঁরা হলেন উপজেলা স্বেচ্ছাসেবক দলের আহ্বায়ক আজিম উদ্দিন, কর্মী রিজভী আহমদ, মো. জুয়েল, পলাশ মিয়া, মনির উদ্দিন, মোহামঞ্চদ ইকবাল ও জুয়েল রানা।প্রত্যক্ষদর্শী ও পুলিশ জানায়, গতকাল বেলা দুইটার দিকে ময়মনসিংহ জেলা স্বেচ্ছাসেবক দলের নবগঠিত কমিটির নেতাদের শুভেচ্ছা জানাতে উপজেলা স্বেচ্ছাসেবক দলের নেতা-কর্মীরা একটি মাইক্রোবাস ও ২০টি মোটরসাইকেলে করে ময়মনসিংহ যাচ্ছিলেন। গফরগাঁও উপজেলা স্বাস্থ্য কমপ্লেক্স-সংলগ্ন বিশ্বরোড মোড়ে পৌঁছালে একদল অজ্ঞাতপরিচয় সন্ত্রাসী তাঁদের ওপর হামলা চালায়। এ সময় সন্ত্রাসীরা পাঁচটি মোটরসাইকেল আগুন দিয়ে পুড়িয়ে দেয় এবং চারটি ছিনিয়ে নেয়।স্বেচ্ছাসেবক দলের নেতা আজিম উদ্দিন জানান, জেলা স্বেচ্ছাসেবক দলের নবগঠিত কমিটিকে শুভেচ্ছা জানাতে উপজেলা স্বেচ্ছাসেবক দলের একটি প্রতিনিধিদল মাইক্রোবাস ও মোটরসাইকেল নিয়ে ময়মনসিংহ যাচ্ছিল। পথে সন্ত্রাসীরা তাঁদের গাড়িবহরে হামলা চালায় এবং মোটরসাইকেল পুড়িয়ে দেয়।গফরগাঁও থানার ভারপ্রাপ্ত কর্মকর্তা (ওসি) মো. কাইয়ুম আলী সর্দার বলেন, ‘হামলার ঘটনা শুনেছি। তবে এ ঘটনায় কেউ থানায় অভিযোগ করেনি।’
