
সরকারি শিক্ষকদের সঙ্গে একই সময়ে বেসরকারি এমপিওভুক্ত শিক্ষক-কর্মচারীদের (স্কুল-কলেজ-মাদ্রাসা) পে-কমিশনে অন্তর্ভুক্ত করার দাবি জানিয়েছে বাংলাদেশ কলেজ-বিশ্ববিদ্যালয় শিক্ষক সমিতি (বাকবিশিস)। জুলাই থেকে বেসরকারি শিক্ষকদের পে-কমিশন বাস্তবািয়ত না হলে শিক্ষাপ্রতিষ্ঠান বন্ধ রেখে কঠোর আন্দোলন গড়ে তোলা হবে বলে হুমকি দেন নেতারা।গতকাল সোমবার সমিতির কেন্দ্রীয়, চট্টগ্রাম বিভাগ, চট্টগ্রাম জেলা, চট্টগ্রাম মহানগর এবং চট্টগ্রাম বিশ্ববিদ্যালয় শাখার সভাপতি ও সাধারণ সম্পাদকেরা এক যৌথ বিবৃতিতে এ ঘোষণা দেন। তাঁরা পঞ্চম, ষষ্ঠ ও সপ্তম বেতন কমিশনের মতো সরকারি ও এমপিওভুক্ত শিক্ষক-কর্মচারীদের জন্য একই দিনে একযোগে বেতন স্কেল কার্যকর করার আহ্বান জানান।বিবৃতিতে বলা হয়, ছয় লক্ষাধিক এমপিওভুক্ত শিক্ষক-কর্মচারী বৈষম্যের শিকার। যদি ছয় মাস পরে বেতন স্কেল কার্যকর করা হয় তাহলে বৈষম্য আরও বাড়বে এবং শিক্ষাক্ষেত্রে নৈরাজ্যকর পরিস্থিতির সৃষ্টি হবে। ২০১৫ সালের পে-কমিশনের প্রতিবেদনে বেসরকারি এমপিওভুক্ত শিক্ষকদের ক্ষেত্রে ছয় মাস পর পে-স্কেল বাস্তবায়ন এবং শিক্ষাপ্রতিষ্ঠানে ছাত্রছাত্রীদের বেতনের একটি অংশ সরকারি কোষাগারে জমা দেওয়ার প্রস্তাবকে উদ্দেশ্যমূলক বলে তাঁরা মন্তব্য করেন।নেতারা বলেন, বেসরকারি শিক্ষকদের ক্ষেত্রে ২০১৫ জুলাই থেকে নতুন পে-স্কেল বাস্তবায়ন না হলে শিক্ষকেরা শিক্ষাপ্রতিষ্ঠান বন্ধ করে আন্দোলনে যেতে বাধ্য হবে।বিবৃতিদতাদের মধ্যে রয়েছেন বাংলাদেশ কলেজ বিশ্ববিদ্যালয় শিক্ষক সমিতি (বাকবিশিস) কেন্দ্রীয় কমিটির সভাপতি নুর মোহাম্মদ তালুকদার ও সাধারণ সম্পাদক অধ্যক্ষ মোহাম্মদ জাহাঙ্গীর, চট্টগ্রাম বিভাগের সভাপতি অধ্যাপক উত্তম চৌধুরী ও সাধারণ সম্পাদক অধ্যক্ষ আবুল মনছুর মোহাম্মদ হাবিব, চট্টগ্রাম জেলার সভাপতি অধ্যক্ষ রফিক উদ্দিন ও সাধারণ সম্পাদক অধ্যাপক তড়িৎ কুমার ভট্টাচার্য, চট্টগ্রাম মহানগর সভাপতি অধ্যাপক নোমান সিদ্দিকী ও সাধারণ সম্পাদক অধ্যাপক অজিত দাশ, চট্টগ্রাম বিশ্ববিদ্যালয় শাখার সভাপতি মাহবুবুল হক, সাধারণ সম্পাদক গণেশ চন্দ্র রায় প্রমুখ।
