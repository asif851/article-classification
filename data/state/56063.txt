
বিচার বিভাগ নিয়ে ‘বিতর্কিত’ মন্তব্য করা থেকে বিরত থাকার জন্য সরকারের মন্ত্রীদের উদ্দেশে আহ্বান জানিয়ে অ্যাটর্নি জেনারেল মাহবুবে আলম বলেছেন, তাঁদের বক্তব্য বিচার বিভাগকে ক্ষতিগ্রস্ত করছে।আজ রোববার নিজ কার্যালয়ে যাওয়ার পথে এ বিষয় নিয়ে সাংবাদিকদের প্রশ্নের জবাবে অ্যাটর্নি জেনারেল এ কথা বলেন।গতকাল শনিবার একাত্তরের ঘাতক দালাল নির্মূল কমিটি আয়োজিত এক আলোচনায় মৃত্যুদণ্ডাদেশপ্রাপ্ত যুদ্ধাপরাধী মীর কাসেম আলীর আপিল বিষয়ে তীব্র সমালোচনামূলক মন্তব্য করেছেন খাদ্যমন্ত্রী কামরুল ইসলাম ও মুক্তিযুদ্ধবিষয়ক মন্ত্রী আ ক ম মোজাম্মেল হক। খাদ্যমন্ত্রী এই মামলার পুনঃশুনানি দাবি করে তাতে প্রধান বিচারপতি এবং রাষ্ট্রের প্রধান আইন কর্মকর্তা হিসেবে অ্যাটর্নি জেনারেলকে অংশ না নেওয়ার দাবি জানান।এই বক্তব্য সম্পর্কে জানতে চাইলে অ্যাটর্নি জেনারেল বিচার বিভাগ নিয়ে এ ধরনের মন্তব্য করা থেকে বিরত থাকার আহ্বান জানান। তিনি বলেন, তাঁদের এই বক্তব্য বিচার বিভাগকে ক্ষতিগ্রস্ত করছে। এ ধরনের বক্তব্য অসাংবিধানিক। আগামী ৮ মার্চ মীর কাসেমের আপিলের রায়ের জন্য অপেক্ষা করতে তিনি সবাইকে আহ্বান জানান।
আরও জানতে পড়ুন:মীর কাসেমের আপিল পুনঃশুনানির দাবি
