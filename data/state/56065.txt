
যশোরের ঝিকরগাছা উপজেলা আওয়ামী লীগের যুগ্ম সাধারণ সম্পাদক ও উপজেলা পরিষদের সাবেক ভাইস চেয়ারম্যান মনিরুল ইসলামের বাড়ি লক্ষ্য করে বোমা নিক্ষেপ ও গুলিবর্ষণের ঘটনায় একজনকে আটক করেছে পুলিশ। তাঁর নাম জনি (২৮)। গত রোববার রাতে পুলিশ অভিযান চালিয়ে তাঁকে আটক করে।
এ সময় জনির বাড়ি থেকে একটি অবৈধ মোটরসাইকেল জব্দ করেছে পুলিশ। জনি উপজেলার কৃষ্ণনগর গ্রামের লিয়াকত হোসেনের ছেলে। এ ছাড়া এ ঘটনায় পুলিশ আরও দুজনের বাড়িতে অভিযান চালিয়ে আরও দুটি অবৈধ মোটরসাইকেল জব্দ করেছে।
রোববার দুপুরে সন্ত্রাসীরা ঝিকরগাছা বাজারে অবস্থিত মনিরুল ইসলামের বাড়ি লক্ষ্য করে আট-দশটি বোমা ছুড়ে মারে এবং শটগান দিয়ে পাঁচটি গুলি করে। তবে এতে বাড়ির কেউ হতাহত হয়নি।
পুলিশ সূত্র জানায়, এ ঘটনার পর রোববার রাতে মনিরুল ইসলাম ঝিকরগাছা থানায় একটি লিখিত অভিযোগ দিয়েছেন। এরপর পুলিশ ওই রাতে জনি, রিংকু ও বাবু ওরফে পালসার বাবুর বাড়িতে অভিযান চালায়। এ সময় পুলিশ জনিকে আটক করে। তাঁর বাড়ি থেকে পুলিশ একটি অবৈধ মোটরসাইকেল জব্দ করে। রিংকু ও বাবুর বাড়িতে অভিযান চালিয়ে পুলিশ দুটি অবৈধ মোটরসাইকেল উদ্ধার করে।
ঝিকরগাছা থানার ভারপ্রাপ্ত কর্মকর্তা (ওসি) আবু সালেহ মাসুদ করিম বলেন, রিংকু একজন সন্ত্রাসী। তাঁকে অন্য একটি মামলায় গ্রেপ্তার করা হয়েছে। মনিরুল ইসলাম রোববার থানায় একটি লিখিত অভিযোগ দিয়েছেন। অভিযোগটি এখনো মামলা হিসেবে এন্ট্রি হয়নি। তবে প্রক্রিয়াধীন। এই মামলায় জনির নাম থাকলে তাঁকে এই মামলায়ও গ্রেপ্তার দেখানো হবে। অভিযানে সন্ত্রাসী জনি, রিংকু ও বাবুর বাড়ি থেকে তিনটি অবৈধ মোটরসাইকেল জব্দ করা হয়েছে। 
