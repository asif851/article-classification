

দোলপূর্ণিমায় গোপীনাথপুরের মেলা বেশ ঐতিহ্যবাহী। প্রতিবছর দোলপূর্ণিমার দিন থেকে শুরু হয়ে ১৫ দিনব্যাপী চলে মেলাটি। জয়পুরহাট জেলার আক্কেলপুর উপজেলা সদর থেকে ছয় কিলোমিটার দূরে গোপীনাথপুর ইউনিয়ন। মেলা শুরু দিন থেকে পাঁচ দিন পর্যন্ত এখানে ঘোড়া, মহিষ ও গরু বেচাকেনা চলে।
শুরুতে মেলাটি মাসব্যাপী চললেও এখন ১৫ দিন চলে। শুরুর দিকে মেলাটি ঘোড়া বেচাকেনার জন্য প্রসিদ্ধ ছিল। দেশ-বিদেশের বিভিন্ন স্থান থেকে উন্নত জাতের ঘোড়া বিক্রি হতো এই মেলায়। এখন কেউ আসেন ঘোড়া কিনতে, আবার অনেকে আসেন উপভোগ করতে।
গোপীনাথপুর উচ্চবিদ্যালয়ের আশপাশ এলাকাজুড়ে বসা ঘোড়ার মেলায় প্রায় ৪০ বছর ধরে আসেন নওগাঁ জেলার সাপাহার থানার পদলপাড়া গ্রামের আবদুল খালেক। এবার মেলায় তিনি তাঁর ঘোড়া কিরণমালাকে নিয়ে এসেছেন। দাম হাঁকছেন ১ লাখ ২০ হাজার টাকা।
দিনাজপুরের চিরির বন্দরের শান্তিবাজার এলাকার মফিজ রহমান এবার মেলায় একটি তাজি ঘোড়া এনেছেন। ঘোড়াটির দাম হেঁকেছেন দুই লাখ টাকা।
মেলা প্রাঙ্গণের পাশেই পুকুরে রাজা নামের ঘোড়াকে গোসল করানো হয়।
নওগাঁর সাপাহার উপজেলার পদলপাড়া গ্রামের আবদুল খালেক। বিক্রির জন্য আনা তাঁর ঘোড়ার নাম রাকিবা।
মেলায় বিক্রির জন্য প্রদর্শন করা সারি সারি ঘোড়া।
চলছে দরদাম।
বিক্রির জন্য হাটে নিয়ে আসা হচ্ছে ঘোড়া।
ঘোড়াকে নিয়ে ছুটছেন এক সহিস।
মেলা প্রাঙ্গণে ঘোড়া বিক্রেতারা রান্নাবান্না করে খাওয়াদাওয়ার কাজ সারেন।
