
চাঁপাইনবাবগঞ্জে বখাটের ছুরিকাঘাতে আহত হয়েছে এক স্কুলছাত্রী। আজ বুধবার সকাল পৌনে ১০টার দিকে শহরের হুজরাপুর বাক্সপট্টির কাছে এ ঘটনা ঘটে।আহত ওই ছাত্রীর অবস্থা গুরুতর। বখাটে ওই যুবকের নাম মনিরুল ইসলাম (২৬)। পুলিশ জানিয়েছে, তাঁর বিরুদ্ধে থানায় একাধিক মামলা রয়েছে।সদর হাসপাতাল সূত্র জানা যায়, ওই ছাত্রীর পেটে ছুরির দুটি আঘাত রয়েছে। এগুলো মারাত্মক পর্যায়ে। এ ছাড়া ডান হাত ও বাঁ পায়েও ছুরিকাঘাত রয়েছে।ওই ছাত্রীর স্কুলের প্রধান শিক্ষক প্রথম আলোকে বলেন, স্কুলের পোশাক পরে এক সহপাঠীর সঙ্গে স্কুলে আসছিল আহত ছাত্রী। পথে হুজরাপুর বাক্সপট্টি এলাকায় এক বখাটে যুবক তার পথরোধ করে ছুরিকাঘাত করে। এ ঘটনায় উদ্বেগ প্রকাশ করে তিনি বলেন, ‘দ্রুত হামলাকারীকে গ্রেপ্তার করে আইনের আওতায় নিয়ে আসতে হবে। আমরা হামলাকারীর দৃষ্টান্তমূলক শাস্তি চাই। ইতিমধ্যেই জেলা প্রশাসক ও জেলা শিক্ষা কর্মকর্তাকে জানানো হয়েছে।’
সদর থানার ভারপ্রাপ্ত কর্মকর্তা (ওসি) মনজুর রহমান জানান, হামলাকারী মনিরুল ইসলাম একজন মাদকসেবী। তিনি একই এলাকার ছেলে। তাঁর বিরুদ্ধে আগেও মেয়েটির বাবা মারধরের একটি মামলা করেছিলেন। এ ছাড়া তাঁর বিরুদ্ধে সদর থানায় একটি মাদকের মামলা রয়েছে। পূর্ববিরোধের জেরে মনিরুল ইসলাম এ ঘটনা ঘটিয়েছেন বলে প্রাথমিকভাবে ধারণা করা হচ্ছে। তাঁকে গ্রেপ্তারের চেষ্টা চলছে। এ ছাড়া জিজ্ঞাসাবাদের জন্য মনিরুলের স্ত্রী ও বোনকে আটক করা হয়েছে।
