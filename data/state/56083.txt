
ভারতের আন্তনদী সংযোগ প্রকল্পের ক্ষতিকর প্রভাব নিয়ে গতকাল সোমবার কুড়িগ্রাম জেলা পরিষদ মিলনায়তনে মতবিনিময় সভা হয়। এতে বাংলাদেশকে মরুভূমি করার চক্রান্তের বিরুদ্ধে রুখে দাঁড়াতে এবং ভারতের নদীর পানি প্রত্যাহার ও সরকারের নতজানু নীতির বিরুদ্ধে সোচ্চার হওয়ার আহ্বান জানানো হয়।বাংলাদেশের সমাজতান্ত্রিক দল-বাসদ (মার্ক্সবাদী) এ সভার আয়োজন করে। জেলা বাসদের সংগঠক মহিউদ্দিন আহমেদের সভাপতিত্বে এতে বক্তব্য দেন সংগঠনটির কেন্দ্রীয় কার্য পরিচালনা কমিটির সদস্য শুভ্রাংশু চক্রবর্তী, জল ও পরিবেশ ইনস্টিটিউটের সভাপতি প্রকৌশলী ম. ইনামুল হক, রিভারাইনের মহাসচিব শেখ রোকন, বাংলাদেশ শ্রমিক কর্মচারী ফেডারেশনের কেন্দ্রীয় কমিটির সভাপতি আ ক ম জহিরুল ইসলাম, ছাত্র ইউনিয়ন কেন্দ্রীয় কমিটির সাবেক সভাপতি কামরুল আহসান খান, স্থানীয় উন্নয়ন সংস্থা সলিডারিটির নির্বাহী পরিচালক হারুন অর রশিদ, কুড়িগ্রাম প্রেসক্লাবের সভাপতি মমিনুল ইসলাম, সাংবাদিক মতলুবর রহমান ও সাংস্কৃতিক কর্মী সুব্রতা রায়।বক্তারা বলেন, ভারত আন্তনদী সংযোগের মহাপরিকল্পনা হাতে নিয়েছে। তারা ব্রহ্মপুত্র ও গঙ্গা থেকে পানি সরিয়ে খরাপ্রবণ গুজরাট, হরিয়ানা, রাজস্থান ও তামিলনাড়ুতে নিয়ে যাবে। অনেক দিন বিষয়টি প্রস্তাব আকারে থাকলেও সম্প্রতি দেশটির সরকার এ পরিকল্পনা বাস্তবায়নে তৎপর হয়ে উঠেছে। মানস ও শংকোস হলো ব্রহ্মপুত্রের উপনদী। এ দুটি উপনদীর পানি সরিয়ে নেওয়ার অর্থ ব্রহ্মপুত্রের পানিপ্রবাহ কমে যাওয়া। এতে উচ্চ ফলনশীল ফসল, মৎস্য সম্পদ, পরিবেশ ও বিভিন্ন শ্রেণি-পেশার মানুষের ওপর প্রভাব পড়বে।বক্তারা আরও বলেন, নদীবাহিত পলি দিয়ে বাংলাদেশ গঠিত। শরীরে রক্তপ্রবাহ বন্ধ হলে যেমন মানুষের মৃত্যু ঘটে, তেমনি নদীর পানিপ্রবাহ বন্ধ হয়ে গেলে বা বাধাগ্রস্ত হলে এ ভূখণ্ডের অস্তিত্ব বিপন্ন হবে। বাংলাদেশকে মরুভূমিতে পরিণত করার চক্রান্তের বিরুদ্ধে সোচ্চার হওয়ার আহ্বান জানান তাঁরা।
