
মেহেরপুর সদর উপজেলার বুড়িপোতা গ্রামে নুহু মণ্ডল (৪৫) নামের এক কৃষককে গত শনিবার সন্ধ্যায় কুপিয়ে ও পিটিয়ে হত্যা করা হয়েছে বলে অভিযোগ পাওয়া গেছে। জামালপুরের মাদারগঞ্জ উপজেলায় গতকাল রোববার শাহিন মিয়া (৮) নামের একটি শিশুকে কুপিয়ে হত্যা করা হয়েছে। নিখোঁজের তিন দিন পর ঝিনাইদহের হরিণাকুণ্ডু উপজেলার নিত্যানন্দপুর গ্রামের একটি পুকুর থেকে জুবায়ের হোসেন (৪) নামের এক শিশুর লাশ গতকাল রোববার উদ্ধার করা হয়েছে। আমাদের িনজস্ব প্রতিবেদক, আঞ্চলিক কার্যালয় ও প্রতিনিধিদের পাঠানো খবর:কুষ্টিয়া : মেহেরপুরের নুহু মণ্ডল শনিবার রাত সাড়ে ১১টায় মেহেরপুর জেনারেল হাসপাতালে চিকিৎসাধীন অবস্থায় মারা যান।পুলিশ ও এলাকাবাসী সূত্রে জানা গেছে, শনিবার সন্ধ্যায় নুহু মণ্ডল বাড়ি ফিরছিলেন। বাড়ির কাছাকাছি পৌঁছামাত্র ওত পেতে থাকা কয়েকজন তাঁকে ধারালো অস্ত্র, লাঠিসোঁটা ও হাতুড়ি দিয়ে আঘাত করতে থাকে। এ সময় তাঁর চিৎকারে বাড়ির লোকজন ছুটে এলে তাঁদের ওপরও হামলা চালানো হয়। হামলায় আহত ব্যক্তিরা হলেন নুহু মণ্ডলের স্ত্রী ওলিফা খাতুন, ছোট ভাই ফিরোজ মণ্ডল ও মেয়ে শ্যামলী আক্তার। পরে এলাকার লোকজন তাঁদের উদ্ধার করে মেহেরপুর জেনারেল হাসপাতালে ভর্তি করেন।নুহু মণ্ডলের পরিবারের কয়েকজন বলেন, গত ১৩ সেপ্টেম্বর ঈদুল আজহার দিন শ্যামলী আক্তার বেড়াতে বের হলে একই এলাকার আবদুর রাজ্জাকের ছেলে রাসেল তাঁকে উত্ত্যক্ত করেন। এর জের ধরে নুহুর এক ভাতিজা আবদুর রাজ্জাকের ছেলেসহ চারজনকে কুপিয়ে জখম করেন। এ ঘটনায় নুহু মণ্ডলসহ কয়েকজনকে আসামি করে থানায় মামলা দেওয়া হয়। কয়েক দিন আগে আসামিরা জামিনে বের হয়ে আসেন। এরপর থেকেই আবদুর রাজ্জাকের লোকজন ক্ষিপ্ত হয়ে ওঠেন। এর জের ধরে রাজ্জাক ও তাঁর লোকজন শনিবার সন্ধ্যায় নুহুর ওপর হামলা চালান।মেহেরপুর সদর থানার ওসি ইকবাল বাহার চৌধুরী বলেন, গতকাল সকালে ময়নাতদন্ত শেষে লাশ পরিবারের কাছে হস্তান্তর করা হয়েছে।ঝিনাইদহ : ঝিনাইদহের হরিণাকুণ্ডু উপজেলার নিত্যানন্দপুর গ্রামের জুবায়ের হোসেন গত বৃহস্পতিবার বাড়ির আঙিনা থেকে নিখোঁজ হয়। জুবায়ের ওই গ্রামের মধু মিয়ার ছেলে। গতকাল গ্রামের একটি পুকুর থেকে তার লাশ উদ্ধার করা হয়।গ্রামের কয়েকজন জানান, জুবায়ের বৃহস্পতিবার সকালে বাড়ির আঙিনায় খেলা করছিল। এরপর তার সঙ্গে থাকা অন্য শিশুরা বাড়ি ফিরলেও জোবায়েরের খোঁজ পাওয়া যাচ্ছিল না। গতকাল সকালে গ্রামের একটি পুকুরে জোবায়েরের লাশ ভেসে ওঠে। খবর পেয়ে পুলিশ গিয়ে লাশটি উদ্ধার করে।হরিণাকুণ্ডু থানার ওসি মাহতাব উদ্দিন বলেন, কীভাবে শিশুটির মৃত্যু হয়েছে তা ময়নাতদন্ত প্রতিবেদন এলে বলা যাবে। লাশ ময়নাতদন্তের জন্য ঝিনাইদহ সদর হাসপাতালের মর্গে পাঠানো হয়েছে।জামালপুর : জামালপুরের মাদারগঞ্জ উপজেলায় শাহিন মিয়াকে (৮) কুপিয়ে হত্যার ঘটনায় জড়িত থাকার অভিযোগে তাঁর মামা শহিদ মিয়াকে গ্রেপ্তার করেছে পুলিশ। নিহত শাহিন উপজেলার কয়ড়া গ্রামের আলামিনের ছেলে। গ্রেপ্তার হওয়া শহিদ মিয়া একই গ্রামের দুলাল মিয়ার ছেলে। শহিদের বাড়িতেই থাকত শাহিন।পুলিশ ও পরিবার সূত্রে জানা যায়, গতকাল সকাল ১০টার দিকে শাহিন বাড়ির পাশে একটি পুকুরে মাছ ধরছিল। এ সময় শহিদ মিয়া ঘটনাস্থলে গিয়ে তাকে মাছ ধরতে নিষেধ করেন। তা না শোনায় শহিদ মিয়া একপর্যায়ে শাহিনকে দা দিয়ে কুপিয়ে হত্যা করেন। এলাকাবাসী শহিদকে আটকে রেখে পুলিশে খবর দেয়। এ ঘটনায় শিশুটির মা বানু বেগম থানায় মামলা দায়ের করেছেন।
