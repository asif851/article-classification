
তিন চাকার রিকশা। তা চালিয়েই তিনজনের সংসারের চাকা সচল রাখেন দেলোয়ার হোসেন। কিন্তু জীবন আর রিকশার চাকা ঘোরাচ্ছেন তিনি এক পায়ে। এভাবেই চলছে অবিরাম ২১ বছর। বয়স তাঁর ৬০ ছুঁই ছুঁই।বরগুনার পাথরঘাটা উপজেলার লেমুয়া গ্রামের দেলোয়ার কখনো রিকশা চালাতেন, কখনো করতেন দিনমজুরি। ১৯৯১ সালের একদিন ঘাস কাটতে গিয়ে তাঁর ডান পায়ের একটি আঙুল কেটে যায়। তাতে পচন ধরলে আঙুলটি কেটে ফেলতে হয়। কিন্তু পচন ঠেকাতে না পেরে চিকিৎসকেরা বাকি চারটি আঙুলও কেটে ফেলেন। তাতেও শেষ রক্ষা হয় না। ১৯৯২ সালে জাতীয় অর্থোপেডিক হাসপাতাল ও পুনর্বাসন প্রতিষ্ঠানে (পঙ্গু হাসপাতাল) পা-ই কেটে ফেলতে হয়।এর পরের সংগ্রাম অনেক করুণ। সংসার চালাতে এক পায়েই রিকশা চালানো শুরু করেন দেলোয়ার। কয়েক বছর ঢাকায় রিকশা চালান। ১৯৯৮ সালে বসবাস শুরু করেন নারায়ণগঞ্জে।দেলোয়ার হোসেন বলেন, বাঁ পায়ের সঙ্গে রিকশার এক পাশের প্যাডল বেঁধে রাখতে হয়। যানজটে বা খানাখন্দে পড়লে নেমে লাফিয়ে লাফিয়ে টানতে হয় রিকশা। কালভার্ট-সেতু বা উঁচু জায়গা আছে—এমন এলাকার যাত্রী নিয়ে যেতে পারেন না।দেলোয়ারের দুই ছেলে ও এক মেয়ে। মেয়েকে বিয়ে দিয়েছেন। বড় ছেলে বিয়ে করে আলাদা থাকেন। স্ত্রী ও ছোট ছেলে আল-আমিনকে (১৮) নিয়ে তাঁর সংসার। শহরের বাপ্পি চত্বরের কাছে দুই হাজার ২০০ টাকা ভাড়ায় একটি ঘরে থাকেন তাঁরা। প্রতিদিন একবেলা রিকশা চালিয়ে ১৫০ থেকে ২০০ টাকা রোজগার করেন দেলোয়ার।এভাবেও আর চলছে না দেলোয়ারের। কিডনির অসুখে ভুগছেন তিনি। এক পায়ে চাপ পড়ায় শরীরের বাঁ পাশে তীব্র ব্যথা হয়। কিন্তু চিকিৎসা করানোর সামর্থ্য নেই। তিনি আক্ষেপ করে বললেন, ‘নারায়ণগঞ্জ ক্লাব, নগর ভবনসহ বিভিন্ন প্রতিষ্ঠানের সামনে থেকে অনেক বিত্তশালী যাত্রীকে গন্তব্যে পৌঁছে দিয়েছি। একটু সহযোগিতা চেয়েছি অনেকের কাছে, কারও মন গলেনি।’দেলোয়ারের রিকশার মালিক জাকির বলেন, ‘তাঁর কষ্ট দেখলে খুব খারাপ লাগে। তাই কখনো রিকশার জমা ১০-২০ টাকা কম দিলে মেনে নিই।’ দেলোয়ারের স্ত্রী বানু জানান, প্রতিদিন সকালে লাঠিতে ভর দিয়ে বের হয়ে যান দেলোয়ার। দুপুরে ফেরেন। চোখ ভিজে যায় বানুর। বলেন, ‘নিজে কাম করতে পারলে ওনারে আর রিকশা চালাইতে দিতাম না।’বানু হূদেরাগে আক্রান্ত। আগে গৃহ সহকারীর কাজ করলেও এখন আর পারেন না। তিনি বললেন, ‘রাস্তায় ভিক্ষা করলে উনি (দেলোয়ার) এত দিন বাড়িঘরও করতে পারতেন। কিন্তু তা কহনোই করবেইন না তিনি।’
