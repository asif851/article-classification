
ফেনী থেকে মোশফিকুল হক সৌরভ (১০) নামের অপহৃত এক শিশুকে আট দিন পর চট্টগ্রামের ভাটিয়ারী থেকে উদ্ধার করা হয়েছে। র‌্যাপিড অ্যাকশন ব্যাটালিয়নের (র‌্যাব) সদস্যরা গতকাল শুক্রবার রাতে তাকে উদ্ধার করে। এ ঘটনায় জড়িত থাকার অভিযোগে পাঁচজনকে গ্রেপ্তার করা হয়েছে।
র‌্যাব-৭ ফেনী ক্যাম্পের অধিনায়ক মেজর মহিউদ্দিন আজ শনিবার দুপুরে সংবাদ সম্মেলনে জানান, শিশু সৌরভ অপহরণের খবর পেয়ে র‌্যাব নানাভাবে খোঁজ-খবর নিতে শুরু করে। গতকাল রাতে চট্টগ্রামের ভাটিয়ারী এলাকা থেকে তাকে উদ্ধার করা হয়। তিনি আরও জানান, র‌্যাব সদস্যরা অপহরণকারীদের আশ্রয়দাতা হিসেবে তাহমিনা বেগম (২৪) নামের এক নারীকে গ্রেপ্তার করে। তাঁর তথ্যের ভিত্তিতে বিভিন্ন স্থানে অভিযান চালিয়ে গিয়াস উদ্দিন (৩৩), আবদুল হান্নান (২১), আবদুল্লাহ আল হালিম (২৫) ও আল আমিনকে (১৮) গ্রেপ্তার করে। পরে তাঁদের ফেনী সদর মডেল থানা পুলিশের কাছে হস্তান্তর করা হয়েছে।
পুলিশ ও পারিবারিক সূত্র জানায়, ফেনী সদর উপজেলার মোটবী গ্রামের ইতালিপ্রবাসী সাইদুল হকের ছেলে মোশফিকুল হক সৌরভ ১৮ জুলাই দুপুর থেকে নিখোঁজ হয়। অনেক খোঁজাখুঁজির পরও শিশুটিকে না পেয়ে তার মা ফেনী সদর মডেল থানায় সাধারণ ডায়েরি (জিডি নম্বর ৮৩৫) করেন। ওই তারিখে রাত তিনটার দিকে অজ্ঞাতপরিচয় এক ব্যক্তি ১৫ লাখ টাকা মুক্তিপণ দাবি করেন। কিন্তু কোথায় বা কীভাবে টাকাটা দিতে হবে, তা বলেনি। ছেলের কোনো খোঁজ না পেয়ে ২১ জুলাই শিশুটির মা কামরুজ্জাহান মেমা বাদী হয়ে থানায় অপহরণ মামলা করেন।
