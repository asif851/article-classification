
মার্কিন রাষ্ট্রদূত ড্যান ডব্লিউ মজীনা বলেছেন, ন্যায়বিচার না পেলে জনগণ বিচারব্যবস্থার প্রতি আস্থা হারায় ও আইন নিজের হাতে তুলে নেয়। কাজেই ন্যায়বিচার নিশ্চিত করতে হবে। এ জন্য অপরাধীদের স্বীকারোক্তির চেয়ে আলামতকে প্রাধান্য দেওয়ার ওপর মত দেন তিনি। আজ বুধবার রাজধানীর রাজারবাগে গোয়েন্দা প্রশিক্ষণ স্কুলে এক সেমিনারে এ কথা বলেন বিদায়ী এ রাষ্ট্রদূত। পুলিশের মহাপরিদর্শক হাসান মাহমুদ খন্দকার, অপরাধ তদন্ত বিভাগের প্রধান মোখলেসুর রহমান ও গোয়েন্দা প্রশিক্ষণ স্কুলের কমান্ড্যান্ট শাহাদত হোসেন ছাড়াও পুলিশ ও অগ্নিনির্বাপক বাহিনীর সদস্য, ফরেনসিক বিশেষজ্ঞ, সরকারি আইনজীবী এবং বিচারকদের পাশাপাশি যুক্তরাষ্ট্রের বিশেষজ্ঞরাও যোগ দেন এই আলোচনায়।
সেমিনারে মজীনা আলামত সংগ্রহ, এর প্রক্রিয়াকরণ এবং আদালতের সামনে তা বিশ্বাসযোগ্যভাবে উপস্থাপনের ওপর জোর দেন। তিনি বলেন, দক্ষিণ এশিয়ায় বিচার নির্ভর করে অপরাধীর স্বীকারোক্তির ওপর। ফলে অভিযুক্ত অপরাধীদের ওপর চাপ প্রয়োগে স্বীকারোক্তি আদায়ের মাধ্যমে আদালতে মামলাটি নিষ্পত্তিতে বিচার প্রতিনিধিদের লাভবান হওয়ার সুযোগ থাকে।
মজীনা বলেন, ‘দেশের বিচারব্যবস্থাকে সামনে এগিয়ে নেওয়ার জন্য আলামতের ওপর জোর দিতে যে সভা হচ্ছে, তাকে আমি স্বাগত জানাই। আলামত এমনভাবে সংগ্রহ, প্রক্রিয়া ও আদালতে উপস্থাপন করতে হবে যাতে বিশ্বাসযোগ্যতা থাকে।’ 
