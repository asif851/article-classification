
নারায়ণগঞ্জ জেলা যুবলীগের বহিষ্কৃত নেতা জহিরুল ইসলাম ভূঁইয়া ওরফে ক্যাঙ্গারু পারভেজকে গতকাল শনিবার আটক করা হয়েছে। বিকেলে ঢাকার গুলশান ২ নম্বর সেক্টর এলাকা থেকে গোয়েন্দা শাখার (ডিবি) পুলিশ পরিচয়ে অস্ত্রধারী লোকজন পারভেজকে তুলে নিয়ে যান বলে অভিযোগ করেছেন তাঁর স্ত্রী সোহানা বেগম।নারায়ণগঞ্জের মেধাবী ছাত্র তানভীর মুহাম্মদ ত্বকী হত্যা মামলায় সন্দেহভাজন পারভেজকে আটকের প্রতিবাদে আওয়ামী লীগের সাবেক সাংসদ শামীম ওসমানের অনুগত যুবলীগ ও ছাত্রলীগের নেতা-কর্মীরা এবং পরিবহন শ্রমিকেরা সন্ধ্যা সাতটা থেকে নারায়ণগঞ্জ শহরের চাষাঢ়া এলাকায় বাস-ট্রাক এলোপাতাড়ি রেখে সড়ক অবরোধ করে রাখেন। এতে ঢাকা-নারায়ণগঞ্জ লিংক রোড, ঢাকা-নারায়ণগঞ্জ পাগলা সড়ক এবং নারায়ণগঞ্জ-আদমজী-ডেমরা সড়কে যান চলাচল বন্ধ থাকে। চরম দুর্ভোগে পড়ে নারী ও শিশু যাত্রীরা। আজ রোববার বিকেল পর্যন্ত পারভেজকে খুঁজে বের করার সময় বেঁধে দিয়ে রাত সাড়ে ১০টার দিকে অবরোধ তুলে নেন তাঁরা।নারায়ণগঞ্জের নাগরিক ও সাংস্কৃতিক আন্দোলনের নেতা রফিউর রাব্বি তাঁর মেধাবী ছেলে তানভীর হত্যার ঘটনায় জেলা পুলিশ প্রশাসনকে যে অবগতিপত্র দিয়েছিলেন, তাতে পারভেজকে তিন নম্বর আসামি করা হয়েছে।পারভেজের স্ত্রী সোহানা বেগম সাংবাদিকদের জানান, বিকেল চারটার দিকে পারভেজ ও তিনি ব্যক্তিগত গাড়িতে করে নারায়ণগঞ্জের দিকে আসছিলেন। গুলশানের ২ নম্বর সেক্টরে গাড়িটি আসামাত্র একটি সাদা মাইক্রোবাসে করে আসা ১০-১২ জন অস্ত্রধারী ব্যক্তি গাড়িটির গতিরোধ করেন। তখন ওই ব্যক্তিরা নিজেদের ডিবি পুলিশ পরিচয় দিয়ে পারভেজকে গাড়ি থেকে নামিয়ে ওই মাইক্রোবাসে তুলে নিয়ে যান। এর পর থেকেই পারভেজ নিখোঁজ রয়েছেন।সোহানা বলেন, পারভেজকে তুলে নেওয়া ব্যক্তিরা নিজেদের ডিবি পুলিশ পরিচয় দিলেও ঢাকার ডিবিসহ আইনশৃঙ্খলা রক্ষাকারী সব সংস্থার সঙ্গে যোগাযোগ করলেও তারা পারভেজকে আটকের কথা অস্বীকার করে।নারায়ণগঞ্জ শহর আওয়ামী লীগের সাধারণ সম্পাদক আইনজীবী খোকন সাহা ও সোহানা পারভেজ রাতে নারায়ণগঞ্জ রাইফেল ক্লাবে নারায়ণগঞ্জের পুলিশ প্রশাসনের সঙ্গে বৈঠক করেন। বৈঠক শেষে খোকন সাহা সাংবাদিকদের বলেন, ‘আজ বিকেল চারটার মধ্যে পারভেজকে খুঁজে বের করতে পুলিশ প্রশাসনকে সময় বেঁধে দিয়েছি।’নারায়ণগঞ্জ ক-অঞ্চলের সহকারী পুলিশ সুপার আজিম উল আহসান জানান, জেলা পুলিশ প্রশাসন পারভেজকে আটক বা গ্রেপ্তার করেনি। তাঁকে ঢাকার আইনশৃঙ্খলা রক্ষাকারী বাহিনীর কোনো সংস্থা আটক বা গ্রেপ্তার করেছে কি না, এ বিষয়ে খোঁজ নেওয়ার আশ্বাস দিলে অবরোধ তুলে নেওয়া হয়।
