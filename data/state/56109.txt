
সন্ত্রাসের বিরুদ্ধে ঐক্যবদ্ধ ও অভিন্ন অবস্থান নিতে প্রধানমন্ত্রী শেখ হাসিনা মুসলিম দেশগুলোর প্রতি আহ্বান জানিয়েছেন। তিনি বলেন, সন্ত্রাসীদের কোনো ধর্ম নেই। সন্ত্রাসীরা কেবলই সন্ত্রাসী এবং এ ক্ষেত্রে ধর্মের কোনো বিষয় নেই।ইসলামী সহযোগিতা সংস্থার (ওআইসি) সফররত মহাসচিব আইয়াদ আমিন মাদানি আজ রোববার প্রধানমন্ত্রীর সঙ্গে তাঁর কার্যালয়ে সৌজন্য সাক্ষাৎ করেন। এ সময় তিনি এ আহ্বান জানান। সৌজন্য সাক্ষাৎ শেষে প্রধানমন্ত্রীর প্রেস সচিব ইহসানুল করিম সাংবাদিকদের এ তথ্য জানান।তিন দিনের সফরের দ্বিতীয় দিনে ওআইসি মহাসচিব প্রধানমন্ত্রী ছাড়াও পররাষ্ট্রমন্ত্রী এ এইচ মাহমুদ আলীর সঙ্গে তাঁর দপ্তরে সৌজন্য সাক্ষাৎ করেন।ওআইসিকে ভবিষ্যতে আরও সক্রিয় ও বহুমাত্রিক সংস্থায় রূপ দিতে মহাসচিব হিসেবে তাঁর নেওয়া বিভিন্ন পদক্ষেপের বিষয়ে প্রধানমন্ত্রীকে অবহিত করেন। এসব বিষয়ে তিনি প্রধানমন্ত্রীর মতামত চান।ইহসানুল করিম জানান, মুসলিম দেশগুলোতে সন্ত্রাসীদের কিছু তৎপরতার সুযোগ নিয়ে অন্যরা এ থেকে সুবিধা নিচ্ছে বলে প্রধানমন্ত্রী ওআইসি মহাসচিবকে জানান। ‘ইসলাম হচ্ছে শান্তির ধর্ম, যা আমাদের সহিষ্ণুতার শিক্ষা দেয়’ এ কথা উল্লেখ করে শেখ হাসিনা বলেন, মুসলিম দেশগুলো একে অপরের বিরুদ্ধে লড়াই করছে এবং এটি অত্যন্ত দুর্ভাগ্যজনক।
সৌদি মসজিদে আত্মঘাতী বোমা হামলা সম্পর্কে আলোচনায় শেখ হাসিনা ওই ঘটনার তীব্র নিন্দা জানিয়ে বলেন, ইসলাম এ ধরনের ঘৃণ্য কার্যক্রম কখনোই সমর্থন দেয় না। তিনি আলোচনার মাধ্যমে মুসলিম দেশগুলোর মধ্যে সংঘাত নিরসনের ওপর গুরুত্ব আরোপ করেন।
ওআইসি মহাসচিব বলেন, সংস্থার মূল দর্শন হচ্ছে মুসলিম দেশগুলোর মধ্যে সংহতি গড়ে তোলা। বাংলাদেশ সব সময়ই ওআইসি কার্যক্রমের পুরোভাগে রয়েছে এবং যথাযথ ভূমিকা পালন করছে। তিনি ২০১৬ সালে তুরস্কের ইস্তাম্বুলে অনুষ্ঠেয় আসন্ন ওআইসি শীর্ষ সম্মেলনে যোগদানের জন্য প্রধানমন্ত্রীকে আমন্ত্রণ জানান।
পররাষ্ট্রমন্ত্রী এএইচ মাহমুদ আলী ও প্রধানমন্ত্রীর কার্যালয়ের মুখ্য সচিব আবুল কালাম আজাদ অন্যান্যের মধ্যে বৈঠকে উপস্থিত ছিলেন।
