
গাজীপুরকে একটি আধুনিক নগর হিসেবে গড়ে তুলতে ১১ দফা নির্বাচনী ইশতেহার ঘোষণা করেছেন বিএনপি-সমর্থিত সম্মিলিত নাগরিক কমিটির মেয়র পদপ্রার্থী এম এ মান্নান। নির্বাচিত হলে স্বল্প, মধ্যম ও দীর্ঘমেয়াদি পরিকল্পনা নিয়ে তিনি এসব প্রতিশ্রুতি পালন করবেন। গাজীপুর শহরের একটি কমিউনিটি সেন্টারে গতকাল মঙ্গলবার দুপুরে এই ইশতেহার ঘোষণা করেন সাবেক ধর্ম প্রতিমন্ত্রী এম এ মান্নান। এ সময় বিএনপির চেয়ারপারসনের উপদেষ্টা আ স ম হান্নান শাহ, বিএনপির যুগ্ম মহাসচিব আমান উল্লাহ, জেলা বিএনপির সভাপতি ফজলুল হক, সাধারণ সম্পাদক কাজী সাইয়্যেদুল আলমসহ কেন্দ্রীয় ও স্থানীয় নেতারা উপস্থিত ছিলেন। এম এ মান্নান তাঁর ইশতেহারে সবার আগে শিক্ষাক্ষেত্রে উন্নয়নের কথা বলেছেন। নগরবাসীর সুচিকিৎসার জন্য হাসপাতালগুলোতে আধুনিক স্বাস্থ্য সরঞ্জামাদি প্রতিস্থাপন এবং নতুন হাসপাতাল, প্রতিটি ওয়ার্ডে গরিব ও শ্রমজীবী নারী-পুরুষের জন্য দ্রুত স্বাস্থ্যসেবা প্রদানের জন্য কমিউনিটি স্বাস্থ্য ক্লিনিক স্থাপনের পাশাপাশি ভ্রাম্যমাণ ক্লিনিক স্থাপনের কথা বলেছেন। নগরের প্রতিটি ওয়ার্ডে সার্বক্ষণিক কমিউনিটি পুলিশের কার্যক্রম পরিচালনা ও গুরুত্বপূর্ণ স্থানে ক্লোজড সার্কিট ক্যামেরা স্থাপনের মাধ্যমে আইনশৃঙ্খলা পরিস্থিতি নিয়ন্ত্রণের কথা বলেছেন তিনি।
যানজট নিরসনে নতুন নতুন রাস্তা, সেতু, কালভার্ট, লিংক রোড ও বাইপাস সড়ক নির্মাণ এবং বর্তমান সড়কগুলোর সংস্কার ও প্রশস্তকরণের প্রতিশ্রুতি দিয়েছেন মান্নান। ভাসমান হকার ও ক্ষুদ্র ব্যবসায়ীদের জন্য গড়ে তুলবেন হকার্স মার্কেট। এম এ মান্নান তাঁর ইশতেহারে নগরের পয়োনিষ্কাশন এবং টঙ্গী ও কোনাবাড়ীসহ অন্যান্য শিল্পাঞ্চলের জলাবদ্ধতা নিরসনের জন্য অগ্রাধিকার ভিত্তিতে কার্যকর ও দীর্ঘমেয়াদি পরিকল্পনা গ্রহণ, তুরাগ ও চিলাই নদসহ নগরের সব খাল-নালা পুনঃখনন করার প্রতিশ্রুতি দিয়েছেন। আবাসিক ও শিল্পাঞ্চলগুলোতে গ্যাস সংযোগ, বিশুদ্ধ পানি সরবরাহের জন্য প্রতিটি ওয়ার্ডে গভীর নলকূপ স্থাপন ও নিরবচ্ছিন্ন সরবরাহ ব্যবস্থা গড়ে তুলবেন। নিরবচ্ছিন্ন বিদ্যুৎ সরবরাহের জন্য স্থাপন করবেন বিদ্যুৎকেন্দ্র।
