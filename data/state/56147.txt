
বিজয়ের রঙে রঙিন হয়ে উঠেছে সিলেটের সংস্কৃতি অঙ্গন। গতকাল শুক্রবার বিকেল থেকে রাত পর্যন্ত বিভিন্ন সংগঠনের সাংস্কৃতিক পরিবেশনায় মুখর ছিল নগরের সিলেট কেন্দ্রীয় শহীদ মিনার থেকে শুরু করে শিক্ষাপ্রতিষ্ঠান। শ্রোতারা মজে ছিলেন গান, নাটক, আবৃত্তি, নৃত্য আর বাউলগানে। পরিবেশনার ফাঁকে ফাঁকে শিল্পীরা বিজয় দিবসে দেশপ্রেমের বার্তা শুনিয়েছেন হাজারো দর্শনার্থীদের।
বিকেল চারটায় নগরের চৌহাট্টা এলাকার সিলেট কেন্দ্রীয় শহীদ মিনারে সম্মিলিত সাংস্কৃতিক জোট সিলেটের আয়োজনে বিজয় দিবস উপলক্ষে সাংস্কৃতিক অনুষ্ঠান শুরু হয়। এ পর্বটি সঞ্চালন করেন সংগঠনের সহসভাপতি শামসুল আলম সেলিম। পরিবেশনায় সিলেট আর্ট অ্যান্ড কালচারাল ইনস্টিটিউট, সিলেট সাহিত্য পরিষদ, বৃন্দস্বর, গীতবিতান বাংলাদেশ, দর্পণ থিয়েটার, সোপান, আনন্দলোক, মৃত্তিকায় মহাকাল, ছন্দ নৃত্যালয়, লিডিং ইউনিভার্সিটি, দেশ থিয়েটার, অন্বেষা শিল্পীগোষ্ঠী, সুরালোক, নৃত্যশৈলী, উর্বশী আবৃত্তি পরিষদ, কথাকলি, শিল্পাঙ্গন, বঙ্গবন্ধু সাংস্কৃতিক জোট, নিশিকান্ত শিল্পীগোষ্ঠী ও ঢাকার মৈত্রী থিয়েটার অংশ নেয়।
সাংস্কৃতিক পর্বে বিকেল সাড়ে পাঁচটায় দর্পণ থিয়েটার ‘বিজয়ের গান’ শীর্ষক দেশাত্মবোধক গান পরিবেশন করেছে। এতে অংশগ্রহণকারী শিল্পীদের মধ্যে রয়েছেন নীলেন্দু ভট্টাচার্য, শান্তনু সেন তাপ্পু, গায়ত্রী ধর, মামুন পারভেজ প্রমুখ। সন্ধ্যার পরপরই উর্বশী আবৃত্তি পরিষদ ‘এখনো একাত্তর’ শীর্ষক আট মিনিটব্যাপী আবৃত্তি পরিবেশন করে। এ পরিবেশনার নির্দেশনা দিয়েছেন বাংলাদেশ আবৃত্তি সমন্বয় পরিষদের কেন্দ্রীয় সভাপতিমণ্ডলীর সদস্য ও উর্বশীর সভাপতি মোকাদ্দেস বাবুল।
এমসি কলেজে সাংস্কৃতিক আয়োজনসিলেটের এমসি কলেজের সাংস্কৃতিক সংগঠন থিয়েটার মুরারিচাঁদের উদ্যোগে গতকাল বেলা তিনটায় বিজয় দিবস উদ্যাপন উপলক্ষে সাংস্কৃতিক অনুষ্ঠান শুরু হয়। গান-নাটক-আবৃত্তি পরিবেশন করে বিভিন্ন সাংস্কৃতিক সংগঠন। এর মধ্যে মোহনা সাংস্কৃতিক সংগঠন, মৃত্তিকায় মহাকাল, নাট্যমঞ্চ, নগরনাট, উদীচী, নান্দিক, নাট্যালোক, থিয়েটার বাংলা, কথাকলি, নবশিখা নাট্যদল উল্লেখযোগ্য। এ ছাড়া শিল্পী অংশুমান দত্ত অঞ্জন গণসংগীত এবং আবৃত্তিকার সৈয়দ সাইমুম আনজুম ইভান আবৃত্তি পরিবেশন করেছেন।
সাহিত্য আসরশহীদ বুদ্ধিজীবীদের স্মৃতির প্রতি শ্রদ্ধা জানিয়ে নিবেদিত লেখা পাঠের আসর করেছে কেন্দ্রীয় মুসলিম সাহিত্য সংসদ (কেমুসাস)। গত বৃহস্পতিবার রাতে আয়োজিত এ সাহিত্য আসরে প্রধান অতিথির বক্তব্য দেন বীর মুক্তিযোদ্ধা দেওয়ান গৌস সুলতান। সংগঠনের সহসভাপতি সেলিম আউয়ালের সভাপতিত্বে অন্যদের মধ্যে সংসদের সাবেক সাধারণ সম্পাদক আজিজুল হক মানিক, ছড়াকার মোহাম্মদ রুহেল, ছড়াকার এখলাসুর রাহমান, কামরুল আলম প্রমুখ বক্তব্য দেন। কেমুসাসের জীবন সদস্য তাসলিমা খানম বীথি ও সাহিত্যকর্মী রাফিদ চৌধুরীর যৌথ সঞ্চালনে আসরে লেখাপাঠে অংশ নেন ফয়জুল হক, বাছিত ইবনে হাবীব, নজমুল হক চৌধুরী, মামুন হোসেন বিলাল, বাশিরুল আমিন, সৈয়দ মুক্তদা হামিদ, আবদুস সহিদ, হিমেল মাহমুদ, আবদুল কাদির জীবন, রুহুল আমীন দিনার, আল আমীন, হাফিজ লোকমান আহমদ, মুয়াজ বিন এনাম, আমীর হোসাইনী, শাহজাহান শাহেদ, আবু বকর সিদ্দিক, কামাল আহমদ, রব্বানী রউফ, সাজন আহমদ সাজু, রুহুল আমীন চৌধুরী প্রমুখ।
