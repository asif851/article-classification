
ঢাকা মহানগর দক্ষিণ বিএনপির সভাপতি হাবিব-উন-নবী খান সোহেল দুই দিন ধরে নিখোঁজ। বিএনপির পক্ষ থেকে বলা হচ্ছে, গত মঙ্গলবার ভোরে গোয়েন্দা পুলিশ মালিবাগের একটি বাসা থেকে হাবিব-উন-নবী খানকে আটক করেছে। তবে স্বরাষ্ট্রমন্ত্রী গতকাল বলেছেন, আইনশৃঙ্খলা রক্ষাকারী বাহিনী তাঁকে গ্রেপ্তার করেনি। সচিবালয়ে স্বরাষ্ট্রমন্ত্রী আসাদুজ্জামান খান বলেন, ‘অমরা কনফার্ম, হাবিব-উন-নবী খানকে আইনশৃঙ্খলা রক্ষাকারী বাহিনী এখন পর্যন্ত অ্যারেস্ট করেনি। আমি কিছুক্ষণ আগে পর্যন্ত খবর নিয়েছি, আমাদের পুলিশ বাহিনী, কিংবা আমাদের র‍্যাব বাহিনী, কেউ তাকে অ্যারেস্ট করেনি।’ 
