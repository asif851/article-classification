
রাজধানীর গুলশানে ইতালির নাগরিক হত্যার ঘটনায় জড়িতদের শাস্তির দাবি জানিয়েছেন বিরোধীদলীয় নেতা রওশন এরশাদ। তাঁর অভিযোগ, গুলশান ও বারিধারা এলাকায় নিরাপত্তা ব্যবস্থা আবারও ঢিলেঢালা হয়ে পড়ায় সেখানে অপরাধমূলক নানা ঘটনা ঘটে চলেছে। তিনি নাশকতা ও অন্তর্ঘাত বিষয়ে সতর্ক থাকার আহ্বান জানান। আজ বুধবার গণমাধ্যমে পাঠানো এক বিবৃতিতে রওশন এরশাদ এই আহ্বান জানান। বিবৃতিতে রওশন বলেন, সৌদি দূতাবাস কর্মকর্তা খালাফ আল-আলি গুলিতে নিহত হওয়ার পর গুলশান, বারিধারা এলাকায় নিরাপত্তা ব্যবস্থা ব্যাপক জোরদার করা হলেও সাম্প্রতিক সময়ে আবার তা ঝিমিয়ে পড়েছে। ইতালির নাগরিক তাবেলা সিজার খুন হওয়া তার প্রমাণ। রওশন বলেন, বাংলাদেশ আর্থসামাজিক ক্ষেত্রে উন্নতি লাভ করছে এবং সেটা বিশ্ব সমাজেও স্বীকৃত। এ ধারাবাহিকতা বজায় রাখতে আইন-শৃঙ্খলা পরিস্থিতি ভালো রাখা অপরিহার্য শর্ত। বাংলাদেশের কল্যাণ ও মঙ্গল কামনা করে না, এমন শক্তি দেশের ভেতরে ও বাইরে থাকা অস্বাভাবিক নয়। তাদের পরাভূত করেই বাংলাদেশ এগিয়ে যাবে।
