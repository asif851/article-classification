
১৩ বছরের এক স্কুলছাত্রকে ধারালো অস্ত্রের আঘাতে হত্যা করেছে দুর্বৃত্তরা। আজ শুক্রবার সকাল আটটার দিকে অভি হোসেন নামের ওই ছাত্রের লাশ উদ্ধার করা হয়েছে। পুলিশ বলছে, গতকাল বৃহস্পতিবার রাতের কোনো এক সময়ে তাকে হত্যা করা হয়।
পাবনার সাঁথিয়া উপজেলার আতাইকুলা থানার শোলাবাড়িয়া গ্রামে এ হত্যাকাণ্ড ঘটে। অভির বাড়ি একই গ্রামে। সে আতাইকুলা উচ্চবিদ্যালয়ের সপ্তম শ্রেণির ছাত্র ছিল।
পরিবার বলছে, রাতের খাবার খেয়ে অভি নিজের ঘরে ঘুমিয়ে পড়ে। সকালে তার লাশ উদ্ধারের খবর জানতে পারেন স্বজনেরা। পুলিশ বাড়ির কাছে থেকে লাশ উদ্ধার করে।  আতাইকুলা থানার ভারপ্রাপ্ত কর্মকর্তা (ওসি) আব্দুর রাজ্জাকের ভাষ্য, ধারণা করা হচ্ছে বাড়ির কাছে মাঠের মধ্যে অভিকে কুপিয়ে হত্যা করা হয়। পরে তার লাশ টেনে নিয়ে রাস্তার ধারে ফেলে রাখে দুর্বৃত্তরা। তার শরীরের বিভিন্ন স্থানে আঘাতের চিহ্ন এবং মাথায় ধারালো অস্ত্রের আঘাতের চিহ্ন রয়েছে। লাশ উদ্ধার করে ময়নাতদন্তের জন্য পাবনা জেনারেল হাসপাতাল মর্গে পাঠানো হয়েছে।
