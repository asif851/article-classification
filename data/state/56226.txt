
নড়াইলের কালিয়ায় সংঘর্ষে যুবদল নেতা তরিকুল ইসলাম (৩২) খুন হয়েছেন। আধিপত্য বিস্তারের জন্য দ্বন্দ্বের জের ধরেই এ সংঘর্ষ হয় বলে জানা গেছে। এতে আহত হয়েছেন তিনজন। আজ বৃহস্পতিবার সকাল সাড়ে আটটায় উপজেলার কলাবাড়িয়া গ্রামে এ ঘটনা ঘটে।
গুরুতর আহত মোক্তার শেখকে (৪৫) খুলনা মেডিকেল কলেজ হাসপাতালে ভর্তি করা হয়েছে। এ ছাড়া আহত এনায়েত শেখ (৩২) ও শের আলী শেখকে (৫০) কালিয়া উপজেলা স্বাস্থ্য কমপ্লেক্সে ভর্তি করা হয়েছে।
নড়াগাতী থানা বিএনপির সাধারণ সম্পাদক ফয়সাল শিকদার জানান, নিহত তরিকুল ইসলাম কলাবাড়িয়া ইউনিয়নের ৪ নম্বর ওয়ার্ড যুবদলের নির্বাহী কমিটির সদস্য ছিলেন।
স্থানীয় লোকজন ও পুলিশের সঙ্গে কথা বলে জানা গেছে, এ ইউনিয়নের ৪ নম্বর ওয়ার্ড বিএনপির সভাপতি হাসমত তালুকদারের সঙ্গে নিহত তরিকুল ইসলামের দীর্ঘদিন ধরে এলাকায় আধিপত্য বিস্তর নিয়ে দ্বন্দ্ব চলছিল। গতকাল বুধবার বিকেলে তরিকুলের লোকজন কলাবাড়িয়া বাজারে হাসমত তালুকদারকে খোঁজ করে এবং তাঁকে উদ্দেশ্য করে গালাগাল করে। এর জের ধরে আজ সকালে কলাবাড়িয়া সরকারি প্রাথমিক বিদ্যালয়ের পাশে উভয় পক্ষের লোকজনের মধ্যে সংঘর্ষ হয়। এ সময় ধারালো অস্ত্রের কোপে ঘটনাস্থলেই তরিকুল নিহত হন।
নড়াগাতী থানার ভারপ্রাপ্ত কর্মকর্তা (ওসি) মাহাবুবুর রহমান বেলা সাড়ে ১১টায় বলেন, এলাকায় পরিস্থিতি নিয়ন্ত্রণে আছে। এখনো কেউ গ্রেপ্তার হয়নি। এখনো মামলার জন্য কেউ অভিযোগ দেয়নি। হাসমত তালুকদারের সঙ্গে কথা বলতে তাঁর মুঠোফোনে যোগাযোগের চেষ্টা করা হলে তা বন্ধ পাওয়া যায়।
