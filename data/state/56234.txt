
১০ ট্রাক অস্ত্র মামলার মূল পরিকল্পনাকারী তত্কালীন প্রধানমন্ত্রী খালেদা জিয়া বলে অভিযোগ করেছেন আওয়ামী লীগের প্রচার ও প্রকাশনা সম্পাদক হাছান মাহমুদ। তিনি বলেন, তাঁর (খালেদা জিয়া) নির্দেশেই অস্ত্র খালাস হয়। আজ বৃহস্পতিবার দুপুরে রাজধানীর সেগুনবাগিচার খাজা নিজামুদ্দিন মিলনায়তনে আয়োজিত এক আলোচনা সভায় তিনি এ অভিযোগ করেন।হাছান মাহমুদ বলেন, ‘আজ (বৃস্পতিবার) ১০ ট্রাক অস্ত্র মামলায় যে রায় দেওয়া হবে, তা পূর্ণাঙ্গ রায় হবে না। এর সর্বোচ্চ মদদদাতাদের বিচারের আওতায় না আনা পর্যন্ত রায়ের পূর্ণতা পাবে না বলে আমি মনে করি এবং জনগণও এটা মেনে নেবে না।’সাবেক এই পরিবেশ ও বনমন্ত্রী বলেন, গতকাল দশম জাতীয় সংসদের প্রথম অধিবেশন অনুষ্ঠিত হয়েছে। বোমা হামলাকারীরা সংসদে না থাকায় সংসদ প্রাণবন্ত হয়েছে বলে মন্তব্য করেন তিনি।বঙ্গবন্ধু একাডেমি আয়োজিত এই আলোচনা সভায় আরও বক্তব্য দেন সংগঠনটির উপদেষ্টা নাজির মিয়া, আওয়ামী লীগের উপকমিটির সহসম্পাদক আসাদুজ্জামান দুর্জয়, সাম্যবাদী দলের নেতা হারুন চৌধুরী প্রমুখ।
