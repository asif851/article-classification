
নারায়ণগঞ্জ শহরের জামতলায় একটি ফ্ল্যাটে ঢুকে গৃহকত্রীকে বেঁধে গৃহকর্মীকে গণধর্ষণের অভিযোগে করা মামলায় চার যুবককে রিমান্ডে নিয়েছে পুলিশ।এই চার যুবক হলেন: ইমরান চৌধুরী (২৪), আসিফ ভূঁইয়া (২৩), কাজী সমুন (২৪) ও রাকিব মিয়া (২১)।পুলিশ গত মঙ্গলবার গ্রেপ্তার এই চারজনকে বিচারিক হাকিম আদালতে হাজির করে পাঁচ দিনের রিমান্ড প্রার্থনা করে। আদালত রিমান্ড আবেদন শুনানির জন্য বুধবার দিন ধার্য করে আসামিদের কারাগারে পাঠানোর নির্দেশ দেন। গতকাল শুনানি শেষে বিচারিক হাকিম সাইদুজ্জামান শরীফ চার আসামির এক দিনের রিমান্ড মঞ্জুর করেন।ফতুল্লা মডেল থানার পরিদর্শক (তদন্ত) আবদুর রাজ্জাক জানান, গত সোমবার রাত আটটায় ওই চার আসামি মাসদাইর এলাকার লাইসিয়াম স্কুলের পাশের আবাসিক তিনতলা ভবনের একটি ফ্ল্যাটে ঢুকে গৃহকর্ত্রীকে হাত-পা বেঁধে একটি কক্ষে আটকে রাখেন। এরপর তাঁরা গৃহকর্মীকে ধর্ষণ করে আট হাজার টাকা লুট করে নিয়ে যান।গৃহকর্ত্রী বিষয়টি স্থানীয় ঈদগাহ প্রধান ফটকের সামনে হরতাল-অবরোধ কর্মসূচির কারণে মোতায়েন পুলিশ দলকে জানালে পুলিশ তাৎক্ষণিকভাবে এলাকায় তল্লাশি চালিয়ে চারজনকে গ্রেপ্তার করে। বিধবা গৃহকর্ত্রী তাঁর মা ও তিন ছেলেকে নিয়ে ওই ফ্ল্যাটে থাকেন। ঘটনার সময় গৃহকর্ত্রী ও গৃহকর্মী দুজনই শুধু বাসায় ছিলেন। এ ঘটনায় গৃহকর্মী বাদী হয়ে ফতুল্লা মডেল থানায় মামলা করেন।এলাকাবাসীর অভিযোগ, গ্রেপ্তার চার যুবক ছাত্রলীগের কর্মী পরিচয়ে এলাকায় চাঁদাবাজিসহ নানা অপকর্ম করতেন।
