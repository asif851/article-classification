
ঢাকার যাত্রাবাড়ীতে একটি খালের পানিতে বিদ্যুৎস্পৃষ্ট হয়ে বাবা ও ছেলের মৃত্যু হয়েছে। আজ বৃহস্পতিবার দুপুরে যাত্রাবাড়ীর শেখদি পশ্চিমপাড়া বড়বাড়ি এলাকায় বিদ্যুৎস্পৃষ্টের ঘটনাটি ঘটে।
মৃত বাবা হলেন মো. হান্নান (৪৬)। তাঁর ছেলের নাম আরমান (১০)। হান্নানের খালাতো ভাই আবদুর রশীদ প্রথম আলোকে বলেন, বাসার পাশের একটি গলিতে আরমান টেনিস বল নিয়ে খেলছিল। খেলার একপর্যায়ে বলটি পাশের একটি খালে চলে যায়। আরমান বলটি তুলতে গিয়ে খালের পানিতে নামলে সেখানে থাকা বৈদ্যুতিক তারে বিদ্যুৎস্পৃষ্ট হয়। এ সময় আরমানকে উদ্ধার করতে তাঁর বাবা পানিতে নামলে তিনিও বিদ্যুৎস্পৃষ্ট হন। পরে স্থানীয় লোকজন দুজনকে মুমূর্ষু অবস্থায় উদ্ধার করে ঢাকা মেডিকেল কলেজ (ঢামেক) হাসপাতালে নিয়ে গেলে বিকেল সাড়ে চারটার দিকে কর্তব্যরত চিকিৎসক তাঁদের মৃত ঘোষণা করেন।
বিকেলে ঢামেক পুলিশ ফাঁড়ির উপপরিদর্শক (এসআই) বাচ্চু মিয়া প্রথম আলোকে বলেন, মৃত হান্নান মিয়া রাজমিস্ত্রির কাজ করতেন। বর্তমানে বাবা-ছেলের লাশ ঢামেক জরুরি বিভাগের মর্গে রাখা হয়েছে।
