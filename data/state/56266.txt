
প্রথম আলো ট্রাস্টের উদ্যোগে গতকাল বৃহস্পতিবার জামালপুর ও যশোরে ১৫০ জন গরিব মানুষকে কম্বল দেওয়া হয়েছে। সিটি ব্যাংক এনএর সহায়তায় এই কম্বল বিতরণ করা হয়।প্রথম আলো জামালপুর বন্ধুসভার সহযোগিতায় গতকাল সকালে জামালপুর সদর উপজেলার হাটচন্দ্রা এলাকাসহ ১০টি গ্রামের ১০০ মানুষকে কম্বল তুলে দেওয়া হয়। জামালপুর বন্ধুসভার সদস্যরা সদর উপজেলার হাটচন্দ্রা, নয়াপাড়া, কলাবাগান, নাঙ্গলজোড়া, মুকুন্দবাড়ি, বনপাড়া, কাজিরহাট, কালীবাড়ি, নারায়ণপুর, জিগাতলা এলাকা ঘুরে হতদরিদ্র শীতার্ত মানুষের তালিকা তৈরি করেন। গতকাল সেই তালিকা অনুযায়ী দুস্থ লোকজনের হাতে কম্বল তুলে দেওয়া হয়।এদিকে গতকাল দুপুরে প্রথম আলোর যশোর আঞ্চলিক কার্যালয়ে ৫০ জন দরিদ্র মানুষের হাতে কম্বল তুলে দেওয়া হয়েছে। কম্বল বিতরণ অনুষ্ঠানে উপস্থিত ছিলেন মুক্তিযোদ্ধা সংসদ যশোর সদর উপজেলা ইউনিটের কমান্ডার আফজাল হোসেন, বাঘারপাড়া উপজেলা স্বাস্থ্য পরিদর্শক মনিরা খাতুন প্রমুখ।কম্বল হাতে পেয়ে যশোর শহরের কাজীপাড়া পুরাতন কসবা এলাকার বাসিন্দা ষাটোর্ধ্ব রোকেয়া খাতুন বলেন, ‘আমি শ্বাসকষ্টের রোগী। শীত লাগলি বেশি অসুস্থ হয়ে পড়ি। কয় দিন ধরে শীতে খুব কষ্ট পাচ্ছি। এই কম্বলডা গায় দিয়ে একটু শান্তি পাবানে।’প্রথম আলো ট্রাস্টের উদ্যোগে আজ শুক্রবার সকালে যশোর সদর উপজেলার পাঁচবাড়িয়া গ্রামের ঋষিপাড়ার আরও ৫০ জনকে কম্বল দেওয়া হবে।
