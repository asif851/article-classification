
অপরিচ্ছন্ন পরিবেশে পোড়া তেলে সমুচা, কাবাব ভাজায় চট্টগ্রাম নগরের আলকরণ এলাকায় একটি খাবারের দোকানকে ২০ হাজার টাকা জরিমানা করেছেন ভ্রাম্যমাণ আদালত। গতকাল বুধবার আলকরণ ১ নম্বর গলির মুখে ‘বিসমিল্লাহ ঝাল মুখ’ নামের দোকানটিতে অভিযান চালানো হয়।অভিযানে নেতৃত্ব দেন চট্টগ্রাম জেলা প্রশাসনের নির্বাহী ম্যাজিস্ট্রেট মোহাম্মাদ রুহুল আমীন। তিনি প্রথম আলোকে বলেন, ‘কারখানায় গিয়ে দেখি খুবই অপরিচ্ছন্ন পরিবেশে কয়েক মাসের পুরোনো পোড়া তেলে খাবার ভাজা হচ্ছে। সমুচায় যে কিমা ব্যবহার করা হচ্ছে, তাও অনেক দিনের পুরোনো। এসব অনিয়মের জন্য দোকানটিকে ২০ হাজার টাকা জরিমানা করা হয়েছে। একই সঙ্গে ১০ লিটার পোড়া তেল জব্দ করে নষ্ট করা হয়েছে।’
