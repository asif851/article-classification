
দিনাজপুরের হাকিমপুর উপজেলার দক্ষিণ খট্টামাধপপাড়া গ্রামে গৃহবধূ মোরশেদা বেগমের (২১) ওপর অ্যাসিড নিক্ষেপকারীকে গ্রেপ্তারের দাবিতে আজ বৃহস্পতিবার মানববন্ধন কর্মসূচি পালিত হয়েছে। আজ সকাল ১০টায় ঘটনাস্থলের পাশে হাকিমপুর-কাটলা সড়কে কাটলা দ্বিমুখী উচ্চ বিদ্যালয়ের সামনে এ মানববন্ধন হয়। স্থানীয় ক্লাব ও বণিক সমিতি, জনপ্রতিনিধি, শিক্ষক, চিকিৎসক ও গণমাধ্যমকর্মীসহ বিভিন্ন পেশার শতাধিক লোক এতে অংশ নেন।
মানববন্ধন শেষে সংক্ষিপ্ত আলোচনাসভায় বক্তব্য রাখেন কাটলা ইউনিয়ন পরিষদের সাবেক চেয়ারম্যান মো. আহাদ আলী, বিরামপুর প্রেসক্লাবের সাধারণ সম্পাদক মোরশেদ মানিক, কাটলা ডিগ্রি কলেজের সহকারী অধ্যাপক মো. বুলবুল হোসেন, চিকিৎসক জালাল উদ্দিন, ব্যবসায়ী তোশারফ হোসেন, সোনালী ক্লাবের সভাপতি আবু সাঈদ, সাধারণ সম্পাদক মো. মাহবুবুর রহমান, কাটলা হাট বাজার বণিক সমিতির সাবেক সভাপতি আতিয়ার রহমান, সমাজকর্মী মো. মকসেদ প্রমুখ।
আলোচনা সভায় বক্তারা ওই গৃহবধূর ওপর অ্যাসিড নিক্ষেপকারীকে মানবতাবিরোধী অপরাধী উল্লেখ করে দ্রুত গ্রেপ্তারের দাবি জানিয়েছেন।
১৯ অক্টোবর সোমবার রাতে দুর্বৃত্তদের ছোড়া অ্যাসিডে মোরশেদা বেগমের বাঁ চোখ ও মুখমণ্ডলসহ শরীরের বেশ কিছু অংশ ঝলসে যায়। ওই ঘটনায় আটজনকে আসামি করে হাকিমপুর থানায় মামলা দায়ের করেছেন তাঁর স্বামী।
