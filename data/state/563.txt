
এক ছাত্রীকে শ্লীলতাহানির অভিযোগে রাজধানীর মতিঝিল আইডিয়াল স্কুল অ্যান্ড কলেজের এক শিক্ষককে চাকরি থেকে অব্যাহতি দেওয়া হয়েছে। তিনি স্কুলের মতিঝিল শাখার ইংরেজি ভার্সনের শিক্ষক ছিলেন।
আজ মঙ্গলবার কলেজের পরিচালনা কমিটির সভায় এই সিদ্ধান্ত হয়। এর আগে ওই শিক্ষককে সাময়িকভাবে বরখাস্ত করা হয়েছিল। সভায় সভাপতিত্ব করেন পরিচালনা কমিটির সভাপতি বেসামরিক বিমান চলাচল ও পর্যটনমন্ত্রী রাশেদ খান মেনন।জানতে চাইলে কলেজের অধ্যক্ষ শাহান আরা বেগম প্রথম আলোকে বলেন, এই অভিযোগে গঠিত তদন্ত কমিটি ওই শিক্ষককে চাকরি থেকে অব্যাহতি দেওয়ার সুপারিশ করেছে। সভায় তদন্ত কমিটির প্রতিবেদন উপস্থাপন করা হলে ওই শিক্ষককে অব্যাহতি দেওয়া হয়। কারণ বিষয়টি প্রতিষ্ঠানের ভাবমূর্তির সঙ্গে জড়িত। তবে ওই ঘটনায় ওই ছাত্রীর অভিভাবকদের করা মামলা নিজস্ব গতিতে চলবে বলে জানান অধ্যক্ষ।এ ঘটনায় ৪ জুন ছাত্রীটির অভিভাবক শাহজাহানপুর থানায় ওই শিক্ষকের বিরুদ্ধে নারী ও শিশু নির্যাতন দমন আইনে একটি মামলা করেন।মামলার এজাহার ও কলেজ সূত্রে জানা যায়, গত ১৭ এপ্রিল প্রাথমিক স্তরের একটি শ্রেণির ওই ছাত্রী ওই শিক্ষকের কাছে শাহজাহানপুরের বাসায় কোচিংয়ে পড়তে যায়। সেখানে ওই শিক্ষক তার শ্লীলতাহানি করেন বলে অভিযোগ ওঠে। এ ঘটনায় অভিযোগ পাওয়ার পরপর কলেজ কর্তৃপক্ষ ওই শিক্ষককে সাময়িকভাবে বহিষ্কার করেছিল।
