
চৈত্র যাই যাই করছে। দোরগোড়ায় কড়া নাড়ছে বৈশাখ। মৌসুমের এ সময়টাতে যে রকম গরম পড়ে, তা কিন্তু পড়েনি এখনো। জোর বাতাস, পাগলা হাওয়ার নাচনও বড় একটা দেখা যাচ্ছে না। তবে হালকা ঝড়বৃষ্টি হচ্ছে অনেক স্থানেই।
গতকাল সোমবার রাতে দেশের বেশ কিছু অঞ্চলে ঝড়বৃষ্টি হয়েছে।
আজ মঙ্গলবার বিকেলে দেশের বেশ কিছু স্থানে কালবৈশাখী ছাড়াও বৃষ্টির পূর্বাভাস দিয়েছে আবহাওয়া অধিদপ্তর। সঙ্গে শিলাবৃষ্টিও হতে পারে। এই অবস্থা হয়তো দিন কয়েক থাকতে পারে। এরপরই চিরচেনা রূপে হাজির হবে গ্রীষ্ম।
আবহাওয়া অধিদপ্তর থেকে জানা গেছে, গতকাল সকাল থেকে আজ সকাল পর্যন্ত ২৪ ঘণ্টায় সবচেয়ে বেশি বৃষ্টি হয়েছে সিলেটে, ৫১ মিলিমিটার।
রাজধানী ঢাকায় বৃষ্টি না হলেও ময়মনসিংহে ৩, চট্টগ্রামে ১৪, খুলনা ও রাজশাহীতে ১, রংপুরে ১২, পটুয়াখালীতে ১২, চুয়াডাঙ্গায় ১৬, নীলফামারীর ডিমলায় ২৪ এবং পঞ্চগড়ের তেঁতুলিয়ায় ১৭ মিলিমিটার বৃষ্টি হয়েছে।
বৃষ্টির কারণে তাপমাত্রা কয়েক দিন ধরে কমেছে। ৫ এপ্রিল দেশের সর্বোচ্চ তাপমাত্রা ছিল বগুড়ায়, ৩৫ ডিগ্রি সেলসিয়াস। সেদিন রাজধানী ঢাকায় ছিল ৩৪ দশমিক ১ ডিগ্রি সেলসিয়াস। গতকাল সর্বোচ্চ তাপমাত্রা ছিল পটুয়াখালীতে, ৩৪ দশমিক ৪ ডিগ্রি সেলসিয়াস।
আবহাওয়াবিদ আরিফ হোসেন প্রথম আলোকে বলেন, দেশের কোনো না কোনো অঞ্চলে প্রতিদিনই বৃষ্টি হচ্ছে। বৃষ্টিতে দীর্ঘ বিরতি পড়ছে না। এ কারণে গরম খুব একটা পড়ছে না। অবশ্য এপ্রিলের মাঝামাঝি গরম বাড়তে পারে। সঙ্গে দাবদাহ বয়ে যেতে পারে।
আবহাওয়া অধিদপ্তরের সাবেক পরিচালক শাহ আলম প্রথম আলোকে বলেন, এবার এপ্রিল মাসে এখন পর্যন্ত তাপমাত্রা তেমন বাড়েনি। কারণ, আরব সাগরের দক্ষিণ-পশ্চিম দিক থেকে বাতাস বয়ে যাচ্ছে। বঙ্গোপসাগর থেকে দক্ষিণ দিকের বাতাস বয়ে গেলে বুঝতে হবে তাপমাত্রাও বাড়বে। এই বাতাসে জলীয় বাষ্প থাকে। জলীয় বাষ্প থাকলে শরীরে অস্বস্তি বোধ হয়। এপ্রিলের তৃতীয় সপ্তাহের শুরুতে বঙ্গোপসাগর থেকে বাতাস আসা শুরু হবে।
আবহাওয়া অধিদপ্তরের এপ্রিল মাসের পূর্বাভাস থেকে জানা গেছে, গত ৩০ বছরের হিসাবে এপ্রিল মাসে স্বাভাবিক বৃষ্টি হয়ে থাকে ১৩০ দশমিক ২ মিলিমিটার। তবে এবারের এপ্রিলে এর চেয়ে কিছুটা বেশি বৃষ্টির সম্ভাবনা রয়েছে। এই বৃষ্টির সঙ্গে কালবৈশাখীও বয়ে যেতে পারে। দেশের উত্তর থেকে মধ্যাঞ্চলে প্রায় আট দিন কালবৈশাখী দেখা দিতে পারে। সঙ্গে শিলাবৃষ্টিও হতে পারে। এপ্রিলে দেশের উত্তর ও মধ্যাঞ্চলের ওপর দিয়ে তিনটি দাবদাহ বয়ে যাওয়ার আশঙ্কা রয়েছে। এর মধ্যে একটি দাবদাহের প্রভাবে তাপমাত্রা উঠে যেতে পারে ৪০ ডিগ্রি সেলসিয়াসে। বাকি দুটি দাবদাহের মাত্রা থাকবে ৩৬ থেকে ৩৮ ডিগ্রি সেলসিয়াস। উত্তর ও মধ্যাঞ্চলে দাবদাহের মাত্রা বেশি থাকলেও উত্তপ্ত হয়ে যেতে পারে সারা দেশ।
