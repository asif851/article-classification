
প্রধানমন্ত্রী শেখ হাসিনার সরকারের দূরদর্শী কূটনীতিক সাফল্যে ভারতের লোকসভা ও রাজ্যসভায় স্থল সীমান্ত চুক্তি অনুমোদিত হওয়ায় আজ জাতীয় সংসদে সেদেশের জনগণ ও প্রধানমন্ত্রী নরেন্দ্র মোদির প্রতি সর্বসম্মতিক্রমে ধন্যবাদ প্রস্তাব গ্রহণ করা হয়েছে।
আজ মঙ্গলবার স্পিকার শিরিন শারমিন চৌধুরীর সভাপতিত্বে সংসদের অধিবেশনের শুরুতে প্রশ্নোত্তর টেবিলে উপস্থাপন ও অন্যান্য কর্মসূচি স্থগিত রেখে সংসদ কার্যপ্রণালী বিধির আওতায় এই ধন্যবাদ প্রস্তাবের আলোচনা শুরু হয়।চিফ হুইপ আ স ম ফিরোজ ধন্যবাদ প্রস্তাব উত্থাপন করলে এর ওপর সংসদ নেতা প্রধানমন্ত্রী শেখ হাসিনা, বিরোধী দলীয় নেতা রওশন এরশাদ, ডেপুটি স্পিকার মো. ফজলে রাব্বী মিয়া, বাণিজ্যমন্ত্রী তোফায়েল আহমেদ, কৃষিমন্ত্রী মতিয়া চৌধুরী, বেসামরিক বিমান পরিবহন ও পর্যটনমন্ত্রী রাশেদ খান মেনন, পররাষ্ট্রমন্ত্রী আবুল হাসান মাহমুদ আলী, স্বাস্থ্য ও পরিবার কল্যাণ মন্ত্রী মোহাম্মদ নাসিম, সরকারি দলের সাংসদ সুরঞ্জিত সেনগুপ্ত, শেখ ফজলুল করিম সেলিম, হাছান মাহমুদ, মোতাহার হোসেন, নুরুল ইসলাম সুজন, খালিদ মাহমুদ চৌধুরী, জাতীয় পার্টির এইচ এম এরশাদ, জাসদের মইনউদ্দিন খান বাদল ও স্বতন্ত্র সাংসদ তাহজীব আলম সিদ্দিকী আলোচনায় অংশ নেন। আলোচনা শেষে স্পিকার ধন্যবাদ প্রস্তাবটি ভোটে দিলে তা সর্বসম্মতিক্রমে পাস হয়।
আলোচনায় অংশ নিয়ে সংসদের বিরোধী দলীয় নেতা রওশন এরশাদ ভারতের লোকসভা ও রাজ্যসভায় বাংলাদেশ-ভারতের মধ্যে সম্পাদিত স্থলসীমান্ত চুক্তি অনুমোদিত হওয়ায় ভারতের প্রধানমন্ত্রী ও সে দেশের জনগণকে ধন্যবাদ জানান। তিনি বলেন, প্রধানমন্ত্রী শেখ হাসিনা তাঁর পিতা বঙ্গবন্ধু শেখ মুজিবুর রহমানের অসমাপ্ত কাজ সম্পন্ন করার অংশ হিসাবেই অত্যন্ত সাফল্যের সঙ্গে এ চুক্তি বাস্তবায়ন করেছেন।রওশন এরশাদ ব্রিটিশ পার্লামেন্টে নির্বাচিত বাংলাদেশি বংশোদ্ভূত তিনজন সদস্যকে জাতীয় সংসদের পক্ষ থেকে সংবর্ধনা দেওয়ারও প্রস্তাব করেন।
হাসিনার নেতৃত্বেই তিস্তা চুক্তি হবে, আশা এরশাদেরএইচ এম এরশাদ বলেন, এই চুক্তি অনুমোদনের ফলে অসংখ্য মানুষের জীবন সফল হয়েছে। শেখ হাসিনার কূটনৈতিক সাফল্য, ঐকান্তিক প্রচেষ্টা ও দূরদর্শী নেতৃত্বে অসংখ্য মানুষের দুঃখ দুর্দশার অবসান হয়েছে। তাদের হাতে পতাকা তুলে দেওয়া হয়েছে। যারা এই চুক্তিকে গোলামি চুক্তি বলেছে তাদের মুখে ছাই পড়েছে। শেখ হাসিনার নেতৃত্বেই তিস্তা চুক্তি সম্পাদন হবে বলে তিনি আশাবাদ ব্যক্ত করেন।পররাষ্ট্রমন্ত্রী আবুল হাসান মাহমুদ আলী বলেন, ঐতিহাসিক স্থল সীমান্ত চুক্তি পাসের উদ্যোগ গ্রহণ করে নরেন্দ্র মোদি বাংলাদেশ-ভারত সম্পর্কে নতুন মাত্রা যোগ করেছে। বঙ্গবন্ধু আমাদের স্বাধীনতা দিয়েছে। তাঁর কন্যা প্রধানমন্ত্রী শেখ হাসিনার নেতৃত্বে প্রথমে জলসীমা ও পরবর্তীতে স্থল সীমায় আমাদের অধিকার প্রতিষ্ঠিত হয়েছে।পর্যটনমন্ত্রী রাশেদ খান মেনন বলেন, ভারতের লোকসভা ও রাজ্যসভায় স্থল সীমান্ত¯চুক্তি পাস বর্তমান সরকারের কূটনৈতিক সাফল্য। এ সাফল্য শুধু সরকারের নয়, এটা গোটা জাতির বিজয়। এ বিজয়ের মাধ্যমে বাংলাদেশ আবার বিশ্ব দরবারে মর্যাদার দিক থেকে আরও একধাপ এগিয়ে গেছে।সুরঞ্জিত সেনগুপ্ত বলেন, প্রধানমন্ত্রী শেখ হাসিনার সুযোগ্য ও দূরদর্শী কূটনৈতিক তৎপরতায় ভারতের সঙ্গে স্থল সীমান্ত¯চুক্তি অনুমোদনের মাধ্যমে বাঙালি জাতি একটি নিখুঁত মানচিত্র অর্জন করেছে।
