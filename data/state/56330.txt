
দেশের নয়টি জেলায় ‘বিশেষ অভিযান’ চালিয়ে ১৪৬ জনকে গ্রেপ্তার করেছে পুলিশ ও যৌথ বাহিনী। গত বুধবার রাত থেকে গতকাল বৃহস্পতিবার সন্ধ্যা পর্যন্ত চালানো অভিযানে গ্রেপ্তার ব্যক্তিদের মধ্যে ২৫ জন বিএনপির ও ৪৪ জন জামায়াতের নেতা-কর্মী। গ্রেপ্তার ব্যক্তিদের গতকাল আদালতের মাধ্যমে কারাগারে পাঠানো হয়েছে।বিস্তারিত জানিয়েছেন ঢাকার বাইরে প্রথম আলোর নিজস্ব প্রতিবেদক ও প্রতিনিধিরা।মেহেরপুর: জেলা গোয়েন্দা পুলিশ অভিযান চালিয়ে বিএনপির সাত ও জামায়াতের একজনসহ আটজনকে গ্রেপ্তার করেছেন।নাটোর: জেলার বিভিন্ন স্থানে অভিযান চালিয়ে নয়জনকে গ্রেপ্তার করেছে পুলিশ। এঁদের একজন বিএনপির, অন্যরা জামায়াতের।চাঁপাইনবাবগঞ্জ: গোমস্তাপুর উপজেলার ৮ নম্বর আলীনগর ইউনিয়ন বিএনপির সহসভাপতি আনারুল ইসলামসহ বিএনপি-জামায়াতের ২৬ জনকে গ্রেপ্তার করেছে পুলিশ।গৌরনদী (বরিশাল): গৌরনদী পৌর জামায়াতের সেক্রেটারি মো. আনোয়ারুল ইসলাম ও দলটির রুকন ইলাহি বকসকে গ্রেপ্তার করেছে গৌরনদী মডেল থানার পুলিশ।মাগুরা: জেলা বিএনপির সভাপতিমণ্ডলীর সদস্য রইচ উদ্দিন আহমেদকে (৫২) গ্রেপ্তার করেছে পুলিশ। গতকাল দুপুরে শহর থেকে তাঁকে আটক করা হয়।আদমদীঘি (বগুড়া): নওগাঁর রাণীনগরে নাশকতার মামলায় সিদ্দিকুর রহমান নামে জামায়াতের এক কর্মীকে গ্রেপ্তার করা হয়েছে।ঝিনাইদহ: বিভিন্ন স্থানে অভিযান চালিয়ে জামায়াতের চার নেতা-কর্মীসহ বিভিন্ন মামলায় গ্রেপ্তারি পরোয়ানাভুক্ত ৩১ জনকে গ্রেপ্তার করেছে পুলিশ।সাতক্ষীরা: ৩৭ জনকে গ্রেপ্তার করেছে যৌথ বাহিনী। জামায়াতের ১৪ জন ও বিএনপির তিনজন নেতা-কর্মীসহ নিয়মিত মামলার ২০ জন আসামি রয়েছেন। এঁদের মধ্যে গাঁজা সেবনের অভিযোগে তালা উপজেলা ছাত্রলীগের সাধারণ সম্পাদক শহিদুল ইসলাম ও নাশকতার অভিযোগে সাতক্ষীরা সদর উপজেলা জামায়াতের রুকন মোজাফফর হোসেনকে গ্রেপ্তার করা হয়েছে।গাইবান্ধা: গাইবান্ধায় জামায়াত-শিবিরের নেতা-কর্মীসহ ৩১ জনকে গ্রেপ্তার করেছে পুলিশ। এর মধ্যে জামায়াত-শিবিরের ১৩ জন, বাকি ১৮ জন বিভিন্ন মামলার আসামি।
