
চাঁদপুরের মতলব উত্তর উপজেলায় গতকাল মঙ্গলবার রাতে শারীরিক প্রতিবন্ধী এক নারীকে (৩০) ধর্ষণের অভিযোগ পাওয়া গেছে। এ ঘটনায় আজ বুধবার দুপুরে মতলব উত্তর থানায় জাকির হোসেন (৪০) নামের এক ব্যক্তির বিরুদ্ধে মামলা করেছেন ওই নারীর বড় ভাই। 
ওই নারীর বড় ভাই বলেন, তাঁর বোন শারীরিক প্রতিবন্ধী। তাঁর বাবা মারা গেছেন। তিনি বাড়িতে তাঁর মা ও বোনকে নিয়ে থাকেন। গতকাল রাতে তাঁর বোনকে বাসায় রেখে মাকে নিয়ে পারিবারিক কাজে ঢাকায় যান। রাত ১০টার দিকে ঘরের দরজা ভেঙে জাকির হোসেন নামের ওই ব্যক্তি ঘরে ঢুকে তাঁর বোনকে ধর্ষণ করেন। এ সময় তাঁর বোনের চিৎকারে আশপাশের লোকজন এগিয়ে গেলে জাকির পালিয়ে যান। পরে বাড়ির লোকজন গতকাল রাতেই মুঠোফোনে বিষয়টি তাঁকে জানান। তাঁরা আজ সকালে ঢাকা থেকে বাড়ি যান। অনেক দিন ধরেই জাকির তাঁর বোনকে উত্ত্যক্ত করছিলেন বলে তিনি অভিযোগ করেন। মতলব উত্তর থানার ভারপ্রাপ্ত কর্মকর্তা (ওসি) আলমগীর হোসেন মজুমদার বলেন, ডাক্তারি পরীক্ষার জন্য ওই নারীকে চাঁদপুর সদর হাসপাতালে পাঠানো হবে। ঘটনার পর থেকেই আসামি পলাতক। তাঁকে গ্রেপ্তারের চেষ্টা চলছে।
