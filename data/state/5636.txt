
ঝিনাইদহের কালীগঞ্জ থেকে প্রকাশিত নবচিত্র পত্রিকার কার্যালয়ে গতকাল শনিবার ভাঙচুর চালানো হয়েছে। ছাত্রলীগের স্থানীয় নেতা-কর্মীরা এ হামলা করেছেন বলে অভিযোগ পাওয়া গেছে।পত্রিকার কর্মীরা বলেন, কালীগঞ্জ শহরের বাসস্ট্যান্ড এলাকায় অবস্থিত পত্রিকার কার্যালয়ে বেলা সাড়ে ১১টায় উপজেলা ছাত্রলীগের ৪০-৫০ জন নেতা-কর্মী আসেন। এ সময় তাঁরা জানতে চান, নবচিত্র পত্রিকায় আওয়ামী লীগের সংবাদ কেন কম ছাপা হয়। এরপর তাঁরা পত্রিকার প্রধান সম্পাদক শহিদুল ইসলামকে খুঁজতে থাকেন। না পেয়ে কার্যালয়ের চেয়ার-টেবিল ভাঙচুর শুরু করেন। একপর্যায়ে তাঁরা প্রধান সম্পাদকের নাম ধরে গালাগাল করেন এবং তাঁকে হত্যার হুমকি দিয়ে কার্যালয়ের প্রধান ফটক বাইরে থেকে বন্ধ করে দিয়ে যান। পরে কালীগঞ্জ থানার পুলিশ এসে কার্যালয় খোলার ব্যবস্থা করে।শহিদুল ইসলাম বলেন, ‘হামলার সময় আমি অফিসে ছিলাম না। হামলাকারীরা ঝিনাইদহ-৪ (কালীগঞ্জ) আসনের ক্ষমতাসীন দলের সাংসদ আনোয়ারুল আজীম ওরফে আনারের সমর্থক।’উপজেলা ছাত্রলীগের সভাপতি ইসরাইল হোসেন বলেন, কে বা কারা হামলা করেছে তা তিনি জানেন না। হামলার সঙ্গে ছাত্রলীগের কোনো নেতা-কর্মী জড়িত নন।খবর পেয়ে উপজেলা নির্বাহী কর্মকর্তা মনোয়ার হোসেন মোল্লা, থানার ভারপ্রাপ্ত কর্মকর্তা আনোয়ার হোসেন, ঝিনাইদহ প্রেসক্লাবের সভাপতি মিজানুর রহমান ঘটনাস্থলে যান। আনোয়ার হোসেন বলেন, বিষয়টি খতিয়ে দেখছে পুলিশ। পত্রিকার কর্তৃপক্ষ অভিযোগ দিলে ব্যবস্থা নেওয়া হবে।
