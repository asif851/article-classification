
দিনাজপুরের ফুলবাড়ীতে মাদকবিরোধী অভিযান চালানোর সময় মাদক ব্যবসায়ীদের ধারালো অস্ত্রের আঘাতে মাদকদ্রব্য নিয়ন্ত্রণ অধিদপ্তরের এক কর্মকর্তাসহ দুজন আহত হয়েছেন। গতকাল সোমবার সকালে উপজেলার শিবনগর ইউনিয়নের মহেশপুর নছরপাড়া গ্রামে এ ঘটনা ঘটে।মাদক ব্যবসায়ীদের হামলায় আহত ব্যক্তিরা হলেন দিনাজপুর মাদকদ্রব্য নিয়ন্ত্রণ অধিদপ্তরের সহকারী উপপরিদর্শক মতিয়ার রহমান (৪৩) ও অভিযানে সহায়তাকারী পার্বতীপুর উপজেলার গুলশাননগর গ্রামের বাসিন্দা শরিফুল ইসলাম (৪৫)। তাঁরা চিকিৎসা নিয়েছেন।এ ঘটনায় হামলাকারী মহেশপুর নছরপাড়া গ্রামের আবু ও রাশেদুলকে আসামি করে ফুলবাড়ী থানায় দুটি মামলা হয়েছে। মামলা দুটির বাদী হলেন মাদকদ্রব্য নিয়ন্ত্রণ অধিদপ্তর দিনাজপুরের পরিদর্শক গোলাম রব্বানী ও এসআই আবদুল মান্নান।ঘটনা সম্পর্কে বাদী গোলাম রব্বানী বলেন, উপজেলা নির্বাহী কর্মকর্তা (ইউএনও) এহতেশাম রেজার নেতৃত্বে টাস্কফোর্স এ অভিযান চালায়। উপজেলার মহেশপুর নছরপাড়া গ্রামে এ অভিযান চালানোর সময়ে চিহ্নিত মাদক ব্যবসায়ী আবু ও রাশেদুল ধারালো অস্ত্র নিয়ে অতর্কিত হামলা করে পালিয়ে যান।
