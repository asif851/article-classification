
বিশ্বমানের চিকিৎসাসেবা দেওয়ার প্রত্যয় নিয়ে পুরান ঢাকার গেন্ডারিয়ায় চালু হলো আজগর আলী হাসপাতাল। এই হাসপাতালে তুলনামূলক কম খরচে সর্বোচ্চ সেবা পাওয়া যাবে বলে দাবি করেছে কর্তৃপক্ষ।রাজধানীর ধূপখোলা মাঠের কাছে ১১১/১/এ ​ডিসটিলারি রোডে আজ সোমবার হাসপাতালটির উদ্বোধন করেন এর প্রতিষ্ঠাতা সিটি গ্রুপের চেয়ারম্যান ফজলুর রহমান। এ সময় অন্যান্যের মধ্যে উপস্থিত ছিলেন হাসপাতালের প্রেসিডেন্ট সিটি গ্রুপের পরিচালক মো. হাসান,চিকিৎ​সক, কর্মকর্তা-কর্মচারী ও স্থানীয় ব্যক্তিবর্গ।‘আশার ভাষা নিয়ে’ এই স্লোগান সামনে রেখে চিকিৎ​সা কার্যক্রম শুরু করেছে আজগর আলী হাসপাতাল। কর্তৃপক্ষ দাবি করে, এটি দেশের প্রথম পূর্ণাঙ্গ মডিউলার অপারেশন থিয়েটার-সংবলিত হাসপাতাল, যা অস্ত্রোপচার-পরবর্তী সংক্রমণের আশঙ্কা কমাবে। উন্নত চিকিৎসা নিশ্চিতে রয়েছে ভিডিও কনফারেন্সের সুযোগ-সুবিধা। এর মাধ্যমে চিকিৎ​সকেরা বিশেষজ্ঞ চিকিৎ​সকের সঙ্গে যোগাযোগ করে পরামর্শ নিতে পারবেন। এ ছাড়া অত্যাধুনিক ল্যাবে রোগ নির্ণয়ের মাধ্যমে উন্নত সেবা নিশ্চিত করতে সব ধরনের প্রস্তুতির কথা বলেছে কর্তৃপক্ষ।
হাসপাতালের প্রেসিডেন্ট জানালেন, পুরান ঢাকায় আন্তর্জাতিক মানের সেবা নিশ্চিতে সব ধরনের ব্যবস্থা নেওয়া হবে। ভবিষ্যতে মেডিকেল কলেজ, নার্সিং ইনস্টিটিউট ও ডেন্টাল কলেজ প্রতিষ্ঠার পরিকল্পনা রয়েছে।
