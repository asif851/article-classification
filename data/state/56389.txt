
জামালপুর পৌর শহরের কয়েকটি সড়কে তীব্র যানজটের কারণে প্রতিদিন লক্ষাধিক মানুষ ভোগান্তির শিকার হচ্ছে। শহরের বাসিন্দাদের অভিযোগ, শহরে মাত্রাতিরিক্ত ইজিবাইক চলাচল করায় এই যানজট হচ্ছে। শহরে অধিকাংশ ইজিবাইকই অবৈধভাবে চলাচল করছে। পৌর কার্যালয় সূত্রে জানা গেছে, জামালপুর শহরে দুই হাজার ব্যাটারিচালিত ইজিবাইক চলাচলের অনুমতিপত্র (লাইসেন্স) দিয়েছে পৌর কর্তৃপক্ষ। কিন্তু চলাচল করছে সাড়ে পাঁচ হাজার। বাইরের ইজিবাইক শহরে ঢুকতে পৌর কর্তৃপক্ষ বিভিন্ন পয়েন্টে বাধা দিয়েও তা নিয়ন্ত্রণ করতে পারছে না। এ কারণে যানজটের সৃষ্টি হচ্ছে।গতকাল মঙ্গলবার সরেজমিনে দেখা গেছে, শহরের কেন্দ্রীয় বাসস্ট্যান্ড থেকে সদর হাসপাতাল পর্যন্ত প্রায় তিন কিলোমিটার সড়কে যানজট। মাত্রাতিরিক্ত ইজিবাইক চলাচল করায় সড়কের এই অংশের রেলগেটপাড়, শফি মিয়ার বাজার মোড়, দয়াময়ী মোড়, কথাকলি মার্কেট এলাকা, তমালতলা এলাকা, বাইপাস মোড়, সকাল বাজার বড় মসজিদ মোড়, আদালত ও জেনারেল হাসপাতালের সামনে ইজিবাহকসহ অন্যান্য যান ধীরে ধীরে চলছে। এর মধ্যে এই সড়ক দিয়ে দূরপাল্লার বাস-ট্রাকসহ সব ধরনের যানবাহন চলাচল করে।পৌরসভা সূত্রে জানা গেছে, ২০১০ সাল থেকে জামালপুর শহরে ইজিবাইক নামানো হয়। গত সাড়ে ছয় বছরে ইজিবাইকের সংখ্যা পাঁচ হাজার ছাড়িয়েছে। গত বছর সিদ্ধান্ত হয়, শহরে দুই হাজার ইজিবাইক চলাচল করবে। সেই লক্ষ্যে পৌর কর্তৃপক্ষ দুই হাজার ইজিবাইকের লাইসেন্স দিয়েছে। বাকি তিন হাজার ইজিবাইক শহর থেকে সরাতে পারেনি পৌর কর্তৃপক্ষ।গতকাল পৌর শহরের সরদারপাড়া এলাকার বাসিন্দা রফিকুল ইসলাম বলেন, ‘আমি বেলা সাড়ে ১১টার দিকে আন্তনগর ট্রেন তিস্তা এক্সপ্রেসে ইসলামপুর উপজেলায় যাওয়ার জন্য বাসা থেকে বের হই। কিন্তু সরদারপাড়া থেকে জামালপুর রেলস্টেশন মাত্র পাঁচ মিনিটের পথ হলেও যানজটের কারণে ৩০ মিনিটেও গিয়ে ট্রেনটি ধরতে পারলাম না। নিয়ন্ত্রণহীন ইজিবাইকের কারণে শত শত মানুষ এমন দুর্ভোগ পোহাচ্ছে।’জামালপুর নগর উন্নয়ন কমিটির সদস্য জাহাঙ্গীর সেলিম বলেন, ‘দীর্ঘদিন ধরে বিষয়টি নিয়ে বিভিন্ন সময় প্রশাসনের লোকজন আলোচনা করেছেন। কিন্তু পৌর কর্তৃপক্ষের তেমন কোনো উদ্যোগ দেখা যায়নি।’জামালপুর পৌরসভার মেয়র মির্জা সাখাওয়াতুল আলম বলেন, ‘ইজিবাইক নিয়ন্ত্রণে অনেক চেষ্টা করা হয়েছে। কিন্তু কোনো লাভ হয়নি। ইজিবাইকের চালকেরা খুব গরিব। অভিযান চালিয়ে ইজিবাইক আটক করলে চালকেরা কান্নাকাটি ও পৌরসভার কার্যালয় ঘেরাও করে। তবে আমরা বসে নাই। যানজট নিয়ন্ত্রণে প্রধান সড়ক বড় করার পরিকল্পনা চলছে।’
