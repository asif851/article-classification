
বগুড়ায় ননদ-ভাবিকে গণধর্ষণের দায়ে চারজনকে যাবজ্জীবন সশ্রম কারাদণ্ড ও এক লাখ টাকা করে জরিমানা করেছেন আদালত। জরিমানা অনাদায়ে আরও এক বছরের সশ্রম কারাদণ্ডের আদেশ দেওয়া হয়েছে।
এ ছাড়া নির্যাতিত দুই নারীকে অপহরণের দায়ে ওই চারজনের ১৪ বছর করে কারাদণ্ড, ২৫ হাজার টাকা করে জরিমানা অনাদায়ে আরও ছয় মাসের সশ্রম কারাদণ্ড দেওয়া হয়েছে।আজ রোববার বগুড়ার নারী ও শিশু নির্যাতন দমন ট্রাইব্যুনাল-১–এর বিচারক আবদুল মান্নান এই মামলার রায় দেন। এ সময় আসামিরা কাঠগড়ায় উপস্থিত ছিলেন।
দণ্ডিত ব্যক্তিরা হলেন বগুড়ার নন্দীগ্রাম উপজেলার সোলায়মান আলী (৪৯), আয়নাল হক (৪৮), মহির উদ্দিন (৪৭) ও মোজাহার আলী (৪৮)।রাষ্ট্রপক্ষের আইনজীবী ও বগুড়ার নারী ও শিশু নির্যাতন দমন ট্রাইব্যুনাল-১–এর বিশেষ কৌঁসুলি নরেশ মুখার্জি বলেন, ধর্ষণ ও অপহরণের পৃথক সাজা একসঙ্গে কার্যকর হলেও দণ্ডিত ব্যক্তিদের প্রত্যেককে আলাদাভাবে ১ লাখ ২৫ হাজার টাকা করে জরিমানা দিতে হবে।নারী ও শিশু নির্যাতন দমন ট্রাইব্যুনাল-১–এর আদালত সূত্রে জানা গেছে, ২০০১ সালের ২৯ অক্টোবর নন্দীগ্রাম উপজেলায় ননদের বাড়িতে বেড়াতে আসেন পাশের গ্রামের এক গৃহবধূ । রাত ১২টার দিকে ননদ-ভাবিকে বাড়ি থেকে অস্ত্রের মুখে অপহরণ করে তুলে নিয়ে গিয়ে অভিযুক্ত ব্যক্তিরা ধর্ষণ করেন।
