
দুর্গা পূজার প্রতিমা বিসর্জন ও পবিত্র আশুরার তাজিয়া মিছিল একই দিন হওয়ায় ধর্মীয় আনুষ্ঠানিকতা পালনের জন্য সময় বেঁধে দিয়েছে পুলিশ। নির্ধারিত সময়ের মধ্যে তা শেষ করতে করছে ঢাকা মহানগর পুলিশ (ডিএমপি)।
আজ শনিবার ডিএমপির মিডিয়া সেন্টারে অনুষ্ঠিত সংবাদ সম্মেলনে ডিএমপি কমিশনার আছাদুজ্জামান মিয়া এ কথা বলেন।ডিএমপি কমিশনার বলেন, আগামী ২৩ অক্টোবর শুক্রবার দুর্গা পূজার প্রতিমা বিসর্জন ও পবিত্র আশুরার তাজিয়া মিছিল অনুষ্ঠিত হবে। পুলিশের বেঁধে দেওয়া সময় অনুযায়ী প্রতিমা বিসর্জন দুপুর ২টা থেকে ৬টার মধ্যে করতে হবে। এরপর সন্ধ্যা ৭টা থেকে শনিবার দিবাগত রাত পর্যন্ত তাজিয়া মিছিল শুরু হবে। তিনি বলেন, ঢাকার দুটি স্থানে প্রতিমা বিসর্জনের জন্য স্থান নির্ধারণ করা হয়েছে। এগুলো হলো পুরান ঢাকার ওয়াইজ ঘাট ও উত্তরার বিআইডব্লিউটিএ’র ল্যান্ডিং স্টেশন। এর মধ্যে যারা ওয়াইজ ঘাটে প্রতিমা বিসর্জন দেবেন তাঁদের সকাল ১০ থেকে সাড়ে ১০টার মধ্যে ঢাকেশ্বরী মন্দিরে জড়ো হতে হবে। জুমার নামাজ থাকায় বেলা ১২টা থেকে বেলা ২টা পর্যন্ত প্রতিমা বিসর্জনের আনুষ্ঠানিকতা করা যাবে না। এবার ঢাকায় ২২২টি পূজামণ্ডপে উৎ​সব হবে।সাংবাদিকদের প্রশ্নের জবাবে বলেন, দুটি ধর্মীয় অনুষ্ঠানে সুনির্দিষ্ট ও সুস্পষ্ট কোনো হুমকি নেই। তবে পুলিশ কোনো কিছুকেই খাটো করে দেখছে না। সবকিছু বিবেচনায় নিয়ে নিরাপত্তা ব্যবস্থা নেওয়া হচ্ছে। এবার পূজায় ৬ হাজারের বেশি পুলিশ মণ্ডপে দায়িত্ব পালন করবে। এ ছাড়া অন্যান্য বাহিনী ও বিজিবিও থাকবে। আর আশুরার কর্মসূচিতে আড়াই হাজার পুলিশ দায়িত্ব পালন করবে।কয়েকটি দেশের রেড অ্যালার্ট প্রসঙ্গে আছাদুজ্জামান বলেন, এটি দেশগুলোর একটি ‘রুটিন ওয়ার্ক’। তবে পুলিশ সবকিছু বিবেচনায় নিচ্ছে।
