
আগামী সংসদ নির্বাচনে জাতীয় পার্টিকে এককভাবে ক্ষমতায় আনতে দেশবাসীর প্রতি আহ্বান জানিয়েছেন জাতীয় পার্টির চেয়ারম্যান এইচ এম এরশাদ। তিনি বলেন, এরশাদের পার্টি শক্তিশালী পার্টি, দুর্বল নয়।আজ বুধবার হাইকোর্ট বার অ্যাসোসিয়েশন মিলনায়তনে জাতীয় পার্টির প্রতিনিধি সভায় এরশাদ এসব কথা বলেন। খবর বাসসের।আগামী ১ জানুয়ারি প্রতিষ্ঠাবার্ষিকী উপলক্ষে সমাবেশ করবে জাতীয় পার্টি। এই সমাবেশ সফল করার লক্ষ্যে আজকের এ প্রতিনিধি সভা অনুষ্ঠিত হয়। প্রতিনিধি সভায় এইচ এম এরশাদ বলেন, জাপা কোনো দুর্বল দল নয়, তা আগামী ১ জানুয়ারির সমাবেশ সফল করে প্রমাণ করে দেওয়া হবে।প্রধানমন্ত্রীর বিশেষ দূত এরশাদ বলেন, এরশাদের পার্টি শক্তিশালী পার্টি, দুর্বল নয়। পায়ে শিকল বেড়ি পরিয়ে বেঁধে রাখতে পারবে না, দুঃসময়ের অবসান হবে। এরশাদ বলেন, মানুষ সুন্দর ও সুষ্ঠু সমাজব্যবস্থা চায়, উন্নয়ন চায়, শান্তি চায়, নিরাপত্তা চায়।
জাতীয় পার্টির ঢাকা মহানগর দক্ষিণের সভাপতি সাংসদ সৈয়দ আবু হোসেন বাবলার সভাপতিত্বে সভায় জাতীয় পার্টির মহাসচিব এ বি এম রুহুল আমিন হাওলাদার, প্রেসিডিয়াম সদস্য কাজী ফিরোজ রশিদ, এস এম ফয়সল চিশতী, শেখ সিরাজুল ইসলাম, মীর আবদুস সবুর ও হাজি সাইফুদ্দিন আহম্মেদ, ভাইস চেয়ারম্যান নুরুল ইসলাম, আলমগীর সিকদার প্রমুখ বক্তব্য দেন।
সভায় ঢাকা মহানগর জাতীয় পার্টির প্রতিটি থানা ও ওয়ার্ডের সভাপতি ও সম্পাদকেরা অংশ নেন। প্রতিষ্ঠাবার্ষিকীর সমাবেশ সফল করতে নেতা-কর্মীদের দিকনির্দেশনা দেন কেন্দ্রীয় নেতারা।
