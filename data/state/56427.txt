
আশির দশক থেকে বাংলাদেশ জাতীয় চিড়িয়াখানায় বসবাস করছিল চারটি পুরুষ ঘড়িয়াল। এ ছাড়া দেশের উত্তরে রাজশাহী ও রংপুরের চিড়িয়াখানায় রয়েছে ছয়টি স্ত্রী ঘড়িয়াল। এদের বিপরীত লিঙ্গের সঙ্গীর বড়ই অভাব ছিল। হচ্ছিল না বিলুপ্তপ্রায় এই প্রাণীটির প্রজনন।
তবে গতকাল শনিবার এদের বিরহের কিছুটা অবসান হয়েছে। রাজশাহী সিটি করপোরেশন পরিচালিত শহীদ এ এইচ এম কামরুজ্জামান জাতীয় উদ্যান ও চিড়িয়াখানা থেকে একটি মাদি ঘড়িয়াল গতকাল সকালে পৌঁছেছে বাংলাদেশ জাতীয় চিড়িয়াখানায়। আর ঢাকা থেকে সেখানে পাঠানো হয়েছে একটি পুরুষ ঘড়িয়াল।
এই নারী-পুরুষেরা মিঠা পানির বিরল প্রজাতির ঘড়িয়াল। পদ্মা ও যমুনায় একসময় প্রচুর দেখা মিলত, এখন বিলুপ্তির পথে। রাজশাহী চিড়িয়াখানায় দুটি ঘড়িয়াল আছে, দুটিই মাদি। রংপুর চিড়িয়াখানায় চারটি আছে। এই চারটিও মাদি। ঢাকা চিড়িয়াখানায় আছে চারটি পুরুষ ঘড়িয়াল। বঙ্গবন্ধু সাফারি পার্কে আছে একটি, সেটিও পুরুষ।
আর্থিক সংকটের কারণে ঘড়িয়ালগুলো বিনিময় করে প্রজননের পরিবেশ সৃষ্টি করা যাচ্ছিল না। সম্প্রতি রাজশাহী-ঢাকা চিড়িয়াখানা ও বন বিভাগের সহযোগিতায় ইন্টারন্যাশনাল ইউনিয়ন ফর কনজারভেশন অব নেচার (আইইউসিএন) আন্তচিড়িয়াখানা ঘড়িয়াল বিনিময়ের উদ্যোগ নেয়। উদ্যোগের এক অংশ হিসেবে রাজশাহী থেকে একটি ‘কনে’ ঘড়িয়াল আসবে বাংলাদেশ জাতীয় চিড়িয়াখানায় এবং বাংলাদেশ জাতীয় চিড়িয়াখানায় একটি ‘বর’ ঘড়িয়াল যাবে রাজশাহী চিড়িয়াখানায়।
কথামতোই কাজ হলো। গতকাল সকাল সাতটায় ‘কনে’ এসে হাজির বাংলাদেশ জাতীয় চিড়িয়াখানায়। রাজশাহী অঞ্চল থেকে আগমন, তাই যমুনা নদীর সঙ্গে মিলিয়ে মাদি ঘড়িয়ালটির নাম রাখা হয়েছে ‘যমুনা’। গত শুক্রবার ঢাকার দিকে রওনা দিয়েছিল যমুনা। ওর বয়স ৩২ হয়ে গেছে।
ঢাকা অঞ্চলের পুরুষ ঘড়িয়ালটির নাম দেওয়া হয়েছে গড়াই। গতকাল সকাল নয়টায় ক্রোকোডাইল স্নেয়ার ব্যবহার করে গড়াইকে রাজশাহীর উদ্দেশে পাঠিয়ে দেন রেপটাইল শাখার প্রধান সঞ্জীব কুমার বিশ্বাস এবং বাংলাদেশ জাতীয় চিড়িয়াখানার উপজেলা লাইভস্টক অফিসার নাজমুল হুদা ও তাঁর দল। গড়াইয়ের বয়স ৪০ বছর।
পরে নাজমুল হুদা প্রথম আলোকে বলেন, এই বিনিময়ের মাধ্যমে রাজশাহী চিড়িয়াখানা পেল নারী ও পুরুষ ঘড়িয়ালের সংসার। আর জাতীয় চিড়িয়াখানার তিনটি পুরুষ ঘড়িয়াল পেল একটি স্ত্রী ঘড়িয়াল।
ঘড়িয়াল নামের এই জলচর সরীসৃপ লাজুক ও শান্ত প্রকৃতির। ঘড়িয়ালের দেহের দৈর্ঘ্য হয় সর্বোচ্চ ৪ থেকে ৭ মিটার। সাধারণ প্রকৃতিতে ৫০ থেকে ৫৫ বছর বাঁচে।
 
