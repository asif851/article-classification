
ধর্ষণের অভিযোগে অভিনেতা তানভীর তনুকে গ্রেপ্তার করা হয়েছে। গতকাল শুক্রবার রূপনগর আবাসিক এলাকার নিজের বাসা থেকে তাঁকে গ্রেপ্তার করে পুলিশ। রূপনগর থানার ভারপ্রাপ্ত কর্মকর্তা (ওসি) সৈয়দ সহিদ আলম জানান, পাঁচ দিনের রিমান্ড আবেদন করে আজ শনিবার সকালে তানভীর তনুকে আদালতে পাঠানো হবে।
প্রথম আলোকে ওসি বলেন, বেসরকারি একটি প্রতিষ্ঠানের কর্মী তরুণীর সঙ্গে ফেসবুকে পরিচয় তানভীর তনুর। তাঁর স্ত্রী থাকার পরও তরুণীর সঙ্গে ঘনিষ্ঠ সম্পর্ক গড়ে ওঠে। ওই তরুণীকে বিদেশে নিয়ে যেতে চেয়েছিলেন তানভীর তনু। ওই তরুণীর অভিযোগ, গত ৬ মে তানভীর তনু তাঁর নিজের বাসায় ডেকে নেন। এ সময় তাঁর স্ত্রী বাসায় ছিলেন না। তবে তানভীর তনুর এক বন্ধু ছিলেন। একপর্যায়ে তরুণীকে ধর্ষণ করেন তিনি। এরপর বন্ধুকেও ধর্ষণ করতে বলেন তানভীর তনু। একপর্যায়ে ওই তরুণী পালিয়ে আসেন। এ ঘটনার পর তানভীর তনু পলাতক ছিলেন। তবে তিনি বাসায় ফিরে আসার খবর পেয়ে ওই তরুণী পুলিশকে খবর দেন। এরপরই সেখান থেকে তানভীর তনুকে পুলিশ গ্রেপ্তার করে।
