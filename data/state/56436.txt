
কুষ্টিয়ার কুমারখালী উপজেলার চাঁদপুর ইউনিয়নের মিরপুর গ্রামের মাঠে গলা কেটে হত্যা করা এক ব্যক্তির লাশ উদ্ধার করেছে পুলিশ। আজ সোমবার সকাল সাড়ে ১০টায় হাত-পা বাঁধা অবস্থায় এ লাশ উদ্ধার হয়।
পরিবারের সদস্যরা ঘটনাস্থলে গিয়ে নিহত ব্যক্তির পরিচয় নিশ্চিত করেন। তিনি হলেন হান্নান শেখ (৩২)। বাবার নাম রহমত শেখ। বাড়ি ঝিনাইদহের শৈলকুপা উপজেলার বোয়ালিয়া গ্রামে।পুলিশ ও নিহত ব্যক্তির পরিবারের সদস্যরা জানান, হান্নান শেখ গতকাল রোববার বিকেলে বাড়ি থেকে স্থানীয় বোয়ালিয়া বাজারে যাওয়ার উদ্দেশ্য বের হয়। তারপর থেকে তিনি নিখোঁজ হন। পরিবারের সদস্যরা তাঁর কোনো খোঁজ পাচ্ছিলেন না।আজ সকালে স্থানীয় লোকজন কুমারখালী উপজেলার মিরপুর গ্রামের (শৈলকুপা সীমান্ত) মাঠে এক ব্যক্তির হাত-পা বাঁধা অবস্থায় গলা কেটে হত্য করা লাশ পড়ে থাকতে দেখে। পরে তারা কুমারখালী থানা পুলিশকে খবর দেয়। পুলিশ গিয়ে লাশের সুরতহাল করে। এ ঘটনা জানতে পেরে হান্নানের পরিবারের সদস্যরা ঘটনাস্থলে গিয়ে তার পরিচয় নিশ্চিত করে।কুষ্টিয়ার পুলিশ সুপার প্রলয় চিসিম প্রথম আলোকে বলেন, ‘আমি ঘটনাস্থলে যাচ্ছি। যতটুকু জেনেছি, নিহত হান্নান শৈলকুপা এলাকার কুখ্যাত চোর। ঘটনাস্থলে না পৌঁছানো পর্যন্ত বিস্তারিত বলা যাচ্ছে না।’
