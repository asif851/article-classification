
কর্মীদের চাঙা করতেই উপজেলা নির্বাচন নিয়ে বিএনপি মিথ্যাচার করছে বলে মন্তব্য করেছেন যোগাযোগমন্ত্রী ওবায়দুল কাদের। আজ শনিবার আওয়ামী লীগের সভানেত্রী শেখ হাসিনার ধানমন্ডির রাজনৈতিক কার্যালয়ে প্রয়াত রাষ্ট্রপতি মো. জিল্লুুর রহমানের প্রথম মৃত্যুবার্ষিকী উপলক্ষে স্মরণসভায় ওবায়দুল কাদের এসব মন্তব্য করেন। খবর বাসসের।ওবায়দুল কাদের বলেন, মিথ্যাচার করা বিএনপির এখন অভ্যাসে পরিণত হয়েছে। তারা উপজেলা নির্বাচন নিয়ে প্রতিদিন মিথ্যাচার করছে। আসলে বিএনপির নেতারা কর্মীদের চাঙা রাখতেই এই মিথ্যাচার করছেন।ওবায়দুল কাদের বলেন, ‘অতীতের যেকোনো সময়ের চেয়ে এখন নির্বাচন সুষ্ঠু হচ্ছে। বিএনপির আমলে বিভিন্ন নির্বাচন হয়েছে আমরা দেখেছি। এখনো নির্বাচন হচ্ছে।’আওয়ামী লীগের সভাপতিমণ্ডলীর এই সদস্য বলেন, নির্বাচন সুষ্ঠ করতে কমিশনকে যতটুকু সহায়তা করা দরকার, সরকারের পক্ষ থেকে ততটুকুই করা হবে।
আওয়ামী লীগে জিল্লুর রহমানের অবদানের কথা উল্লেখ করে ওবায়দুল কাদের বলেন, ২০০৭ সালে দেশে জরুরি আইন জারির পর ওই বছর শেখ হাসিনা গ্রেপ্তার হলে তাঁর অবর্তমানে জিল্লুর রহমান অত্যন্ত বিচক্ষণতার সঙ্গে দল পরিচালনা করেন। দীর্ঘ ১১ মাস শেখ হাসিনার জেলজীবন এবং চিকিত্সার জন্য আরও প্রায় ছয় মাস দেশের বাইরে অবস্থানকালে দলের ভারপ্রাপ্ত সভাপতি মো. জিল্লুুর রহমান দলকে ঐক্যবদ্ধ রাখেন এবং গণতন্ত্র পুনরুদ্ধারের সংগ্রামে গুরুত্বপূর্ণ অবদান রাখেন।বাংলাদেশ আওয়ামী সাংস্কৃতিক ফোরাম (আসাফো) এ আলোচনা সভার আয়োজন করে। আসাফোর সভাপতি শেখ উজ্জ্বলের সভাপতিত্বে আওয়ামী লীগের যুগ্ম-সাধারণ সম্পাদক জাহাঙ্গীর কবীর নানক, সাংগঠনিক সম্পাদক আহমদ হোসেন, আওয়ামী লীগের দপ্তর সম্পাদক ও প্রধানমন্ত্রীর বিশেষ সহকারী আবদুস সোবহান গোলাপ, কার্যনির্বাহী সংসদের সদস্য এস এম কামাল হোসেন প্রমুখ বক্তব্য দেন।

