
কেন্দ্রীয় কার্যালয়ে ঢুকে বিএনপির এক নেতাকে মারধর করেছেন একদল যুবক। আজ রোববার দুপুরে নয়াপল্টনে বিএনপির কেন্দ্রীয় কার্যালয় ভবনের চতুর্থ তলায় যুবদলের কার্যালয়ে এই ঘটনা ঘটে। 
বিএনপির কার্যালয়ের কয়েকজন কর্মচারী জানান, দুপুরে যুবদলের কার্যালয়ে অবস্থান করছিলেন বিএনপির সহ সাংগঠনিক সম্পাদক ও যুবদলের সিনিয়র সহসভাপতি আব্দুস সালাম। এ সময় একদল যুবক কার্যালয়ে ঢুকে অতর্কিতে তাঁর ওপর হামলা চালান। তাঁকে মারধর করে যুবকেরা পালিয়ে যান। জানতে চাইলে বিএনপির কেন্দ্রীয় সহ দপ্তর সম্পাদক আসাদুল করিম শাহীন প্রথম আলোকে বলেন, আজ দুপুরে সরকারের মদদপুষ্ট বহিরাগত এক দল সন্ত্রাসী কার্যালয়ে ঢুকে আব্দুস সালামের ওপর হামলা করে। বিএনপির নেতা-কর্মীরা কিছু বুঝে ওঠার আগেই সন্ত্রাসীরা পালিয়ে যায়। সালাম মাথায় আঘাত পেয়েছেন। তাঁকে রাজধানীর ইসলামী ব্যাংক হাসপাতালে ভর্তি করা হয়েছে। প্রসঙ্গত, সম্প্রতি নাসির উদ্দিন আহমদ পিন্টুর মৃত্যুর পর বিএনপির কেন্দ্রীয় সহ সাংগঠনিক পদে মনোনয়ন পান আব্দুস সালাম।
