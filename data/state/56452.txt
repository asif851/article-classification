
জাতীয় পর্যায়ে সচেতনতা সৃষ্টির মাধ্যমে দেশের শিল্প, কৃষি, সেবাসহ বিভিন্ন খাতে উৎপাদনশীলতা বাড়াতে আগামী ২ অক্টোবর জাতীয় উৎপাদনশীলতা দিবস উদ্‌যাপন করা হবে। দিবসটি উদ্‌যাপনে শিল্প মন্ত্রণালয়ের আওতাধীন প্রতিষ্ঠান ন্যাশনাল প্রোডাকটিভিটি অর্গানাইজেশন (এনপিও) বহুমুখী কর্মসূচি গ্রহণ করেছে।
আজ বুধবার শিল্প মন্ত্রণালয়ের সম্মেলনকক্ষে ওই মন্ত্রণালয়ের সিনিয়র সচিব মো. মোশাররফ হোসেন ভূঁইয়ার সভাপতিত্ব এক আন্ত মন্ত্রণালয় সভায় এ তথ্য জানানো হয়।সভায় শিল্প, স্বরাষ্ট্র এবং বিজ্ঞান ও প্রযুক্তি মন্ত্রণালয়, ডাক ও টেলিযোগাযোগ, সড়ক পরিবহন ও মহাসড়ক, জ্বালানি ও খনিজ সম্পদ, বিদ্যুৎ ও আইসিটি বিভাগ, বিআরটিসি, বেপজা, বিজেএমসি, বিসিক, বিএসএফআইসি, বিএসটিআই, বিএসইসি, বিআইএম, বিটিএমসিসহ রাষ্ট্রায়ত্ত বিভিন্ন প্রতিষ্ঠান, নাসিব, বিকেএমইএ, এসসিসিআই, ডিসিসিআই, বেসিস, বাংলাদেশ ট্রেড ইউনিয়ন কেন্দ্রসহ ট্রেড বডি ও উদ্যোক্তা সংগঠনের প্রতিনিধিরা উপস্থিত ছিলেন।সভায় জানানো হয়, এ বছর উৎপাদনশীলতা আন্দোলন বেগবান করার লক্ষ্যে শ্রমিক, মালিক, পেশাজীবী, গণমাধ্যমসহ সংশ্লিষ্ট সবাইকে সম্পৃক্ত করা হবে। উৎপাদন-বিষয়ক জনসচেতনতা সৃষ্টির লক্ষ্যে রাজধানীতে কেন্দ্রীয়ভাবে বর্ণাঢ্য র‍্যালি ও সেমিনার আয়োজন করা হবে।সভায় সরকারি ও বেসরকারি টিভি চ্যানেলগুলোকে উৎপাদনশীলতা দিবসে প্রচার কাজে সম্পৃক্ত করার সিদ্ধান্ত গৃহীত হয়। ২ অক্টোবর এসব টিভি চ্যানেলে ‘জাতীয় উৎপাদনশীলতা দিবস পালন করুন’ এবং ‘টেকসই প্রবৃদ্ধির জন্য উৎপাদনশীলতা অপরিহার্য’ শীর্ষক স্ক্রল দিনব্যাপী প্রচারের ব্যবস্থা করা হবে বলে জানানো হয়।দিবসটি উপলক্ষে বাংলা ও ইংরেজি পত্রিকায় ক্রোড়পত্র, স্মরণিকা প্রকাশ, বাংলাদেশ টেলিভিশনে টক শো, বিভাগীয় শহর, জেলা ও উপজেলা সদরের গুরুত্বপূর্ণ স্থানে পোস্টার, ব্যানার, ফেস্টুন, স্টিকার ও প্লাকার্ড স্থাপন, স্থানীয় প্রশাসন ও ট্রেড বডির সহায়তায় আলোচনা সভা ও র‍্যালি আয়োজনের সিদ্ধান্ত নেওয়া হয়।সভায় সিনিয়র শিল্পসচিব বলেন, ২০২১ সালের মধ্যে মধ্যম আয়ের এবং ২০৪১ সাল নাগাদ উন্নত ও সমৃদ্ধ বাংলাদেশ বিনির্মাণের লক্ষ্য অর্জনে উৎপাদনশীলতাকে জাতীয় আন্দোলনে রূপ দিতে হবে। তিনি জাতীয় উৎপাদনশীলতা দিবসের কর্মসূচি সফলভাবে বাস্তবায়নের লক্ষ্যে বেসরকারি খাতসহ সংশ্লিষ্ট সবাইকে সর্বোচ্চ আন্তরিকতার সঙ্গে এগিয়ে আসার আহ্বান জানান।
