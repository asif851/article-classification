
বেসরকারি উন্নয়ন সংস্থা ব্র্যাকের অভিবাসন কর্মসূচির পক্ষ থেকে এ বছর ১৪ জন সাংবাদিককে পুরস্কৃত করা হয়েছে। অভিবাসনবিষয়ক সংবাদ ও আলোকচিত্রের জন্য এ পুরস্কার দেওয়া হয়।
আজ বুধবার রাজধানীর মহাখালীতে ব্র্যাক সেন্টারে এক অনুষ্ঠানে দেওয়া হয় ‘অভিবাসন মিডিয়া অ্যাওয়ার্ড ২০১৭’। মোট ছয়টি বিভাগে এ পুরস্কার দেওয়া হয়। ২০১৫ সাল থেকে এ পুরস্কার দেওয়া হচ্ছে।
সংবাদপত্র (জাতীয়) বিভাগে প্রথম পুরস্কার পেয়েছেন সমকাল পত্রিকার আবু যর আনছার উদ্দীন আহাম্মেদ। দ্বিতীয় ঢাকা ট্রিবিউনের আদিল সাখাওয়াত এবং তৃতীয় নিউএজ পত্রিকার মুহম্মদ ওয়াসিম উদ্দিন ভুঁইয়া। আঞ্চলিক বিভাগে পুরস্কার পেয়েছেন দৈনিক জালালাবাদের মো. কামরুল ইসলাম। টেলিভিশন প্রতিবেদনে প্রথম পুরস্কার পেয়েছেন সময় টিভির আশীষ কুমার সরকার। দ্বিতীয় একাত্তরের ঝুমুর বারী এবং তৃতীয় মাছরাঙার মাশরেক রাহাত। রেডিও প্রতিবেদনে পুরস্কার পেয়েছেন রেডিও টুডের সালেহ নোমান। অনলাইন বিভাগে প্রথম পুরস্কার পেয়েছেন ঢাকা ট্রিবিউনের মো. ফজলুর রহমান। দ্বিতীয় দ্য রিপোর্ট ২৪.কমের মো. কাওসার আজম এবং তৃতীয় বেনার নিউজের জেসমিন আক্তার।
এ বছরই প্রথমবারের মতো আলোকচিত্র বিভাগে পুরস্কার দেওয়া হয়। এ বিভাগে প্রথম হয়েছেন দৈনিক প্রথম আলোর সাইফুল ইসলাম, দ্বিতীয় প্রথম আলোর আবদুস সালাম এবং তৃতীয় পুরস্কার পেয়েছেন আল জাজিরা ও ঢাকা ট্রিবিউনের মাহমুদ হোসেন অপু।
প্রবাসীকল্যাণ ও বৈদেশিক কর্মসংস্থানমন্ত্রী নুরুল ইসলাম প্রধান অতিথি হিসেবে বিজয়ীদের হাতে পুরস্কার তুলে দেন। অনুষ্ঠানে আরও উপস্থিত ছিলেন কথাসাহিত্যিক ও সাংবাদিক আনিসুল হক, আন্তর্জাতিক অভিবাসন সংস্থা আইওএমের ডেপুটি চিফ অব মিশন আবদুস সাত্তার ইসোভ এবং জনশক্তি, কর্মসংস্থান ও প্রশিক্ষণ ব্যুরোর মহাপরিচালক মো. সেলিম রেজা।
অনুষ্ঠানটি সঞ্চালনা করেন ব্র্যাকের জ্যেষ্ঠ পরিচালক আসিফ সালেহ। অভিবাসীদের অধিকার রক্ষায় গণমাধ্যমের ভূমিকাবিষয়ক প্রবন্ধ উপস্থাপন করেন অভিবাসন কর্মসূচির প্রধান শরিফুল হাসান।
