
পূর্ব সুন্দরবনের চাঁদপাই রেঞ্জের চরাপুটিয়া ক্যাম্পসংলগ্ন হলদিখালী খাল থেকে গতকাল শনিবার সকালে বনরক্ষীরা দুজন অবৈধ শিকারিকে গ্রেপ্তার করেছেন। তাঁদের কাছ থেকে একটি জীবিত ও একটি জবাই করা হরিণ, কিছু দড়ির ফাঁস ও একটি নৌকা উদ্ধার করা হয়েছে।গ্রেপ্তার হওয়া ব্যক্তিরা হলেন বাগেরহাটের রামপাল উপজেলার পার গোবিন্দপুর গ্রামের মানিক শেখ (২৫) ও পেড়িখালী গ্রামের শেখ মুনসুর আলী (৫২)।এ ঘটনায় চাঁদপাই রেঞ্জের সহকারী স্টেশন কর্মকর্তা ফরেস্টার আবুল হাশেম বন আইনে মামলা করেছেন। আবুল হাশেম প্রথম আলোকে বলেন, গ্রেপ্তার ব্যক্তিরা পেশাদার অবৈধ শিকারি। বন বিভাগের জিজ্ঞাসাবাদে তাঁরা স্বীকার করেন, কোনো বৈধ অনুমতি ছাড়াই তাঁরা হরিণ শিকারের উদ্দেশ্যে সুন্দরবনে প্রবেশ করেন।
