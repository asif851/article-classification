
নেত্রকোনার কেন্দুয়া উপজেলায় জমি নিয়ে বিরোধের জের ধরে প্রতিপক্ষের হামলায় একজন নিহত হয়েছেন। এতে আহত হয়েছেন আরও এক ব্যক্তি। গতকাল শনিবার কোনাপাড়া গ্রামে এ ঘটনা ঘটে।নিহত ব্যক্তির নাম তৌফিকুল ইসলাম (৪২)। আহত হয়েছেন তৌফিকের ছোট ভাই রফিকুল ইসলাম (৩৮)। তাঁরা উপজেলার কোনাপাড়া গ্রামের বাসিন্দা। রফিকুল কেন্দুয়া উপজেলা স্বাস্থ্য কমপ্লেক্সে চিকিৎসাধীন রয়েছেন।নিহত ব্যক্তির পরিবার ও পুলিশ সূত্র জানায়, গত শুক্রবার জমিতে আইল তোলা নিয়ে কোনাপাড়া গ্রামের আবদুল হাই, আবদুল্লাহ্সহ কয়েকজনের সঙ্গে তৌফিকুল ও রফিকুলদের কথা-কাটাকাটি হয়। গতকাল সকালে তৌফিকুল ও রফিকুল বীজতলা তৈরির জন্য খেতে যান। এ সময় আবদুল হাই, আবদুল্লাহ্ ও তাঁদের সহযোগীরা রামদা, দা, বল্লম ও ছুরি নিয়ে তাঁদের ওপর হামলা চালান। এতে তৌফিকুল ও রফিকুল আহত হন। আশঙ্কাজনক অবস্থায় তৌফিকুল ও রফিকুলকে কেন্দুয়া উপজেলা স্বাস্থ্য কমপ্লেক্সে নেওয়া হলে কর্তব্যরত চিকিৎসক তৌফিকুলকে মৃত ঘোষণা করেন।কেন্দুয়া উপজেলা স্বাস্থ্য কমপ্লেক্সের কর্তব্যরত চিকিৎসক মো. আল-মামুন বলেন, তৌফিকুলের মাথা, পেট, পিঠসহ শরীরের বিভিন্ন স্থানে ধারালো অস্ত্রের আঘাতের চিহ্ন ছিল। আহত রফিকুলের হাত-পাসহ বিভিন্ন স্থানেও আঘাতের চিহ্ন রয়েছে।তৌফিকুলের চাচা সিরাজুল ইসলাম বলেন, ‘হামলা চালিয়ে আমার এক ভাতিজাকে খুন ও অপরজনকে আহত করা হয়েছে। এ ঘটনার বিচার চাই।’কেন্দুয়া থানার ওসি অভিরঞ্জন দেব বলেন, তৌফিকুলের লাশ ময়নাতদন্তের জন্য নেত্রকোনা সদর হাসপাতালের মর্গে পাঠানো হয়েছে।
