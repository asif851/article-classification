
দপ্তরবিহীন মন্ত্রী সুরঞ্জিত সেনগুপ্ত বলেছেন, ‘গণমাধ্যম ও রাজনীতিবিদের সম্পর্ক অবিভাজ্য ও অবিচ্ছেদ্য। গণমাধ্যমের প্রতি তাঁর (গোলাম মাওলা) এ আচরণ অশোভন ও অনভিপ্রেত। একজন রাজনীতিবিদের গণমাধ্যমের প্রতি সম্মানবোধ এবং গণমাধ্যমেরও দায়িত্বশীলতা গণতন্ত্রের জন্য সম্পদ।’ আজ সোমবার সকালে রাজধানীর ইনস্টিটিউশন অব ডিপ্লোমা ইঞ্জিনিয়ার্স ভবনে নৌকা সমর্থক গোষ্ঠীর আয়োজিত আলোচনা সভায় সুরঞ্জিত এ মন্তব্য করেন। সুরঞ্জিত সেনগুপ্ত বলেন, ‘গণমাধ্যম ও রাজনীতিবিদ একে-অন্যের পরিপূরক, সম্পূরক ও সাহায্যকারী। সুতরাং তাঁদের মধ্যে কোনো সমস্যার সৃষ্টি হলে কোর্ট-কাচারিতে না গিয়ে রাজনৈতিক উদারতা দিয়ে বিষয়টি দেখলে এই সমস্যা সংকটে পরিণত হবে না।’ সংশ্লিষ্ট সবাইকে বিষয়টির গ্রহণযোগ্য সমাধানে এগিয়ে আসারও আহ্বান জানান তিনি।বিএনপির চেয়ারপারসন খালেদা জিয়ার তত্ত্বাবধায়ক সরকারব্যবস্থা পুনর্বহালের দাবির জবাবে আওয়ামী লীগের উপদেষ্টা পরিষদের এই সদস্য বলেন, ‘এখন আর ফরমানে সংবিধান পরিবর্তন হয় না। হুমকি দিয়ে এ সরকারব্যবস্থা পুনর্বহাল করাযাবে না। আগামী নির্বাচনে বিজয়ী হয়ে সংবিধান সংশোধন করে তত্ত্বাবধায়ক সরকারব্যবস্থা আপনারা পুনর্বহাল করুন।’সংগঠনের সহসভাপতি নাজমুল হকের সভাপতিত্বে অনুষ্ঠানে বক্তব্য দেন আওয়ামী লীগের নেতা ফয়েজ উদ্দিন মিয়া, জাকির হোসেন প্রমুখ।
