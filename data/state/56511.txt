
ক্ষমতাসীন আওয়ামী লীগের ব্যয় কমেছে। গত বছর দলটির নয় কোটি টাকার আয়ের বিপরীতে ব্যয় হয়েছে প্রায় সাড়ে তিন কোটি টাকা।বিএনপি-জামায়াত জোটের ‘নাশকতা’র কারণে গত বছর অনেক কর্মসূচি পালন করা যায়নি দাবি করে আওয়ামী লীগের দপ্তর সম্পাদক আবদুস সোবহান গোলাপ বলেছেন, এ কারণে ব্যয় কম হয়েছে।অবশ্য গত বছরের ৫ জানুয়ারির সংসদ নির্বাচনের পর থেকে টানা প্রায় এক বছর মাঠে বিএনপি-জামায়াত জোটের তেমন কোনো রাজনৈতিক কর্মসূচি ছিল না। তবে এ বছর ৫ জানুয়ারি থেকে জোটের টানা প্রায় তিন মাস অবরোধ-হরতাল কর্মসূচির সময় নাশকতার ঘটনা ঘটে।আবদুস সোবহানের নেতৃত্বে দলটির একটি প্রতিনিধিদল গতকাল সোমবার নির্বাচন কমিশন সচিবালয়ের সচিব সিরাজুল ইসলামের কাছে গত বছরের আর্থিক আয়-ব্যয়ের হিসাব বিবরণী জমা দেয়।হিসাবে দেখা গেছে, আওয়ামী লীগের ব্যয়ের চেয়ে আয় আড়াই গুণ বেশি। ২০১৪ পঞ্জিকা বছরে দলটির আয় হয়েছে ৯ কোটি ৫ লাখ ৩৫ হাজার ৬৪৩ টাকা। ব্যয় ৩ কোটি ৪৪ লাখ ৪০ হাজার ৮২১ টাকা। তবে ২০১৩ সালের হিসাব অনুযায়ী, দলটির আয়-ব্যয় দুটিই কমেছে। ২০১৩ সালে তাদের মোট আয় ছিল ১২ কোটি ৪০ লাখ এবং ব্যয় ছিল ৬ কোটি ৭০ লাখ টাকা।বিবরণীতে বলা হয়েছে, আয়ের টাকা এসেছে প্রাথমিক সদস্যদের চাঁদা, দলীয় সাংসদদের চাঁদা, কেন্দ্রীয় কমিটির সদস্যের চাঁদা ও বিভিন্ন প্রকাশনা বিক্রি থেকে। ব্যয় হয়েছে দলীয় কর্মসূচি, সভা-সেমিনার আয়োজন, সারা দেশে দলীয় কার্যালয়ের পরিষেবা, বিল পরিশোধ, অফিসের কর্মচারীদের বেতন এবং অঙ্গসংগঠনের পেছনে।হিসাব বিবরণী জমা দেওয়ার পর আবদুস সোবহান সাংবাদিকদের বলেন, আইনি সীমাবদ্ধতার কারণে ‘অফিশিয়ালি’ আয়-ব্যয়ের পূর্ণাঙ্গ তথ্য জানানো যাচ্ছে না। তবে আয়-ব্যয়ের এ হিসাব আগের বছরের তুলনায় কম। বিএনপি-জামায়াতের নাশকতামূলক কর্মকাণ্ডের কারণে আওয়ামী লীগ আনুষ্ঠানিকভাবে অনেক কর্মসূচি নিতে পারেনি। এ কারণে ব্যয় কম হয়েছে। তবে দল থেকে বিএনপি-জামায়াতের নাশকতায় ক্ষতিগ্রস্ত ব্যক্তিদের মানবিক ও আর্থিক সহযোগিতা দেওয়া হয়েছে।এর আগে গত ২৪ আগস্ট বিএনপি তাদের আয়-ব্যয়ের হিসাব জমা দেয়। হিসাব অনুযায়ী তাদের আয় ২ কোটি ৮৭ লাখ ৪৮ হাজার ৫৭৪ টাকা। ব্যয় ৩ কোটি ৫৩ লাখ ৩ হাজার টাকা।রাজনৈতিক দলের নিবন্ধন আইন অনুযায়ী, প্রতিবছর ৩১ জুলাইয়ের মধ্যে দলগুলোকে আগের পঞ্জিকা বছরের আয়-ব্যয়ের হিসাব নির্বাচন কমিশনে জমা দিতে হয়। বর্তমানে নিবন্ধিত দলের সংখ্যা ৪০টি। এদের মধ্যে আওয়ামী লীগ-বিএনপিসহ নয়টি দল হিসাব জমা দেওয়ার জন্য সময় বাড়ানোর আবেদন করে। পরে কমিশন ৩১ আগস্ট পর্যন্ত সময় বাড়ায়।
