
রাজশাহীর পবা উপজেলার একটি গ্রামে নকল গোল্ডলিফ সিগারেটসহ আরও কয়েকটি ব্র্যান্ডের সিগারেট তৈরির কারখানার সন্ধান পাওয়া গেছে। গতকাল বুধবার দুপুরে রাজশাহীর নির্বাহী ম্যাজিস্ট্রেট নিলুফা ইয়াসমিনের নেতৃত্বে র্যা ব-৫-এর সদস্যরা এই কারখানায় অভিযান চালান। নিলুফা ইয়াসমিন জানান, উপজেলার বাগসারা গ্রামের ফসলের খেতের মধ্যে ফাঁকা একটি কারখানায় গোপনে গোল্ডলিফ, স্টার ও শেখ সিগারেট তৈরি করা হচ্ছিল। সেখান থেকে সিগারেট তৈরির তিনটি যন্ত্র, বিপুল পরিমাণ সিগারেট তৈরির কাঁচামাল এবং ৮৬ লাখ তৈরি সিগারেট জব্দ করা হয়েছে। এগুলো সেখানে পুড়িয়ে ধ্বংস করা হয়েছে। ১২ জন শ্রমিক সেখানে নিয়মিত কাজ করেন। অভিযান চালানোর সময় তাঁদের ছয়জনকে পাওয়া যায়। তাঁদের প্রত্যেককে ৫০০ টাকা করে জরিমানা করা হয়। কারখানাটি সিলগালা করে দিয়ে আসা হয়।
