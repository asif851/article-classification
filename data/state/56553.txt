
জঙ্গিবাদ প্রতিরোধে পঞ্চগড় পুলিশ ভাড়াটেদের খোঁজখবর নিতে শুরু করেছে। ওদিকে ঠাকুরগাঁও পুলিশ সুপার এক মতবিনিময় সভা করেছেন।
ভাড়াটেদের সম্পর্কে তথ্য সংগ্রহে পঞ্চগড় পুলিশ ১৭টি প্রশ্নসংবলিত একটি ফরম তৈরি করেছে। সেই ফরমে বিভিন্ন বাসাবাড়িতে বসবাসকারী ভাড়াটেয়ার পরিবারের সদস্যদের পরিচয়সহ আগের বাসা কেন ছাড়া হলো তার কারণ, আগের বাড়ির মালিকের নাম-ঠিকানাও জানাতে বলা হয়েছে।
গতকাল শুক্রবার বিকেলে পঞ্চগড় সদর থানা চত্বরে আয়োজিত এক অনুষ্ঠানে ভাড়াটেদের কাছ থেকে তথ্য সংগ্রহ কার্যক্রমের উদ্বোধন করেন পুলিশ সুপার গিয়াসউদ্দিন আহমদ। অতিরিক্ত পুলিশ সুপার দীন মোহাম্মদের সভাপতিত্বে অনুষ্ঠিত অনুষ্ঠানে অন্যান্যের মধ্যে বক্তব্য দেন অতিরিক্ত পুলিশ সুপার (হেডকোয়ার্টার) সুদর্শন চন্দ্র রায়, সহকারী পুলিশ সুপার (সার্কেল) আমিনুল ইসলাম, পঞ্চগড় প্রেসক্লাবের সভাপতি এ রহমান মুকুল, বাড়ির মালিক জহিরুল ইসলাম ও রেজাউল করিম।
এর আগেই পুলিশের পক্ষ থেকে তৈরি করা ফরম বাড়ির মালিকদের মধ্যে বিতরণ করা হয়।
এদিকে ঠাকুরগাঁওয়ে জঙ্গিবাদ প্রতিরোধে ভাড়াটেদের তথ্য সংগ্রহ বিষয়ে এক মতবিনিময় সভা করেছেন ঠাকুরগাঁওয়ের পুলিশ সুপার ফারহাত আহমেদ। গতকাল বেলা ১১টার দিকে শহরের হাজীপাড়ায় এ মতবিনিময় সভা অনুষ্ঠিত হয়।
সভায় পুলিশ সুপার ফারহাত আহমেদ বাড়িওয়ালা ও ভাড়াটেদের উদ্দেশে বিভিন্ন দিকনির্দেশনামূলক বক্তব্য দেন। এ সময় বাড়ির মালিক, ভাড়াটেয়া ছাড়াও ঠাকুরগাঁও থানার ওসি মশিউর রহমান, পরিদর্শক (তদন্ত) আবদুল মান্নান, ঠাকুরগাঁওয়ের পৌর কাউন্সিলর আতাউর রহমান প্রমুখ উপস্থিত ছিলেন।
