
জলাবদ্ধতার কারণে রাজবাড়ীর দৌলতদিয়া ঘাটের ট্রাক টার্মিনালটি প্রায় এক বছর ধরে ব্যবহার করা যাচ্ছে না৷ ফলে পণ্যবাহী ট্রাকসহ অন্যান্য গাড়ি মহাসড়কে রাখতে হচ্ছে৷গত শনিবার বিআইডব্লিউটিসির চেয়ারম্যান ও নৌপরিবহন মন্ত্রণালয়ের অতিরিক্ত সচিব ঘাট পরিদর্শন করে টার্মিনালের জলাবদ্ধতা দূর করতে সংশ্লিষ্টদের নির্দেশ দিয়েছেন৷সংশ্লিষ্ট সূত্রে জানা গেছে, দৌলতদিয়াঘাট বুকিং কাউন্টারের পাশেই প্রায় ৩০০ ট্রাকের ধারণক্ষমতাসম্পন্ন বিআইডব্লিউটিএর ট্রাক টার্মিনাল৷ টার্মিনালটি নির্মাণের পর থেকে এর প্রায় অর্ধেক জায়গা বেদখল হয়ে গেছে৷ পশ্চিম পাশে ফেরিঘাট মহাসড়ক এবং পূর্ব পাশে বিআইডব্লিউটিসির বুকিং কাউন্টার থেকে ফেরিঘাট পর্যন্ত সড়ক ও জনপথের (সওজ) ১ দশমিক ২৫ কিলোমিটার বিকল্প সড়ক রয়েছে৷ টার্মিনালের চারদিকে সড়ক ও ব্যবসাপ্রতিষ্ঠান থাকায় পানি বের হওয়ার কোনো জায়গা নেই৷ নবনির্মিত বিকল্প সড়কটিতেও পানি নিষ্কাশনের ব্যবস্থা না থাকায় হালকা বৃষ্টিতেই জলাবদ্ধতা দেখা দেয়৷ এতে বিপাকে পড়েন ট্রাকসহ অন্যান্য যানবাহনের চালক। তাঁদের বাধ্য হয়ে মহাসড়কে গাড়ি রাখতে হয়৷বাংলাদেশ অভ্যন্তরীণ নৌপরিবহন সংস্থা (বিআইডব্লিউটিসি) দৌলতদিয়া কার্যালয়ের ব্যবস্থাপক শফিকুল ইসলাম বলেন, ‘বিআইডব্লিউটিসির চেয়ারম্যান ও নৌপরিবহন মন্ত্রণালয়ের অতিরিক্ত সচিব মিজানুর রহমানসহ ঊর্ধ্বতন কর্মকর্তারা পরিদর্শনে এলে স্থানীয় প্রশাসনের পাশাপাশি আমাদের পক্ষ থেকেও টার্মিনালের দুরবস্থার কথা তুলে ধরা হয়। পরে চেয়ারম্যান দ্রুত টার্মিনালের জলাবদ্ধতা দূর করতে বিআইডব্লিউটিএর উপস্থিত কর্মকর্তাদের নির্দেশ দেন৷’বিআইডব্লিউটিএ আরিচা কার্যালয়ের নির্বাহী প্রকৌশলী মো. শফিউল্লাহ বলেন, ‘সড়কের সমান মাটি ভরাট করে টার্মিনালটিকে উঁচু করতে সম্প্রতি প্রধান কার্যালয় থেকে প্রায় সোয়া দুই কোটি টাকার দরপত্র আহ্বান করা হয়৷ ঢাকার জয় ইন্টারন্যাশনাল নামে একটি ঠিকাদারি প্রতিষ্ঠান কার্যাদেশ পেয়েছে বলে শুনেছি৷ আশা করি, দুই সপ্তাহের মধ্যে কাজ শুরু হবে৷’
