
শামীম ওসমান ও তাঁর ভাতিজা আজমেরী ওসমানের ফাঁসি দাবি করেছেন নারায়ণগঞ্জের মেয়র সেলিনা হায়াৎ আইভী। তানভীর মুহাম্মদ ত্বকী হত্যাকাণ্ডের ছয় মাস উপলক্ষে গতকাল শুক্রবার বেলা ১১টায় শীতলক্ষ্যা নদীর পূর্ব পাড়ে বন্দর খেয়াঘাটে এক নৌবন্ধনে এ দাবি করে তিনি বলেন, শামীম ওসমান ও আজমেরী ওসমান ত্বকী হত্যার জন্য দায়ী।ব্যানার, ফেস্টুন নিয়ে শত শত মানুষ নৌবন্ধন কর্মসূচিতে অংশ নেয়। সর্বস্তরের মানুষকে ওসমান পরিবারের খুন, সন্ত্রাস ও চাঁদাবাজির বিরুদ্ধে এক মঞ্চে দাঁড়িয়ে আন্দোলন গড়ে তোলার আহ্বান জানান সেলিনা হায়াৎ আইভী।সন্ত্রাস নির্মূল ত্বকী মঞ্চের উপদেষ্টা আইভী বলেন, ‘শামীম ওসমানের নির্দেশে আজমেরী ওসমানের অফিসে ত্বকীকে হত্যা করা হয়েছে। নারায়ণগঞ্জবাসী ত্বকী হত্যার বিচারের দাবিতে জেগে উঠেছে। তাই শীতলক্ষ্যা নদীর বুকে দাঁড়িয়ে ত্বকী হত্যার ঘটনায় শামীম ওসমান ও তাঁর ভাতিজা আজমেরী ওসমানের ফাঁসি দাবি করছি। শুধু ত্বকীকে নয়, ওসমান পরিবার আশিক, চঞ্চল, ভুলু সাহাকে খুন করে লাশ শীতলক্ষ্যা নদীতে ফেলে দিয়েছিল।’ তিনি বলেন, ‘শামীম ওসমান হিন্দু সম্প্রদায়ের জন্য দরদ দেখান। কিন্তু চাঁদা না দেওয়ায় টানবাজারের সুতা ব্যবসায়ী ভুলু সাহাকে “টর্চার সেলে” (নির্যাতনকেন্দ্র) নির্যাতন চালিয়ে হত্যা করা হয়েছে।’মেয়র আইভী বলেন, ‘এখনো জেলার আইনশৃঙ্খলা রক্ষার সর্বোচ্চ ফোরাম আইনশৃঙ্খলা রক্ষা কমিটির সভায় একজন আইনপ্রণেতা হয়েও নাসিম ওসমান ডিসি-এসপির সামনেই মানুষকে হুমকি দেন। নারায়ণগঞ্জের জেলা ও পুলিশ প্রশাসনের কতিপয় দুর্নীতিবাজ কর্মকর্তা ওসমান পরিবারের যাবতীয় অপকর্মে সহায়তা করছেন।’র‌্যাবকে উদ্দেশ করে আইভী বলেন, ‘শামীম ওসমান ও আজমেরীকে গ্রেপ্তার করে বিচারের মাধ্যমে ফাঁসির কাঠগড়ায় দাঁড় করান। যদি তাঁদের বিচার না করা হয়, তাহলে নারায়ণগঞ্জবাসীই বিচার করবেন।’আইভী আরও বলেন, শামীম ওসমান সিটি করপোরেশনের পাঁচটি কবর দখল করে রেখেছেন। সর্বস্তরের ব্যবসায়ীদের উদ্দেশে তিনি বলেন, ‘আপনারা ভয় পাবেন না। ওসমান পরিবারকে চাঁদা দেওয়া বন্ধ করে দিন। সেই টাকা গরিব-অসহায় মানুষের কল্যাণে ব্যয় করুন।’ তিনি বলেন, ‘সাংসদ নাসিম ওসমান ও তাঁর ছেলে আজমেরীর ছত্রচ্ছায়ায় পুরো নারায়ণগঞ্জে মাদক ব্যবসা চলছে। ফেনসিডিল-ইয়াবা ছড়িয়ে দিয়ে যুব সমাজকে ধ্বংস করে ফেলা হচ্ছে।’
বিভিন্ন সূত্রের বরাত দিয়ে আইভি বলেন, ‘ওসমান পরিবার গত সাড়ে চার বছরে ১০ হাজার কোটি টাকা বিদেশে পাচার করেছে। দুর্নীতি দমন কমিশনের উচিত তদন্ত করে সেই টাকা ফেরত আনা। ওসমান পরিবারের চাঁদাবাজির টাকায় শীতলক্ষ্যা নদীর ওপর ২৫টি সেতু করা সম্ভব হতো।’
সন্ত্রাস নির্মূল ত্বকী মঞ্চের আহ্বায়ক ও তানভীর মুহাম্মদ ত্বকীর বাবা রফিউর রাব্বি বলেন, ত্বকী হত্যাকাণ্ডের ঘটনায় গ্রেপ্তার হওয়া আসামি লিটন ১৬৪ ধারায় জবানবন্দি দিয়েছে। সে অনুযায়ী ভ্রমর, লিটন, কালাম সিকদার, রাজীব, সীমান্ত ও অপু খুন করেছে ত্বকীকে। এরা আজমেরী ওসমানের ঘনিষ্ঠ সহযোগী। কালাম শিকদার নাসিম ওসমানের ব্যবসার অংশীদার। সীমান্ত শামীম ওসমানের ছেলে অয়ন ওসমানের ঘনিষ্ঠ সহযোগী।
নারায়ণগঞ্জের মেধাবী ছাত্র তানভীর মুহাম্মদ ত্বকীকে অপহরণের পর হত্যা করে ঘাতকেরা তার লাশ ফেলে দিয়েছিল শীতলক্ষ্যা নদীতে। গত ৮ মার্চ উদ্ধার করা হয় তার ক্ষতবিক্ষত লাশ।
নৌবন্ধন কর্মসূচিতে আরও বক্তব্য দেন সন্ত্রাস নির্মূল ত্বকী মঞ্চের সদস্যসচিব ও নারায়ণগঞ্জ প্রেসক্লাবের সভাপতি হালিম আজাদ, জেলা যুবলীগের সভাপতি আবদুল কাদির, জেলা স্বেচ্ছাসেবক লীগের আহ্বায়ক নিজামউদ্দিন, জেলা সিপিবির সভাপতি হাফিজুল ইসলাম, ন্যাপের জেলা সম্পাদক আওলাদ হোসেন, নারায়ণগঞ্জ নাগরিক কমিটির সভাপতি এ বি সিদ্দিক, সাধারণ সম্পাদক আবদুর রহমান, নারায়ণগঞ্জ সাংস্কৃতিক জোটের সভাপতি প্রদীপ ঘোষ, সাধারণ সম্পাদক মনি সুপান্থ প্রমুখ।
