
কক্সবাজারের টেকনাফ উপজেলায় শাহপরীর দ্বীপে জেলেদের জালে ধরা পড়েছে ১২৫ কেজি ওজনের একটি পোয়া মাছ।
জেলেদের সঙ্গে কথা বলে জানা যায়, টেকনাফের সাবরাং ইউনিয়নের শাহপরীর দ্বীপের উত্তরপাড়ার বাসিন্দা মোহাম্মদ হাসানের মালিকানাধীন একটি নৌকায় জেলে খুরশিদ আলম, রশিদ আহমদ ও নজির আহমদ মাছ ধরতে যান। নাফ নদীর মোহনা–সংলগ্ন নাইক্ষ্যংদিয়া এলাকায় মঙ্গলবার ভোরে জাল পাতেন। সকালে জালে পোয়া মাছটি ধরা পড়ে; এটির ওজন ১২৫ কেজি। জেলেরা জানান, মাছটি নিয়ে শাহপরীর দ্বীপের জেটিঘাটে ফিরে আসার পর উৎসুক মানুষের ভিড় জমে যায়।
নৌকার মালিক মোহাম্মদ হাসান জানান, তিনি প্রথমে মাছটির দাম হাঁকেন দেড় লাখ টাকা। পরে টেকনাফের মাছ ব্যবসায়ী রিয়াজ উদ্দিনসহ কয়েকজন মিলে ১ লাখ ২০ হাজার টাকায় মাছটি কিনে নেন। মাছটি হিমাগারে রাখা হয়েছে।
ব্যবসায়ী রিয়াজ উদ্দিন বলেন, বৃহস্পতিবার টেকনাফের বড় মাছ বাজারে মাছটি কেটে বিক্রি করা হবে। প্রতি কেজি ১ হাজার ২০০ টাকা করে বিক্রির জন্য বুধবার বিকেল থেকে পৌর এলাকায় মাইকিং করা হবে। এরই মধ্যে (বিকেল পাঁচটা পর্যন্ত) ৭২ কেজি মাছ আগাম বিক্রি হয়ে গেছে।
শাহপরীর দ্বীপের স্থানীয় ব্যবসায়ী জসিম মাহমুদ ও টেকনাফের নতুন পল্লানপাড়ার মোহাম্মদ কামাল হোসেন বলেন, এ রকম বড় মাছ গত ২০-২৫ বছরেও তাঁরা দেখেননি। পোয়া মাছ খেতে খুবই সুস্বাদু। তাই দুই কেজি করে মাছের জন্য তাঁরা আগাম টাকা দিয়েছেন।
টেকনাফ উপজেলা জ্যেষ্ঠ মৎস্য কর্মকর্তা সুজাত কুমার চৌধুরী প্রথম আলোকে বলেন, এ মাছ গভীর সাগরে পাওয়া যায়। নাফ নদীর মোহনায় সাধারণত পাওয়ার কথা নয়। মাছটি পথ হারিয়ে নাফ নদীর মোহনায় চলে আসায় জালে ধরা পড়েছে।
