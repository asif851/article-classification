
নওগাঁর আত্রাইয়ের চকশিমলা গ্রামে শুক্রবার রাতে এক বাড়িতে চুরি হয়েছে। চোরেরা স্বর্ণালংকারসহ পাঁচ লাখ টাকার মালামাল নিয়ে গেছে।পুলিশ জানায়, গত শুক্রবার দিবাগত রাতে একদল চোর গ্রামের আবদুর রহমানের বাড়ির দরজা কৌশলে খুলে ভেতরে ঢোকে। তারা আলমারি ভেঙে স্বর্ণালংকার, টাকাসহ প্রায় পাঁচ লাখ টাকার মালামাল চুরি করে। এ সময় বাড়ির লোকজন টের পেয়ে চিৎকার করলে চোরেরা পালিয়ে যায়। চুরির ঘটনায় গৃহকর্তার ছেলে মমতাজুল ইসলাম গত শনিবার থানায় মামলা করেছেন। থানার পরিদর্শক (তদন্ত) শামসুল আলম বলেন, অপরাধীদের গ্রেপ্তারের চেষ্টা চলছে।
