
বিভিন্ন জায়গায় দল-সমর্থিত প্রার্থীদের নির্বাচনী এজেন্টদের ভয়ভীতি দেখানো ও হুমকি দেওয়া হচ্ছে বলে অভিযোগ করেছে বিএনপি। আজ সোমবার রাজধানীর নয়াপল্টনে দলের কেন্দ্রীয় কার্যালয়ে এক সংবাদ সম্মেলনে বিএনপির আন্তর্জাতিক-বিষয়ক সম্পাদক আসাদুজ্জামান রিপন এই অভিযোগ করেন।
রিপন নির্বাচন কমিশনকে (ইসি) মেরুদণ্ড সোজা করার আহ্বান জানান। না হলে পদত্যাগ করার পরামর্শ দেন। তিনি অভিযোগ করেন, সরকারের সবুজ সংকেত না থাকায় ইসি চাওয়ার পরও সেনাবাহিনী দায়িত্ব পালন করতে পারছে না। তিনি নির্বাচন সুষ্ঠু করতে কমিশনকে উদ্যোগী হওয়ার আহ্বান জানান।
বিএনপির এই নেতা অভিযোগ করেন, যৌথবাহিনী ও সরকারদলীয় লোকজন বিএনপির নেতা-কর্মীদের বাড়ি বাড়ি গিয়ে হয়রানি করছে। তিনি বলেন, ‘মওসুস’ নামের একটি ভুঁইফোড় সংস্থাকে নির্বাচন পর্যবেক্ষণের অনুমতি দেওয়া হয়েছে। এ ধরনের ভুঁইফোড় সংস্থার প্রতিবেদন বিএনপি মেনে নেবে না।
রিপন দাবি করেন, বিএনপি-সমর্থিত প্রার্থীরা নির্বাচনের আগে টাকা ছড়াচ্ছে বলে যে অভিযোগ করা হচ্ছে, তা ডাহা মিথ্যা। বিএনপি টাকা ছড়ানোর রাজনীতি করে না।
