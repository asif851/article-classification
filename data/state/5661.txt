
বঙ্গবন্ধু কৃষি বিশ্ববিদ্যালয়ে ‌২৩ আগস্ট ‘‌লাইভ ফুড ইন অ্যাকোয়াকালচার অব বাংলাদেশ’ শীর্ষক সেমিনারের আয়োজন করা হয়েছে। অ্যাকোয়াকালচার বিভাগের উদ্যোগে আয়োজিত সেমিনারে মাছ উৎপাদন বাড়াতে লাইভ ফুডের গুরুত্ব তুলেন ধরেন বক্তারা।
বিশ্ববিদ্যালয়ের অ্যাকোয়াকালচার বিভাগের প্রধান অধ্যাপক মো. আমজাদ হোসেনের সভাপতিত্বে অনুষ্ঠানে প্রধান অতিথি ছিলেন বিশ্ববিদ্যালয়ের উপাচার্য অধ্যাপক মো. গিয়াসউদ্দিন মিয়া। সেমিনারে মূল প্রবন্ধ উপস্থাপন করেন অধ্যাপক আমজাদ হোসেন। এ ছাড়া নোয়াখালী বিজ্ঞান ও প্রযুক্তি বিশ্ববিদ্যালয়ের সহ-উপাচার্য অধ্যাপক মো. আবুল হোসেন ও বাংলাদেশ কৃষি বিশ্ববিদ্যালয়ের অ্যাকোয়াকালচার বিভাগের অধ্যাপক মো. আহসান বিন হাবীব নিজ নিজ প্রবন্ধ উপস্থাপন করেন। অনুষ্ঠানে বিশ্ববিদ্যালয়ের সব অনুষদের ডিন, পরিচালক, জ্যেষ্ঠ অধ্যাপক, মাত্স্যবিজ্ঞান অনুষদের শিক্ষকবৃন্দ ও অ্যাকোয়াকালচার বিভাগের স্নাতকোত্তরে অধ্যয়নরত শিক্ষার্থীরা উপস্থিত ছিলেন।
সেমিনারের মূল প্রবন্ধে অধ্যাপক আমজাদ বাংলাদেশের বর্তমান অর্থনীতিতে মৎস্য খাতের অবদান তুলে ধরার পাশাপাশি এই খাতে উত্তরোত্তর সাফল্যের জন্য লাইভ ফুডের অপরিহার্যতা তুলে ধরেন। অধ্যাপক আবুল হোসেন তাঁর প্রবন্ধে পানির ক্ষুদ্র জীব কণা রোটিফারের মাছ চাষে গুরুত্ব এবং চাষপদ্ধতি তুলে ধরেন। অপর প্রবন্ধ উপস্থাপক অধ্যাপক ড. মো. আহসান বিন হাবীব তাঁর প্রবন্ধে লাইভ ফুড হিসেবে স্পিরুলিনার গুরুত্ব তুলে ধরেন। তিনি বলেন, স্পিরুলিনা একটি উচ্চ প্রোটিনসমৃদ্ধ উদ্ভিদকণা, যা শুধু মাছের নয়, মানুষের প্রোটিনের চাহিদা মেটাতেও গুরুত্বপূর্ণ ভূমিকা রাখতে পারে।
প্রধান অতিথির বক্তব্যে বিশ্ববিদ্যালয়ের উপাচার্য অধ্যাপক গিয়াসউদ্দিন মিয়া বলেন, কৃষি খাতে মাছ চাষ উল্লেখযোগ্য অবস্থান ধরে রেখেছে। তাতে নতুন মাত্রা যোগ করতে পারে লাইভ ফুড। তিনি এই কাজের প্রশংসা করে বলেন, এ ধরনের কাজের জন্য সব রকমের সহায়তা দেবে বিশ্ববিদ্যালয় কর্তৃপক্ষ।
সেমিনারে আরও উল্লেখ করা হয় বাংলাদেশে মাছের উৎপাদন বৃদ্ধির জন্য নতুন নতুন প্রজাতির মাছ চাষ বাড়ানো প্রয়োজন। এ ক্ষেত্রে প্রধান সমস্যা পর্যাপ্ত পরিমাণ পোনার অভাব। পোনা উৎপাদনের জন্য লাইভ ফুডের ভূমিকা অপরিসীম। লাইভ ফুড হলো ক্ষুদ্র ক্ষুদ্র জীব ও উদ্ভিদ কণা, যা মাছের পোনার জন্য খুবই আকর্ষণীয় ও উপাদেয় খাবার। এ জন্য মাছের লাইভ ফুড চাষপদ্ধতি উদ্ভাবন খুবই জরুরি। লাইভ ফুড পোনার খাবার হিসেবে ব্যবহার করে নতুন নতুন প্রজাতির মাছ চাষের অগ্রগতির মাধ্যমে দেশে মাছের উৎপাদন কয়েক গুণ বৃদ্ধি করা যেতে পারে। বিজ্ঞপ্তি
