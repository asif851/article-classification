
শেরপুর সেতু দিয়ে ঢাকা-সিলেট মহাসড়কে যান চলাচল দুই সপ্তাহের জন্য বন্ধ ঘোষণা করেছে সড়ক ও জনপথ অধিদপ্তর (সওজ)। আজ বৃহস্পতিবার দুপুরে এক বিজ্ঞপ্তিতে সওজ কর্তৃপক্ষ এ তথ্য জানিয়েছে। এ অবস্থায় বিকল্প হিসেবে মৌলভীবাজার-রাজনগর-ফেঞ্চুগঞ্জ সড়কটি ব্যবহারের অনুরোধ জানানো হয়েছে।
বিজ্ঞপ্তিতে বলা হয়, মৌলভীবাজার জেলার কুশিয়ারা নদীর ওপর অবস্থিত শেরপুর সেতুর জরুরি সংস্কারকাজের জন্য আজ সকাল ছয়টা থেকে ২২ জুন সকাল ছয়টা পর্যন্ত সেতুর ওপর দিয়ে সব ধরনের যান চলাচল বন্ধ থাকবে। এ সময় বিকল্প হিসেবে মৌলভীবাজার-রাজনগর-ফেঞ্চুগঞ্জ সড়ক ব্যবহারের জন্য চালক ও যাত্রীদের অনুরোধ জানানো হয়েছে।সওজ সিলেটের নির্বাহী প্রকৌশলী শেখ মনিরুল ইসলাম প্রথম আলোকে বলেন, গত কয়েক দিন আগে শেরপুর সেতুটি দেবে গিয়ে যান চলাচলের অনুপযোগী হয়ে পড়েছে। তাই জরুরি সংস্কারের জন্য দুই সপ্তাহ এ সেতু দিয়ে যান চলাচল বন্ধ রাখার নির্দেশনা দেওয়া হয়েছে। তবে বিকল্প সড়ক দিয়ে চালক ও যাত্রীরা ঢাকা-সিলেট রুটে চলাচল করতে পারবেন।
