
পাবনার বেড়া উপজেলার নাকালিয়া বাজারে গত রোববার দিবাগত রাতে পাঁচটি সোনার দোকানে ডাকাতি হয়েছে। ডাকাতেরা ১৫ থেকে ২০ জন ব্যবসায়ী ও পাহারাদারকে হাত, পা ও চোখ বেঁধে ৩০০ ভরি সোনাসহ অন্তত দুই কোটি টাকার মালামাল লুট করে। এ সময় ডাকাতদের মারধরে ১০ জন আহত হয়েছেন।পুলিশ ও ক্ষতিগ্রস্ত ব্যবসায়ীদের সূত্রে জানা যায়, রোববার দিবাগত রাত সাড়ে ১২টার দিকে নাকালিয়া বাজারে ২০ থেকে ২৫ জনের একদল ডাকাত হানা দেয়। উপজেলা সদর থেকে প্রায় আট কিলোমিটার দূরে যমুনা নদীর পাড়ে বাজারটির অবস্থান।ডাকাতেরা বাজারে ঢুকে প্রথমেই পাহারাদার মুস্তাকিন, ইসলাম উদ্দিন ও নজীর উদ্দিনকে ধরে বেঁধে ফেলে। বাজার থেকে বাড়িতে যাওয়ার সময় হামিদুল ইসলাম, রঞ্জু আহমেদসহ আরও কয়েকজন ব্যবসায়ীকে ডাকাতেরা বেঁধে ফেলে। এরপর তারা বাজারের প্রণব কর্মকারের স্বর্ণকুটির, পানু শীলের অসীম জুয়েলার্স, আনিসুর রহমানের মুসলিম জুয়েলার্স, মুছা কর্মকারের সুমন জুয়েলার্স ও রঞ্জিত দাসের মাতৃ জুয়েলার্সের তালা ও দরজা ভেঙে লুট করে। এসব দোকানের মধ্যে দুটি বাইরে থেকে তালা দেওয়া অবস্থায় থাকলেও বাকি তিনটির ভেতরে কর্মচারী ও মালিকের লোকজন ঘুমিয়ে ছিলেন। ডাকাতেরা দোকানগুলোর দরজা ভেঙে ভেতরে থাকা লোকজনকে মারধর করে হাত, পা ও চোখ বেঁধে ফেলে রাখে। প্রায় দুই ঘণ্টা ধরে তারা দোকানগুলোর সিন্দুক ও আলমারি ভেঙে ৩০০ ভরি সোনা, দেড় হাজার ভরি রুপা ও নগদ অর্থ মিলিয়ে দুই কোটি টাকার মালামাল লুট করে নিয়ে যায়। পুলিশ, ব্যবসায়ী ও প্রত্যক্ষদর্শীদের ধারণা, ডাকাতেরা ইঞ্জিচালিত নৌকায় এসে আবার ওই নৌকাতেই ফিরে যায়।ডাকাতির খবর পেয়ে গতকাল সোমবার দুপুর ১২টার দিকে পাবনার অতিরিক্ত পুলিশ সুপার সিদ্দিকুর রহমানসহ পুলিশের অন্য কর্মকর্তারা ঘটনাস্থলে গিয়ে ব্যবসায়ীদের সঙ্গে কথা বলেন। বেড়া-সাঁথিয়া সার্কেলের সহকারী পুলিশ সুপার আবু বকর সিদ্দিক প্রথম আলোকে বলেন,‘ঘটনার সঙ্গে জড়িত লোকজনকে খুঁজে বের করতে পুলিশ চেষ্টা চালিয়ে যাচ্ছে।’এ ঘটনায় অজ্ঞাতনামা ব্যক্তিদের আসামি করে গতকাল সন্ধ্যায় বেড়া থানায় একটি মামলা করেছেন মাতৃ জুয়েলার্সের মালিক রঞ্জিত দাস।
 
 
