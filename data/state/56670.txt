
বর্তমান সরকারের আমলে মন্ত্রিসভার আরও বৈঠক হবে বলে জানিয়েছেন মন্ত্রিপরিষদ সচিব মোহাম্মদ মোশাররফ হোসাইন ভূইঞা। আজ সোমবার সচিবালয়ে মন্ত্রিসভার বৈঠক শেষে এক প্রশ্নের জবাবে তিনি এ কথা জানান।
মন্ত্রিপরিষদ সচিব বলেন, এটি বিদায়ী বৈঠক ছিল না। আরও বৈঠক হবে।
প্রসঙ্গত, ২৫ অক্টোবর থেকে ২৪ জানুয়ারির মধ্যে নির্বাচন হওয়ার কথা। অনেকের ধারণা ছিল, মন্ত্রিসভার আজকের বৈঠকটিই হবে শেষ বৈঠক।
সচিব জানান, আজকের বৈঠকে আটটি বিষয়ে সিদ্ধান্ত হয়েছে। এর মধ্যে ছিল জাতীয় পেশাগত ও সেফটি নীতিমালার চূড়ান্ত অনুমোদন। এর ফলে শ্রমিকদের পেশাগত স্বাস্থ্যঝুঁকি চিহ্নিত করে ব্যবস্থা নেওয়া হবে। এতে নারী শ্রমিকদের নিরাপত্তার বিষয়টিতে গুরুত্ব দেওয়া হয়েছে।
আজকের বৈঠকে নির্বাচন কমিশন সচিবালয় (সংশোধন) আইন ২০১৩-এর খসড়ার চূড়ান্ত অনুমোদন দেওয়া হয়েছে। এ ছাড়া বেসামরিক বিমান চলাচল কর্তৃপক্ষ আইন ২০১৩, বাংলাদেশ হাইটেক পার্ক কর্তৃপক্ষ (সংশোধন) আইনের খসড়ার অনুমোদন দেওয়া হয়।
মন্ত্রিপরিষদ সচিব জানান, বর্তমান সরকারের আমলে মোট ২২২টি মন্ত্রিসভার বৈঠক হয়েছে। এর মধ্যে ৩০ সেপ্টেম্বর পর্যন্ত বৈঠক হয় ২১৯টি। এসব বৈঠকে মোট সিদ্ধান্ত গৃহীত হয়েছে এক হাজার ৪৪২টি; এর মধ্যে বাস্তবায়ন হয়েছে এক হাজার ৩৩৯টি সিদ্ধান্ত। সিদ্ধান্ত বাস্তবায়নের হার ৯২.৮৬ শতাংশ। বিগত বিএনপি-জামায়াত জোট সরকারের আমলে চার বছর নয় মাসে মন্ত্রিসভার ১৯৯টি বৈঠক হয়। সে সব বৈঠকে ৭০৭টি সিদ্ধান্ত নেওয়া হয়, যার মধ্যে বাস্তবায়ন করা হয়েছিল ৫৭০টি সিদ্ধান্ত। সিদ্ধান্ত বাস্তবায়নের হার ৮০.৬ শতাংশ।
