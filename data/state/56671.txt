
সিলেটে গোপন বৈঠক করার সময় একটি মসজিদ থেকে মহানগর জামায়াতের আমির এহসানুল মাহবুব জুবায়েরসহ দলের ১০ নেতা কর্মীকে আটক করেছে পুলিশ। গতকাল বৃহস্পতিবার রাত ১১টার দিকে তাঁদের আটক করা হয়।
আটক হওয়া অন্যরা হলেন, মোহাম্মদ আবদুস সবুর, আহমদ আল মাসুদ, মীর হোসেন, জয়নাল আবেদীন, দেলোয়ার হোসেন জামিল, মাহমুদ আহমদ, মোহাম্মদ মোর্শেদ আলম, আবদুল্লাহ আল মুনিম ও আহমদ হোসেন। শাহপরান থানার পরিদর্শক (তদন্ত) মনিরুল ইসলাম জানান, নগরের শিবগঞ্জ এলাকার একটি মসজিদে গোপন বৈঠক করার সময় এই ১০ জনকে আটক করা হয়েছে। তাঁদের অধিকাংশের বিরুদ্ধে পুলিশের ওপর হামলাসহ নাশকতা ও সহিংসতা সৃষ্টির অভিযোগে মামলা রয়েছে। তাঁদের থানা হেফাজতে রাখা হয়েছে। এদিকে, আজ শুক্রবার সকালে এক সংবাদ বিজ্ঞপ্তিতে জামায়াত দাবি করে, ২৪ নম্বর ওয়ার্ড জামায়াতের এক কর্মী মারা যাওয়ায় এশার নামাজ শেষে মসজিদে মিলাদ ও দোয়া মাহফিল হয়। বৃষ্টির কারণে দোয়া মাহফিল শেষেও অনেক মুসল্লি মসজিদে আটকা পড়েছিলেন। ওই সময় মসজিদ ঘেরাও করে পুলিশ ওই ১০ জনকে আটক করে নিয়ে যায়।
