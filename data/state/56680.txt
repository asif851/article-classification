
বাঘাইছড়িতে তিন খুনের ঘটনায় জনসংহতি সমিতির (এমএন লারমা) ও ইউনাইটেড পিপলস ডেমোক্রেটিক ফ্রন্টের (ইউপিডিএফ) ১৭ জনকে আসামি করা হয়েছে।এর মধ্যে বাঘাইছড়ি উপজেলা পরিষদের চেয়ারম্যান সুদর্শন চাকমা ও রাঙামাটি জেলা কমিটির সভাপতি অনুপ চাকমাসহ জনসংহতি সমিতির (এমএন লারমা) ১২ জন এবং ইউপিডিএফের পাঁচজন রয়েছেন।গত শুক্রবার সন্ধ্যায় নিহত শশাঙ্ক মিত্র চাকমার স্ত্রী ঝরনা চাকমা বাদী হয়ে বাঘাইছড়ি থানায় এ মামলা দায়ের করেন। তবে এ পর্যন্ত কাউকে আটক করা হয়নি। রাঙামাটি জেলায় গতকাল শনিবার পুলিশের দুই উর্ধ্বতন কর্মকর্তা ও ডিজিএফআইয়ের এক কর্মকর্তা ঘটনাস্থল পরিদর্শন ও বাঘাইছড়ি থানার পুলিশ সদস্যদের সঙ্গে কথা বলেছেন।মামলা সম্পর্কে জনসংহতি সমিতির (এমএন লারমা) কেন্দ্রীয় কমিটির সদস্য ও বাঘাইছড়ি উপজেলা পরিষদের চেয়ারম্যান সুদর্শন চাকমা বলেন, ‘এ মামলা সম্পূর্ণ উদ্দেশ্যমূলক। আমাদের সংগঠনকে সাংগঠনিকভাবে ধ্বংস করে দিতে মামলা করা হয়েছে। পুলিশ যদি নিরপেক্ষভাবে তদন্ত কার্যক্রম পরিচালনা করে তাহলে প্রকৃত আসামিদের পরিচয় বের হয়ে আসবে।’ইউপিডিএফের বাঘাইছড়ি উপজেলা সমন্বয়কারী সমশান্তি চাকমা বলেন, ‘এ মামলাটি সম্পূর্ণ উদ্দেশ্যপ্রণোদিত। শিজকে আমাদের কোনো অবস্থান নেই। তাদের অভ্যন্তরীণ কোন্দলে এ ঘটনা ঘটেছে। আর তা আড়াল এবং হয়রানি করতে আমাদের নেতা-কর্মীদের বিরুদ্ধে মামলা করা হয়েছে।’ এদিকে তিন খুনের ঘটনার তদন্ত শুরু হয়েছে বলে পুলিশ সূত্রে জানা গেছে। গতকাল রাঙামাটির অতিরিক্ত পুলিশ সুপার (অপরাধ) মো. হাবিবুর রহমান ও সহকারী পুলিশ সুপার মো. রেজাউল করিম ও ডিজিএফআইয়ের মেজর হাফিজ ঘটনাস্থল পরিদর্শন করেছেন। মামলার তদন্তকারী কর্মকর্তা (আইও) মো. নুরুন্নবী বলেন, ‘মামলার সঙ্গে সঙ্গে তদন্ত কার্যক্রম শুরু হয়েছে। আমরা অবশ্যই নিরপেক্ষভাবে তদন্ত কাজ পরিচালনা করব। প্রকৃত অপরাধীদের চিহ্নিত করার চেষ্টা চলছে। ঊর্ধ্বতন কর্মকর্তাদের ঘটনাস্থল পরিদর্শনের বিষয়টি নিশ্চিত করে আইও বলেন, ‘দুর্বৃত্তরা কোন দিন থেকে এসেছে, কোন দিকে চলে গেছে তা দেখেছি।’ গত বৃহস্পতিবার সকালে বাঘাইছড়ি উপজেলার সার্বোয়াতলী ইউনিয়নের শিজক কলেজ এলাকায় একদল দুর্বৃত্তের সশস্ত্র হামলায় সন্তু লারমার নেতৃত্বাধীন জনসংহতি সমিতির দুই নেতা ও একজন স্থানীয় বাসিন্দা খুন হন। এ ঘটনার জন্য জনসংহতি সমিতির পক্ষ থেকে প্রতিপক্ষ ইউপিডিএফ ও জনসংহতি সমিতিকে (এমএন লারমা) দায়ী করা হয়। তবে সংগঠন দুটি অভিযোগ অস্বীকার করে।
 
