
কক্সবাজারের টেকনাফ উপজেলার শাহপরীর দ্বীপ এলাকা দিয়ে অনুপ্রবেশের চেষ্টাকালে রোহিঙ্গাবোঝাই তিনটি নৌকা ফেরত পাঠিয়েছে বর্ডার গার্ড বাংলাদেশ (বিজিবি)।
গতকাল বুধবার সন্ধ্যা সাতটা থেকে আজ বৃহস্পতিবার সকাল ছয়টা পর্যন্ত নাফ নদী পার হয়ে নৌকাগুলো ওই পয়েন্ট দিয়ে ঢোকার চেষ্টা করে।
টেকনাফ-২ বিজিবির উপ-অধিনায়ক মেজর আবু রাসেল ছিদ্দিকী প্রথম আলোকে বলেন, ওই তিনটি নৌকায় শিশু, নারী ও পুরুষ থাকলেও শিশুর সংখ্যা বেশি। আর প্রতিটি নৌকায় ১২ থেকে ১৫ জনের মতো রোহিঙ্গা ছিল।
উপ-অধিনায়ক আবু রাসেল ছিদ্দিকী বলেন, এই মাসে এ পর্যন্ত ১৩টি নৌকায় ১৫৬ জন রোহিঙ্গা শিশু, নারী ও পুরুষকে নাফ নদীর বিভিন্ন সীমান্ত পয়েন্ট দিয়ে মিয়ানমারে ফেরত পাঠানো হয়েছে।
৯ অক্টোবর মিয়ানমারের রাখাইন রাজ্যের তিনটি সীমান্ত-ছাউনিতে সন্ত্রাসী হামলায় নয়জন পুলিশ সদস্য নিহত হন। এরপর সন্ত্রাসীদের আটক করতে অভিযানে নামে দেশটির সেনা ও পুলিশ বাহিনী। এরই সূত্র ধরে রোহিঙ্গাদের ওপর সেনা নির্যাতন ও বর্বরতা চালাচ্ছে বলে অভিযোগ ওঠে। সেনাদের হাত থেকে রক্ষা পেতে নাফ নদী পেরিয়ে দলে দলে রোহিঙ্গারা আশ্রয়ের প্রত্যাশায় বাংলাদেশের দিকে পাড়ি জমাচ্ছে।
