
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, সংবাদ সম্মেলনে এইচ টি ইমামের দেওয়া বক্তব্য জনগণ বিশ্বাস করেনি। আজ মঙ্গলবার জাতীয় প্রেসক্লাব মিলনায়তনে বাংলাদেশ ছাত্র ফোরাম ও উত্তরাঞ্চল ছাত্র ফোরাম আয়োজিত এক আলোচনা সভায় ফখরুল এসব কথা বলেন।বিএনপির সিনিয়র ভাইস চেয়ারম্যান তারেক রহমানের ৫০তম জন্মদিন উপলক্ষে এ আলোচনা সভার আয়োজন করা হয়।মির্জা ফখরুল বলেন, তাঁর (এইচ টি ইমাম) বক্তব্যে নির্বাচন কমিশন রায় কীভাবে উল্টে দিয়েছে, তা প্রমাণিত হয়েছে। কীভাবে বশংবদ নির্বাচন কমিশন দিয়ে ও দলের লোকজনের মাধ্যমে মোবাইল কোর্ট বসিয়ে একতরফা নির্বাচন করেছেন, তা–ও প্রমাণ হয়েছে। সুতরাং এইচ টি ইমামের কথা মানুষ এখন আর বিশ্বাস করে না।প্রধানমন্ত্রীর তথ্য ও প্রযুক্তিবিষয়ক উপদেষ্টা সজীব ওয়াজেদ জয়কে উদ্দেশ করে ফখরুল বলেন, ‘লতিফ সিদ্দিকী বলেছেন, জয় প্রতি মাস এক কোটি ৬০ লাখ টাকা বেতন নিতেন। এখন সত্য কথা বলার জন্য তাঁর চাকরি গেল, নাকি অন্য কারণে, আমরা বুঝতে পারছি না। এ বিষয়ে আমরা এখনো পর্যন্ত সরকারের কাছ থেকে কোনো ব্যাখ্যা পাইনি।’ বর্তমান সরকার গণতন্ত্র, অর্থনীতিসহ দেশের সবকিছু ধ্বংস করে দিয়েছে বলে দাবি করেন মির্জা ফখরুল।
