
করাচির অনুপ্রেরণা ঢাকাঢাকা আর্ট সামিট থেকে অনুপ্রেরণা নিয়ে পাকিস্তানের করাচিতে আয়োজন করা হয়েছে একই ধরনের আর্ট সামিট। করাচি আর্ট সামিটের প্রধান উদ্যোক্তা জয়নব জাফরি গত মঙ্গলবার সামিটের উদ্বোধনী অনুষ্ঠানে জানিয়েছেন এ কথা। তিনি বলেন, ‘শিল্প হচ্ছে এমন এক অভিব্যক্তি, যা ইতিবাচকভাবে গ্রহণ করা প্রয়োজন। করাচি আর্ট সামিটের মাধ্যমে আমরা শিল্পের সঙ্গে সাধারণ মানুষকে সম্পৃক্ত করতে চাই। এটি শুধু অভিজাতদের বিষয় নয়। আমাদের সবার এ ব্যাপারে জানাশোনা থাকতে হবে।’ পাকিস্তানের জাতীয় জাদুঘরে হচ্ছে করাচি আর্ট সামিট। দ্য এক্সপ্রেস ট্রিবিউন
কচ্ছপ পাচারের দায়ে বাংলাদেশির কারাদণ্ডবিপন্ন প্রজাতির কচ্ছপ পাচারের অভিযোগে এক বাংলাদেশিকে কারাদণ্ড দিয়েছেন হংকংয়ের একটি আদালত। ৩১ বছর বয়সী ওই বাংলাদেশিকে চার সপ্তাহের কারাদণ্ড দেন পশ্চিম কোওলুন ম্যাজিস্ট্রেট আদালত। দেশটির কৃষি, মৎস্য ও সংরক্ষণবিষয়ক বিভাগের একজন মুখপাত্র জানিয়েছেন, গত মঙ্গলবার ওই ব্যক্তির ব্যাগ থেকে বিভিন্ন প্রজাতির মোট ৯২টি কচ্ছপ উদ্ধার করা হয়। পরে তাঁর বিরুদ্ধে বিপন্ন প্রজাতির কচ্ছপ অবৈধভাবে আমদানির অভিযোগ করা হয়। দ্য স্ট্যান্ডার্ড
বাংলাদেশি কিশোরকে নির্যাতন, গ্রেপ্তার ২ভারতের ওডিশা রাজ্যের ভুবনেশ্বরে এক বাংলাদেশি কিশোরকে নির্যাতনের অভিযোগে গত মঙ্গলবার একটি বেসরকারি উন্নয়ন সংস্থার আশ্রয় নিবাসের প্রধান হোচিমিন শাস্ত্রী ও সেখানকার রাঁধুনিকে গ্রেপ্তার করেছে পুলিশ। পুরি শহর থেকে ওই কিশোরকে উদ্ধার করেছিল আরেকটি বেসরকারি উন্নয়ন সংস্থা। উদ্ধারের সময় সে হাঁটতে পারছিল না। এ সময় সে ‘আশা কিরণ’ নামের ওই আশ্রয় নিবাসের কর্মকর্তাদের বিরুদ্ধে শারীরিক ও যৌন নির্যাতনের অভিযোগ করে। পরে তদন্ত করে অভিযোগের সত্যতা পায় পুলিশ। দুজনের বিরুদ্ধে মামলা করা হয়েছে। প্রগতিবাদী ডট কম
