
পটুয়াখালীর বাউফল উপজেলা স্বাস্থ্য কমপ্লেক্সের সামনে গত শুক্রবার রাতে সেবা ক্লিনিকে এক নবজাতকের মৃত্যু হয়েছে বলে অভিযোগ পাওয়া গেছে। অভিযোগ উঠেছে, ক্লিনিক কর্তৃপক্ষের অবহেলার কারণে এ ঘটনা ঘটেছে। ওই নবজাতকের মা নাজমা বেগম বলেন, তিনি যখন এ ক্লিনিকে আসেন, তখনো পেটের ভেতর বাচ্চা নড়াচড়া করছিল। ক্লিনিক কর্তৃপক্ষ জোর করার কারণেই স্বাস্থ্য কমপ্লেক্সে যেতে পারেননি। আর এ কারণেই তাঁর সন্তান মারা গেছে। তিনি আরও বলেন, সন্তান প্রসবের সময় কোনো চিকিৎসক ছিলেন না। ক্লিনিকের ব্যবস্থাপনা পরিচালক মোসা. স্বপ্না বেগম বলেন, ‘ওই প্রসূতি মৃত বাচ্চা প্রসব করেছেন। এ জন্য ক্লিনিক কর্তৃপক্ষ দায়ী না।’ বাউফল থানার ওসি আযম খান ফারুকী বলেন, ‘বিষয়টি শুনেছি। লিখিত অভিযোগ পেলে প্রয়োজনীয় ব্যবস্থা নেওয়া হবে।’ 
