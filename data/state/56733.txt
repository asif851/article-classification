
চট্টগ্রাম নগরের খুলশী থানাধীন বিহারি কলোনি এলাকায় গায়েহলুদের অনুষ্ঠান চলাকালে মো. জসিম (২৫) নামের এক যুবককে খুন করেছে দুর্বৃত্তরা। ঘটনার সঙ্গে জড়িত সন্দেহে সাজিদ নামের আরেক যুবককে আটক করেছে পুলিশ।
গতকাল বৃহস্পতিবার দিবাগত রাত তিনটার দিকে এ ঘটনা ঘটে।
নিহত জসিম একটি বেসরকারি কোম্পানিতে বিক্রয়কর্মী হিসেবে কর্মরত ছিলেন। তিনি খুলশীর সেগুনবাগান এলাকার ফরিদ আহমেদের ছেলে।
পুলিশ ও স্থানীয় সূত্রে জানা গেছে, গতকাল রাতে বিহারি কলোনির ৪ নম্বর লেনে গায়েহলুদ উপলক্ষে সাংস্কৃতিক অনুষ্ঠানের আয়োজন করা হয়। ওই অনুষ্ঠান দেখাকে কেন্দ্র করে জসিমের সঙ্গে সাজিদের কথা-কাটাকাটি হয়। একপর্যায়ে তাঁদের মধ্যে হাতাহাতির ঘটনাও ঘটে।
খুলশী থানার উপপরিদর্শক (এসআই) ফররুখ আহমেদ প্রথম আলোকে বলেন, গায়েহলুদের অনুষ্ঠান দেখা নিয়ে কথা-কাটাকাটির একপর্যায়ে জসিম সাজিদকে মারধর করেন। পরে সাজিদ ও তাঁর পাঁচ-ছয়জন সহযোগী ধারালো অস্ত্র নিয়ে জসিমের ওপর হামলা চালান। এতে তাঁর মৃত্যু হয়।
সন্দেহভাজন সাজিদ ও তাঁর সহযোগীরা মাদকসেবী বলে জানায় পুলিশ। তাঁরা সবাই বিহারি কলোনির বাসিন্দা।
চট্টগ্রাম মেডিকেল কলেজ হাসপাতালের পুলিশ ফাঁড়ির দায়িত্বরত নায়েক আবুল বাশার প্রথম আলোকে জানান, জসিমের কপাল ও গলায় ধারালো অস্ত্রের আঘাতের চিহ্ন ছিল। আজ ভোরে গুরুতর আহত অবস্থায় হাসপাতালে নিয়ে আসা হলে কর্তব্যরত চিকিৎসক তাঁকে মৃত ঘোষণা করেন।
