
প্রথম আলোর কর্মীদের জন্য শারীরিক চিকিৎসাবিষয়ক প্রশিক্ষণ দিয়েছে বাংলাদেশ ফিজিক্যাল থেরাপি অ্যাসোসিয়েশন (বিপিএ)। গতকাল মঙ্গলবার প্রথম আলোর কারওয়ান বাজারের কার্যালয়ে দুই ধাপে প্রায় দেড় শ কর্মী ওই প্রশিক্ষণে অংশ নিয়েছেন।বিপিএর সাংগঠনিক সম্পাদক জাকারিয়া ফারুক স্বাগত ও পরিচিতি বক্তব্য দেন। প্রশিক্ষণের প্রথম পর্যায়ে বক্তব্য দেন বিপিএর সভাপতি দলিলুর রহমান। বর্তমান অফিসগুলোতে দীর্ঘ সময় বসে কাজ করার ক্ষেত্রে কী ধরনের শারীরিক জটিলতা হতে পারে, সে বিষয়ে তিনি আলোকপাত করেন। বিশেষ করে কোমরব্যথা, ঘাড়, কাঁধে ব্যথা বা শক্ত হয়ে যাওয়া (ফ্রোজেন সোল্ডার), মাংসপেশির হঠাৎ সংকোচন ইত্যাদি কী কী কারণে হতে পারে, এসব নিয়ে কথা বলেন তিনি। দীর্ঘ সময় বসে কাজ করাকে তিনি নিরুৎসাহিত করেন এবং কর্মক্ষেত্রে করা যায়, এ রকম কিছু সাধারণ ব্যায়াম দেখিয়ে দেন। তিনি বলেন, ‘এ ধরনের ব্যথাগুলোকে বলা যায় মেকানিক্যাল প্রবলেম। কিন্তু অনেকে এ ধরনের ব্যথায় গাদা গাদা ব্যথানাশক ওষুধ খেয়ে নিজের দীর্ঘস্থায়ী ক্ষতি করেন। ফিজিক্যাল থেরাপি একটি প্রাকৃতিক চিকিৎসা।’প্রশিক্ষণের দ্বিতীয় পর্যায়ে বাংলাদেশ ফিজিক্যাল থেরাপি অ্যাসোসিয়েশনের সাতজন সদস্য প্রথম আলোর কর্মীদের উপদলে বিভক্ত করে সমস্যাগুলো শোনেন ও পরামর্শ দেন। এ সাতজন হলেন বিপিএর সাধারণ সম্পাদক ফরিদ উদ্দীন, সহসভাপতি ইয়াসমিন আরা ও মাকসুদুল আলম, প্রকাশনা সম্পাদক মনোয়ারুল হক, অর্থ সম্পাদক মনিরুল হক, সাংগঠনিক সম্পাদক জাকারিয়া ফারুক ও নির্বাহী সদস্য মাহবুব সাকিব।
