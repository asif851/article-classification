
সৌদি আরবের মক্কায় মসজিদুল হারামে ক্রেন ভেঙে নিহত ব্যক্তিদের মধ্যে একজন বাংলাদেশির পরিচয় মিলেছে। তাঁর নাম আবুল কাশেম সুফি (৪৫)। মক্কার শিশা মুয়াইসিমে (লাশ রাখার হিমঘর) তাঁর মরদেহ শনাক্ত করা হয়েছে। তিনি চট্টগ্রামের চন্দনাইশ উপজেলার কাঞ্চনাবাদ ইউনিয়নের পশ্চিম এলাহাবাদের সুফিবাড়ির বাসিন্দা।
ওই দুর্ঘটনায় আহত ব্যক্তিদের মধ্যে মোহাম্মদ নিজাম উদ্দিন (৪১) ও সরদার আবদুর রব (৫৯) নামের দুই বাংলাদেশির পরিচয় পাওয়া গেছে। মক্কার বাদশা ফয়সাল শিশা হাসপাতালের ৭২৩ নম্বর কক্ষে চট্টগ্রামের নিজামউদ্দিন (পাসপোর্ট নম্বর এবি ৭২৪৬৯৮৭) চিকিৎসাধীন। আর মক্কার বাদশা আবদুল আজিজ হাসপাতালের ৪০৭ নম্বর কক্ষে খুলনার তেরখাদার রব (পাসপোর্ট নম্বর বিই ০২৮১০৮২) চিকিৎসাধীন। চিকিৎসকেরা জানিয়েছেন, তাঁরা শঙ্কামুক্ত।
গত শুক্রবার মক্কায় মসজিদুল হারামে ক্রেন ভেঙে পড়ে অন্তত ১০৭ জন নিহত হন।
