
ভোলার চরফ্যাশনে কৃষক লীগের নেতা-কর্মীদের হামলায় বিএনপি ও এর অঙ্গসংগঠনের ১০ নেতা-কর্মী আহত হয়েছেন। গত বৃহস্পতিবার সন্ধ্যায় উপজেলার বিআরডিবি চৌমোহনী এলাকায় এ ঘটনা ঘটে। এ সময় কৃষক লীগের নেতা-কর্মীরা ভোলা-৪ আসনের বিএনপির সাবেক সাংসদ নাজিম উদ্দিন আলমের বাড়ি কয়েক ঘণ্টা ঘেরাও করে রাখেন বলে অভিযোগ পাওয়া গেছে।প্রত্যক্ষদর্শী সূত্রে জানা গেছে, বৃহস্পতিবার বিকেলে নাজিম উদ্দিন আলমের সঙ্গে তাঁর বাড়িতে ঈদের শুভেচ্ছা বিনিময় করতে আসেন ইউনিয়ন বিএনপি ও সহযোগী সংগঠনের নেতা-কর্মীরা। একই সময় চরফ্যাশন পৌরসভার বিআরডিবি চৌমোহনী এলাকায় অধ্যক্ষ নজরুল ইসলাম ফাউন্ডেশনের কার্যালয়ে ঈদ পুনর্মিলনীর আয়োজন করে কৃষক লীগ। সেখানে উপজেলা কৃষক লীগের সদস্য মো. ইউসুফের সঙ্গে উপজেলা শ্রমিক লীগের সভাপতি জসিম মালতিয়ার ছোট ভাই লিমন মালতিয়ার বাগিবতণ্ডা হয়। ইউসুফকে নিজেদের কর্মী দাবি করে ওই সময় সেখানে উপস্থিত হন উপজেলা স্বেচ্ছাসেবক দলের সাধারণ সম্পাদক মীর ছায়েদ।এর জের ধরে কৃষক লীগের যুগ্ম আহ্বায়ক আবদুল্যাহ আল নোমানের নেতৃত্বে একদল নেতা-কর্মী নাজিম উদ্দিনের সঙ্গে দেখা করতে আসা বিএনপি ও এর অঙ্গসংগঠনের নেতা-কর্মীদের পিটিয়ে জখম করেন। একপর্যায়ে তাঁরা নাজিম উদ্দিনের বাড়ি ঘেরাও করে রাখেন। এ সময় তাঁরা বিক্ষোভ মিছিল করে ওই বাড়িতে ইটপাটকেলও নিক্ষেপ করেন।কৃষক লীগের নেতা-কর্মীরা সন্ধ্যা সাতটা থেকে রাত ১১টা পর্যন্ত ওই বাড়ি ঘেরাও করে রাখেন।হামলায় গুরুতর আহত উপজেলা স্বেচ্ছাসেবক দলের সাধারণ সম্পাদক মীর ছায়েদ, উপজেলা যুবদলের সহসভাপতি জামাল হোসেন, যুগ্ম সাধারণ সম্পাদক গিয়াসউদ্দিন, নির্বাহী সদস্য মহসিন, নুরুদ্দিন, আতিক, মোসলেহউদ্দিন, জসিম উদ্দিন, রায়হান ও উপজেলা স্বেচ্ছাসেবক দলের সাংগঠনিক সম্পাদক আলাউদ্দিনকে হাসপাতালে ভর্তি করা হয়েছে।নাজিম উদ্দিন আলম অভিযোগ করেন, ‘এলাকাছাড়া করার জন্য আওয়ামী লীগের নেতা-কর্মীরা বিএনপির নেতা-কর্মীদের ওপর হামলা করেছেন। তাঁরা আমার বাড়ি ঘেরাও করে রাত ১১টা পর্যন্ত আমাকে ও বিএনপির নেতা-কর্মীদের অবরোধ করে রাখেন।’উপজেলা আওয়ামী লীগের সাংগঠনিক সম্পাদক জামাল মহাজন ও উপজেলা কৃষক লীগের যুগ্ম আহ্বায়ক আবদুল্যাহ আল নোমান অভিযোগ অস্বীকার করে জানান, চরফ্যাশনে কোনো লোক বিএনপি করে না। তবু তারা জোর করে মানুষকে দিয়ে বিএনপি করাতে চায়। এ জন্য কৃষক লীগের এক কর্মীকে নিয়ে মারধরও করা হয়েছে। এ নিয়ে জনগণ একটু উত্তেজিত হয়েছে মাত্র।
