
দেশের ৩৫টি ওয়েব পোর্টাল বন্ধ করে দিয়েছে বাংলাদেশ টেলিযোগাযোগ নিয়ন্ত্রণ কমিশন (বিটিআরসি)। তবে কী কারণে এসব নিউজ পোর্টাল বন্ধ করা হয়েছে, তা জানা যায়নি। আজ বৃহস্পতিবার রাত থেকেই এ সিদ্ধান্ত কার্যকর হবে।
এ ব্যাপারে জানতে চাইলে আজ বৃহস্পতিবার রাতে বিটিআরসির চেয়ারম্যান শাহজাহান মাহমুদ প্রথম আলোকে বলেন, ডাক ও টেলিযোগাযোগ মন্ত্রণালয়ের নির্দেশনার ভিত্তিতে ৩৫টি ওয়েব পোর্টাল বন্ধ করে দেওয়া হয়েছে। এ ব্যাপারে ইন্টারনেট গেটওয়ে (আইআইজি) অপারেটরদের বলা হয়েছে।
বার্তা সংস্থা ইউএনবির খবরে বলা হয়েছে, বিটিআরসি ৩০টি ওয়েব পোর্টাল বন্ধ করে দিয়েছে। বিটিআরসির চেয়ারম্যান শাহজাহান মাহমুদের বরাত দিয়ে ওই খবরে বলা হয়, বন্ধ হওয়া ওয়েবসাইটের মধ্যে রয়েছে ‘শীর্ষনিউজবিডি ডটকম’ এবং ‘আমারদেশঅনলাইন ডটকম’ বন্ধ করা হয়েছে।

