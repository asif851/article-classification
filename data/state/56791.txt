
আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেছেন, ‘প্রধানমন্ত্রীর বিশেষ সহকারীর ক্ষমতা ব্যবহার করলে শুধু ছয় কোটি নয়, ৬০০ কোটি টাকার মালিক হতে পারতাম। কিন্তু একটি পত্রিকা রাজনৈতিক নেতাদের চরিত্র হরণের জন্য একের পর এক অপপ্রচার চালিয়ে যাচ্ছে। তারা চাইছে দেশে নৈরাজ্য সৃষ্টি হয়ে তৃতীয় পক্ষকে ক্ষমতায় আনতে।’আজ সোমবার দুপুর সাড়ে ১২টার দিকে জগন্নাথ বিশ্ববিদ্যালয়ের কেন্দ্রীয় মিলনায়তনে এক আলোচনা সভায় হানিফ এ কথা বলেন। বিজয় দিবস উপলক্ষে বিশ্ববিদ্যালয় শাখা ছাত্রলীগ এ অনুষ্ঠানের আয়োজন করে।মাহবুব উল আলম হানিফ বলেন, ‘কাদের মোল্লার রায় বাস্তবায়ন নিয়ে পাকিস্তানের সংসদে নিন্দা প্রস্তাবের প্রতিবাদে সারা দেশে বিক্ষোভ চলছে। কিন্তু বিরোধী দলের নেতা খালেদা জিয়া নিশ্চুপ। এতে প্রমাণ হয়, খালেদা জিয়াও পাকিস্তানের দোসর।’বিশ্ববিদ্যালয় শাখা ছাত্রলীগের সভাপতি শরিফুল ইসলামের সভাপতিত্বে সাংসদ নজরুল ইসলাম, বিশ্ববিদ্যালয়ের ইতিহাস বিভাগের চেয়ারম্যান মো. সেলিম, ছাত্রলীগের কেন্দ্রীয় কমিটির সাধারণ সম্পাদক সিদ্দিকী নাজমুল আলম ও শাখা ছাত্রলীগের সাধারণ সম্পাদক সিরাজুল ইসলাম প্রমুখ বক্তব্য দেন।
প্রসঙ্গত, গত ২১ ডিসেম্বর প্রথম আলোতে ‘৫ বছরেই সম্পদের পাহাড়’ শিরোনামে একটি সংবাদ প্রকাশিত হয়। ওই খবরে বলা হয়, পাঁচ বছরে হানিফ প্রায় পাঁচ কোটি টাকায় ৭০ একর জমি কিনেছেন। এর মধ্যে ৬৬ একরই সুন্দরবনের পাশে বাগেরহাটের মংলা উপজেলার জয়মনিগোল গ্রামে। তিন কোটি টাকা বিনিয়োগ করে প্রতিষ্ঠা করেছেন তিনটি নতুন ব্যবসাপ্রতিষ্ঠান। গাজীপুরে কিনেছেন তিন একর জমি। হাতে আছে আরও প্রায় ৪৪ লাখ টাকা। স্ত্রী ও নিজের নামে শেয়ার কেনা আছে এক কোটি ২২ লাখ টাকার। এক কোটি ১৮ লাখ টাকায় দুটি গাড়িও কিনেছেন। এ সরকারের প্রায় পুরো মেয়াদেই তিনি প্রধানমন্ত্রীর বিশেষ সহকারী ছিলেন।
৫ বছরেই সম্পদের পাহাড়
