
একাত্তরে মুক্তিযুদ্ধকালে মানবতাবিরোধী অপরাধী জামায়াতে ইসলামীর আমির মতিউর রহমান নিজামীর ফাঁসি কার্যকর করতে তালিকাভুক্ত জল্লাদের মধ্যে রাজু নামের এক জল্লাদকে কাশিমপুর হাইসিকিউরিটি কারাগার থেকে ঢাকা কেন্দ্রীয় কারাগারে আনা হয়েছে। আজ মঙ্গলবার বেলা তিনটার পর কারাগারের একটি গাড়িতে করে তাঁকে আনা হয়। কারা অধিদপ্তরের একজন ঊর্ধ্বতন কর্মকর্তা বিষয়টি জানিয়েছেন। তিনি আরও জানিয়েছেন, জল্লাদ শাহজাহান আলীর নেতৃত্বে এ ফাঁসি কার্যকর করা হবে।
এর আগে নিজামীর ফাঁসির রায় কার্যকর করা নিয়ে দুপুরে কারা অধিদপ্তরে এক বৈঠক অনুষ্ঠিত হয়। সেখানে উপস্থিত ছিলেন কারা অধিদপ্তরের ভারপ্রাপ্ত মহাপরিদর্শক (প্রিজন) কর্নেল মো. ইকবাল হাসান, ডিআইজি (প্রিজন) গোলাম হায়দার ও ঢাকা কারাগারের জ্যেষ্ঠ কারা তত্ত্বাবধায়ক মো. জাহাঙ্গীর কবীরসহ ঊর্ধ্বতন কারা কর্মকর্তারা।
সকাল ১০টার পর ভারপ্রাপ্ত মহাপরিদর্শক (প্রিজন) কর্নেল মো. ইকবাল হাসান ঢাকা কেন্দ্রীয় কারাগারে যান। সেখানে কিছুক্ষণ থাকার পর বেরিয়ে আসেন।
এদিকে নিজামীর ফাঁসির রায় কার্যকর করাকে কেন্দ্র করে কারা ফটক ও আশপাশের এলাকায় প্রচুর পুলিশ ও র‍্যাব সদস্য মোতায়েন করা হয়েছে।
