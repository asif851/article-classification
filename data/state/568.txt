
মিডিয়া কাভারেজ না পেলেও ছাত্রলীগ ভালো কাজ করে যাবে বলে দৃঢ় প্রত্যয় ব্যক্ত করেছেন রাজশাহী মহানগর আওয়ামী লীগের সভাপতি এ এইচ এম খায়রুজ্জামান লিটন। তিনি বলেন, ‘মিডিয়া ছাত্রলীগের ভালো কাজের কাভারেজ (প্রচার) দিক বা না দিক, ছাত্রলীগ তার জন্য বসে থাকবে না। ছাত্রলীগ কাভারেজ না পেলেও ভালো কাজ করে যাবে।’
আজ বুধবার রাজশাহী বিশ্ববিদ্যালয়ে ছাত্রলীগের সপ্তাহব্যাপী ‘ক্লিন ক্যাম্পাস, সেইফ ক্যাম্পাস’ কর্মসূচির উদ্বোধনকালে কেন্দ্রীয় নির্বাহী কমিটির এই সদস্য এসব কথা বলেন।
রাজশাহী সিটি করপোরেশনের সাবেক এই মেয়র বলেন, ‘মিডিয়া সব সময় ছাত্রলীগ নিয়ে নেগেটিভ খবর প্রচার করে। কিন্তু ভালো কাজের খবর প্রচার করে না।’ খায়রুজ্জামান দাবি করেন, ‘ছাত্রলীগ কখনো খারাপ কাজ করে না। ছাত্রলীগের ভেতরে কিছু অনুপ্রবেশকারী রয়েছে, যারা খারাপ কাজ করে থাকে। আর মিডিয়া সেটাই ফলাও করে প্রচার করে।’আজ রাজশাহী বিশ্ববিদ্যালয়ের শাবাশ বাংলাদেশ চত্বরে বেলা ১১টায় সপ্তাহব্যাপী ‘ক্লিন ক্যাম্পাস, সেইফ ক্যাম্পাস’ কর্মসূচির উদ্বোধন করা হয়। সেখানে বিশ্ববিদ্যালয় ছাত্রলীগের সভাপতি মিজানুর রহমানের সভাপতিত্বে উপস্থিত ছিলেন মহানগর আওয়ামী লীগের সাধারণ সম্পাদক ডাবলু সরকার, কেন্দ্রীয় ছাত্রলীগের সহসম্পাদক ওয়ালিদ আহমেদ, জহিরুল হক, খালেদ হোসেন, সদস্য সাইদুল ইসলাম, বিশ্ববিদ্যালয় ছাত্রলীগের ভারপ্রাপ্ত সাধারণ সম্পাদক খালিদ হোসেন, যুগ্ম সম্পাদক গোলাম কিবরিয়া, শাহানুর শাকিল প্রমুখ।
বেলা সাড়ে ১১টার দিকে ছাত্রলীগের শতাধিক নেতা-কর্মী ক্যাম্পাসের পুরাতন ফোকলোর চত্বর থেকে পরিচ্ছন্নতা অভিযান শুরু করেন। বেলা দুইটা পর্যন্ত তাঁরা ক্যাম্পাসের প্রশাসনিক ভবনসহ বিভিন্ন একাডেমিক ভবনের চারপাশের আবর্জনা পরিষ্কার করেন। এ সময় তাঁরা ক্যাম্পাসের বিভিন্ন গুরুত্বপূর্ণ পয়েন্টে ডাস্টবিন স্থাপন করেন। কেন্দ্রীয় ছাত্রলীগের কর্মসূচির অংশ হিসেবে ৭ ডিসেম্বর পর্যন্ত এ কর্মসূচি চলবে বলে জানিয়েছে বিশ্ববিদ্যালয় ছাত্রলীগ।
