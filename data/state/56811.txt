
নারায়ণগঞ্জের ধলেশ্বরী নদীতে গতকাল মঙ্গলবার ভোরে দুটি যাত্রীবাহী লঞ্চে অভিযান চালিয়ে ১ হাজার ৪০০ কেজি জাটকা আটক করেছেন কোস্টগার্ড পাগলা স্টেশনের সদস্যরা। তবে এ ঘটনায় কাউকে আটক করা যায়নি। কোস্টগার্ড পাগলা স্টেশনের কমান্ডার হাসানুর রহমান জানান, যাত্রীবাহী লঞ্চ ‘এমভি পূবালী’ ও ‘মর্নিংসান-১’ থেকে এসব জাটকা আটক করা হয়। এর দাম প্রায় ৪ লাখ ২০ হাজার টাকা। জাটকাগুলো নারায়ণগঞ্জ জেলা মৎস্য কর্মকর্তার মাধ্যমে বিভিন্ন এতিমখানায় দিয়ে দেওয়া হয়েছে।
