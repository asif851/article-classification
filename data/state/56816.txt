
ভারতের পশ্চিমবঙ্গের মুখ্যমন্ত্রী মমতা বন্দ্যোপাধ্যায় তিন দিনের সফরে ঢাকায় এসে পৌঁছেছেন। আজ বৃহস্পতিবার রাত নয়টার পর তাঁকে বহনকারী বিমানটি ঢাকার হজরত শাহজালাল আন্তর্জাতিক বিমানবন্দরে অবতরণ করে। সেখানে মমতা বন্দ্যোপাধ্যায়কে স্বাগত জানান পররাষ্ট্র প্রতিমন্ত্রী শাহরিয়ার আলম। এ সময় ঢাকায় নিযুক্ত ভারতীয় হাইকমিশনার পঙ্কজ সরনসহ কর্মকর্তারা উপস্থিত ছিলেন।বিমানবন্দরে নেমে সাংবাদিকদের মমতা বলেন, ‘মনে হচ্ছে নিজের দেশে এসেছি। রবীন্দ্রনাথের-নজরুলের বাংলা, বঙ্গবন্ধুর বাংলা। একবারেই মনে হচ্ছে না বিদেশ এসেছি।’ বিমানবন্দরের আনুষ্ঠানিকতা শেষে মমতাকে সোনারগাঁও হোটেলে নিয়ে যাওয়া হয়। এদিকে ঢাকা আসার আগে আজ আন্তর্জাতিক মাতৃভাষা দিবসের প্রাক্কালে কলকাতার জওহরলাল নেহরু সড়কে এম পি বিড়লা তারা মণ্ডল ভবনের উল্টোদিকে ভাষা শহীদ স্মারকের ভিত্তিপ্রস্তর উদ্বোধন করেন মমতা। এ সময় তিনি বলেন, ‘আমি বিদেশ যেতে বেশি পছন্দ করি না। কিন্তু সিঙ্গাপুর গিয়েছি অর্থের টানে, আর ঢাকা যাচ্ছি প্রাণের টানে।’পররাষ্ট্র মন্ত্রণালয় সূত্রে জানা গেছে, বাংলাদেশ সফরের সময় মমতা বন্দ্যোপাধ্যায় রাষ্ট্রপতি মো. আবদুল হামিদ ও প্রধানমন্ত্রী শেখ হাসিনার সঙ্গে সৌজন্য সাক্ষাৎ করবেন। এ ছাড়া তিনি পররাষ্ট্রমন্ত্রী এ এইচ মাহমুদ আলীর সঙ্গে বৈঠক করবেন। এসব আলোচনার সময় বাংলাদেশের পক্ষ থেকে তিস্তার পানি বণ্টন চুক্তি সইয়ের ব্যাপারে মমতাকে কোনো চাপ দেওয়া হবে না। 
দায়িত্বশীল একজন কূটনীতিক বলেন, ‘আন্তর্জাতিক মাতৃভাষা দিবসে পররাষ্ট্রমন্ত্রীর আমন্ত্রিত অতিথি হয়ে পশ্চিমবঙ্গের মুখ্যমন্ত্রী ঢাকায় আসছেন। অমীমাংসিত সমস্যার বিষয় এলেও সম্পর্ক নিবিড় করাতে গুরুত্ব থাকবে।’মমতার সফরসূচিএ সফরে রাষ্ট্রপতি, প্রধানমন্ত্রী ও পররাষ্ট্রমন্ত্রীর সঙ্গে বৈঠকের পাশাপাশি বায়ান্নর ভাষা শহীদদের প্রতি শ্রদ্ধা জানাতে মমতা বন্দ্যোপাধ্যায় শহীদ মিনারে যাবেন। তিনি বঙ্গবন্ধু স্মৃতি জাদুঘরও পরিদর্শন করবেন। এ ছাড়া তিনি ইন্দো-বাংলা চেম্বার অব কর্মাস অ্যান্ড ইন্ডাস্ট্রি (আইবিসিসিআই), ফেডারেশন অব চেম্বার অব কমার্স অ্যান্ড ইন্ডাস্ট্রি (এফবিসিসিআই) ও ইন্ডিয়ান চেম্বার অব কর্মাস, কলকাতা (আইসিসি) আয়োজিত ব্যবসায়ীদের সভা এবং বাংলাদেশ ও ভারতের সাংস্কৃতিক ব্যক্তিত্বদের সঙ্গে মতবিনিময় অনুষ্ঠানে যোগ দেবেন।
আরও পড়ুন:সম্পর্ক ঝালাই করতে আসছেন মমতা
 
 
