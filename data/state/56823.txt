
বাংলাদেশের উন্নয়নে গৃহীত সপ্তম পঞ্চবার্ষিকী পরিকল্পনায় (২০১৬-২০) টেকসই উন্নয়ন লক্ষ্যমাত্রার (এসডিজি) ধারাবাহিকভাবে একীভূত করা হয়েছে। ‘কেউ পিছিয়ে পড়বে না’ নীতিকে সামনে রেখে সরকার এ পরিকল্পনায় পরিবেশ সুরক্ষার যথাযথ পদ্ধতি গ্রহণ করে ন্যায়সংগত ও অর্থনৈতিক প্রবৃদ্ধি অর্জনে কাজ করছে। গতকাল বুধবার সকালে পল্লী কর্ম-সহায়ক ফাউন্ডেশন (পিকেএসএফ) মিলনায়তনে ‘বাংলাদেশে এসডিজি বাস্তবায়ন: অগ্রগতি এবং ভবিষ্যৎ পরিকল্পনা’ বিষয়ে এক সেমিনারে আলোচকেরা এসব কথা বলেন। সেমিনারে মূল প্রবন্ধ পাঠ করেন প্রধানমন্ত্রীর কার্যালয়ের গভর্নেন্স ইনোভেশন ইউনিটের (জিআইইউ) মহাপরিচালক মো. আবদুল হালিম।মূল প্রবন্ধে বলা হয়, বর্তমান সরকার সপ্তম পঞ্চবার্ষিকী পরিকল্পনায় পরিবেশ সুরক্ষার যথাযথ পদ্ধতি গ্রহণ করে ন্যায়সংগত ও ব্যাপক অর্থনৈতিক প্রবৃদ্ধি অর্জনে কাজ করছে। সপ্তম পঞ্চবার্ষিকী পরিকল্পনা ২০৩০ সালের মধ্যে এসডিজি বাস্তবায়ন এবং আরও দুটি পঞ্চবার্ষিকী পরিকল্পনার ভিত্তি তৈরি করেছে। এ ছাড়া বাংলাদেশ সপ্তম পঞ্চবার্ষিকী পরিকল্পনায় ইতিমধ্যে এসডিজির ১৬৯টি টার্গেট অন্তর্ভুক্ত করেছে। এগুলোর মধ্যে ৫৬টি বাংলাদেশের পরিকল্পনার সঙ্গে ভালোভাবে মিলে যায়। বাকি ১০৩টি আংশিকভাবে মেলে। পক্ষান্তরে ১১টি টার্গেট বাংলাদেশে বাস্তবায়নযোগ্য নয়। পররাষ্ট্রসচিব শহীদুল হক বলেন, বাংলাদেশ ‘এমডিজিতে (সহস্রাব্দ উন্নয়ন লক্ষ্যমাত্রা) সাফল্য অর্জন করেছে। এসডিজিতে ২০৩০ সাল পর্যন্ত আমরা দেশের উন্নয়নে কী কী উদ্যোগ গ্রহণ করব, তা সকলে মিলে আলোচনা করে ঠিক করা হয়েছে। সেসব পরিকল্পনা বিস্তারিতভাবে এসডিজিতে অন্তর্ভুক্ত করা হয়েছে। এমডিজির ধারাবাহিকতায় এসডিজিতেও বাংলাদেশ সাফল্য অর্জন করবে।’পিকেএসএফের চেয়ারম্যান কাজী খলিকুজ্জামান বলেন, এসডিজির দর্শনভিত্তিক লক্ষ্যমাত্রাগুলো বাস্তবায়নে সরকার তার প্রতিশ্রুতি অনুযায়ী কাজ করছে কি না, তা জানানো হবে এ সেমিনারে।
