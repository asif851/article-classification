
গোপালগঞ্জে স্ত্রীকে হত্যার দায়ে স্বামী তুহিন কাজীকে নিম্ন আদালতের দেওয়া মৃত্যুদণ্ডাদেশ বহাল রেখেছেন হাইকোর্ট।আসামির আপিল ও ডেথ রেফারেন্সের (মৃত্যুদণ্ড অনুমোদন) ওপর শুনানি শেষে বিচারপতি এম ইনায়েতুর রহিম ও বিচারপতি আমির হোসেনের সমন্বয়ে গঠিত হাইকোর্ট বেঞ্চ গতকাল বৃহস্পতিবার এ রায় দেন। আদালতে তুহিন কাজীর পক্ষে ছিলেন আইনজীবী খন্দকার মাহবুব হোসেন ও এস এম শাহজাহান। রাষ্ট্রপক্ষে ছিলেন ডেপুটি অ্যাটর্নি জেনারেল শেখ এ কে এম মনিরুজ্জামান কবীর।মামলার নথি থেকে জানা যায়, ২০০৭ সালের ১০ আগস্ট সদর উপজেলার তুহিন কাজী যৌতুকের দাবিতে স্ত্রী মিনা সুলতানাকে মুখ বেঁধে দা দিয়ে কুপিয়ে হত্যা করে। এ ঘটনায় পরদিন তুহিন ও তাঁর মা কাতু বিবির বিরুদ্ধে নারী ও শিশু নির্যাতন দমন আইনে গোপালগঞ্জ সদর থানায় মামলা করেন মিনার বাবা। ওই বছরের ১২ আগস্ট তুহিনকে গ্রেপ্তার করে পুলিশ। ময়নাতদন্ত প্রতিবেদন অনুসারে মিনার শরীরে ২১টি কোপের চিহ্ন ছিল।
