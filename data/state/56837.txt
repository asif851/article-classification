
বাংলাদেশের সঙ্গে ভারতের সম্পর্ক আরও উন্নত করার জন্য দেশটির প্রধানমন্ত্রী নরেন্দ্র মোদির প্রতি অনুরোধ জানিয়েছেন ত্রিপুরার মুখ্যমন্ত্রী মানিক সরকার। রাজ্যটির সার্বিক উন্নয়ন ও বাংলাদেশের সঙ্গে এর উন্নততর যোগাযোগ ব্যবস্থা প্রতিষ্ঠার মাধ্যমে এ সম্পর্ক উন্নয়নের অনুরোধ জানান তিনি। গত শুক্রবার নয়াদিল্লিতে মোদির সঙ্গে প্রথম বৈঠকে মানিক সরকার এ অনুরোধ জানান। মুখ্যমন্ত্রী মানিক প্রধানমন্ত্রীকে বলেন, বাংলাদেশের সড়ক, রেল ও নৌপথের মাধ্যমে ভারতের সঙ্গে যুক্ত ত্রিপুরা। তাই এ পথে যোগাযোগ প্রতিষ্ঠার প্রয়োজন। তিনি বলেন, ‘বাংলাদেশের মধ্য দিয়ে জরুরি ভিত্তিতে ট্রানজিট ও ট্রান্সশিপমেন্ট সুবিধা প্রয়োজন ভারতের।’ আগরতলা নিউজ এক্সপ্রেসের বরাত দিয়ে গতকাল ইউএনবি এ খবর প্রকাশ করে। ইউএনবি|
