
মুন্সিগঞ্জের টঙ্গিবাড়ী উপজেলার মাওয়া-মুক্তারপুর সংযোগ সড়কের বেইলি সেতুটি দুটি মালবোঝাই ট্রাকসহ ভেঙে খালের পানিতে পড়ে গেছে। গত রোববার রাত সাড়ে ১১টার দিকে উপজেলার বলই এলাকায় এই দুর্ঘটনা ঘটে। এরপর থেকে ওই রাস্তায় যানবাহন চলাচল বন্ধ রয়েছে। এতে জনদুর্ভোগ চরম আকার ধারণ করেছে।
গতকাল সোমবার সরেজমিনে দেখা গেছে, সেতুটির প্রায় মাঝখানের অংশ ভেঙে পানিতে পড়ে আছে। আলুভর্তি ট্রাক দুটিও পড়ে রয়েছে। সেতুটির দুই পাশে যাত্রীবাহী ও মালবাহী যানবাহন এসে আবার ফিরে যাচ্ছে। এলাকার বাসিন্দারা বলেছেন, এই দুর্ঘটনায় বালিগাঁও, কলমা, ডহরি, খলাপাড়াসহ আশপাশের অন্তত ১৫টি গ্রামের লোকজনের যাতায়াতে সমস্যা হচ্ছে।
প্রত্যক্ষদর্শীদের সূত্রে জানা গেছে, উপজেলার বালিগাঁও বাজার হয়ে ট্রাক দুটি গত রোববার রাতে টঙ্গিবাড়ী আসার পথে সেতুটি পার হচ্ছিল। একপর্যায়ে ভেঙে পানিতে পড়ে যায়। সেতুটি ভেঙে পড়ার বিকট শব্দে এলাকাবাসী হকচকিত হয়ে পড়েন। পরে সেতুর কাছে গিয়ে দেখেন, ট্রাকসহ সেতুটি খালে পড়ে আছে। তবে ট্রাক দুটির চালক ও চালকের সহকারীদের কাউকে খুঁজে পাননি। গতকাল সকাল ১০টায় মুন্সিগঞ্জ ফায়ার সার্ভিস স্টেশনের ডুবুরিরা দুর্ঘটনাস্থলে তল্লাশি অভিযান চালান। তবে কাউকে খুঁজে পাননি। ধারণা করা হচ্ছে, দুর্ঘটনার পর ট্রাক দুটির চালক ও তাঁদের সহকারীরা পালিয়ে গেছেন।
টঙ্গিবাড়ী থানার ভারপ্রাপ্ত কর্মকর্তা (ওসি) মো. আলমগীর হোসেন বলেন, এই দুর্ঘটনায় কেউ হতাহত হননি। দুর্ঘটনাস্থলে পুলিশ রয়েছে। সড়ক ও জনপথ (সওজ) বিভাগের কর্মকর্তারাও দুর্ঘটনাস্থল পরিদর্শন করেছেন।
সওজ বিভাগের মুন্সিগঞ্জের কার্যালয়ের উপবিভাগীয় প্রকৌশলী আবদুর রহমান বলেন, সেতুর ওপর দিয়ে ৫ টন ওজন নিয়ে যানবাহন চলাচল করতে পারে। কিন্তু এসব সেতু দিয়ে ধারণক্ষমতার অধিক মালামাল নিয়ে যানবাহন চলাচল করে। রোববার রাতে ওই দুটি ট্রাক ৭০ টন ওজন নিয়ে চলাচল করছিল। এ কারণে সেতু ভেঙে পড়ে যায়। চালক দুজনের বিরুদ্ধে টঙ্গিবাড়ী থানায় অভিযোগ দেওয়া হয়েছে। তা ছাড়া, ইতিমধ্যে সেতুটি সংস্কারের কাজ চলছে। তবে ভারী যন্ত্রপাতি এনে কাজ করতে একটু সময় লাগবে। 
