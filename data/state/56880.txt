
টাঙ্গাইলের সখীপুর আবাসিক মহিলা কলেজ কেন্দ্রে আজ সোমবার ডিগ্রি (পাস কোর্স) পরীক্ষার দর্শন বিষয়ে মাত্র একজন পরীক্ষার্থী পরীক্ষায় অংশ নেন। পরীক্ষার্থী একজন হলেও কেন্দ্রের দায়িত্বপ্রাপ্ত ব্যক্তিদের আয়োজনে কমতি ছিল না। একজনের জন্য ওই কেন্দ্রে মোট ১২ জন দায়িত্ব পালন করেন।
পরীক্ষা পরিচালনা কমিটির সদস্য ও সমাজকর্ম বিষয়ের প্রভাষক শরীফুল ইসলাম জানান, একজন পরীক্ষার্থীর জন্য উপজেলা নির্বাহী কর্মকর্তার (ইউএনও) একজন প্রতিনিধি, অধ্যক্ষ, পরীক্ষা কমিটির তিনজন, একজন পর্যবেক্ষক (যে শিক্ষক হলে দায়িত্ব পালন করেন), দুজন পুলিশ, একজন চিকিৎসক, একজন করণিক এবং দুজন পিয়ন দায়িত্ব পালন করেছেন। দর্শন বিষয়টি আর কোনো পরীক্ষার্থীর না থাকায় ওই একজনই পরীক্ষায় অংশ নেন।
সখীপুর আবাসিক মহিলা কলেজের অধ্যক্ষ ও কেন্দ্রসচিব রেনুবর রহমান বলেন, ২০১৫ সালের ডিগ্রি (পাস কোর্স) পরীক্ষা গত ১৫ জুলাই থেকে শুরু হয়েছে, শেষ হবে ১২ অক্টোবর। এ কেন্দ্রে সরকারি মুজিব কলেজের ১৩১ জন পরীক্ষার্থী অংশ নিয়েছেন।
কেন্দ্রে দায়িত্ব পালনকারী ইউএনওর প্রতিনিধি ও উপজেলা একাডেমিক সুপারভাইজার মো. আনোয়ার হোসেন প্রথম আলোকে বলেন, পরীক্ষার্থী একজন হলেও দায়িত্ব পালনে কোনো কমতি নেই। বেলা একটার দিকে থানা হেফাজতে থাকা প্রশ্নপত্র পুলিশ পাহারায় তুলে কেন্দ্রে আনতে হয়েছে। পরীক্ষার্থী ১০০ জন থাকলেও যে কাজ, একজন থাকলেও একই কাজ। একজন বলে অবহেলা করা যায় না। একমাত্র পরীক্ষার্থী আকলিমা বলেন, ‘একা একা পরীক্ষা দেওয়ার মজাই আলাদা। আমাকে ঘিরে ১২ জন দায়িত্ব পালন করছেন।’
