
রাঙামাটির বাঘাইছড়ি উপজেলার সাজেক ইউনিয়নের গঙ্গারামমুখ এলাকায় বাঘাইহাটের সহিংস ঘটনা নিহত ব্যক্তিদের স্মরণসভার আয়োজন করা হয়েছে। ১৯ ফেব্রুয়ারি ইউপিডিএফের সহযোগী সংগঠন সাজেক ভূমি রক্ষা কমিটি ও সাজেক নারী সমাজের উদ্যোগে এই সভার আয়োজন করা হয়।সকাল আটটায় গঙ্গারামমুখ উজো বাজার এলাকায় নির্মিত অস্থায়ী স্মৃতিসৌধে পুষ্পস্তবক অর্পণ করা হয়। পরে গঙ্গারামমুখ সরকারি প্রাথমিক বিদ্যালয়ে সমাবেশ অনুষ্ঠিত হয়। সমাবেশে সভাপতিত্ব করেন সাজেক ভূমি রক্ষা কমিটির সভাপতি জ্ঞানেন্দু বিকাশ চাকমা। বক্তব্য দেন ইউপিডিএফের কেন্দ্রীয় কমিটির সদস্য দেবদন্ত ত্রিপুরা, বান্দরবান জেলা সংগঠক ছোটন কান্তি তঞ্চঙ্গ্যা, যুব ফোরামের কেন্দ্রীয় কমিটির সাংগঠনিক সম্পাদক জিকো ত্রিপুরা, পাহাড়ি ছাত্র পরিষদের কেন্দ্রীয় কমিটির সাংস্কৃতিক সম্পাদক অংকন চাকমা, সাজেক ইউনিয়ন পরিষদের চেয়ারম্যান অতুলাল চাকমা, ঘিলাছড়ি নারী নির্যাতন প্রতিরোধ কমিটির সভাপতি কাজলী ত্রিপুরা, ভূমি রক্ষা কমিটির সহসভাপতি বিমল কান্তি চাকমা, সাজেক নারী সমাজের সভাপতি নিরুপা চাকমা প্রমুখ। উল্লেখ্য, ২০১০ সালে ১৯ ও ২০ ফেব্রুয়ারি বাঘাইহাটে আদিবাসী-বাঙালিদের মধ্যে সহিংস ঘটনায় দুই আদিবাসী নিহত ও একজন নিখোঁজ হন। এ ঘটনায় পাঁচ শতাধিক আদিবাসী-বাঙালির বাড়িঘর পুড়ে যায়।
