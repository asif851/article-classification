
শ্রীলঙ্কার প্রেসিডেন্ট মাইথ্রিপালা সিরিসেনা বলেছেন, গণতান্ত্রিক এই রাষ্ট্রে (বাংলাদেশ) একটি শক্তিশালী বিরোধী দল থাকা উচিত। এই বিরোধী দলই সরকারকে সঠিক পথে রাখতে সহায়তা করবে। খবর ইউএনবির।
সংসদের প্রধান বিরোধীদলীয় নেতা রওশন এরশাদ গতকাল শুক্রবার সিরিসেনার সঙ্গে স্থানীয় একটি হোটেলে দেখা করতে গেলে তিনি এসব কথা বলেন। সিরিসেনা বলেন, ‘...গণতান্ত্রিক একটি দেশে বিরোধী দল খুব গুরুত্বপূর্ণ।’ বাংলাদেশের কয়েকটি উচ্চপদে যেমন প্রধানমন্ত্রী, জাতীয় সংসদের স্পিকার ও বিরোধী দলের প্রধানের পদে নারী নেতৃত্বের প্রশংসা করেন সিরিসেনা। এই বৈঠকে তিনি জানান, তাঁদের দেশেও পার্লামেন্টে নারীদের প্রতিনিধিত্ব বাড়ানোর উদ্যোগ নেওয়া হয়েছে।
শ্রীলঙ্কার প্রেসিডেন্ট মাইথ্রিপালা সিরিসেনা তিন দিনের রাষ্ট্রীয় সফরে গত বৃহস্পতিবার সকালে ঢাকায় আসেন। আজ শনিবার তাঁর শ্রীলঙ্কায় ফেরার কথা।
