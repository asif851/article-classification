
নিজের গড়া ভাস্কর্য ‘অপরাজেয় বাংলা’র পাদদেশে নেওয়া হলো ভাস্কর আবদুল্লাহ খালিদের মরদেহ। সেখানে শিল্পী, সংস্কৃতিজগতের ব্যক্তি ও সংগঠনের পক্ষ থেকে তাঁর প্রতি শ্রদ্ধা জানানো হয়।আজ রোববার দুপুর সাড়ে ১২টার দিকে ভাস্করের মরদেহ সেখানে নেওয়া হয়। সংস্কৃতিমন্ত্রী আসাদুজ্জামান নূর, ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক সেখানে তাঁকে শেষ শ্রদ্ধা জানান।এর আগে বেলা সাড়ে ১১টার দিকে বারডেম হাসপাতাল থেকে ভাস্করের মরদেহ আনা হয় চারুকলা ইনস্টিটিউটে। সেখানে চিত্রশিল্পী রফিকুন নবী, সৈয়দ জাহাঙ্গীরসহ অন্য শিল্পী ও চারুকলার শিক্ষক-শিক্ষার্থীরা তাঁকে শ্রদ্ধা জানান।এরপর আবদুল্লাহ খালিদেরর মরদেহ নেওয়া হয় ঢাকা বিশ্ববিদ্যালয়ের কেন্দ্রীয় মসজিদে। সেখানে জানাজা শেষে মরদেহ নেওয়া হবে মিরপুরের শহীদ বুদ্ধিজীবী কবরস্থানে। সেখানেই তাঁর দাফন সম্পন্ন হবে।গতকাল শনিবার রাত ১১টা ৪৫ মিনিটে রাজধানীর বারডেম হাসপাতালে ভাস্কর আবদুল্লাহ খালিদ ইন্তেকাল করেন (ইন্না লিল্লাহি ওয়া ইন্না ইলাইহি রাজিউন)।আবদুল্লাহ খালিদের বয়স হয়েছিল ৭৫ বছর। তিনি স্ত্রী উম্মে কুলসুমসহ দুই ছেলে ও এক মেয়ে রেখে গেছেন। এ বছর শিল্পকলায় (ভাস্কর্য) একুশে পদক পান গুণী এই ভাস্কর।১৯৭৩ সালে অপরাজেয় বাংলার নির্মাণকাজ শুরু করেন আবদুল্লাহ খালিদ। বঙ্গবন্ধু হত্যাকাণ্ডের পর মৌলবাদীদের বিরোধিতার কারণে নির্মাণকাজ বিলম্বিত হয়। নির্মাণকাজ শেষে ১৯৭৯ সালের ১৬ ডিসেম্বর উদ্বোধন হয় ‘অপরাজেয় বাংলা’। এরপর আমাদের মুক্তিযুদ্ধের চেতনার অন্যতম প্রতীকে পরিণত হয় এই ভাস্কর্য।
