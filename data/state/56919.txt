
সাংবাদিক পেটানোর মামলায় পটুয়াখালী-৩ (গলাচিপা-দশমিনা) আসনের সরকারদলীয় সাংসদ গোলাম মাওলা রনির জামিনের আবেদন নামঞ্জুর করেছেন আদালত।আজ মঙ্গলবার মহানগর দায়রা জজ আদালতের বিচারক আখতারুজ্জামান শুনানি শেষে এ আদেশ দেন।গত ২৮ জুলাই মহানগর দায়রা জজ আদালতে রনির আইনজীবী কবির হোসেন জামিনের আবেদন করেন। এ বিষয়ে শুনানির জন্য ১৩ আগস্ট তারিখ ধার্য করেন আদালত। আজ শুনানি নিয়ে রনির জামিন আবেদন নামঞ্জুর করেছেন আদালত।রনির আইনজীবী কবির হোসেন জানিয়েছেন, এই আদেশের বিরুদ্ধে তাঁরা উচ্চ আদালতে যাবেন।গত ২০ জুলাই দুপুরে রাজধানীর তোপখানা সড়কের মেহেরবা প্লাজায় ব্যক্তিগত কার্যালয়ের সামনে ইনডিপেনডেন্ট টিভি চ্যানেলের দুই সংবাদকর্মী ইমতিয়াজ মোমিন ও ভিডিও চিত্রগ্রাহক মহসীন মুকুলকে মারধর করেন সাংসদ রনি। ওই দিন সন্ধ্যায় ইনডিপেনডেন্ট টিভির সহকারী ব্যবস্থাপক ইউনুছ আলী হত্যাচেষ্টার অভিযোগে গোলাম মাওলাসহ অজ্ঞাতনামা ২০ জনের বিরুদ্ধে শাহবাগ থানায় মামলা করেন। টিভি চ্যানেলটির অন্যতম মালিক সালমান এফ রহমান ও দুই সংবাদকর্মীর বিরুদ্ধে চাঁদা দাবি, অপহরণ ও হত্যাচেষ্টার অভিযোগে একই থানায় পাল্টা মামলা করেন গোলাম মাওলা।
২১ জুলাই ঢাকার মুখ্য মহানগর হাকিম আদালতে আত্মসমর্পণ করে জামিনের আবেদন করলে রনির জামিন মঞ্জুর করেন আদালত।
পরের দিন তাঁর জামিন বাতিলের আবেদন করেন হত্যাচেষ্টা মামলার বাদী ইউনুছ আলী। আবেদনে অভিযোগ করা হয়, সাংসদ গোলাম মাওলা জামিন পাওয়ার পর বাদীকে ফোনে হুমকি-ধামকি দিয়েছেন। এ ঘটনায় শাহবাগ থানায় তিনি সাধারণ ডায়েরি (জিডি) করেছেন। পুলিশ এ বিষয়ে তদন্ত করে সাংসদের বিরুদ্ধে প্রতিবেদন দিয়েছে।
২৪ জুলাই শুনানি শেষে ঢাকার মহানগর হাকিম এ মামলায় জামিন বাতিল করে রনিকে গ্রেপ্তারের নির্দেশ দেন। তাঁকে ওই দিনই রাজধানীর বসুন্ধরা আবাসিক এলাকা থেকে গ্রেপ্তার করে ঢাকা মহানগর গোয়েন্দা পুলিশ (ডিবি)।
২৫ জালাই তাঁর পক্ষে পুনরায় জামিনের আবেদন করা হলে ঢাকা মহানগর হাকিম সরকারদলীয় এই সাংসদের জামিন আবেদন নামঞ্জুর করে তাঁকে কারাগারে পাঠানোর আদেশ দেন। ২৮ জুলাই পুনরায় তাঁর জামিনের আবেদন করা হয়।

