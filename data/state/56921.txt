
রাজবাড়ীর গোয়ালন্দে পৌর ছাত্রলীগের সহসভাপতি জাহাঙ্গীর হোসেনের (৩০) হত্যাকারীদের গ্রেপ্তার ও ফাঁসির দাবিতে মানববন্ধন হয়েছে। গতকাল রোববার দৌলতদিয়া-খুলনা মহাসড়কের পৌরসভার জামতলায় সড়ক অবরোধ করে উপজেলাবাসীর ব্যানারে এই কর্মসূচি পালন করা হয়।পরে উপজেলা নির্বাহী কর্মকর্তার (ইউএনও) কাছে স্বরাষ্ট্রমন্ত্রীর বরাবর একটি স্মারকলিপি দেন তাঁরা। এ ছাড়া ৭২ ঘণ্টার মধ্যে আসামি গ্রেপ্তার না হলে দক্ষিণাঞ্চলের সঙ্গে সড়ক যোগাযোগ বন্ধ করার হুমকি দেওয়া হয়। গতকাল সকাল সোয়া ১০টার দিকে পৌর জামতলা এলাকায় সড়কের দুই পাশে দাঁড়িয়ে মানববন্ধন কর্মসূচি পালন করা হয়।মানববন্ধনে আরও বক্তব্য দেন উপজেলা পরিষদের ভাইস চেয়ারম্যান গোলাম মাহাবুব রাব্বানী, উপজেলা স্বেচ্ছাসেবক লীগের সভাপতি আনিসুর রহমান প্রমুখ। বেলা সাড়ে ১১টা পর্যন্ত মানববন্ধন কর্মসূচি পালনের সময় থেমে থেমে বিক্ষোভ চলে।গোয়ালন্দ ঘাট থানার ভারপ্রাপ্ত কর্মকর্তা (ওসি) এ কে এম নাসির উল্লাহ বলেন, ২২ জুলাই থেকে গোয়েন্দা পুলিশ (ডিবি) মামলাটি তদন্ত করছে। অগ্রগতির ব্যাপারে তারাই ভালো বলতে পারবে।১৩ জুলাই রাতে গোয়ালন্দ বাজার থেকে মোটরসাইকেলে করে পৌরসভার হাউলিকেউটিলের নিজ বাড়িতে ফিরছিলেন জাহাঙ্গীর হোসেন (৩০)। পথে কামরুল ইসলাম কলেজের সামনে দুর্বৃত্তরা তাঁকে কুপিয়ে হত্যা করে।
