
পূর্বাচল নতুন শহর প্রকল্প এলাকায় অধিগ্রহণ করা জমিতে গড়ে তোলা বিভিন্ন স্থাপনা উচ্ছেদে অভিযান চালিয়েছে রাজধানী উন্নয়ন কর্তৃপক্ষ (রাজউক)।গতকাল মঙ্গলবার পূর্বাচল ১০ নম্বর সেক্টরে সকাল থেকে শুরু হওয়া এই অভিযানে ৩০টির মতো মাটি ও টিনের ঘর এবং অন্যান্য স্থাপনা উচ্ছেদ করা হয়। অভিযান চলে বিকেল পাঁচটা পর্যন্ত।অভিযান পরিচালনাকারী রাজউকের নির্বাহী ম্যাজিস্ট্রেট মো. নাসির উদ্দিন প্রথম আলোকে বলেন, পূর্বাচলে ভূমি ও অন্যান্য অবকাঠামো উন্নয়নকাজের সঙ্গে যুক্ত ঠিকাদারেরা অনেক সময় নিয়মিত কার্যক্রম চালানোর ক্ষেত্রে স্থানীয়দের দ্বারা বাধাগ্রস্ত হন। যদিও স্থানীয় ওই ব্যক্তিদের কাছ থেকে অধিগ্রহণ করা জমির মূল্য ও ক্ষতিপূরণ বুঝিয়ে দেওয়া হয়েছে। তারপরও অনেকে সেখানে বসবাস করেন, জমিতে সবজি চাষ এমনকি গবাদিপশুও পালন করেন। ঠিকাদারদের কাছ থেকে পাওয়া এমন কিছু অভিযোগের পরিপ্রেক্ষিতে এই উচ্ছেদ অভিযান চালানো হয়েছে।প্রকল্প এলাকায় এমন আরও কিছু স্থাপনা উচ্ছেদ করতে আজ বুধবার ও আগামীকাল বৃহস্পতিবারও অভিযান চালানো হবে বলে জানান নাসির উদ্দিন।
 
