
নির্বাচন কমিশন (ইসি) গঠন, নির্বাচনকালীন সরকার ও নির্বাচন ব্যবস্থার আমূল সংস্কারের জন্য রাষ্ট্রপতি আবদুল হামিদকে ৫৩ দফা সুপারিশ দিয়েছে বাংলাদেশের কমিউনিস্ট পার্টি (সিপিবি)। ইসি গঠনে সংবিধান অনুযায়ী আইন প্রণয়ন এবং রাষ্ট্রের সংবিধানিক পদে থাকা ব্যক্তিদের নিয়ে ‘সিলেক্ট কমিটি’ গঠনের প্রস্তাব করেছে দলটি।
আজ বৃহস্পতিবার সন্ধ্যায় সিপিবির নেতৃবৃন্দ বঙ্গভবনে গিয়ে প্রস্তাব তুলে ধরেন। রাষ্ট্রপতির সঙ্গে আলোচনায় সিপিবির নেতৃত্ব দেন দলটির সভাপতি মুজাহিদুল ইসলাম সেলিম।
নির্বাচন কমিশন সম্পর্কে সিপিবি রাষ্ট্রপতিকে সাত দফা সুপারিশ দেয়। এতে বলা হয়, প্রধান নির্বাচন কমিশনার ও অন্য নির্বাচন কমিশনার নিয়োগ দেওয়ার বিষয়টি রাজনৈতিক দলগুলোর সঙ্গে আলোচনার ওপর নির্ভরশীল না হয়ে গোটা প্রক্রিয়াটিকে একটি আইনগত কাঠামোর আওতায় নিয়ে আসা উচিত। এ জন্য ‘সিলেক্ট কমিটি’ গঠনের পদ্ধতি নির্ধারণসহ সংবিধানের ১১৮ অনুচ্ছেদের ১ নম্বর ধারার নির্দেশনা অনুযায়ী উপযুক্ত আইন প্রণয়ন করা উচিত।
নির্বাচনকালীন সরকারের বিষয়ে সিপিবি দুই দফা সুপারিশ দেয়। সেখানে দলটি জানায়, নির্বাচনকালীন সরকারের কর্তৃত্বকে সাংবিধানিকভাবে সংকুচিত করে তার কাজ তত্ত্বাবধায়কমূলক ও অত্যাবশ্যক রুটিন কিছু কাজের মধ্যে সীমাবদ্ধ রাখতে হবে।
নির্বাচন ব্যবস্থা ঢেলে সাজাতে দেশে প্রচলিত নির্বাচনী ব্যবস্থার আমূল পরিবর্তনের কথা বলেছে সংগঠনটি। এ জন্য ‘সংখ্যানুপাতিক প্রতিনিধিত্ব’ ব্যবস্থা প্রবর্তনসহ এ বিষয়ে রাষ্ট্রপতিকে ৪৪টি সুপারিশ করেছে দলটি।
রাষ্ট্রপতির সঙ্গে সিপিবির সংলাপের বিষয়ে কার্যালয় থেকে পাঠানো সংবাদ বিজ্ঞপ্তিতে বলা হয়েছে, রাষ্ট্রপতি সিপিবির প্রতিনিধিদলকে বঙ্গভবনে স্বাগত জানিয়ে বলেন, বিভিন্ন রাজনৈতিক দলগুলোর সঙ্গে আলোচনা ও মতবিনিময়ের ফলে নির্বাচন কমিশন গঠনে বিভিন্ন ইতিবাচক প্রস্তাব পাওয়া যাচ্ছে। যা শক্তিশালী নির্বাচন কমিশন গঠনে সহায়ক হবে। এ সময় রাষ্ট্রপতির কার্যালয়ের সচিব সম্পদ বড়ুয়া, সামরিক সচিব মেজর জেনারেল সরোয়ার হোসেন, প্রেস সচিব জয়নাল আবেদীন উপস্থিত ছিলেন।
সিপিবির প্রতিনিধিদলের অন্য সদস্যরা হলেন দলটির সাধারণ সম্পাদক সৈয়দ আবু জাফর আহমেদ, প্রেসিডিয়াম সদস্য হায়দার আকবর খান রনো, মোহাম্মদ শাহ আলম, লক্ষ্মী চক্রবর্তী, সাজ্জাদ জহির চন্দন, মিহির ঘোষ, কেন্দ্রীয় কমিটির সদস্য রুহিন হোসেন ও আবদুল্লাহ ক্বাফী রতন।
