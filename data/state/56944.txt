
রামপালে কয়লাভিত্তিক বিদ্যুৎকেন্দ্র স্থাপিত হলে সুন্দরবন ধ্বংস হয়ে যাবে বলে মনে করেন না অর্থমন্ত্রী আবুল মাল আবদুল মুহিত।বিদ্যুৎকেন্দ্রটি স্থাপনের বিরোধিতাকারীদের সমালোচনা করে অর্থমন্ত্রী বলেন, তাঁদের বিরোধিতা অর্থহীন ও ভিত্তিহীন। এ বিরোধিতা মোটেই তথ্যনির্ভর নয় এবং ভুল দর্শনের ওপর দাঁড়িয়ে তাঁরা আন্দোলন করছেন।শিগগির এ ব্যাপারে সংশ্লিষ্ট ব্যক্তিদের সঙ্গে বড় আকারের একটি বৈঠক করার কথা উল্লেখ করে অর্থমন্ত্রী জানান, রামপালের পাশাপাশি নতুন করে আরও পাঁচটি কয়লাভিত্তিক বিদ্যুৎকেন্দ্র স্থাপনের অনুমোদন দেওয়া হয়েছে।সচিবালয়ে গতকাল রোববার অর্থনৈতিক বিষয়-সংক্রান্ত মন্ত্রিসভা কমিটি ও ক্রয়-সংক্রান্ত মন্ত্রিসভা কমিটির বৈঠক শেষে সাংবাদিকদের প্রশ্নের জবাবে অর্থমন্ত্রী এসব কথা বলেন।বাংলাদেশ-ভারত যৌথ উদ্যোগে বাগেরহাটের রামপালে এক হাজার ৩২০ মেগাওয়াট উৎপাদন ক্ষমতার কয়লাভিত্তিক বিদ্যুৎকেন্দ্র স্থাপনের উদ্যোগ রয়েছে সরকারের। তেল-গ্যাস-খনিজ সম্পদ ও বিদ্যুৎ-বন্দর রক্ষা জাতীয় কমিটি ও বামপন্থী দলগুলো এর বিরোধিতা করছে। ২৪ থেকে ২৮ সেপ্টেম্বর পর্যন্ত ঢাকা থেকে রামপালমুখী লংমার্চও করেছে।আগামী ২২ অক্টোবর এই বিদ্যুৎকেন্দ্রের ভিত্তিপ্রস্তর স্থাপিত হওয়ার কথা। আন্দোলনকারীরা ১১ অক্টোবরের মধ্যে এ সিদ্ধান্ত থেকে পিছিয়ে আসতে সরকারকে চূড়ান্ত সময়সীমা বেঁধে দিয়েছে।নিজেকে পরিবেশবাদী উল্লেখ করে অর্থমন্ত্রী বলেন, ‘একটা জিনিস বোঝা উচিত, কয়লানির্ভর বিদ্যুৎকেন্দ্র আমাদের করতেই হবে, তা আনু মুহাম্মদ সাহেব যা-ই বলুন না কেন। কারণ, কয়লা সবচেয়ে সস্তা। আর আমরা সেটাই ব্যবহারের চেষ্টা করছি।’ বাংলাদেশ পরিবেশ আন্দোলনের (বাপা) প্রতিষ্ঠাতা সভাপতি অর্থমন্ত্রী।পাঁচ বিদ্যুৎকেন্দ্রের প্রস্তাব অনুমোদিত: ক্রয় কমিটিতে এক হাজার ৫০০ থেকে দুই হাজার ৫০০ মেগাওয়াট উৎপাদন ক্ষমতার আরও পাঁচটি কয়লাভিত্তিক বিদ্যুৎকেন্দ্র স্থাপনের প্রস্তাব অনুমোদিত হয়েছে। নির্মাণ, মালিকানা ও পরিচালনা (বিওও) পদ্ধতিতে এগুলো স্থাপিত হবে। এর মধ্যে তিনটি বিদ্যুৎকেন্দ্র নির্মাণ করবে ওরিয়ন গ্রুপ, আর দুটি করবে এস আলম গ্রুপ।
