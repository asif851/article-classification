
চাঁপাইনবাবগঞ্জের গোমস্তাপুর উপজেলার রোকনপুর সীমান্ত এলাকার একটি বিল থেকে গতকাল রোববার সকালে আসাদুল ইসলাম নামের এক বাংলাদেশি যুবকের লাশ উদ্ধার করেছে বিজিবি। তিনি গত শুক্রবার থেকে নিখোঁজ ছিলেন।গোমস্তাপুর উপজেলার রাধানগর ইউনিয়নের যশোইল গ্রামের ইন্তাজ আলীর ছেলে আসাদুল (২৫)। তবে তাঁর বসবাস ছিল পার্শ্ববর্তী আক্কেলপুর বড়ডাঙ্গা গ্রামে।৪৩ বর্ডার গার্ড বাংলাদেশ (বিজিবি) ব্যাটালিয়নের অধিনায়ক লে. কর্নেল মুজিবর রহমান বলেন, সকালে আসাদুলের দুই সহযোগী সীমান্তসংলগ্ন বিল সিঙ্গাবাদ পাথার দিয়ে নৌকাযোগে তাঁর লাশ নিয়ে আসছিলেন। পরে তাঁরা বিজিবির উপস্থিতি টের পেয়ে লাশ ফেলে পালিয়ে যান। বিজিবির সদস্যরা লাশটি উদ্ধার করেছেন। লাশের মুখ ফোলা ও শরীরের বিভিন্ন স্থানে পোড়া দাগ ছিল।আসাদুলের ভাই রবিউল ইসলামের বরাত দিয়ে মুজিবর রহমান বলেন, তিনি (আসাদুল) কৃষিকাজের পাশাপাশি গরু চোরাচালানের সঙ্গেও সম্পৃক্ত ছিলেন।
