
এক লাখ আলেমের সই করা ফতোয়া নিয়ে যুক্তরাষ্ট্রে গেছেন কিশোরগঞ্জের শোলাকিয়া ঈদগাহের ইমাম ফরিদ উদ্দিন মাসঊদ। সঙ্গে ছোট ভাই আরিফ উদ্দিন (মারুফ) এবং দুই ছেলে সদরুদ্দিন মাকনুন ও জুনুদ উদ্দিন মাকতুমকেও নিয়ে গেছেন।গতকাল বুধবার রাতে তাঁরা ঢাকা থেকে যুক্তরাষ্ট্রের উদ্দেশে রওনা হন।বাংলাদেশ জমিয়াতুল উলামা এ বিষয়ে গতকাল গণমাধ্যমে বিজ্ঞপ্তি পাঠিয়েছে। তাতে জমিয়াতুল উলামার চেয়ারম্যান ফরিদ উদ্দিন মাসঊদ বলেন, বাংলাদেশের আলেমদের তৈরি শান্তির বার্তা ফতোয়া জাতিসংঘে পৌঁছানোই এ সফরের মূল লক্ষ্য। সেখানে তিনি সন্ত্রাসবাদ দমনবিষয়ক একটি সম্মেলনে অংশ নেবেন।বিজ্ঞপ্তিতে সফরসঙ্গী ভাই আরিফ উদ্দিনকে জমিয়তের অভিভাবক পরিষদের সদস্য, ছেলে সদরুদ্দিন মাকনুনকে জমিয়তের ঢাকা মহানগরীর সেক্রেটারি ও আরেক ছেলে জুনুদ উদ্দিন মাকতুমকে আইনবিষয়ক সম্পাদক উল্লেখ করা হয়। আগামী ২৫ ফেব্রুয়ারি তাঁদের দেশে ফেরার কথা বলে জানানো হয়।
