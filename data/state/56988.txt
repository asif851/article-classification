
বরগুনার পুলিশ সুপার মো. সাইফুল ইসলামের বদলির আদেশ প্রত্যাহারের দাবিতে গতকাল শনিবার সকালে বরগুনায় মানববন্ধন ও সমাবেশ করেছে বিভিন্ন শ্রেণি-পেশার মানুষ। সমাবেশে এ বদলিকে ষড়যন্ত্রমূলক বলে উল্লেখ করা হয়। শহরের সদর রোডে মানববন্ধনে জেলা মহিলা পরিষদ, সম্মিলিত সাংস্কৃতিক জোট, সিপিবি, জেলা মুক্তিযোদ্ধা সংসদ, সচেতন নাগরিক কমিটি (সনাক), সুশাসনের জন্য নাগরিকসহ (সুজন) ৫০টির বেশি সংগঠনের প্রতিনিধিরা অংশ নেন। মানববন্ধন চলাকালে সেখানে এসপির বদলির আদেশ প্রত্যাহারের জন্য গণস্বাক্ষর সংগ্রহ করা হয়। পরে প্রধানমন্ত্রী, স্বরাষ্ট্রমন্ত্রী ও পুলিশের মহাপরিদর্শক বরাবর স্মারকলিপি দেওয়া হয়। কর্মসূচি চলাকালে সিপিবির জেলা সভাপতি আবদুল হালিম বলেন, ‘আমাদের দেশে পুলিশ বাহিনীর প্রতি মানুষের মনোভাব খুবই নেতিবাচক। কিন্তু আমরা আজ এমন একজন পুলিশ সুপারের পক্ষে সমবেত হয়েছি, যিনি পুলিশ বাহিনীর প্রতি আমাদের ধারণাকে বদলে দিয়েছেন। তিনি প্রমাণ করেছেন, সততা ও আন্তরিকতা থাকলে পুলিশ বাহিনীর সদস্যরাও মানুষের বন্ধু হতে পারে।’ তিনি আরও বলেন, ‘একজন পুলিশ সুপারের বিরুদ্ধে গুরুতর অসদাচরণের অভিযোগ না থাকলে স্বাভাবিক নিয়মে তিন বছর একটি এলাকায় কর্মরত থাকতে পারেন। সাইফুল ইসলাম সাত মাস আগে বরগুনায় যোগদান করার পর জেলার আইনশৃঙ্খলা পরিস্থিতি স্বাভাবিক হয়েছে। এমন একজন ইতিবাচক ও সৎ পুলিশ কর্মকর্তাকে কী কারণে মাত্র সাত মাসের ব্যবধানে এখান থেকে বদলি করা হলো বরগুনার মানুষ তা জানতে চায়।’ বরগুনা প্রেসক্লাবের সভাপতি হাসান ঝন্টু বলেন, সম্প্রতি পুলিশ কনস্টেবল নিয়োগে ঘুষ-দুর্নীতি প্রতিরোধ করায় তাঁকে (এসপি) ষড়যন্ত্রমূলকভাবে বদলি করা হয়েছে। জেলা সম্মিলিত সাংস্কৃতিক জোটের সভাপতি মো. শাহজাহান বলেন, ‘সাইফুল ইসলাম যে একজন জনবান্ধব পুলিশ কর্মকর্তা আজকের এ সমাবেশ তার উজ্জ্বল উদাহরণ। কারণ মুক্তবুদ্ধি, মুক্তচিন্তায় বিশ্বাসী সমাজের সব শ্রেণি-পেশার মানুষ আজ নিজেদের তাগিদে এখানে সমবেত হয়েছে।’
