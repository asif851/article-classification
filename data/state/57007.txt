
ব্রাহ্মণবাড়িয়ার বাঞ্ছারামপুর উপজেলায় সরকারি টাকায় দেয়াল তুলে ঢোলভাঙ্গা নদী দখল করেছেন মানিকপুর ইউনিয়ন পরিষদের (ইউপি) চেয়ারম্যান মুশফিকুল মান্নান। এশীয় উন্নয়ন ব্যাংক (এডিবি) ও পরিষদের তিন লাখ টাকায় প্রায় ৪০০ ফুট দৈর্ঘ্যের এই দেয়াল নির্মাণ করেন তিনি।উপজেলা এলজিইডি কার্যালয় সূত্রে জানা গেছে, মানিকপুর ইউনিয়ন স্বাস্থ্য ও পরিবারকল্যাণ কেন্দ্রের পেছনে নদীভাঙন রোধে গাইড ওয়াল নির্মাণ করতে এডিবি থেকে এক লাখ টাকা বরাদ্দ দেওয়া হয়। এ ছাড়া, ইউনিয়ন পরিষদ থেকেও আরও দুই লাখ টাকা বরাদ্দ দেওয়া হয়৷ গত ৫ এপ্রিল বরাদ্দ দেওয়ার পর প্রায় ১০ ফুট উঁচু ওই দেয়াল নির্মাণ করা হয়৷ উপজেলা এলজিইডি প্রকৌশলী এ বি এম খোরশেদ আলম বলেন, ‘মূলত মানিকপুর স্বাস্থ্য ও পরিবারকল্যাণ কেন্দ্রের ভবনের পেছনের নদীর ভাঙন রোধে দেয়াল নির্মাণ করার জন্য এডিবির বরাদ্দ দেওয়া হয়৷ চেয়ারম্যান যেভাবে জায়গা দেখিয়েছেন সেভাবেই দেয়াল নির্মাণ করা হয়েছে৷ তবে সেটা নদীতে পড়েছে কি না, তা আমাদের দেখার বিষয় নয়।’ উপজেলা কানুনগো ম্রাগ্য মারমা বলেন, ‘দখলদারকে দেয়াল সরিয়ে নিতে শিগগিরই নোটিশ দেওয়া হবে।’ ইউপি চেয়ারম্যান মুশফিকুল মান্নান বলেন, এলাকার মানুষের দীর্ঘদিনের দাবি একটি খেলার মাঠ করার৷ আর মাঠের জন্যই দেয়াল নির্মাণ করা হয়েছে। ওই জায়গায় পরিষদের ১০০ শতক জায়গা রয়েছে৷ আর সেই জায়গা থেকে সর্বোচ্চ ১৫ ফুট নদীর ভেতরে দেয়াল নির্মাণ করা হয়েছে। এখানে আমার ১০ লাখ টাকা ব্যয় করা হয়ে গেছে৷ দেয়াল ভাঙলে পুরো টাকাটাই জলে যাবে।’
