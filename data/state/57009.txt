
মহাসড়কে নছিমন, করিমন, মহেন্দ্র, ভটভটিসহ শ্যালো ইঞ্জিনচালিত তিন চাকার অবৈধ যান চলাচল বন্ধের দাবিতে খুলনার পাঁচটি সড়কপথে অনির্দিষ্টকালের ধর্মঘট গতকাল সোমবার থেকে শুরু হয়েছে। রূপসা-বাগেরহাট বাস-মিনিবাস মালিক সমিতি ও শ্রমিকদের ডাকা এ ধর্মঘট গতকাল সকাল ১০টা থেকে শুরু হলে বিপাকে পড়ে ওই পথে চলাচলকারী যাত্রীরা।রূপসা-বাগেরহাট বাস-মিনিবাস মালিক সমিতির সভাপতি নুরুল হক বলেন, রূপসা ও সোনাডাঙ্গা বাসস্ট্যান্ড থেকে বাগেরহাট, পিরোজপুর, বরিশাল অঞ্চলগামী পাঁচটি সড়কপথে বাস চলাচল বন্ধ রয়েছে। শ্যালো ইঞ্জিনচালিত যান চলাচলের কারণে মহাসড়কে বাসে যাত্রী উঠছে না। এ কারণে বাসমালিকেরা শ্রমিকদের মজুরি ঠিকমতো দিতে পারছেন না। তাই এসব যান চলাচল বন্ধের দাবিতে ধর্মঘট শুরু করেছেন।সরেজমিন সোনাডাঙ্গা ও রূপসা বাসস্ট্যান্ডে দেখা গেছে, বাস না পেয়ে অনেক যাত্রী ইজিবাইক ও মহেন্দ্রতে চড়ে গন্তব্যে যাওয়ার চেষ্টা করছেন।
