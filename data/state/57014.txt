
সারা জীবন শিক্ষকতা পেশায় থাকার পর অবসর নিয়েছেন বৃদ্ধ শহিদুল ইসলাম (৭০)। তাঁর সংসারে আয়ের একটি বড় উৎস হলো প্রতি মাসে পাওয়া অবসর ভাতা।
শহিদুল ইসলামের বাড়ি সিরাজগঞ্জের শাহজাদপুর উপজেলার কৈজরী গ্রামে। পৌর শহরে সোনালী ব্যাংক শাখা থকে প্রতি মাসে অবসর ভাতার টাকা তোলেন তিনি। যথারীতি এ মাসেও টাকা তুলে বাড়ি ফিরছিলেন। পথে অভিনব কায়দায় একদল দুর্বৃত্ত ছিনতাই করে নেয় তাঁর টাকা। আজ বৃহস্পতিবার ব্যাংক ভবনের পাশেই এ ঘটনা ঘটে।
শহিদুল ইসলাম জানান, আজ পেনশনের সাড়ে ৯ হাজার টাকা তুলে ব্যাংক থেকে বের হন তিনি। রাস্তায় কয়েকজন ব্যক্তি তাঁর জামায় বর্জ্য (মল) ছিটিয়ে দেয়। এরপর তারাই আবার তাঁকে ধুয়ে দেওয়ার কথা বলে পাশের একটি টিউবওয়েলের কাছে নিয়ে যায়। ধুয়ে দেওয়ার এক ফাঁকে তাঁর জামার পকেটে থাকা টাকা ছিনিয়ে নিয়ে পালিয়ে যায় তাঁরা।
ব্যাংকের আশপাশের দোকানদারেরা জানান, এ নিয়ে গত ছয় মাসে কমপক্ষে ১০টি ছিনতাইয়ের ঘটনা ঘটল। প্রায়ই ব্যাংকে আসা গ্রাহকদের সাইকেল চুরি হয়ে যায়। একটি সংঘবদ্ধ চক্র এই চুরি ও ছিনতাইয়ের সঙ্গে জড়িত। যে কারণে প্রায়ই চুরি ও ছিনতাইয়ের ঘটনা ঘটছে।
এ ব্যাপারে শাহজাদপুর থানার ভারপ্রাপ্ত কর্মকর্তা (ওসি) খাজা গোলাম কিবরিয়া বলেন, বিষয়টি লোকমুখে জানা গেলেও কোনো লিখিত অভিযোগ পাওয়া যায়নি। অভিযোগ পেলে ব্যবস্থা নেওয়া হবে।
