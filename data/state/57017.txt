
আগুনে পুড়ে যাওয়ার এক বছর পরও খাগড়াছড়ির রামগড় মডেল সরকারি প্রাথমিক বিদ্যালয়ের টিনশেড ভবনটি পুনর্নির্মাণ করা হয়নি। এতে বিদ্যালয়ের শিক্ষা কার্যক্রম ব্যাহত হচ্ছে। পর পর দুই বছর জেলার শ্রেষ্ঠ শিক্ষাপ্রতিষ্ঠান হিসেবে স্বীকৃতি পাওয়া এ বিদ্যালয়ের শিক্ষার্থীর সংখ্যা সাড়ে চার শতাধিক। বিদ্যালয়ের প্রধান শিক্ষক মো. গিয়াস উদ্দিন বলেন, ভবনটি মেরামতের জন্য জেলা শিক্ষা কর্মকর্তাসহ সংশ্লিষ্ট বিভাগে একাধিকবার যোগাযোগ করা হয়েছে। কিন্তু এখনো সাড়া পাওয়া যায়নি। বিদ্যালয় প্রাঙ্গণে অবস্থিত উপজেলা রিসোর্স সেন্টারের (শিক্ষক প্রশিক্ষণ কেন্দ্র) একটি কক্ষে শিশু ও তৃতীয় শ্রেণীর কার্যক্রম চালানো হচ্ছে। তা-ও যখন প্রশিক্ষণ থাকে না তখন সেখানে ক্লাস নেওয়া যায়। বাকি চারটি শ্রেণীর ক্লাস নেওয়া হয় বিদ্যালয়ের আরেকটি ভবনে। তিনি বলেন, শ্রেণীকক্ষের অভাবে বিদ্যালয় পরিচালনা করতে গিয়ে সমস্যায় পড়েছেন তিনি। রামগড় উপজেলা শিক্ষা কর্মকর্তা মো. আবুল হাসেম প্রথম আলোকে বলেন, ক্ষতিগ্রস্ত ভবনটি মেরামতের জন্য আনুষঙ্গিক তথ্য লিখিতভাবে শিক্ষা অধিদপ্তরের মহাপরিচালকের কাছে পাঠানো হয়েছে। কিন্তু এখনো এ ব্যাপারে ইতিবাচক কোনো খবর পাওয়া যায়নি। ২০১৩ সালের ৩ মার্চ বিদ্যালয়ের পাঁচ কক্ষের টিনশেড ভবন পুড়ে যায়। এর পর থেকে সেভাবেই আছে ভবনটি।বিদ্যালয়ের শিক্ষক মো. নুরুল ইসলাম জানান, খাগড়াছড়ির অতিরিক্ত জেলা প্রশাসক (শিক্ষা ও আইসিটি) মোল্লা মিজানুর রহমান গত ১১ জানুয়ারি বিদ্যালয় পরিদর্শনে আসেন। প্রতিকূল পরিবেশেও ২০১২ ও ২০১৩ শিক্ষাবর্ষে জেলার শ্রেষ্ঠ প্রতিষ্ঠানের স্বীকৃতি পাওয়ায় তিনি শিক্ষকদের অভিনন্দন জানান। এ সময় তিনি রামগড় উপজেলা নির্বাহী কর্মকর্তা (ইউএনও) এবং জেলা শিক্ষা কর্মকর্তাকে ভবন মেরামতের জন্য দ্রুত ব্যবস্থা নিতে বলেন। রামগড় উপজেলা নির্বাহী কর্মকর্তা (ইউএনও) মো. আমিনুল ইসলাম বলেন, বিদ্যালয়ের ভবনটি জরুরিভিত্তিতে মেরামত করা দরকার।
