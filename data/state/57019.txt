
প্রধানমন্ত্রীর রাজনৈতিক উপদেষ্টা এইচ টি ইমাম বিএনপির জ্যেষ্ঠ ভাইস চেয়ারম্যান তারেক রহমানের উদ্দেশে বলেছেন, ‘ইতিহাস সাক্ষ্য দেয় বঙ্গবন্ধু শেখ মুজিবুর রহমান দেশের প্রথম রাষ্ট্রপতি। আর বঙ্গবন্ধুই ২৬ মার্চ স্বাধীনতার ঘোষণা দিয়েছিলেন। কিন্তু সাম্প্রতিক সময়ে লন্ডনে বসে দেশের ইতিহাস বিকৃত করার অপপ্রয়াস চালাচ্ছে একজন “মূর্খ”।’আজ মঙ্গলবার জগন্নাথ বিশ্ববিদ্যালয়ের কেন্দ্রীয় মিলনায়তনে এক আলোচনা সভায় এসব কথা বলেন এইচ টি ইমাম। ‘ঐতিহাসিক মুজিবনগর দিবস’ উপলক্ষে বিশ্ববিদ্যালয়ের ইতিহাস বিভাগ এই আলোচনা সভার আয়োজন করে।প্রধানমন্ত্রীর রাজনৈতিক উপদেষ্টা বলেন, ‘লাখো কণ্ঠে সোনার বাংলা গাওয়ায় কিছু ব্যক্তি সরকারের সমালোচনা করছেন। কিন্তু তাঁরা কি জানেন এখনো বগুড়া জেলার অনেক স্কুল ও মাদ্রাসায় জাতীয় সংগীত তো দূরের কথা, জাতীয় পতাকাও উত্তোলন করা হয় না।’
অনুষ্ঠানের অতিথি জাতীয় বিশ্ববিদ্যালয়ের উপাচার্য হারুন-অর-রশীদ বলেন, দেশের ইতিহাস জানতে জাতীয় বিশ্ববিদ্যালয়ে ২০১৩-১৪ শিক্ষাবর্ষ থেকে ১০০ নম্বরের একটি কোর্স চালু করা হয়েছে। এতে দেশের আসল ইতিহাস সম্পর্কে জানতে পারবেন আজকের তরুণ প্রজন্মের শিক্ষার্থীরা।
ইতিহাস বিভাগের চেয়ারম্যান মো. সেলিমের সভাপতিত্বে অনুষ্ঠানে জগন্নাথ বিশ্ববিদ্যালয়ের উপাচার্য মীজানুর রহমানসহ অন্যরা বক্তব্য দেন।
