
শিক্ষামন্ত্রী নুরুল ইসলাম নাহিদ বলেছেন, ‘বাংলাদেশের মানুষ সন্ত্রাস ও জঙ্গিবাদকে ঘৃণা করে। ইসলাম শান্তির ধর্ম, ইসলাম মানুষ হত্যা সমর্থন করে না, তাই মানুষ মেরে বেহেশতে যাওয়া যাবে না।’আজ শনিবার সুনামগঞ্জের দিরাই পৌর শহরে ‘সুরঞ্জিত সেনগুপ্ত পলিটেকনিক ইনস্টিটিউট’ ও ‘সুরঞ্জিত সেনগুপ্ত মহিলা কলেজ’র উদ্বোধনী অনুষ্ঠানে তিনি এসব কথা বলেন। বেলা আড়াইটায় পাশাপাশি অবস্থিত ওই দুটি প্রতিষ্ঠান প্রাঙ্গণে উদ্বোধনী অনুষ্ঠান হয়।অনুষ্ঠানে প্রধান অতিথির বক্তব্যে শিক্ষামন্ত্রী নুরুল ইসলাম নাহিদ আরও বলেন, ‘সন্ত্রাস-জঙ্গিবাদ প্রতিরোধে সবাইকে সচেতন হতে হবে। মা-বাবাদের সব সময় খবর রাখতে হবে সন্তান কী করে, কোথায় যায়। কোনো শিক্ষার্থী ক্লাসে ১০দিন অনুপস্থিত থাকলে ওই শিক্ষার্থী সম্পর্কে শিক্ষকদের খোঁজ নিতে হবে, অভিভাবককে জানাতে হবে।’আওয়ামী লীগের উপদেষ্টামণ্ডলীর সদস্য ও সুনামগঞ্জ-২ আসনের (দিরাই-শাল্লা) সাংসদ সুরঞ্জিত সেনগুপ্তের উদ্যোগে দিরাই পৌর শহরের দোওজ এলাকায় এই দুটি প্রতিষ্ঠান হয়েছে। দেড় একর জমির ওপর দুটি প্রতিষ্ঠানের অবকাঠামো নির্মাণের ব্যয় হয়েছে প্রায় ৮০ লাখ টাকা। চলতি বছর থেকে শিক্ষা কার্যক্রম শুরু হয়েছে। অনুষ্ঠানে এলাকার রাজনৈতিক, সামাজিক ও বিভিন্ন শ্রেণি-পেশার লোকজনের পাশাপাশি শিক্ষার্থীরাও উপস্থিত ছিলেন।অনুষ্ঠানে সভাপতিত্ব করেন সুরঞ্জিত সেনগুপ্ত। শিক্ষামন্ত্রী নুরুল ইসলাম নাহিদ দিরাইয়ে আসায় তিনি তাঁকে (শিক্ষামন্ত্রী) ধন্যবাদ জানান।
