
সিরাজগঞ্জের শাহজাদপুরসহ উত্তরবঙ্গের আটটি তেল ডিপোতে পাইপলাইনের মাধ্যমে জ্বালানি তেল সরবরাহের সরকারি সিদ্ধান্ত বাতিলের দাবিতে গতকাল রোববার সমাবেশ করেছেন নৌযান শ্রমিকেরা। বাঘাবাড়ী নৌবন্দর অয়েল ডিপোসহ আটটি ডিপোতেই শ্রমিকেরা এ কর্মসূচি পালন করেন।বাংলাদেশ নৌযান শ্রমিক ফেডারেশন এ সমাবেশের আয়োজন করে। এর আগে সংগঠনের নেতারা মিছিল বের করেন।বাঘাবাড়ী নৌবন্দর অয়েল ডিপো গেটের এ সমাবেশে বাংলাদেশ নৌযান শ্রমিক ফেডারেশন বাঘাবাড়ী শাখার সভাপতি ওয়াশিম উদ্দিন সভাপতিত্ব করেন। বক্তব্য দেন ফেডারেশনের সহসভাপতি মো. জিন্নাত আলী, বাঘাবাড়ী নৌযান শ্রমিক ফেডারেশনের উপদেষ্টা আজিজুল হক, সাধারণ সম্পাদক আসাদুজ্জামান, জানে আলম, আজগর আলী, আবুল বাসার প্রমুখ। সমাবেশে শতাধিক নৌযান শ্রমিক উপস্থিত ছিলেন।বক্তারা বলেন, পাইপলাইনের মাধ্যমে তেল ডিপোগুলোতে জ্বালানি তেল সরবরাহ করা শুরু হলে নৌপথে প্রায় ৪০০ জাহাজ চলাচল বন্ধ হয়ে যাবে। এতে প্রায় পাঁচ হাজার চালক, মাস্টার, শুকানি, গ্রিজার, লস্কর ও শ্রমিক বেকার হয়ে যাবেন। এতে প্রায় ৬০ হাজার লোকের জীবিকা বন্ধ হয়ে যাবে। তাই অবিলম্বে এই সিদ্ধান্ত বাতিল করে নৌপথেই জ্বালানি তেল সরবরাহ অব্যাহত রাখার দাবি জানান তাঁরা। এ বিষয়ে বক্তারা নৌপরিবহন এবং বিদ্যুৎ, জ্বালানি ও খনিজ সম্পদ মন্ত্রণালয়ের হস্তক্ষেপ কামনা করেন।
