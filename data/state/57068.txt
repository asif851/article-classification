
নোয়াখালীর হাতিয়া উপজেলার হরনী ইউনিয়নের সেন্টার সমাজ, মোহাম্মদপুর ও তেগাছিয়া গ্রামের ১০টি সরকারি প্রাথমিক বিদ্যালয়ে গত সোমবার থেকে পাঠদান বন্ধ রাখা হয়েছে।এলাকার সীমানা নিয়ে বিরোধের জের ধরে গত শনিবার সকালে সেন্টার সমাজ গ্রামে হামলা চালিয়ে ভোটার তালিকা হালনাগাদ কার্যক্রমে বাধা দেওয়া হয়। লক্ষ্মীপুরের রামগতির উপজেলার চরগাজি এলাকার লোকজন ওই হামলা চালান বলে অভিযোগ রয়েছে। সেন্টার সমাজ গ্রামের বাসিন্দা মো. জাহাঙ্গীর হোসেন বলেন, শনিবার বিকেলে হামলাকারীরা আবার গ্রামে এসে সশস্ত্র মহড়া দেন।স্থানীয় সূত্রের ভাষ্যমতে, রোববার রামগতির চরগাজি থেকে একদল সশস্ত্র ব্যক্তি সেন্টার সমাজ, মোহাম্মদপুর ও তেগাছিয়া গ্রামে ঢুকে লোকজনকে ভয়ভীতি দেখান। তাঁরা স্থানীয় ১০টি সরকারি প্রাথমিক বিদ্যালয়ে গিয়ে শিক্ষার্থীদের বের করে দেন ও শিক্ষকদের বিদ্যালয়ে আসতে নিষেধ করেন। এ ঘটনার পর উপজেলা প্রশাসন ওই ১০টি প্রাথমিক বিদ্যালয় সাময়িকভাবে বন্ধ রাখার নির্দেশ দেয়।ইউএনও আবু হাসনাত মো. মঈন উদ্দিন প্রথম আলোকে বলেন, নিরাপত্তার অভাবে ওই ১০টি সরকারি প্রাথমিক বিদ্যালয় সাময়িকভাবে বন্ধ রাখা হয়েছে। বিষয়টি ঊর্ধ্বতন কর্তৃপক্ষকে জানানো হয়েছে।এদিকে ভোটার তালিকা হালনাগাদ কার্যক্রমে বাধা দেওয়ার প্রতিবাদে সেন্টার সমাজ, মোহাম্মদপুর ও তেগাছিয়া গ্রামের কয়েক শ বাসিন্দা গতকাল মঙ্গলবার হরনী ইউনিয়নের মাইজদী বাজারে বিক্ষোভ মিছিল ও মানববন্ধন করেন।প্রসঙ্গত, হাতিয়ার হরনী ইউনিয়নের সেন্টার সমাজসহ আশপাশের কয়েকটি গ্রামের সীমানা নিয়ে দীর্ঘদিন ধরে বিরোধ চলে আসছে। রামগতির চরগাজি এলাকার লোকজনের দাবি, হাতিয়ার ওই এলাকাটি তাঁদের ইউনিয়নের অংশ।
