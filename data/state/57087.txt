
সৌদি আরবে বাংলাদেশি শ্রমিককে গলা কেটে হত্যা করেছে দুর্বৃত্তরা। গত বুধবার সৌদি আরবের তায়েফে এ ঘটনা ঘটে।নিহত শ্রমিকের নাম মো. জমির মিয়া (৩৬)। তিনি মৌলভীবাজারের কমলগঞ্জ উপজেলার আদমপুর ইউনিয়নের পূর্ব ভানুবিল গ্রামের মৃত ইউনুছ মিয়ার ছেলে।পারিবারিক সূত্রে জানা গেছে, প্রায় ১১ বছর ধরে জমির মিয়া সৌদি আরবের তায়েফের একটি বাগানে কাজ করতেন। জমির মিয়া কয়েকবার দেশে ছুটিতে আসেন এবং পরে সৌদি আরবে ফিরে যান।জমির মিয়ার স্ত্রী সালমা বেগম বলেন, তাঁর স্বামী নিয়মিত তাঁর সঙ্গে ফোনে কথা বলতেন এবং বাড়ির খবর নিতেন। গত বুধবার কর্মস্থলে ছুরি নিয়ে ঘুমন্ত অবস্থায় তাঁর স্বামীকে দুর্বৃত্তরা গলা কেটে হত্যা করেছে।সালমা বেগম আরও বলেন, সৌদি আরবে তাঁদের নিকটাত্মীয় ও তাঁর স্বামীর সঙ্গে থাকা লোকজন এই তথ্য দিয়েছেন। বর্তমানে জমিরের লাশ তায়েফের ইকফাল শিশু হাসপাতালে পুলিশি হেফাজতে রয়েছে। তিনি স্বামী হত্যার দৃষ্টান্তমূলক বিচার এবং তাঁর লাশ দেশে আনতে প্রয়োজনীয় ব্যবস্থা নেওয়ার জন্য সরকারের কাছে দাবি জানিয়েছেন।এদিকে সৌদি আরবে জমির মিয়াকে হত্যা ঘটনার খবর গত বুধবার বিকেলে পূর্ব ভানুবিল গ্রামে পৌঁছালে তাঁর মা ও স্ত্রী আহাজারি করেন। জমির মিয়ার পাঁচ বছর বয়সী যমজ দুটি সন্তান রয়েছে।
