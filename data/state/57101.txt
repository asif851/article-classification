
ফাঁসির রায় শুনে জামায়াতে ইসলামীর সহকারী সেক্রেটারি জেনারেল মোহাম্মদ কামারুজ্জামানের বাড়ি শেরপুরেও চলছে আনন্দ উত্সব। রায় ঘোষণার পরই শেরপুরে বিভিন্ন শ্রেণী-পেশার মানুষ উল্লাস করতে শুরু করেন। পরস্পরকে মিষ্টিমুখ করিয়ে ও আনন্দ মিছিল বের করে উত্সব করেন তাঁরা।
শেরপুর জেলা আওয়ামী লীগ, জেলা জাতীয় সমাজতান্ত্রিক দল (জাসদ), জাগ্রত তরুণ প্রজন্মসহ বিভিন্ন সংগঠনের উদ্যোগে শহরে আনন্দমিছিল বের করা হয়। রাযের পর সাংসদ আতিউর রহমান সন্তোষ প্রকাশ করে বলেন, ‘স্বাধীনতার ৪২ বছর পর কুখ্যাত আলবদর কমান্ডার কামারুজ্জামানের ফাঁসির রায়ে শেরপুরবাসী কলঙ্কমুক্ত হলো। এ রায়ে বাঙালি জাতির পাপমোচন হয়েছে। এ দিনটি শেরপুরবাসীর জন্য চিরস্মরণীয় হয়ে থাকবে।’ সমাবেশে বিভিন্ন রাজনৈতিক, সামাজিক, সাংস্কৃতিক ও শিক্ষাপ্রতিষ্ঠানের বিপুলসংখ্যক মানুষ অংশ নেয়।
রায়ের পর পৌর টাউন হল মোড়ে অনুষ্ঠিত আনন্দ সমাবেশে বক্তব্য দেন শেরপুর-১ (সদর) আসনের সাংসদ মো. আতিউর রহমান, জেলা আওয়ামী লীগের সাধারণ সম্পাদক চন্দন কুমার পাল, সহ-সভাপতি ফখরুল মজিদ, যুগ্ম সাধারণ সম্পাদক সানোয়ার হোসেন, পৌর মেয়র মো. হুমায়ূন কবীর, মুক্তিযোদ্ধা সংসদের কমান্ডার মো. লিয়াকত আলী, শেরপুর চেম্বারের সভাপতি গোলাম মোহাম্মদ কিবরিয়া ও সহসভাপতি প্রকাশ দত্ত, সদর উপজেলা আওয়ামী লীগের সাধারণ সম্পাদক মো. রফিকুল ইসলাম, জেলা আইনজীবী সমিতির সাবেক সাধারণ সম্পাদক রফিকুল ইসলাম আধার, ছাত্রনেতা নাজমুল ইসলাম প্রমুখ। জামায়াতের নেতা কামারুজ্জামানের বাড়ি শেরপুর জেলা সদরের বাজিতখিলা ইউনিয়নের কুমরি মুদিপাড়া গ্রামে।
