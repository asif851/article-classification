
প্রধানমন্ত্রী শেখ হাসিনা বলেছেন, ‘খালেদা জিয়ার নির্দেশে মানুষ খুন হয়েছে। পবিত্র কোরআন পোড়ানো হয়েছে। বিরোধীদলীয় নেত্রী হুকুমের আসামি।’আজ বৃহস্পতিবার গণভবনে ফেনী আওয়ামী লীগের নেতা-কর্মীদের সঙ্গে মতবিনিময় সভায় প্রধানমন্ত্রী এসব কথা বলেন।খালেদা জিয়ার উদ্দেশে শেখ হাসিনা বলেন, ‘আলটিমেটাম দিয়ে কিছু হবে না। এ পথ ছাড়ুন। হরতাল দিয়ে কিছু করতে পারবেন না। মিথ্যা বলে মানুষকে বিভ্রান্ত না করে, গণতন্ত্রের পথে আসুন। মানুষ খুন করবেন, আমাদের উত্খাতের চেষ্টা করবেন, কোরআন পোড়াবেন, আমরা বসে বসে দেখব, সেটা হবে না।’প্রধানমন্ত্রী বলেন, ‘চৌকি নিয়ে বসে গরিব হকারেরা কোরআন, তসবিহ বিক্রি করে। এসব পুড়ে ফেলা হয়েছে। বিশ্বের ইতিহাসে এত কোরআন কোথাও পুড়েছে কি না, আমার জানা নেই। কোরআন পুড়িয়ে তাঁরা কোন ইসলাম হেফাজত করল? এটা বিএনপি-জামায়াত করেছে। কোরআন পুড়িয়ে, মানুষ হত্যা করে এখন অপপ্রচার চালাচ্ছে। টেলিভিশন ফুটেজে দেখে সব কয়টাকে ধরব। কাউকে ছাড়ব না। আমরা ধর্মে বিশ্বাস করি। ধর্ম নিয়ে রাজনীতি করি না।’
