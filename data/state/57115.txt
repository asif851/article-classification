
ময়মনসিংহের ফুলবাড়িয়ায় কলেজ জাতীয়করণকে কেন্দ্র করে পুলিশের সঙ্গে সংঘর্ষে এক শিক্ষকসহ দুজন মারা যাওয়ার ঘটনায় একটি তিন সদস্যের তদন্ত কমিটি গঠন করেছে শিক্ষা মন্ত্রণালয়।
আজ সোমবার সচিবালয়ে এক অনুষ্ঠান শেষে সাংবাদিকদের প্রশ্নের জবাবে শিক্ষামন্ত্রী নুরুল ইসলাম নাহিদ এ কথা জানান। তিনি বলেন, মাধ্যমিক ও উচ্চশিক্ষা অধিদপ্তরের পরিচালক (কলেজ ও প্রশাসন) শামসুল হুদাকে প্রধান করে এ কমিটি করা হয়েছে। ইতিমধ্যে কমিটির একজন সদস্য ঘটনাস্থলে গেছেন।
শিক্ষক নিহত হওয়ার ঘটনায় তিনি ‘মর্মাহত’ বলেও জানান।
গতকাল রোববার ফুলবাড়িয়া উপজেলা সদরে ফুলবাড়িয়া কলেজকে সরকারি করার দাবিতে আন্দোলনকারীদের সঙ্গে পুলিশের সংঘর্ষ হয়। সেখানে ওই কলেজের শিক্ষক আবুল কালাম আজাদ ও অপর এক ব্যক্তি নিহত হন।
শিক্ষক নিহত হওয়ার ঘটনার প্রতিবাদে জাতীয় প্রেসক্লাবের সামনে প্রতিবাদ কর্মসূচি পালন করছে বাংলাদেশ কলেজশিক্ষক সমিতি। সেখানে উপস্থিত আছেন শিক্ষকনেতা কাজী ফারুখ আহমেদ, আসাদুল হক প্রমুখ।
