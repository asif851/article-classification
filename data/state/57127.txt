
সড়কে বাস চলাচল নিয়ে আন্দোলনরত বেসরকারি বিশ্ববিদ্যালয়ের ভ্যাটবিরোধী শিক্ষার্থীদের সঙ্গে তিতুমীর কলেজের শিক্ষার্থীদের পাল্টাপাল্টি ধাওয়ার ঘটনা ঘটেছে। আজ সোমবার দুপুর ১২টার দিকে রাজধানীর বনানী সংলগ্ন কাকলী মোড়ে এই ঘটনা ঘটে। এতে আন্দোলনরত শিক্ষার্থীদের ২৯ জন আহত হয়েছেন বলে বেসরকারি বিশ্ববিদ্যালয়ের শিক্ষার্থীরা জানিয়েছেন।
সরেজমিনে দেখা গেছে, বেসরকারি বিশ্ববিদ্যালয়ের ভ্যাটবিরোধী শিক্ষার্থীরা কাকলী মোড়ে সড়ক অবরোধ করে বিক্ষোভ করছিলেন। দুপুরে তিতুমীর কলেজের দুটি বাস আন্দোলনরত শিক্ষার্থীদের অবরোধ উপেক্ষা করে যাওয়ার চেষ্টা চালায়। এ নিয়ে বাসে থাকা শিক্ষার্থী ও আন্দোলনরত শিক্ষার্থীদের মধ্যে বাগ্বিতণ্ডা হয়। পরে আন্দোলনরত শিক্ষার্থীরা বাস দুটি যাওয়ার ব্যবস্থা করে দেন। বাস দুটি এগিয়ে যাওয়ার পর তিতুমীর কলেজের শিক্ষার্থীরা লাঠিসোঁটা নিয়ে আন্দোলনরত শিক্ষার্থীদের দিকে এগিয়ে আসে। দুই পক্ষের মধ্যে পাল্টাপাল্টি ধাওয়া ও ইটপাটকেল নিক্ষেপের ঘটনা ঘটে। এতে আন্দোলনরত শিক্ষার্থীদের মধ্যে ২৫ জন ছাত্র ও চারজন ছাত্রী আহত হন। পুলিশ ঘটনাস্থলে গিয়ে পরিস্থিতি নিয়ন্ত্রণে নিয়ে আসে। বর্তমানে তিতুমীর কলেজের শিক্ষার্থীরা মহাখালী মোড়ে ও আন্দোলনরত শিক্ষার্থীরা কাকলী মোড়ে অবস্থান নিয়ে আছেন।
আন্দোলনরত শিক্ষার্থী শামীম সরকার প্রথম আলোকে বলেন, ‘আমরা শান্তিপূর্ণভাবে তাঁদের বাস যেতে দিচ্ছিলাম, কিন্তু বাস এমনভাবে চালানো হচ্ছিল, যেন আমাদের পিষে চলে যাবে। তাঁদের উদ্দেশ্য ছিল আমাদের সঙ্গে মারামারি করা। তাঁদের অতর্কিত হামলায় আমাদের ২৯ জন শিক্ষার্থী আহত হয়েছেন। একজনের মাথা ফেটে যাওয়ায় তাঁকে ঢাকা মেডিকেল কলেজ হাসপাতালে নেওয়া হয়। অন্যদের আমেরিকান ইন্টারন্যাশনাল ইউনিভার্সিটির মেডিকেল সেন্টারে পাঠানো হয়েছে।’
