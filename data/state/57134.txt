
প্রায় দেড় যুগ পর আজ রোববার বেড়া পৌরসভায় ভোট গ্রহণ অনুষ্ঠিত হচ্ছে। ভোট গ্রহণ উপলক্ষে ভোটকেন্দ্রসহ পৌর এলাকাজুড়ে নেওয়া হয়েছে কঠোর নিরাপত্তাব্যবস্থা। দীর্ঘদিন পর অনুষ্ঠেয় এই ভোটের কারণে ভোটারদের মধ্যে উৎসবের আমেজ তৈরি হয়েছে।
উপজেলা নির্বাচন কার্যালয় সূত্রে জানা যায়, বেড়া পৌরসভার সর্বশেষ নির্বাচন হয়েছিল ১৯৯৯ সালের ২৩ ফেব্রুয়ারি। এলাকা সম্প্রসারণ হওয়ায় বেড়া পৌরসভায় এখন ১০টি ওয়ার্ড (আগে ছিল নয়টি)। ভোটকেন্দ্র ১৭টি। মোট ভোটার ৩৮ হাজার ১৩৬ জন। নির্বাচনে মেয়র পদে তিনজন, সাধারণ কাউন্সিলর পদে ৬২ জন ও মহিলা কাউন্সিলর পদে ১২ জন প্রতিদ্বন্দ্বিতা করছেন।
এদিকে নির্বাচনী তফসিল ঘোষণার পর থেকে এখন পর্যন্ত শান্তিপূর্ণ পরিবেশ বজায় রয়েছে। এরপরও নির্বিঘ্নে ভোট গ্রহণের জন্য প্রশাসনের পক্ষ থেকে বিপুলসংখ্যক পুলিশ, র‍্যাব ও বিজিবি সদস্য মোতায়েন করা হয়েছে। প্রতিটি ভোটকেন্দ্রেই একজন করে নির্বাহী ম্যাজিস্ট্রেট উপস্থিত থাকবেন বলে জেলা প্রশাসকের পক্ষ থেকে মাইকিং করে জানানো হয়েছে। এর পাশাপাশি পর্যাপ্ত নিরাপত্তার প্রতিশ্রুতি দিয়ে ভোটারদের নির্ভয়ে ভোটকেন্দ্রে যাওয়ার অনুরোধও মাইকিংয়ের মাধ্যমে করা হয়েছে।
সরেজমিন ঘুরে জানা গেছে, ভোট যাতে বেচাকেনা না হতে পারে, এ জন্য গত শুক্রবার রাত থেকে পৌর এলাকার বিভিন্ন মহল্লায় প্রার্থীদের পক্ষ থেকে পাহারা দেওয়া শুরু হয়েছে। কাউন্সিলর প্রার্থীদের কর্মী-সমর্থকেরাই মূলত পাহারা দিচ্ছেন বলে জানা গেছে।
উপজেলা নির্বাচন কর্মকর্তা মোজাম্মেল হক বলেন, সুষ্ঠুভাবে ভোট গ্রহণের জন্য যাবতীয় প্রস্তুতি নেওয়া হয়েছে। আজ (গতকাল শনিবার) থেকে পৌর এলাকায় পুলিশের পাশাপাশি র‍্যাব ও বিজিবির টহল শুরু হয়েছে। নির্বিঘ্নে ভোট গ্রহণের জন্য প্রতিটি কেন্দ্রে একজন করে নির্বাহী ম্যাজিস্ট্রেট উপস্থিত থাকবেন।
