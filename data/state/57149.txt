
সৌদি আরবে হজ করতে যাওয়া আরেক বাংলাদেশি মারা গেছেন। তিনি হলেন ঢাকার খিলক্ষেতের সাহাব উদ্দিন মিয়া (৬৯)। তাঁর পাসপোর্ট নম্বর এ বি ৯৫০২৩৩৭।
গতকাল সোমবার সাহাব উদ্দিন মিয়া মক্কায় মারা যান বলে ধর্ম মন্ত্রণালয়ের হজ ব্যবস্থাপনা-সংক্রান্ত পোর্টালের সর্বশেষ বুলেটিনে জানানো হয়েছে। সোমবার রাত ১১টা ৫৯ মিনিটে এই বুলেটিন প্রকাশ করা হয়।
এ নিয়ে হজ করতে যাওয়া চারজন বাংলাদেশি মারা গেলেন। এর আগে মারা গেছেন পিরোজপুরের শাহজাহান শিকদার (৭১), ফেনীর আবদুস সালাম (৭৭) ও চাঁপাইনবাবগঞ্জের মাসুদা খাতুন (৮২)।
আগামী ৪ অক্টোবর পবিত্র হজ অনুষ্ঠিত হওয়ার কথা। এ বছর বাংলাদেশ থেকে ৯৮ হাজার ৬৮৩ জনের হজে যাওয়ার কথা রয়েছে। সর্বশেষ বুলেটিন অনুযায়ী, ৮ সেপ্টেম্বর পর্যন্ত ৩৩ হাজার ১৭১ জন সৌদি আরবে পৌঁছেছেন। ৩০ সেপ্টেম্বর পর্যন্ত হজ ফ্লাইট সৌদি আরব যাবে। ফিরতি ফ্লাইট শুরু হবে ৮ অক্টোবর। সর্বশেষ ফ্লাইটটি আসবে ৭ নভেম্বর।
