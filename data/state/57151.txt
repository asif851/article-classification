
চুয়াডাঙ্গা জেলাজুড়ে আজ শনিবার দুপুরে এক ঘণ্টায় সাড়ে সাত লাখ গাছ লাগানো হবে। জেলা প্রশাসনের আহ্বানে স্বতঃস্ফূর্ত এ কর্মসূচি ঘিরে জেলার সর্বত্রই উৎসবমুখর পরিবেশ বিরাজ করছে।
‘সবুজ চুয়াডাঙ্গা, সমৃদ্ধ চুয়াডাঙ্গা’ প্রতিপাদ্য সামনে রেখে এ বৃক্ষরোপণ কর্মসূচি পালিত হচ্ছে। দুপুর ১২টায় সদর উপজেলার শংকরচন্দ্র ইউনিয়ন পরিষদ (ইউপি) চত্বরে হুইপ সোলায়মান হক জোয়ার্দ্দার এর উদ্বোধন করবেন। এ সময় চুয়াডাঙ্গা-২ আসনের সাংসদ আলী আজগর, জেলা প্রশাসক জিয়াউদ্দীন আহমেদ ও পুলিশ সুপার মো. নিজাম উদ্দিন উপস্থিত থেকে বৃক্ষ রোপণ করবেন।
 এরপর জেলাজুড়ে বৃক্ষরোপণ কর্মসূচি শুরু হবে, চলবে বেলা একটা পর্যন্ত। লাগানো হবে ৫ লাখ ২৫ হাজার বিভিন্ন ফলদ, বনজ ও ঔষধি গাছের চারা এবং তালের ২ লাখ ২৫ হাজার বীজ। এতে জনপ্রতিনিধি, সরকারি-বেসরকারি দপ্তরের কর্মকর্তা-কর্মচারী, সামাজিক সংগঠন, রাজনীতিক, সুশীল সমাজ, শিক্ষক-শিক্ষার্থীসহ হাজারো মানুষ অংশগ্রহণ করবে।
এ কর্মসূচিকে ঘিরে সবখানে সাজ সাজ রব। তিন-চার দিন  ধরে সার্কিট হাউস, উপজেলা পরিষদ, ইউনিয়ন পরিষদ ও বিভিন্ন শিক্ষাপ্রতিষ্ঠান থেকে মানুষের মাঝে চারা বিতরণ করা হচ্ছে। ট্রাক, ট্রলি, অটোভ্যান ও রিকশাভ্যানযোগে সেগুলো নিয়ে যাওয়া হচ্ছে ‘সবুজ চুয়াডাঙ্গা, সমৃদ্ধ বাংলাদেশ’ ব্যানার প্রদর্শিত হচ্ছে চারদিকে। স্বর্ণালি খাতুন নামের এক স্কুলছাত্রী জানায়, স্কুল থেকে তাকে আমড়া ও পেয়ারা গাছের দুটি চারা দিয়েছে, শনিবার সে নিজ হাতে লাগাবে।
জেলা প্রশাসন সূত্রে জানা গেছে, প্রাকৃতিক ভারসাম্য বজায় রাখতে মোট ভূমির ২৫ শতাংশে বনভূমি থাকার কথা থাকলেও এ জেলায় রয়েছে মাত্র ১৫ শতাংশ। যে কারণে এ জেলায় আবহাওয়া চরমভাবাপন্ন। গ্রীষ্মকালে তাপমাত্রা ৪০ ডিগ্রি সেলসিয়াস ছাড়িয়ে যায়, আবার-শীতকালে চার-পাঁচ ডিগ্রিতে নেমে আসে। বিষয়টি মাথায় রেখেই বৃক্ষরোপণ কর্মসূচি। কর্মসূচি সফল করতে জেলা, উপজেলা ও ইউনিয়ন পর্যায়ে উদ্বুদ্ধকরণ সভা, মাইকিংসহ প্রচারণা চালানো হয়েছে। নিরাপত্তা নিশ্চিত করতে আইনশৃঙ্খলা রক্ষাকারী বাহিনীর সহযোগিতা চাওয়া হয়েছে।
