
মাসিক বেতন বাড়ানোর প্রতিবাদে বিক্ষোভ ও মানববন্ধন করেছেন রাজধানীর উইলস লিটল ফ্লাওয়ার স্কুল অ্যান্ড কলেজের শিক্ষার্থীদের অভিভাবকেরা। আজ রোববার রাজধানীর কাকরাইলে প্রতিষ্ঠানটির সামনে তাঁরা এই কর্মসূচি পালন করেন। এতে ওই এলাকায় যানজটের সৃষ্টি হয়।
অভিভাবকেরা অভিযোগ করেছেন, ভর্তি ও পুনঃভর্তির সময় তাঁরা বেতন বই নিতে এসে দেখেন যে শিক্ষার্থীদের প্রায় সব ক্লাসেই মাসিক বেতন বাড়ানো হয়েছে, যা প্রায় দ্বিগুণ।
তুহিন আলম নামের এক অভিভাবক অভিযোগ করেন, তাঁর সন্তান এখানে চতুর্থ শ্রেণিতে ইংরেজি সংস্করণে পড়ে। গত বছর তার সন্তানের মাসিক বেতন ছিল এক হাজার ৩০০ টাকা। এ বছর তা নির্ধারণ করা হয়েছে দুই হাজার ৫৫০ টাকা।
বাংলামাধ্যমে পঞ্চম শ্রেণিতে পড়ুয়া এক শিক্ষার্থীর অভিভাবক বলেন, তাঁর সন্তানের গতবার মাসিক বেতন ছিল ৬৫০ টাকা। এ বছর তা বাড়িয়ে এক হাজার টাকা করা হয়েছে।
এ সময় অন্য ক্লাসের কয়েকজন শিক্ষার্থীর অভিভাবকও বেতন বাড়ানো নিয়ে একই ধরনের অভিযোগ করেন। তাঁদের দাবি, বেতন না কমালে তাঁরা আরও আন্দোলন করবেন। বেতন কমানোর জন্য ভারপ্রাপ্ত অধ্যক্ষের কাছে একটি স্মারকলিপিও দিয়েছেন তাঁরা।
এ বিষয়ে ভারপ্রাপ্ত অধ্যক্ষ আবুল হোসাইন সাংবাদিকদের বলেন, ‘নতুন পে-স্কেলকে মোকাবিলার জন্য তাঁরা এ বেতন বৃদ্ধি করেছেন। এটা ছাড়া তাঁদের আর কোনো উপায় ছিল না।’ তবে তিনি বলেন, ‘বেতন ৪০ থেকে ৪৫ শতাংশ বাড়ানো হয়েছে, দ্বিগুণ করা হয়নি। তারপরও বেতন কীভাবে কমানো যায়, সে জন্য প্রতিষ্ঠানটির পরিচালনা কমিটির সভাপতি বেসামরিক বিমান পরিবহন ও পর্যটনমন্ত্রী রাশেদ খান মেননের সঙ্গে আলোচনা করে ঠিক করবেন।’
উল্লেখ্য, প্রতিষ্ঠানটিতে বর্তমানে শিক্ষক ও কর্মকর্তা আছেন ৪১৩ জন। এর মধ্যে শিক্ষক আছেন প্রায় ৩৫০ জন। এখানে শিক্ষার্থী সংখ্যা নয় হাজার ৩০০ জন।
