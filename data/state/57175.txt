
রাজশাহীর বাগমারা উপজেলার ঝিকড়া ইউনিয়নের তিনটি বিদ্যালয়ে গত সোমবার রাতে চুরি হয়েছে। এ নিয়ে গত এক মাসে একই কায়দায় ১৬টি বিদ্যালয়ে চুরির ঘটনা ঘটল।ঝিকড়া উচ্চবিদ্যালয়ের প্রধান শিক্ষক ইয়াদ আলী বলেন, সোমবার বিদ্যালয়ের ছুটি শেষে সব বন্ধ করে তিনি বাড়িতে চলে যান। গতকাল মঙ্গলবার সকালে বিদ্যালয়ের নৈশপ্রহরী অফিসকক্ষের তালা ভাঙা ও সেখানকার ফাইলপত্র তছনছ অবস্থায় দেখতে পান। একই কায়দায় ইউনিয়নের ঝিকড়া সরকারি প্রাথমিক বিদ্যালয় ও রনশিবাড়ি সরকারি প্রাথমিক বিদ্যালয়েও চুরির ঘটনা ঘটে। চোরেরা ফাইলপত্র তছনছ করে ও কিছু গুরুত্বপূর্ণ ফাইল নিয়ে যায় বলে বিদ্যালয় তিনটির প্রধান শিক্ষকেরা জানিয়েছেন।এর আগে গত রোববার রাতে উপজেলার বড়বিহানালী উচ্চবিদ্যালয়ে চুরির ঘটনা ঘটেছে। বাগমারা উপজেলা প্রাথমিক শিক্ষা কর্মকর্তা আবদুল জব্বার বলেন, এ ধরনের চুরির ঘটনা তিনিও শুনেছেন। বছর কয়েক আগে উপজেলা পরিষদে অবস্থিত তাঁর দপ্তরেও চুরির ঘটনা ঘটে। বাগমারা থানার ওসি সেলিম হোসেন বলেন, এ বিষয়ে তদন্ত করে ব্যবস্থা নেওয়া হবে।
