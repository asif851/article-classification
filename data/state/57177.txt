
সংবাদপত্রে কর্মরত সাংবাদিক, শ্রমিক ও কর্মচারীদের জন্য অবিলম্বে নবম ওয়েজ বোর্ড গঠনের দাবি জানিয়েছে বাংলাদেশ ফেডারেল সাংবাদিক ইউনিয়ন (বিএফইউজে)। গতকাল শনিবার জাতীয় প্রেসক্লাবে অনুষ্ঠিত বিএফইউজের কেন্দ্রীয় নির্বাহী পরিষদের সভায় এ দাবি জানানো হয়। সভায় সারা দেশ থেকে আসা সাংবাদিক প্রতিনিধিরা নতুন বেতনকাঠামোর প্রয়োজনীয়তার কথা উল্লেখ করে বলেন, সরকারি চাকরিজীবীসহ সব পেশার সদস্যদের বেতন বৃদ্ধি পাওয়ায় দ্রব্যমূল্যেরও ঊর্ধ্বগতি শুরু হয়েছে। তাই অবিলম্বে নবম ওয়েজ বোর্ড গঠন করতে হবে। বিএফইউজের ভারপ্রাপ্ত সভাপতি জাফর ওয়াজেদের সভাপতিত্বে এবং মহাসচিব ওমর ফারুকের সঞ্চালনায় অনুষ্ঠিত সভায় নেতারা আসন্ন পয়লা বৈশাখের আগে গণমাধ্যমকর্মীদের সরকার-ঘোষিত বিশেষ ভাতা প্রদানের জন্য মালিক কর্তৃপক্ষের প্রতি দাবি জানিয়েছেন। তাঁরা ইলেকট্রনিক মিডিয়ার জন্য পৃথক ওয়েজ বোর্ড গঠন এবং সাগর-রুনিসহ সব সাংবাদিক হত্যার বিচার দাবি করেন। সাংবাদিকদের নিরাপত্তা দাবি করে সভায় বক্তব্য দেন সংগঠনের সাবেক সভাপতি মনজুরুল আহসান বুলবুল, চট্টগ্রাম বিভাগের সহসভাপতি শহীদ উল আলম, রাজশাহী বিভাগের প্রদীপ ভট্টাচার্য শঙ্কর ও খুলনা বিভাগের মনতোষ বসু, যুগ্ম মহাসচিব অমিয় ঘটক পুলক, তপন চক্রবর্তী, মোজাম্মেল হক হাওলাদার ও জি এম সজল এবং কোষাধ্যক্ষ মধুসূদন মণ্ডল।
