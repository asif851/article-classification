
কক্সবাজারের পেকুয়া উপজেলা আওয়ামী লীগের সাধারণ সম্পাদক আবুল কাশেমের ওপর নির্যাতনের ঘটনায় বিজিবি, র‍্যাব, পুলিশ ও প্রশাসনের চার কর্মকর্তার শাস্তি দাবি করেছেন আওয়ামী লীগের নেতারা। গতকাল মঙ্গলবার বিকেলে পেকুয়া চৌমুহনী চত্বরে কাশেমের ওপর নির্যাতনের প্রতিবাদে আয়োজিত সমাবেশে এ দাবি তোলেন তাঁরা।
গত ৩১ মার্চ অনুষ্ঠিত ইউপি নির্বাচনে পেকুয়া জিএমসি ইনস্টিটিউশন ভোটকেন্দ্রের বাইরে র‍্যাব-বিজিবির গুলি ও লাঠিচার্জে গুরুতর আহত হয়েছিলেন আবুল কাশেম। দীর্ঘ ১০ দিন চিকিৎসা শেষে গতকাল তিনি পেকুয়ায় যান।
সমাবেশে চকরিয়া উপজেলা পরিষদের চেয়ারম্যান জাফর আলম বলেন, প্রশাসনের ভেতরে থাকা বিএনপি-জামায়াতের দোসরেরা কাশেমকে হত্যার উদ্দেশ্যে গুলি ও লাঠিচার্জ করেছে। কিন্তু তাঁরা জানে না বঙ্গুবন্ধুর কর্মীকে আঘাত করে কেউ টিকতে পারে না। আমরা আইনানুগভাবেই জড়িত কর্মকর্তাদের শাস্তি দাবি করছি।
পেকুয়া উপজেলা আওয়ামী লীগের সাধারণ সম্পাদক আবুল কাশেম বলেন, ‘চার কর্মকর্তার ইন্ধন ও প্রত্যক্ষ নেতৃত্বে বিএনপি-জামায়াতের এজেন্ডা বাস্তবায়ন করতে আমার ওপর হামলা করা হয়। হামলার সঙ্গে বিজিবির সিও আনোয়ারুল আজিম, র‍্যাবের উপপরিচালক মো. মহসিন, নির্বাহী ম্যাজিস্ট্রেট মোজাম্মেল হক ও ডিএসবির এএসপি চাইলাউ মারমা প্রত্যক্ষভাবে জড়িত। আমি প্রধানমন্ত্রী ও স্বরাষ্ট্রমন্ত্রীসহ আওয়ামী লীগের জ্যেষ্ঠ নেতাদের আমাকে হামলার ভিডিও দৃশ্য দেখিয়েছি। তাঁদের শাস্তি দাবি করেছি। তাঁরা ব্যবস্থা নেওয়ার আশ্বাস দিয়েছেন। এ কারণে পেকুয়ার সর্বস্তরের মানুষকে ধৈর্য ধারনের আহ্বান জানাচ্ছি।’
সমাবেশে আরও বক্তব্য দেন পেকুয়া সদর আওয়ামী লীগের সভাপতি আজম খান, মহিলা আওয়ামী লীগ নেত্রী উম্মে কুলসুম, পেকুয়া উপজেলা যুবলীগের সাধারণ সম্পাদক মো. বারেক, সৈনিক লীগের সভাপতি শহিদুল ইসলাম, উপজেলা ছাত্রলীগের সভাপতি কফিল উদ্দিন প্রমুখ।
এর আগে সাড়ে চার শতাধিক গাড়ির বহর নিয়ে আবুল কাশেমকে পেকুয়া উপজেলার সীমান্ত এলাকা পহরচাঁদা সেতু থেকে পেকুয়া চৌমুহনীতে নিয়ে আসেন আওয়ামী লীগের নেতা-কর্মীরা। পেকুয়া চৌমুহনীর সমাবেশ শেষে বিক্ষোভ মিছিল বের করা হয়। মিছিলটি পেকুয়া বাজারে গিয়ে শেষ হলে সেখানে পথসভা অনুষ্ঠিত হয়। স্থানীয় আওয়ামী লীগের নেতারা পথসভায় বক্তব্য দেন।
