
ফাল্গুনী সাহা। নিজ প্রতিবন্ধকতার সঙ্গে যুদ্ধ করে এ বছর এইচএসসি পরীক্ষায় জিপিএ-৫ পেয়েছেন। ২০১১ সালে এসএসসি পরীক্ষাতেও একই ফলাফল করেছিলেন তিনি। দ্বিতীয় শ্রেণীতে পড়ার সময় একটি দুর্ঘটনায় তাঁর দুই হাতের প্রায় কনুই পর্যন্ত কেটে ফেলতে হয়। কিন্তু তাতে থেমে থাকেননি ফালুন্নী। চালিয়ে গেছেন পড়াশোনা।ফাল্গুনীর গ্রামের বাড়ি পটুয়াখালী জেলার গলাচিপায়। বাবা জগদীশ চন্দ্র সাহা ছোট মুদি দোকানি। পড়াশোনা শেষ করে ম্যাজিস্ট্রেট হওয়ার ইচ্ছা তাঁর।গলাচিপা মডেল মাধ্যমিক বিদ্যালয় থকে এসএসসি পাস করার পর দেশের বিভিন্ন পত্রিকায় তাঁকে নিয়ে প্রতিবেদন ছাপা হয়। পরে ঢাকার উত্তরায় অবস্থিত ট্রাস্ট কলেজের অধ্যক্ষ বশির আহাম্মেদ ভূঁইয়া ঢাকায় নিয়ে আসেন তাঁকে। তাঁর কলেজে বিনা খরচে ভর্তি ও সব ধরনের ফি ছাড়া পড়াশোনা করার ব্যবস্থা করে দেন।গতকাল শনিবার এইচএসসির ফলাফল প্রকাশের পর সন্ধ্যায় কারওয়ান বাজারে প্রথম আলোর কার্যালয়ে এসে নিজের ইচ্ছা ও আকাঙ্ক্ষার কথা জানান ফাল্গুনী।ফাল্গুনী জানান, পরীক্ষা কেন্দ্রে তাঁর জন্য আলাদা চেয়ার-টেবিলের ব্যবস্থা করা হয়। দুই কনুইয়ের মাঝে কলম চেপে ধরে লিখেছেন তিনি।
