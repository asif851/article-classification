
৪৭ মামলার আসামি রাজশাহী বিশ্ববিদ্যালয় শাখা ছাত্রশিবিরের সভাপতি আশরাফুল আলম (ইমন) পুলিশের কাছে পলাতক। অথচ শিবিরের এই নেতা গত বৃহস্পতিবার পুলিশের উপস্থিতিতে রাজশাহীতে ১৮ দলের সমাবেশে বক্তৃতা করেছেন। বিক্ষোভ মিছিলে সামনের দিকে ছিলেন। তবে পুলিশ তাঁকে গ্রেপ্তার করতে পারেনি।জানা গেছে, ১৮-দলীয় নেতা-কর্মীদের হত্যা ও হামলা-মামলার প্রতিবাদে বৃহস্পতিবার দুপুরে নগরের বোয়ালিয়া থানা এলাকায় জোটের পক্ষ থেকে বিক্ষোভ সমাবেশের আয়োজন করা হয়। মিছিলে সামনের দিকেই ছিলেন শিবিরের বিশ্ববিদ্যালয় শাখার সভাপতি আশরাফুল। বিক্ষোভ শেষে ভুবনমোহন পার্কে সমাবেশে বক্তৃতাও করেন তিনি। তিনি বাঁশের লাঠি নিয়ে আইনশৃঙ্খলা রক্ষাকারী বাহিনীকে মোকাবিলা করার আহ্বান জানান।নগরের বোয়ালিয়া থানার ভারপ্রাপ্ত কর্মকর্তা (ওসি) জিয়াউর রহমান বলেন, আশরাফুলের বিরুদ্ধে তাঁর থানায় প্রায় ১৬টি মামলা রয়েছে। এসব মামলায় তিনি পলাতক। বৃহস্পতিবার ১৮ দলের বিক্ষোভ সমাবেশে আশরাফুলের উপস্থিতির বিষয়ে দৃষ্টি আকর্ষণ করা হলে তিনি বলেন, আশরাফুল পুলিশের নজরে পড়েননি। পড়লে অবশ্যই তাঁকে গ্রেপ্তার করা হতো।মহানগর বিএনপির সাধারণ সম্পাদক শফিকুল হকের সভাপতিত্বে আয়োজিত সমাবেশে অন্যান্যের মধ্যে বক্তৃতা করেন মহানগর যুবদলের আহ্বায়ক ও রাজশাহী সিটি করপোরেশনের মেয়র মোসাদ্দেক হোসেন, বোয়ালিয়া থানা বিএনপির সাধারণ সম্পাদক শফিকুল হক, যুবদলের যুগ্ম আহ্বায়ক ওয়ালিউর রহমান, মহানগর ছাত্রদলের সভাপতি মাহফুজুর রহমান, মহানগর জামায়াতের সেক্রেটারি ইমাজ উদ্দিন মণ্ডল প্রমুখ।মহানগর গোয়েন্দা পুলিশ সূত্রে জানা গেছে, গত বছরের নভেম্বর মাসে নগরের সাহেব বাজার জিরো পয়েন্টে পুলিশের অস্ত্র কেড়ে নিয়ে হামলা, ওই বছরের ২২ নভেম্বর রাজশাহী বিশ্ববিদ্যালয় শাখা ছাত্রলীগের নেতা আখেরুজ্জামানকে (তাকিম) কুপিয়ে জখম করা, গত ৩১ মার্চ বোমা মেরে নগরের রানীবাজার এলাকায় পুলিশের উপপরিদর্শক (এসআই) মকবুল হোসেনের হাত উড়িয়ে দেওয়া, পরদিন নগরের শালবাগান এলাকায় ইট দিয়ে পুলিশের এসআই জাহাঙ্গীরের মাথা থেঁতলে দেওয়া, ২১ আগস্ট ছাত্রলীগের বিশ্ববিদ্যালয় শাখার সাধারণ সম্পাদক তৌহিদ আল হাসানকে (তুহিন) কুপিয়ে জখম করা, ৮ অক্টোবর সাংগঠনিক সম্পাদক শরীফুল ইসলামকে (সাদ্দাম) কুপিয়ে জখম করাসহ বিভিন্ন অভিযোগে আশরাফুলের বিরুদ্ধে নগরের বিভিন্ন থানায় ৪৭টি মামলা রয়েছে। পুলিশ সূত্র জানায়, রাজশাহীতে বিভিন্ন নাশকতামূলক কর্মকাণ্ডে প্রত্যক্ষ ও পরোক্ষভাবে জড়িত থাকা অথবা পরিকল্পনাকারী হিসেবে আশরাফুলের বিরুদ্ধে মামলা রয়েছে। একই ধরনের অভিযোগে ৪২ মামলার আসামি বিশ্ববিদ্যালয় শাখা শিবিরের সেক্রেটারি সাইফুদ্দিনকে (ইয়াহিয়া) গত ২৬ সেপ্টেম্বর র‌্যাব গ্রেপ্তার করে।
 
