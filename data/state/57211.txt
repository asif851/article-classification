
মানবতাবিরোধী অপরাধের দায়ে দণ্ডিত ব্যক্তিদের সংসদ নির্বাচনের অযোগ্য ঘোষণা করে গণপ্রতিনিধিত্ব আদেশ (সংশোধন) বিল, ২০১৩ গতকাল সোমবার সংসদে উত্থাপিত হয়েছে। আইনমন্ত্রী শফিক আহমেদ বিলটি সংসদে উত্থাপন করেন।উত্থাপনের পর বিলটি পরীক্ষা করে সংসদে প্রতিবেদন দেওয়ার জন্য তা আইন মন্ত্রণালয়-সম্পর্কিত সংসদীয় কমিটিতে পাঠানো হয়। বিলের উদ্দেশ্য ও কারণসংবলিত বিবৃতিতে বলা হয়েছে, নির্বাচন অবাধ, সুষ্ঠু ও নিরপেক্ষ করার জন্য এ বিল উত্থাপন করা হয়েছে।বিলের ১২ ধারা সংশোধনের প্রস্তাবে বলা হয়েছে, কোনো ব্যক্তি আন্তর্জাতিক অপরাধ আইনে দণ্ডিত হলে তিনি নির্বাচনে অংশগ্রহণের অযোগ্য হবেন। ৪৪ই ধারায় বলা হয়েছে, সুষ্ঠু নির্বাচনের স্বার্থে নির্বাচন কমিশন সরকারের যেকোনো প্রতিষ্ঠানের কর্মকর্তাদের বদলির জন্য সংশ্লিষ্ট কর্তৃক্ষকে অনুরোধ জানাতে পারবে এবং কর্তৃপক্ষ যত দ্রুত সম্ভব, তা কার্যকর করবে।১৩ ধারায় প্রার্থীর জামানতের টাকা ১০ হাজার থেকে বাড়িয়ে ২০ হাজার টাকা করার প্রস্তাব করা হয়েছে। ১৬ ধারা সংশোধনের প্রস্তাবে বলা হয়েছে, কোনো একটি আসনে একটি দল থেকে একাধিক প্রার্থীকে মনোনয়ন দেওয়া হলে মনোনয়নপত্র প্রত্যাহারের দিনের মধ্যে দল কর্তৃক লিখিতভাবে একজন প্রার্থীর নাম চূড়ান্ত করতে হবে।বিলে প্রার্থীর নির্বাচনী ব্যয় ১৫ লাখ টাকার পরিবর্তে ২৫ লাখ টাকা করা হয়েছে। আরেকটি প্রস্তাবে বলা হয়েছে, দেশের বিভিন্ন এলাকায় নির্বাচনী প্রচারণা চালাতে গিয়ে দলীয় প্রধানের যে ব্যয় হবে, তা নির্বাচনী ব্যয় হিসেবে বিবেচিত হবে না। এ ছাড়া নির্বাচনে রাজনৈতিক দলের তহবিলে একজন ব্যক্তি অনুদান হিসেবে সর্বোচ্চ ১০ লাখ টাকা এবং প্রতিষ্ঠান ২৫ লাখ টাকা দিতে পারবে। বিদ্যমান আইনে একজন ব্যক্তি সর্বোচ্চ পাঁচ লাখ এবং প্রতিষ্ঠান ২৫ লাখ টাকা অনুদান হিসেবে দিতে পারেন।এমএলএম বিল: বহুস্তর বিপণন (এমএলএম) ব্যবসার কার্যক্রম আইনিকাঠামোয় আনতে ‘মাল্টিলেভেল মার্কেটিং (নিয়ন্ত্রণ) বিল, ২০১৩’ সংসদে উত্থাপিত হয়েছে। বাণিজ্যমন্ত্রী গোলাম মোহাম্মদ কাদের বিলটি সংসদে উত্থাপন করেন।মন্ত্রিসভা গত ১৯ আগস্ট বিলটি চূড়ান্তভাবে অনুমোদন করে। সংসদ অধিবেশন না থাকায় গত ২ সেপ্টেম্বর অধ্যাদেশ জারির মাধ্যমে এটিকে আইনে পরিণত করে।প্রস্তাবিত আইনে অপরাধের সর্বোচ্চ শাস্তি ১০ বছর কারাদণ্ড ও ৫০ লাখ টাকা জরিমানা। বিলে এমএলএম প্রতিষ্ঠানের পিরামিড আকৃতির বিক্রয় কর্মকাণ্ড নিষিদ্ধ করা হয়েছে।নিরাপদ খাদ্য বিল: খাদ্যে ভেজাল ও ক্ষতিকর রাসায়নিক মেশানোর দায়ে সর্বোচ্চ পাঁচ বছর কারাদণ্ড ও ১০ লাখ টাকা অর্থদণ্ডের বিধান রেখে ‘নিরাপদ খাদ্য বিল, ২০১৩’ সংসদে উত্থাপিত হয়েছে। খাদ্যমন্ত্রী আব্দুর রাজ্জাক বিলটি উত্থাপন করেন। পরে এটি পরীক্ষা করে সংসদে প্রতিবেদন দেওয়ার জন্য খাদ্য মন্ত্রণালয়-সম্পর্কিত সংসদীয় কমিটিতে পাঠানো হয়।এ ছাড়া গতকাল বাংলাদেশ বিজ্ঞান ও শিল্প গবেষণা পরিষদ বিল, ২০১৩ সংসদে উত্থাপিত হয়েছে। বিজ্ঞান ও প্রযুক্তি প্রতিমন্ত্রী ইয়াফেস ওসমান বিলটি উত্থাপন করেন। পরে এটি পরীক্ষা করে প্রতিবেদন দেওয়ার জন্য সংসদীয় কমিটিতে পাঠানো হয়।সংসদের অধিবেশন ২ অক্টোবর বিকেল পাঁচটা পর্যন্ত মুলতবি করা হয়।এর আগে বিকেল পাঁচটার পর স্পিকার শিরীন শারমিন চৌধুরীর সভাপতিত্বে সংসদের অধিবেশন শুরু হয়। গতকাল ছিল বর্তমান সংসদের ৪০১তম কার্যদিবস, যা অতীতের যেকোনো সংসদের কার্যদিবসের চেয়ে বেশি। এর আগে পঞ্চম সংসদ ৪০০ কার্যদিবস স্থায়ী হয়েছিল।
