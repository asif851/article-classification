
জার্মানি সফর শেষে দেশে ফেরার পথে প্রধানমন্ত্রী শেখ হাসিনা আজ রোববার সকালে আবুধাবিতে পৌঁছেছেন। প্রধানমন্ত্রী ও তাঁর সফরসঙ্গীদের নিয়ে ইতিহাদ এয়ারওয়েজ ফ্লাইট (ইওয়াই-০০৪) স্থানীয় সময় সকাল ৭টা ১০ মিনিটে আবুধাবি আন্তর্জাতিক বিমানবন্দরে অবতরণ করে।
৫৩ তম মিউনিখ নিরাপত্তা সম্মেলন উপলক্ষে জামার্নিতে তিন দিনের সরকারি সফর শেষে দেশে ফিরছেন শেখ হাসিনা।
বিমানবন্দরে সংযুক্ত আরব আমিরাতে নিযুক্ত বাংলাদেশের রাষ্ট্রদূত মোহাম্মদ ইমরান প্রধানমন্ত্রীকে স্বাগত জানান।
আবুধাবিতে সাড়ে ছয় ঘণ্টার যাত্রাবিরতি শেষে স্থানীয় সময় বেলা দেড়টার দিকে প্রধানমন্ত্রী ঢাকার উদ্দেশে রওনা হবেন এবং বাংলাদেশ সময় রাত আটটার দিকে হজরত শাহজালাল আন্তর্জাতিক বিমানবন্দরে পৌঁছাবেন বলে আশা করা হচ্ছে।
প্রধানমন্ত্রী শনিবার জার্মানির স্থানীয় সময় রাত ৯টা ৪৫ মিনিটে ঢাকার উদ্দেশে রওনা হন। জার্মানিতে বাংলাদেশের রাষ্ট্রদূত ইমতিয়াজ আহমেদ বিমানবন্দরে প্রধানমন্ত্রীকে বিদায় জানান।
সফরকালে জার্মান চ্যান্সেলর অ্যাঙ্গেলা ম্যারকেলের সঙ্গে প্রধানমন্ত্রীর দ্বিপক্ষীয় বৈঠক হয়। মিউনিখ নিরাপত্তা সম্মেলনের পাশাপাশি তিনি ‘ক্লাইমেট সিকিউরিটি: গুড কপ, ব্যাড কপস’ শীর্ষক একটি প্যানেল আলোচনায়ও অংশ নেন।
