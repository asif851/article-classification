
কুষ্টিয়ায় পৃথক সড়ক দুর্ঘটনায় এক মোটরসাইকেল আরোহী ও এক মিনি ট্রাকের চালক নিহত হয়েছেন। আজ রোববার সকালে কুষ্টিয়া শহরের মঙ্গলবাড়ীয়া এলাকায় কুষ্টিয়া-ঈশ্বরদী মহাসড়কে ও লক্ষ্মীপুর এলাকায় কুষ্টিয়া-ঝিনাইদহ মহাসড়কে এই দুর্ঘটনা দুটি ঘটে। এ দুটি ঘটনায় আহত হয়েছেন দুজন।নিহত মোটরসাইকেল আরোহীর নাম তুহিন প্রামাণিক (৪৫)। তাঁর বাড়ি কুষ্টিয়া জেলার মিরপুর উপজেলার তালবাড়িয়া ইউনিয়নের রানাখড়িয়া গ্রামে। নিহত মিনি ট্রাকের চালকের না আবদুর রহমান পোদ্দার (৩০)। তাঁর বাড়ি পটুয়াখালী জেলার পশ্চিম শরিয়তপুর গ্রামে। আহতদের কুষ্টিয়া জেনারেল হাসপাতালে ভর্তি করা হয়েছে।কুষ্টিয়া ফায়ার সার্ভিসের জ্যেষ্ঠ স্টেশন কর্মকর্তা আলী সাজ্জাদ বলেন, সকাল সাড়ে আটটায় রানাখড়িয়া থেকে মোটরসাইকেলে করে কুষ্টিয়া যাচ্ছিলেন জসীম ও তুহিন। মঙ্গলবাড়ীয়া এলাকায় পৌঁছালে বিপরীত দিক থেকে আসা একটি দ্রুত গ্রামী ট্রাক মোটরসাইকেলটিকে ধাক্কা দেয়। এতে ঘটনাস্থলের তুহিন প্রামাণিক নিহত হন। আহত হন মোটরসাইকেল চালক জসিম (৩০)।
অপরদিকে পটুয়াখালী থেকে ইলিশ মাছ বোঝায় একটি মিনি ট্রাক ভোর সাড়ে ৫টায় লক্ষ্মীপুরের কুষ্টিয়া-ঝিনাইদহ মহাসড়কে পৌঁছালে বিপরীত দিক থেকে আসা একটি কাভার্ড ভ্যানের সঙ্গে মুখোমুখি সংঘর্ষ হয়। এতে ঘটনাস্থলেই চালক আবদুর রহমান পোদ্দার নিহত হয়। আহত হয় চালকের সহকারী কাউসার (১৭)।
কুষ্টিয়া মডেল থানার ভারপ্রাপ্ত কর্মকর্তা (ওসি) নাসিরউদ্দীন বিষয়টি নিশ্চিত করেছেন।
 
 
 
