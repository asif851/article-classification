
কয়েকটি রাজনৈতিক দল ও সাংবাদিক সংগঠন আজ রোববারকে ‘সংবাদপত্রের কালো দিবস’ হিসেবে পালন করবে।
১৯৭৫ সালের ১৬ জুন চারটি পত্রিকা রেখে বাকিগুলো বন্ধ করে দেয় তৎকালীন আওয়ামী লীগ সরকার।
এ জন্য সাংবাদিকদের একটি অংশ দিনটিকে কালো দিবস হিসেবে পালন করে আসছে।
বিএনপি-জামায়াত সমর্থক বলে পরিচিত সাংবাদিকদের সংগঠনগুলো এ উপলক্ষে কর্মসূচি পালন করবে। আজ বেলা ১১টায় জাতীয় প্রেসক্লাবে আলোচনা সভার আয়োজন করেছে বাংলাদেশ ফেডারেল সাংবাদিক ইউনিয়ন (একাংশ) ও ঢাকা সাংবাদিক ইউনিয়ন (একাংশ)।
দিনটি উপলক্ষে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর এক বাণীতে বলেছেন, এই দিনটি দেশের ইতিহাসে কালো দিন হিসেবে চিহ্নিত হয়ে থাকবে।
