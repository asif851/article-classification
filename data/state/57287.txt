
কবিগুরু রবীন্দ্রনাথ ঠাকুরের ১৫৫তম জন্মবার্ষিকী উপলক্ষে রবীন্দ্রনাথের কবিতা, রবীন্দ্রসংগীত এবং রবীন্দ্রনাথের ভাবনা বিষয়ে চিত্রাঙ্কন প্রতিযোগিতা অনুষ্ঠিত হয়েছে। গতকাল শুক্রবার বেলা ১১টায় নগরের অমৃত লাল দে মহাবিদ্যালয়ে ওই প্রতিযোগিতা অনুষ্ঠিত হয়। জাতীয় রবীন্দ্রসংগীত সম্মিলন পরিষদ বরিশাল শাখা ওই প্রতিযোগিতার আয়োজন করে। চিত্রাঙ্কন প্রতিযোগিতায় নগরের বিভিন্ন শিক্ষাপ্রতিষ্ঠানের দেড় শতাধিক খুদে আঁকিয়ে অংশ নেয়। শিশুদের বিষয় ছিল রবীন্দ্রনাথের বীরপুরুষ কবিতা অবলম্বনে। অন্যদের বিষয় দেওয়া হয় রবীন্দ্রনাথের চিত্রকর্মভাবনা। রবীন্দ্রসংগীত প্রতিযোগিতায় তিন বিভাগে শতাধিক এবং আবৃত্তি প্রতিযোগিতায় ৫৫ জন শিক্ষার্থী অংশ নিয়েছে। 
