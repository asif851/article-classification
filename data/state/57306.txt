
ফরিদপুরের বোয়ালমারীতে এক ভুয়া চিকিৎসককে আটক করে ভ্রাম্যমাণ আদালতে সোপর্দ করেছে র‍্যাব-৮ ফরিদপুর ক্যাম্পের একটি দল। পরে আদালত ওই ব্যক্তিকে ছয় মাসের বিনাশ্রম কারাদণ্ড দিয়ে জেলা কারাগারে পাঠিয়ে দেন।
গতকাল বুধবার দুপুরে এ ঘটনা ঘটে বোয়ালমারী উপজেলার সাতৈর বাজার এলাকায়। এ আদালত পরিচালনা করেন জেলা প্রশাসকের কার্যালয়ের নির্বাহী হাকিম ডেপুটি কালেক্টর নেজারত (এনডিসি) মো. পারভেজ মল্লিক।
ওই ভুয়া চিকিৎসকের নাম মো. তোফাজ্জল হোসেন (৪৯)। তিনি সাতৈর গ্রামের বাসিন্দা। তিনি সাতৈর বাজারে মেসার্স মায়ের দোয়া ফার্মেসি নামে একটি ওষুধের দোকানে চিকিৎসক না হয়েও রোগী দেখতেন এবং ব্যবস্থাপত্র প্রদান করতেন।
র‍্যাব-৮ ফরিদপুরের কোম্পানি অধিনায়ক (ভারপ্রাপ্ত) অতিরিক্ত পুলিশ সুপার মো. রইছ উদ্দিন জানান, তোফাজ্জেল শুধু এসএসসি পাস করেছেন। অথচ তিনি নিজেকে এমবিবিএস চিকিৎসক পরিচয় দিয়ে রোগীদের চিকিৎসা করতেন। তিনি বলেন, এ অভিযোগ পাওয়ার পর গতকাল দুপুরে ওই ফার্মেসিতে অভিযান চালিয়ে তাঁকে আটক করে ভ্রাম্যমাণ আদালতে সোপর্দ করা হয়।
 নির্বাহী হাকিম মো. পারভেজ মল্লিক বলেন, ভুয়া চিকিৎসক তোফাজ্জলকে ২০০৯ সালের ভোক্তা অধিকার সংরক্ষণ আইনের ৫২ ধারায় দোষী সাব্যস্ত করে ছয় মাসের বিনাশ্রম কারাদণ্ড দিয়ে জেলহাজতে পাঠিয়ে দেওয়া হয়েছে। 
