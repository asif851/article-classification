
বগুড়ার ধুনটে পৌরসভা নির্বাচনে ‘বিদ্রোহী’ মেয়র প্রার্থী এ জি এম বাদশাহসহ আওয়ামী লীগের ১০ নেতাকে বহিষ্কার করা হয়েছে। গতকাল সোমবার বিকেলে উপজেলা আওয়ামী লীগের সাধারণ সম্পাদক আবদুল হাই খোকন স্বাক্ষরিত এক বিজ্ঞপ্তিতে এ তথ্য জানিয়েছেন।বিজ্ঞপ্তিতে উল্লেখ করা হয়, ধুনট পৌরসভা নির্বাচনে মেয়র পদে উপজেলা আওয়ামী লীগের সাংগঠনিক সম্পাদক শরিফুল ইসলাম খানকে দলীয় প্রার্থী হিসেবে মনোনীত করা হয়। এ সময় উপজেলা আওয়ামী লীগের সাবেক সাধারণ সম্পাদক ও বর্তমান মেয়র এ জি এম বাদশাহ দলীয় মনোনয়ন না পেয়ে ‘বিদ্রোহী’ প্রার্থী হিসেবে নির্বাচনে প্রতিদ্বন্দ্বিতা করছেন। এ কারণে উপজেলা আওয়ামী লীগের নেতারা কেন্দ্রীয় আওয়ামী লীগের নির্দেশে এ জি এম বাদশাহ, তাঁর ছোট ভাই পৌর আওয়ামী লীগের সাধারণ সম্পাদক এ এফ এম ফজলুল হক, সাংগঠনিক সম্পাদক সাইফুল ইসলাম আঞ্জুল, সদস্য বদরুল হাসান আগা ও খোকা মণ্ডল, ১ নম্বর ওয়ার্ড আওয়ামী লীগের সভাপতি মকবুল হোসেন ও সাধারণ সম্পাদক ফজলু, ২ নম্বর ওয়ার্ডের সাধারণ সম্পাদক শুমার আলী, ৫ নম্বর ওয়ার্ডের সাধারণ সম্পাদক সৈয়দ আলী ও ৮ নম্বর ওয়ার্ডের সাধারণ সম্পাদক নুর মোহাম্মদকে দল থেকে আজীবন বহিষ্কার করা হয়েছে।উপজেলা আওয়ামী লীগের সভাপতি ও উপজেলা পরিষদের সাবেক চেয়ারম্যান টি আই এম নুরুন্নবী তারিক বলেন, আওয়ামী লীগের প্রার্থীর বিরুদ্ধে দলের নির্দেশনা উপেক্ষা করে বিদ্রোহী প্রার্থী হওয়ায় এ জি এম বাদশাহকে দল থেকে আজীবন বহিষ্কার করা হয়েছে। এ ছাড়া বিদ্রোহী প্রার্থীর পক্ষে প্রচারণায় অংশ নেওয়ার অভিযোগে অন্য ৯ নেতাকেও একইভাবে বহিষ্কার করা হয়েছে।এ জি এম বাদশাহ বলেন, ‘বহিষ্কারের আগেই আমি মনোনয়নপত্র উত্তোলনের সময় পৌর আওয়ামী লীগের কাছে পদত্যাগপত্র জমা দিয়েছি। দলীয় মনোনয়ন না পেলেও জনগণের সমর্থন নিয়ে নির্বাচনে প্রতিদ্বন্দ্বিতা করছি। এ মুহূর্তে বহিষ্কারের বিষয় নিয়ে ভাবার কিছু নেই।’
