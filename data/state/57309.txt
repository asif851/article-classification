
সরকারদলীয় সাংসদ মনজুরুল ইসলামের (লিটন) প্রথম জানাজা আজ রোববার দুপুরে রংপুর পুলিশ লাইন স্কুল মাঠে অনুষ্ঠিত হয়েছে। তাঁর মরদেহ ঢাকায় আনা হবে। জাতীয় সংসদ ভবনে তাঁর জানাজা হবে।
সাংসদের এপিএস জাহাঙ্গীর আলম মুঠোফোনে প্রথম আলোকে বলেন, গতকাল শনিবার রাতে সাংসদের ময়নাতদন্ত হয়েছে।
দুপুর সাড়ে ১২টার দিকে রংপুর পুলিশ লাইন স্কুল মাঠে সাংসদের প্রথম জানাজায় সাংসদ ও আওয়ামী লীগের যুগ্ম সাধারণ সম্পাদক জাহাঙ্গীর কবির নানক, আওয়ামী লীগের রংপুর বিভাগের সাংগঠনিক সম্পাদক মোজাম্মেল হকসহ স্থানীয় নেতা-কর্মীরা অংশ নিয়েছেন।
এদিকে সাংসদ হত্যার প্রতিবাদে গাইবান্ধার সুন্দরগঞ্জ উপজেলায় আজ সকাল থেকে হরতাল চলছে। বামনডাঙা স্টেশনে সান্তাহারগামী একটি ট্রেন সকাল সাড়ে আটটা থেকে আটকে রেখেছে সাংসদের সমর্থকেরা। সান্তাহার-লালমনিরহাট রুটে ট্রেন চলাচল বন্ধ রয়েছে। সুন্দরগঞ্জের বেশির ভাগ দোকানপাট বন্ধ রয়েছে। বিভিন্ন ব্যবসা প্রতিষ্ঠানে কালো পতাকা উত্তোলন করা হয়েছে। বামনডাঙা ইউনিয়ন যুবলীগের আহ্বায়ক নাদিম হোসেন বলেন, সাংসদের হত্যাকারীদের গ্রেপ্তার না করা পর্যন্ত হরতাল চলবে।
গাইবান্ধার পুলিশ সুপার মো. আশরাফুল ইসলাম সকাল ১০টার দিকে প্রথম আলোকে বলেন, এ ঘটনায় কোনো মামলা হয়নি। জিজ্ঞাসাবাদের জন্য সন্দেহভাজন ১০ জনকে আটক করা হয়েছে। তদন্তের স্বার্থে তিনি তাঁদের নাম বলেননি।
গতকাল সন্ধ্যায় সুন্দরগঞ্জের সাহাবাজ গ্রামে ঘরে ঢুকে সাংসদ মনজুরুল ইসলামকে গুলি করে হত্যা করেছে অজ্ঞাতনামা দুর্বৃত্তরা। স্থানীয় আওয়ামী লীগ এ ঘটনায় জামায়াত অথবা উগ্রপন্থীদের সন্দেহ করছে। সুন্দরগঞ্জের শিশু শাহাদাত হোসেন সৌরভকে গুলি করে হত্যাচেষ্টার মামলার আসামি ছিলেন সাংসদ মনজুরুল। তিনি জামিনে ছিলেন।
আরও পড়ুন:ঘরে ঢুকে সাংসদকে গুলি করে হত্যাসাংসদের লাশ ঢাকায় আসবে, আটক ১০

