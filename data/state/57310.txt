
সকাল থেকে বিকেল পর্যন্ত মুষলধারের বৃষ্টিতে রাজধানীর প্রায় সব গুরুত্বপূর্ণ সড়ক, অলি-গলিতে জমে যায় পানি। এতে যানবাহনে দীর্ঘ সময় বসে থাকতে হয়েছে নগরবাসীকে। দেশের বিভিন্ন স্থানেও বৃষ্টি হয়েছে।
সকাল থেকে টানা বৃষ্টি। এর মাঝেই স্কুল ছুটি। উপায় না দেখে বৃষ্টিতেই ছাতা মাথায় বাড়ি ফিরছে তারা। ছবিটি আজ মঙ্গলবার সকালে রাজধানীর ধানমন্ডি ১০/এ সড়ক থেকে তোলা। 
চলন্ত মোটরসাইকেলে কি আর ছাতা দিয়ে বৃষ্টি থেকে বাঁচা সম্ভব। সে কথা যেন মাথায় নিয়েই চলছেন দুজন। ছবিটি আজ মঙ্গলবার সকালে রাজধানীর ধানমন্ডি ১০/এ সড়ক থেকে তোলা। 
সকাল থেকে দুপুর পর্যন্ত ঝুম বৃষ্টিতে হাঁটুর ওপর পর্যন্ত পানি জমেছে রাজধানীর গ্রিন রোড এলাকায়। জনপ্রতি ২০ টাকা দিয়ে পারাপার হচ্ছে সাধারণ মানুষ। ছবিটি মঙ্গলবার দুপুরে তোলা। 
বৃষ্টি ও জোয়ারের পানিতে তলিয়ে গেছে চট্টগ্রাম শহরের নিচু এলাকা। দুর্ভোগে পড়েছে সাধারণ মানুষ। ছবিটি সকাল ১০টার দিকে নগরের চকবাজার এলাকা থেকে তোলা।
ঢাকার রাজাবাজার এলাকায় দুপুরে জলাবদ্ধতা ও দুর্ভোগে নগরবাসী। 
টানা বৃষ্টিতে সিলেট শহরের বিভিন্ন এলাকার বসতবাড়ি ও সড়ক ডুবে গেছে। ছবিটি শাহজালাল উপশহর এলাকা থেকে দুপুরবেলা তোলা। 
ঢাকার পূর্ব কাজীপাড়া এলাকায় ঢাকা ওয়াসার পানির নতুন পাইপ বসানোর কাজ করার কারণে ওই এলাকার স্যুয়ারেজের লাইন বন্ধ হয়ে যায়। এতে করে এলাকায় জলাবদ্ধতা সৃষ্টি হয়েছে। পানির পুরোনো লাইন দিয়ে মানুষের বাসায় ময়লা, দুর্গন্ধযুক্ত পানি যাওয়ার কারণে এলাকার জনসাধারণ পড়ে দুর্ভোগে। 
মুষলধারে বৃষ্টির কারণে ঢাকার কারওয়ান বাজার এলাকায় ব্যাপক জলাবদ্ধতা সৃষ্টি হয়। এখানের বিশাল সবজি বাজারের অনেক বিক্রেতা সবজি বিক্রি করতে পারেননি। আমেনা বেগম হাজার দশেক টাকার সবজি কিনেও বিক্রি করতে পারেননি। অবিক্রীত সবজি নিয়ে পানির মধ্যে এভাবেই তাকে বসে থাকতে দেখা যায়। ছবিটি বিকেলের দিকে তোলা। 
ঢাকার ফার্মগেট থেকে শাহবাগ পর্যন্ত এবং প্রধানমন্ত্রীর কার্যালয়ের সামনের সড়কের বিভিন্ন অংশও পানিতে ডুবে যায়। এর ফলে যানচলাচলের গতিও কমে যায়। বিজয় সরণি ও কারওয়ান বাজারের মূল সড়কেও গাড়ি ও মানুষের জটলা ছিল সারা দিন। 
রাস্তায় জলাবদ্ধতার কারণে ম্যানহোলের সামনে থেকে ময়লা সরিয়ে পানি যাওয়ার ব্যবস্থা করা হচ্ছে। ছবিটি বিকেলে কারওয়ান বাজার এলাকা থেকে তোলা।
সকাল থেকে টানা মুষলধারের বৃষ্টিতে ডুবে গেছে রাজধানীর অধিকাংশ সড়ক। রাজধানীর মিরপুর রোডে জলাবদ্ধতায় বিকল হয়ে গেছে কয়েকটি যানবাহন। দুর্ভোগে পড়েছে যাত্রী ও পথচারীরা। ছবিটি আজ মঙ্গলবার বেলা সাড়ে তিনটার দিকে তোলা। 
বৃষ্টিতে এক ট্রাকশ্রমিকের বৃষ্টি থেকে রক্ষা পেতেই এই অভিনব ব্যবস্থা।
ঢাকার তেজগাঁও এলাকার ফুটপাতে বৃষ্টির পানিতে শিশুদের দাপাদাপি। 
ঢাকার পূর্ব তেজতুরী বাজারের সড়কের পানিতে আটকে পড়া কয়েকজন। 
জলাবদ্ধতা ও যানজটে পড়ে অগত্যা হেঁটে গন্তব্যে রওনা হয়েছে যাত্রীরা। ছবিটি আজ বেলা পৌনে তিনটায় মিরপুর রোডের কলাবাগান এলাকা থেকে তোলা। 
বৃষ্টি ও পাহাড়ি ঢলে খাগড়াছড়ি শহরের মেহেদিবাগ, উত্তর-দক্ষিণ গঞ্জপাড়া, মুসলিমপাড়াসহ পাঁচ গ্রামের প্রায় ৮০০ বসতবাড়ি পানিতে তলিয়ে গেছে। ছবিটি খাগড়াছড়ি শহরের মেহেদিবাগ এলাকা থেকে আজ মঙ্গলবার তোলা।
