
দ্বীপজেলা ভোলার চরফ্যাশন উপজেলার সাগরবক্ষের দুটি ইউনিয়ন চর কুকরি মুকরি ও ঢালচরে দুটি স্থায়ী পুলিশ কেন্দ্র অনুমোদন করা হয়েছে। স্বরাষ্ট্র মন্ত্রণালয় স্মারক নং ৬১০ ও ৬১১, তাং ২৬/০৮/২০১৩ইং-এর আলোকে ওই দুটি তদন্ত কেন্দ্র অনুমোদনের প্রজ্ঞাপন জারি হয়েছে। ভোলা-৪ আসনের সাংসদ আবদুল্লাহ আল ইসলাম জ্যাকবের চেষ্টায় ওই দুটি পুলিশ তদন্ত কেন্দ্র অনুমোদন পায়।মনপুরা উপজেলার কলাতলীচরেও আরেকটি পুলিশ তদন্ত কেন্দ্র স্বরাষ্ট্র মন্ত্রণালয় ও জনপ্রশাসন মন্ত্রণালয়ের অনুমোদনের পর বর্তমানে অর্থ মন্ত্রণালয়ের সম্মতির জন্য প্রক্রিয়াধীন আছে। চলতি মাসেই চূড়ান্ত অনুমোদনের সম্ভাবনা রয়েছে। ১৪ সেপ্টেম্বর স্বরাষ্ট্রমন্ত্রী ড. মহীউদ্দীন খান আলমগীর ওই তিনটি পুলিশ তদন্ত কেন্দ্র উদ্বোধন করবেন বলে জানান আবদুল্লাহ আল ইসলাম। একই সঙ্গে স্বরাষ্ট্রমন্ত্রী মনপুরায় ফায়ার সার্ভিস ও সিভিল ডিফেন্স স্টেশনের ভিত্তিপ্রস্তর উদ্বোধন করবেন। ওইসব এলাকার জনগণের নিরাপত্তা ও নৌডাকাতি রোধে ওই তিনটি পুলিশ তদন্ত কেন্দ্র উল্লেখযোগ্য ভূমিকা পালন করবে বলে আশা করা হচ্ছে। বিজ্ঞপ্তি।
