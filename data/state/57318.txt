
ঢাকার অদূরে সাভারে আজ বুধবার বিকেলে বিলবোর্ড স্থাপনের সময় বিদ্যুৎস্পৃষ্ট হয়ে তিন ব্যক্তি মারা গেছেন। বিকেল সাড়ে পাঁচটার দিকে সাভারের খাগাইন এলাকায় এ দুর্ঘটনা ঘটে। এ ঘটনায় আরও এক ব্যক্তি মারাত্মক আহত হয়েছেন।
নিহত তিনজন হলেন ঢাকার বাড্ডা এলাকার আনোয়ার হোসেন (৩৫), ময়মনসিংহের মোঞ্জাত (২৫) ও হাশেম।
পুলিশ সূত্রে জানা গেছে, বিদ্যুৎস্পৃষ্ট হওয়ার পর সবাইকে স্থানীয় লোকজন উদ্ধার করে সাভারের এনাম মেডিকেল কলেজ হাসপাতালে নিয়ে যান। সেখানে কর্তব্যরত চিকিৎসক তিনজনকে মৃত ঘোষণা করেন। এ ঘটনায় রকিব নামে আহত আরেক ব্যক্তি ওই হাসপাতালে চিকিৎসাধীন। তাঁর অবস্থাও গুরুতর।
সাভার থানার পরিদর্শক (তদন্ত) দীপক চন্দ্র সাহা প্রথম আলোকে ঘটনার সত্যতা নিশ্চিত করেছেন।
