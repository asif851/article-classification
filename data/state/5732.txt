
আগামী সংসদ নির্বাচনে যশোর-৬ আসন (কেশবপুর) থেকে প্রার্থী হতে চান চিত্রনায়িকা শাবানার স্বামী চলচ্চিত্র নির্মাতা ওয়াহিদ সাদিক। তিনি বলেন, প্রধানমন্ত্রীর সম্মতি পেয়েছেন। এই আসনে তিনি আওয়ামী লীগের প্রার্থী হবেন।
গতকাল মঙ্গলবার যশোরের কেশবপুর উপজেলার বড়েঙ্গা গ্রামে নিজ বাড়িতে সাংবাদিকদের সঙ্গে মতবিনিময় সভায় ওয়াহিদ সাদিক এ ঘোষণা দেন। এর আগে ওয়াহিদ সাদিকের বাড়ির সামনে উত্তরপাড়া জামে মসজিদের উদ্বোধন, বিনা মূল্যে শিশুদের কোরআন শিক্ষা কার্যক্রম ও ইসলামি আলোচনা সভা হয়। এই অনুষ্ঠানে প্রধান অতিথি ছিলেন ধর্মমন্ত্রী মতিউর রহমান। সভাপতিত্ব করেন সাবেক সাংসদ ও মসজিদের পরিচালনা কমিটির সভাপতি আবদুল হালিম। বিশেষ অতিথির বক্তব্য দেন চলচ্চিত্র নির্মাতা এস এস প্রোডাকশনের স্বত্বাধিকারী ওয়াহিদ সাদিক। আরও বক্তব্য দেন বাংলাদেশ চলচ্চিত্র শিল্পী সমিতির সভাপতি মিশা সওদাগর, চিত্রনায়িকা শাবানা, ময়মনসিংহ জেলা পরিষদের চেয়ারম্যান ইউসুফ পাঠান।
ওয়াহিদ সাদিক সাংবাদিকদের বলেন, ‘আমি প্রধানমন্ত্রী শেখ হাসিনার প্রতি কৃতজ্ঞ। আমি এবং শাবানা আমেরিকা থেকে ফিরে জানতে পারি, চলচ্চিত্র পরিচালক আজিজুর রহমান অসুস্থ। তখন আমি এবং শাবানা প্রধানমন্ত্রীর সঙ্গে দেখা করার অনুমতি চাই। প্রধানমন্ত্রী দুই দিনের মধ্যেই আমাদের সময় দেন। সেখানে নায়িকা মৌসুমী, ফারুকসহ আমরা দেখা করি। আজিজুরের চিকিৎসার জন্য সাহায্য চাইলে তিনি বলেন, যত টাকা লাগবে দেবেন। সেখানে প্রধানমন্ত্রীর সঙ্গে খুব হৃদ্যতাপূর্ণ পরিবেশ তৈরি হয়। সেখানে প্রধানমন্ত্রী শাবানাকে নির্বাচন করতে বলেন। আমি করব বলে জানালে তিনি বলেন, প্রস্তুতি নেন। প্রধানমন্ত্রী হুকুম করলেই আমি নির্বাচন করব।’ তিনি বলেন, ‘বড়েঙ্গা এবং কেশবপুরের মানুষের সঙ্গে আমার নাড়ির সম্পর্ক। আমি মানুষের ভালোবাসা নিয়ে সেবা করতে চাই।’
কেশবপুরের বর্তমান সাংসদ ও জনপ্রশাসন প্রতিমন্ত্রী ইসমাত আরা সাদেক (প্রয়াত শিক্ষামন্ত্রী এ এস এইচ কে সাদেকের স্ত্রী) সম্পর্কে ওয়াহিদ সাদিকের ভাবি। ইসমাত আরা সাংসদ থাকা অবস্থায় ওয়াহিদ সাদিকের প্রার্থী হওয়ার ঘোষণায় এলাকায় ব্যাপক আলোচনার সৃষ্টি হয়।
এ ব্যাপারে জানতে চাইলে আওয়ামী লীগের কেশবপুর উপজেলা সভাপতি এস এম রুহুল আমীন বলেন, ‘ওয়াহিদ সাদিক বিএনপিপন্থী বলেই জানি। তাঁকে সবুজ সংকেত দেওয়ার বক্তব্য কতটুকু সত্য, তা নিয়ে আমার যথেষ্ট সন্দেহ আছে।’
রুহুল আমীন ইসমাত আরা সাদেকের বিপক্ষের নেতা হিসেবে পরিচিত। ইসমাত আরা সাদেকের পক্ষের নেতা উপজেলা আওয়ামী লীগের সহসভাপতি শাহাদত হোসেন বলেন, ‘ওয়াহিদ সাদিকের নির্বাচন করার ঘোষণা একেবারেই ব্যক্তিগত। এটি ধর্মমন্ত্রীকে নিয়ে পারিবারিক কর্মসূচি। দলের সঙ্গে কোনো সম্পৃক্ততা নেই। আমরা দৃঢ়ভাবে বিশ্বাস করি, আমাদের প্রতিমন্ত্রী ইসমাত আরা সাদেকই এই আসনে দলীয় মনোনয়ন পাবেন।’
