
যথাযথ আইনি প্রক্রিয়া ছাড়া বিএনপির পাঁচ নেতাকে হয়রানি ও গ্রেপ্তার না করতে নির্দেশ দিয়েছেন হাইকোর্ট। এই পাঁচ নেতা হলেন স্থায়ী কমিটির সদস্য মওদুদ আহমদ, রফিকুল ইসলাম মিয়া, এম কে আনোয়ার, দলের চেয়ারপারসনের বিশেষ সহকারী শামসুর রহমান শিমুল বিশ্বাস ও সাবেক সাংসদ সরদার সাখাওয়াত হোসেন।
হয়রানি ও গ্রেপ্তারের আশঙ্কা থেকে করা পৃথক রিটের শুনানি শেষে বিচারপতি সালমা মাসুদ চৌধুরী ও বিচারপতি হাবিবুল গনির সমন্বয়ে গঠিত হাইকোর্ট বেঞ্চ রুল জারির পাশাপাশি এ আদেশ দেন।আদালতে তাঁদের পক্ষে শুনানি করেন আইনজীবী এ জে মোহাম্মদ আলী ও জয়নুল আবেদীন। সহায়তা করেন আইনজীবী আনোয়ারুল ইসলাম এবং এ কে এম এহসানুল রহমান। রাষ্ট্রপক্ষে ছিলেন অ্যাটর্নি জেনারেল মাহবুবে আলম।পরে আনোয়ারুল ইসলাম ‘প্রথম আলো’কে বলেন, নতুন মামলায় তাঁদের গ্রেপ্তার দেখানো হতে পারে। এ আশঙ্কা থেকে তাঁদের পরিবারের সদস্যরা পৃথক রিট করেন। শুনানি নিয়ে আদালত রুল জারি করে এ আদেশ দেন।
গত ৮ নভেম্বর মওদুদ আহমদ, রফিকুল ইসলাম মিয়া, এম কে আনোয়ার ও শামসুর রহমান শিমুল বিশ্বাসকে এবং ২৫ ডিসেম্বর সরদার সাখাওয়াত হোসেনকে গ্রেপ্তার করা হয়।
