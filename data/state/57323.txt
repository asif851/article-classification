
ঢাকা বিশ্ববিদ্যালয়ের ২০১৩-১৪ শিক্ষাবর্ষের স্নাতক (সম্মান) শ্রেণীর ‘গ’ ইউনিটের ভর্তি পরীক্ষার ফল প্রকাশ করা হয়েছে। আজ সোমবার দুপুর সাড়ে ১২টায় বিশ্ববিদ্যালয়ের প্রশাসনিক ভবনের কেন্দ্রীয় ভর্তি কার্যালয়ে সংবাদ সম্মেলনে উপাচার্য আ আ ম স আরেফিন সিদ্দিক ফল ঘোষণা করেন।
সংবাদ সম্মেলনে উপাচার্য জানান, এবার এই ইউনিটে ভর্তির জন্য আবেদন করেছিলেন ৪৯ হাজার ২৩৫ জন। ভর্তি পরীক্ষায় অংশ নেন ৪৫ হাজার ৮৮৩ জন পরীক্ষার্থী। এর মধ্যে পাস করেছেন তিন হাজার ৮১৩ জন। পাসের হার ৮ দশমিক ৩১ শতাংশ। তিনজনের উত্তরপত্র স্থগিত ও আটজনের উত্তরপত্র বাতিল করা হয়েছে। এ ইউনিটে মোট আসনসংখ্যা এক হাজার ১১৫টি।
বিশ্ববিদ্যালয়ের ওয়েবসাইটে শিক্ষার্থীরা নিজ নিজ অ্যাকাউন্টে লগইন করে এবং রবি, বাংলালিংক, এয়ারটেল ও সিটিসেল থেকে খুদেবার্তার মাধ্যমে ফল জানতে পারবেন। খুদেবার্তার জন্য মুঠোফোনের খুদেবার্তা অপশনে গিয়ে DU (স্পেস) GA (স্পেস) পরীক্ষার রোল নম্বর লিখে ১৬৩২১ নম্বরে পাঠাতে হবে।
সংবাদ সম্মেলনে অন্যদের মধ্যে বাণিজ্য অনুষদের ডিন ও গ-ইউনিট ভর্তি পরীক্ষার সমন্বয়কারী শিবলি রুবাইয়াতুল ইসলাম এবং অনলাইন ভর্তি কমিটির আহ্বায়ক হাসিবুর রশীদ উপস্থিত ছিলেন।
