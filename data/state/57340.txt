
আগামী বছরের ১ জানুয়ারি থেকে ভারত ভ্রমণে ইচ্ছুক বাবা-মায়ের সঙ্গে ১৮ বছরের কম বয়সী শিশুদের ভ্রমণ ভিসার জন্য ই-টোকেন বা আলাদা অ্যাপয়েন্টমেন্ট তারিখ লাগবে না। এ ছাড়া বাংলাদেশের কূটনৈতিক ও সরকারি পাসপোর্টধারীদের পরিবারের নিকটতম সদস্যরা ভারতীয় ভ্রমণ ভিসার জন্য আবেদন করতে পারবেন।গতকাল বৃহস্পতিবার বাংলাদেশে নিযুক্ত ভারতীয় হাইকমিশনের এক বিজ্ঞপ্তিতে এ কথা জানানো হয়। এ ছাড়া কূটনীতিক, সরকারি কর্মকর্তা ও তাঁদের নিকটাত্মীয়রা ই-টোকেন ছাড়া ভিসার জন্য আবেদন করতে পারবেন। এর আগে গত বুধবার ভারতীয় হাইকমিশনের অপর এক বিজ্ঞপ্তিতে বলা হয়েছে, ই-টোকেন ছাড়া ভ্রমণ ভিসার জন্য আবেদন করা যাবে। গতকাল পাঠানো বিজ্ঞপ্তিতে বলা হয়েছে, ভারতীয় ভিসা আবেদন কেন্দ্রগুলোতে (আইডিএসি) বাবা-মায়েরা তাঁদের ট্যুরিস্ট ভিসা আবেদনপত্রের সঙ্গে শিশুদের আবেদন জমা দিতে পারবেন। ভারতীয় ভিসা আছে—এমন বাবা-মায়েদের যেকোনো একজন তাঁদের শিশুর পক্ষে আবেদনপত্র জমা দিতে পারবেন, সে ক্ষেত্রে তাঁদের প্রাপ্ত ভিসার ফটোকপি আবেদনপত্রের সঙ্গে জুড়ে দিতে হবে। এতে ভারতীয় ভিসা প্রাপ্তি সহজ এবং দুই দেশের মধ্যে মানুষে-মানুষে যোগাযোগ ও সম্পর্ক আরও বাড়বে বলে আশা প্রকাশ করেছে হাইকমিশন।গতকালই আরেক বিজ্ঞপ্তিতে বলা হয়েছে, আগামী বছরের প্রথম দিন থেকে ই-টোকেন ছাড়াই বাংলাদেশের কূটনৈতিক ও সরকারি পাসপোর্টধারীদের পরিবারের নিকটতম সদস্যরা ভারতীয় ভ্রমণ ভিসার জন্য আবেদন করতে পারবেন। তাঁদের আবেদনপত্র ভারতীয় ভিসা আবেদন কেন্দ্র, উত্তরা শাখায় জমা দিতে হবে।গত বুধবার ভারতীয় হাইকমিশন থেকে পাঠানো আরেকটি বিজ্ঞপ্তিতে বলা হয়, আগামী বছরের প্রথম দিন থেকে ই-টোকেন ছাড়াই ভারতীয় ভ্রমণ ভিসার জন্য বাংলাদেশিরা আবেদন করতে পারবেন। তবে আবেদনপত্রের সঙ্গে বিমান, ট্রেন বা বাসের টিকিট যুক্ত করতে হবে।
