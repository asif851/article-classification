
মিরপুরে মেডিকেলের শিক্ষার্থী চাচাতো বোনকে উত্ত্যক্ত করার প্রতিবাদ করায় বেসরকারি বিশ্ববিদ্যালয়ের ইঞ্জিনিয়ারিংয়ের ছাত্রের পা ভেঙে দেওয়ার ঘটনার প্রধান আসামি ফাহিমকে গত শুক্রবার রাতে গ্রেপ্তার করেছে পুলিশ। 
আহত যুবকের স্বজনেরা অভিযোগ করেছেন, বখাটেরা গতকাল শনিবার তাঁদের হুমকি দিয়েছে। এমনকি হাসপাতালে গিয়েও তারা আহত যুবকের স্বজনদের হুমকি দেয়।
মিরপুর থানার ভারপ্রাপ্ত কর্মকর্তা (ওসি) মো. নজরুল ইসলাম বলেন, ফাহিম কক্সবাজারে পালিয়ে যাওয়ার চেষ্টা করছিল। এ সময় পুলিশ তাকে গ্রেপ্তার করে। ফাহিমের সহযোগীদের গ্রেপ্তারের জন্য অভিযান চলছে।
আহত যুবকের মা বলেন, সকালে তিনি সিএনজিচালিত অটোরিকশায় করে পঙ্গু হাসপাতাল ছেলেকে দেখতে যাচ্ছিলেন। শেওড়াপাড়ার বৌবাজারের কাছে পৌঁছালে দুই-তিনজন যুবক তাঁকে বহন করা যানটির গতিরোধ করে। তারা তাঁকে অটোরিকশা থেকে বের করার চেষ্টা করে।
যুবকেরা হুমকি দিয়ে বলে, ‘মামলা করলে পরিণতি খুব খারাপ হবে। এবার তো পা ভেঙেছি। পরে আরও বড় কিছু করব।’
জানতে চাইলে মিরপুর থানার ওসি মো. নজরুল ইসলাম বলেন, বিষয়টি তিনি জানেন না।
দুপুর ১২টার দিকে আহত যুবকের স্বজনেরা অভিযোগ করেন, ফাহিমের সহযোগীরা পঙ্গু হাসপাতালের ওয়ার্ডে গিয়ে হুমকি-ধমকি দিয়েছে।
গত শুক্রবার বেলা একটার দিকে শেওড়াপাড়ায় চাচাতো বোনকে উত্ত্যক্ত করার প্রতিবাদ করায় ওই যুবককে রড দিয়ে পিটিয়ে পা ভেঙে দেয় বখাটে ফাহিমসহ তার কয়েকজন সহযোগী। 
