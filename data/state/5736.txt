
ডাচ্‌-বাংলা চেম্বার অব কমার্সের প্রেসিডেন্ট মো. হাসান খালেদ গতকাল শনিবার থেকে ‘নিখোঁজ’ হয়েছেন। এ ব্যাপারে রাজধানীর ধানমন্ডি থানায় পরিবারের পক্ষ থেকে সাধারণ ডায়েরি (জিডি) করা হয়েছে। জিডিতে বলা হয়েছে, গতকাল শনিবার সকালে বাসা থেকে বের হওয়ার পর তিনি আর ফেরেননি।ধানমন্ডি থানার ভারপ্রাপ্ত কর্মকর্তা (ওসি) নূরে আজম ডাচ্‌-বাংলা চেম্বারের প্রেসিডেন্ট হাসান খালেদ নিখোঁজ হওয়ার ব্যাপারে থানায় সাধারণ ডায়েরি হওয়ার কথা নিশ্চিত করেছেন।পরিবারে সদস্যরা প্রথম আলোকে জানান, মো. হাসান খালেদ প্রতিদিন সকালের নাশতা করার আগে ওষুধ খান। শেষ হয়ে যাওয়ায় ওই ওষুধ কিনতে গতকাল শনিবার সকাল সাড়ে আটটার দিকে তিনি বাসা থেকে বের হন। বাসার কাছেই ছিল ওষুধের দোকান। নাশতা তৈরি ছিল, বেশ কিছু সময় পরেও তিনি না ফেরায় তাঁকে মোবাইলে ফোন করা হয়। এ সময় তাঁর দুটি ফোনই বন্ধ পাওয়া যায়। মো. হাসান খালেদের খোঁজে আত্মীয়স্বজনদের কাছে ফোন করা হয়। কিন্তু না পাওয়ায় শনিবার রাত আটটার দিকে ধানমন্ডি থানায় ডিজি করা হয়।
৫৫ বছর বয়সী হাসান খালেদ এক মেয়ে ও স্ত্রীকে নিয়ে ধানমন্ডিতে থাকেন। তিন ভাইবোনের মধ্যে তিনি বড়।
মো. হাসান খালেদের ছোট বোনের জামাই কাজী আলাউদ্দিন প্রথম আলোকে বলেন, ‘আমাদের জানামতে কারও সঙ্গে তাঁর কোনো দ্বন্দ্ব নেই।’
ব্র্যান্ড ক্রোকোডাইলের বাংলাদেশি এজেন্ট হাসান খালেদ। তিনি একটি পোশাক কারখানারও মালিক।নিউ ইস্কাটনের হাসান হোল্ডিং ভবনের আটতলায় তাঁর অফিস। ওই অফিসের ব্যবস্থাপক অপারেশন রিয়াদ ফয়সাল প্রথম আলোকে বলেন, ‘কারও সঙ্গে চাঁদাবিষয়ক বা অন্য কোনো কিছু নিয়ে তাঁর (হাসান খালেদ) দ্বন্দ্বের কথা কখনো শুনিনি।’
