
আত্মগোপনে থাকলেও দলের নেতা-কর্মীদের সঙ্গে ঢাকা দ‌ক্ষিণের বিএনপি-সমর্থিত মেয়র প্রার্থী মির্জা আব্বাসের যোগাযোগ রয়েছে বলে জানিয়েছেন তাঁর স্ত্রী আফরোজা আব্বাস। তিনি বলেন, এলাকাতে আব্বাসের যে পরিচিতি তাতে আব্বাসের উপস্থিতি-অনুপস্থিতি কোনো ব্যাপার না। আজ শনিবার বেলা ১১টার দিকে রাজধানীর সেগুনবাগিচায় চতুর্থ দিনের মতো নির্বাচনী প্রচার চালানোর সময় সাংবাদিকদের এসব কথা বলেন আফরোজা আব্বাস। স্বামীর অনুপস্থিতিতে তিনিই চালিয়ে যাচ্ছেন প্রচার। ঢাকা মহানগর মহিলা দলের সভানেত্রী সুলতানা আহমেদসহ অন্য নেতা-কর্মীরা তাঁর সঙ্গে রয়েছেন। আপনাদের প্রচার ও ‘মগ’ প্রতীক পাওয়া এসব কি মির্জা আব্বাস জানেন?-একজন সাংবাদিকের এমন প্রশ্নের জবাবে আফরোজা আব্বাস বলেন, ‘হ্যাঁ তিনি জানেন এবং দলের সব নেতা-কর্মীর সঙ্গে তাঁর যোগাযোগ রয়েছে।’
আফরোজা আব্বাস বলেন, ‘সব ভোটারই প্রার্থীকে দেখতে চায়। তাই আশা করব, আব্বাসের নামে যে মিথ্যা মামলা আছে, সেগুলোতে তিনি জামিন পাবেন। সরকার তাঁকে জনসম্মুখে আসার ব্যবস্থা করবে।’ আব্বাসের নামে মামলা থাকায় গ্রেপ্তার এড়াতেই তিনি আত্মগোপনে আছেন বলেও জানান আফরোজা।
মির্জা আব্বাসের নির্বাচনী প্রতীক হলো ‘মগ’। সেই ‘মগ’ নিয়ে স্থানীয় নেতা-কর্মী ও সমর্থকেরা ‘আব্বাসের ভাইয়ের মার্কা মগ মার্কা’, ‘তোমার-আমার মার্কা, মগ মার্কা’, ‘আব্বাস ভাইয়ের সালাম নিন, মগ মার্কায় ভোট দিন’সহ বিভিন্ন স্লোগান দিচ্ছেন। এদিকে নির্বাচনী এই প্রচারে অংশ নেওয়া বিপুল মানুষের উপস্থিতির কারণে মহল্লাগুলোতে ক্ষণে ক্ষণে তৈরি হচ্ছে মানবজট ও রিকশাজট।
