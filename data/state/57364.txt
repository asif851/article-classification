
জাতীয় পার্টির প্রার্থীদের ১৩ ডিসেম্বরের মধ্যে প্রার্থিতা প্রত্যাহারের নির্দেশ দিয়েছেন দলের চেয়ারম্যান এইচ এম এরশাদ। আজ সোমবার দলের এক বিজ্ঞপ্তিতে এ কথা জানানো হয়।নির্বাচন কমিশনের বর্তমান তফসিল অনুযায়ী ১৩ ডিসেম্বর প্রার্থিতা প্রত্যাহারের শেষ দিন। জাতীয় পার্টির বিজ্ঞপ্তিতে বলা হয়, ‘দশম জাতীয় সংসদ নির্বাচনে জাতীয় পার্টির যেসব প্রার্থী প্রতিদ্বন্দ্বিতা করার জন্য আবেদন করেছিলেন, তাঁদের প্রার্থিতার আবেদন ১৩ ডিসেম্বরের মধ্যে প্রত্যাহার করে নিতে হবে।’ দলের চেয়ারম্যান এইচ এম এরশাদ আজ সোমবার এই নির্দেশ দিয়েছেন বলে বিজ্ঞপ্তিতে উল্লেখ করা হয়।দশম সংসদ নির্বাচনের তফসিল ঘোষণার পর জাতীয় পার্টি নির্বাচনে যাওয়ার ঘোষণা দিয়ে মনোনয়নপত্র জমা দেয়। এর আগে তারা নির্বাচনী সরকারেও যোগ দেয়। কিন্তু গত মঙ্গলবার এক সংবাদ সম্মেলনে এরশাদ আকস্মিকভাবে ঘোষণা দেন তাঁর দল নির্বাচনে যাবে না। এর পরদিন নির্বাচনী সরকার থেকেও পদত্যাগের ঘোষণা দেন এরশাদ। তবে এখনো তাঁদের পদত্যাগের প্রক্রিয়া সম্পন্ন হয়নি। এর মধ্যে এরশাদ আবার বলেছেন, নির্বাচনের তফসিল ১০ দিন পেছানো হলে এবং সব দল অংশ নিলে জাতীয় পার্টি নির্বাচনে যাবে।
