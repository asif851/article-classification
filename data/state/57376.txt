
আওয়ামী লীগের সভাপতিমণ্ডলীর সদস্য ও ১৪ দলের মুখপাত্র মোহাম্মদ নাসিম বিএনপির উদ্দেশে বলেছেন, বন্যার মতো একটি মানবিক বিষয়কে ‘ইস্যু’ বানানোর চেষ্টা করবেন না। রোহিঙ্গা অনুপ্রবেশ প্রসঙ্গে তিনি বলেন, মানবিক কারণে রোহিঙ্গাদের আশ্রয় দেওয়া হয়েছে।
আজ শনিবার রাজধানীর ধানমন্ডিতে আওয়ামী লীগ সভানেত্রীর রাজনৈতিক কার্যালয়ে কেন্দ্রীয় ১৪ দলের সভা অনুষ্ঠিত হয়। এতে সভাপতিত্ব করেন তরিকত ফেডারেশনের সভাপতি নজিবুল বশর মাইজভান্ডারি। এরপর এক সংবাদ সম্মেলনে স্বাস্থ্য ও পরিবারকল্যাণমন্ত্রী মোহাম্মদ নাসিম এ আহ্বান জানান।
বিএনপির উদ্দেশে মোহাম্মদ নাসিম বলেন, ‘আসুন, সবাই সরকারকে সহযোগিতা করি। দয়া করে ঘোলা পানিতে মাছ শিকার করবেন না, এতে লাভ হবে না। মানবিক কারণে শেখ হাসিনাকে সহায়তা করার জন্য আপনারা এগিয়ে আসুন। দয়া করে অন্য কোনো কিছু করার চেষ্টা করবেন না। অহেতুক সমালোচনা করবেন না। সমালোচনা করার সময় এখন না, এখন হলো মানুষকে সাহায্য করার সময়। সরকারকে সহায়তা করার সময়।’
এ সময় মিয়ানমার থেকে আসা রোহিঙ্গাদের বিষয়ে ১৪ দলের মুখপাত্র মোহাম্মদ নাসিম বলেন, যেকোনো দেশে রাজনৈতিক সমস্যা সমাধান করতে হয় রাজনৈতিকভাবে। কোনোভাবেই গণহত্যা চালিয়ে নারী, পুরুষ, শিশু হত্যা করে, নির্যাতন করে কোনো সমস্যার সমাধান হয় না। মিয়ানমারে যা ঘটছে, তা মানবতার চরম লঙ্ঘন। যার কারণে যখনই এসব কারণে দেশে রোহিঙ্গা অনুপ্রবেশ ঘটেছে, তখন মানবিক কারণে এদের আশ্রয় দেওয়া হয়েছে। বাংলাদেশের মতো একটি সমস্যাসংকুল দেশে এভাবে তাদের আশ্রয় দেওয়া যায় না। এভাবে দীর্ঘদিন চলতে পারে না। এটা অর্থনীতি, সংস্কৃতি ও দেশের নিরাপত্তায় নেতিবাচক প্রভাব ফেলে।
মিয়ানমারের ওপর আন্তর্জাতিক চাপ সৃষ্টির আহ্বান জানিয়ে মোহাম্মদ নাসিম বলেন, আন্তর্জাতিকভাবে সব গণতান্ত্রিক শক্তিকে, বড় রাষ্ট্রকে এগিয়ে আসতে হবে এই ধরনের মানবতাবিরোধী কার্যক্রম বন্ধ করার জন্য, মিয়ানমারের ওপর চাপ সৃষ্টি করার জন্য। মিয়ানমার অন্য দেশের ওপরে জনগোষ্ঠী চাপিয়ে দিচ্ছে, এ জন্যও আন্তর্জাতিক সম্প্রদায়ের উচিত মিয়ানমারের ওপর চাপ সৃষ্টি করা। তিনি বলেন, ‘আমরা আহ্বান জানাব, আরও কার্যকরভাবে জাতিসংঘ এবং অন্য শক্তিগুলো এগিয়ে আসবে এবং বাংলাদেশকে এই সমস্যা থেকে রক্ষা করার জন্য মিয়ানমারের ওপর চাপ সৃষ্টি করবে।’
নোবেলজয়ী সু চির ভূমিকায় বিস্ময় প্রকাশ করে স্বাস্থ্যমন্ত্রী নাসিম বলেন, ‘তিনি একজন নোবেলজয়ী ব্যক্তিত্ব। যাঁকে মানুষ সমর্থন করে, শ্রদ্ধা করেছে। তিনি কেন আজ ভূমিকা রাখছেন না। আমরা চাই একটি শান্তিপূর্ণভাবে এই সমস্যা সমাধান করবেন, ভূমিকা রাখবেন।’ তিনি বলেন, রোহিঙ্গা জনগোষ্ঠীকে ফিরিয়ে নিতে হবে। মিয়ানমারে তাদের নাগরিক অধিকার নিশ্চিত করতে হবে।
সংবাদ সম্মেলনে বাংলাদেশের ওয়ার্কার্স পার্টির সভাপতি এবং বেসামরিক বিমান চলাচল ও পর্যটনমন্ত্রী রাশেদ খান মেনন, জাসদের সাধারণ সম্পাদক শিরিন আকতার এবং জাতীয় পার্টির (জেপি) মহাসচিব শেখ শহিদুল ইসলাম দেশের বন্যা পরিস্থিতি বিষয়ে বিএনপির রাজনীতি না করার বিষয়ে এবং রোহিঙ্গাদের ফিরিয়ে নিয়ে যাওয়ার বিষয়ে মন্তব্য করেন।
সংবাদ সম্মেলনে আওয়ামী লীগের যুগ্ম সাধারণ সম্পাদক আবদুর রহমান, সাংগঠনিক সম্পাদক আহমেদ হোসেন, আ ফ ম বাহাউদ্দিন নাছিম, দপ্তর সম্পাদক আবদুস সোবহান, জাসদের একাংশের সভাপতি শরীফ নুরুল আম্বিয়া প্রমুখ।
