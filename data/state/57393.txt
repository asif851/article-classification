
ভারতের লোকসভার নির্বাচনে ভারতীয় জনতা পার্টির (বিজেপি) জয়ে বিএনপি উল্লসিত নয়, বরং আওয়ামী লীগই নার্ভাস হয়ে গেছে বলে দাবি করেছেন দলের ভারপ্রাপ্ত মহাসচিব মির্জা ফখরুল ইসলাম আলমগীর।আওয়ামী লীগের উদ্দেশে বিএনপির নেতা ফখরুল বলেন, ‘বিএনপি তো কিছু বলছে না। আপনারা এত নার্ভাস হয়ে গেছেন কেন? নার্ভাস হয়ে কেন এত কথা বলছেন? আপনারা কি ভয় পেয়েছেন?’আজ রোববার জাতীয় প্রেসক্লাবে অনুষ্ঠিত এক গোলটেবিল আলোচনায় মির্জা ফখরুল এসব কথা বলেন। ‘ভারতের কঠিন আগ্রাসনের কবলে বাংলাদেশ: পরিত্রাণের উপায় ও আশু করণীয়’ শিরোনামে ওই গোলটেবিল বৈঠকটি অনুষ্ঠিত হয়। আগ্রাসন প্রতিরোধ জাতীয় কমিটি ওই গোলটেবিল বৈঠকের আয়োজন করে।বিএনপির ভারপ্রাপ্ত মহাসচিব বলেন, আওয়ামী লীগের নেতাদের কথাবার্তায় এটা পরিষ্কার যে নির্বাচনের ফলে তাঁরা খুব নার্ভাস হয়ে পড়েছেন। তিনি বলেন, অনেকেই বলছেন, ভারতের নির্বাচনের ফলাফলে বিএনপি উল্লসিত। কোথায় দেখলেন বিএনপি উল্লসিত?
ভারতের নির্বাচনের ফলাফলে বাংলাদেশের মানুষের উল্লসিত হওয়ার কোনো কারণ নেই উল্লেখ করে মির্জা ফখরুল বলেন, ‘শুধু পানি নয়, বাংলাদেশ বহুমুখী আগ্রাসনের শিকার। আকাশ সংস্কৃতি থেকে শুরু করে রাজনৈতিক আগ্রাসনের শিকার। এ জন্য ভারতকে দোষারোপ করে লাভ নেই। কারণ তারা তাদের স্বার্থে কাজ করছে। আমাদের স্বাতন্ত্র্য বজায় রাখার জন্য আমরা এখনো সত্যিকার অর্থে জাতীয় ঐক্য সৃষ্টি করতে পারিনি। কারণ আমাদের মধ্যে অত্যন্ত শক্তিশালী কিছু চিন্তা আছে। যেগুলো এই আগ্রাসনকে সমর্থন করে। যারা এর বিরুদ্ধে দাঁড়াতে চায়, তাদের মাথা ভেঙে দেয়।’মির্জা ফখরুল আরও বলেন, ‘ভারত একটি স্বাধীন দেশ। গণতান্ত্রিক প্রক্রিয়ায় তারা নির্বাচন করেছে। আমরা তাদের কাছে বন্ধুসুলভ ব্যবহার আশা করি। দ্বিপক্ষীয় সমস্যার সুষ্ঠু সমাধান আশা করি। নতুন সরকার দুই দেশের চ্যালেঞ্জগুলো মোকাবিলা করে বাংলাদেশের জনগণের ইচ্ছা-আকাঙ্ক্ষা অনুধাবন করবে এবং সমাধানে এগিয়ে আসবে—এটাই আমরা আশা করি।’

