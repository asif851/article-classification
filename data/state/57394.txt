
আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেছেন, বিএনপির চেয়ারপারসন খালেদা জিয়ার দল এখন ভাঙনের মুখে। আজ বৃহস্পতিবার বিকেলে বঙ্গবন্ধু অ্যাভিনিউতে আওয়ামী লীগের কেন্দ্রীয় কার্যালয়ে ছাত্রলীগের এক আলোচনা সভায় তিনি বক্তব্য রাখেন।হানিফ বলেন, ‘বিএনপি থেকে খালেদা জিয়ার বিদায় নেবার সময় এসেছে। তার রাজনীতির পতন ঘটে গেছে। বিএনপি এখন একটা ডুবন্ত নৌকার মতো। ডুবন্ত জাহাজ যখন ডুবে যায়, তখন মানুষ খড়কুটো ধরে বাঁচার চেষ্টা করেন। বিএনপির এখন সেই দশা। খালেদা জিয়ার দল এখন ভাঙনের মুখে।’খালেদা জিয়া এখনো ৭১-এর ঘাতকদের সঙ্গে নিয়ে আওয়ামী লীগের বিরুদ্ধে ষড়যন্ত্র করছেন উল্লেখ করে এই আওয়ামী লীগ নেতা বলেন, বিএনপি নেতাদেরই এখন তাদের দলের প্রতি আস্থা নেই। এই অবস্থা থেকে বাঁচতে এখন তারা সরকারের যেকোনো বিষয় নিয়ে কাল্পনিক কথাবার্তা বলে নিজেদের আত্মতৃপ্তি ও নেতা-কর্মীদের মনোবল টিকিয়ে রাখার চেষ্টা করছেন। তারা আওয়ামী লীগ সরকারকে পতন ঘটানোর অপচেষ্টা চালাচ্ছেন বলেও তিনি অভিযোগ করেন।মাহবুব উল আলম হানিফ আরও বলেন, মিথ্যাচার করে পার পাওয়া যাবে না। বিএনপির ভেতরে ভাঙন ও নেতৃত্ব পরিবর্তনের যে সুর বাজছে তা থেকে বিএনপির শীর্ষ পর্যায়ের নেতারা রক্ষা পাবেন না।আওয়ামী লীগের যুগ্ম সাধারণ সম্পাদক হুঁশিয়ারি উচ্চারণ করে বলেন, যারা আওয়ামী লীগ ও প্রধানমন্ত্রী শেখ হাসিনার বিরুদ্ধে ষড়যন্ত্র করছেন, তারা সাবধান হয়ে যান। কারণ বাংলার জনগণ আওয়ামী লীগ ও শেখ হাসিনার সঙ্গে আছে।প্রধানমন্ত্রী শেখ হাসিনার কারাবরণ দিবস উপলক্ষে এই আলোচনা সভার আয়োজন করা হয়। এতে সভাপতিত্ব করেন ছাত্রলীগের সভাপতি এইচ এম বদিউজ্জামান। অন্যান্যের মধ্যে বক্তব্য দেন আওয়ামী লীগের কেন্দ্রীয় কমিটির সদস্য এস এম কামাল হোসেন, ছাত্রলীগের সাবেক সাধারণ সম্পাদক মাহফুজুল হায়দার চৌধুরী, ছাত্রলীগের সহসভাপতি জয়দেব নন্দী, যুগ্ম সাধারণ সম্পাদক হাসানুজ্জামান তারেক ছাত্রলীগ ঢাকা মহানগর শাখার সভাপতি বায়েজিদ আহমেদ খান প্রমুখ।
