
বগুড়ায় যাত্রীবেশে সিএনজিচালিত অটোরিকশার চালক মিনহাজুল আবেদীন ওরফে ফাইটকে (৩০) হত্যা করে গাড়ি ছিনতাইয়ের মামলায় ছয়জনের যাবজ্জীবন সশ্রম কারাদণ্ড দিয়েছেন আদালত। একই সঙ্গে দণ্ডিত প্রত্যেককে ১০ হাজার টাকা করে জরিমানা অনাদায়ে আরও দুই বছরের কারাদণ্ডের আদেশ দেওয়া হয়েছে।
আজ মঙ্গলবার বগুড়ার জেলা ও দায়রা জজ আ ম মো. সাঈদ এ রায় দেন। দণ্ডিত ছয় ব্যক্তি হলেন সিরাজগঞ্জ সদরের ধোপাপাড়া চণ্ডীদাশগাতির ইউসুফ আলী ওরফে ছোট ইউসুফ (২৩) ও সেলিম হোসেন (২৬), একই উপজেলার সরাই চণ্ডীপুর গ্রামের শফিকুল ইসলাম (২৪) ও কামরুল ইসলাম (২৯) এবং সরাই চণ্ডী খন্দকার পাড়ার মাসুম হোসেন (৩৩) ও ইউসুফ আলী ওরফে বড় ইউসুফ (২৭)। রায়ের বিষয়টি নিশ্চিত করেছেন রাষ্ট্রপক্ষের সরকারি কৌঁসুলি (পিপি) আবদুল মতিন।
আদালত সূত্রে জানা গেছে, ২০১৩ সালের ২৮ জুলাই রাতে বগুড়ার সাতমাথায় নিজের অটোরিকশা নিয়ে যাত্রীর জন্য অপেক্ষা করছিলেন বগুড়া শহরতলির বড় কুমিড়া গ্রামের মিনহাজুল আবেদীন। এ সময় সিরাজগঞ্জ যাওয়ার কথা বলে দণ্ডিত আসামিরা অটোরিকশাটি ভাড়া করে। এরপর চালকের দুই পাশে দুজন এবং পেছনে চারজন বসেন। অটোরিকশাটি বগুড়া-ঢাকা মহাসড়কের শাজাহানপুর উপজেলার সাজাপুর মসজিদপাড়া এলাকায় যাওয়ার পর যাত্রীবেশে ওঠা আসামিরা ফাঁস দিয়ে চালককে হত্যা করে অটোরিকশাটি নিয়ে পালিয়ে যান।
পরদিন অজ্ঞাত হিসেবে লাশ উদ্ধারের পর মাঝিড়া ইউনিয়ন পরিষদের গ্রাম পুলিশ আবদুল গফুর বাদী হয়ে শাজাহানপুর থানায় মামলা করেন। পরে সংবাদ পেয়ে বগুড়া চুরিপট্টির ব্যবসায়ী ও বড় কুমড়া এলাকার বাসিন্দা আবদুল হামিদ লাশটি তাঁর ছেলে মিনহাজুল আবেদীনের বলে শনাক্ত করেন।
পরে পুলিশ হত্যায় জড়িত দুই আসামিকে গ্রেপ্তার করলে তাঁরা ১৬৪ ধারায় আদালতে স্বীকারোক্তিমূলক জবানবন্দি দেন। অন্য চারজন পলাতক থাকায় তাঁদের অনুপস্থিতিতেই এ রায় ঘোষণা করা হয়।
