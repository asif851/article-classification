
বর্তমান কাঠামোয় মন্ত্রিসভার শেষ বৈঠক ছিল আজ সোমবার। ওই বৈঠকে প্রধানমন্ত্রী শেখ হাসিনার পা ছুঁয়ে দোয়া চেয়েছেন মন্ত্রিসভার কয়েকজন সদস্য। আজ সচিবালয়ে মন্ত্রিপরিষদ বিভাগের সম্মেলনকক্ষে মন্ত্রিসভার বৈঠক শুরু হয়। বৈঠকের শুরুতেই প্রধানমন্ত্রীর কাছে পদত্যাগপত্র জমা দেন অনেকে। এ সময় স্থানীয় সরকার প্রতিমন্ত্রী জাহাঙ্গীর কবির নানক, আইন প্রতিমন্ত্রী কামরুল ইসলাম, স্বরাষ্ট্র প্রতিমন্ত্রী শামসুল হক টুকু, ক্রীড়া প্রতিমন্ত্রী আহাদ আলী সরকার, সমাজকল্যাণ প্রতিমন্ত্রী প্রমোদ মানকিন প্রধানমন্ত্রীর পা ছুঁয়ে সালাম করে তাঁর কাছে দোয়া চান। এ সময় প্রধানমন্ত্রী অনেকের মাথায় হাত রেখে দোয়া করেন।বৈঠক সূত্রে জানা গেছে, মন্ত্রী-প্রতিমন্ত্রীরা আজ একে একে পদত্যাগপত্র জমা দিয়েছেন। পদত্যাগপত্র দেওয়ার সময় কেউ বিষণ্ন ছিলেন না। আজ সচিবালয়ে মন্ত্রিসভার বৈঠক শেষে মন্ত্রিপরিষদ সচিব মোহাম্মদ মোশাররাফ হোসাইন ভূইঞা সাংবাদিকদের জানান, পদত্যাগপত্রগুলোর মধ্যে কিছু রাষ্ট্রপতির কাছে পাঠানো হবে, আর কিছু রেখে দেওয়া হবে। তাঁরা পুনর্গঠিত মন্ত্রিসভায় যুক্ত হবেন। এ ছাড়া ওই মন্ত্রিসভায় নতুনদের যুক্ত করা হবে। প্রজ্ঞাপন জারির পরই মন্ত্রীদের পদত্যাগ আনুষ্ঠানিকভাবে বিবেচিত হবে।
