
রাষ্ট্রপতি মো. আবদুল হামিদ বলেছেন, হাওর এলাকায় দু-তিন বছর পরপর ফসলহানি হয়। তবে সেই ধান থাকে পাকা। মানুষ কিছু হলেও ফসল গোলায় তুলতে পারে। কিন্তু চৈত্র মাসে এভাবে কখনো সব কাঁচা ধান তলিয়ে যায়নি।
সুনামগঞ্জ জেলা শিল্পকলা একাডেমির হাসন রাজা মিলনায়তনে গতকাল সোমবার সন্ধ্যায় মতবিনিময় সভায় প্রধান অতিথির বক্তব্যে রাষ্ট্রপতি এসব কথা বলেন। এর আগে দুপুরে হেলিকপ্টারে করে সুনামগঞ্জে আসার পথে রাষ্ট্রপতি কিশোরগঞ্জ ও নেত্রকোনা জেলার বন্যায় ক্ষতিগ্রস্ত হাওর পরিদর্শন করেন।
রাষ্ট্রপতি বলেন, এই অবস্থায় সরকারের পক্ষ থেকে যদি ফসলহারা মানুষদের জন্য যথাযথ ব্যবস্থা নেওয়া না হয়, তাহলে এই এলাকার মানুষ কাজের জন্য ঢাকায় ছুটবে। ঢাকায় যেতে মানুষের লাইন পড়ে যাবে। তিনি বলেন, ‘প্রধানমন্ত্রীকে হাওর এলাকার সর্বনাশের কথা জানিয়েছি। তিনি চিন্তা না করতে বলেছেন। প্রধানমন্ত্রী বলেছেন, হাওর এলাকার কোনো মানুষ না খেয়ে থাকবে না।’ এ সময় রাষ্ট্রপতি হাওরের মানুষদের নিরাশ না হওয়ার আহ্বান জানান।
 
