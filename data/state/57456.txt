
ভারতের পররাষ্ট্রসচিব বিজয় গোখলে বলেছেন, রোহিঙ্গাদের দ্রুত প্রত্যাবাসন এ সমস্যার শান্তিপূর্ণ সমাধানে বাংলাদেশকে সব ধরনের সহযোগিতা দেবে ভারত। তিনি আজ সোমবার দুপুরে বাংলাদেশের পররাষ্ট্রসচিব মো. শহীদুল হকের সঙ্গে বৈঠকের পর সাংবাদিকদের কাছে এ মন্তব্য করেন। 
রাষ্ট্রীয় অতিথি ভবন পদ্মায় এ বৈঠক অনুষ্ঠিত হয়।
বিজয় গোখলে জানান, বর্ষা মৌসুমে রোহিঙ্গাদের চাহিদার কথা বিবেচনায় নিয়ে মিয়ানমারের বাস্তুচ্যুত এই জনগণের সহায়তায় দ্বিতীয় দফায় ত্রাণ সামগ্রী পাঠাচ্ছে ভারত। এ ছাড়া রোহিঙ্গা নারী ও শিশুদের জন্য মাঠে পর্যায়ে হাসপাতাল চালু করতে যাচ্ছে দেশটি।
শহীদুল হক বলেন, দ্বিপক্ষীয় সহযোগিতাপূর্ণ বিভিন্ন বিষয় নিয়ে আমরা কথা বলেছি। রোহিঙ্গা সমস্যা নিয়ে আমাদের মধ্যে আলোচনা হয়েছে। এবং ভারত যেভাবে সহযোগিতার আশ্বাস দিয়েছে তাতে আমরা অত্যন্ত খুশি। আমরা তিস্তা চুক্তির বিষয় নিয়ে কথা বলেছি। ভারতের পররাষ্ট্রসচিব জানিয়েছেন, যত দ্রুত সম্ভব চুক্তিটি সইয়ের জন্য তারা কাজ করছেন।  তিস্তা চুক্তির প্রতি ইঙ্গিত করে বিজয় গোখলে বলেন, আমাদের সম্পর্কের বিভিন্ন ক্ষেত্রে অগ্রগতি হলেও বেশ কিছু অমীমাংসিত বিষয় আছে তা আমরা জানি। এগুলো সুরাহার জন্য আমরা কাজ করছি।
বৈঠক শেষে দুই দেশের মধ্যে ছয়টি সমঝোতা স্মারক সই হয়েছে। এর মধ্যে রয়েছে ভারত থেকে জ্বালানি তেল আমদানির জন্য পাইপলাইন স্থাপন, বাংলাদেশ বেতার ও প্রসার ভারতীর মধ্য সহযোগিতা, রংপুর সিটি করপোরেশনে সড়ক নির্মাণ, বাংলাদেশে ৫০৯টি স্কুলে ল্যাংগুয়েজ ল্যাব স্থাপন, ঢাকা বিশ্ববিদ্যালয়ে উর্দু চেয়ার স্থাপন আর দুই দেশের আণবিক সহযোগিতা প্রতিষ্ঠানের মধ্যে সহযোগিতা।
