
রাজধানীর বছিলা রোডের দুই পাশ অনেকটাই দোকান-আবর্জনার দখলে। সড়কের ওপরেই গড়ে উঠেছে সিএনজিচালিত অটোরিকশার স্ট্যান্ড। দখলের কারণে হাঁটার জায়গা কমে গেছে। ফুটপাতহীন সড়কটিতে ঝুঁকি নিয়ে চলছেন পথচারীরা।গতকাল শুক্রবার দেখা যায়, বছিলা ব্রিজ থেকে মোহাম্মদপুর বেড়িবাঁধের চার রাস্তার মোড় পর্যন্ত সড়ক ঘেঁষে বেশ কিছু অস্থায়ী দোকান-হোটেল তৈরি হয়েছে। স্থায়ী দোকানগুলোর বারান্দা সড়কে এসে মিশেছে। আসবাবের দোকানগুলোর অনেক আসবাবই সড়ক ঘেঁষে রাখা। জায়গায় জায়গায় আবর্জনার স্তূপ। ব্যস্ত সড়কের পাশে হাঁটার জায়গাটি অনেক ক্ষেত্রে সড়কসংলগ্ন গাড়ির ওয়ার্কশপগুলোর দখলে। পুরোনো-অচল গাড়িগুলো হাঁটার পথের বেশির ভাগ আটকে রেখেছে।মোহাম্মদপুর বেড়িবাঁধের চার রাস্তার মোড়ে মূল সড়কের ওপরই দুই পাশে অটোরিকশার স্ট্যান্ড। এলোমেলো করে রাখা অটোরিকশার জন্য মোড়টিতে কিছুক্ষণ পরপরই যানজট বেধে যায়। সড়কের ওপর স্ট্যান্ড তৈরির বিষয়ে জানতে চাইলে এক অটোরিকশাচালক বলেন, করপোরেশন থেকে অনুমতি নেওয়া আছে তাঁদের।বছিলা এলাকাটি উত্তর সিটি করপোরেশনের অঞ্চল-৫-এ পড়েছে। আঞ্চলিক নির্বাহী কর্মকর্তা এস এম অজিয়র রহমান বলেন, যেখানে ফাঁকা থাকছে, সেখানেই দখল হয়ে যাচ্ছে। বছিলা সড়কটি এখনো করপোরেশন পুরোপুরি বুঝে পায়নি। এলাকাটি সিটি করপোরেশনের মেগা প্ল্যানের আওতায় আছে। প্রজেক্টের কাজ শুরু হলে অবৈধ দখলও উচ্ছেদ হয়ে যাবে বলে জানান তিনি।
