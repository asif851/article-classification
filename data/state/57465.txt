
অর্থ আত্মসাৎ মামলায় রূপালী ব্যাংকের শাখা ব্যবস্থাপক জোবায়েনুর রহমানকে গ্রেপ্তার করেছে র‌্যাপিড অ্যাকশন ব্যাটালিয়ন (র‌্যাব)। শুক্রবার সকালে শরীয়তপুর থেকে তাঁকে গ্রেপ্তার করা হয়। তিনি রূপালী ব্যাংকের বগুড়ার মহাস্থানগড় শাখায় কর্মরত ছিলেন।
শুক্রবার রাত পৌনে আটটার দিকে র‌্যাব-১২ এর কার্যালয়ে সংবাদ সম্মেলন করে এ তথ্য জানান র‍্যাবের কোম্পানি কমান্ডার (স্পেশাল কোম্পানি) মেজর এস এম মোর্শেদ হাসান।
মোর্শেদ হাসান বলেন, বগুড়া ক্যাম্পের একটি দল জোবায়েনুরকে শরীয়তপুর সদরের চিকনদি ইউনিয়নের আটগ্রাম এলাকার একটি মাজার থেকে গ্রেপ্তার করে। তাঁর বিরুদ্ধে রূপালী ব্যাংকের মহাস্থানগড় শাখা থেকে ২ কোটি ৬৯ লাখ ১ হাজার ৮০১ টাকা আত্মসাতের অভিযোগ আনা হয়। এ অভিযোগের প্রেক্ষাপটে তাঁর বিরুদ্ধে একাধিক ধারায় মামলা রয়েছে।
প্রসঙ্গত, রূপালী ব্যাংক বগুড়ার মহাস্থানগড় শাখার ম্যানেজার জোবায়েনুর রহমান গত ৪ ফেব্রুয়ারি বেলা ১১টার পর থেকে নিখোঁজ থাকার ঘটনায় থানায় একটি সাধারণ ডায়েরি (জিডি) করা হয়। পরে জোবায়েনুরের বিরুদ্ধে ব্যাংকের অর্থ আত্মসাতের মামলা হয়।
