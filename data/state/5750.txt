
চট্টগ্রামের পাঁচলাইশ থানায় কর্মরত উপপরিদর্শক (এসআই) হাসান আলীর সরকারি পিস্তল ও ১৬টি গুলি তাঁর বাসা থেকে চুরি হয়েছে বলে অভিযোগ উঠেছে। এ ঘটনায় তিনি বাদী হয়ে আজ শুক্রবার সকালে নগরের খুলশী থানায় মামলা করেছেন। ঘটনার পর তাঁকে সাময়িক বরখাস্ত করা হয়েছে।
খুলশী থানার ভারপ্রাপ্ত কর্মকর্তা (ওসি) শেখ মো. নাসির উদ্দিন প্রথম আলোকে বলেন, হাসান আলী সপরিবারে খুলশী থানা এলাকার আল ফালাহ গলির একটি বাসার তৃতীয় তলায় ভাড়া থাকতেন। গত বুধবার বিকেলে তাঁর স্ত্রী গ্রামের বাড়িতে বেড়াতে যান। ওই দিন রাতে দায়িত্ব থাকায় হাসান আলী পাঁচলাইশ থানায় চলে আসেন। দায়িত্ব শেষ করে বৃহস্পতিবার রাত নয়টার দিকে তিনি বাসায় ফিরে দেখতে পান, বাসার দরজার ও আসবাবপত্রের তালা ভাঙা। পরে তিনি দেখতে পান, তাঁর ৭.৬২ বোরের সরকারি পিস্তল ও ১৬টি গুলি, ল্যাপটপ এবং একটি মুঠোফোন নেই। এরপর তিনি থানায় মামলা করেন। বুধবার রাত থেকে বৃহস্পতিবার রাত নয়টার মধ্যে এই চুরির ঘটনা ঘটতে পারে বলে এজাহারে উল্লেখ করা হয়েছে। চুরি হওয়া অস্ত্র ও গুলি উদ্ধারে অভিযান চলছে।
চট্টগ্রাম নগর পুলিশের উপকমিশনার (উত্তর) মো. আবদুল ওয়ারিশ আজ সন্ধ্যায় বলেন, সরকারি অস্ত্র ও গুলি হারানোর ঘটনায় দায়িত্বে অবহেলার জন্য হাসান আলীকে বৃহস্পতিবার সাময়িক বরখাস্ত করা হয়েছে। এ ঘটনায় থানায় মামলাও হয়েছে। তবে চুরি হওয়া অস্ত্র ও গুলি উদ্ধার করা যায়নি। সাধারণত দায়িত্বে থাকাকালে পুলিশ কর্মকর্তাদের নিজ ব্যবহৃত অস্ত্র ও গুলি সঙ্গে রাখতে হয়। এসআই হাসান আলী অস্ত্র ও গুলি ছাড়া কীভাবে থানায় দায়িত্ব পালন করতে এসেছিলেন, তা খতিয়ে দেখা হচ্ছে। তদন্ত শেষে তাঁর বিরুদ্ধে বিভাগীয় ব্যবস্থা নেওয়া হবে।
পাঁচলাইশ থানার ভারপ্রাপ্ত কর্মকর্তা (ওসি) মহিউদ্দিন মাহমুদ জানান, সরকারি অস্ত্র ও গুলি সঙ্গে নিয়ে দায়িত্ব পালন করার নিয়ম থাকলেও এসআই হাসান আলী তাঁর সঙ্গে এগুলো রাখেননি। তিনি বিষয়টি কাউকে জানাননিও। বৃহস্পতিবার রাতে চুরির বিষয়টি জানান।
এ প্রসঙ্গে জানতে হাসান আলীর সঙ্গে যোগাযোগের চেষ্টা করা হলে তাঁর মুঠোফোন বন্ধ পাওয়া যায়।
