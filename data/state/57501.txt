
পররাষ্ট্রমন্ত্রী আবুল হাসান মাহমুদ আলী ১৯ ফেব্রুয়ারি (বৃহস্পতিবার) যুক্তরাষ্ট্রের পররাষ্ট্রমন্ত্রী জন কেরির সঙ্গে বৈঠক করবেন। দেশটির রাজধানী ওয়াশিংটনে এ বৈঠক অনুষ্ঠিত হবে। কাল মঙ্গলবার মন্ত্রী যুক্তরাষ্ট্রের উদ্দেশে ঢাকা ছাড়বেন।আজ সোমবার পররাষ্ট্র মন্ত্রণালয়ের জ্যেষ্ঠ তথ্য কর্মকর্তা খালেদা বেগমের গণমাধ্যমে পাঠানো বিবৃতিতে এসব তথ্য জানানো হয়। বিবৃতিতে বলা হয়, দুই দেশের পররাষ্ট্রমন্ত্রী পর্যায়ের ওই বৈঠকে দ্বিপক্ষীয় নানা বিষয়ের পাশাপাশি পারস্পরিক স্বার্থসংশ্লিষ্ট আঞ্চলিক ও আন্তর্জাতিক বিভিন্ন ইস্যুতে আলোচনা হতে পারে।২০১৪ সালের ৫ জানুয়ারি নির্বাচনের পর পররাষ্ট্রমন্ত্রী হন আবুল হাসান মাহমুদ আলী। পররাষ্ট্রমন্ত্রী হওয়ার পর এটিই তাঁর প্রথম যুক্তরাষ্ট্র সফর।পররাষ্ট্রমন্ত্রী আবুল হাসান মাহমুদ আলী হোয়াইট হাউসের উদ্যোগে ‘সহিংস উগ্রবাদ প্রতিরোধ’ বিষয়ক সম্মেলনে অংশ নেবেন। সহিংসতাবিরোধী ওই সম্মেলনে জাতিসংঘের মহাসচিব বান কি মুনসহ ৫০টির বেশি দেশের মন্ত্রী, পদস্থ কর্মকর্তা, বেসরকারি সংস্থা ও সুশীল সমাজের প্রতিনিধিরা অংশ নেবেন। বাংলাদেশের তিন সদস্যের প্রতিনিধি দলের নেতৃত্ব দেবেন পররাষ্ট্রমন্ত্রী। প্রতিনিধিদলে মন্ত্রীর সঙ্গে আরও থাকবেন পররাষ্ট্রসচিব মো. শহিদুল হক। সম্মেলনে অংশ নেওয়ার পাশাপাশি ১৯ ফেব্রুয়ারি পররাষ্ট্রমন্ত্রী আবুল হাসান মাহমুদ আলী মার্কিন পররাষ্ট্রমন্ত্রী জন কেরির সঙ্গে বৈঠক করবেন।
