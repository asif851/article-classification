
বাংলাদেশের বন্যাপ্রবণ এলাকায় বছরজুড়ে শিক্ষাসুবিধা নিশ্চিত করে হাজারো মানুষের জীবন বদলে দেওয়ায় ভারতে পুরস্কৃত হয়েছেন ‘নৌকা স্কুলের’ উদ্ভাবক স্থপতি মোহাম্মদ রেজোয়ান। তিনি স্বেচ্ছাসেবী সংগঠন ‘সিধুলাই স্বনির্ভর সংস্থা’-এর প্রতিষ্ঠাতা নির্বাহী পরিচালক।
মোহাম্মদ রেজোয়ান ভারতের মর্যাদাপূর্ণ ‘শ্রী সত্য সাঁই অ্যাওয়ার্ড ফর হিউম্যান এক্সেলেন্স-২০১৬’ পেয়েছেন। ছয়টি ক্যাটাগরিতে পুরস্কৃত সাতজনের একজন রেজোয়ান প্রথম আলোকে বলেন, ‘স্থাপত্যবিদ্যায় পড়াশোনা শেষে অন্য চাকরি না করে গ্রামের মানুষের জন্য স্কুলের এই কার্যক্রম চালাচ্ছি। আন্তর্জাতিক পর্যায়ে এটাকে মূল্যায়ন করায় আমি খুবই খুশি।’
পুরস্কারটি দেয় ‘শ্রী সত্য সাঁই লোক সেবা ট্রাস্ট’। গত শনিবার তাদের সংবাদ বিজ্ঞপ্তিতে জানানো হয়েছে, গত বছরের ২৩ ডিসেম্বর ভারতের বেঙ্গালুরুতে এক অনুষ্ঠানে এ পুরস্কার তুলে দেওয়া হয়। সারা বিশ্বের কয়েক শ আবেদনের মধ্য থেকে ১৩ সদস্যের বিচারকমণ্ডলী ছয়টি বিভাগে সাতজনকে পুরস্কারের জন্য মনোনীত করেন।
অনুষ্ঠানে ‘শ্রী সত্য সাঁই লোক সেবা গ্রুপ অব এডুকেশনাল ইনস্টিটিউশনস’-এর প্রধান মেনটর বি এন নরসীমা মূর্তি বলেন, ‘মোহাম্মদ রেজোয়ানকে পুরস্কারটি দেওয়া হয়েছে জীবন বদলে দেওয়া কাজের জন্য। তাঁর উদ্ভাবিত ভাসমান স্কুলের ধারণাটি বৈপ্লবিক এবং এটা বাস্তবায়নে তাঁর দৃঢ়তা অত্যন্ত অনুপ্রেরণাদায়ক।’ পুরস্কার প্রদান অনুষ্ঠানে উপস্থিত ছিলেন সাবেক তারকা ক্রিকেটার সুনীল গাভাস্কার, বিশিষ্ট সংগীতজ্ঞ পণ্ডিত শিবকুমার শর্মা, হরিহরণ ও শিবামানী প্রমুখ।
মোহাম্মদ রেজোয়ানের উদ্ভাবিত ‘নৌকা স্কুল’ পদ্ধতিতে ১৪ বছরের বেশি সময় ধরে শিক্ষার প্রসারে কাজ করে যাচ্ছে ‘সিধুলাই স্বনির্ভর সংস্থা’। প্রতিষ্ঠানটি ভাসমান স্কুল, পাঠাগার, স্বাস্থ্যসেবা ও প্রশিক্ষণকেন্দ্রের মাধ্যমে বাংলাদেশের বন্যাপ্রবণ এলাকার ১ লাখ ১৫ হাজার মানুষকে বিভিন্ন ধরনের সেবা দিয়েছে, যাদের অধিকাংশই সুবিধাবঞ্চিত। রেজোয়ান ও তাঁর ‘নৌকা স্কুল’ নিয়ে প্রথম আলো ২০০৬ সালে ৬ নভেম্বর ‘স্কুল আসে নৌকায় করে’ শিরোনামে খবর প্রকাশ করেছিল।
