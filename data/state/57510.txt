
চলছে ইলিশের ভরা মৌসুম। চাঁদপুরের পদ্মা-মেঘনাসহ দক্ষিণাঞ্চলে জেলেদের জালে ধরা পড়ছে ঝাঁকে ঝাঁকে ইলিশ। সেসব ইলিশ সারা দেশে সরবরাহ করতে চাঁদপুর মাছঘাটে এনে নামানো হচ্ছে। জেলে ও মাছ ব্যবসায়ীরা বলছেন, প্রতিদিন গড়ে প্রায় আড়াই হাজার মণ ইলিশ ট্রলার থেকে ঘাটে নামানো হচ্ছে। এর মধ্যে নোয়াখালী, ভোলাসহ দক্ষিণাঞ্চল থেকে চাঁদপুর মাছঘাটে নামানো হচ্ছে দুই হাজার মণেরও বেশি ইলিশ। আর পদ্মা, মেঘনা থেকে চাঁদপুর ঘাটে প্রতিদিন গড়ে তিন থেকে চার শ মণ ইলিশ নামানো হচ্ছে।অন্যান্য বছরের তুলনায় এবার সর্বাধিক সংখ্যক ইলিশ চাঁদপুরের পাইকারি বাজারে তোলা হচ্ছে। ফলে তুলনামূলকভাবে কম দামে পাওয়া যাচ্ছে ইলিশ।সরেজমিনে আজ শনিবার দুপুরে চাঁদপুর মাছঘাটে দেখা যায়, দক্ষিণাঞ্চলের নোয়াখালী, মনপুরা, ঢালচর, পাথরকাটাসহ ভোলার বিভিন্ন অঞ্চল থেকে ট্রলার ভর্তি করে প্রচুর ইলিশ ঘাটে নামানো হচ্ছে। ঢালচরের জেলে আনোয়ার হোসেন ব্যাপারী জানান, তিনি একটি ট্রলারে করে প্রায় দেড় শ মণ ইলিশ চাঁদপুর মাছঘাটে নামিয়ে দেন। এভাবে বেলা ১১টা থেকে ২টা পর্যন্ত ১২টি ট্রলার-ভর্তি ইলিশ ঘাটে নামাতে দেখা যায়।চাঁদপুর মাছঘাট ব্যবসায়ী সমিতির সভাপতি মিজানুর রহমান কালু ভূঁইয়া বলেন, চাঁদপুর ঘাটে প্রতিদিন দক্ষিণাঞ্চল থেকে ট্রলারে করে ইলিশ আসে ২ হাজার মণের বেশি। বাকি তিন-চার শ মণ ইলিশ আসে চাঁদপুরের পদ্মা-মেঘনার বিভিন্ন স্থান থেকে। ইলিশের ওজন অনুযায়ী দামের হেরফের হয়। ঘাটে নামানো ইলিশের অধিকাংশই এক কেজির চেয়ে বেশি ওজনের। এই ওজনের ইলিশ প্রতি মণ বিক্রি হচ্ছে ৩০ থেকে ৩২ হাজার টাকায়। ওজন কম ইলিশের দামও কম। সাত-আট শ গ্রাম ওজনের প্রতি মণ ইলিশ ১৮ থেকে ২০ হাজার টাকায় বিক্রি হচ্ছে।সভাপতি জানান, চাঁদপুর থেকে পাইকারি দরে মণ হিসেবে ইলিশ কিনে মাছ ব্যবসায়ীরা ঢাকা, চট্টগ্রাম, সিলেট, ময়মনসিংহসহ দেশের বিভিন্ন অঞ্চলের বাজারে খুচরা বিক্রেতাদের কাছে বিক্রি করেন। আবার একশ্রেণির ব্যবসায়ী বড় আকারের ইলিশ কিনে তা চাঁদপুর ও চট্টগ্রামের বিভিন্ন মৎস্য হিমাগারে সংরক্ষণ করছেন।মাছ ব্যবসায়ীরা জানান, ঢাকা থেকেও অনেকে পরিবার নিয়ে আসেন ইলিশ কিনতে। তাঁরা মণ হিসেবে কেনা ইলিশ থেকে মধ্যস্থতাকারীর সহায়তায় দু-চারটা কিনে নিয়ে যান। মধ্যস্থতাকারীরা অর্থের বিনিময়ে এ কাজটি করে থাকেন।চাঁদপুর মাছঘাটের আড়তদার মানিক জমাদার জানান, গত তিন-চার বছরের তুলনায় এবার ঘাটে বেশি ইলিশ আসছে। দেড় শরও বেশি ব্যবসায়ী এক সপ্তাহ ধরে প্রচুর ইলিশ পাচ্ছেন। এতে শ্রমিকসহ জেলেরাও অনেক খুশি। পাশাপাশি ক্রেতাও ইলিশ খেতে পারছে।ঢাকা থেকে ঘাটে ইলিশ কিনতে এসেছেন ফেরদৌস আহমেদ। তিনি বলেন, ‘চাঁদপুরে প্রচুর ইলিশ পাওয়া যাচ্ছে খবর পেয়ে এসেছি। বেশ কয়েকটি কিনেছি।’
ঢাকা থেকে আসা বদরুদ্দোজা বাবু, দিলীপ ব্যানার্জি জানালেন, তাঁরা এই প্রথম ইলিশ কিনতে চাঁদপুর এসেছেন। তাজা ইলিশের স্বাদ নিতে কেনার পরপরই পাশের এক হোটেলে রান্না করিয়ে খেয়েছেন।চাঁদপুর মৎস্য গবেষণা ইনস্টিটিউটের প্রধান বৈজ্ঞানিক কর্মকর্তা ও ইলিশ গবেষক ড. আনিসুর রহমান বলেন, কয়েক বছর ধরে অভয়াশ্রমের সময় মা ইলিশ ও জাটকা রক্ষা কর্মসূচি সফল হওয়ায় এ বছর বেশি ইলিশ ধরা পড়ছে। তা ছাড়া বেশি বৃষ্টিপাত ও নদীর পানির প্রবাহ বেশি থাকায় এসব অঞ্চলে সাগর থেকে ইলিশ বেশি আসার সুযোগ পেয়েছে। এভাবে আরও কিছুদিন বেশি পরিমাণ ইলিশ ধরা পড়ার সম্ভাবনা রয়েছে।
