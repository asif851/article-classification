
মুন্সিগঞ্জের গজারিয়া উপজেলার ইমামপুর ইউনিয়নের ষোলআনি গ্রামে গত মঙ্গলবার রাতে সাতটি বাড়িতে ডাকাতির ঘটনা ঘটেছে। ডাকাতেরা অস্ত্রের মুখে এসব বাড়ি থেকে সাড়ে চার লাখ টাকা ও ২০ ভরি স্বর্ণালংকার লুট করে নিয়ে যায়। এ সময় ডাকাতদের প্রহারে পাঁচজন আহত হন।এলাকাবাসী সূত্রে জানা যায়, মঙ্গলবার দিবাগত রাত একটার দিকে ওই গ্রামের খোরশেদ মিয়ার ঘরের দরজা ভেঙে ১৫-২০ জন সশস্ত্র ডাকাত ঢুকে টাকা ও স্বর্ণালংকার নিয়ে যায়। এরপর পাশের লুৎফর রহমানের ঘরে ঢুকে ডাকাতেরা ৫০ হাজার টাকা ও ১০ ভরি স্বর্ণালংকার, মোজাম্মেল হোসেনের ঘরে ঢুকে আট ভরি সোনা ও তিন হাজার টাকা, নবীউল্লাহর ঘর থেকে দেড় লাখ টাকা ও দুই ভরি স্বর্ণালংকার লুট করে নিয়ে যায়। এরপর ডাকাতেরা তোজাম্মেল হোসেনের ঘর থেকে নয় হাজার টাকা এবং ইব্রাহিম ও মামুন মিয়ার বাড়ি থেকে টাকা ও স্বর্ণালংকার নিয়ে যায়।গজারিয়া থানার পরিদর্শক (তদন্ত) আবু বক্কর সিদ্দিক জানান, ‘ডাকাতির ঘটনা শুনেছি। তবে এ ঘটনায় থানায় এখনো কেউ অভিযোগ করেনি।’
