
সব শিক্ষাপ্রতিষ্ঠানে বাধ্যতামূলক বাংলায় পাঠদান চালু, কোচিং সেন্টার নিষিদ্ধ ও সাম্প্রদায়িকতামুক্ত পাঠ্যপুস্তক প্রণয়নের দাবিতে রাজশাহীতে মানববন্ধন অনুষ্ঠিত হয়েছে। গতকাল শনিবার বিকেল সাড়ে চারটায় নগরের আলুপট্টি বঙ্গবন্ধু চত্বরে এই মানববন্ধনের আয়োজন করে রাজশাহী থিয়েটার ও শিশু সংগঠন ভোর হলো।মানববন্ধনে বক্তারা বলেন, কোচিং সেন্টারনির্ভর শিক্ষাব্যবস্থার ফলে আমাদের শিক্ষাব্যবস্থা এখন ধ্বংসের দ্বারপ্রান্তে। প্রতিটি পাবলিক পরীক্ষায় প্রশ্নপত্র ফাঁস হচ্ছে, হেফাজতিদের প্রেসক্রিপশন অনুযায়ী পাঠ্যপুস্তক পরিবর্তন করা হচ্ছে, শিশুদের ওপর চাপিয়ে দেওয়া হচ্ছে বস্তা বস্তা বই। ফলে কোমলমতি শিশুরা সঠিক শিক্ষায় শিক্ষিত হয়ে উঠতে পারছে না। প্রতিযোগিতামূলক শিক্ষাব্যবস্থার কারণে তারা কেবল জিপিএ-৫ অর্জন করছে, কিন্তু মানবিক হয়ে উঠছে না। এই ব্যবস্থা চলতে থাকলে বাংলাদেশের আগামী প্রজন্ম চরমভাবে ক্ষতিগ্রস্ত হবে। বক্তারা বলেন, দেশের ভবিষ্যৎকে সুন্দর করতে শিক্ষাব্যবস্থাকে ঢেলে সাজাতে হবে। কোচিং কিংবা গাইড বই নয়, বিদ্যালয়গুলোকেই শিক্ষা অর্জনের একমাত্র স্থান হিসেবে গড়ে তুলতে হবে। ধর্মান্ধ গোষ্ঠীর চাহিদা অনুযায়ী পাঠ্যবই পরিবর্তন না করে সাম্প্রদায়িকতামুক্ত পাঠ্যপুস্তক প্রণয়ন করতে হবে। এসব দাবি অর্জনে সবাইকে রাজপথে থেকে ধারাবাহিক আন্দোলন চালিয়ে যাওয়ার আহ্বান জানান বক্তারা। রাজশাহী থিয়েটারের সভাপতি কামারউল্লাহ সরকারের সভাপতিত্বে মানববন্ধনে বক্তব্য দেন সাংবাদিক ও কলামলেখক প্রশান্ত সাহা, খেলাঘর আসর রাজশাহীর সাধারণ সম্পাদক আফতাব আহমেদ, রাজশাহী সম্মিলিত সাংস্কৃতিক জোটের সাধারণ সম্পাদক দিলীপ কুমার ঘোষ প্রমুখ।
 
