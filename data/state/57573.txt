
রংপুরের বদরগঞ্জ উপজেলায় গত বুধবার রাতে দুটি সড়কে ডাকাতি হয়েছে। এ সময় ডাকাতদের ছুরিকাঘাতে মোটরসাইকেল আরোহীসহ তিন পথচারী আহত হয়েছেন।জানা গেছে, বুধবার রাত নয়টার দিকে উপজেলার লালদীঘি বাজারের মিষ্টি ব্যবসায়ী খতিবুর রহমান মোটরসাইকেলে করে বদরগঞ্জ উপজেলা সদর থেকে নিজ ব্যবসাপ্রতিষ্ঠানে ফিরছিলেন। এ সময় ৮-১০ জন ডাকাত বদরগঞ্জ-লালদীঘি সড়কের কালিরহাটের কাছে রশি টেনে তাঁর পথরোধ করে। তাঁর আর্তচিৎকারে আশপাশের লোকজন ও টহল পুলিশ এগিয়ে গেলে ডাকাতেরা ধানখেতে মোটরসাইকেল ফেলে পালিয়ে যায়।একই রাত সাড়ে ১১টার দিকে উপজেলার পাঠানেরহাট মণ্ডলপাড়া সড়কের মণ্ডলপাড়া সেতুর কাছে ১০-১২ জন ডাকাত পর্যায়ক্রমে ১২-১৩ জন পথচারীকে বেঁধে রেখে নগদ টাকা লুটে নেয়।
