
কৃষক-শ্রমিক জনতা লীগের সভাপতি কাদের সিদ্দিকী বলেছেন, গাজীপুর সিটি করপোরেশন নির্বাচন অবাধ, সুষ্ঠু ও নিরপেক্ষ হলে মহাজোটের প্রার্থী দুই লাখ ভোটের ব্যবধানে পরাজিত হবেন। এখন মহাজোটকেই চিন্তা করে নিতে হবে, তাঁরা পরাজয় বরণ করবেন, নাকি মৃত্যুবরণ করবেন। নির্বাচনে কারচুপি করলে সরকারের হঠাত্ পতন হবে।  আজ শনিবার দুপুরে চাঁপাইনবাবগঞ্জ সার্কিট হাউসে সাংবাদিকদের সঙ্গে আলোচনার সময় কাদের সিদ্দিকী এসব কথা বলেন। দুদিনের ব্যক্তিগত সফরে গতকাল শুক্রবার চাঁপাইনবাবগঞ্জ যান তিনি। সাংবাদিকদের সঙ্গে মতবিনিময়ের সময় কাদের সিদ্দিকী আরও বলেন, স্থানীয় নির্বাচন স্থানীয়ভাবেই হওয়া উচিত ছিল। কিন্তু নির্বাচন জাতীয় রূপ নিয়েছে। তিনি বলেন, ‘আমি দীর্ঘদিন আওয়ামী লীগের সঙ্গে ছিলাম। কিন্তু আওয়ামী লীগে এক হাজার বছর অপেক্ষা করলেও নেতৃত্ব পেতাম না। এখন আওয়ামী লীগের নেতৃত্ব শেখ হাসিনার হাতে। এরপর যাবে তাঁর সন্তানের হাতে, তারপর যাবে তাঁর সন্তানের হাতে। বিএনপিতেও একই অবস্থা।’ দেশের সংবিধানকে‘অসুস্থ’ উল্লেখ করে কাদের সিদ্দিকী বলেন, ‘সংবিধানে বিসমিল্লাহ স্থাপনের প্রয়োজন ছিল না। এখন সেটা প্রতিস্থাপনেরও প্রয়োজন নেই।’ অনুরূপভাবে সংবিধানে রাষ্ট্রধর্ম হিসেবে ইসলাম প্রতিস্থাপনেরও প্রয়োজন ছিল না বলে মন্তব্য করেন তিনি। মানবতাবিরোধী অপরাধীদের বিচার প্রসঙ্গে কাদের সিদ্দিকী বলেন, ‘গোলাম আযম ও মতিউর রহমান নিজামীর বিচার করা ঠিক আছে, কিন্তু পরেরগুলো পোলাপান।’ 
