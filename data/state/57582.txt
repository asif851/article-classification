
ফেনীর পরশুরামে গতকাল সোমবার আওয়ামী লীগ ও বিএনপির মধ্যে সংঘর্ষে কমপক্ষে ৩৫ জন আহত হয়েছেন। এ সময় বিএনপির কার্যালয় ও উপজেলা পরিষদ চত্বরে রাখা চারটি মোটরসাইকেল ভাঙচুর করা হয়।পুলিশ ও প্রত্যক্ষদর্শী সূত্র জানায়, গতকাল সকালে উপজেলার চিথলিয়া ইউনিয়নের মধুগ্রামে জমিজমা নিয়ে বিরোধকে কেন্দ্র করে আওয়ামী লীগ ও বিএনপি দুই পক্ষে অবস্থান নেয়। সেখানে দুই পক্ষের মধ্যে পাল্টাপাল্টি ধাওয়া হয়। এ ঘটনার জের ধরে বেলা ১১টার দিকে উপজেলা ছাত্রলীগের সভাপতি নিহাদ মজুমদার উপজেলা বিএনপির কার্যালয়ের সামনে দিয়ে যাওয়ার সময় বিএনপির কর্মীদের উদ্দেশে কটূক্তি করেন। এ সময় বিএনপির কর্মীরা নিহাদকে মারধর করেন। পরে তিনি ছুটে উপজেলা কমপ্লেক্সের দিকে চলে যান। সেখানে আওয়ামী লীগ ও ছাত্রলীগের কিছু নেতা-কর্মী অবস্থান করছিলেন। তাঁরা এগিয়ে গেলে দুই পক্ষের মধ্যে পাল্টাপাল্টি ধাওয়া ও ইটপাটকেল নিক্ষেপ শুরু হয়। এ সময় ছাত্রলীগের সাবেক নেতা ইয়াছিন শরীফ ও পৌর কর্মচারী আবদুল মন্নানসহ ১০ জন আহত হন। একপর্যায়ে উপজেলা পরিষদ চত্বরে থাকা চারটি মোটরসাইকেল ভাঙচুর করা হয়। এ ছাড়া উপজেলা পরিষদের চেয়ারম্যান কামাল উদ্দিন মজুমদারের বাসার নিচতলার একটি ব্যবসাপ্রতিষ্ঠানের জানালার কাচ ভাঙচুর করা হয়।প্রত্যক্ষদর্শীরা জানান, বেলা দেড়টার দিকে আওয়ামী লীগের কর্মীরা সংগঠিত হয়ে বিএনপির কার্যালয়ের দিকে ছুটে যান। সেখানে দুই পক্ষের মধ্যে দ্বিতীয় দফা সংঘর্ষ শুরু হয়। এক পর্যায়ে আওয়ামী লীগের কর্মীরা বিএনপির কার্যালয়ে হামলা ও ভাঙচুর চালান। এ সময় উপজেলা বিএনপির সাধারণ সম্পাদক ও উপজেলা পরিষদের নির্বাচনে চেয়ারম্যান পদপ্রার্থী আবু তালেব, ভাইস চেয়ারম্যান পদপ্রার্থী আলমগীর হোসেন মজুমদারসহ কমপক্ষে ১০ জন আহত হন। এ সময় পরিস্থিতি নিয়ন্ত্রণে আনতে পুলিশ শটগানের ৮৫টি গুলি ও কাঁদানে গ্যাসের দুটি শেল নিক্ষেপ করে। সংঘর্ষের সময় ইটপাটকেলের আঘাতে পরশুরাম থানার এসআই বদরুল কবির, এএসআই আমির হোসেনসহ পুলিশের ১৫ জন সদস্য আহত হন।উপজেলা বিএনপির সাধারণ সম্পাদক আবু তালেব বলেন, নির্বাচনে ভীতসন্ত্রস্ত হয়ে সাধারণ মানুষের মধ্যে ভীতি সৃষ্টির জন্য ছাত্রলীগ-যুবলীগের নেতা-কর্মীরা অতর্কিতে তাঁর ওপর হামলা চালিয়েছেন। হামলাকারীরা তাঁকে পিটিয়ে ও কুপিয়ে আহত করেন।উপজেলা আওয়ামী লীগের সাধারণ সম্পাদক ও উপজেলা পরিষদের চেয়ারম্যান কামাল উদ্দিন মজুমদার ঘটনার জন্য আবু তালেবকে দায়ী করেন।পরশুরামে আজ হরতাল: উপজেলা বিএনপির সাধারণ সম্পাদক আবু তালেবসহ বিএনপি, ছাত্রদল-যুবদলের নেতাকর্মীদের ওপর হামলার প্রতিবাদে ফেনী জেলা বিএনপির পক্ষ থেকে আজ মঙ্গলবার পরশুরাম উপজেলায় সকাল-সন্ধ্যা হরতাল আহ্বান করা হয়েছে।
