
‘ধূমপান ও তামাকজাত দ্রব্য ব্যবহার (নিয়ন্ত্রণ) আইন, ২০০৫’ অনুসরণ না করে অনুষ্ঠান সম্প্রচার করায় পাঁচটি বেসরকারি টেলিভিশন চ্যানেলকে আইনি নোটিশ পাঠানো হয়েছে। গত ২০ জানুয়ারি বাংলাদেশ সুপ্রিম কোর্টের জ্যেষ্ঠ আইনজীবী শাহদীন মালিক ওই আইনি নোটিশ পাঠান। বেসরকারি সংস্থা এনভায়রনমেন্ট কাউন্সিল বাংলাদেশ এবং উবিনিগ (প্রা.) লিমিটেডের পক্ষে তিনি ওই নোটিশ পাঠান।
আইনি নোটিশপ্রাপ্ত টিভি চ্যানেলগুলো হচ্ছে এটিএন বাংলা, আরটিভি, এনটিভি, শ্যামল বাংলা মিডিয়া লিমিটেড (বাংলা ভিশন) ও মাছরাঙা কমিউনিকেশন লিমিটেড। পাঁচটি চ্যানেল ছাড়াও তথ্য সচিব ও বাংলাদেশ টেলিকমিউনিকেশন রেগুলেটরি কমিশনের চেয়ারম্যানকেও আগামী ৩১ জানুয়ারি বিকেল পাঁচটার মধ্যে ওই নোটিশের জবাব দিতে বলা হয়েছে। তা না হলে উচ্চ আদালতে রিট পিটিশন দায়ের করা ছাড়াও টিভি নাটকে ধূমপানের দৃশ্য প্রদর্শনের ফলে সৃষ্ট ক্ষতির সমপরিমাণ খরচ ও ক্ষতিপূরণ দাবি করা হবে।
