
বরিশালের মেহেন্দিগঞ্জ উপজেলায় আজ রোববার অনিমেষ ভট্টাচার্য নামের এক পুরোহিতকে হত্যার হুমকি দেওয়া হয়েছে। এ ব্যাপারে মেহেন্দিগঞ্জ থানায় একটি সাধারণ ডায়েরি (জিডি) করা হয়েছে।
অনিমেষ উপজেলা সদরের শ্রীশ্রী জগন্নাথ জিউ মন্দিরের পুরোহিত। তিনি প্রথম আলোকে বলেন, আজ ভোর পাঁচটার দিকে তাঁর মুঠোফোনে অজ্ঞাত এক ব্যক্তি ফোন করেন। তিনি ফোন ধরার সঙ্গে সঙ্গে গালাগাল শুরু করেন। ওই ব্যক্তি আগামী সাত দিনের মধ্যে তাঁকে মন্দির ছাড়তে বলেন। নইলে হত্যা করা হবে বলে হুমকি দেন।
এ ব্যাপারে মেহেন্দিগঞ্জ থানার ভারপ্রাপ্ত কর্মকর্তা (ওসি-তদন্ত) মো. ফোরকান আলী প্রথম আলোকে বলেন, ‘একটি বাংলালিংক নম্বর থেকে মন্দিরের পুরোহিতকে ফোন করে হত্যার হুমকি দেওয়া হয়েছে। মন্দির ও পুরোহিতের নিরাপত্তায় ব্যবস্থা নেওয়া হয়েছে। একই সঙ্গে আমরা ওই ফোন নম্বর কার, সেটাও খতিয়ে দেখছি। এ ছাড়া মেহেন্দিগঞ্জ উপজেলায় যেসব মন্দিরের পুরোহিত আছেন, সেসব মন্দিরের নিরাপত্তায় সার্বক্ষণিক পুলিশ দেওয়া হয়েছে।’
মন্দিরের সভাপতি ও স্থানীয় সাংসদ পঙ্কজ নাথ প্রথম আলোকে বলেন, ‘উপজেলার সর্ববৃহৎ মন্দিরের পুরোহিতকে হত্যার হুমকি দেওয়া হয়েছে। এটা মূলত রাজনৈতিকভাবে দেশকে অস্থিতিশীল করার জন্যই। আমরা বিষয়টি গুরুত্ব দিয়ে দেখছি। ঘটনার সঙ্গে সঙ্গে পুলিশকে ব্যবস্থা নেওয়ার জন্য বলা হয়েছে।’
