
নির্বাচনের তফসিল ঘোষণার নিন্দা করে জনগণকে একযোগে সারা দেশে প্রতিবাদ ও প্রতিরোধ কর্মসূচি গ্রহণের আহ্বান জানিয়েছেন বিকল্পধারা বাংলাদেশের প্রেসিডেন্ট ও সাবেক রাষ্ট্রপতি এ কিউ এম বদরুদ্দোজা চৌধুরী।আজ সোমবার রাতে এক বিবৃতিতে তিনি বলেন, ‘এই নির্বাচন কমিশন মোটামুটি কম বুদ্ধির লোক দিয়ে গঠিত হয়েছিল তা আগেই বোঝা গিয়েছিল। আমরা বারবার সরকার ও নির্বাচন কমিশনকে রাজনৈতিক সমঝোতার আগে তফসিল ঘোষণা না করতে অনুরোধ ও দাবি জানিয়েছিলাম। কিন্তু তাঁরা তফসিল ঘোষণা করে যা করলেন, এর ফলে সারা দেশে প্রতিবাদ থেকে প্রতিরোধের দাবানল জ্বলে উঠেছে। এর জন্য বর্তমান সরকার ও নির্বোধ নির্বাচন কমিশনই দায়ী থাকবে।’বদরুদ্দোজা আরও বলেন, নির্বাচন কমিশনেরই উচিত ছিল সরকারকে বলে সব দলের জন্য লেভেল প্লেয়িং ফিল্ড নিশ্চিত করা। এই নির্বাচন কমিশন জেনে-শুনেই দেশকে এক গভীর সংকটের মধ্যে ঠেলে দিয়েছে। এর জন্য ইতিহাস তাদের কোনো দিনই ক্ষমা করবে না।সাবেক এই রাষ্ট্রপতি বলেন, এই সংকটের কারণে দেশে যত প্রাণহানি, অগ্নিসংযোগ ও সম্পদহানি হবে তার জন্য বিবেকের কাছে চিরকাল দায়ী থাকতে হবে। এ ছাড়া এর ফলে দেশে যদি কোনো অসাংবিধানিক সরকার আসে তা হলে এর দায়-দায়িত্বও এই সরকার ও নির্বাচন কমিশনকেই বহন করতে হবে।
