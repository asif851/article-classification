
রেললাইনের ওপর বাজার বসে এমন এলাকাগুলো থেকে বাজার উচ্ছেদ করে দুই পাশে ইস্পাতের তৈরি জালের বেড়া দেওয়ার সুপারিশ করেছে রেল মন্ত্রণালয়-সম্পর্কিত সংসদীয় কমিটি।সংসদীয় কমিটি জরুরি ভিত্তিতে ঢাকা থেকে এ কাজ শুরু করতে বলেছে। গতকাল রোববার রেল মন্ত্রণালয়-সম্পর্কিত সংসদীয় কমিটির বৈঠকে এই সুপারিশ করা হয়। গত বৃহস্পতিবার কারওয়ান বাজারে চার ব্যক্তি নিহত হওয়ার পরিপ্রেক্ষিতে সংসদীয় কমিটি এই সুপারিশ করেছে।বৈঠক শেষে কমিটির সভাপতি এ বি এম ফজলে করিম চৌধুরী প্রথম আলোকে বলেন, রেললাইনের ওপর বাজার বসায় অতীতেও দুর্ঘটনা ঘটেছিল। এটি অব্যাহত থাকতে পারে না। তাই সংসদীয় কমিটি লাইনের দুই পাশে তারের বেড়া দিতে বলেছে, যাতে কেউ বাজার বসাতে না পারে।বৈঠকের কার্যপত্র থেকে জানা গেছে, গত নয় মাসে ট্রেনের নিচে পড়ে ২৩৮ জন মারা গেছেন। এর মধ্যে ১৯২ জন পুরুষ ও ৪৬ জন নারী।বৈঠকে কমিটির সদস্য রেলমন্ত্রী মুজিবুল হকসহ আলী আজগর, মিজানুর রহমান, সিরাজুল ইসলাম মোল্লা ও ইয়াসিন আলী অংশ নেন।
