
‘রক্তের বিনিময়ে স্বাধীনতা এনেছি, ক্ষমতায় এসেছি। আর রক্তের বিনিময়ে খালেদা-তারেককে সমুচিত জবাব দিতে চাই।’ এমন মন্তব্য করেছেন ত্রাণমন্ত্রী ও ঢাকা মহানগর আওয়ামী লীগের সাধারণ সম্পাদক মোফাজ্জল হোসেন চৌধুরী মায়া। নেতা-কর্মীদের উদ্দেশে তিনি বলেন, ‘হাতে থাকবে কী? যার যেটা আছে, তা নিয়েই থাকতে হবে।’
আজ বৃহস্পতিবার দুপুরে বঙ্গবন্ধু অ্যাভিনিউয়ে জয় বাংলা মুক্তিযোদ্ধা লীগ নামের এক সংগঠনের আলোচনা সভায় মায়া এসব কথা বলেন।মোফাজ্জল হোসেন চৌধুরী বলেন, ‘সময় এসেছে জবাব দেওয়ার। আর চুপ করে বসে থাকলে হবে না। রক্তের বিনিময়ে স্বাধীনতা এনেছি, ক্ষমতায় এসেছি। আর রক্তের বিনিময়ে খালেদা-তারেককে সমুচিত জবাব দিতে চাই। তাঁদের কতটুকু জোর-ক্ষমতা, আমরা দেখতে চাই। টেলিভিশনে বসে মিথ্যাচার? আপনাদের (বিএনপি) আছে টেলিভিশন আর আমাদের আছে জনগণ।’আওয়ামী লীগের এই নেতা বলেন, ‘খালেদা জিয়া তাঁর ছেলেকে বাধা না দিয়ে উসকানি দিচ্ছেন। বাহবা দিয়ে আরও উচ্চকণ্ঠে মিথ্যাচার করছেন। এই ষড়যন্ত্রের জন্য মা-ছেলে দুজনই দায়ী। নতুনভাবে ষড়যন্ত্র শুরু করেছেন।’ তিনি বলেন, ‘আমরা বলি, ৫ জানুয়ারি গণতন্ত্র রক্ষা দিবস। আর তাঁরা নাকি ওই দিন ঢাকা শহর দখল করবেন। পরিষ্কার ঘোষণা দিতে চাই, এই ঢাকা মুক্তিযোদ্ধা ও শান্তিকামী মানুষের শহর। আল-বদর আর রাজাকারদের বাংলাদেশে জায়গা নাই। যারা এদের রক্ষা করে, তাদের ঢাকা শহরে দাঁড়াতে দেওয়া হবে না। ঢাকা শহর থাকবে শেখ হাসিনার কর্মীদের দখলে।’আলোচনা সভায় সভাপতিত্ব করেন জয় বাংলা মুক্তিযোদ্ধা লীগের সভাপতি নিজামুদ্দিন তালুকদার।
