
ব্যবসায়ীদের শীর্ষ সংগঠন বাংলাদেশ শিল্প ও বণিক সমিতি ফেডারেশন (এফবিসিসিআই) বলেছে, ১০ ট্রাক অস্ত্র আটকের মামলায় নিম্ন আদালত অভিযুক্ত আসামিদের মৃত্যুদণ্ড দেওয়ার প্রতিবাদে জামায়াত যে হরতাল ডেকেছে, তা দেশের প্রচলিত বিচারব্যবস্থার তথা আদালতের প্রতি অবমাননা। একই সঙ্গে জামায়াতে ইসলামীর ডাকা বৃহস্পতিবারের হরতাল প্রত্যাহারের আহ্বান জানিয়েছে সংগঠনটি।
আজ মঙ্গলবার সন্ধ্যায় এফবিসিসিআইয়ের এক বিজ্ঞপ্তিতে বলা হয়, দশম জাতীয় সংসদ নির্বাচন-পূর্ববর্তী ও পরবর্তী রাজনৈতিক সহিংসতায় দেশের অর্থনীতি এখনো সংকটের মধ্য দিয়ে অতিক্রম করছে। এ অবস্থায় হরতাল ডাকা দেশের অর্থনীতিকে আরও সংকটে ফেলবে।
বিজ্ঞপ্তিতে বলা হয়, সম্প্রতি চট্টগ্রামে ১০ ট্রাক অস্ত্র আটকের মামলায় নিম্ন আদালত অভিযুক্ত আসামিদের মৃত্যুদণ্ড দেওয়ার প্রতিবাদে ডাকা হরতাল দেশের প্রচলিত বিচারব্যবস্থার প্রতি অবমাননা। উচ্চ আদালতে আপিল করার সুযোগ ও বিষয়টি সমাধানের আইনি ব্যবস্থা থাকার পরও এ হরতাল বিচারিক বিষয় নিয়ে দেশকে অস্থিতিশীল করার এক কর্মসূচি বলে দেশের ব্যবসায়ী সমাজ মনে করে।
দেশের সার্বিক অর্থনৈতিক সংকট উত্তরণে ও উন্নয়নের গতিশীলতা অব্যাহত রাখতে বৃহস্পতিবারের হরতাল প্রত্যাহারের জন্য জামায়াতে ইসলামীর প্রতি অনুরোধ জানায় ব্যবসায়ীদের শীর্ষ এই সংগঠন।
