
শিক্ষামন্ত্রী নুরুল ইসলাম নাহিদ বলেছেন, শর্ত পূরণে ব্যর্থ বেসরকারি বিশ্ববিদ্যালয়গুলোর বিরুদ্ধে নতুন শিক্ষার্থী ভর্তি বন্ধ করাসহ কঠোর ব্যবস্থা নেওয়া হবে।
শিক্ষামন্ত্রী শনিবার উত্তরায় আমেরিকান ইন্টারন্যাশনাল ইউনিভার্সিটি অব বাংলাদেশ (এআইইউবি) এর সমাবর্তন অনুষ্ঠানে সভাপতির বক্তব্যে এ কথা বলেন। অনুষ্ঠানে বিশেষ অতিথি হিসেবে বক্তব্য দেন ঢাকা উত্তর সিটি করপোরেশনের মেয়র আনিসুল হক ও বাংলাদেশ বিশ্ববিদ্যালয় মঞ্জুরি কমিশনের চেয়ারম্যান আবদুল মান্নান। অন্যদের মধ্যে বক্তব্য দেন ঢাকায় নিযুক্ত ভারতীয় হাইকমিশনার হর্ষবর্ধন শ্রিংলা, এআইইউবি ট্রাস্টি বোর্ডের চেয়ারম্যান ইশতিয়াক আবেদীন ও ভাইস চ্যান্সেলর কারমেন জেড ল্যামাগনা।
শিক্ষামন্ত্রী বলেন, বিশ্ববিদ্যালয়গুলোকে জ্ঞান চর্চা, গবেষণা ও নতুন জ্ঞান অনুসন্ধান করতে হবে। শিক্ষাদানের পদ্ধতি অব্যাহতভাবে আধুনিক ও যুগোপযোগী করতে হবে। তিনি বলেন, ‘আমাদের শিক্ষার মূল লক্ষ্য হচ্ছে নতুন প্রজন্মকে আধুনিক বাংলাদেশের নির্মাতা হিসেবে প্রস্তুত করা। প্রচলিত ও গতানুগতিক শিক্ষায় তা করা সম্ভব নয়। বিশ্বমানের শিক্ষা, জ্ঞান প্রযুক্তিতে দক্ষ, নৈতিক মূল্যবোধ ও দেশপ্রেমে উদ্বুদ্ধ এক পরিপূর্ণ মানুষ তৈরি করা আমাদের প্রধান লক্ষ্য। তারা ডিজিটাল বাংলাদেশ গড়ে তুলতে এবং ভবিষ্যতে দেশগড়ায় নেতৃত্ব দিতে সক্ষম হবে।’
