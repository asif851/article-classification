
র‍্যাবের মহাপরিচালক বেনজীর আহমদ বলেছেন, বিএনপির নেতা সালাহ উদ্দিন আহমদকে ভারত হস্তান্তর করলে তাঁকে বিচারের মুখোমুখি করা হবে। তিনি বাংলাদেশ থেকে ভারত কীভাবে গেলেন, তাও জানার চেষ্টা করা হবে।আজ মঙ্গলবার রাতে চট্টগ্রামের পতেঙ্গা র‍্যাব-৭ কার্যালয়ে র‍্যাবের প্রতিষ্ঠাবার্ষিকীর অনুষ্ঠানে সাংবাদিকদের প্রশ্নের জবাবে র‍্যাব প্রধান এ কথা বলেন।র‍্যাবের মহাপরিচালক বলেন, সালাহ উদ্দিন তিন মাসে অবরোধের নামে হাজার হাজার মানুষকে পুড়িয়ে মারার কুশীলব ছিলেন। তিনি কি বৈধ পথে ভারত গেছেন, নাকি অবৈধ পথে ভারত গেছেন, তা দেখার বিষয়। যদি অবৈধ পথে ভারত গিয়ে থাকেন ভারতীয় আইনে দোষী সাব্যস্ত হবেন। আর তাঁকে যদি ভারত থেকে হস্তান্তর করা হলে বিচারের মুখোমুখি করা হবে। বাংলাদেশ থেকে কীভাবে তিনি ভারত গেছেন তাও জানার চেষ্টা করা হবে।বেনজীর আহমদ আরও বলেন, ‘গণমাধ্যমে জেনেছি সালাহ উদ্দিন ভারতে আছেন। তাঁর স্ত্রীও গণমাধ্যমে বলেছেন তাঁর সঙ্গে কথা হয়েছে।’ র‍্যাবের মহাপরিচালক প্রশ্ন তোলেন, সালাহ উদ্দিন মানসিক হাসপাতালে কেন? কোনো দল যদি মানসিকভাবে বিপর্যস্ত কোনো ব্যক্তিকে দায়িত্ব প্রদান করেন এবং তিনি যদি দায়িত্বের চাপ নিতে না পেরে পালিয়ে যান; সে জন্য কেন সংস্থাকে দোষারোপ করা হবে।সালাহ উদ্দিন আহমদের নিখোঁজ হওয়ার ব্যাপারে বিএনপির চেয়ারপারসন খালেদা জিয়ার র‍্যাবকে দায়ী করা প্রসঙ্গে র‍্যাবের মহাপরিচালক বলেন, ‘যদি কোনো পুরনো সংগঠনের দায়িত্বশীল ব্যক্তি প্রমাণ ছাড়া রাষ্ট্রের গুরুত্বপূর্ণ কোনো বাহিনীকে কালিমালিপ্ত করার চেষ্টা করেন, তা কোনো নৈতিক মানদণ্ডে গ্রহণযোগ্য নয়। এর বিচারের ভার জনগণের ওপর অর্পণ করলাম।’অনুষ্ঠানে আরও উপস্থিত ছিলেন চট্টগ্রাম মহানগর পুলিশ কমিশনার মোহা. আবদুল জলিল মন্ডল, র‍্যাব-৭ চট্টগ্রামের অধিনায়ক লে. কর্ণেল মিফতাহ উদ্দিন আহমেদ প্রমুখ।
