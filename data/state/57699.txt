
আন্তর্জাতিক উদরাময় গবেষণা কেন্দ্র, বাংলাদেশের (আইসিডিডিআরবি) সদ্য প্রণীত এমপ্লয়িজ কোড অব কনডাক্ট পলিসি কেন অবৈধ ঘোষণা করা হবে না, তা জানতে চেয়ে রুল দিয়েছেন হাইকোর্ট। চার সপ্তাহের মধ্যে আইসিডিডিআরবির চেয়ারম্যান ও নির্বাহী পরিচালককে এই রুলের জবাব দিতে বলা হয়েছে।একটি রিট আবেদনের প্রাথমিক শুনানি শেষে বিচারপতি মইনুল ইসলাম চৌধুরী ও বিচারপতি মো. আশরাফুল কামালের সমন্বয়ে গঠিত হাইকোর্ট বেঞ্চ এই রুল দেন। আদালতে রিট আবেদনকারীদের পক্ষে ছিলেন আইনজীবী শাহদীন মালিক, সঙ্গে ছিলেন মনজুর আলম। রাষ্ট্রপক্ষে ছিলেন ডেপুটি অ্যাটর্নি জেনারেল মো. মোতাহার হোসেন সাজু। আইসিডিডিআরবির স্টাফ ওয়েলফেয়ার অ্যাসোসিয়েশনের সভাপতি আজহারুল ইসলাম খান ও সাধারণ সম্পাদক ফিরোজ আহমেদ এই রিট আবেদন করেন।
