
গাজীপুরের কাপাসিয়া উপজেলার সিংহশ্রী বটতলা বাজার এলাকায় দুর্বৃত্তের ছুরিকাঘাতে এক নাট্যকর্মী খুন হয়েছেন। গতকাল শনিবার দিবাগত রাত ৯টার দিকে ওই ঘটনা ঘটে। 
নিহত নাট্যকর্মী হলেন, কাপাসিয়ার কুলগঙ্গা গ্রামের আবদুল বারেক মিয়ার ছেলে ফারুক হোসেন (৪৫)। তিনি স্থানীয় এনজিওর মাধ্যমে পথনাটক করতেন। পুলিশ বলছে, পূর্ব শত্রুতার জের ধরে তাঁকে হত্যা করা হয়েছে। এলাকাবাসী, নিহতের পরিবার ও পুলিশ জানায়, কাপাসিয়ার বিভিন্ন এলাকায় এনজিওর মাধ্যমে বাল্যবিবাহ, মাদকবিরোধী পথ নাটক হয়ে থাকে। এসব নাটকে ফারুক অভিনয় করতেন। গতকাল সন্ধ্যার পর উপজেলার বরবের গ্রামে বাল্যবিবাহ প্রতিরোধ ও মাদকবিরোধী একটি নাটিকা পরিবেশন করেন। পরে তাঁর বাড়ির কাছে বটতলা বাজারে গিয়ে নাট্যকর্মী আবদুল কাদির, মতিন মিয়াকে নিয়ে চা বিক্রেতা মোহসিনের দোকানে চা পান করতে বসেন। এ সময় সেখানে থাকা কয়েকজন দুর্বৃত্ত চা দোকান থেকে ফারুককে ডেকে রাস্তার পাশে নিয়ে যায়। একপর্যায়ে এলোপাতাড়ি ছুরিকাঘাত করতে থাকে। ফারুকের চিৎকারে বাজারের লোকজন এসে রক্তাক্ত অবস্থায় ফারুককে উদ্ধার করে। তার আগেই দুর্বৃত্তরা পালিয়ে যায়। ফারুককে কাপাসিয়া উপজেলা স্বাস্থ্য কমপ্লেক্সে নেওয়া হলে কর্তব্যরত চিকিৎসক তাঁকে মৃত ঘোষণা করেন। খবর পেয়ে কাপাসিয়া থানা-পুলিশ নিহতের লাশ উদ্ধার করে গাজীপুর শহীদ তাজউদ্দীন আহমেদ মেডিকেল কলেজের মর্গে পাঠায়। কাপাসিয়া থানার উপপরিদর্শক (এসআই) শাহজাহান মিয়া জানান, পূর্ব শত্রুতার জের ধরে তাঁকে হত্যা করা হয়েছে। নিহতের মুখে, পিঠে ও ঊরুতে ধারালো অস্ত্রের জখমের ৭-৮টি চিহ্ন রয়েছে। এ ঘটনায় এখনো কাউকে গ্রেপ্তার করা সম্ভব হয়নি।
