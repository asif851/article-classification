
বিএনপির স্থায়ী কমিটির সদস্য রফিকুল ইসলাম মিয়া বলেছেন, জাতীয় সংসদে জাতীয় বিভিন্ন সমস্যা নিয়ে আলোচনা হবে। কিন্তু সংসদে যে ভাষায় ব্যক্তিগত আক্রমণ ও চরিত্র হনন করা হচ্ছে, কোনো বিবেকবান মানুষ সংসদ থেকে তা আশা করে না। আজ শুক্রবার সকালে জাতীয় প্রেসক্লাবে এক সমাবেশে রফিকুল ইসলাম মিয়া এই মন্তব্য করেন। আমার দেশ-এর ভারাপ্রাপ্ত সম্পাদক মাহমুদুর রহমানের মুক্তির দাবিতে মাহমুদুর রহমান মুক্তি সংগ্রাম পরিষদ এ সমাবেশের আয়োজন করে।বঙ্গবন্ধু শেখ মুজিবুর রহমানকে অবৈধ প্রধানমন্ত্রী দাবি করে দেওয়া বিএনপির সিনিয়র ভাইস চেয়ারম্যান তারেক রহমানের বক্তব্যের সমালোচনায় গতকাল উত্তপ্ত হয়ে ওঠে সংসদ। সরকারি দলের একাধিক সাংসদ তারেক রহমান ও জিয়াউর রহমানের কঠোর সমালোচনা করেন।সাংসদদের বক্তব্যের সমালোচনা করে বিএনপির নেতা রফিকুল ইসলাম মিয়া আশঙ্কা প্রকাশ করে বলেন, ‘এ নিয়ে বক্তব্য দিলে হয়তো তাঁর ‘১৪ গোষ্ঠী উদ্ধার’ করেও বক্তব্য আসতে পারে। তিনি বলেন, সংসদীয় গণতন্ত্রের মূল স্তম্ভ হলো জবাবদিহি ও স্বচ্ছতা। সংসদে বিরোধী দল থাকবে, সমালোচনা থাকবে। কিন্তু এখন বিরোধী দল মন্ত্রিত্ব নিয়েছে। এমন সংসদ পৃথিবীর কোথাও নেই।’
সত্য উদঘাটন করায় আমার দেশ পত্রিকার ভারপ্রাপ্ত সম্পাদক মাহমুদুর রহমানকে এক বছর ধরে কারাগারে থাকতে হচ্ছে বলে দাবি করেন বিএনপির এই নেতা।
আন্দোলনের বিকল্প নেই: জাতীয় প্রেসক্লাবে আরেকটি প্রতিবাদ সমাবেশে বিএনপির স্থায়ী কমিটির সদস্য নজরুল ইসলাম খান বলেন, বর্তমান অবস্থায় আলোচনা সভা যথেষ্ট নয়। আন্দোলন সংগ্রামের কোনো বিকল্প নেই। তিনি বলেন, দেশে এমন কোনো কারাগার নেই, যেখানে বিএনপির কর্মীরা বন্দী নেই। এমন কোনো আদালত নেই, যেখানে বিএনপির কর্মীদের নামে ‘মিথ্যা’ মামলা নেই। কিন্তু এ অবস্থা চলতে দেওয়া যায় না। যে সরকার সংসদের আসন ভাগাভাগি করে, জনগণের ভোটে নির্বাচিত হয় না, ক্ষমতায় টিকে থাকতে তার কৌশল হয় নির্যাতন নিপীড়ন। তিনি আন্দোলন সংগ্রামের মাধ্যমে গণতান্ত্রিক সরকার প্রতিষ্ঠিত করার জন্য কর্মীদের প্রতি আহ্বান জানান।
স্বেচ্ছাসেবক দলের সভাপতি হাবিব উন নবী খানের মুক্তির দাবিতে দলের ঢাকা মহানগর উত্তর শাখা জাতীয় প্রেসক্লাবে এ সমাবেশের আয়োজন করে।
