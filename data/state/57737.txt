
মুন্সিগঞ্জের শ্রীনগর উপজেলায় একটি বেসরকারি হাসপাতালে গত শনিবার ভুল চিকিৎসায় এক প্রসূতির মৃত্যুর অভিযোগ পাওয়া গেছে। এ ঘটনায় মামলা হয়েছে। পুলিশ চিকিৎসকসহ আটজনকে গ্রেপ্তার করার পর গতকাল রোববার আদালত থেকে তাঁরা জামিন পেয়েছেন। জামিনপ্রাপ্ত ব্যক্তিরা হলেন গাইনি চিকিৎসক তানভীর নাহার শামীমা, অবেদনবিদ আবদুস সালাম, প্যাথলজিস্ট আবদুল্লাহ হিল মাসুম, নার্স আকলিমা আক্তার, লাকি আক্তার, হামিদা আক্তার, মেডিকেল টেকনোলজিস্ট আবুল কালাম আজাদ ও মালিকপক্ষের প্রতিনিধি নূপুর খানম। প্রত্যক্ষদর্শী ও মৃতের পরিবার সূত্র জানায়, লৌহজং উপজেলার চন্দ্রেরবাড়ী এলাকার শহিদুল ইসলামের স্ত্রী রোজিনা বেগমের প্রসববেদনা উঠলে তাঁকে শনিবার বেলা ১১টার দিকে শ্রীনগরের রানী জেনারেল হাসপাতালে ভর্তি করা হয়। এ সময় হাসপাতাল কর্তৃপক্ষ ঢাকা থেকে চিকিৎসক আসার কথা বলে কালক্ষেপণ করতে থাকে। পরে বিকেল চারটার দিকে তানভীর নাহার শামীমা এসে অস্ত্রোপচার করলে রোজিনার পুত্রসন্তান হয়। কিন্তু দুই ঘণ্টা পেরিয়ে গেলেও রোগীর কোনো স্বজনকে অস্ত্রোপচার কক্ষে (ওটি) ঢুকতে দেওয়া হয়নি। এতে স্বজনদের সন্দেহ হয়। সন্ধ্যা ছয়টার দিকে রোজিনাকে ঢাকায় নিয়ে যেতে বলে হাসপাতাল কর্তৃপক্ষ। এরপর রোজিনাকে অ্যাম্বুলেন্সে তোলা হয়। এ সময় রোজিনার স্বামী দেখেন, স্ত্রীর শরীর একেবারে শীতল হয়ে গেছে। অ্যাম্বুলেন্সে তোলার অনেক আগেই তাঁর মৃত্যু হয়েছে। এ সময় স্বজনেরা ক্ষোভে ফেটে পড়েন। তাঁরা বিষয়টি পুলিশকে জানান। তবে পুলিশ আসার আগেই হাসপাতালের ব্যবস্থাপনা পরিচালক হারুন অর রশিদ, ব্যবস্থাপক শ্যাম বাবুসহ অন্য কর্মকর্তারা পালিয়ে যান। এ সময় হাসপাতাল থেকে দুই চিকিৎসকসহ আটজনকে আটক করে থানায় নিয়ে যায় পুলিশ। শহিদুল ইসলাম বলেন, ভুল চিকিৎসা ও চিকিৎসকের অবহেলার কারণেই তাঁর স্ত্রী মারা গেছেন। তিনি স্ত্রী হত্যার বিচারের জন্য থানায় মামলা করেছেন। থানার ভারপ্রাপ্ত কর্মকর্তা (ওসি) সাহেদুল ইসলাম বলেন, রোজিনার লাশ গতকাল সকালে ময়নাতদন্তের জন্য মুন্সিগঞ্জ জেনারেল হাসপাতালের মর্গে পাঠানো হয়। আর গ্রেপ্তার আটজনকে শ্রীনগরে আমলি আদালতে পাঠালে বিচারিক হাকিম শহিদুল ইসলাম তাঁদের জামিন মঞ্জুর করেন।
