
৫০০ কোটি টাকার বেশি দামের ধান ও গম ইঁদুরের পেটে গেছে। গত অর্থবছরের হিসাব থেকে আজ মঙ্গলবার সংসদের প্রশ্নোত্তর পর্বে কৃষিমন্ত্রী মতিয়া চৌধুরী এই তথ্য দিয়েছেন।
এ সম্পর্কে এম আবদুল লতিফের লিখিত প্রশ্নের জবাবে কৃষিমন্ত্রী জানান, গত অর্থবছরের হিসাবে ইঁদুর ক্ষতি করেছে দুই লাখ ৭৩ হাজার ৯০০ মেট্রিক টন ধান ও গমের। এর বাজারমূল্য হচ্ছে ৫১৯ কোটি ৬৫ লাখ টাকা।
আজ সংসদে প্রশ্নোত্তর টেবিলে উত্থাপিত হয়। এর আগে বেলা সাড়ে তিনটার দিকে স্পিকার শিরীন শারমিন চৌধুরীর সভাপতিত্বে সংসদের অধিবেশন শুরু হয়।
ফরিদুন্নাহার লাইলীর প্রশ্নের জবাবে কৃষিমন্ত্রী বলেন, বর্তমান সরকার দায়িত্ব গ্রহণের পর থেকে কৃষির উন্নয়নে সার, বিদ্যুত্, ডিজেলসহ প্রভৃতি খাতে ভর্তুকি দিয়ে আসছে। চলতি অর্থবছর পর্যন্ত ৩৩ হাজার ৮৩০ কোটি ১০ লাখ টাকা ভর্তুকি দেওয়া হয়েছে।
ফজিলাতুন্নেসা বাপ্পির প্রশ্নের জবাবে মতিয়া চৌধুরী বলেন, বাংলাদেশ ধান গবেষণা ইনস্টিটিউটের বিজ্ঞানীরা ৬১ জাতের ধান উদ্ভাবন করেছেন। এর মধ্যে ৫৭টি উচ্চ ফলনশীল এবং চারটি হাইব্রিড জাতের।
বিএনপির সাংসদ রাশেদা বেগমের প্রশ্নের জবাবে মতিয়া চৌধুরী বলেন, কৃষকেরা যাতে ক্ষতিগ্রস্ত না হন, সে জন্য বোরো ধানের সংগ্রহ মূল্য নির্ধারণ করা হয়েছে কেজিপ্রতি ১৮ টাকা ৫০ পয়সা। চলতি অর্থবছরে কৃষি উপকরণের জন্য প্রায় ১২ হাজার কোটি টাকা ভর্তুকি প্রদান করা হয়েছে। তা ছাড়া ডিজেলের দাম কিছুটা বাড়লেও কৃষকের স্বার্থ সংরক্ষিত হচ্ছে।
