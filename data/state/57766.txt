
সরকারি হিসাবে ৩৭ শতাংশ সড়ক-মহাসড়ক ভাঙা অবস্থায় আছে। এসব সড়ক দিয়ে ঈদে এবারও লাখ লাখ মানুষ বিভিন্ন গন্তব্যে যাবে।
আজ সোমবার পুরানা পল্টনের মুক্তি ভবনের প্রগতি সম্মেলন কক্ষে বাংলাদেশ যাত্রী কল্যাণ সমিতি আয়োজিত ‘ঈদ যাত্রায় দুর্ভোগ: নাগরিক ভাবনা’ শীর্ষক গোলটেবিল আলোচনায় এসব কথা উঠে আসে। আর চালেকরা গাড়িগুলো বেপরোয়া গতিতে চালাবেন বলে আশঙ্কা বাংলাদেশ যাত্রী কল্যাণ সমিতির।
গোলটেবিল আলোচনায় লিখিত বক্তব্যে বাংলাদেশ যাত্রী কল্যাণ সমিতির মহাসচিব মো. মোজাম্মেল হক চৌধুরী বলেন, বর্ষা মৌসুম হওয়ায় এবং রাস্তার বেহাল দশার কারণে এবার ঈদে যাত্রীদের দুর্ভোগ পোহাতে হবে। এবারের ঈদে তিন কোটিরও বেশি লোক নিজ নিজ গন্তব্যে যাবে। সে হিসেবে প্রয়োজনের তুলনায় ৩৩ শতাংশ কম যানবাহন আছে। বৃষ্টির কারণে সড়ক ও নৌপথে দুর্ঘটনার আশঙ্কা রয়েছে। তাই ঈদযাত্রায় দুর্ঘটনা রোধে মহাসড়কে গাড়ির গতি নিয়ন্ত্রণ করে ফিটনেসবিহীন বাস চলাচল বন্ধ করতে হবে; নৌপথে এমন লঞ্চ চলাচলও বন্ধ করতে হবে। ঈদের এক সপ্তাহে অন্য সময়ের তুলনায় তিন থেকে পাঁচগুণ অতিরিক্ত যাত্রী পরিবহনে কম যানবাহন থাকায় এবারও বাইরে রং করা ফিটনেসবিহীন গাড়ি নামবে।
গোলটেবিল আলোচনায় সরকারি কর্মকমিশনের সাবেক চেয়ারম্যান ও দুর্ঘটনা প্রতিরোধ সংগঠন ফুয়ারার সভাপতি ইকরাম আহম্মেদ বলেন, বাংলাদেশে যাত্রী পরিবহনের ক্ষেত্রে সড়ক পথের ওপর চাপ কমাতে হবে। উন্নত ও অনেক উন্নয়নশীল দেশেও রেলপথ আধুনিক যাতায়াতের মাধ্যম। বাংলাদেশ নদীবহুল দেশ হওয়ায় নৌপথে নিরপদে যাতায়াতের ব্যবস্থা করা দরকার।
বাংলাদেশের সমাজতান্ত্রিক দলের (বাসদ) কেন্দ্রীয় সদস্য রাজেকুজ্জামান রতন বলেন, সড়কপথ নিরাপদ না হওয়ায় উৎসবগুলো আতঙ্ক হিসেবে আবির্ভুত হয়। ঈদের আগে ও পরে পাঁচদিন সড়কের ওপর বেশি চাপ পড়ে। এ চাপ সামলানোর জন্য সরকারকে আগে থেকেই প্রয়োজনীয় পদক্ষেপ নিতে হবে।
বাংলাদেশ ট্রাক, কাভার্ডভ্যান, ট্যাংকলরি মালিক শ্রমিক ঐক্য পরিষদের আহ্বায়ক হোসেন আহম্মেদ মজুমদার বলেন, দেশের সড়কগুলো প্রশস্ত নয়। এগুলোতে রিকশা, ব্যক্তিগত গাড়ি, ট্যাক্সিসহ সব ধরনের যানবাহন চলে। এ কারণেও দুর্ঘটনা ঘটে। তিনি আরও বলেন, ঈদের আগের ও পরের তিন দিন সড়কে ট্রাক, কাভার্ডভ্যান ও ট্যাংকলরি না চালানোর সিদ্ধান্ত নিতে হলে তা সংশ্লিষ্ট সংগঠনের সঙ্গে আলাপ করেই নিতে হবে।
গোলটেবিল বৈঠকে যাত্রী কল্যাণ সমিতির পক্ষ থেকে ঈদে নিরাপদে বাড়ি যাওয়া নিশ্চিত করতে কয়েকটি সুপারিশ করা হয়। এ জন্য রেশনিং পদ্ধতিতে ছুটির ব্যবস্থা করা, সরকারি-বেসরকারি প্রতিষ্ঠানে কর্মরতদের যাতায়াতের পরিবহনগুলো তাদের পরিবারকে আনা-নেওয়ার ব্যবস্থা করা, ক্রাস প্রোগ্রামের মাধ্যমে মহাসড়কে অবৈধ দখল ও পার্কিং মুক্ত করা, বাসে অতিরিক্ত ভাড়া আদায়ের নৈরাজ্য বন্ধ করা, টোলপ্লাজাগুলোর সবগুলো বুথ চালু রাখা, দুর্ঘটনা প্রতিরোধে স্পিডগান ব্যবহার, উল্টোপথে গাড়ি চালানো বন্ধ করা, ফিটনেসবিহীন যানবাহন চলাচল বন্ধ করা, মহাসড়কে মোটরসাইকেল, ব্যাটারিচালিত অটোরিকশা, ইজিবাইক, নসিমন-করিমন বন্ধ রাখা, নৌপথে অতিরিক্ত যাত্রী বহন ও ভাড়া আদায় বন্ধ করার কথা উল্লেখ করা হয়।
গোলটেবিল আলোচনায় আরও বক্তব্য রাখেন বাংলাদেশ সুপ্রিম কোর্ট আইনজীবী সমিতির সহসম্পাদক শফিকুল ইসলাম।
 
