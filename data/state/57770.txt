
পররাষ্ট্র মন্ত্রণালয়ের মহাপরিচালক (পূর্ব এশিয়া ও প্রশান্ত) রাবাব ফাতিমাকে সরকার জাপানে বাংলাদেশের নতুন রাষ্ট্রদূত হিসেবে নিয়োগ দিয়েছে। তিনি টোকিওতে মাসুদ বিন মোমেনের স্থলাভিষিক্ত হবেন। গতকাল মঙ্গলবার এক বিজ্ঞপ্তিতে পররাষ্ট্র মন্ত্রণালয় এ তথ্য জানিয়েছে। বিসিএস (পররাষ্ট্র ক্যাডার) ১৯৮৬ ব্যাচের কর্মকর্তা রাবাব ফাতিমা এর আগে নিউইয়র্কে ও জেনেভায় বাংলাদেশের স্থায়ী মিশন, বেইজিংয়ে বাংলাদেশ দূতাবাস এবং কলকাতায় বাংলাদেশ উপ-হাইকমিশনে বিভিন্ন পদে দায়িত্ব পালন করেছেন। এ ছাড়া তিনি লিয়েনে ২০০৬ থেকে ২০১৫ সাল পর্যন্ত লন্ডনে কমনওয়েলথ সচিবালয় ও আন্তর্জাতিক অভিবাসন সংস্থায় (আইওএম) কাজ করেছেন। ফ্লেচার স্কুল অব ডিপ্লোমেসি থেকে আন্তর্জাতিক সম্পর্কে স্নাতকোত্তর ডিগ্রিধারী রাবাব ব্যক্তিগত জীবনে বিবাহিত এবং এক কন্যার মা। 
