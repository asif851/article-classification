
ধার করে ও অনুদানের টাকায় নির্বাচনের খরচ মেটাচ্ছেন চট্টগ্রামের ৬৯ ভাগ কাউন্সিলর প্রার্থী। এর মধ্যে ধনাঢ্য ব্যক্তিও রয়েছেন। আত্মীয়স্বজন ছাড়াও প্রার্থীদের মধ্যে কেউ মায়ের কাছ থেকে, কেউবা সন্তান বা ভাইয়ের কাছ থেকে টাকা নিয়েছেন। আবার স্বামীর টাকায়ও নির্বাচন করছেন কেউ কেউ। হলফনামার সঙ্গে জমা দেওয়া প্রার্থীদের সম্ভাব্য অর্থ প্রাপ্তির উৎস ও ব্যয় বিবরণী থেকে এ তথ্য পাওয়া গেছে। আবার ১৭ প্রার্থী ব্যয় বিবরণীর হিসাবে নির্ধারিত ব্যয়সীমার অতিরিক্ত টাকা উল্লেখ করেছেন। সামর্থ্য থাকা সত্ত্বেও কেন ধার ও অনুদান নিতে হলো এ প্রশ্নের জবাবে ৩৯ নম্বর ওয়ার্ডের কাউন্সিলর পদপ্রার্থী জিয়াউল হক সুমন বলেন, ‘কিছুদিন আগে জমি কেনার কারণে নগদ টাকার সংকটে পড়েছি। তাই এক লাখ টাকা ধার নিয়েছি। আর আমার বাবা ও মামা নিজ উৎসাহে আমাকে দুই লাখ টাকা দিয়েছেন।’ হলফনামা অনুযায়ী, জিয়াউল হকের বার্ষিক আয় সাড়ে ২৬ লাখ টাকা। নির্বাচনী ব্যয়ের ছয় লাখের মধ্যে তিনি দিচ্ছেন তিন লাখ আর বাকি তিন লাখের উৎস ধার ও অনুদান।হলফনামা অনুযায়ী কাউন্সিলর প্রার্থীদের মধ্যে বার্ষিক আয়ে এগিয়ে থাকা ২৬ নম্বর ওয়ার্ডের প্রার্থী মো. ইলিয়াছ আড়াই লাখ টাকা নির্বাচনী বাজেটের দেড় লাখ টাকাই তাঁর চাচার কাছ থেকে ঋণ নিয়েছেন। তাঁর বার্ষিক আয় ১ কোটি ৮৮ লাখ টাকা।চট্টগ্রাম সিটি করপোরেশনের ৪১টি সাধারণ ওয়ার্ডে ২১৩ জন এবং নারীদের জন্য সংরক্ষিত ১৪টি ওয়ার্ডে ৬২ জন প্রার্থী প্রতিদ্বন্দ্বিতা করছেন। মোট ২৭৫ জনের মধ্যে ২৬৮ প্রার্থীর সম্ভাব্য ব্যয়ের বিবরণ নির্বাচন কমিশনের ওয়েবসাইটে পাওয়া গেছে। বাকি সাত প্রার্থীর ব্যয় বিবরণী নির্বাচন কমিশনের ওয়বসাইটে না পাওয়ার বিষয়ে জানতে চাইলে চট্টগ্রামের সহকারী রিটার্নিং কর্মকর্তা শফিকুর রহমান জানান, কারিগরি ত্রুটির কারণে কয়েকজন প্রার্থীর ব্যয়বিবরণী দেখা যাচ্ছে না। হলফনামা আপলোডের সময় দু-একটি ক্ষেত্রে সমস্যা হয়েছে। শিগগিরই তা সংশোধন করা হবে।ব্যয় বিবরণীর তথ্য অনুযায়ী, সাধারণ ওয়ার্ডে ৭৫ জন ও সংরক্ষিত ওয়ার্ডের নয় প্রার্থী নির্বাচনী ব্যয় নিজেরাই বহন করছেন। বাকি ১৮৪ জন প্রার্থীর মধ্যে প্রায় সবাই আত্মীয়স্বজন ও অন্য ব্যক্তিদের কাছ থেকে ধার ও অনুদান হিসাবে টাকা নিয়েছেন। এর মধ্যে ছয় প্রার্থীর সম্পূর্ণ নির্বাচনী ব্যয় বহন করছেন স্বামী, সন্তান, ভাই ও মা। ৩৩ নম্বর ওয়ার্ডের প্রার্থী মো. হামিদের নির্বাচনী ব্যয় ৫০ হাজার টাকা। তাঁর মা এ খরচ দেবেন বলে তিনি উল্লেখ করেছেন। ৪১ নম্বর ওয়ার্ডের কাউন্সিলর প্রার্থী জাহিদা আকতারের নির্বাচনী ব্যয়ের দেড় লাখ টাকার পুরোটাই দেবেন তাঁর স্বামী।২২ নম্বর এনায়েত বাজার ওয়ার্ডের কাউন্সিলর প্রার্থী ও বর্তমান কাউন্সিলর আবদুল মালেকের বার্ষিক আয় ৮ লাখ ২০ হাজার টাকা। নির্বাচনে সম্ভাব্য ব্যয় উল্লেখ করেছেন দুই লাখ টাকা। এর মধ্যে নিজের তহবিল থেকে খরচ করবেন ৫০ হাজার টাকা। বাকি দেড় লাখ টাকা ভাইয়েরা অনুদান ও ধার হিসেবে তাঁকে দেবেন। এ বিষয়ে আবদুল মালেক বলেন, ‘আমার নগদ টাকা নেই। তাই আত্মীয়স্বজনের কাছ থেকে ধার নিয়ে নির্বাচন করছি।’ প্রার্থীদের ব্যয়ের বিবরণের বিষয়ে সুশাসনের জন্য নাগরিকের (সুজন) সম্পাদক বদিউল আলম মজুমদার মুঠোফোনে প্রথম আলোকে বলেন,‘প্রার্থীরা যে যার মতো কাল্পনিক একটা ব্যয় বিবরণী তৈরি করেন। এখন এতভাবে টাকার লেনদেন করা যায় যে ইচ্ছে থাকলেও নির্বাচন কমিশনের পক্ষে প্রার্থীদের ব্যয় পুরোপুরি তদারকি করা দুরূহ।’ নির্বাচন কমিশনের জারি করা পরিপত্র অনুযায়ী, এবার নির্বাচনী ব্যয় ও ব্যক্তিগত খরচ মিলিয়ে অনূর্ধ্ব ১৫ হাজার ভোটারের ওয়ার্ডের ক্ষেত্রে সর্বোচ্চ ১ লাখ ১০ হাজার টাকা, ১৫ হাজার ১ থেকে ৩০ হাজার ভোটার বসবাস করেন এমন ওয়ার্ডের ক্ষেত্রে ২ লাখ ২০ হাজার টাকা, ৩০ হাজার ১ থেকে ৫০ হাজার ভোটারের ওয়ার্ডের ক্ষেত্রে ৪ লাখ ৩০ হাজার টাকা এবং ৫০ হাজার ১ থেকে তদূর্ধ্ব ভোটারের ওয়ার্ডের ক্ষেত্রে ৬ লাখ ৫০ হাজার টাকা খরচ করতে পারবেন প্রার্থীরা।প্রার্থীদের মধ্যে সবচেয়ে বেশি সম্ভাব্য ব্যয় দেখিয়েছেন নারীদের জন্য সংরক্ষিত ১৩ নম্বর ওয়ার্ডের কাউন্সিলর প্রার্থী ও বর্তমান কাউন্সিলর লুৎফুন্নেছা দোভাষ। তিনি ব্যয় দেখিয়েছেন ৮ লাখ ৫৪ হাজার টাকা। যদিও তাঁর ব্যয়সীমা সর্বোচ্চ ৬ লাখ ৫০ হাজার টাকা। এ বিষয়ে লুৎফুন্নেছা বলেন, ‘ব্যয়ের উৎস ও বিবরণী আমার ভাই তৈরি করেছেন। তিনি সম্ভবত বিষয়টি জানতেন না। তবে সেখানে যাই উল্লেখ থাকুক, আমি ব্যয়সীমার বাইরে যাব না।’ লুৎফুন্নেছাসহ মোট ১৭ প্রার্থী নির্ধারিত ব্যয়সীমার বেশি টাকা দেখিয়েছেন। তাঁদের অনেকেই বলেছেন বিষয়টি না জানার কারণে এমনটি হয়েছে। ১৯ নম্বর দক্ষিণ বাকলিয়ার কাউন্সিলর পদপ্রার্থী ইয়াছিন চৌধুরী বলেন, ‘আমি আসলে বিষয়টি জানতাম না। ভুলে ২০ হাজার টাকা ব্যয়সীমার বেশি হয়ে গেছে।’ ২০ নম্বর দেওয়ানবাজার ওয়ার্ডের কাউন্সিলর পদপ্রার্থী মো. হাফিজুল ইসলাম মজুমদার বলেন, ‘আমার উকিলের সঙ্গে পরামর্শ করে এ ব্যাপারে বলতে পারব।’ তবে হলফনামায় অতিরিক্ত নির্বাচনী ব্যয় উল্লেখ করার বিষয়টি অস্বীকার করেছেন কেউ কেউ। ১৫ নম্বর ওয়ার্ডের প্রার্থী গিয়াসউদ্দিনের ব্যয় উল্লেখ করেছেন ৫ লাখ ৭০ হাজার টাকা। তাঁর ব্যয়সীমা ৪ লাখ ৩০ হাজার। তিনি প্রথম আলোকে বলেন, ‘নির্ধারিত সীমার বেশি বরাদ্দ দেখানোর প্রশ্নই ওঠে না।’ব্যয়সীমার বেশি বাজেট উল্লেখের বিষয়ে চট্টগ্রামের সহকারী রিটার্নিং কর্মকর্তা আশরাফুল ইসলাম বলেন, ‘অজ্ঞতা থেকে প্রার্থীদের কেউ কেউ হয়তো বেশি বাজেট দেখিয়েছেন। তবে ভোটের পর প্রত্যেক প্রার্থীকেই নির্বাচনী ব্যয়ের রিটার্ন দাখিল করতে হবে। ওই হিসাবে যদি ব্যয়সীমা লঙ্ঘন দেখা যায়, তবে নির্বাচিত ব্যক্তি হলেও তাঁর বিরুদ্ধে কমিশন আইন অনুযায়ী ব্যবস্থা নেবে।’সবচেয়ে কম নির্বাচনী ব্যয় দেখিয়েছেন ১৮ নম্বর পূর্ব বাকলিয়া ওয়ার্ডের প্রার্থী মোহাম্মদ জসিম উদ্দিন মাহমুদ। তাঁর নির্বাচনী ব্যয় ২০ হাজার টাকা। এই টাকায় নির্বাচন করা সম্ভব কি না, জানতে চাইলে তিনি বলেন, ‘অন্যদের সঙ্গে তুলনা করলে বলা যায়, এত কম টাকায় নির্বাচন করা একটু কঠিন। তার পরও বন্ধুবান্ধবের সহযোগিতায় নির্বাচনী প্রচারণা চলছে।’
