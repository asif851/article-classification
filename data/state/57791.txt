
লিখিত, মৌখিক ও স্বাস্থ্যগত পরীক্ষা শেষে আজ শনিবার পুলিশ কনস্টেবল হিসেবে ৪৯৪ জনকে নিয়োগের চূড়ান্ত তালিকা করেছে ঢাকা জেলা পুলিশ কর্তৃপক্ষ। গত ২৪ সেপ্টেম্বর থেকে গতকাল শনিবার পর্যন্ত পুরান ঢাকার গেন্ডারিয়ার মিল ব্যারাক পুলিশ লাইনস মাঠে পুলিশ কনস্টেবল পদে নিয়োগের পরীক্ষা হয়।
ঢাকা জেলার পুলিশ সুপার (এসপি) শাহ মিজান শাফিউর রহমান আজ প্রথম আলোকে বলেন, ৪৯৪ জনের চূড়ান্ত তালিকায় ৫৭ জন নারী রয়েছেন। এ ছাড়া মুক্তিযোদ্ধা কোটায় পুরুষের পাশাপাশি নারীরা রয়েছেন।
ঢাকা জেলা পুলিশ সূত্র জানায়, ঢাকা জেলার স্থায়ী বাসিন্দাদের কাছে পুলিশ কনস্টেবল পদে চাকরির আবেদন করতে সম্প্রতি নিয়োগ বিজ্ঞপ্তি প্রকাশ করা হয়। এতে ১ হাজার ৩৬৭টি আবেদনপত্র জমা পড়ে। এর মধ্যে নির্ভুল হওয়ায় ৭৯৬টি আবেদন বাছাই করা হয়। ৭৯৩ জন লিখিত পরীক্ষায় অংশ নিয়ে ৬৯৬ জন উত্তীর্ণ হন। তাঁদের মধ্যে মৌখিক পরীক্ষায় ৪৯৪ জন উত্তীর্ণ হন।
ঢাকা জেলা পুলিশের দায়িত্বশীল কর্মকর্তারা বলেন, চূড়ান্ত তালিকার ৪৯৪ জন ছাড়াও ১৫ জনকে অপেক্ষমাণ তালিকায় রাখা হয়েছে। চূড়ান্ত তালিকায় থাকা কারোর জটিল রোগ ধরা পড়লে বা কেউ যোগ না দিলে অপেক্ষমাণ তালিকা থেকে শূন্যস্থান পূরণ করা হবে।
শাফিউর রহমান বলেন, নিয়োগ স্বচ্ছ করতে নিয়োগ-প্রক্রিয়া শুরু হওয়ার ১০ দিন আগে ঢাকা জেলার অধীন কেরানীগঞ্জ, আশুলিয়া, সাভার, ধামরাই, নবাবগঞ্জ ও দোহারে ‘দালাল চক্র থেকে সাবধান, নিজ যোগ্যতায় চাকরি নিন’-সংবলিত প্রচারপত্র বিতরণ করা হয়। কনস্টেবল নিয়োগ পরীক্ষায় কেউ তদবির করতে পারেননি।
