
সিরাজগঞ্জের উল্লাপাড়া উপজেলার পঞ্চক্রোশী আলী আহম্মেদ উচ্চবিদ্যালয়ের মাঠ থেকে গতকাল রোববার পাঁচটি ককটেল, বোমা তৈরির সরঞ্জামসহ হায়দার আলী নামের এক ব্যক্তিকে গ্রেপ্তার করেছে পুলিশ। তিনি উপজেলার চরকালীগঞ্জ গ্রামের বাসিন্দা। উল্লাপাড়া থানার এসআই সেলিনা আক্তার বলেন, হায়দার একটি ব্যাগে করে বিস্ফোরক দ্রব্য নিয়ে পার্শ্ববর্তী কামারখন্দ উপজেলার দিকে যাচ্ছিলেন। গোপন সংবাদের ভিত্তিতে পুলিশ ওই এলাকায় অভিযান চালিয়ে তাঁকে গ্রেপ্তার করে। তাঁর বিরুদ্ধে উল্লাপাড়া থানায় ছয়টি নাশকতার মামলা রয়েছে। 
