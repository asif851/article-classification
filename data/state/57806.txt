
ক্ষমতাসীন দল আওয়ামী লীগের সাংসদ গোলাম মাওলা রনিকে গ্রেপ্তার করেছে ঢাকা মহানগর গোয়েন্দা পুলিশ। সাংবাদিককে মারধর ও হত্যাচেষ্টা মামলায় আজ বুধবার বেলা সাড়ে তিনটার দিকে রাজধানীর বাড্ডা থেকে তাঁকে গ্রেপ্তার করা হয়। ঢাকা মহানগর পুলিশের উপকমিশনার (জনসংযোগ) গ্রেপ্তারের তথ্যের বিষয়টি নিশ্চিত করেন। বর্তমানে তাঁকে মিন্টো রোডে ডিবি কার্যালয়ে নিয়ে আসা হচ্ছে।এর আগে দুপুরে ঢাকার মহানগর হাকিম শাহরিয়ার মাহমুদ আদনান এ মামলায় জামিন বাতিল করে তাঁকে গ্রেপ্তারের নির্দেশ দেন। গত রোববার গোলাম মাওলা রনি আত্মসমর্পণ করে জামিন নেন। পরের দিন তাঁর জামিন বাতিলের আবেদন করা হয়। আজ ওই আবেদনের ওপর শুনানির দিন ছিল। শুনানি শেষে আদালত এই আদেশ দেন।গত সোমবার বেসরকারি টেলিভিশন ইনডিপেনডেন্টের সহকারী ব্যবস্থাপনা পরিচালক ইউনুস আলীর আইনজীবী এ আবেদন করেন। এতে বলা হয়, গোলাম মাওলা রনি বাদীপক্ষকে বিভিন্নভাবে হুমকি দিচ্ছেন। এ বিষয়ে শাহবাগ থানায় সাধারণ ডায়েরি করা হয়। ঢাকার মুখ্য মহানগর হাকিম আদালত ওই সাধারণ ডায়েরির বিষয়ে তদন্ত করে শাহবাগ থানার ভারপ্রাপ্ত কর্মকর্তাকে (ওসি) প্রতিবেদন দাখিলের আদেশ দেন। গতকাল মঙ্গলবার শাহবাগ থানার পুলিশ আদালতে তা দাখিল করে। সংশ্লিষ্ট সূত্রে জানা যায়, টেলিভিশন চ্যানেল ইনডিপেনডেন্টে প্রচারিত অপরাধমূলক অনুসন্ধানভিত্তিক জনপ্রিয় অনুষ্ঠান ‘তালাশ’-এর সংবাদ সংগ্রহের জন্য কাজ করছিল তাদের দল। সংসদীয় এলাকা থেকে দুই কোটি টাকার একটি ঘুষ কেলেঙ্কারির খবর ছিল এই দলের কাছে। যার পরিপ্রেক্ষিতে কয়েক দিন ধরেই কাজ করছিল দলটি। গত শনিবার মেহেরবা প্লাজার কাছাকাছি স্থান থেকে গোপন ক্যামেরায় তারা অফিসের কার্যক্রম ধারণ করতে যায়। কিন্তু তা না পারায় ওই দলটি অফিসের কাছে গেলে রনির সন্ত্রাসী বাহিনীর কর্মীরা সাংবাদিকদের ওপর অতর্কিতে হামলা চালান। এ সময় রনি নিজেও সাংবাদিকদের মারধর করেন।
অন্যদিকে চাঁদা দাবি করে না পেয়ে হত্যাচেষ্টা এবং অপহরণের অভিযোগ তুলে সালমান এফ রহমানের বিরুদ্ধে রাতে পাল্টা মামলা করেন গোলাম মাওলা রনি।
