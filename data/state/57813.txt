
ঢাকা, সিলেট ও শ্রীমঙ্গলে খ্রিষ্টান সম্প্রদায়ের নেতা, গির্জার বিশপ ও যাজকদের মুঠোফোনে খুদে বার্তা পাঠিয়ে হত্যার হুমকি দেওয়া হয়েছে। বাংলাদেশ খ্রিষ্টান অ্যাসোসিয়েশন জানায়, ‘আইজিএমবি’ নামে গত দুই দিনে এসব খুদে বার্তা পাঠানো হয়। তবে একজন যাজক দেড় মাস ধরে একই ধরনের হুমকি পাচ্ছেন।যাঁরা হুমকি পেয়েছেন, তাঁরা হলেন বাংলাদেশ খ্রিষ্টান অ্যাসোসিয়েশনের মহাসচিব নির্মল রোজারিও, রাজধানীর উত্তরা ১২ নম্বর সেক্টরের গ্লোরিয়া থিওলজিক্যাল সেমিনারির একাডেমিক ডিন ও যাজক জেমস জগদীশ, খ্রিষ্টান সম্প্রদায়ের পত্রিকা মাসিক সমবার্তার নির্বাহী সম্পাদক এলড্রিক বিশ্বাস, রাজধানীর রামপুরায় অবস্থিত ব্রাদার সেমিনারির রেক্টর বিনয় গোমেজ, সিলেট অঞ্চলের প্রদেশপাল বিশপ বিজয় এনডি ক্রুশ ও শ্রীমঙ্গলের ক্যাথলিক মিশনের পালপুরোহিত সুব্রত বনিফাস টলেনটিনো।খ্রিষ্টান অ্যাসোসিয়েশনের মহাসচিব নির্মল রোজারিও প্রথম আলোকে গতকাল বুধবার মুঠোফোনে বলেন, তিনি গত মঙ্গলবার সন্ধ্যা ৭টা ২২ মিনিটে প্রধানমন্ত্রীর সঙ্গে সাক্ষাৎ অনুষ্ঠানে গণভবনে অবস্থান করছিলেন। এ সময় তাঁর মুঠোফোনে একটি খুদে বার্তা আসে। এতে আইজেএমবির সমন্বয়ক পরিচয় দিয়ে জামান মজুমদার নামের একজন লিখেছেন, ‘তোমার শেষ স্বপ্ন পূরণ করো, কারণ তুমি এখন জীবনসায়াহ্ণে। খুব শিগগিরই আমরা তোমাকে হত্যা করব।’নির্মল রোজারিও ওই হুমকি পাওয়ার কিছুক্ষণ পরই একই নম্বর থেকে হত্যার হুমকিসহ খুদে বার্তা পান সমবার্তার নির্বাহী সম্পাদক এলড্রিক বিশ্বাস। এ ঘটনায় নির্মল রোজারিও তেজগাঁও থানায় গতকাল একটি সাধারণ ডায়েরি (জিডি) করেছেন।গ্লোরিয়া থিওলজিক্যাল সেমিনারির একাডেমিক ডিন ও যাজক জেমস জগদীশ অভিযোগ করেন, তাঁকে প্রায় দেড় মাস ধরে খুদে বার্তা পাঠিয়ে হত্যার হুমকি দেওয়া হচ্ছে। প্রথম হুমকিটি তিনি পেয়েছেন গত ১৩ নভেম্বর। ওই দিন তাঁকে দুবার হুমকি দেওয়া হয়। এরপর ২১ ডিসেম্বর একবার ও ২২ ডিসেম্বর দুবার একই ধরনের হুমকি দেওয়া হয়েছে তাঁকে। প্রথম হুমকি পাওয়ার পর তিনি উত্তরা পশ্চিম থানায় জিডি করলেও পুলিশ কোনো বাড়তি নিরাপত্তার ব্যবস্থা করেনি।ঢাকা মহানগর পুলিশের (ডিএমপি) অতিরিক্ত উপকমিশনার (গণমাধ্যম) জাহাঙ্গীর আলম সরকার প্রথম আলোকে বলেন, হত্যার হুমকি দেওয়ার বিষয়টি গুরুত্বের সঙ্গে দেখছে পুলিশ। হুমকিদাতাদের খোঁজে গোয়েন্দাসহ সাদাপোশাকের পুলিশ কাজ করছে। এ ছাড়া বড়দিনকে সামনে রেখে ডিএমপি কমিশনার চার্চসহ খ্রিষ্টান সম্প্রদায়ের বিভিন্ন সংগঠনের নেতৃবৃন্দের সঙ্গে বৈঠক করেছেন। বৈঠকের সিদ্ধান্ত অনুযায়ী বড়দিন উপলক্ষে নিরাপত্তাব্যবস্থা জোরদার করা হয়েছে। সার্বিক বিষয় তদারকির জন্য পুলিশের নিয়মিত বাহিনীসহ রিজার্ভ ফোর্স মোতায়েন করা হয়েছে।সিলেট অফিস জানায়, সিলেট অঞ্চলে খ্রিষ্টানদের ‘প্রদেশপাল’ বিশপ বিজয় এন্ডি ক্রুশের মুঠোফোনে তাঁকে হত্যার হুমকি দিয়ে মঙ্গলবার রাত ৭টা ২৩ মিনিটে একটি খুদে বার্তা এসেছে। এ ঘটনায় তিনি ওই রাতেই সিলেট মহানগর পুলিশের শাহ পরান থানায় একটি সাধারণ ডায়েরি করেন।মৌলভীবাজার প্রতিনিধি জানান, মৌলভীবাজারের শ্রীমঙ্গল উপজেলায় শ্রীমঙ্গলে ক্যাথলিক মিশনের ‘পালপুরোহিত’ সুব্রত বনিফাস টলেনটিনোর মুঠোফোনে মঙ্গলবার সন্ধ্যা ৭টা ২৪ মিনিটে হুবহু একই খুদে বার্তা এসেছে। তিনি প্রথম আলোকে বলেন, ‘আমি ম্যাসেজ পাওয়ার বিষয়টি রাতেই পুলিশকে জানিয়েছি। তারা জিডি করার পরামর্শ দেন।’
