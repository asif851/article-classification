
বিকল্পধারা বাংলাদেশের প্রেসিডেন্ট সাবেক রাষ্ট্রপতি এ কিউ এম বদরুদ্দোজা চৌধুরী বলেছেন, সংবিধান সংশোধন করে সরকার দেশকে গভীর সংকটের দিকে ঠেলে দিয়েছে। তাই সংকট সমাধানের উদ্যোগ নেওয়ার বেশি দায়িত্ব সরকারি দলের। যদি সমাধান না হয়ে আরও বাড়ে, তাহলে এর জন্য প্রধানমন্ত্রীই দায়ী থাকবেন।আজ শনিবার দুপুরে রাজধানীর একটি হোটেলে জাতীয় সমাজতান্ত্রিক দল (জেএসডি-রব) আয়োজিত গোলটেবিল আলোচনায় বদরুদ্দোজা চৌধুরী এসব কথা বলেন।অনুষ্ঠানে মূল প্রস্তাবনা উপস্থাপন করেন জেএসডির সাধারণ সম্পাদক আবদুল মালেক রতন। আলোচনায় অংশ নেন জেএসডি সভাপতি আ স ম আবদুর রব, স্থানীয় সরকার বিশেষজ্ঞ তোফায়েল আহমেদ, রাষ্ট্রবিজ্ঞানী অধ্যাপক দিলারা চৌধুরী প্রমুখ।বি চৌধুরী বলেন, বর্তমান সংকট থেকে সংঘাতের সৃষ্টি হবে। দেশ মানবিক ও রাজনৈতিক বিপর্যয়ে পড়বে। শুধু নির্বাচনের আগেই নয়, পরেও সংঘাত হতে পারে। তিনি বলেন, আন্দোলন বন্ধ করে আলোচনায় বসার আমন্ত্রণ জানাচ্ছে সরকারি দল, এটা অরাজনৈতিক কথা। আন্দোলন ও আলোচনা একই সঙ্গে চলতে পারে।
মন্ত্রীদের পদ খালি হয়ে গেছে মন্তব্য করে বি চৌধুরী বলেন, বর্তমানে মন্ত্রীদের কার্যক্রম, পতাকা ব্যবহার, পিএস, এপিএস ও তাঁদের জন্য পুলিশ প্রটেকশন সম্পূর্ণ অবৈধ হয়ে গেছে ।
আ স ম আবদুর রব বলেন, নির্বাচনী আচরণবিধি (আরপিও) সংশোধন করে নির্বাচন বাণিজ্যের সুযোগ সৃষ্টি করা হয়েছে। নির্বাচনের ব্যয় ২৫ লাখ টাকা করা হয়েছে। ফলে, ভালো লোকের পক্ষে নির্বাচনে এত টাকা ব্যয় করা সম্ভব হবে না।
