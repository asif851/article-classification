
ঢাকা-চট্টগ্রাম মহাসড়কের নারায়ণগঞ্জের সাইনবোর্ড থেকে সোনারগাঁ উপজেলার মেঘনা সেতু পর্যন্ত ১৫ কিলোমিটার এলাকাজুড়ে গতকাল মঙ্গলবার দুপুর থেকে রাত পর্যাপ্ত দীর্ঘ যানজটে যাত্রীদের চরম দুর্ভোগ পোহাতে হয়েছে।গতকাল দুপুর ১২টা থেকে সন্ধ্যা ৭টা পর্যন্ত সরেজমিনে দেখা যায়, মহাসড়কের দুই পাশে কয়েক হাজার যানবাহন আটকা পড়ে আছে। প্রচণ্ড গরমের মধ্যে ঘণ্টার পর ঘণ্টা যানজটে আটকা পড়ে অনেক যাত্রী অসুস্থ হয়ে পড়েন।ঢাকার সায়েদাবাদ থেকে ছেড়ে আসা চট্টগ্রামগামী হানিফ পরিবহনের চালক রহমত উল্লাহ বলেন, সায়েদাবাদ থেকে সোনারগাঁয়ের মোগড়াপাড়া চৌরাস্তা পর্যন্ত আসতে পাঁচ ঘণ্টা সময় লেগেছে। অন্য সময়ে এতটুকু দূরত্বের সড়ক পার হতে তাঁদের সর্বোচ্চ আধা ঘণ্টা সময় লাগে।সোনারগাঁ থেকে ঢাকার গুলিস্তান পর্যন্ত চলাচলকারী বোরাক পরিবহনের চালক মনিরুল হক বলেন, সকাল থেকেই এ সড়কে যানজট শুরু হয়।  বেলা একটার পর পুরো সড়কজুড়ে যানবাহনের দীর্ঘ সারি চোখে পড়ে। এ সড়কে যানজটের কারণে এক কিলোমিটার সড়ক অতিবাহিত করতে দুই ঘণ্টা সময় অতিবাহিত হয়।
এ সড়ক ছাড়াও ঢাকা-সিলেট মহাসড়কের কাঁচপুর সেতু থেকে গাউছিয়া ও মদনপুর-জয়দেবপুর (ঢাকা বাইপাস) সড়কের মদনপুর থেকে ভুলতা পর্যন্ত ছিল দীর্ঘ যানজট। আটকা পড়ে পণ্যবাহী বিভিন্ন ট্রাক ও লরি।
দোয়েল পরিবহনের ব্যবস্থাপনা পরিচালক গোলজার হোসেন দীর্ঘ এ যানজটের জন্য মহাসড়কের দুই পাশের অবৈধ স্থাপনা, যত্রতত্র পার্কিং ও হাইওয়ে পুলিশের চাঁদাবাজিকে দায়ী করেছেন।
ঢাকা থেকে কুমিল্লাগামী তিশা পরিবহনের যাত্রী একটি বেসরকারি বিশ্ববিদ্যালয়ের ছাত্র সজীব ওয়াহিদ বলেন, মহাসড়কের বিভিন্ন স্থানে যানবাহন থেকে হাইওয়ে পুলিশের চাঁদাবাজির কারণেই এত দীর্ঘ যানজট, মানুষের এত দুর্ভোগ।
সরেজমিনে দেখা যায়, মহাসড়কে যানজটের কারণ বিভিন্ন যানবাহন ট্রাফিক আইন অমান্য করে উল্টো পথে চলাচল করছে। কাঁচপুর বাসস্ট্যান্ডে হাইওয়ে পুলিশের কয়েকজন সদস্য অনেকটা অসহায় হয়ে যানজট দূর করতে চেষ্টা চালাচ্ছেন।
মহাসড়কে এত দীর্ঘ যানজটের ব্যাপারে জানতে চাইলে কাঁচপুর হাইওয়ে থানার ভারপ্রাপ্ত কর্মকর্তা (ওসি) শেখ শরিফুল আলম বলেন, যানবাহনের সংখ্যা হঠাৎ বেড়ে যাওয়ার কারণে ও কাঁচপুর বাসস্ট্যান্ডে সড়কের পাশে নালা নির্মাণকাজের জন্য যানবাহনের গতি কমে যাওয়ায় যানজটের সৃষ্টি হয়। 
