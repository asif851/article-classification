
রাজবাড়ীতে দায়িত্বরত পুলিশের দুই নারী সদস্যকে উত্ত্যক্ত করার দায়ে এক তরুণকে এক মাসের বিনাশ্রম কারাদণ্ড দিয়েছেন ভ্রাম্যমাণ আদালত। একই সঙ্গে তাঁকে কারাগারে পাঠানো হয়েছে।
আজ বৃহস্পতিবার বিকেলে রাজবাড়ীর সহকারী কমিশনার ও নির্বাহী ম্যাজিস্ট্রেট শতরূপা তালুকদারের নেতৃত্বে ভ্রাম্যমাণ আদালত এই দণ্ডাদেশ দেন।
দণ্ড পাওয়া তরুণের নাম আসিফ বিশ্বাস (২০)। তাঁর বাড়ি ফরিদপুর জেলার কামারখালী গ্রামে।
ভ্রাম্যমাণ আদালত ও প্রত্যক্ষদর্শী সূত্রে জানা যায়, শহরের আজাদী ময়দানে দায়িত্ব পালনের সময় আসিফ পুলিশের দুই নারী সদস্যকে উদ্দেশ্য করে কটূক্তি ও অশ্লীল অঙ্গভঙ্গি করে। একপর্যায়ে ওই দুই সদস্য বিষয়টি পুলিশের একজন উপপরিদর্শককে জানান। পরে আসিফ ও তাঁর সঙ্গে থাকা দ্বাদশ শ্রেণীর এক ছাত্রকে আটক করা হয়।
খবর পেয়ে ভ্রাম্যমাণ আদালত ঘটনাস্থলে উপস্থিত হয়ে আসিফকে এক মাসের বিনাশ্রম কারাদণ্ড দেন। তবে কোনো অভিযোগ না থাকায় আসিফের সঙ্গে থাকা অপর তরুণকে ছেড়ে দেওয়া হয়।
