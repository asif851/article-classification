
ভারতীয় টেলিভিশন চ্যানেল স্টার জলসার সিরিয়াল কিরণমালা দেখা নিয়ে নিজেদের মধ্যে মারামারি করে রক্তাক্ত হয়েছেন এক দম্পতি। আহত অবস্থায় তাঁদের হাসপাতালে ভর্তি করা হয়েছে। আজ শনিবার দুপুরে যশোর শহরের ঘোপ বেলতলা এলাকায় এ ঘটনা ঘটে।আহত স্বামীর নাম আবদুর রহমান। তিনি একজন রিকশাচালক। তাঁর স্ত্রীর নাম লিপি। যশোর ২৫০ শয্যাবিশিষ্ট জেনারেল হাসপাতালে চিকিৎসাধীন আবদুর রহমান ও লিপির সঙ্গে কথা বলে জানা যায়, কিরণমালা সিরিয়ালটি দেখতে দুপুরে বাড়ি ফেরেন রিকশাচালক আবদুর রহমান। রিকশা রেখে দুপুরে অনুষ্ঠান দেখতে বসেন তিনি। স্ত্রীর শত অনুরোধেও তিনি কাজে বের হচ্ছিলেন না। এ নিয়ে স্বামী–স্ত্রীর মধ্যে কথা–কাটাকাটি থেকে হাতাহাতি হয়। একপর্যায়ে আবদুর রহমান তাঁর স্ত্রী লিপিকে ঘরের দরজার খিল (দুই পাল্লা আটকানোয় ব্যবহার্য কাঠের খণ্ড) দিয়ে আঘাত করেন। এতে স্ত্রী ক্ষিপ্ত হয়ে স্বামীকে ধারালো অস্ত্র দিয়ে আঘাত করেন।
স্টার জলসা, স্টার প্লাস ও জি বাংলা সম্প্রচার বন্ধে রিট
হাসপাতালে চিকিৎসাধীন আবদুর রহমান প্রথম আলোকে বলেন, ‘স্টার জলসার কিরণমালা নাটকটা আমার খুব ভালো লাগে। ওই অনুষ্ঠানই আমি দেখি। দুপুরে নাটকটা দেখার সময় বউ বারবার কাজে বের হতে বলে। একপর্যায়ে উল্টোপাল্টা কথা বলতে থাকে। মাথায় রক্ত উঠে যায়। ঘরের খিল দিয়ে ওর মাথায় বাড়ি মারি। পরে সেও ধারালো অস্ত্র দিয়ে দিয়ে আমার পায়ে কোপ মারে।’
হাসপাতালের চিকিৎসক মো. মনিরুজ্জামান জানান, ‘চিকিৎসাধীন স্বামী-স্ত্রীর উভয়ের শরীরে জখম রয়েছে। একজনের মাথার আঘাত গুরুতর আছে।’
এ ব্যাপারে জানতে চাইলে যশোর কোতোয়ালি থানার ভারপ্রাপ্ত কর্মকর্তা (ওসি) ইনামুল হক বলেন, ‘বিষয়টি আমার জানা নেই। খোঁজ নিয়ে দেখছি।’
