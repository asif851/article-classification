
মর্যাদা-বৈষম্যের অভিযোগে বিশ্ববিদ্যালয়ের শিক্ষকদের ক্ষোভের বিষয়টি সমাধান করতে না পারার কারণে সরকারের মন্ত্রীদের সমালোচনা করেছেন আওয়ামী লীগের জ্যেষ্ঠ নেতা সুরঞ্জিত সেনগুপ্ত। তিনি প্রশ্ন তুলেছেন, সব সমস্যার সমাধান যদি প্রধানমন্ত্রীকেই করতে হয়, তাহলে অন্য মন্ত্রীরা কী করেন?গতকাল শিল্পকলা একাডেমিতে বঙ্গবন্ধু সাংস্কৃতিক জোট আয়োজিত ক্যাপ্টেন এম মনসুর আলীর জন্মবার্ষিকীর এক আলোচনা সভায় আওয়ামী লীগের উপদেষ্টামণ্ডলীর সদস্য সুরঞ্জিত সেনগুপ্ত এই সমালোচনা করেন।সুরঞ্জিত সেনগুপ্ত বলেন, ‘বিষয়টি নিয়ে আজকে (গতকাল সোমবার) একটি সমাধানে পৌঁছাবে এবং সবার জন্য গ্রহণযোগ্য একটি সমাধান আসবে বলে আমরা আশা করছি; এতে জাতি স্বস্তির নিশ্বাস ফেলবে। তবে সবকিছু প্রধানমন্ত্রীকে সমাধান করতে হবে কেন? সরকারের বাঘা মন্ত্রী, আমলা মন্ত্রী, সিংহ মন্ত্রী ছাড়াও রাবিশ-খবিশ তো আছেনই। আপনারা এত দিন কোথায় ছিলেন?’মর্যাদা-বৈষম্যের অভিযোগে দীর্ঘদিন ধরে স্বায়ত্তশাসিত বিশ্ববিদ্যালয়ের শিক্ষকেরা আন্দোলন করছেন। এক সপ্তাহ ধরে চলছে লাগাতার কর্মবিরতি। এই পরিস্থিতিতে প্রধানমন্ত্রী শেখ হাসিনা গতকাল সন্ধ্যায় শিক্ষকনেতাদের গণভবনে পিঠা উৎসবে দাওয়াত দিয়েছেন। এই দাওয়াতে সমাধান আসবে—এমন আশাবাদ প্রকাশ করেই সুরঞ্জিত সেনগুপ্ত অন্য মন্ত্রীদের সমালোচনা করেন।বাংলাদেশ ব্যাংকের ও ঢাকা দক্ষিণ সিটি করপোরেশনের দুই কর্মকর্তাকে নির্যাতনের ঘটনায় পুলিশের সমালোচনা করে সুরঞ্জিত বলেন, পুলিশকে সংশোধন করতে সরকারকে দ্রুত এগিয়ে আসতে হবে।
