
সাভারের উপজেলা স্বাস্থ্য কমপ্লেক্সের পরিবার পরিকল্পনা কার্যালয়ের স্টোরের ভেতরে আনসারদের কক্ষ থেকে এক আনসার সদস্যের ঝুলন্ত লাশ উদ্ধার করেছে পুলিশ। গতকাল শনিবার দিবাগত রাত আড়াইটার দিকে লাশ উদ্ধার করা হয়।
আনসার সদস্যের নাম সিরাজুল ইসলাম (২৬)। তিনি সিরাজগঞ্জের চৌহালি উপজেলার চরছলিমাবাদ গ্রামের বাচ্চু মিয়ার ছেলে এবং পরিবার পরিকল্পনা কার্যালয়ের স্টোরের নিরাপত্তার দায়িত্বে ছিলেন।
উপজেলা পরিবার পরিকল্পনা কর্মকর্তা মেজবা উদ্দিন বলেন, স্টোরের নিরাপত্তার দায়িত্বে দুজন আনসার সদস্য নিয়োজিত ছিলেন। এর মধ্যে ছায়েদ আলী নামের একজন ছুটিতে ছিলেন। গতকাল রাতে দায়িত্বে ছিলেন সিরাজুল ইসলাম। ধারণা করা হচ্ছে, পারিবারিক কলহের জের ধরে তিনি আত্মহত্যা করেছেন।
সাভার থানার পরিদর্শক (তদন্ত) সওগাতুল আলম বলেন, রাতে খবর পেয়ে আড়াইটার দিকে পুলিশ দরজা ভেঙে ওই ব্যক্তির ঝুলন্ত লাশ উদ্ধার করে। লাশ থানায় নিয়ে আসা হয়েছে। ময়নাতদন্তের জন্য ঢাকা মেডিকেল কলেজ হাসপাতালে পাঠানো হবে। তিনি বলেন, আইনি প্রক্রিয়া চলছে।
 
