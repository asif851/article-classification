
বাগেরহাটের রামপালে কয়লাভিত্তিক বিদ্যুৎকেন্দ্র নির্মাণ প্রকল্প বাতিলের দাবিতে গত রোববার লন্ডন ও এডিনবরায় বিক্ষোভ সমাবেশ এবং মানববন্ধন কর্মসূচি পালিত হয়েছে।গত রোববার স্কটল্যান্ডের এডিনবরা শহরের প্রাণকেন্দ্র প্রিন্সেস স্ট্রিটের ন্যাশনাল আর্ট গ্যালারির সামনে একটি বিক্ষোভ সমাবেশ অনুষ্ঠিত হয়। বিক্ষোভকারীরা বিভিন্ন ধরনের মুখোশ ও কার্টুন চরিত্রের পোশাকে সজ্জিত হয়ে রামপাল চুক্তি বাতিলের দাবি জানান। ‘রামপালকে না বল, সুন্দরবন রক্ষা কর’ শিরোনামে আয়োজিত ওই সমাবেশে তাঁরা সুন্দরবন রক্ষার দাবি জানিয়ে লিফলেট বিলি করেন। ভিন্ন ভাষাভাষী মানুষও সমাবেশে একাত্মতা পোষণ করেন। সমাবেশে ইউনিভার্সিটি অব এডিনবরায় অধ্যয়নরত বাংলাদেশি শিক্ষার্থীদের পাশাপাশি প্রবাসী বাংলাদেশিরা অংশ নেন।আয়োজকদের একজন মাতলুবা খান প্রথম আলোকে বলেন, ‘সুন্দরবনের কাছে বিদ্যুৎকেন্দ্র স্থাপন করা হলে এর সুদূরপ্রসারী প্রভাব পড়বে, যা এখনই দেখা যাচ্ছে না। আমরা শুধু আমাদের জন্য সুন্দরবন রক্ষার কথা বলছি না, বলছি এই পৃথিবীর জন্য, ভবিষ্যৎ প্রজন্মের জন্য।’একই দিন পূর্ব লন্ডনের আলতাব আলী পার্কে রামপাল বিদ্যুৎ প্রকল্প বাতিলের দাবিতে মানববন্ধন কর্মসূচি পালন করে ‘লেট ভয়েস বি হিয়ার্ড’ নামের একটি সংগঠন। ওই মানববন্ধনে নানা প্রতিবাদী পোস্টার ও প্ল্যাকার্ড নিয়ে দাঁড়ান প্রকৃতিপ্রেমী প্রবাসীরা।শাকুর হকের পরিচালনায় ও মাবুদ সায়েদের সভাপতিত্বে এ সময় বক্তব্য দেন তারেক চৌধুরী, গিয়াস উদ্দিন, মাহমুদ রহমান ইকবাল প্রমুখ। বক্তারা রামপাল চুক্তিকে বাংলাদেশের জাতীয় স্বার্থবিরোধী উল্লেখ করে বলেন, এই বিদ্যুৎকেন্দ্র স্থাপিত হলে তা সুন্দরবনকে ধ্বংস করবে, নষ্ট করবে আশপাশের বসতি ও পরিবেশ।
