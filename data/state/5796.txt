
বিরোধী দলের ডাকা হরতালের মধ্যে অষ্টম শ্রেণীর শিক্ষার্থীদের জুনিয়র স্কুল সার্টিফিকেট (জেএসসি) ও জুনিয়র দাখিল সার্টিফিকেট (জেডিসি) পরীক্ষা হবে কি না তা আগামীকাল শনিবার জানানো হবে।আজ শুক্রবার সন্ধ্যায় ঢাকা শিক্ষা বোর্ডের চেয়ারম্যান তাসলিমা বেগম প্রথম আলো ডটকমকে বলেন, শিক্ষামন্ত্রীর সঙ্গে কথা বলে আগামীকাল সবাইকে এ ব্যাপারে জানিয়ে দেওয়া হবে।৪ নভেম্বর থেকে জেএসসি ও জেডিসি পরীক্ষা শুরু কথা থাকলেও তা বিরোধী দলের ডাকা হরতালের কারণে তা পিছিয়ে পরে নেওয়া হয়েছিল।
সরকার শিক্ষার্থীদের পরীক্ষার সময় হরতালের মতো রাজনৈতিক কর্মসূচি না দেওয়ার আহ্বান জানালেও বিএনপির নেতৃত্বাধীন ১৮-দলীয় জোট টানা ৭২ ঘণ্টার হরতাল ডেকেছে। ফলে রবি, সোম ও মঙ্গলবার (১০, ১১ ও ১২ নভেম্বর) জেএসসি ও জেডিসি নির্ধারিত বিষয়ের পরীক্ষা অনিশ্চয়তার মধ্যে পড়ল।
জেএসসি ও জেডিসি পরীক্ষা
জেএসসিতে ১০ নভেম্বর ইংরেজি দ্বিতীয় পত্র, ১১ নভেম্বর বিজ্ঞান/সাধারণ বিজ্ঞান এবং ১২ নভেম্বর ইসলাম ও নৈতিক শিক্ষা/ইসলাম শিক্ষা, হিন্দুধর্ম ও নৈতিক শিক্ষা/হিন্দুধর্ম শিক্ষা, বৌদ্ধধর্ম ও নৈতিক শিক্ষা/বৌদ্ধধর্ম শিক্ষা এবং খ্রিষ্টধর্ম ও নৈতিক শিক্ষা/খ্রিষ্টধর্ম শিক্ষা বিষয়ের পরীক্ষা হওয়ার কথা ছিল।
জেডিসিতে ১০ নভেম্বর ইংরেজি (অনিয়মিত পরীক্ষার্থীদের জন্য) ও ইংরেজি প্রথম পত্র, ১১ নভেম্বর ইংরেজি দ্বিতীয় পত্র এবং ১২ নভেম্বর বাংলা সাহিত্য (অনিয়মিত পরীক্ষার্থীদের জন্য) ও বাংলা প্রথম পত্রের পরীক্ষা ছিল।
নির্দলীয় সরকারের অধীনে নির্বাচন অনুষ্ঠানের দাবিতে বিএনপি নেতৃত্বাধীন ১৮-দলীয় জোট গত ৪, ৫ ও ৬ নভেম্বরও হরতাল করে। ফলে ৪ ও ৬ নভেম্বরের জেএসসি-জেডিসির চারটি বিষয়ের পরীক্ষা পিছিয়ে দেওয়া হয়।
