
ভর্তা কিংবা তরকারি যেমনই হোক, শুঁটকি সমান সুস্বাদু। তবে এই সুস্বাদু খাবারের পুষ্টিগুণ সম্পর্কে অনেকেই অবগত নন। সামুদ্রিক ও মিঠাপানির দুই রকম মাছের শুঁটকিতেই রয়েছে প্রচুর পরিমাণ ভিটামিন ডি ও খনিজ লবণ। এ ছাড়া প্রচুর আমিষ থাকায় এটি আমিষের ঘাটতিও পূরণ করে।লবণ দিয়ে রোদে শুকানো হয় বলে শুঁটকি মাছে জীবাণু জন্মাতে পারে না। রোদে শুকানো টাটকা শুঁটকিতে রয়েছে প্রচুর ভিটামিন ডি। ভিটামিন ডি হাড়, দাঁত, নখের গঠন মজবুত করে।টাটকা শুঁটকি যে স্বাস্থ্যসম্মত খাবার, এতে কোনো সন্দেহ নেই। টাটকা শুঁটকিতে প্রচুর আমিষ থাকলেও এর ক্যালরির পরিমাণ খুব কম। এই কারণে ওজন না বাড়িয়েই শুঁটকি পেশি, হাড় ও চুলের গঠন ভালো রাখে। এদিক থেকে মাংসের চেয়েও শুঁটকি আমিষের ভালো উৎস। কারণ, মাংসে প্রচুর আমিষ থাকলেও এর কোলেস্টেরল ও ক্যালরির পরিমাণ শুঁটকির চেয়ে অনেক বেশি। প্রতি ১০০ গ্রাম শুঁটকিতে শতকরা ৮০ গ্রামের মতো আমিষ থাকলেও মাত্র ৩০০ ক্যালরি খাদ্যশক্তি রয়েছে। অপর দিকে গরুর মাংসে আমিষের হার এর চেয়ে অনেক কম এবং ক্যালরির পরিমাণ অনেক বেশি।বেশির ভাগ শুঁটকি মাছেই কোলেস্টেরলের পরিমাণ খুব কম থাকে। পাশাপাশি এতে রয়েছে প্রচুর ভিটামিন এবং উপকারী খনিজ উপাদান। সামুদ্রিক মাছের শুঁটকিতে প্রচুর পরিমাণ ক্যালসিয়াম, ফসফরাস ও লোহা রয়েছে। ফলে যাঁরা মুটিয়ে যাওয়ার ভয়ে মাংস খাওয়া ছেড়েছেন, তাঁরা কম কোলেস্টেরলযুক্ত শুঁটকি খাদ্যতালিকায় রাখতে পারেন। নিয়মিত শুঁটকি খেলে ওজন বাড়বে না, হৃদ্যন্ত্রের স্বাস্থ্যও ভালো থাকবে।যাঁরা খাদ্যতালিকায় সারা জীবন মাছ ও শুঁটকিকে প্রাধান্য দেন, তাঁরা অনেক রোগ এড়াতে সক্ষম। শুঁটকি মানুষকে দীর্ঘায়ু করে।সতর্কতা: অনেক ক্ষেত্রে শুঁটকি তৈরিতে অতিরিক্ত লবণ ও রাসায়নিক ব্যবহৃত হয়। শুঁটকি সংরক্ষণে ডিডিটির মতো কীটনাশক ও ফরমালিনও ব্যবহার করেন একশ্রেণির অসাধু ব্যবসায়ী। ফলে শুঁটকি কিনতে হলে এসব দেখে কিনতে হবে। সবচেয়ে ভালো হয়, ঘরে নিজেরাই শুঁটকি তৈরি করলে। বাড়ির ছাদে বা আঙিনায় শীতের রোদে নিরাপদ উপায়ে শুঁটকি তৈরি করে নিতে পারেন।অনেকেরই অতিরিক্ত আমিষ গ্রহণে সমস্যা হয়। বিশেষ করে কিডনি রোগীদের ক্ষেত্রে শুঁটকি খেলে জটিলতা দেখা দিতে পারে। এসব ক্ষেত্রে চিকিৎসকের পরামর্শ মেনে শুঁটকি খাওয়া উচিত। এ ছাড়া জন্ডিস, লিভার সিরোসিস ও ফ্যাটি লিভারের রোগীরাও এই খাবার খাদ্যতালিকা থেকে বাদ দেবেন।লেখক: প্রধান পুষ্টি কর্মকর্তাচট্টগ্রাম ডায়াবেটিক জেনারেল হাসপাতাল
