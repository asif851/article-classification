
পূর্ব রামপুরার একটি বস্তিতে সাড়ে ছয় বছরের এক শিশু ধর্ষণের শিকার হয়েছে। গত বৃহস্পতিবার শিশুটিকে ঢাকা মেডিকেল কলেজ হাসপাতালের ওয়ান স্টপ ক্রাইসিস সেন্টারে (ওসিসি) ভর্তি করা হয়েছে। পুলিশ এ ঘটনায় জড়িত থাকার অভিযোগে ছোটন ও রুবেল নামের দুই যুবককে গ্রেপ্তার করেছে।
রামপুরা থানার পুলিশ বলেছে, গত মঙ্গলবার বিকেলে প্রতিবেশী ছোটন ও রুবেল পূর্ব রামপুরার একটি বস্তিতে ঢুকে ওই শিশুটিকে ধর্ষণ করেন। এ সময় শিশুটির মা ও বাবা কাজে বাইরে ছিলেন। রাতে মা ফিরে এলে শিশুটি মাকে এ ঘটনা জানায়। রামপুরা থানার ওসি রফিকুল ইসলাম  বলেন, দুপুরে ধর্ষণের খবর পেয়ে তিনি পূর্ব রামপুরায় যান এবং শিশু ধর্ষণের ঘটনার সত্যতা পান। পরে শিশুটিকে চিকিৎসার জন্য ঢাকা মেডিকেলে পাঠানো হয়। এ ঘটনায় ছোটন ও রুবেলকে আসামি করে রামপুরা থানায় ধর্ষণের মামলা করা হয়। গতকাল দুপুরে রামপুরার তিতাস রোড থেকে তাঁদের গ্রেপ্তার করা হয়।
