



জাতীয় সংসদে পয়েন্ট অব অর্ডারে দাঁড়িয়ে অভিযোগ করেন শামীম ওসমান। 
শামীম ওসমান বিশেষ অধিকার ক্ষুণ্নের নোটিশ দিয়েছিলেন। 
স্পিকারের কাছে শামীম ওসমান জানতে চান তাঁর সেই নোটিশের ভবিষ্যৎ কী।


বিশেষ অধিকার ক্ষুণ্নের নোটিশের জবাব না পেয়ে জাতীয় সংসদে ক্ষোভ প্রকাশ করেছেন সরকারি দলের সাংসদ শামীম ওসমান। তিনি অভিযোগ করেন, যাঁরা অসৎ সাংবাদিকতা করেন, তাঁরা কিছুদিন ধরে আকার-ইঙ্গিতে বিভিন্ন সংবাদ প্রকাশ করে দেশকে অশান্ত করার চেষ্টা করছেন।গতকাল বৃহস্পতিবার জাতীয় সংসদে পয়েন্ট অব অর্ডারে দাঁড়িয়ে এই অভিযোগ করেন শামীম ওসমান। এক বছর আগে পত্রিকায় প্রকাশিত সংবাদের পরিপ্রেক্ষিতে একটি বিশেষ অধিকার ক্ষুণ্নের নোটিশ দিয়েছিলেন শামীম ওসমান। তিনি স্পিকারের কাছে জানতে চান তাঁর সেই নোটিশের ভবিষ্যৎ কী।কোনো পত্রিকার নাম উল্লেখ না করে শামীম ওসমান বলেন, ‘যে সমস্ত পত্রিকাগুলি আমাদের বিরুদ্ধে লিখেছিলেন, আমি গত কয়েক দিন ধরে দেখছি, বিশেষ করে যে পত্রিকাটি বা যে পত্রিকার গ্রুপটি ওয়ান-ইলেভেন সৃষ্টির চেষ্টা করেছিল কিংবা আমার মহান নেত্রীর বিরুদ্ধে মিথ্যা অভিযোগ দাঁড় করিয়েছিল, তারা নতুন করে আবারও আমাদের বিভিন্ন সংসদ সদস্যদের চরিত্র হনন শুরু করেছে এবং আমার এলাকাতে আমার ব্যাপারে তারা লেখতে লেখতে ক্লান্ত হয়ে ওই পত্রিকার সম্পাদক খোদ নিজে গিয়ে হাজির হচ্ছেন এবং ওখানে বক্তব্য দিচ্ছেন।’শামীম ওসমান বলেন, ৯৯ শতাংশ সৎ সাংবাদিকতা করেন। আর ১ শতাংশ যাঁরা অসৎ সাংবাদিকতা করেন, যাঁরা সংবাদমাধ্যমকে রাষ্ট্রক্ষমতা পরিবর্তনের হাতিয়ার হিসেবে ব্যবহার করতে চান।শামীম ওসমান বলেন, ‘যাঁরা অসৎ সাংবাদিকতা করেন, গত কিছুদিন ধরে দেখছি, বিভিন্ন আকার-ইঙ্গিতে বিভিন্ন ধরনের নিউজ করে দেশকে অশান্ত করার চেষ্টা করছেন। তাঁরা কিন্তু বারবার আমাদের ক্ষতবিক্ষত করবে। আমি এদের সঙ্গে লড়াই করতে অভ্যস্ত। কারণ আমি সত্যের সঙ্গে আছি।’ এরপর তিনি আবারও তাঁর অধিকার ক্ষুণ্নের নোটিশটির ভবিষ্যৎ জানতে চান।জবাবে স্পিকার শিরীন শারমিন চৌধুরী বলেন, শামীম ওসমানের নোটিশসহ আরও কয়েকটি নোটিশ বিশেষ অধিকার কমিটিতে আছে। এ বিষয়ে সিদ্ধান্ত জানানো হবে।
