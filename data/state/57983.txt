
ময়মনসিংহের গৌরীপুর উপজেলায় শফিকুল ইসলাম (২৮) নামের এক তরুণকে গ্রেপ্তার করেছে পুলিশ। সামাজিক যোগাযোগের মাধ্যম ‘ফেসবুক’-এ বঙ্গবন্ধু শেখ মুজিবুর রহমান ও প্রধানমন্ত্রী শেখ হাসিনার আপত্তিকর ছবি পোস্ট করার অভিযোগে গত সোমবার রাতে নিজ গ্রাম থেকে পুলিশ তাঁকে গ্রেপ্তার করে। শফিকুল ইসলাম উপজেলার শাহাগঞ্জ গ্রামের মৃত মোহামঞ্চদ হোসেনের ছেলে। পুলিশ জানায়, শফিকুল তাঁর ফেসবুক আইডিতে বঙ্গবন্ধুর মুখের ওপর কুকুরের ছবি লাগিয়ে পোস্ট করেন। এ ছাড়া প্রধানমন্ত্রী শেখ হাসিনার (প্রধানমন্ত্রীর) মাথায় দুর্গার মূর্তি ও দুই হাতে ভারতের জাতীয় পতাকা ধরিয়ে ছবি পোস্ট করেছেন। সোমবার তাঁর ফেসবুকে ওই দুটি আপত্তিকর ছবি দেখে নিশ্চিত হওয়ার পর রাতেই তাঁকে গ্রেপ্তার করা হয়। গৌরীপুর থানার ভারপ্রাপ্ত কর্মকর্তা (ওসি) মো. হামিদুল ইসলাম জানান, শফিকুল ইসলামের বিরুদ্ধে পুলিশ বাদী হয়ে তথ্যপ্রযুক্তি আইন, ২০১৩-এর আওতায় একটি মামলা করেছে।
 
