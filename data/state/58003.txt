
নিখোঁজের তিন দিন পর শিশু সুবর্ণা আক্তার (১২) ও স্বর্ণা আক্তার (১০) নামের দুই বোনকে উদ্ধার করা হয়েছে। আজ বৃহস্পতিবার লক্ষ্মীপুর শহরের বাঞ্ছানগর গ্রামের মোল্লাবাড়ি এলাকা থেকে ভোরে তাদের উদ্ধার করা হয়।
দুই শিশুর মা শাহনাজ আক্তার সাংবাদিকদের বলেন, তিনি পরিবার নিয়ে লক্ষ্মীপুর শহরের বাঞ্ছানগর এলাকার মনসা হাজি বাড়িতে থাকেন। বিভিন্ন বাসাবাড়িতে কাজ করেন তিনি। তার মেয়ে সুবর্ণা স্থানীয় একটি মাদ্রাসায় তৃতীয় শ্রেণি ও স্বর্ণা একই মাদ্রাসায় দ্বিতীয় শ্রেণিতে পড়ে। গত সোমবার সকালে তিনি দুই মেয়েকে মাদ্রাসা যাওয়ার জন্য তৈরি করে তিনি ঘর থেকে বের হন। পরে মাদ্রাসায় যাওয়ার পথে তাঁর দুই মেয়েকে অপহরণ করে দুর্বৃত্তরা। অনেক জায়গায় খোঁজাখুঁজি করে না পেয়ে গতকাল বুধবার সকালে তিনি সদর থানায় একটি সাধারণ ডায়েরি (জিডি) করেন।সদর থানা-পুলিশ জানান, জিডির পর পুলিশ দুই শিশুকে উদ্ধারের জন্য শহরের বিভিন্ন স্থানে অভিযান চালায়। আজ বৃহস্পতিবার ভোর চারটার দিকে মজুপুর এলাকায় ওই দুই বোনকে রাস্তায় ছেড়ে দিয়ে পালিয়ে যান অপহরণকারীরা। খবর পেয়ে পুলিশ তাদের উদ্ধার করে লক্ষ্মীপুর সদর থানায় নিয়ে যায়।সদর থানার ভারপ্রাপ্ত কর্মকর্তা (ওসি) আবদুল্লাহ আল মামুন ভূঁইয়া প্রথম আলোকে বলেন, একটি চক্র ওই দুই বোনকে পাচারের উদ্দেশ্যে অপহরণ করেছিল। এ ঘটনায় থানায় মামলার প্রক্রিয়া চলছে। জড়িতদের খুঁজে বের করার চেষ্টা চলছে।
