
নাটোরের নলডাঙ্গা উপজেলার বনগ্রাম এলাকায় ট্রেনে কাটা পড়ে এক অজ্ঞাতনামা তরুণীর (২৬) মৃত্যু হয়েছে। গতকাল শনিবার রাতে এ দুর্ঘটনা ঘটে।
নলডাঙ্গা রেলস্টেশন এলাকায় কর্মরত রেলওয়ের কি-ম্যান শহিদুল ইসলাম জানান, বনগ্রাম এলাকার ২৩৯ নম্বর ব্রিজের কাছে রাত সাড়ে ১১টা থেকে পৌনে ১২টার দিকে খুলনাগামী সীমান্ত এক্সপ্রেস ট্রেনে কাটা পড়ে ওই তরুণীর মৃত্যু হয়। তিনি জানান, ওই তরুণী গত কয়েক দিন ধরে এই এলাকাতে ঘোরাফেরা করছিলেন। তাঁকে মানসিকভাবে সুস্থ মনে হয়নি। তাঁর পরনে ছিল টিয়া রঙের কামিজ ও নীল রঙের ছায়া। সঙ্গে একটি ছোট ব্যাগ ছিল। তাতে কিছু চাল ও কাপড় পাওয়া গেছে। রেলওয়ের সান্তাহার জিআরপি থানার ভারপ্রাপ্ত কর্মকর্তা (ওসি) মো. আকবর হোসেন জানান, খবর পেয়ে আজ রোববার সকালে ঘটনাস্থলে পুলিশ পাঠানো হয়েছে।
