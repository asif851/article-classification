
‘শিশু কন্যার বিয়ে নয়, করবে তারা বিশ্ব জয়’ স্লোগান নিয়ে গতকাল সোমবার সারা দেশে জাতীয় কন্যাশিশু দিবস পালিত হয়েছে। এরই মধ্যে গতকাল মানিকগঞ্জের সিঙ্গাইর উপজেলার মুসলেমাবাদ গ্রামে এক কন্যাশিশুর বিয়ে হতে যাচ্ছিল। অবশেষে প্রশাসনের হস্তক্ষেপে নবম শ্রেণীর ওই ছাত্রীর বিয়ে বন্ধ হয়ে যায়।মেয়েটির পরিবারের সদস্যরা জানান, মুসলেমাবাদ গ্রামের ওই মেয়ের (১৪) সঙ্গে পাশের ভাকুম গ্রামের প্রবাসী কবির মোল্লার সঙ্গে বিয়ে ঠিক করা হয়। গতকাল মেয়ের বাড়িতে বিয়ে হওয়ার কথা ছিল।সকালে গ্রামবাসীর পক্ষ থেকে বাল্যবিবাহের বিষয়টি উপজেলা মহিলা ও শিশুবিষয়ক কর্মকর্তা মাহমুদা মান্নাকে জানানো হয়। তিনি বেলা সাড়ে ১২টার দিকে মেয়েটির বাড়িতে গিয়ে বাল্যবিয়ে বন্ধ করে দেন। তখন বরপক্ষের কেউ ছিলেন না। মাহমুদা মান্না বলেন, অভিভাবকেরা প্রাপ্তবয়স্ক না হওয়া পর্যন্ত মেয়েকে বিয়ে না দেওয়ার প্রতিশ্রুতি দিয়েছেন।
 
