
শেরপুরের ঝিনাইগাতীতে একটি গন্ধগোকুলকে পিটিয়ে মেরেছে জনতা। গতকাল শনিবার বিকেলে ঝিনাইগাতীর হাতীবান্ধা ইউনিয়নের শালধা গ্রামে ঘটনাটি ঘটেছে।পুলিশ, বন বিভাগ ও স্থানীয় সূত্রে জানা গেছে, গতকাল বেলা তিনটার দিকে শালধা গ্রামের কমিউনিটি ক্লিনিকের উত্তর পাশের জঙ্গল থেকে একটি গন্ধগোকুল লোকালয়ে চলে আসে। এ সময় এটির আক্রমণে পাইকুড়া গ্রামের দারোগ আলীর ছেলে সোহেল (১২) সামান্য আহত হয়। পরে বিক্ষুব্ধ লোকজন গন্ধগোকুলটিকে বাঘশাবক ভেবে লাঠিসোঁটা দিয়ে পিটিয়ে মেরে ফেলে। খবর পেয়ে পুলিশ, প্রাণিসম্পদ ও বন বিভাগের কর্মকর্তারা ঘটনাস্থলে গিয়ে মৃত গন্ধগোকুলটি উদ্ধার করে ঝিনাইগাতী উপজেলা সদরে নিয়ে আসেন। পরে ময়নাতদন্ত শেষে এটিকে মাটিচাপা দেওয়া হয়।শেরপুরের বন্য প্রাণী ব্যবস্থাপনা ও প্রকৃতি সংরক্ষণ বিভাগের বন কর্মকর্তা মো. মামুনুর রশীদ প্রথম আলোকে বলেন, বিরল প্রজাতির প্রাণী এই গন্ধগোকুলটির দেহ ২০ ইঞ্চি ও লেজ ২২ ইঞ্চি লম্বা, উচ্চতা এক ফুট, বয়স দুই থেকে তিন বছর।
