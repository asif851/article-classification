
রাজবাড়ীর পাংশা উপজেলায় গতকাল বুধবার ভোর ছয়টা থেকে বৃহস্পতিবার ভোর ছয়টা পর্যন্ত ১৪৪ ধারা জারি করা হয়েছে। খালেদা জিয়ার কারামুক্তি দিবস উপলক্ষে বিএনপির দুই পক্ষ আলাদাভাবে কর্মসূচি পালনের ঘোষণা দেওয়ায় প্রশাসন এ উদ্যোগ নিয়েছে। দলীয় সূত্রে জানা গেছে, খালেদা জিয়ার কারামুক্তি দিবস উপলক্ষে গতকাল বেলা তিনটায় পাংশা পৌরসভা মাঠে বিএনপির দুই পক্ষ আলোচনা সভা ও শোভাযাত্রা করার ঘোষণা দেয়। এক পক্ষের নেতৃত্বে বিএনপির জেলা শাখার সাবেক সভাপতি ও সাবেক সাংসদ নাছিরুল হক এবং অপর পক্ষের নেতৃত্বে আছেন জেলা কমিটির সাধারণ সম্পাদক হারুন অর রশিদ।নাছিরুল হক অভিযোগ করেন, তিনি দিবসটি পালনের জন্য উপজেলা প্রশাসনের কাছ থেকে ৫ সেপ্টেম্বর অনুমতি নেন। আওয়ামী লীগের মদদে ও প্রশাসনের সহযোগিতায় বিএনপির উপজেলা শাখার সাধারণ সম্পাদক চাঁদ আলী খান একই স্থানে পাল্টা কর্মসূচি দেয়। চাঁদ আলী খান এ অভিযোগ অস্বীকার করে বলেন, ‘আমরা সাংগঠনিকভাবে উপজেলা বিএনপির উদ্যোগে নেত্রীর কারামুক্তি দিবস পালনের প্রস্তুতি নিচ্ছিলাম। সভা করতে আমাদের অনুমতি নেওয়ার প্রয়োজন হয় না।’
