
রাজধানীর খিলগাঁও থানা এলাকায় গাড়িচাপা দিয়ে ইয়াসমিন হাওলাদার (২৭) নামের এক গৃহবধূকে হত্যার অভিযোগ উঠেছে। মৃতের বাবা অভিযোগ করেছেন, ইয়াসমিনের স্বামী এ ঘটনা ঘটিয়েছে। ঢাকা মেডিকেল কলেজ হাসপাতাল সূত্র জানায়, গত ২৩ এপ্রিল বিকেলে গুরুতর আহত অবস্থায় ইয়াসমিনকে ঢাকা মেডিকেলে ভর্তি করা হয়। গত শুক্রবার দিবাগত রাত সোয়া দুইটার দিকে তিনি চিকিৎসাধীন অবস্থায় মারা যান। পরে ইয়াসমিনের বাবা ইয়াসিন হাওলাদার সাংবাদিকদের কাছে অভিযোগ করেন, স্বামী মো. জুয়েল ও দুই সন্তানের সঙ্গে ইয়াসমিন খিলগাঁওয়ের নন্দীপাড়া এলাকায় থাকতেন। জুয়েল ট্যাক্সিক্যাবের চালাক। ২৩ এপ্রিল জুয়েল স্ত্রী ও দুই সন্তানকে নিয়ে বেড়ানোর কথা বলে বের হন। তাঁরা দক্ষিণ বনশ্রীর গোড়ান এলাকায় যান। সেখানে গেলে গাড়ির ভেতরে ইয়াসমিনকে এলোপাতাড়ি মারধর করতে থাকেন জুয়েল। একপর্যায়ে গাড়ি থেকে বের করে তাঁকে রাস্তায় ফেলে ওপর দিয়ে গাড়ি চালিয়ে চলে যান। জানতে চাইলে গতকাল রাত পৌনে ১০টার দিকে খিলগাঁও থানার ভারপ্রাপ্ত কর্মকর্তা (ওসি) মুস্তাফিজ ভূঁইয়া প্রথম আলোকে বলেন, ‘এ ধরনের অভিযোগ শুনেছি। পরিবার মামলা করবে বলেও শুনেছি। তবে এখনো করেনি।’
