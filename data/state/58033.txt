
ভারতের নতুন পররাষ্ট্রসচিব সুব্রামানিয়াম জয়শঙ্কর শুভেচ্ছা সফরে আগামী ২ মার্চ ঢাকায় আসছেন। পরদিন তিনি পররাষ্ট্রসচিব মো. শহীদুল হকের সঙ্গে দ্বিপক্ষীয় বৈঠক করবেন।পররাষ্ট্র মন্ত্রণালয়ের এক জ্যেষ্ঠ কর্মকর্তা প্রথম আলোকে গতকাল রোববার জানান, সার্কযাত্রার অংশ হিসেবে জয়শঙ্কর ‘শুভেচ্ছা সফরে’ বাংলাদেশে আসছেন। এ সফরের বিষয়টি নিশ্চিত করে ভারত গত শুক্রবার বাংলাদেশকে চিঠি দিয়েছে। শহীদুল হকের সঙ্গে দ্বিপক্ষীয় বৈঠক করার পাশাপাশি জয়শঙ্কর এ সফরের সময় প্রধানমন্ত্রী শেখ হাসিনা, পররাষ্ট্রমন্ত্রী এ এইচ মাহমুদ আলীর সঙ্গে সৌজন্য সাক্ষাৎ করবেন। গত ২৯ জানুয়ারি ভারতের নতুন পররাষ্ট্রসচিব হিসেবে দায়িত্ব নেন জয়শঙ্কর।
