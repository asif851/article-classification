
সড়ক পরিবহন ও সেতুমন্ত্রী ওবায়দুল কাদের বলেছেন, ‘বিএনপির চেয়ারপারসন খালেদা জিয়া দণ্ডিত হবেন, নাকি খালাস পাবেন—এটি আদালতের বিষয়। এ নিয়ে বিএনপি নেতারা অন্ধকারে ঢিল ছুড়ছেন। জানি না, তাঁরা কীভাবে নিশ্চিত হয়ে গেছেন খালেদা জিয়া কনভিক্টেড হবেন; তাঁরা এটা মনে করছেন কেন?’
অসুস্থ মাকে দেখতে বাড়ি যাওয়ার পথে আজ সোমবার দুপুরে ঢাকা-চট্টগ্রাম মহাসড়কের মহিপালে দেশের প্রথম ছয় লেন উড়ালসড়ক নির্মাণকাজের অগ্রগতি পরিদর্শন করেন ওবায়দুল কাদের। এ সময় তিনি সাংবাদিকদের এ-সংক্রান্ত প্রশ্নের জবাবে এসব কথা বলেন।
আওয়ামী লীগের সাধারণ সম্পাদক ওবায়দুল কাদের বলেন, বিএনপি গত জাতীয় সংসদ নির্বাচনে যে ভুল করেছে, এবার আর সে ভুলের পুনরাবৃত্তি করবে না। আওয়ামী লীগ চায়Ñআগামী সংসদ নির্বাচনে বিএনপি আসুক। আওয়ামী লীগ একটি প্রতিদ্বন্দ্বিতামূলক নির্বাচন চায়, কাউকে ফাঁকা মাঠে গোল দিতে চায় না।
খালেদা জিয়ার মামলা নিয়ে বিএনপি নেতাদের আগাম বিভিন্ন মন্তব্য সম্পর্কে সাংবাদিকদের এক প্রশ্নের জবাবে সেতুমন্ত্রী বলেন, ‘খালেদা জিয়া দণ্ডিত হবেন, নাকি খালাস পাবেন—এই মুহূর্তে এটা বলা যাচ্ছে না। এটি আদালতের বিষয়। এ নিয়ে কারও অগ্রিম মন্তব্য করা ঠিক নয়। যদি তিনি দণ্ডিত হন, তাহলে নিম্নœআদালতে যে রায় হবে, তাঁর বিরুদ্ধে উচ্চ আদালতে আপিল করা যাবে। বিএনপি নেতারা অন্ধকারে ঢিল ছুড়ছেন। আমি জানি না, তাঁরা কীভাবে নিশ্চিত হয়ে গেছেন যে খালেদা জিয়া কনভিক্টেড হবেন, তা না হলে তাঁরা এটা মনে করছেন কেন?’
সেতুমন্ত্রী বলেন, ফেনীর মহিপালের ৬ লেনের উড়ালসড়ক বাংলাদেশে প্রথম। বিজয়ের মাস ডিসেম্বরের শেষ সপ্তাহে বাংলাদেশের প্রধানমন্ত্রী দেশরত্নœশেখ হাসিনা এ উড়ালসড়ক উদ্বোধন করবেন। সেনাবাহিনীর সহযোগিতায় ১৮১ কোটি টাকা ব্যয়ে দেশের প্রথম ছয় লেনের উড়ালসড়কের নির্মাণকাজ নির্দিষ্ট সময়ের ছয় মাস আগেই শেষ হচ্ছে। ২০১৮ সালের ৩০ জুনের মধ্যে কাজ শেষ হওয়ার কথা থাকলেও ১৭ সালের ডিসেম্বরের মধ্যে কাজটি সম্পন্ন হচ্ছে। সুদৃশ্য উড়ালসড়কটি চালু হলে ঢাকা-চট্টগ্রামসহ দেশের যোগযোগব্যবস্থা আরও এগিয়ে যাবে। ফেনীর চিত্রও পাল্টে যাবে।
সাংবাদিকদের অপর এক প্রশ্নের জবাবে মন্ত্রী বলেন, বিএনপির মহাসচিব মির্জা ফখরুল ইসলাম আলমগীরের সঙ্গে তাঁর সৈয়দপুর বিমানবন্দরে দেখা হলে সৌজন্যমূলক কুশলাদি বিনিময় হয়। এটি কোনো রাজনৈতিক বিষয় নয়।
এ সময় সেনাবাহিনীর ৩৪ ইঞ্জিনিয়ার কনস্ট্রাকশন ব্রিগেডের ব্রিগেডিয়ার জেনারেল ও ৬ লেন উড়ালসড়ক প্রকল্পের পরিচালক এ কে এম রেজাউল মজিদ, লে. কর্নেল মাশফিকুল আলম, লে. কর্নেল শাহরিয়ার, মেজর ফয়সাল, মেজর মাসুদ, পুলিশ সুপার মো. জাহাঙ্গীর আলম সরকার, মহিপাল ৬ লেন প্রকল্পের কাজে সেনাবাহিনীকে সহায়তাদানকারী প্রতিষ্ঠান আবদুল মোনেম লিমিটেডের প্রকল্প পরিচালক প্রকৌশলী আর কে দাস, সহকারী প্রকল্প পরিচালক রেজাউল করিম, ফেনীর সড়ক বিভাগের নির্বাহী প্রকৌশলী মাসুদ করিম, জেলা যুবলীগের যুগ্ম সাধারণ সম্পাদক নজরুল ইসলাম মিয়াজী উপস্থিত ছিলেন।
