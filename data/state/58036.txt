
প্রতিবেশীর লাঠির আঘাতে আবদুর রশীদ বিশ্বাস নামের এক ঘটক নিহত হয়েছেন বলে অভিযোগ পাওয়া গেছে। গত সোমবার রাতে মাগুরার মহম্মদপুর উপজেলার ভবানীপুর গ্রামে এ ঘটনা ঘটে। একই গ্রামের দুজনকে আটক করেছে পুলিশ।
নিহত আবদুর রশীদের (৪৭) বাড়ি ভবানীপুর গ্রামে।
পুলিশ ও প্রত্যক্ষদর্শী সূত্রে জানা গেছে, মাস দু-এক আগে প্রতিবেশী ফিরোজ মণ্ডলের এক আত্মীয়ার বিয়ের ঘটকালি করেন রশীদ। সম্মানী হিসাবে তাঁকে কিছু টাকা দেওয়ার কথা ছিল। কিন্তু ফিরোজ মণ্ডল ওই টাকা দেননি। এ নিয়ে সোমবার সন্ধ্যায় বাড়ির সামনে দুজনের বাগ্‌বিতণ্ডা হয়। এ নিয়ে দুজনের স্বজনেরা সংঘাতে জড়িয়ে পড়েন। মাথায় লাঠির আঘাতে রশীদ গুরুতর আহত হন। হাসপাতালে নেওয়ার পথে তিনি মারা যান। 
