
নতুন আবাসিক হল নির্মাণের দাবিতে জগন্নাথ বিশ্ববিদ্যালয়ের শিক্ষার্থীদের ধর্মঘট চলছে। আজ মঙ্গলবার সকাল সাড়ে নয়টার দিকে মিছিল নিয়ে শিক্ষার্থীরা রায়সাহেব বাজার মোড় অবরোধ করেন। বিশ্ববিদ্যালয়ের বেশির ভাগ শ্রেণিকক্ষে তালা ঝুলিয়ে দিয়েছেন তাঁরা।
অবরোধে যাত্রাবাড়ী, বাবুবাজার সড়ক, গুলিস্তান থেকে সদরঘাট পর্যন্ত সড়কে যান চলাচল বন্ধ হয়ে গেছে। আন্দোলনরত শিক্ষার্থীরা সড়কে সাত থেকে আটটি টায়ারে আগুন জ্বালিয়ে বিক্ষোভ করছেন। এসব সড়কের আশপাশের বেশির ভাগ দোকান বন্ধ রয়েছে।
আন্দোলনরত শিক্ষার্থী রাইসুল ইসলাম প্রথম আলোকে বলেন, ধর্মঘটের সমর্থনে তাঁরা সকাল নয়টার দিকে ক্যাম্পাসে জড়ো হতে থাকেন। মিছিল নিয়ে রায়সাহেব বাজার মোড়ে অবস্থান নেন। বিশ্ববিদ্যালয়ের প্রধান ফটকের তালা প্রশাসন গতকাল সোমবার রাতে খুলে ফেলেছে। তবে শ্রেণিকক্ষগুলোতে তালা লাগানো হয়েছে।
বিশ্ববিদ্যালয়ের প্রক্টর নূর মোহাম্মদ জানান, শিক্ষার্থীরা আজও বিক্ষোভ করছেন। বিশ্ববিদ্যালয়ের প্রধান ফটকের তালা খোলা হয়েছে।
গতকালও আন্দোলনরত শিক্ষার্থীদের ওপর জলকামান থেকে পানি, কাঁদানে গ্যাসের শেল নিক্ষেপ করেছে পুলিশ। এতে ২৫ থেকে ৩০ জন শিক্ষার্থী আহত হন। এর প্রতিবাদে শিক্ষার্থীরা তাঁতীবাজার মোড়ে ছয় ঘণ্টা সড়ক অবরোধ করে বিক্ষোভ করেন। এতে ওই এলাকা এবং আশপাশের সড়কে যান চলাচল বন্ধ হয়ে যায়। দোকানপাটও বন্ধ থাকে।
এরপর একই দাবিতে দ্বিতীয় দফায় আজ মঙ্গলবার ও কাল বুধবার বিশ্ববিদ্যালয়ে ছাত্রধর্মঘট ডেকেছেন শিক্ষার্থীরা। শিক্ষার্থীদের ওপর পুলিশের হামলার নিন্দা জানিয়েছে বাংলাদেশের কমিউনিস্ট পার্টি (সিপিবি) ও সমাজতান্ত্রিক ছাত্র ফ্রন্ট।
নাজিমউদ্দিন রোডের পরিত্যক্ত কেন্দ্রীয় কারাগারের ঐতিহ্য সংরক্ষণ করে জাতীয় চার নেতার নামে জগন্নাথ বিশ্ববিদ্যালয়ের চারটি হল এবং কেরানীগঞ্জে বিশ্ববিদ্যালয়ের নিজস্ব জায়গায় নতুন হল নির্মাণের দাবিতে টানা ১৯ দিন ধরে আন্দোলন করছেন শিক্ষার্থীরা।
আরও পড়ুন: 
হলের দাবিতে শিক্ষার্থীদের মিছিলে কাঁদানে গ্যাস ও পানি, প্রতিবাদে অবরোধ
