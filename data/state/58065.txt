
সন্ত্রাস ও জঙ্গিবাদ দমনে আবার জাতীয় ঐক্যের কথা বলেছেন বিএনপির মহাসচিব মির্জা ফখরুল ইসলাম আলমগীর। আজ শুক্রবার দুপুর পৌনে ১২টার দিকে রাজধানীর স্কয়ার হাসপাতালে সাংবাদিকদের তিনি এ কথা বলেন। হৃদ্‌রোগে আক্রান্ত দলের জ্যেষ্ঠ যুগ্ম মহাসচিব রুহুল কবির রিজভী ওই হাসপাতালে চিকিৎসাধীন । তাঁর শারীরিক অবস্থা দেখতে যান ফখরুল। পরে সাংবাদিকদের সঙ্গে তিনি কথা বলেন।
বিএনপি নেতা মির্জা ফখরুল বলেন, বিএনপির চেয়ারপারসন খালেদা জিয়া এরই মধ্যে জঙ্গিবাদের বিরুদ্ধে জাতীয় ঐক্যের ডাক দিয়েছেন। এর অংশ হিসেবে বিভিন্ন দল ও পেশাজীবীদের সঙ্গে বৈঠক করা হচ্ছে। সবার মত নেওয়া হচ্ছে। গতকাল বৃহস্পতিবার রাতেও তিনি পেশাজীবীদের সঙ্গে মতবিনিময় করেছেন।
জাতীয় ঐক্য গড়তে বিএনপি জামায়াত-শিবির ছাড়বে কি না, এই প্রশ্নের কোনো উত্তর না দিয়ে ফখরুল বলেন, তিনি আর কোনো প্রশ্ন নেবেন না।
