
গাইবান্ধার পলাশবাড়ী উপজেলা শহরের ব্র্যাক মোড় এলাকায় আজ সোমবার রাতে একটি নৈশ কোচের গ্যাস সিলিন্ডার বিস্ফোরিত হয়ে দুই যাত্রী দগ্ধ হয়েছে। তাঁদের উদ্ধার পলাশবাড়ী উপজেলা স্বাস্থ্য কমপ্লেক্সে ভর্তি করা হয়েছে।
পুলিশ ও প্রত্যক্ষদর্শীরা জানান, রংপুর থেকে ঢাকাগামী একটি নৈশ কোচ রাত সাড়ে নয়টার দিকে পলাশবাড়ীর ব্র্যাক মোড় এলাকায় পৌঁছালে হঠাত্ গ্যাস সিলিন্ডার বিস্ফোরণ ঘটে কোচে আগুন ধরে যায়। এতে আতঙ্কিত হয়ে কোচ থেকে তড়িঘড়ি করে নামার সময় অন্তত তিনজন যাত্রী আহত ও দুজন যাত্রী দগ্ধ হন। এ প্রতিবেদন লেখার সময় গাইবান্ধা থেকে ফায়ার সার্ভিসের কর্মীরা এসে আগুন নিয়ন্ত্রণের চেষ্টা করছিলেন।পলাশবাড়ী থানার ভারপ্রাপ্ত কর্মকর্তা (ওসি) রেজাউল করিম মোবাইল ফোনে প্রথম আলোকে বলেন, এই মুহূর্তে হতাহতের সংখ্যা নিশ্চিত করে বলা যাচ্ছে না। তবে এ পর্যন্ত তিনজন যাত্রী আহত ও দুজন যাত্রী দগ্ধ হওয়ার খবর পাওয়া গেছে। যাত্রীদের উদ্ধার ও আগুন নিয়ন্ত্রণে আনার চেষ্টা চালছে।
