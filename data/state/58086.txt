
তিন দিনের শুভেচ্ছা সফরে গতকাল মঙ্গলবার দুপুরে ৫০ জন কর্মকর্তা ও ৩৫০ জন নাবিক নিয়ে চট্টগ্রাম বন্দরের জেটিতে ভিড়েছে ভারতীয় নৌবাহিনীর জাহাজ ‘রণজিৎ’।নিউমুরিং কনটেইনার টার্মিনাল জেটিতে ভেড়ার পর জাহাজের কর্মকর্তাদের স্বাগত জানান চট্টগ্রাম নৌ-অঞ্চলের চিফ স্টাফ অফিসার ক্যাপ্টেন এ কে এম শেরাফুল্লাহ। এ সময় ভারতের সহকারী হাইকমিশনার সোমনাথ হালদারসহ নৌবাহিনীর ঊর্ধ্বতন কর্মকর্তারা উপস্থিত ছিলেন।নৌবাহিনী জানায়, ভারতীয় জাহাজটির তিন দিনের শুভেচ্ছা সফরের মাধ্যমে দুই দেশের নৌসদস্যদের অভিজ্ঞতা বিনিময় এবং বন্ধুত্বপূর্ণ সম্পর্ক আরও জোরদার হবে। তিন দিন অবস্থানকালে ভারতীয় জাহাজটির কর্মকর্তা-নাবিকেরা বাংলাদেশ নেভাল একাডেমিসহ নৌবাহিনীর ঘাঁটি ও দর্শনীয় স্থানগুলো পরিদর্শন করবেন। এ সময়ে বাংলাদেশ নৌবাহিনীর সদস্য ও বিভিন্ন শিক্ষাপ্রতিষ্ঠানের শিক্ষার্থীরাও জাহাজটি পরিদর্শন করবেন। আগামী ২৬ ফেব্রুয়ারি জাহাজটি চট্টগ্রাম বন্দর ত্যাগ করার কথা রয়েছে।প্রায় ১৪৬ মিটার দীর্ঘ এ জাহাজের অধিনায়ক হিসেবে আছেন মহেন্দ্র বীর সিং নেগী।
