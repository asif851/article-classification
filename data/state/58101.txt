
মাগুরায় ভুয়া চিকিৎসকদের ঠেকাতে তৎপর হয়েছে স্বাস্থ্য বিভাগসহ সংশ্লিষ্টরা। এখন থেকে জেলার সব বেসরকারি চিকিৎসাকেন্দ্রে চিকিৎসকদের বিএমডিসির নিবন্ধনসহ অন্যান্য কাগজপত্র সংরক্ষণ করতে হবে। বেসরকারি চিকিৎসাকেন্দ্রগুলোও এ বিষয়ে সর্বোচ্চ সতর্ক থাকার অঙ্গীকার করেছে।গত ১৭ এপ্রিল মাগুরায় মুহাম্মদ খোরশেদ আলম নামের এক ভুয়া চিকিৎসক ধরা পড়েন। খোরশেদ ঢাকা মেডিকেল কলেজ হাসপাতালের নিউরোমেডিসিন বিভাগের সহকারী অধ্যাপক পরিচয় দিয়ে মাগুরা সদর হাসপাতালের পাশের একটি বেসরকারি চিকিৎসাকেন্দ্রে রোগী দেখছিলেন। ভ্রাম্যমাণ আদালতে তাঁর এক বছরের কারাদণ্ড হয়। সংশ্লিষ্ট সূত্রগুলো বলছে, মূলত ওই ঘটনার পরই মাগুরা স্বাস্থ্য বিভাগের টনক নড়ে। ভুয়া চিকিৎসক ঠেকাতে তারা নানা পদক্ষেপ নিচ্ছে।মাগুরা সিভিল সার্জনের দপ্তরের চিকিৎসা কর্মকর্তা বি এম রেজাউল ইসলাম প্রথম আলোকে বলেন, ওই ভুয়া চিকিৎসক ধরা পড়ার পর তাৎক্ষণিকভাবে জেলার সব ক্লিনিক ও ডায়াগনস্টিক সেন্টারকে সতর্ক করা হয়। এ ছাড়া গত ২৬ এপ্রিল সিভিল সার্জনের দপ্তর থেকে মাগুরার বেসরকারি হাসপাতাল, ক্লিনিক, ডায়াগনস্টিক সেন্টার ও ব্যক্তিগত চেম্বারের সব চিকিৎসক ও মালিককে চিঠি দেওয়া হয়।চিঠিতে বলা হয়েছে, সেবা প্রদানকারী সব চিকিৎসকের ব্যবস্থাপত্রে বিএমডিসির (বাংলাদেশ মেডিকেল অ্যান্ড ডেন্টাল অ্যাসোসিয়েশন) নিবন্ধন নম্বর উল্লেখ করতে হবে। এ ছাড়া সংশ্লিষ্ট সব প্রতিষ্ঠানের মালিকদের চিকিৎসকের সম্মতিপত্র, এমবিবিএস সনদের ফটোকপি, বিএমডিসি নিবন্ধনের ফটোকপি, জাতীয় পরিচয়পত্রের ফটোকপি ও চিকিৎসকের ছবি সংরক্ষণ করতে হবে। প্রয়োজনে এসব কাগজপত্র সিভিল সার্জনের দপ্তরে পাঠাতে হবে। এরপরও চিকিৎসকের ভুয়া পরিচয়, বিএমডিসির নিবন্ধনবহির্ভূত ডিগ্রি ব্যবহার ও মিথ্যা পদবি ব্যবহারের ঘটনা ঘটলে সংশ্লিষ্ট চিকিৎসক ও প্রতিষ্ঠানকে দায়ভার নিতে হবে।মাগুরার সিভিল সার্জন মুন্সী মো. ছাদুল্লাহ প্রথম আলোকে বলেন, ‘ভুয়া চিকিৎসক ধরা পড়ার ঘটনায় আমরা উদ্বিগ্ন। এটা ভয়ংকর অপরাধ। আমরা ওই ঘটনার পর ভুয়া চিকিৎসককে কীভাবে প্রতিরোধ করা বা আটকানো যায়, তার পথ খুঁজছি। এ জন্য প্রথম পদক্ষেপ হিসেবে ওই চিঠি দিয়েছি।’এই চিঠির অনুলিপি স্বাস্থ্য অধিদপ্তরের মহাপরিচালক, স্বাস্থ্য বিভাগের খুলনা বিভাগীয় পরিচালকসহ সংশ্লিষ্ট সব ব্যক্তি ও প্রতিষ্ঠানে পাঠানো হয়েছে।মাগুরা ক্লিনিক ওনার্স অ্যাসোসিয়েশনের সাংগঠনিক সম্পাদক মেহেদী হাসান বলেন, ‘আইন হলো, এমবিবিএস পাস করলেও বিএমডিসির নিবন্ধন না থাকলে চিকিৎসক প্রাইভেট প্র্যাকটিস করতে পারবেন না। তাই ওই নিবন্ধন বিশেষভাবে চাওয়া হয়েছে। আমাদের অতি লোভের কারণে ভুয়া চিকিৎসকেরা সাহস পাচ্ছেন। কিন্তু আমরা কোনো ভুয়া চিকিৎসক দিয়ে চিকিৎসা করাব না, এ ব্যাপারে অঙ্গীকারবদ্ধ।’
 
