
বরিশাল নগরের টেক্সটাইল এলাকায় অবৈধ স্থাপনা উচ্ছেদ করার সময় এলাকাবাসীর সঙ্গে বরিশাল সিটি করপোরেশনের উচ্ছেদকারীদের সংঘর্ষের ঘটনা ঘটেছে। এতে পুলিশের আট সদস্যসহ অন্তত ১২ জন আহত হয়েছেন। এ ঘটনায় জড়িত ছয়জনকে আটক করেছে পুলিশ।
আজ বৃহস্পতিবার বেলা দুইটার দিকে নগরের টেক্সটাইল এলাকায় সিটি করপোরেশনের জায়গায় নির্মাণ করা অবৈধ স্থাপনা উচ্ছেদের সময় এ ঘটনা ঘটে। পরিস্থিতি নিয়ন্ত্রণে আনতে ১৩৩টি রাবার বুলেট ছুড়েছে পুলিশ।
উচ্ছেদ অভিযানে নেতৃত্ব দেওয়া বরিশাল সিটি করপোরেশনের নির্বাহী ম্যাজিস্ট্রেট ইমতিয়াজ আহমেদ বলেন, পুলিশের উপস্থিতিতে দুপুরে টেক্সটাইল তিন মোড় এলাকা থেকে সড়কের দুই পাশে থাকা সিটি করপোরেশনের জমি দখল করে গড়ে ওঠা অবৈধ স্থাপনা উচ্ছেদ অভিযান শুরু করা হয়। এ সময় এলাকাবাসী অভিযানে বাধা সৃষ্টি করতে সড়কের ইট ফেলে ও গাছের গুঁড়িতে আগুন ধরিয়ে দেয়। একপর্যায়ে এলাকাবাসী হঠাৎ করেই তাঁদের ওপর ইটপাটকেল নিক্ষেপ করতে থাকে। এ ঘটনায় পুলিশ ও সিটি করপোরেশনের কর্মীরা আহত হয়েছেন।
সিটি করপোরেশনের সড়ক পরিদর্শক মো. রেজাউল কবির প্রথম আলোকে বলেন, ‘দুপুরে টেক্সটাইল এলাকায় বুলডোজার দিয়ে একটি স্থাপনা উচ্ছেদ করা হয়। এ সময় পাশে থাকা একটি শ্রমিক কার্যালয়ের কিছু অংশ ভাঙা পড়ে। এক কর্মী জানান, ওই কার্যালয়ে প্রধানমন্ত্রী শেখ হাসিনার ছবি আছে। পরে সেখান থেকে বুলডোজার সরিয়ে নেওয়া হয়। কিন্তু কিছুক্ষণের মধ্যে শ্রমিকেরা এলাকাবাসীকে সঙ্গে নিয়ে ইটপাটকেল নিক্ষেপ, লাঠিসোঁটা ও দা নিয়ে আমাদের ওপর হামলা চালায়। এতে আমি, সড়ক পরিদর্শক সাজ্জাদ হোসেন, মোস্তাফিজুর রহমান, ইমরান হোসেন আহত হয়। এ ঘটনায় পুলিশ পরিস্থিতি নিয়ন্ত্রণে আনতে ফাঁকা গুলি ছোড়ে। হামলায় বেশ কয়েকজন পুলিশ সদস্যও আহত হয়েছেন।’ বরিশাল কাউনিয়া থানার ভারপ্রাপ্ত কর্মকর্তা (ওসি) সেলিম রেজা প্রথম আলোকে বলেন, পরিস্থিতি নিয়ন্ত্রণে আনতে পুলিশ ১৩৩টি রাবার বুলেট ছুড়েছে। এ ঘটনায় পুলিশের আট সদস্য আহত হয়েছেন। ঘটনার সঙ্গে জড়িত ছয়জনকে আটক করা হয়েছে।  এর আগে নগরের নাজিরের পুল এলাকা থেকে শুরু করে কাউনিয়া, নাজির মহল্লা, বটতলা এলাকায় সড়কের দুই পাশে থাকা কমপক্ষে দুই শতাধিক অবৈধ স্থাপনা উচ্ছেদ করে সিটি করপোরেশন।
