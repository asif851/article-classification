
টাঙ্গাইলের আওয়ামী লীগ নেতা ফারুক আহমেদ হত্যাকারীদের গ্রেপ্তার প্রসঙ্গে পুলিশের মহাপরিদর্শক (আইজি) এ কে এম শহীদুল হক বলেছেন, আইন সবার জন্য সমান। কে প্রভাবশালী আর কে প্রভাবশালী নয়, তা বড় কথা নয়। এ হত্যাকাণ্ডে সম্পৃক্ত কাউকে কোনোক্রমেই ছাড় দেওয়া হবে না, সে যত প্রভাবশালীই হোক।গতকাল শুক্রবার টাঙ্গাইলে জেলা কমিউনিটি পুলিশিং কমিটির এক সমাবেশে প্রধান অতিথি হিসেবে বক্তব্য দেওয়ার পর সাংবাদিকদের এক প্রশ্নের জবাবে এ কথা বলেন শহীদুল হক।ফারুক আহমেদ ২০১৩ সালের ১৮ জানুয়ারি সন্ত্রাসীদের গুলিতে নিহত হন। এ হত্যাকাণ্ডে জড়িত থাকার অভিযোগে গ্রেপ্তার হওয়া দুই ব্যক্তি আদালতে জবানবন্দিতে বলেছেন, ফারুক হত্যায় আওয়ামী লীগের সাংসদ আমানুর রহমান খান (রানা) ও তাঁর তিন ভাই টাঙ্গাইল পৌরসভার মেয়র সহিদুর রহমান খান (মুক্তি), ব্যবসায়ী নেতা জাহিদুর রহমান খান (কাঁকন) ও ছাত্রলীগের কেন্দ্রীয় সহসভাপতি সানিয়াত খান (বাপ্পা) জড়িত। এর পর থেকেই সাংসদ ও তাঁর ভাইয়েরা পালিয়ে রয়েছেন।
