

প্রধানমন্ত্রী শেখ হাসিনা বলেছেন, আমাদেরই একজন লোক (সাবেক মন্ত্রী আবদুল লতিফ সিদ্দিকী) নিউইয়র্কে তাবলিগ জামাত, হজরত মুহাম্মদ সা. ও হজ সম্পর্কে বিরূপ মন্তব্য করেছেন। এটা গ্রহণযোগ্য নয়। আমরা ধর্মনিরপেক্ষতায় বিশ্বাস করি, তার মানে ধর্মহীনতা নয়। সরকার যখন সফলভাবে হজ ব্যবস্থাপনা করছে, সেই সময়ে দলের কেউ কটূক্তি করবে, এটা গ্রহণযোগ্য নয়।আজ রোববার সন্ধ্যায় আওয়ামী লীগের কার্যনির্বাহী কমিটির বৈঠকের শুরুতে দেওয়া বক্তৃতায় আওয়ামী লীগের সভাপতি শেখ হাসিনা এসব কথা বলেন। তিনি বলেন, ‘সংবিধান মোতাবেক একজন মন্ত্রীর যেভাবে নিয়োগ অবসান হয়, সেভাবেই তা করা হয়েছে। আমি মনে করি, লতিফ সিদ্দিকী যা বলেছে সেটা গর্হিত কাজ। আমাদের মধ্যে একজন কেন এমন করেছেন, সেটা জানি না।’হজ ব্যবস্থাপনায় তাঁর সরকার খুব ভালো করছে বলে মন্তব্য করে শেখ হাসিনা বলেন, বিএনপি-জামায়াত জোট সরকারের সময় ৪০-৫০ হাজার হাজি হজ করতে পারতেন। এবার ৯৮ হাজার হাজি হজে গেছেন। আমাদের সরকারের সময় এক লাখ ১২ হাজার পর্যন্ত হজে গেছেন। আগে প্লেন ভাড়া করে হাজিরা হজে যেতেন, এখন প্লেন ভাড়া করতে হয় না।
আওয়ামী লীগ সভানেত্রী বলেন, ‘আমি দেখলাম সবশেষে আওয়ামী লীগের লোকজন হজ করে বেশি, ধর্মীয় নীতি যেমন গরিবদের জন্য কাজ করা, সেটাও আওয়ামী লীগের লোকজন করে বেশি।’
প্রধানমন্ত্রী বলেন, উন্নয়নের ধারাবাহিকতা রাখতে চাই। চলার পথে ভুল-ত্রুটি হতে পারে। আমরা ভুল শুধরাতে পারি এটা প্রমাণ করেছি।
শেখ হাসিনা বলেন, ৫ জানুয়ারির আগে এমন অবস্থা তৈরির চেষ্টা হয়েছিল যে দেশে নির্বাচন হতে দেওয়া হবে না আর হলেও গৃহযুদ্ধ হবে। কিছুই হয়নি, পরিস্থিতি কীভাবে সামলাতে হয় জানা আছে।
সম্প্রতি দেশে ঘটে যাওয়া খুন সম্পর্কে আওয়ামী লীগের কার্যনির্বাহী কমিটির বৈঠকে কথা বলেন প্রধানমন্ত্রী। তিনি বলেন, কিছু সামাজিক সমস্যার কারণে এমনটা ঘটে থাকতে পারে। তবে এসব খুনের ঘটনায় কঠোর ব্যবস্থা নেওয়ার জন্য সংশ্লিষ্ট ব্যক্তিদের নির্দেশ দেওয়া হয়েছে বলেও জানান তিনি।
আজ সন্ধ্যায় প্রধানমন্ত্রী শেখ হাসিনার সরকারি বাসভবন গণভবনে এ বৈঠক শুরু হয়। সভায় সভাপতিত্ব করছেন আওয়ামী লীগ সভাপতি শেখ হাসিনা। সভায় আওয়ামী লীগের কেন্দ্রীয় কার্যনির্বাহী সংসদের সদস্যরা উপস্থিত আছেন। বৈঠকে দলের প্রেসিডিয়াম সদস্য ও সদ্য সাবেকমন্ত্রী আবদুল লতিফ সিদ্দিকীর ব্যাপারে দলের অবস্থানের ঘোষণা আসতে পারে বলে জানা গেছে।
