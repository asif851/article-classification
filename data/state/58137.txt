
প্রথম আলোর ১৯তম প্রতিষ্ঠাবার্ষিকী উপলক্ষে আজ রোববার রাজশাহী বিশ্ববিদ্যালয়ের শহীদ মিনার মুক্তমঞ্চে পাঠক মেলা অনুষ্ঠিত হয়েছে। এর আগে সকালে ভালো কাজের অংশ হিসেবে শহীদ মিনার প্রাঙ্গণে পরিচ্ছন্নতা অভিযান চালান বিশ্ববিদ্যালয় বন্ধুসভার সদস্যরা।
রাজশাহী বিশ্ববিদ্যালয় বন্ধুসভার সভাপতি জাহিদুল ইসলামের সভাপতিত্বে পাঠক মেলায় স্বাগত বক্তব্য দেন প্রথম আলোর রাজশাহী প্রতিনিধি মাহবুব আলম। আরও বক্তব্য দেন বিশ্ববিদ্যালয়ের জনসংযোগ দপ্তরের প্রশাসক অধ্যাপক প্রভাষ কুমার কর্মকার, সাবেক ছাত্র উপদেষ্টা ও সমাজকর্ম বিভাগের সভাপতি ছাদেকুল আরেফিন, গণযোগাযোগ ও সাংবাদিকতা বিভাগের সভাপতি প্রদীপ কুমার পাণ্ডে, সিন্ডিকেট সদস্য মামুন আ. কাইউম প্রমুখ।
অনুষ্ঠানে বক্তারা বলেন, প্রথম আলো তার ১৯তম প্রতিষ্ঠাবার্ষিকী পালন করছে। এর চেয়ে বেশি বয়সী পত্রিকা বাংলাদেশে থাকলেও প্রথম আলো তার শীর্ষস্থান ধরে রেখেছে সাহসী সাংবাদিকতার কারণে। মুক্তিযুদ্ধের অসাম্প্রদায়িক এবং গণতান্ত্রিক রাষ্ট্রের স্বপ্ন বাস্তবায়নে এ ধারাবাহিকতা অব্যাহত রাখতে হবে। আরও বেশি বেশি ইতিবাচক খবর দিয়ে তরুণ প্রজন্মকে উদ্যমী করতে হবে। তরুণ প্রজন্মকে জঙ্গিবাদ ও মাদক থেকে দুরে রাখার পাশাপাশি মুক্তিযুদ্ধের চেতনায় গড়ে তুলতে হবে।
আলোচনা শেষে প্রথম আলোর ১৯তম প্রতিষ্ঠাবার্ষিকী উপলক্ষে কেক কাটা হয়। পরে বন্ধুসভার সদস্য রাকিব ও ভূমিকার সঞ্চালনায় মনোজ্ঞ সাংস্কৃতিক অনুষ্ঠানের আয়োজন করা হয়। এতে বিভিন্ন পরিবেশনায় অংশ নেন নাহিদা ইসলাম, মুঞ্জুরুল করিম, চঞ্চল মাহমুদ, শাওন, শিমুল, রিপন, আসমাউল হুসনা, নিশুতি, প্রত্যাশা, মিরন, সজল প্রমুখ।
