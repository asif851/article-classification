
মানিকগঞ্জের সিঙ্গাইর পৌরসভা নির্বাচনে আওয়ামী লীগের ‘বিদ্রোহী’ (স্বতন্ত্র) মেয়র পদপ্রার্থীর দুই সমর্থককে রড দিয়ে পিটিয়ে আহত করা হয়েছে এবং নির্বাচনী প্রচারকাজে ব্যবহৃত টেম্পো ও মাইক ভাঙচুরের অভিযোগ পাওয়া গেছে। প্রচারণার শেষ দিনে গতকাল মঙ্গলবার বিকেলে আওয়ামী লীগের প্রার্থী আবু নাঈম মো. বাশারের দুই কর্মী এই হামলা চালিয়েছে বলে অভিযোগ উঠেছে।আহত দুজন হলেন মোতালেব হোসেন ও আবদুর রহমান। তাঁদের উপজেলা স্বাস্থ্য কমপ্লেক্সে ভর্তি করা হয়েছে।আহত দুজন বলেন, গতকাল বিকেলে বিদ্রোহী প্রার্থী মীর মো. শাজাহানের ‘জগ’ প্রতীকের পক্ষে প্রচারণা চালাতে তাঁরা টেম্পোতে করে পৌরসভার ৫ নম্বর ওয়ার্ডের বিভিন্ন এলাকায় যান। পাঁচটার দিকে ফেরার পথে সিঙ্গাইর-গোলড়া সড়কে একটি মাইক্রোবাস থেকে চাপাতি ও রড হাতে দুই যুবক নেমে টেম্পো ও মাইক ভাঙচুর করে। এরপর রড দিয়ে তাঁদের পিটিয়ে আহত করে।মেয়র পদপ্রার্থী শাজাহান বলেন, ‘নৌকা প্রতীকের প্রার্থী মো. বাশারের সন্ত্রাসী কর্মীরা আমার কর্মীদের ওপর এই হামলা চালিয়েছে। ঘটনাটি রিটার্নিং কর্মকর্তা ও থানার ভারপ্রাপ্ত কর্মকর্তাকে (ওসি) অবহিত করা হয়েছে। এর আগেও কয়েক দফায় আমার কর্মী-সমর্থকদের ওপর হামলা করা হয়।’এ বিষয়ে বক্তব্য জানতে আওয়ামী লীগের মেয়র পদপ্রার্থী বাশারের মুঠোফোনে একাধিকবার ফোন দিলেও তিনি ধরেননি। তবে তাঁর নির্বাচনী পরিচালনা কমিটির সমন্বয়ক শহিদুর রহমান বলেন, এ ধরনের অভিযোগ মিথ্যা।সিঙ্গাইর থানার ওসি সৈয়দুজ্জামান বলেন, খবর পেয়ে ঘটনাস্থলে পুলিশ পাঠানো হয়।
