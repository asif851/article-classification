
মন্ত্রিসভা নীতিগতভাবে পার্বত্য চট্টগ্রাম ভূমিবিরোধ নিরসন কমিশন (সংশোধনী) আইন, ২০১৩-এর খসড়া অনুমোদন করেছে। কমিশনকে আরও সক্রিয় ও কার্যকর করার লক্ষ্যে এ আইনের খসড়া প্রণয়ন করা হয়েছে। বাসস। গতকাল সোমবার বাংলাদেশ সচিবালয়ে প্রধানমন্ত্রী শেখ হাসিনার সভাপতিত্বে মন্ত্রিসভার নিয়মিত বৈঠকে এই অনুমোদন দেওয়া হয়। বৈঠক শেষে মন্ত্রিপরিষদ সচিব এম মোশাররাফ হোসাইন ভূঁইঞা বলেন, উপজাতীয় নেতৃবৃন্দ, বিভিন্ন সংগঠন ও সংশ্ল্লিষ্ট পক্ষগুলোর সঙ্গে আলোচনার পর ভূমি মন্ত্রণালয় এ সংশোধনী প্রস্তাব এনেছে। মন্ত্রিপরিষদ সচিব বলেন, মন্ত্রিসভা মনে করে, পার্বত্য চট্টগ্রাম ভূমিবিরোধ নিরসন কমিশন আইন সংশোধনের পর এটি সক্রিয় ও কার্যকরভাবে কাজ করতে সক্ষম হবে। সংশোধনী প্রস্তাবে বলা হয়েছে, অবৈধ দখলদারদের নিয়ন্ত্রণে থাকা ভূমি পার্বত্য চুক্তির আলোকে শরণার্থীদের পুনর্বাসনে ব্যবহূত হবে। এতে আরও বলা হয়, কমিশনের সদস্যসচিব পদে একজন উপজাতীয় অথবা ক্ষুদ্র নৃগোষ্ঠীর লোককে নিয়োগে অগ্রাধিকার দেওয়া হবে। পার্বত্য চট্টগ্রামের একজন সার্কেল প্রধান কমিশনের সদস্য হিসেবে বৈঠকে উপস্থিত হতে না পারলে তিনি একজন প্রতিনিধি পাঠাতে পারবেন। তবে যেকোনো বিষয়ের আলোচনায় সিদ্ধান্ত দেওয়ার জন্য ওই প্রতিনিধিকে পূর্ণাঙ্গ কর্তৃত্ব দিতে হবে। মন্ত্রিসভার গতকালের বৈঠকে ব্যাগ ও মোড়ক তৈরিতে পাট ও পাটজাত পণ্যের বাধ্যতামূলক ব্যবহারের জন্য একটি সংশোধনী আইনের প্রস্তাবও অনুমোদিত হয়েছে। মন্ত্রিসভা গ্রাম আদালত (সংশোধনী) আইন, ২০১৩-এর খসড়া এবং ভারতের সঙ্গে বিদ্যমান দ্বৈত কর পরিহারসংক্রান্ত চুক্তি সংশোধনের প্রস্তাবও অনুমোদন করেছে। এ ছাড়া মন্ত্রিসভা সার্ক বীজ ব্যাংক চুক্তি অনুমোদনের প্রস্তাবও অনুমোদন করেছে। বৈঠকে প্রয়াত সাবেক আটজন সংসদ সদস্যের টেলিফোন বিল মওকুফে ডাক ও টেলিযোগাযোগ মন্ত্রণালয়ের একটি প্রস্তাবও অনুমোদিত হয়।
