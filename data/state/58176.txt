
চট্টগ্রাম মহানগর বিএনপির সাধারণ সম্পাদক শাহাদাত হোসেন, সহসভাপতি আবু সুফিয়ান, শামসুল আলমসহ ৫৯ নেতা-কর্মীর বিরুদ্ধে দ্রুত বিচার আইনের একটি মামলায় বিচার শুরু হয়েছে।
আজ রোববার চট্টগ্রাম মহানগর হাকিম সৈয়দ মাসফিকুল ইসলামের আদালতে আসামিদের বিরুদ্ধে অভিযোগ গঠনের মধ্য দিয়ে শুরু হয় বিচারকাজ।
নগর পুলিশের সহকারী কমিশনার (প্রসিকিউশন) মুহাম্মদ রেজাউল মাসুদ প্রথম আলোকে জানান, ২০১২ সালের ১২ ডিসেম্বর নগরের নাসিমন ভবনের সামনে ভাঙচুর, যানবাহন চলাচলে বাধা, জনমনে ভীতি সৃষ্টি, সরকারি কাজে বাধার অভিযোগে দ্রুত বিচার আইনের ৩ ও ৪ ধারায় কোতোয়ালি থানায় বিএনপির নেতা-কর্মীদের বিরুদ্ধে মামলা করা হয়। এ মামলায় কয়েক মাস আগে পুলিশ ৫৯ জনের বিরুদ্ধে অভিযোগপত্র দাখিল করে আদালতে। আজ এ মামলায় ৫৯ জনের বিরুদ্ধে অভিযোগ গঠন করেন আদালত।
আসামিপক্ষের আইনজীবী আবদুস সাত্তার বলেন, ৫৯ জনের মধ্যে সবাই নগর বিএনপি, যুবদল ও ছাত্রদলের নেতা-কর্মী।
