
বিএনপির নেতা মওদুদ আহমদ, রফিকুল ইসলাম মিয়া, এম কে আনোয়ার, আবদুল আউয়াল মিন্টু ও শিমুল বিশ্বাসকে পৃথক দুটি মামলায় জিজ্ঞাসাবাদে মোট আট দিনের রিমান্ডে নেওয়া হয়েছে।আজ বৃহস্পতিবার পাঁচ নেতার রিমান্ড ও জামিনের শুনানি শেষে মহানগর হাকিম রেজাউল করিম এ রিমান্ড মঞ্জুর করেন।বেলা সাড়ে ১১টার দিকে শুনানি শুরু হয়। শেষ হয় দুপুর সাড়ে ১২টায়। শুনানি শেষে একটি মামলায় প্রত্যেককে পাঁচ দিন ও অপর একটি মামলায় প্রত্যেককে তিন দিন করে রিমান্ডে নেওয়ার আদেশ দেন আদালত।হরতালে গাড়ি ভাঙচুর, অগ্নিসংযোগ ও পুলিশের ওপর হামলার অভিযোগে গত শুক্রবার রাতে রাজধানীর সোনারগাঁও হোটেলের সামনে থেকে বিএনপির নীতিনির্ধারণী ফোরাম স্থায়ী কমিটির তিন সদস্য মওদুদ আহমদ, রফিকুল ইসলাম মিয়া ও এম কে আনোয়ারকে গ্রেপ্তার করে ডিবি পুলিশ। পরে গুলশানে খালেদা জিয়ার বাসভবন থেকে বের হওয়ার পর রাত একটা ১০ মিনিটে গ্রেপ্তার করা হয় আবদুল আউয়াল মিন্টু ও শিমুল বিশ্বাসকে।গত শনিবার বিকেলে ঢাকার মুখ্য মহানগর হাকিম আদালতে পাঁচজনকে হাজির করা হয়। মতিঝিল থানার পুলিশ এ সময় পৃথক দুটি মামলায় পাঁচজনকে আদালতে হাজির করে ১০ দিন করে ২০ দিন রিমান্ডে নেওয়ার আবেদন করে। মামলার তদন্তসংক্রান্ত কাগজ (কেস ডকেট) না থাকায় আদালত আজ এ বিষয়ে শুনানির তারিখ ধার্য করেন। শুনানি শেষে পৃথক দুটি মামলায় বিএনপির পাঁচ নেতার প্রত্যেককে মোট আট দিনের রিমান্ড মঞ্জুর করেন আদালত।
