
শেরপুরের শ্রীবরদীতে পাথরবোঝাই ট্রাকে আগুন দিয়েছে দুর্বৃত্তরা। এতে ট্রাকের পাঁচ চাকাসহ গুরুত্বপূর্ণ যন্ত্রাংশ পুড়ে যায়। আজ বৃহস্পতিবার ভোরে উপজেলার ভেলুয়া ইউনিয়নের ঝগড়ারচর উত্তর বাজারে এ ঘটনা ঘটে।
ট্রাকচালক মো. আবু তাহের আজ বেলা সোয়া ১১টায় প্রথম আলোকে বলেন, গতকাল বুধবার রাতে তিনি কুড়িগ্রামের রৌমারী উপজেলা থেকে পাথর বোঝাই করে ট্রাকটি নিয়ে টাঙ্গাইল যাচ্ছিলেন। পথিমধ্যে রাত নয়টার দিকে ট্রাকটি নষ্ট হয়ে যায়। এরপর এটিকে শ্রীবরদী উপজেলার ঝগড়ারচর উত্তর বাজারে রেখে ট্রাকের ভেতর তিনি ও তাঁর সহকারী ঘুমিয়ে পড়েন। কিন্তু আজ ভোরে তাঁরা দেখতে পান, ট্রাকের পেছন দিকে আগুন জ্বলছে। এরপর তিনি ও তাঁর সহকারী এলাকাবাসীর সহায়তায় আগুন নেভান। আগুনে ট্রাকের পাঁচটি চাকা ও মূল্যমান যন্ত্রাংশ পুড়ে গেছে। ক্ষয়ক্ষতির আনুমানিক পরিমাণ দুই লাখ থেকে তিন লাখ টাকা হবে বলে চালক তাহের জানান। তবে কারা আগুন দিয়েছে, তা তিনি বলতে পারেননি।
শ্রীবরদী থানার ভারপ্রাপ্ত কর্মকর্তা (ওসি) মো. রেজাউল হক প্রথম আলোকে বলেন, এ ঘটনায় থানায় মামলা দায়েরের প্রস্তুতি চলছে। কারা এ ঘটনা ঘটিয়েছে, সে বিষয়টি পুলিশ তদন্ত করে দেখছে।
