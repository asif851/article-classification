
চট্টগ্রামকে বাসযোগ্য নগরে রূপান্তরের পাশাপাশি পর্যটন নগর হিসেবে গড়ে তুলতে সবাইকে সম্মিলিতভাবে কাজ করার আহ্বান জানিয়েছেন গৃহায়ণ ও গণপূর্তমন্ত্রী মোশাররফ হোসেন। তিনি বলেন, চট্টগ্রামের অপার সম্ভাবনা রয়েছে। ঠিকমতো গড়ে তোলা হলে চট্টগ্রাম সিঙ্গাপুরের চেয়েও সুন্দর নগর হবে। গতকাল শনিবার চট্টগ্রাম ক্লাবে গণমাধ্যম ও গবেষণাকেন্দ্র নান্দনিকের দুই দিনব্যাপী সম্মেলনের সমাপনী দিনের আয়োজনে এসব কথা বলেন গণপূর্তমন্ত্রী। সমাপনী দিনের প্রথম অধিবেশন ছিল ‘সুষ্ঠু নগর পরিকল্পনার জনপদ হোক চট্টগ্রাম’। নান্দনিকের সভাপতি তাজুল ইসলামের সভাপতিত্বে এই অধিবেশনে অংশ নেন চট্টগ্রাম উন্নয়ন কর্তৃপক্ষের (সিডিএ) চেয়ারম্যান আবদুচ ছালাম, অালিয়ঁস ফ্রঁসেজ চট্টগ্রামের পরিচালক রাফায়েল ইয়েগার, চট্টগ্রাম সাংবাদিক ইউনিয়নের সভাপতি এজাজ ইউসুফী, কবি ও সাংবাদিক ওমর কায়সার প্রমুখ। সম্মেলনে মন্ত্রী মোশাররফ হোসেন বলেন, আবাসিক প্রতিষ্ঠানের অনুমতি নিয়ে যাঁরা বাণিজ্যিক ভবন করেছেন, তাঁদের বিরুদ্ধে ব্যবস্থা নেওয়া হবে। সিডিএ চেয়ারম্যান আবদুচ ছালাম বলেন, ‘নান্দনিক চট্টগ্রাম আমাদের সবার স্বপ্ন। এ স্বপ্ন পূরণ করতে হলে সবাইকে একসঙ্গে কাজ করতে হবে।’ সম্মেলনের সমাপনী দিনের শেষ অধিবেশনের বিষয়বস্তু ছিল ‘বাসযোগ্য থাকুক প্রিয় চট্টগ্রাম’। এ অধিবেশনে বক্তব্য দেন চট্টগ্রাম প্রেসক্লাবের সাবেক সভাপতি আবু সুফিয়ান, দৈনিক আজাদীর ব্যবস্থাপনা পরিচালক ওয়াহেদ মালেক, সুপ্রভাত বাংলাদেশ-এর সহযোগী সম্পাদক রইসুল হক বাহার, চট্টগ্রাম ক্লাবের নির্বাহী সদস্য মোসলেহ উদ্দিন আহমেদ প্রমুখ।
