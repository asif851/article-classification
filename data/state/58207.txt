
সোনালী ব্যাংকের ঋণ জালিয়াতির ঘটনায় করা একটি মামলায় আজ মঙ্গলবার রায় দিয়েছেন আদালত। রায়ে সোনালী ব্যাংকের ঊর্ধ্বতন এক কর্মকর্তাসহ তিনজনকে যাবজ্জীবন কারাদণ্ড দেওয়া হয়েছে। ঢাকার বিশেষ জজ-৫–এর বিচারক আখতারুজ্জামান এ আদেশ দেন।
দণ্ডপ্রাপ্ত তিনজন হলেন সোনালী ব্যাংকের সাবেক সহকারী ব্যবস্থাপক সাইফুল হাসান (৫৪), প্যারাগন নিট কম্পোজিট লিমিটেডের পরিচালক আবদুল্লাহ আল মামুন (৩১) ও প্যারাগনের ব্যবস্থাপনা পরিচালক সাইফুল ইসলাম (৩৮)। তবে আসামিরা বর্তমানে পলাতক। তাঁদের বিরুদ্ধে গ্রেপ্তারি পরোয়ানা জারি করা হয়েছে।
হল–মার্ক জালিয়াতির ঘটনার সময় সোনালী ব্যাংকের রূপসী বাংলা হোটেল (সাবেক শেরাটন হোটেল) শাখা থেকে হল–মার্ক ছাড়াও আরও পাঁচটি প্রতিষ্ঠান একই কায়দায় ঋণ জালিয়াতি করেছে বলে দুদকের অনুসন্ধানে দেখা যায়। প্যারাগন নিট কম্পোজিট লিমিটেড সেই পাঁচটি প্রতিষ্ঠানের একটি। সেই হিসেবে বলা যায়, সোনালী ব্যাংকের সবচেয়ে বড় ঋণ জালিয়াতির ঘটনায় করা মামলাগুলোর মধ্যে এই প্রথম কোনো একটির রায় হলো।
মামলার নথি অনুযায়ী, ঋণ জালিয়াতির মাধ্যমে সোনালী ব্যাংকের ২ কোটি ২২ লাখ ৭৮ হাজার ৬১০ টাকা আত্মসাতের অভিযোগ আনা হয়। আসামিরা পরস্পর যোগসাজশে এ টাকা আত্মসাৎ করেন।২০১৩ সালের ২৮ মে দুদকের সহকারী পরিচালক নাজমুচ্ছাদাত বাদী হয়ে রমনা থানায় এ মামলা করেন। তদন্ত শেষে ২০১৪ সালের ১১ জুন দুদকের তৎকালীন উপসহকারী পরিচালক মো. জয়নাল আবেদীন চারজনের বিরুদ্ধে অভিযোগপত্র দেন। চার আসামির মধ্যে সোনালী ব্যাংকের সাবেক ডিজিএম এ কে এম আজিজুর রহমান মারা গেছেন।
