
 
শিক্ষক শ্যামল কান্তি ভক্তকে লাঞ্ছনার মামলায় সাংসদ এ কে এম সেলিম ওসমানের বিরুদ্ধে অভিযোগ গঠনের শুনানি আবার পিছিয়েছে। আগামী ২৬ ডিসেম্বর নতুন তারিখ ধার্য করেছেন আদালত। আজ রোববার এ মামলায় অভিযোগ গঠন বিষয়ে শুনানির দিন ধার্য ছিল। তবে সেলিম ওসমান অসুস্থ—এই দাবি করে তাঁর আইনজীবীরা সময় চেয়ে আবেদন করেন। ঢাকার মুখ্য বিচারিক হাকিম আদালত জেসমিন আরা বেগম তা মঞ্জুর করে নতুন তারিখ ধার্য করেন। রাষ্ট্রপক্ষের আইনজীবী আনোয়ারুল কবির সাংবাদিকদের বলেন, এর আগে গত ৬ আগস্ট এ মামলার দিন ধার্য ছিল। ওই দিন অসুস্থ থাকায় সেলিম ওসমান আদালতে হাজির না হওয়ায় সময়ের আবেদন করা হয়েছিল। সেলিম ওসমান এ মামলায় জামিনে আছেন।
আদালত সূত্রে জানা গেছে, ধর্ম অবমাননার অভিযোগ তুলে গত বছরের ১৩ মে শ্যামল কান্তিকে তাঁরই স্কুল প্রাঙ্গণে লাঞ্ছিত করা হয়। ওই ঘটনার ভিডিও চিত্রে প্রধান শিক্ষককে কান ধরে ওঠবসের নির্দেশ দিতে দেখা যায় স্থানীয় সংসদ সদস্য সেলিম ওসমানকে। ওই ঘটনায় ১৮ মে হাইকোর্ট স্বপ্রণোদিত রুলসহ তদন্তের নির্দেশ দেন। কিন্তু পুলিশ প্রকৃত দোষী ব্যক্তিদের চিহ্নিত করতে ব্যর্থ হয়েছে মন্তব্য করার পর ১০ আগস্ট হাইকোর্ট বিচার বিভাগীয় তদন্ত করে প্রতিবেদন দাখিলের নির্দেশ দেন। ঢাকার মুখ্য মহানগর হাকিম আদালত বিচার বিভাগীয় তদন্ত করে চলতি বছরের ১৯ জানুয়ারি সেলিম ওসমান ও অপু নামের স্থানীয় এক যুবকের বিরুদ্ধে প্রতিবেদন দেন। ২২ জানুয়ারি বিচারপতি মঈনুল ইসলাম চৌধুরী ও বিচারপতি এ জে বি এম হাসানের বেঞ্চ রুল নিষ্পত্তি করেন এবং বিচার নিষ্পত্তির জন্য ঢাকার মুখ্য বিচারিক হাকিম আদালতে পাঠানোর নির্দেশ দেন।
