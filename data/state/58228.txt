
কিশোরগঞ্জের বাজিতপুর উপজেলায় গাজীরচর মফিজুর রহমান রুক্কন উচ্চবিদ্যালয়ের পরিচালনা পর্ষদের সভাপতি আবদুল হান্নানের বিরুদ্ধে শিক্ষাপ্রতিষ্ঠানটির পাঁচটি গাছ বিক্রি করার অভিযোগ পাওয়া গেছে। দেড় লাখ টাকায় গাছগুলো বিক্রি করে পুরো টাকাই তিনি আত্মসাৎ করেছেন। আবদুল হান্নান আওয়ামী লীগের উপজেলা কমিটির সদস্য।নাম প্রকাশে অনিচ্ছুক বিদ্যালয়ের কয়েকজন শিক্ষক ও শিক্ষার্থী অভিযোগ করেন, পরিচালনা পর্ষদের সভাপতি ও আওয়ামী লীগের নেতা আবদুল হান্নান শিক্ষাপ্রতিষ্ঠানটির পুরোনো পাঁচটি রেইনট্রি বিক্রি করে দেন। গত ১৫ দিনে গাছগুলো কেটে নিয়ে যান ক্রেতা ও তাঁর লোকজন। গত মঙ্গলবার গাছগুলো কেটে নেওয়া শেষ হয়। এগুলোর দাম কমপক্ষে দেড় লাখ টাকা হবে। এতে এলাকাবাসী ক্ষুব্ধ হলেও প্রভাবশালী আবদুল হান্নানের ভয়ে কেউ কিছু বলছেন না।আবদুল হান্নান অভিযোগ অস্বীকার করে বলেন, পাঁচটি নয়, দুটি গাছ বিক্রি করা হয়েছে। এগুলো বিদ্যালয়ের জায়গায় ছিল না। তা ছাড়া এসব গাছের কাঠ দিয়ে বিদ্যালয়ের বেঞ্চ বানানো হবে বলে তিনি দাবি করেন। অনুমোদন ছাড়া গাছ বিক্রি করা যায় কি না জানতে চাইলে তিনি কোনো উত্তর দেননি।
