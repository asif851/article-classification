
সম্প্রতি দলটির নেতা-কর্মীদের ওপর হামলা বেড়ে যাওয়ায় তাঁদের সাবধানে থাকার পরামর্শ দিয়েছেন আওয়ামী লীগের নেতারা। দলটির নেতারা বলেছেন, ‘চলাফেরায় কর্মীরা সাবধান, সতর্ক ও ঐক্যবদ্ধ থাকবেন। কেউ যেন হামলা করতে না পারে।’
আজ শুক্রবার বিকেলে বঙ্গবন্ধু অ্যাভিনিউয়ে ঢাকা মহানগর আওয়ামী লীগ আয়োজিত বিক্ষোভ সমাবেশে তাঁরা এসব কথা বলেন। আওয়ামী লীগের নেতা এনামুল হক শামীমের ওপর হামলার প্রতিবাদে এ সমাবেশের আয়োজন করা হয়।সমাবেশে প্রধান অতিথির বক্তব্যে আওয়ামী লীগের সভাপতিমণ্ডলীর সদস্য সাহারা খাতুন বলেন, ‘কী উদ্দেশে খালেদা জিয়া আমার ভাইয়ের (এনামুল হক শামীম) ওপর হামলা করেছেন? তিনি কী চান? খালেদা জিয়ার হামলা থেকে বাঁচতে সবাইকে সাবধান, সতর্ক ও ঐক্যবদ্ধ থাকতে হবে।’বিএনপির নেতা-কর্মীরা এ হামলার সঙ্গে জড়িত থাকতে পারে সন্দেহ প্রকাশ করে দলটির যুগ্ম সাধারণ সম্পাদক মাহবুব উল আলম হানিফ বলেন, ‘বিভিন্ন সময় বিএনপির শীর্ষ নেতারা চোরাগোপ্তা হামলার কথা বলছেন। এই হামলার পেছনে তাঁদের ইন্ধন আছে কি না, সেটা আইনশৃঙ্খলা রক্ষাকারী বাহিনীরা দেখতে পারেন।’ তিনি তারেক রহমানকে বাংলাদেশের নষ্ট রাজনীতির হোতা বলে মন্তব্য করেন।মহানগর আওয়ামী লীগের সহসভাপতি মুকুল চৌধুরীর সভাপতিত্বে সমাবেশে আরও বক্তব্য দেন ত্রাণ ও দুর্যোগ-ব্যবস্থাপনামন্ত্রী মোফাজ্জল হোসেন চৌধুরী, খাদ্যমন্ত্রী কামরুল ইসলাম, আওয়ামী লীগের সাংগঠনিক সম্পাদক খালিদ মাহমুদ চৌধুরী প্রমুখ।
