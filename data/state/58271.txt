
লিটল ম্যাগাজিন সমুজ্জ্বল সুবাতাস–এর ২৫ বছর পূর্তি উৎসব উপলক্ষে গত বৃহস্পতি ও শুক্রবার দুই দিনব্যাপী বহুজাতিক সাহিত্য সম্মেলন অনুষ্ঠিত হয়েছে। সম্মেলনের মূল প্রতিপাদ্য ছিল ‘সত্য-সুন্দরের স্বপ্নযাত্রায় আমরা জাগি-জাগাই’। সম্মেলনকে ঘিরে এপার ও ওপার বাংলার বিভিন্ন জাতিগোষ্ঠীর কবি-সাহিত্যিকদের মেলা বসেছিল পাহাড়ি শহর বান্দরবানে।জেলা শহরের শিশু একাডেমী মিলনায়তনে বৃহস্পতিবার উৎসব ও সম্মেলন উদ্বোধন করেন কবি ও গবেষক কানাই সেন। মনিরুল ইসলামের সভাপতিত্বে এ অনুষ্ঠানে অতিথি ছিলেন জেলা প্রশাসক দিলীপ কুমার বণিক, বান্দরবান পৌরসভার মেয়র ইসলাম বেবী, পশ্চিমবঙ্গের কবি অমিতাভ চক্রবর্তী। সমুজ্জ্বল সুবাতাস–এর সম্পাদক চৌধুরী বাবুল বড়ুয়া স্বাগত বক্তব্য দেন।প্রথম দিন সন্ধ্যায় বাংলাদেশের লিটল ম্যাগাজিন চর্চা নিয়ে এই সেমিনারে প্রবন্ধ উপস্থাপন করেন মিজানুর রহমান। সিংয়ং ম্রোর সভাপতিত্বে অনুষ্ঠিত এই সেমিনারে আলোচনায় অংশ নেন মাহমুদ কামাল, মাসুদুল হক, আজাদ বুলবুল, ইসলাম রফিক। সেমিনারের পর স্বরচিত কবিতা পাঠের আসর ও আদিবাসী নৃত্য অনুষ্ঠানে স্থানীয় কবি ও শিল্পীরা অংশ নেন।উৎসব ও সম্মেলনের দ্বিতীয় দিনে অমিতাভ চক্রবর্তীর সভাপতিত্বে স্বরচিত কবিতা পাঠের আসরে প্রধান অতিথি ছিলেন কবি আসাদ চৌধুরী, বিশেষ অতিথি ছিলেন কবি কানাই সেন। প্রধান অতিথি আসাদ চৌধুরী বলেন, বিচারহীনতার সংস্কৃতি গড়ে ওঠায় দেশে সাম্প্রদায়িক সহিংসতা বাড়ছে।বিকেলে নীলাচলে কবিতাপুণ্যাহ এবং লিটল ম্যাগাজিন ও লেখক-গবেষকদের সম্মাননা প্রদান করা হয়। এতে সভাপতিত্ব করেন কবি আসাদ চৌধুরী। প্রধান অতিথি ছিলেন জেলা পরিষদ চেয়ারম্যান ক্যশৈহ্লা।চৌধুরী বাবুল বড়ুয়া বলেন, পার্বত্য চট্টগ্রামসহ বাংলাদেশের বিভিন্ন ভাষা, সাহিত্য-সংস্কৃতি ও বৈচিত্র্যময় জীবনধারাকে মূলধারার সাহিত্য-সংস্কৃতিতে রাখিবন্ধন ঘটাতে এ উৎসব-সম্মেলনের আয়োজন করা হয়েছে। এতে বাংলাদেশের বিভিন্ন জেলা ছাড়াও পশ্চিমবঙ্গ, ত্রিপুরা ও আসাম থেকে কবি-সাহিত্যিকেরা অংশগ্রহণ করেছেন।
