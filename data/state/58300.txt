
কয়েকজন ব্যক্তি ও কিছু মন্ত্রীর কারণে সরকারের অর্জন ম্লান হয়ে যাচ্ছে বলে মন্তব্য করেছেন স্বাস্থ্যমন্ত্রী মোহাম্মদ নাসিম। গতকাল শনিবার রাতে চট্টগ্রামে চিকিৎসকদের এক অনুষ্ঠানে তিনি বলেন, ‘আমাদের অর্জন কয়েকজন ব্যক্তি ও কিছু মন্ত্রীর আচার-আচরণ ও বক্তব্যের কারণে ম্লান হয়ে যাচ্ছে। দুঃখ হয়, মন্ত্রী হয়ে আমাকে এটা বলতে হচ্ছে।’সম্প্রতি সারা দেশে পরিবহন ধর্মঘটের কারণে জনভোগান্তির বিষয়টিকে ইঙ্গিত করে অনুষ্ঠানে স্বাস্থ্যমন্ত্রী বলেন, ‘বিএনপি দ্বারা আমরা বিপর্যস্ত হই না। যতটা না এদের কারণে হই। বিএনপিকে ভয় পাই না। ভয় পাই এই সমস্ত লোককে। চিন্তা করে কথা বলতে হবে। আরেকজন কথা নেই বার্তা নেই জনগণকে জিন্মি করে ধর্মঘট চালিয়ে গেল। জনগণকে জিন্মি করে আমরা কাজ করতে পারি না। প্রতিবাদের অনেক ভাষা আছে।’বাংলাদেশ মেডিকেল অ্যাসোসিয়েশন (বিএমএ) চট্টগ্রাম শাখার নতুন কমিটির অভিষেক উপলক্ষে চট্টগ্রাম মেডিকেল কলেজের শাহআলম বীর উত্তম মিলনায়তনে ওই অনুষ্ঠানের আয়োজন করা হয়।স্বাস্থ্যমন্ত্রী চিকিৎসকদের উদ্দেশে বলেন, ‘নিঃস্বার্থভাবে কাজ করতে হবে। জনগণকে জিন্মি করে তাঁর মন গলানো যাবে না। যে মানুষকে ঠকায়, সে ডাক্তার নামের কলঙ্ক। ডাক্তার হয়ে যখন রোগীর স্বজনের গায়ে হাত তোলেন, রোগীর মেয়ের গায়ে হাত তোলেন, এটা মানা যায় না।’মন্ত্রী বলেন, চিকিৎসা পেশাকে প্রশ্নবিদ্ধ করার জন্য কিছু ভুয়া চিকিৎসক আছে। মানুষও বোঝে না।বিএমএ চট্টগ্রাম শাখার সভাপতি মুজিবুল হক খানের সভাপতিত্বে অনুষ্ঠানে বিশেষ অতিথি ছিলেন চট্টগ্রাম সিটি মেয়র আ জ ম নাছির উদ্দীন, সাংসদ জিয়াউদ্দিন আহমেদ, আওয়ামী লীগের স্বাস্থ্যবিষয়ক সম্পাদক রোকেয়া সুলতানা, স্বাধীনতা চিকিৎসক পরিষদের (স্বাচিপ) সভাপতি এম ইকবাল আর্সলান, চট্টগ্রাম মেডিকেল কলেজের অধ্যক্ষ সেলিম মোহাম্মদ জাহাঙ্গীর, হাসপাতালের পরিচালক ব্রিগেডিয়ার জেনারেল মো. জালাল উদ্দিন, স্বাচিপ চট্টগ্রামের সদস্যসচিব মোহাম্মদ শরীফ ও চট্টগ্রামের বিভাগীয় স্বাস্থ্য পরিচালক মো. আলাউদ্দিন মজুমদার। অনুষ্ঠানে স্বাগত বক্তব্য দেন বিএমএ চট্টগ্রামের সাধারণ সম্পাদক ফয়সল ইকবাল চৌধুরী।
