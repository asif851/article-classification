
শেরপুরের নকলা উপজেলায় ব্রহ্মপুত্র নদের পাড় থেকে মো. আমিরুল ইসলাম (২০) নামের এক তরুণের লাশ উদ্ধার করেছে পুলিশ। আজ বৃহস্পতিবার ভোরে উপজেলার সিকদারপাড়া এলাকায় ব্রহ্মপুত্র নদের পশ্চিম পাড়ে আমিরুলের লাশ পড়ে থাকতে দেখে এলাকাবাসী।
আমিরুল উপজেলার চরঅষ্টধর ইউনিয়নের রেহাই অষ্টধর গ্রামের মো. নজরুল ইসলামের ছেলে এবং গাজীপুরের একটি তৈরি পোশাক কারখানার কর্মী ছিলেন।
পুলিশ ও নিহত তরুণের পারিবারিক সূত্রে জানা গেছে, গত মঙ্গলবার আমিরুল তাঁর জাতীয় পরিচয়পত্র সংগ্রহ করতে গ্রামের বাড়িতে আসেন। গতকাল বুধবার রাত আটটার দিকে তিনি পাশের এক গ্রামে ওয়াজ শুনতে যান। এরপর রাতে আর বাড়ি ফেরেননি। আজ ভোররাতে স্থানীয় লোকজন ব্রহ্মপুত্র নদের পশ্চিম পাড়ে আমিরুলের লাশ পড়ে থাকতে দেখেন। পরে আত্মীয়-স্বজনের কাছ থেকে খবর পেয়ে নকলা থানার পুলিশ তাঁর লাশ উদ্ধার করে।
নকলা থানার উপপরিদর্শক (এসআই) মো. আরিফুল ইসলাম আজ দুপুর ১২টার দিকে প্রথম আলোকে বলেন, পুলিশের সুরতহাল প্রতিবেদনে আমিরুলের গলা ও শরীরে একাধিক আঘাতের চিহ্ন দেখা গেছে। প্রাথমিকভাবে ধারণা করা হচ্ছে, তাঁকে শ্বাসরুদ্ধ করে হত্যার পর নদীর পাড়ে দুর্বৃত্তরা লাশ ফেলে রেখে যায়। তবে কী কারণে তাঁকে হত্যা করা হয়েছে, তা এখনো জানা যায়নি।
অতিরিক্ত পুলিশ সুপার মো. আমিনুল ইসলাম প্রথম আলোকে বলেন, নিহত তরুণের পরিবারের পক্ষ থেকে এ ব্যাপারে নকলা থানায় মামলা দায়েরের প্রক্রিয়া চলছে। লাশ ময়নাতদন্তের জন্য শেরপুর জেলা সদর হাসপাতালের মর্গে পাঠানো হয়েছে।
