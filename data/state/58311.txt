

দলে কোনো মতপার্থক্য নেই। দল একদম ‘ইউনাইটেড’ বলে মন্তব্য করেছেন বিএনপির মহাসচিব মির্জা ফখরুল ইসলাম আলমগীর।
আজ শনিবার দুপুরে ঠাকুরগাঁওয়ে সাংবাদিকদের প্রশ্নের জবাবে এ কথা বলেন তিনি। সদর থানা বিএনপির বর্ধিত সভায় প্রধান অতিথি হিসেবে উপস্থিত ছিলেন মির্জা ফখরুল।
মির্জা ফখরুল বলেন, ‘খালেদা জিয়া দলের চেয়ারপারসন ও তারেক জিয়া দলের সিনিয়র ভাইস চেয়ারম্যান। তাঁদের নেতৃত্বেই ঐক্যবদ্ধভাবে আমরা সব সময় কাজ করি।’
এর আগে শুক্রবার সন্ধ্যায় আওয়ামী লীগের সাধারণ সম্পাদক ওবায়দুল কাদেরকে প্রশ্ন করেন সাংবাদিকেরা। রংপুর সিটির ভোট নিয়ে বিএনপির মহাসচিব ও জ্যেষ্ঠ যুগ্ম মহাসচিবের ভিন্ন সুর খালেদা জিয়া ও তারেক রহমানের দ্বন্দ্বের বহিঃপ্রকাশ কি না—এ প্রশ্নের জবাবে তিনি বলেন, ‘এটা তাঁদের জিজ্ঞাসা করেন। তবে গুঞ্জন আছে—একজন তারেকের লোক, আরেকজন বেগম জিয়ার লোক।’
ওই বক্তব্যের প্রতিক্রিয়া জানাতে মির্জা ফখরুল বলেন, ‘এর উত্তরটা ওবায়দুল কাদের সাহেবের কাছেই চান, উনি যখন জানেন, উত্তর ওনার দেওয়া উচিত। আমাদের দল একদম ইউনাইটেড।’
রংপুর সিটি নির্বাচন সম্পর্কে মির্জা ফখরুল বলেন, ‘রংপুর সিটি করপোরেশনের নির্বাচন দিয়ে তো আর জাতীয় নির্বাচনের পরীক্ষা বলা যাবে না। তার মূল্যায়নও করা যাবে না। রংপুর বরাবরই আমাদের জন্য সাংগঠনিকভাবে মোটামুটিভাবে একটা দুর্বল জায়গা। কিন্তু প্রমাণিত হয়েছে, আমাদের ভোট আগের চেয়ে বেড়েছে। প্রমাণিত হয়েছে, আওয়ামী লীগের ভরাডুবি হয়েছে। জনগণ আওয়ামী লীগের কাছ থেকে মুখ সরিয়ে নিয়েছে। রংপুরের নির্বাচন জাতীয় পর্যায়ে প্রভাব ফেলবে। কারণ, যেখানে আওয়ামী লীগের থেকে জাতীয় পার্টির ভোটের ব্যবধান প্রায় এক লাখ।’
গুম প্রসঙ্গে মির্জা ফখরুল বলেন, জোর করে তুলে নিয়ে নিখোঁজ করা হয়, হিউম্যানিটির (মানবাধিকার) বিরুদ্ধে একটা অপরাধ। গত কয়েক মাসে আপনারা দেখেছেন মানবাধিকার সংস্থাগুলো তথ্য দিয়েছে ৩ মাসে ১৫১ জন গুম হয়েছে।
এ সময় জেলা বিএনপির সভাপতি তৈমুর রহমান, সাবেক যুগ্ম সাধারণ সম্পাদক ওবায়দুল্লাহ মাসুদ, আনসারুল হক, সাবেক সাংগঠনিক সম্পাদক পয়গাম আলী, উপজেলা বিএনপির সভাপতি আনোয়ার হোসেন, সাধারণ সম্পাদক আবদুল হামিদ, মহিলা দলের সভাপতি ফোরাতুন নাহার, জেলা যুবদলের সভাপতি চৌধুরী মহেবুল্লাহ আবু নুর প্রমুখ উপস্থিত ছিলেন।
