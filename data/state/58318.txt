
প্রাথমিক শিক্ষা সমাপনী (পিইসি) ও জুনিয়র স্কুল সার্টিফিকেট (জেএসসি) পরীক্ষার ফলাফলে ভালো করেছে কক্সবাজারের শিক্ষার্থীরা। জেএসসিতে জেলায় পাসের হার ৯৪ দশমিক ৩১। জিপিএ-৫ পেয়েছে ২ হাজার ১২৮ জন। প্রাথমিক শিক্ষা সমাপনী পরীক্ষার ফলাফলে জেলায় পাসের হার ৯৯ দশমিক ৬১। জিপিএ-৫ পেয়েছে ৩ হাজার ৫৬৬ জন। গত ২৯ ডিসেম্বর ফলাফল প্রকাশ করা হয়।কক্সবাজার সরকারি বালিকা উচ্চবিদ্যালয় এবারও জেলার শীর্ষে: জেএসসিতে জেলার শীর্ষ স্থান ধরে রেখেছে কক্সবাজার সরকারি বালিকা উচ্চবিদ্যালয়। এবার বিদ্যালয় থেকে পরীক্ষায় অংশ নেয় ২২৫ জন। পাস করেছে সবাই। এর মধ্যে জিপিএ-৫ পেয়েছে ১৭১ জন।বিদ্যালয়ের প্রধান শিক্ষক মো. আবু ইউছুফ বলেন, বিদ্যালয়ের শিক্ষক ও অভিভাবকদের আন্তরিকতায় ভালো ফলাফল অর্জন সম্ভব হয়েছে। ভবিষ্যতেও বিদ্যালয়ের সুনাম ধরে রাখার চেষ্টা অব্যাহত থাকবে।এদিকে কক্সবাজার সরকারি উচ্চবিদ্যালয় থেকে পরীক্ষা দেয় ২৩২ জন। পাস করে সবাই। জিপিএ-৫ পেয়েছে ১৬১ জন। কক্সবাজার বায়তুশশরফ জব্বারিয়া একাডেমি থেকে পাস করেছে ৪৯১ জন। ফেল করেছে ২ জন। জিপিএ-৫ পেয়েছে ১২১ জন।জেলা প্রশাসনের শিক্ষা শাখা সূত্র জানায়, জেলায় জেএসসিতে এবার পাস করেছে ২৩ হাজার ৪৯৮ জন। ফেল করেছে ১ হাজার ৪১৬। পাসের হার ৯৪ দশমিক ৩১। জিপিএ-৫ পেয়েছে ২ হাজার ১২৮ জন। গত বছর জেলায় জেএসসিতে পাসের হার ছিল ৯০ দশমিক ০২।এদিকে জেডিসি পরীক্ষায় পাস করেছে ৬ হাজার ৩৪৫ জন শিক্ষার্থী। পাসের হার ৯৭ দশমিক ৬৪। জিপিএ-৫ পেয়েছে ২১২ জন।জেলা মাধ্যমিক শিক্ষা কর্মকর্তা (ভারপ্রাপ্ত) ও কক্সবাজার সরকারি উচ্চবিদ্যালয়ের প্রধান শিক্ষক রাম মোহন সেন বলেন, জেএসসি পরীক্ষায় এবার ভালো ফলাফলের কারণ সৃজনশীল শিক্ষা পদ্ধতির ওপর শিক্ষার্থীদের দখল বেড়েছে। শিক্ষকেরাও এ বিষয়ে প্রশিক্ষণ পেয়েছেন। আগে গণিত ও ইংরেজির মতো বিষয়গুলোতে যারা পিছিয়ে ছিল, তারাও এবার অনেক ভালো করেছে।পিইসিতে ভালো ফল: এবার পিইসি পরীক্ষায় অংশ নেয় ৪৬ হাজার ৩৬২ জন। ফেল করেছে ১৮১ জন। পাসের হার ৯৯ দশমিক ৬১, যা গত ১২ বছরের মধ্যে সর্বোচ্চ। জিপিএ-৫ পেয়েছে ৩ হাজার ৫৬৬ জন।সবচেয়ে ভালো ফলাফল অর্জন করা শিক্ষাপ্রতিষ্ঠানের মধ্যে উল্লেখযোগ্য কক্সবাজার পিটিআই–সংলগ্ন সরকারি পরীক্ষণ বিদ্যালয়, কক্সবাজার বায়তুশশরফ জব্বারিয়া একাডেমি, কক্সবাজার কেজি অ্যান্ড মডেল হাইস্কুল, বিয়াম ল্যাবরেটরি স্কুল, শহীদ তিতুমীর ইনস্টিটিউট ও পিএমখালী সরকারি প্রাথমিক বিদ্যালয়।জেলা প্রাথমিক শিক্ষা কর্মকর্তা এ বি এম ছিদ্দিকুর রহমান বলেন, ১২ বছর পর জেলায় পিএসসিতে ভালো ফলাফল করায় শিক্ষক-শিক্ষার্থী ও অভিভাবক সবাই খুশি।জেলা প্রাথমিক শিক্ষা কার্যালয় সূত্র জানায়, ইবতেদায়িতে পাস করেছে ১২ হাজার ৭৪১ জন। পাসের হার ৯৬ দশমিক ৫২। এর মধ্যে জিপিএ-৫ পেয়েছে ২০৬ জন শিক্ষার্থী।
