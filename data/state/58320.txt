
সড়ক পরিবহন ও সেতুমন্ত্রী ওবায়দুল কাদের বলেছেন, ‘রিজার্ভের অর্থ চুরির ঘটনায় সরকার বিব্রত। এত বড় একটা ঘটনায় আমরা আতঙ্কিত। এর সঙ্গে বহির্বিশ্বে আমাদের ভাবমূর্তি জড়িত। এ ঘটনার পর “ক্লিন ইমেজ” ফিরিয়ে আনতে কাজ করছে সরকার।’গতকাল বৃহস্পতিবার ঢাকা-ময়মনসিংহ মহাসড়কের চার লেনের কাজের ভালুকা অংশের অগ্রগতি পরিদর্শন শেষে ভালুকার ভান্ডাব এলাকায় সাংবাদিকদের সঙ্গে আলাপকালে ওবায়দুল কাদের এসব কথা বলেন। তিনি বলেন, সততা ও সাহসিকতার পরিচয় দিয়ে গভর্নর পদত্যাগ করেছেন। তবে তিনি এ ঘটনার দায় অস্বীকার করতে পারেন না।চার লেনের কাজ পরিদর্শনকালে মন্ত্রীর সঙ্গে ছিলেন স্থানীয় সাংসদ এম আমান উল্লাহ, ভালুকা উপজেলা পরিষদের চেয়ারম্যান মো. গোলাম মোস্তফাসহ চার লেন প্রকল্পের কর্মকর্তারা।এ ছাড়া বেলা ১১ থেকে দুইটা পর্যন্ত মন্ত্রী জাতীয় কবি কাজী নজরুল ইসলাম বিশ্ববিদ্যালয়ে বঙ্গবন্ধুর জন্মদিন ও জাতীয় শিশু দিবসের আলোচনা অনুষ্ঠানে প্রধান অতিথি হিসেবে উপস্থিত ছিলেন। শিক্ষার্থীদের দাবির পরিপ্রেক্ষিতে এ সময় মন্ত্রী তাঁদের দুটি বিআরটিসির বাস দেওয়ার ঘোষণা দেন।বাসসংকটের কারণে ওই বিশ্ববিদ্যালয়ের প্রায় চার হাজার শিক্ষার্থী দীর্ঘদিন ধরে যাতায়াতে ভোগান্তির শিকার হচ্ছেন। এ নিয়ে গত ১৯ ফেব্রুয়ারি প্রথম আলোতে একটি সচিত্র প্রতিবেদন প্রকাশিত হয়।
