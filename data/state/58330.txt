
ময়মনসিংহের নান্দাইল উপজেলায় বাস ও সিএনজিচালিত অটোরিকশার মধ্যে মুখোমুখি সংঘর্ষে দুই ব্যক্তি নিহত হয়েছেন।
আজ শুক্রবার সকালে উপজেলার কানুরামপুর এলাকায় ময়মনসিংহ-কিশোরগঞ্জ মহাসড়কে এই দুর্ঘটনা ঘটে।
নিহত দুজন হলেন অটোরিকশাচালক শাতিল মিয়া ও শাকিব মিয়া। তাঁরা সম্পর্কে চাচাতো ভাই। তাঁদের বাড়ি উপজেলার রাজগাতী ইউনিয়নের দাশপাড়া গ্রামে।
পুলিশ ও প্রত্যক্ষদর্শীদের ভাষ্য, ময়মনসিংহের হালুয়াঘাট উপজেলায় হাঁসের বাচ্চা বিক্রি করে বাড়ি ফিরছিলেন শাতিল ও শাকিব। অন্যদিকে, মায়ের দোয়া পরিবহন নামের বাসটি কিশোরগঞ্জের তাড়াইল উপজেলা থেকে ঢাকা যাচ্ছিল। পথে বাস ও অটোরিকশার মধ্যে মুখোমুখি সংঘর্ষে দুজন নিহত হন।
নান্দাইল হাইওয়ে থানার ভারপ্রাপ্ত কর্মকর্তা (ওসি) মো. ওহিদুজ্জামান বলেন, লাশ দুটি উদ্ধার করা হয়েছে। বাসচালক পালিয়েছেন। বাসটি জব্দ করা হয়েছে। এ ঘটনায় মামলা হবে।
