
বিভিন্ন সীমান্ত দিয়ে ভারতে অনুপ্রবেশের অভিযোগে আটক নারীসহ আট বাংলাদেশিকে ফেরত দিয়েছে ভারতীয় সীমান্তরক্ষী বাহিনী (বিএসএফ)। গতকাল সোমবার বেলা ১১টায় পতাকা বৈঠকের মাধ্যমে রৌমারী সীমান্তের ১০৬৫ নম্বর মেইন পিলার এলাকায় বর্ডার গার্ড বাংলাদেশের (বিজিবি) কাছে তাঁদের হস্তান্তর করা হয়।ফেরত আসা বাংলাদেশিরা হলেন নওগাঁর আত্রাই উপজেলার পাচিপুর গ্রামের ওয়াজেদ আলী মণ্ডল, কুড়িগ্রামের রৌমারী উপজেলার ফুলকার চর গ্রামের মোনছের আলীর স্ত্রী ময়মন খাতুন, নওদাপাড়া গ্রামের রুবেল মিয়া, কাউনিয়ার চর গ্রামের মঞ্জু মিয়া, গয়টাপড়া গ্রামের সুলতান আহমেদ, কুড়িগ্রামের উলিপুর উপজেলার নাজিয়ার চর গ্রামের সিরাজুল খান, ইয়ারমিনি গ্রামের বাবুল মিয়া ও চিলমারী উপজেলা সদরের চান মিয়া।রৌমারী থানার ওসি (তদন্ত) আখতারুজ্জামান জানান, এরই মধ্যে চারজনকে হস্তান্তর করা হয়েছে। ভারতে অনুপ্রবেশের দায়ে তাঁরা প্রত্যেকে ওই দেশে তিন থেকে ছয় মাসের কারাভোগ করেছেন।
