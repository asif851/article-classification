
দেশের উত্তরাঞ্চলের কয়েক জেলায় আজ শনিবার সকালে মৃদু ভূমিকম্প অনুভূত হয়েছে। এর মাত্রা ছিল ৪ দশমিক ৫। এতে কোনো ক্ষয়ক্ষতির ঘটনা এখনো জানা যায়নি বলে আবহাওয়া অধিদপ্তর সূত্র জানিয়েছে।উত্তরের জেলা কুড়িগ্রাম, দিনাজপুর, রংপুর, লালমনিরহাটে ভূমিকম্প অনুভূত হয়েছে বলে স্থানীয় সূত্রগুলো জানিয়েছে। আবহাওয়া অধিদপ্তরের ভূমিকম্প গবেষণা কেন্দ্র সূত্র আজ প্রথম আলোকে জানায়, সকাল ৭টা ১৪ মিনিট ৩০ সেকেন্ডে এই ভূমিকম্প অনুভূত হয়। উত্তরের জেলা কুড়িগ্রামে মূলত এটি বেশি অনুভূত হয়।ভূমিকম্প গবেষণা কেন্দ্রের ওয়ারলেস সুপারভাইজার মো. জহিরুল ইসলাম প্রথম আলোকে বলেন, ঢাকা থেকে ২৭২ কিলোমিটার উত্তরে কোনো এলাকা এ ভূমিকম্পের উৎপত্তিস্থল। বাংলাদেশের উত্তরাঞ্চল–সংলগ্ন ভারতীয় কিছু এলাকাতেও এ ভূমিকম্প অনুভূত হয়েছে। বাংলাদেশের কুড়িগ্রাম এবং এর কাছের কিছু অঞ্চলে কম্পন অনুভূত হয়েছে।
