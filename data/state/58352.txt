
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদেরকে বহনকারী হেলিকপ্টার জরুরি অবতরণ করেছে। ঘন কুয়াশা ও মেঘের কারণে সোমবার সকালে সিরাজগঞ্জের তাড়াশ উপজেলায় হেলিকপ্টারটি জরুরি অবতরণ করে।
তাড়াশ থানা-পুলিশ ও এলাকাবাসী সূত্রে জানা গেছে, আওয়ামী লীগ নেতা আবদুল জলিলের স্মরণসভায় যোগ দিতে নওগাঁ যাচ্ছিলেন ওবায়দুল কাদের। ঘন কুয়াশা ও মেঘের কারণে সকাল ১০টা ২০ মিনিটের দিকে তাড়াশ উপজেলার দেশীগ্রাম ইউনিয়নের খিরসিন এলাকার পতিত জায়গায় অবতরণ করে হেলিকপ্টারটি। কুয়াশা কেটে গেলে ৪০ মিনিট পর ১১টার দিকে হেলিকপ্টারটি নওগাঁর উদ্দেশে রওনা হয়। ওবায়দুল কাদেরের সফরসঙ্গী হিসেবে ছিলেন দলের যুগ্ম সাধারণ সম্পাদক জাহাঙ্গীর কবির নানক ও সাংগঠনিক সম্পাদক খালিদ মাহমুদ চৌধুরী।
দেশীগ্রাম ইউনিয়নের ইউপি চেয়ারম্যান মো. আবদুল কুদ্দুস জানান, আকস্মিকভাবে হেলিকপ্টার অবতরণ করতে দেখে আমরা ছুটে যাই। সেখানে গিয়ে দেখি আওয়ামী লীগের ঊর্ধ্বতন নেতারা রয়েছেন। পরে তাঁরা হেলিকপ্টার থেকে নেমে জনগণের সঙ্গে বিভিন্ন বিষয় নিয়ে আলাপ–আলোচনা করেন, দলের খোঁজখবর নেন এবং দলকে সুসংগঠিত করার জন্য কাজ করতে নেতা-কর্মীদের দিকনির্দেশনা দেন।
ইউপি চেয়ারম্যান জানান, ওবায়দুল কাদের ও জাহাঙ্গীর কবির নানক স্থানীয় নেতা-কর্মীদের জানিয়েছেন, ঘন কুয়াশা ও মেঘের কারণে পাইলট দিক নির্ণয় করতে না পারায় হেলিকপ্টারটি জরুরি অবতরণ করতে বাধ্য হয়।
