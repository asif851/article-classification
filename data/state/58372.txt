
বিএনপির যুগ্ম মহাসচিব রুহুল কবির রিজভী বলেছেন, অচিরেই দেশে গণতন্ত্র হত্যা, বিরোধী দলের নেতা-কর্মীদের নিধন, বিচারবহির্ভূত হত্যার ইন্ধনদাতা হিসেবে মানুষের আদালতে তথ্যমন্ত্রী হাসানুল হক ইনু ও সাবেক প্রধান বিচারপতি খায়রুল হকের বিচার হবে। রিজভীর ভাষায়, ‘মানুষের আদালতে যাদের বিচার হবে, তাদের মধ্যে হাসানুল হক ইনু ও বিচারপতি খায়রুল হকরা ওয়েটিং লিস্টে থাকবেন না, ফাইনাল লিস্টেই থাকবেন।’
আজ মঙ্গলবার রাজধানীর নয়াপল্টনে দলের কেন্দ্রীয় কার্যালয়ে এক সংবাদ সম্মেলনে রিজভী এসব কথা বলেন।
ইনুর অতীত কর্মকাণ্ডকে জঙ্গিনেতা লাদেন, জাওয়াহিরি ও শায়খ আবদুর রহমানের সঙ্গে তুলনা করে রিজভী অভিযোগ করেন, ‘আজকে যে জঙ্গিবাদের উৎপত্তি তা হাসানুল হক ইনুদের ’৭২-’৭৫ সালের সহিংস কর্মকাণ্ড থেকেই শুরু হয়। লাদেনের আবির্ভাবের আগে জঙ্গিবাদের যে স্বরূপ দেশবাসীসহ বিশ্ববাসী প্রথম দেখেছে তা হলো সত্তরের দশকের প্রথমার্ধে হাসানুল হক ইনুদের গণবাহিনীর সহিংস তাণ্ডব। থানা লুটসহ রাজনৈতিক প্রতিপক্ষকে হত্যার মতো বীভৎস সন্ত্রাসী কর্মকাণ্ড আল-কায়েদা-জেএমবির উত্থানের আগে ইনু সাহেবের নেতৃত্বেই বাংলাদেশে এর রক্তাক্ত তাণ্ডবের প্রকোপ দেশবাসী প্রত্যক্ষ করেছে। সেই সময় হাসানুল হক ইনুর আচরণ ছিল লাদেন-জাওয়াহিরি ও শায়খ আবদুর রহমানদের সমতুল্য।’
রিজভী অভিযোগ করেন, বিরোধী নেতা-নেত্রীদের সম্পর্কে অশ্রাব্য কথা বলার প্রতিযোগিতায় হাসানুল হক ইনু সবচেয়ে এগিয়ে। তাঁর প্রতিদিনকার বক্তব্য-বিবৃতি পড়লে মনে হয় যে বিএনপি ও বিএনপির চেয়ারপারসনের বিরুদ্ধে আক্রমণাত্মক কথা বলতে পারার ওপরই তাঁর মন্ত্রিত্ব নির্ভর করছে।
