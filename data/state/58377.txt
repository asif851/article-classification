
নির্দলীয় সরকারের অধীনে অংশগ্রহণমূলক ও গ্রহণযোগ্য নির্বাচনের ল‌ক্ষ্যে জাতীয় ঐকমত্য, জাতীয় সংলাপ ও জাতীয় সনদ রচনার যেকোনো উদ্যোগকে বিএনপি স্বাগত জানাবে। দলের যুগ্ম মহাসচিব সালাহ উদ্দিন আহমদ আজ রোববার এক বিবৃতিতে এ কথা বলেন।
বিবৃতিতে বলা হয়, পোশাকশিল্প মালিকদের অনশনে ব্যবসায়ী নেতারা সরকারকে পানি, গ্যাস ও বিদ্যুৎ বিল এবং ট্যাক্স প্রদান বন্ধ করে দেওয়ার যে হুঁশিয়ারি দিয়েছেন, তাকেও বিএনপি স্বাগত জানাচ্ছে। বিবৃতিতে বলা হয়, ‘অগণতান্ত্রিক অবৈধ সরকারকে রাজস্ব প্রদানের বৈধতা থাকতে পারে না। বিজিএমইএর অনুষ্ঠানে সরকারি গোষ্ঠীর মদদে বোমা হামলা হয়েছে বলে আমরা মনে করি। এ ধরনের ঘৃণ্য ঘটনার আমরা তীব্র নিন্দা জানাই।’
বিবৃতিতে দাবি করা হয়, ঢাকা মহানগরের পল্লবী থানা যুবদলের সাধারণ সম্পাদক নুরে আলমকে পুলিশ তাঁর বাসা থেকে গ্রেপ্তার করে নিয়ে যায়। পরিবারের পক্ষ থেকে থানায় খোঁজ নেওয়া হলেও পুলিশ তাঁকে গ্রেপ্তারের কথা অস্বীকার করে। কিন্তু পাঁচ দিন পর গতকাল নুরে আলমের লাশ উদ্ধার করা হয়।
