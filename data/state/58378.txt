
নোয়াখালী বিভাগ বাস্তবায়নে প্রধানমন্ত্রীর হস্তক্ষেপ চেয়েছে নোয়াখালী বিভাগ বাস্তবায়ন ঐক্য পরিষদ। আজ বৃহস্পতিবার সকালে জাতীয় প্রেসক্লাবের সামনে এ দাবিতে মানববন্ধন করেছে সংগঠনটি। মানব বন্ধনে বক্তারা বলেন, নিজস্ব ইতিহাস, কৃষ্টি, সংস্কৃতি অন্য জেলা থেকে নোয়াখালীকে আলাদা করেছে। তাই নোয়াখালী আলাদা বিভাগ হওয়ার দাবিদার। তাঁরা এ বিষয়ে দ্রুত পদক্ষেপ নেওয়ার দাবি জানান। মানববন্ধনে ফেনী, নোয়াখালী ও লক্ষ্মীপুর জেলার বিভিন্ন সামাজিক ও সাংস্কৃতিক সংগঠনে ব্যানারে বিপুলসংখ্যক মানুষের উপস্থিতি দেখা যায়। নোয়াখালী বিভাগ বাস্তবায়ন ঐক্য পরিষদের প্রধান সমন্বয়কারী এ বি এম জিল্লুর রহমানসহ সংগঠনের ফেনী, নোয়াখালী ও লক্ষ্মীপুরের সমন্বয়কেরা বক্তব্য দেন।
