
ভুয়া ফেসবুক আইডি নিয়ে হরহামেশায় বিভিন্নজনকে ভোগান্তিতে পড়তে হয়। এবার এমন এক ভোগান্তিতে পড়লেন কৃষিমন্ত্রী মতিয়া চৌধুরী। কোনো ধরনের ফেসবুক আইডি পরিচালনা না করলেও কে বা কারা তাঁর নামে দুটি ভুয়া আইডি পরিচালনা করছে। এটা নিয়ে রমনা মডেল থানায় সাধারণ ডায়েরিও (জিডি) করেছেন কৃষিমন্ত্রী। ব্যবস্থা নিতে বিটিআরসির চেয়ারম্যানকেও অবহিত করেছেন তিনি।আজ মঙ্গলবার কৃষি মন্ত্রণালয়ের জ্যেষ্ঠ জনসংযোগ কর্মকর্তা বিবেকানন্দ রায় স্বাক্ষরিত বিবৃতিতে বলেন, ‘সম্প্রতি লক্ষ্য করা যাচ্ছে—কৃষিমন্ত্রী মতিয়া চৌধুরীর নামে কে বা কারা বেআইনিভাবে ভুয়া ফেসবুক পরিচালনা করছে। যার পরিপ্রেক্ষিতে এ–সংক্রান্ত বিষয়ে বিটিআরসির চেয়ারম্যানকে অবহিত করা হয়েছে এবং রমনা মডেল থানায় একটি জিডি করা হয়েছে। ইতিপূর্বে কৃষি মন্ত্রণালয়ের দায়িত্বপ্রাপ্ত মন্ত্রী মতিয়া চৌধুরীর নামে ভুয়া ফেসবুক আইডি এবং ই-মেইল আইডি খুলে বেআইনিভাবে কার্যক্রম পরিচালনা করা হয়েছিল। এ বিষয়ে সংশ্লিষ্ট ব্যক্তিদের অবগত করা হলে সেটির কার্যক্রম বন্ধ করা হয়েছিল। কিন্তু বর্তমানে মন্ত্রীর নামে আরও নতুন দুটি ভুয়া ফেসবুক আইডি খুলে বেআইনিভাবে কার্যক্রম পরিচালনা করা হয়ে আসছে মর্মে মন্ত্রীর দৃষ্টিগোচর হয়েছে, যার সঙ্গে মন্ত্রীর কোনো সংশ্লিষ্টতা নেই।’বিবৃতিতে বলা হয়, কৃষিমন্ত্রী মতিয়া চৌধুরী কোনো ফেসবুক আইডি পরিচালনা করেন না এবং ভবিষ্যতেও ফেসবুক পরিচালনা করার অভিপ্রায় নেই বলে জানিয়েছেন। কৃষিমন্ত্রীর নামে পরিচালিত ভুয়া ফেসবুক আইডি দুটির কার্যক্রম অনতিবিলম্বে বন্ধ করার জন্য এবং জড়িত ব্যক্তিদের বিরুদ্ধে প্রয়োজনীয় আইনানুগ ব্যবস্থা গ্রহণের জন্য রমনা মডেল থানায় গতকাল সোমবার তিনি সাধারণ ডায়েরি করেন। যার নম্বর ২১৪৮। এই সাধারণ ডায়েরির তদন্ত কর্মকর্তা রমনা থানার উপপরিদর্শক (এসআই) এমদাদুল হক। তিনি প্রথম আলোকে বলেন, ‘এটা আমরা বন্ধ করতে পারি না। এই প্রযুক্তিও আমাদের কাছে নেই। এটা বন্ধ করতে হলে ২০-২৫ জন মিলে রিপোর্ট দিতে হবে। তাহলে ফেসবুকের মূল কার্যালয় থেকে বন্ধ হয়ে যাবে।’
