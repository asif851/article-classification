
রাজধানীর মিরপুরে দুই শতাধিক সুবিধাবঞ্চিত ও পথশিশুর মাঝে শীতবস্ত্র হিসেবে কম্বল বিতরণ করা হয়েছে। গতকাল বৃহস্পতিবার বিকেলে মিরপুরে ‘বিজয়ের পথযাত্রা পাঠশালা’ নামের একটি স্কুলে বাংলাদেশ ছাত্রলীগের পক্ষ থেকে কম্বলগুলো দেওয়া হয়। শিশুদের হাতে কম্বল তুলে দেন ছাত্রলীগের সাধারণ সম্পাদক এস এম জাকির হোসাইন। 
কম্বল পেয়ে আনন্দ ঝলমলে মুখে সুবিধাবঞ্চিত শিশু নাসরিন (৭) বলে, ‘রাইতে খুব ঠান্ডা লাগে। ঘুমাইতে কষ্টও হয়। আইজার পর থাইক্কা আর সেই কষ্ট হইব না। আরামে ঘুমাইমু।’ এ সময় জাকির হোসাইন বলেন, সুবিধাবঞ্চিত শিশুদেরও অধিকার আছে। তারা যাতে শীতে কষ্ট না পায়, সে জন্য সমাজের বিত্তবান মানুষদের এগিয়ে আসা উচিত। এ সময় ছাত্রলীগের সহসভাপতি আল আমিন, সাকিব হাসান সুইম, যুগ্ম সাধারণ সম্পাদক আবদুর রাজ্জাক লালন, সহসম্পাদক পিয়াল হাসান, মাহফুজ ইবনে রহমান এবং বিজয়ের পথযাত্রা পাঠশালার অন্যতম প্রতিষ্ঠাতা রিয়াজুল ইসলাম প্রমুখ উপস্থিত ছিলেন।
