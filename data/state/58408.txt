
বেসিক ব্যাংকের ঋণ জালিয়াতির ঘটনায় করা এক মামলায় ঋণ গ্রহীতা মেসার্স ইউকে বাংলা লিমিটেডের চেয়ারম্যান আহমেদ তাজউদ্দিনকে ৪ সপ্তাহের আগাম জামিন দিয়ে আত্মসমর্পণের নিদেশ দিয়েছেন হাইকোর্ট। আত্মসমর্পণের দিন তাঁকে ২ কোটি টাকা সংশ্লিষ্ট ব্যাংকে জমা দিতে হবে। এর দুই মাস অন্তর অন্তর তাঁকে দুই কোটি টাকা করে জমা দিতে বলা হয়েছে।আজ সোমবার বিচারপতি গোবিন্দ চন্দ্র ঠাকুর ও বিচারপতি রাজিক আল জলিলের সমন্বয়ে গঠিত হাইকোর্টের অবকাশকালীন বেঞ্চ তাজউদ্দিনের করা এক আগাম জামিন আবেদনের শুনানি নিয়ে তা নিষ্পত্তি করে এ আদেশ দেন।বেসিক ব্যাংক কেলেঙ্কারির ঘটনায় গত বছরের ২১ সেপ্টেম্বর গুলশান থানায় করা এক মামলায় তাঁর বিরুদ্ধে ৪৫ কোটি ৬০ লাখ ৩৭ হাজার টাকার ঋণ জালিয়াতি ও আত্মসাতের অভিযোগ আনা হয়।আদালতে দুদকের পক্ষে ছিলেন আইনজীবী খুরশীদ আলম খান। আদেশের বিষয়টি জানিয়ে তিনি প্রথম আলোকে বলেন, কোনো কিস্তি পরিশোধে ব্যর্থ হলে তাজউদ্দিনের জামিন বাতিল হয়ে যাবে বলেছেন আদালত। এই অর্থ পরিশোধের বিষয়টি মামলার তদন্তে প্রতিবন্ধকতা তৈরি ক​রবে না বলেও বলেছেন আদালত। আজ তাজউদ্দিন হাইকোর্টে আত্মসমর্পণ করে আগাম জামিনের আবেদন জানান। আবেদনটি নিষ্পত্তি করে আদালত এ আদেশ দেন।
বেসিক ব্যাংক কেলেঙ্কারির ঘটনায় গত বছরের ২১, ২২ ও ২৩ সেপ্টেম্বর গুলশান, মতিঝিল ও পল্টন থানায় ৫৬টি মামলা হয়।
