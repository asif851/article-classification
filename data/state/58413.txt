
উপমহাদেশের বিশিষ্ট সুরসম্রাট ওস্তাদ আলাউদ্দিন খাঁর পৈতৃক বাড়ি ব্রাহ্মণবাড়িয়ায় পৌনে চার একর (৩৭৬ শতক) জমি ভুয়া দলিলে ২৮ লাখ টাকায় বিক্রির অভিযোগ উঠেছে। আর ক্রেতা দাবিদার এক ব্যক্তি ওই জমির ওপর নামজারির আবেদন করেছেন। এ অবস্থায় জমিটিতে প্রস্তাবিত আলাউদ্দিন খাঁ একাডেমি নির্মাণ করা নিয়ে সংশয় দেখা দিয়েছে।মো. হোসেন খাঁ নামে জমির ওই ক্রেতা দাবি করেন, ওস্তাদ আলাউদ্দিন খাঁর নাতি আশিষ খাঁ ও তাঁর (আশিষ) ভাতিজা সিরাজ খাঁ যুক্তরাষ্ট্র থেকে সম্প্রতি দেশে এসে তাঁর কাছে ওই সম্পত্তি বিক্রি করেছেন। তবে স্থানীয় লোকজন জানান, তাঁরা আশিষ খাঁ ও সিরাজ খাঁকে এলাকায় এসে জমি বিক্রি করতে দেখেননি।ব্রাহ্মণবাড়িয়ার জেলা প্রশাসক মুহাম্মদ মোশাররফ হোসেন বলেন, ‘ওস্তাদ আলাউদ্দিন খাঁর সম্পত্তি যাঁরা বিক্রি করেছেন, তাঁদের পরিচয় নিয়ে সংশয় আছে। এ বিষয়ে তদন্ত চলছে। যুক্তরাষ্ট্র থেকে কেউ এসে জমি রেজিস্ট্রি করে দিয়েছেন, এমনটি হয়নি বলে আমরা নিশ্চিত হয়েছি। স্থানীয় একটি চক্র ওই সম্পত্তি আত্মসাৎ করতে উঠেপড়ে লেগেছে। ওস্তাদ আলাউদ্দিন খাঁ একাডেমি নির্মাণ করতে জায়গা নির্ধারণ করা হয়েছে। শিগগিরই জমি অধিগ্রহণ করা হবে।’জেলার নবীনগর উপজেলার সহকারী কমিশনারের (ভূমি) কার্যালয় সূত্রে জানা গেছে, উপজেলার শিবপুর গ্রামের মৃত আলী আকবর খাঁর (ওস্তাদ আলাউদ্দিন খাঁর ছেলে) ছেলে আশিষ খাঁ (৬০) ও মৃত দানেশ খাঁর ছেলে সিরাজ খাঁ (২৮) নামের দুজন ব্যক্তি গত ২ জুলাই ৩৭৬ শতক জায়গা বিক্রি করে দেন। ওই জমি ২৮ লাখ টাকায় কেনেন গ্রামের মৃত মহিউদ্দিন খাঁর ছেলে মো. হোসেন খাঁ। পরে ২০ জুলাই হোসেন খাঁ জায়গার নামজারি করতে উপজেলা ভূমি কার্যালয়ে অনুরোধ জানান। এ খবর জেনে গত ১৯ আগস্ট ‘সুরসম্রাট আলাউদ্দিন খাঁ স্মৃতি সংসদ’-এর সভাপতি ও গ্রামের বাসিন্দা রানা শামীম রতন ভুয়া দলিলের মাধ্যমে এ সম্পত্তি আত্মসাতের চেষ্টা করা হচ্ছে এমন দাবি তুলে উপজেলা সহকারী কমিশনারের (ভূমি) বরাবর সম্পত্তি রক্ষা ও নামজারি না করতে একটি লিখিত আবেদন করেন। শামীম প্রথম আলোকে বলেন, আলাউদ্দিন খাঁর কোনো বংশধর দেশে বসবাস করেন বলে তাঁর জানা নেই।গত ২৫ আগস্ট শিবপুর গ্রামে গিয়ে দেখা যায়, একাডেমি ভবন নির্মাণের প্রস্তাবিত জায়গার দক্ষিণে আলাউদ্দিন খাঁর নামে প্রতিষ্ঠিত কলেজ। কলেজের পশ্চিমে আলাউদ্দিন খাঁর ভাই ওস্তাদ আফতাব উদ্দিন খাঁর মাজার। মো. রফিক খাঁ নামের গ্রামের একজন বাসিন্দা বলেন, একটি চক্র ওস্তাদ আলাউদ্দিন খঁার সম্পত্তি আত্মসাৎ করতে মরিয়া হয়ে উঠেছে।জমির ক্রেতা মো. হোসেন খাঁ প্রথম আলোকে বলেন, ‘একটি মহল আমার বিরুদ্ধে উঠেপড়ে লেগেছে। তারা নানা অপপ্রচার চালাচ্ছে।’ উপজেলা সহকারী কমিশনার (ভূমি) মোহাম্মদ আবুল কালাম বলেন, ‘বিক্রি হওয়া সম্পত্তি নামজারি করা হবে না। কারণ, যে জায়গা মো. হোসেন খাঁ ক্রয় করেছেন, সেই জায়গা তাঁর দখলে েনই। তা ছাড়া ওস্তাদ আলাউদ্দিন খাঁর সম্পত্তি অধিকতর যাচাই-বাছাই না করে নামজারির সুযোগ েনই।’
