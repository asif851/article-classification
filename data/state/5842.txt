
যশোরে অনুমোদনহীন ওয়েল্ডিং কারখানায় সিলিন্ডার বিস্ফোরণে দুই শ্রমিকের মৃত্যু হয়েছে। যশোর সদর উপজেলার কিসমত নওয়াপাড়া এলাকায় ঢাকা-খুলনা মহাসড়কে সোমবার রাতে এ দুর্ঘটনা ঘটে।ফায়ার সার্ভিস ও প্রত্যক্ষদর্শী সূত্রে জানা গেছে, রাত সাড়ে আটটার দিকে নওয়াপাড়া এলাকার রজনীগন্ধা ফিলিং স্টেশনের পাশে মো. সুমন নামের এক ব্যক্তির গাড়ি মেরামতের কারখানায় বিকট শব্দে বিস্ফোরণ ঘটে। বিস্ফোরণের পর আগুন কারখানায় থাকা পেট্রল, লুব্রিকেন্টসহ বিভিন্ন দাহ্য পদার্থে ছড়িয়ে পড়ে। ভয়াবহ আগুনে দগ্ধ হয়ে ওয়েল্ডিংয়ের কাজ করা দুজন শ্রমিকের মৃত্যু হয়। তাৎক্ষণিকভাবে তাঁদের পরিচয় জানা যায়নি। আগুনে মেরামতের জন্য ওই কারখানায় রাখা দুইটি কাভার্ড ভ্যান, দুইটি ট্রাক ও একটি প্রাইভেট গাড়ি পুড়ে যায়। অগ্নিকাণ্ডের কারণে রাত সাড়ে আটটা থেকে সাড়ে ১১টা পর্যন্ত ওই মহাসড়কে যানবাহন চলাচল বন্ধ ছিল।
এ ব্যাপারে জানতে চাইলে ফায়ার সার্ভিস যশোরের সহকারী পরিচালক পরিমল চন্দ্র কুন্ডু বলেন, ওই কারখানায় ওয়েল্ডিং করার সময়ে অজ্ঞতার কারণে সিলিন্ডার বিস্ফোরণ ঘটে। মুহূর্তে সেখান থেকে আগুন ছড়িয়ে পড়ে দাহ্য পদার্থে। আগুনে কারখানার দুই শ্রমিকের মৃত্যু হয়েছে। আরও কয়েকজন আহত হয়েছেন। তিনি জানান, এ ধরনের কাজের জন্য ফায়ার সার্ভিসের অনুমোদন লাগে। কিন্তু ওই কারখানার সেই অনুমোদন নেই।
 
