
চলতি বছর বেসরকারি ব্যবস্থাপনায় হজে যেতে জনপ্রতি খরচ হবে ৩ লাখ ৩২ হাজার ৮৬৮ টাকা। হজ এজেন্সিজ অ্যাসোসিয়েশন অব বাংলাদেশ (হাব) আজ সোমবার সকালে রাজধানীর নয়াপল্টনে একটি রেস্তোরাঁয় বেসরকারি ব্যবস্থাপনায় হজের সর্বনিম্ন প্যাকেজ ঘোষণা করেছে। 
সংবাদ সম্মেলনে লিখিত বক্তব্যে তুলে ধরে হাবের মহাসচিব শাহাদাত হোসাইন তসলিম বলেন, কাল মঙ্গলবার থেকে বেসরকারি হজযাত্রীদের নিবন্ধন শুরু হবে। সংশ্লিষ্ট এজেন্সির ব্যাংক হিসাবে ১ লাখ ৩৮ হাজার ১৯১ টাকা জমা দিয়ে নিবন্ধন করা যাবে। তবে ১৫ এপ্রিলের মধ্যে হজ এজেন্সিকে প্যাকেজগুলোর সম্পূর্ণ টাকা পরিশোধ করতে হবে।  শাহাদাত হোসাইন বলেন, হাব ঘোষিত সর্বনিম্ন প্যাকেজের বাইরে পশু কোরবানি করতে হজযাত্রীদের ৫০০ সৌদি রিয়েল খরচ করতে হবে। প্রতিটি হজ এজেন্সিকে অন্তত দুটি প্যাকেজ ঘোষণা করতে হবে। তবে কোনো এজেন্সি হাব ঘোষিত সর্বনিম্ন প্যাকেজের চেয়ে কম টাকা নিতে পারবে না। বাংলাদেশ থেকে এবার ১ লাখ ২৭ হাজার ১৯৮ জন হজ করতে পারবেন। এর মধ্যে সরকারি ব্যবস্থাপনায় ৭ হাজার ১৯৮ জন এবং বেসরকারি ব্যবস্থাপনায় ১ লাখ ২০ হাজার জন হজ করার সুযোগ পাবেন। এবার প্রথম হজ ফ্লাইট হবে ১৪ জুলাই। চাঁদ দেখা সাপেক্ষে ২১ আগস্ট হজ অনুষ্ঠিত হতে পারে। ১ মার্চ থেকে হজ নিবন্ধন শুরু হয়েছে। চলবে ১১ মার্চ পর্যন্ত। এবার সরকারি ব্যবস্থাপনায় প্যাকেজ-১-এর আওতায় হজে যেতে ৩ লাখ ৯৭ হাজার ৯২৯ টাকা এবং প্যাকেজ-২-এর আওতায় ৩ লাখ ৩১ হাজার ৩৫৯ টাকা লাগবে। সংবাদ সম্মেলনে হাবের সভাপতি আবদুস সোবহান ভুঁইয়াসহ অন্য সদস্যরা উপস্থিত ছিলেন।
