
ঢাকায় হজরত শাহজালাল আন্তর্জাতিক বিমানবন্দরে আজ বুধবার পৃথক দুটি স্থান থেকে ২৬ কেজি সোনা উদ্ধার করা হয়েছে। এসব স্বর্ণের দাম প্রায় সাড়ে ১২ কোটি টাকা। ঢাকা কাস্টম হাউসের সহকারী কমিশনার শামসুল আরেফিন খান ও আর্মড পুলিশ ব্যাটালিয়নের (এপিবিএন) জ্যেষ্ঠ সহকারী কমিশনার আলমগীর হোসেন প্রথম আলো ডটকমকে জানান, মালয়েশিয়ার রাজধানী কুয়ালালামপুর থেকে আজ ভোর সোয়া চারটার দিকে রিজেন্ট এয়ারওয়েজের একটি উড়োজাহাজ ঢাকায় অবতরণ করে। গোপন খবরের ভিত্তিতে ভোর পাঁচটার দিকে উড়োজাহাজের প্রসাধনকক্ষে পরিত্যক্ত অবস্থায় ১৩ কেজি ৯৮০ গ্রাম সোনা উদ্ধার করেন কাস্টমসের সহকারী কমিশনার শামসুল আরেফিন খান ও আবদুল আলীম। এ সময় বিমানবন্দরে এপিবিএনের সদস্যরা উপস্থিত ছিলেন। এই সোনাগুলোর বাজারমূল্য প্রায় ছয় কোটি টাকা।শুল্ক গোয়েন্দা বিভাগের উপপরিচালক মোস্তাফিজুর রহমান জানান, আজ বিমানবন্দরের পণ্য গুদামে তল্লাশি চালিয়ে ১০টি সোনার বারের ১০ কেজি সোনা এবং দুই কেজি ওজনের সমপরিমাণ ৩৩১ সোনার চেন উদ্ধার করেছে শুল্ক গোয়েন্দাদের একটি দল। এসব স্বর্ণের দাম সাড়ে ছয় কোটি টাকা।
