
মানবতাবিরোধী অপরাধের দায়ে সালাউদ্দিন কাদের (সাকা) চৌধুরীর সাজা হলেও রায়ের বিরুদ্ধে কোনো প্রতিক্রিয়া দেখাবে না বিএনপি।দলটির দায়িত্বশীল একটি সূত্র জানায়, সালাউদ্দিন কাদের চৌধুরী বিএনপির সর্বোচ্চ নীতিনির্ধারণী ফোরাম স্থায়ী কমিটির সদস্য হলেও তাঁর ব্যক্তিগত অপরাধের সঙ্গে দলের কোনো সম্পর্ক নেই। তবে আজ মঙ্গলবার রায় ঘোষণার পর একটি বিবৃতি দিয়ে বিচারের প্রক্রিয়াগত ত্রুটির কথা তুলে ধরতে পারে বিএনপি।এ ছাড়া রায় ঘোষণার পর চট্টগ্রামে ও সাকা চৌধুরীর নির্বাচনী এলাকায় কী ধরনের প্রতিক্রিয়া হয়, সেটা দেখে দলের পক্ষ থেকে পরে সিদ্ধান্ত নেওয়া হবে বলেও দলীয় আরেকটি সূত্র জানিয়েছে।এর আগে অন্তর্জাতিক অপরাধ ট্রাইব্যুনাল বিএনপির রাজনৈতিক মিত্র জামায়াতে ইসলামীর ছয়জন নেতার ফাঁসি ও যাবজ্জীবন কারাদণ্ডের রায় দিয়েছেন। এসব রায়ের পর জামায়াত সহিংস প্রতিক্রিয়া দেখালেও বিএনপি চুপ ছিল। রায়ের পক্ষে-বিপক্ষে কিছু বলেনি।তবে বিএনপির কোনো নেতার বিরুদ্ধে এটাই প্রথম রায়। এ রায়ের বিরুদ্ধে বিএনপি কোনো প্রতিক্রিয়া দেখাবে কি না—জানতে চাইলে দলটির স্থায়ী কমিটির সদস্য মওদুদ আহমদ বলেছেন, তাঁদের দল গণতন্ত্র ও আইনের শাসনে বিশ্বাসী। বিচারের বিরুদ্ধে তাঁরা নন। তিনি বলেন, সালাউদ্দিন কাদের চৌধুরীর বিরুদ্ধে রায়ের পর বিএনপির কী প্রতিক্রিয়া হবে, তা দল আলোচনা করে সিদ্ধান্ত নেবে।জানা গেছে, সালাউদ্দিন কাদের চৌধুরীর স্ত্রী ফারহাত কাদের চৌধুরী স্বামীর মামলার কার্যক্রম শুরুর পর থেকে বিভিন্ন সময় মামলার অবস্থা সম্পর্কে বিএনপির চেয়ারপারসন খালেদা জিয়াকে অবহিত করে আসছেন। সর্বশেষ গত সপ্তাহে ফারহাত কাদের খালেদা জিয়ার সঙ্গে দেখা করেন।
