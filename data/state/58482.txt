
প্রায় এক বছর তিন মাস পর গতকাল বৃহস্পতিবার হবিগঞ্জ পৌরসভার মেয়রের দায়িত্ব বুঝে পেলেন জি কে গউছ। এর আগে তিনি সাবেক অর্থমন্ত্রী শাহ এ এম এস কিবরিয়া হত্যা মামলায় কারাগারে ছিলেন।২০১৫ সালের ৩০ ডিসেম্বর অনুষ্ঠিত হবিগঞ্জ পৌর নির্বাচনে কারাগার থেকে মেয়র নির্বাচিত হন জেলা বিএনপির সাধারণ সম্পাদক জি কে গউছ। এর আগে টানা দুবার তিনি মেয়র ছিলেন। মেয়র থাকা অবস্থায় সাবেক অর্থমন্ত্রী ও আওয়ামী লীগ নেতা শাহ এ এম এস কিবরিয়া হত্যা মামলায় অভিযুক্ত হন। ২০১৪ সালের ২৮ ডিসেম্বর আদালতে আত্মসমর্পণ করেন। গত বছরের ২০ মার্চ স্থানীয় সরকার ও পল্লী উন্নয়ন মন্ত্রণালয় এক আদেশে তাঁকে সাময়িক বরখাস্ত করে।চলতি বছরের ৪ জানুয়ারি উচ্চ আদালত থেকে জামিন লাভ করেন জি কে গউছ। ২২ জানুয়ারি তিনি স্থানীয় সরকার মন্ত্রণালয়ের ওই আদেশের বিরুদ্ধে হাইকোর্টে রিট করেন। আদালত মন্ত্রণালয়ের আদেশ স্থগিত করেন। আদালতের এ আদেশের পরিপ্রেক্ষিতে মন্ত্রণালয় পুনরায় এক চিঠিতে জি কে গউছকে মেয়রের দায়িত্ব বুঝে দেওয়ার নির্দেশ দেন। গতকাল হবিগঞ্জ পৌরসভার ভারপ্রাপ্ত মেয়র দিলীপ দাসের কাছ থেকে দায়িত্ব গ্রহণ করেন জি কে গউছ।দায়িত্ব নিয়ে জি কে গউছ বলেন, রাজনৈতিক কারণে দুটি বছর তাঁকে কারাগারে রেখে হয়রানি করা হয়েছে। তিনি অপরাধ বা অন্যায় করে থাকলে হবিগঞ্জের মানুষ বিপুল ভোটে মেয়র নির্বাচিত করতেন না। তিনি যখন কারাগারে যান, তখন পৌরসভার তহবিলে ১ কোটি ৯৭ লাখ টাকা ছিল। গতকাল দায়িত্ব গ্রহণকালে এ তহবিলে দেখতে পান মাত্র ১৪ লাখ ২২ হাজার টাকা আছে।
