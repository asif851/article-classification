
নীলফামারীর সৈয়দপুর মহিলা ডিগ্রি কলেজের এক প্রভাষকের বিরুদ্ধে ওই প্রতিষ্ঠানের এক ছাত্রীকে উত্ত্যক্ত করার অভিযোগ পাওয়া গেছে। ছাত্রীটি ১৯ মার্চ কলেজের অধ্যক্ষের কাছে নিজের নিরাপত্তা চেয়ে লিখিত অভিযোগ করে।অভিযোগ সূত্রে জানা যায়, একাদশ শ্রেণির মানবিক বিভাগের ওই ছাত্রী কলেজের খালেদা জিয়া ছাত্রীনিবাসে থেকে পড়াশোনা চালিয়ে যাচ্ছে। বেশ কিছুদিন যাবৎ কলেজের মনোবিজ্ঞান বিভাগের ওই প্রভাষক মুঠোফোনে ওই ছাত্রীকে উত্ত্যক্ত করে আসছিলেন। ছাত্রীটি কথা বলতে না চাইলে মুঠোফোনে অশোভন খুদে বার্তা (এসএমএস) পাঠাতেন। এ ছাড়া মেয়েটিকে বিভিন্ন সময় তাঁর সঙ্গে বেড়াতে যাওয়ার জন্যও চাপ সৃষ্টি করে আসছিলেন ওই প্রভাষক। এমন আচরণে শ্রেণিকক্ষেও ছাত্রীটি নিরাপত্তাহীনতায় ভুগতে থাকে বলে অভিযোগে উল্লেখ করা হয়। অভিযোগ দেওয়ার পরদিন থেকে ওই শিক্ষক কলেজে অনুপস্থিত রয়েছেন।মুঠোফোনে ওই শিক্ষকের সঙ্গে যোগাযোগ করা হলে তিনি নিজেকে নির্দোষ দাবি করে বলেন, তাঁর বিরুদ্ধে ষড়যন্ত্র করা হচ্ছে।সৈয়দপুর মহিলা ডিগ্রি কলেজের ভারপ্রাপ্ত অধ্যক্ষ তহমিদুর রহমানের সঙ্গে কথা হয় গতকাল বৃহস্পতিবার। তিনি অভিযোগ পাওয়ার কথা স্বীকার করে জানান, বিষয়টি কলেজ পরিচালনা পর্ষদকে জানানো হয়েছে।কলেজের পরিচালনা পর্ষদের সভাপতি স্থানীয় সাংসদ ও বিরোধীদলীয় হুইপ শওকত চৌধুরীর সঙ্গে যোগাযোগ করা হলে অভিযোগের বিষয়টি অবগত হয়েছেন বলে তিনি নিশ্চিত করেন।
 
