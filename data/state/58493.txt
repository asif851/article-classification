
তিন দিনের ব্যবধানে হজরত শাহজালাল আন্তর্জাতিক বিমানবন্দরে আজ শনিবার আবারও সোনা আটকের ঘটনা ঘটেছে।
দুপুরে চার কেজি ৪৬৭ গ্রাম সোনাসহ রিয়াজুল হক (৩৫) নামের এক যাত্রীকে আটক করে শুল্ক কর্তৃপক্ষ।সৌদি আবর থেকে আসা এই যাত্রীর কাছ থেকে ১০ তোলা ওজনের ৩৮টি সোনার বার উদ্ধার করা হয়েছে। এ ছাড়া ৪০ গ্রাম স্বর্ণালঙ্কার পাওয়া গেছে।শুল্ক বিভাগের দাবি, উদ্ধার হওয়া এসব সোনার বাজারমূল্য ২ কোটি ৩০ লাখ টাকা।এর আগে গত বুধবার শাহজালাল বিমানবন্দরের গুদাম থেকে সাড়ে ২১ কোটি টাকা মূল্যের ৪৩ কেজি সোনার উদ্ধার করে শুল্ক গোয়েন্দা অধিদপ্তর।ঢাকা কাস্টমস হাউসের যুগ্ম কমিশনার কাজী মুহাম্মদ জিয়া উদ্দিন প্রথম আলোকে জানান, দুপুরে ঢাকায় আসা সৌদি এয়ারলাইনসের যাত্রী রিয়াজুলকে বিমানবন্দরের গ্রিন চ্যানেল পার হওয়ার সময় আটক করা হয়। রিয়াজুল তাঁর সঙ্গে থাকা ব্যাগ ও পকেটে এসব সোনা লুকিয়ে রেখেছিলেন।এ ঘটনায় আইনি ব্যবস্থা নেওয়া হচ্ছে।
