
ব্রাহ্মণবাড়িয়ার সরাইল উপজেলা ছাত্রলীগের কমিটি বিলুপ্ত করেছে জেলা ছাত্রলীগ। গত বুধবার রাতে জেলা ছাত্রলীগের সভাপতি মো. মাসুম বিল্লাহ ও সম্পাদক মো. রাসেল মিয়ার স্বাক্ষরিত এক সংবাদ বিজ্ঞপ্তি সূত্রে এ তথ্য পাওয়া গেছে। উপজেলা ছাত্রলীগ ও স্থানীয় সূত্রে জানা গেছে, ২০১২ সালের ৪ সেপ্টেম্বর বেলায়েত হোসেনকে সভাপতি ও হাফেজুল আসাদকে সাধারণ সম্পাদক করে ১০ সদস্যের উপজেলা ছাত্রলীগের কমিটি করে তাঁদের ২১ দিনের মধ্যে ৫১ সদস্যের পূর্ণাঙ্গ কমিটি গঠনের দায়িত্ব দেওয়া হয়েছিল। কিন্তু ওই বছরের ২১ অক্টোবর দলীয় কোন্দলে খুন হন উপজেলা আওয়ামী লীগের জ্যেষ্ঠ সহসভাপতি এ কে এম ইকবাল আজাদ। এতে উপজেলা আওয়ামী লীগসহ সব সহযোগী ও ভ্রাতৃপ্রতিম সংগঠনের কার্যক্রমে স্থবিরতা দেখা দেয়। জেলা ছাত্রলীগের সভাপতি মাসুম বিল্লাহ গতকাল শুক্রবার বিকেলে মুঠোফোনে প্রথম আলোকে বলেন, ইকবাল আজাদ হত্যা মামলার আসামি ছাত্রলীগের নেতা হাফেজুল আসাদ। এ ছাড়া বেলায়েত হোসেনও কয়েক মাস আগে একটি মামলার আসামি হন। ফলে তাঁদের দ্বারা দলীয় কোনো কর্মকাণ্ড চলছিল না। তাই তাঁদের কমিটি বিলুপ্ত করা হয়েছে। তিনি আরও বলেন, আগামী ১৫ নভেম্বরের মধ্যে নতুন কমিটি ঘোষণা করা হবে।
