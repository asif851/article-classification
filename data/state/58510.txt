
ঝিনাইদহের কালীগঞ্জ উপজেলায় পুলিশের সঙ্গে ‘বন্দুকযুদ্ধে’ এক অজ্ঞাত যুবক নিহত হয়েছেন। পুলিশের ভাষ্য, নিহত যুবক ডাকাতদলের সদস্য। আজ শনিবার ভোর রাতে উপজেলার শালিখা নুড়িতলা নামক স্থানে কালীগঞ্জ-মল্লিকপুর সড়কে এ ঘটনা ঘটে বলে দাবি পুলিশের। পুলিশের ভাষ্য, বন্দুকযুদ্ধে পুলিশের তিন সদস্য আহত হয়েছেন। ঘটনাস্থল থেকে বিভিন্ন ধরনের অস্ত্র ও গুলি উদ্ধার করা হয়েছে। কালীগঞ্জ থানার ভারপ্রাপ্ত কর্মকর্তা (ওসি) আনোয়ার হোসেনের ভাষ্য, নুড়িতলা নামক স্থানে সড়কে গাছ ফেলে একদল লোক ডাকাতি করছিল। এ সময় পুলিশের একটি টহলদল ঘটনাস্থলে পৌঁছায়। ডাকাতদল পুলিশের গাড়ি লক্ষ্য করে গুলি ছোড়ে। পুলিশও পাল্টা গুলি চালায়। উভয় পক্ষের মধ্যে প্রায় ৩০ মিনিট ধরে গোলাগুলি চলে। পরে ডাকাতদল পিছু হটে। ঘটনাস্থল থেকে এক ডাকাতকে গুলিবিদ্ধ অবস্থায় উদ্ধার করে পুলিশ। তাকে কালীগঞ্জ উপজেলা স্বাস্থ্য কমপ্লেক্সে নেওয়া হলে কর্তব্যরত চিকিৎসক মৃত ঘোষণা করেন। নিহত ব্যক্তির নাম-পরিচয় পাওয়া যায়নি। ঘটনাস্থল থেকে একটি রিভলবার, দুটি গুলি ও দুটি ধারালো অস্ত্র উদ্ধার করা হয়েছে। ওসি আনোয়ার হোসেন দাবি করেন, এ ঘটনায় আহত পুলিশের তিন সদস্য প্রাথমিক চিকিৎসা নিয়েছেন।
