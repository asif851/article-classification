
চাঁদাবাজির অভিযোগে এক চিকিৎসকের দায়ের করা মামলায় আত্মসমর্পণের পর কারাগারে পাঠানো হয়েছে আসামি সিলেট মহানগরের কোতোয়ালি থানার সাময়িক বরখাস্ত হওয়া এসআই মাসুদ রানাকে।প্রায় চার মাস পলাতক থাকার পর গতকাল বৃহস্পতিবার সিলেটের মুখ্য মহানগর হাকিম আদালতে আত্মসমর্পণ করেন মাসুদ। পরে আইনজীবীর মাধ্যমে জামিন প্রার্থনা করলে বিচারক মো. সাইফুজ্জামান জামিন নামঞ্জুর করে তাঁকে কারাগারে পাঠানোর নির্দেশ দেন।আদালত ও পুলিশ সূত্রে জানা যায়, কর্তব্যরত অবস্থায় গত বছরের ২৯ আগস্ট মধ্যরাতে নগরের শিবগঞ্জ খারপাড়া এলাকার বাসিন্দা ও দন্ত চিকিৎসক এ কে এম নূরুল আম্বিয়ার বাসায় যান কোতোয়ালি থানার এসআই মাসুদ রানা। ওই চিকিৎসকের কাছে এক লাখ টাকা চাঁদা দাবি করেন তিনি। অন্যথায় নাশকতার মামলায় গ্রেপ্তারের হুমকি দেন। চিকিৎসক তখন বাসার পাশের একটি এটিএম বুথ থেকে ১০ হাজার টাকা তুলে দেন।পরদিন চিকিৎসক ঘটনাটি সিলেট মহানগর পুলিশের ঊর্ধ্বতন কর্মকর্তাদের লিখিতভাবে জানান অভিযোগের সত্যতা পেয়ে এসআই মাসুদকে সাময়িকভাবে বরখাস্ত করা হয় ওই দিন।
