
ভ্যাটবিরোধী শিক্ষার্থীদের আন্দোলনে এখন আনন্দের সুর। সরকার ভ্যাট প্রত্যাহার করে নিয়েছে—বিভিন্ন সূত্র থেকে এমন খবর পাচ্ছেন শিক্ষার্থীরা। রাজধানীর মিরপুর রোড, ধানমন্ডি, উত্তরার হাউস বিল্ডিং, পান্থপথ, চট্টগ্রামের সিডিএ অ্যাভিনিউ থেকে অবরোধ তুলে নিয়েছেন শিক্ষার্থীরা। অনেকে আনন্দ ও বিজয় মিছিলে মেতেছেন। তবে ভ্যাট প্রত্যাহারের সিদ্ধান্তের ব্যাপারে এই প্রতিবেদন লেখা পর্যন্ত সরকারের কোনো সূত্র থেকে নিশ্চিত হওয়া যায়নি।
রাজধানীর উত্তরার হাউস বিল্ডিং মোড় থেকে আমাদের প্রতিবেদক জানান, সকাল থেকে শিক্ষার্থীরা সেখানে বিক্ষোভ করছিলেন। দুপুর সাড়ে ১২টার দিকে তাঁরা আনন্দ ও বিজয় মিছিল শুরু করেন। শিক্ষার্থীরা বলেন, পুলিশ ও বিভিন্ন সূত্র থেকে তাঁরা খবর পেয়েছেন সরকার ভ্যাট প্রত্যাহার করে নিয়েছে। এই প্রতিবেদন লেখা পর্যন্ত ওই এলাকায় সড়ক অবরোধ নেই। শিক্ষার্থীরা মিছিল করতে করতে নিজ নিজ বিশ্ববিদ্যালয়ের ক্যাম্পাসে ফিরে গেছেন। উত্তরায় যান চলাচল স্বাভাবিক রয়েছে। শান্তা মারিয়াম বিশ্ববিদ্যালয়ের শিক্ষার্থী ইমতিয়াজ উদ্দিন প্রথম আলোকে বলেন, ‘ক্যাম্পাসে যাচ্ছি। আজ ক্লাস করব না। কাল থেকে ক্লাসে ফিরে যাব।’
পান্থপথ এলাকা থেকে আমাদের প্রতিবেদক জানান, দুপুর সোয়া ১২টার দিকে শিক্ষার্থীরা সড়ক অবরোধ তুলে নিয়েছেন। তাঁদের অনেকে ক্যাম্পাসে ফিরে গেছেন। বেলা একটা পর্যন্ত অনেকে সড়কের একপাশে অবস্থান করেন। ওয়ার্ল্ড ইউনিভার্সিটির শিক্ষার্থী নুরুল আমিন বলেন, তাঁরা কিছুটা দ্বিধাদ্বন্দ্বে রয়েছেন। কারণ বিভিন্ন জায়গা থেকে সরকার ভ্যাট প্রত্যাহার করে নিয়েছে বলে শোনা গেলেও তাঁরা এ ব্যাপারে নিশ্চিত হতে চান। একটার পর প্রায় সবাই চলে যান।
ঘটনাস্থল থেকে আমাদের প্রতিবেদকেরা জানান, ধানমন্ডির ২৭ নম্বরে মিরপুর রোড, প্রগতি সরণির নতুন বাজার, গুলশান, চট্টগ্রামের ওয়াসার মোড়ের সিডিএ অ্যাভিনিউয়ের দুই পাশ থেকে শিক্ষার্থীরা অবরোধ তুলে নিয়েছেন। এসব সড়কে যানবাহন চলাচল স্বাভাবিক রয়েছে।

সরকার ভ্যাট প্রত্যাহার করেছেন বলে বিভিন্ন সূত্রে খবর পেয়েছেন বেসরকারি বিশ্ববিদ্যালয়ের শিক্ষার্থীরা। বিজয় চিহ্ন দেখিয়ে আনন্দ প্রকাশ করছেন তাঁরা। ছবিটি আজ রাজধানীর ধানমন্ডি থেকে তোলা।
আনন্দে কেক কেটে ভাগাভাগি করে খাচ্ছেন শিক্ষার্থীরা। ছবিটি আজ ধানমন্ডি থেকে তোলা।
ধানমন্ডিতে শিক্ষার্থীদের আনন্দমিছিল।
একসঙ্গে আন্দোলন, একসঙ্গে উদ্‌যাপন। ধানমন্ডি থেকে ছবিটি তোলা।
রাস্তায় শিক্ষার্থীদের আনন্দ। ছবিটি ধানমন্ডি থেকে তোলা।   আরও  পড়ুন..
শিক্ষার্থীরা আজও রাস্তায়
