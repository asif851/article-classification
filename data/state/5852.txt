
নির্বাচন কমিশন (ইসি) গঠনের সার্চ কমিটি নিয়ে বিতর্ক করলে ক্ষতি বিএনপিরই হবে বলে মনে করেন বাণিজ্যমন্ত্রী ও আওয়ামী লীগের উপদেষ্টা পরিষদের সদস্য তোফায়েল আহমেদ। তিনি বলেন, সবার সঙ্গে আলোচনা করে রাষ্ট্রপতি ছয়জন নিরপেক্ষ ব্যক্তির সমন্বয়ে সার্চ কমিটি গঠন করেছেন।
আজ বৃহস্পতিবার সচিবালয়ে জাপানের রাষ্ট্রদূত মাসাতো ওয়াতানাবির বৈঠকের পর সাংবাদিকদের প্রশ্নের জবাবে বাণিজ্যমন্ত্রী এসব কথা বলেন।
বাণিজ্যমন্ত্রী তোফায়েল আহমেদ বলেন, ‘এটাকে বিতর্কিত করলে ক্ষতিটা কিন্তু বিএনপিরই হবে। কারণ, পরে দেখা যাবে যেটাকে বিতর্কিত করেছে, তার কার্যকলাপের অধীনেই নির্বাচনে গেছে। আমি মনে করি, বিএনপি যে প্রতিক্রিয়া তড়িৎ গতিতে দিয়েছে, এভাবে প্রতিক্রিয়া দেওয়া ঠিক হয়নি। কারণ, রাষ্ট্রপতি যেটাই করবেন, সেটাকেই তাঁরা বিরোধিতা করবেন।’
তোফায়েল বলেন, ‘একটা কাজ করা যেতে পারত—বিএনপি সার্চ কমিটির একটা লিস্ট দিত, সেটা যদি রাষ্ট্রপতি করতেন, তাহলে হয়তো তারা খুশি হতো। কিন্তু সেটা তো বাস্তবসম্মত নয়।’
