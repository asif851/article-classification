
জাতীয় সংসদে বিরোধীদলীয় নেতা খালেদা জিয়ার বক্তব্যের সমালোচনা করেছেন মহাজোটের সাংসদেরা। তাঁরা বলেছেন, খালেদা জিয়া সরকার ও সংসদকে অবৈধ বলে অসাংবিধানিক সরকারকে আমন্ত্রণ জানিয়েছেন।
সাংসদেরা এ বিষয়ে স্পিকারের রুলিং দাবি করলে ডেপুটি স্পিকার শওকত আলী বলেন, ‘অনেকে অনেক কথা বলেন, যার কোনো সাংবিধানিক ভিত্তি নেই। আমরা সংবিধান মেনে চলব।’
গত শুক্রবার সোহরাওয়ার্দী উদ্যানের জনসভায় বিরোধীদলীয় নেতা খালেদা জিয়া বলেছেন, ২৭ অক্টোবর থেকে সরকার অবৈধ।
আজ রোববার জাতীয় সংসদে মাগরিবের নামাজের বিরতির পর জাসদ নেতা মইনুদ্দীন খান বাদল পয়েন্ট অব অর্ডারে এক অনির্ধারিত আলোচনায় এই বিতর্কের সূত্রপাত ঘটান।
এ সময় আমির হোসেন আমু বলেন, জামায়াতের হাতে বিএনপি জিম্মি। তারা গণতন্ত্রের নামে আন্দোলন চালিয়ে দেশকে অকার্যকর রাষ্ট্র আফগানিস্তান ও ইরাক বানাতে চায়। আলোচনার নামে কালক্ষেপণ করে তারা দেশকে নৈরাজ্যের দিকে নিয়ে যেতে চায়।
তোফায়েল আহমেদ বলেন, ‘রাষ্ট্রনায়কোচিত সিদ্ধান্ত নিয়ে বিরোধীদলীয় নেত্রীর বেঁধে দেওয়া সময়ের মধ্যে প্রধানমন্ত্রী শেখ হাসিনা ফোন করেছেন। প্রধানমন্ত্রীর এই পদক্ষেপ দেশবাসী ব্যাপক সমর্থন জানাচ্ছে এবং বিরোধীদলীয় নেত্রীর সিদ্ধান্তকে ভুল হিসেবে আখ্যায়িত করছেন।’ তিনি বলেন, ২৫ অক্টোবর শুক্রবার সোহরাওয়ার্দী উদ্যানে বিরোধীদলীয় নেত্রী দুদিনের মধ্যে সংলাপের উদ্যোগ না নিলে হরতাল পালনের কথা বলেছেন। কিন্তু তিনি কথা রাখেননি।
খালেদা জিয়ার উদ্দেশে সুরঞ্জিত সেনগুপ্ত বলেন, ‘অল্পবিদ্যা ভয়ংকরী তাঁকে আমি বলব না। তবে “লিমিটেড ল্যাংগুয়েজ” নিয়ে রাষ্ট্র পরিচালনা করা যায় না।’ সংবিধানের ২১ ও ৭ (ক) অনুচ্ছেদের দিকে স্পিকারের দৃষ্টি আকর্ষণ করে সুরঞ্জিত বলেন, ‘খালেদা জিয়া রাষ্ট্রদ্রোহ অপরাধ করেছেন। তিনি সংবিধানের ঊর্ধ্বে নন। সংসদের মেয়াদ প্রথম বৈঠক থেকে পাঁচ বছর অর্থাত্ ২৪ জানুয়ারি পর্যন্ত। আর নতুন নির্বাচিত সরকার দায়িত্ব গ্রহণ না করা পর্যন্ত বর্তমান সরকার তার দায়িত্ব পালন করবে।’
খালেদা জিয়াকে উদ্দেশ করে ওয়ার্কার্স পার্টির রাশেদ খান মেনন বলেন, ‘সংবিধান, সরকার ও জাতীয় সংসদকে তিনি অস্বীকার করেছেন। শুধু তা-ই নয়, তিনি নিজেকেও অস্বীকার করেছেন। এটা তিনি করতে পারেন না। কারণ তিনি জাতীয় সংসদের বিরোধী দলের নেতা।’ সরকারকে অস্বীকারের মধ্য দিয়ে খালেদা জিয়া কী চাচ্ছেন—এ প্রশ্ন তুলে মেনন বলেন, ‘তিনি কি “কাউন্টার রেভেল্যুশনের” চেষ্টা করছেন? এর উপাদান জড়ো করছেন?’
মইনুদ্দীন খান বাদল বলেন, ‘এ দেশে রাজতন্ত্র না থাকলেও কাউকে কাউকে রানি বানিয়ে ফেলেছি, যাঁরা আইন-আদালতের ঊর্ধ্বে। বিষয়টির দিকে সংসদের নজর দেওয়া উচিত।’
অনির্ধারিত আলোচনায় আরও অংশ নেন শেখ ফজলুল করিম সেলিম ও জাতীয় পার্টির মুজিবুল হক।
