
রাজধানীর খিলগাঁওয়ে র‍্যাবের তল্লাশি চৌকিতে হামলার চেষ্টার সময় এক যুবক নিহত হয়েছেন বলে জানিয়েছে র‍্যাব। আহত হয়েছেন র‍্যাবের দুই সদস্য। আজ শনিবার ভোর সাড়ে চারটা থেকে পৌনে পাঁচটার দিকে এ ঘটনা ঘটে।
সকাল সাড়ে নয়টার দিকে র‍্যাব–৩–এর অধিনায়ক লেফটেন্যান্ট কর্নেল তুহিন মোহাম্মদ মাসুদ ঘটনাস্থলে এক ব্রিফিংয়ে জানান, ওই যুবক মোটরসাইকেলে করে তল্লাশি চৌকির কাছাকাছি আসেন। এ সময় র‍্যাব সদস্যরা তাঁকে থামতে বলেন। কিন্তু তিনি না থেমে ‘ক্রস’ করার চেষ্টা করেন। এ অবস্থায় পরিস্থিতির কারণে তাঁকে গুলি করে র‍্যাব। এতে তিনি নিহত হন। আহত হন দুই র‍্যাব সদস্য।
লেফটেন্যান্ট কর্নেল তুহিন মোহাম্মদ মাসুদ আরও বলেন, যুবকের পোশাক ও তাঁর কাছে যে সরঞ্জামাদি আছে, তাতে বিস্ফোরক থাকার সম্ভাবনা রয়েছে। বোমা নিষ্ক্রিয়কারী দল কাজ শুরু করেছে। তারা বলছে, কিছু সিগন্যাল পাচ্ছে। যুবকের মোটরসাইকেলের নম্বরপ্লেট নেই।  আহত র‍্যাব সদস্যরা ঢাকা মেডিকেল কলেজ হাসপাতালে চিকিৎসাধীন।
এটা র‍্যাবের নিয়মিত তল্লাশি চৌকি কি না, তা জানতে চাইলে লেফটেন্যান্ট কর্নেল তুহিন মোহাম্মদ মাসুদ বলেন, নির্জন জায়গা হওয়ায় এখানে অসাধু লোকজন যাতায়াত করে। এ কারণে তল্লাশি চৌকি বসানো হয়। হামলাকারী কোথা থেকে আসছিলেন, জঙ্গিগোষ্ঠীর সঙ্গে সম্পৃক্ততা আছে কি না, তা জানেন না বলে জানান তিনি।
ব্রিফিংয়ের আগে তুহিন মোহাম্মদ মাসুদ জানান, ওই যুবকের পিঠে একটি ব্যাগ রয়েছে। একটি বেল্ট আছে। এর মধ্যে বিস্ফোরক আছে বলে র‍্যাব সন্দেহ করছে।

সকাল সোয়া নয়টার পরে পুলিশের অপরাধ তদন্ত বিভাগের (সিআইডি) ক্রাইম সিন ইউনিট ঘটনাস্থলে পৌঁছেছে।
সরেজমিনে দেখা যায়, র‍্যাবের তল্লাশি চৌকিটি শেখের জায়গা ও নন্দীপাড়ার সংযোগ সড়কে। আশপাশে ধানখেত ও খালি জায়গা। তেমন জনবসতি নেই। কিছুটা দূরে জনবসতি আছে। দূর থেকে ঘটনাস্থলে নিহত ব্যক্তিকে পড়ে থাকতে দেখা গেছে। তাঁর মাথার কাছে একটি ব্যাগ ও লাল রঙের মোটরসাইকেল পড়ে আছে। পরনে শার্ট ও জিনসের প্যান্ট।
গতকাল শুক্রবার বেলা একটার দিকে হজরত শাহজালাল আন্তর্জাতিক বিমানবন্দরের অদূরে র‍্যাব সদর দপ্তরের ফোর্সেস ব্যারাকে আত্মঘাতী হামলা হয়। এতে র‍্যাবের দুই সদস্য আহত হন। হামলার পরে গতকাল বেলা তিনটার দিকে দেশের সব কারাগার, অভ্যন্তরীণ ও আন্তর্জাতিক বিমানবন্দরে সতর্কতা জারি করা হয়।
আরও পড়ুন:র‍্যাব ব্যারাকে আত্মঘাতী হামলা
