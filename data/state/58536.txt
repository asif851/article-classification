
সিটি করপোরেশন নির্বাচনে বিএনপির চেয়ারপারসন খালেদা জিয়ার নেতৃত্বে বিএনপি-জামায়াত পরিকল্পিতভাবে সন্ত্রাস, নাশকতা ও নৈরাজ্য সৃষ্টির অপচেষ্টা চালাচ্ছে। নির্বাচনের দিন তিনি যেকোনো অপতৎপরতা চালাতে পারেন। আজ রোববার প্রধান নির্বাচন কমিশনার (সিইসি) কাজী রকিবউদ্দীন আহমদের সঙ্গে সাক্ষাৎ করে ১৪ দলের নেতারা এ আশঙ্কার কথা জানান।
সাম্যবাদী দলের সাধারণ সম্পাদক দিলীপ বড়ুয়ার নেতৃত্বে ১৪ দল নেতারা সিইসির কাছে এ সংক্রান্ত একটি লিখিত অভিযোগও জমা দেন।আওয়ামী লীগের সভাপতিমণ্ডলীর সদস্য ও ১৪ দলের মুখপাত্র মোহাম্মদ নাসিম স্বাক্ষরিত ওই অভিযোগপত্রে আরও উল্লেখ করা হয়, ‘দেশের রাজনৈতিক পরিবেশকে আবার অস্থিতিশীল করতে এবং সিটি করপোরেশন নির্বাচনকে প্রশ্নবিদ্ধ করার ষড়যন্ত্রের অংশ হিসেবে খালেদা জিয়া নির্বাচনী আচরণ বিধি লঙ্ঘন ও নির্বাচনী আইন পরিপন্থী কর্মকাণ্ড চালিয়ে যাচ্ছেন। বেআইনিভাবে মোটর শোভাযাত্রা করে তিনি নির্বাচনী আইন লঙ্ঘন করছেন। এসব কাজ জনগণের ভোটাধিকার হরণের পরিকল্পিত ষড়যন্ত্র এবং বিদ্যমান শান্তিপূর্ণ গণতান্ত্রিক পরিবেশ বিঘ্নিত করার প্ররোচনা। এসব কাজ উসকানিমূলক কর্মকাণ্ডের নামান্তর বলে দেশবাসী মনে করেন।’খালেদা জিয়ার নির্বাচনী আচরণবিধি পরিপন্থী কর্মকাণ্ডের বিরুদ্ধে প্রয়োজনীয় আইনানুগ ব্যবস্থা নিতে ১৪ দলের পক্ষ থেকে অনুরোধ জানানো হয়।সাক্ষাৎ শেষে বাংলাদেশের ওয়ার্কার্স পার্টির সাধারণ সম্পাদক ফজলে হোসেন বাদশা সাংবাদিকদের বলেন, খালেদা জিয়ার যে রাজনৈতিক ধারা, সেই ধারায় সুষ্ঠু নির্বাচন করা খুব কঠিন। সেই সতর্ক বার্তা নির্বাচন কমিশনে পৌঁছে দিয়েছি। খালেদা জিয়া তিন সিটি নির্বাচনে অস্বাভাবিক পরিবেশ সৃষ্টি করার যড়যন্ত্র করছেন। তিনি বলেন, বিএনপি চেয়ারপারসন খালেদা জিয়া যেন তিন সিটি নির্বাচনে কোনো ধরনের সন্ত্রাস, নাশকতা ও নৈরাজ্য সৃষ্টি করতে না পারেন সে বিষয়ে নির্বাচন কমিশনকে সতর্ক করা হয়েছে।নির্বাচনে ১৪ দল সেনাবাহিনী মোতায়েন চায় কিনা সাংবাদিকদের এমন প্রশ্নের জবাবে ফজলে হোসেন বাদশা বলেন, ‘আমরা মনে করি না সেনাবাহিনীকে রেগুলার ফোর্স হিসেবে ব্যবহারের সুযোগ রয়েছে।’ খালেদা জিয়া কোনো ধরনের সন্ত্রাস, নাশকতা, নৈরাজ্য সৃষ্টি করে জনজীবনে দুর্ভোগ সৃষ্টি করতে না পারে তা নিশ্চিত করতে তিনি ইসির হস্তক্ষেপ কামনা করেন।প্রতিনিধি দলে আরও উপস্থিত ছিলেন জাসদের শিরিন আখতার, গণতন্ত্রী পার্টির সাধারণ সম্পাদক শাহাদত হোসেন, ন্যাপের যুগ্ম সাধারণ সম্পাদক ইসমাইল হোসেন, বাংলাদেশের সমাজতান্ত্রিক দলের রেজাউল রশীদ খান, জাতীয় পার্টির (জেপি) আবুল খায়ের চৌধুরী ও আওয়ামী লীগের রিয়াজুল কবির কাওসার প্রমুখ।
