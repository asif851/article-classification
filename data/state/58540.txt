
নীলফামারী-২ আসনের সাংসদ আসাদুজ্জামান নূর ব্যক্তিগত তহবিল থেকে দুস্থ ও অসহায় পরিবারের মাঝে ১৫টি ঘর নির্মাণসামগ্রী, দুটি ভ্যান, দুটি হুইলচেয়ার ও শতাধিক ব্যক্তিকে চিকিৎসা সহায়তা দিয়েছেন। গতকাল সোমবার নীলফামারীতে সাংসদের নিজ বাসভবনে এসব বিতরণ করা হয়।বিতরণ অনুষ্ঠানে উপস্থিত ছিলেন নীলফামারী সদর উপজেলা পরিষদের ভাইস চেয়ারম্যান শাহিদ মাহমুদ, সদর উপজেলা আওয়ামী লীগের সাধারণ সম্পাদকআবুজার রহমান, জেলা আওয়ামী লীগের সাংগঠনিক সম্পাদক হাফিজুর রশীদ, নীলফামারী চেম্বারের সভাপতি আবদুল ওয়াহেদ সরকার প্রমুখ।সাংসদ নূরের ব্যক্তিগত সহকারী তরিকুল ইসলাম বলেন, ব্যক্তিগত তহবিল থেকে ১৪ বছর ধরে এ কর্মসূচি অব্যাহত আছে। প্রতি মাসে গৃহহীন ১০-১২টি পরিবারকে ঘর নির্মাণসামগ্রী দেওয়া হয়। ঘর নির্মাণসামগ্রীর পাশাপাশি পরিবহন ও নির্মাণ ব্যয়ও তহবিল থেকে দেওয়া হয়।সদর উপজেলার ইটাখোলা ইউনিয়নের চৌধুরীপাড়া গ্রামের মকছুদা বেওয়া (৭০) বলেন, ‘মোর থাকিবার কোনো বুদ্ধি আছোলো না। এই ঘরটা পায়া মোর খুব উপকার হইল। ইমন উপকার আর হয় না।’পঞ্চপুকুর ইউনিয়নের মিস্ত্রিপাড়া গ্রামের ঝলমলি বেওয়া (৬০) বলেন, ‘স্বামী ২৫ বছর আগত মারা গেইছে। মোক কাঁও দেখে না। মাইনষের বাড়িত কামকাজ করি মাইনষের ঘরত থাকোঁ। এলা কামকাজ করি নিজের ঘরত আরাম করি থাকির পাইম।’
 
