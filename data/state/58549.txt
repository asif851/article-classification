
ঢাকা উত্তর সিটি করপোরেশনের (ডিএনসিসি) মেয়র আনিসুল হকের প্রতি শ্রদ্ধা জানিয়েছেন প্রধানমন্ত্রী শেখ হাসিনা। আজ শনিবার বেলা পৌনে দুইটার দিকে তিনি আনিসুল হকের বনানীর বাসভবনে যান। প্রধানমন্ত্রী প্রায় ২০ মিনিট সেখানে অবস্থান করেন বলে জানান প্রয়াত মেয়রের একান্ত সচিব আবরাউল হাসান।
আবরাউল হাসান প্রথম আলোকে বলেন, মেয়রের মরদেহের পাশে দাঁড়িয়ে সুরা ফাতিহা পাঠ করেন প্রধানমন্ত্রী। এরপর আনিসুল হকের পরিবারের সদস্যদের সঙ্গে তিনি কথা বলেন।
এর আগে আজ বেলা একটায় আনিসুল হকের মরদেহ বহনকারী বাংলাদেশ বিমানের উড়োজাহাজ বিজি ০০২ হজরত শাহজালাল আন্তর্জাতিক বিমানবন্দরে অবতরণ করে। মেয়রের মরদেহের সঙ্গে দেশে এসেছেন তাঁর স্ত্রী রুবানা হক, ছেলে নাভিদুল হক, দুই মেয়ে ওয়ামিক উমায়রা ও তানিশা ফারিয়াম্যান হক। বিমানবন্দরে আওয়ামী লীগের সাধারণ সম্পাদক ও সেতুমন্ত্রী ওবায়দুল কাদের, বাণিজ্যমন্ত্রী তোফায়েল আহমেদ, সংস্কৃতিমন্ত্রী আসাদুজ্জামান নূরসহ বেশ কয়েকজন মন্ত্রী উপস্থিত ছিলেন। আনিসুল হকের ছোট ভাই সেনাপ্রধান জেনারেল আবু বেলাল মো. শফিউল হকও উপস্থিত ছিলেন। বিমানবন্দর থেকে আনিসুল হকের মরদেহ তাঁর বনানীর বাসভবনে নেওয়া হয়। সেখান থেকে বিকেলে আর্মি স্টেডিয়ামে নেওয়ার পর বাদ আসর তাঁর জানাজা হবে। পরে তাঁকে বনানী কবরস্থানে দাফন করা হবে।
 
