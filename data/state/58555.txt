
মুন্সিগঞ্জের শ্রীনগর উপজেলায় হরতালের সময় বোমা হামলায় এক পুলিশ কনস্টেবল আহত হওয়ার ঘটনায় করা মামলায় বিএনপি ও এর অঙ্গ-সহযোগী সংগঠনের ৭৭ নেতা-কর্মী জামিন পেয়েছেন। গতকাল মঙ্গলবার বিচারপতি কামরুল ইসলাম সিদ্দিকী ও মো. হাবিবুল গনির সমন্বয়ে গঠিত হাইকোর্ট বেঞ্চ তাঁদের চার সপ্তাহের অন্তর্বর্তীকালীন জামিন দেন।জামিন পাওয়া নেতাদের মধ্যে রয়েছেন শ্রীনগর উপজেলা বিএনপির সভাপতি মমিন আলী, সাধারণ সম্পাদক দেলোয়ার হোসেন, উপজেলা যুবদলের সভাপতি জয়নাল আবেদীন, সাধারণ সম্পাদক মতিউর রহমান, উপজেলা শ্রমিক দলের সভাপতি দিদারুল আলম ও জেলা স্বেচ্ছাসেবক দলের সভাপতি আওলাদ হোসেন।মামলায় উল্লেখ করা হয়, ৫ নভেম্বর ১৮-দলীয় জোটের হরতাল চলাকালে শ্রীনগরের ছনবাড়িতে ঢাকা-মাওয়া মহাসড়কে পুলিশের সঙ্গে বিএনপির নেতা-কর্মীদের সংঘর্ষ হয়। এ সময় একটি পেট্রলবোমায় দগ্ধ হন পুলিশ কনস্টেবল মো. মনিরুজ্জামান।
