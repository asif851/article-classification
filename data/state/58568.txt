
সিলেটের বিয়ানীবাজারে ট্রাকচাপায় সিএনজিচালিত অটোরিকশার চালক ও তিন যাত্রী নিহত হয়েছেন। আজ শুক্রবার সন্ধ্যার দিকে সিলেট-বিয়ানীবাজার সড়কের আলীনগরের কাছে এ দুর্ঘটনা ঘটে। এ সময় অটোরিকশায় থাকা আরও দুই যাত্রী গুরুতর আহত হয়েছেন।
নিহত চারজনের মধ্যে দুজনের পরিচয় মিলেছে। তাঁরা হলেন কানাইঘাট উপজেলার গাছবাড়ির দুলাল আহমদ (২৬) ও জকিগঞ্জের গঙ্গাজল গ্রামের বাসিন্দা অটোরিকশাচালক আবদুল আহাদ (৩২)। নিহত অপর দুজনের বয়স ৩০ থেকে ৩৫ বছরের মধ্যে।
বিয়ানীবাজার থানার ভারপ্রাপ্ত কর্মকর্তা (ওসি) জানান, চারজনের লাশ উদ্ধার করা হয়েছে। এর মধ্যে দুজনের পরিচয় পাওয়া গেছে। বাকি দুজনের পরিচয় জানতে পাশের থানায় বার্তা পাঠানো হয়েছে।
প্রত্যক্ষদর্শীদের বরাত দিয়ে পুলিশ জানায়, সিলেট থেকে যাত্রী নিয়ে অটোরিকশাটি বিয়ানীবাজার যাচ্ছিল। সন্ধ্যা পৌনে ছয়টার দিকে আলীনগরের কাছে বিপরীত দিক থেকে আসা দ্রুতগতির একটি ট্রাক চাপা দিলে অটোরিকশাটি দুমড়েমুচড়ে যায়। এতে অটোরিকশার চালক ও পাঁচজন যাত্রীর মধ্যে দুজন ঘটনাস্থলে মারা যান। আহত তিনজনকে স্থানীয় লোকজন উদ্ধার করে হাসপাতালে নেওয়ার পথে অপর এক যাত্রী মারা যান।
দুর্ঘটনার পর ট্রাক ফেলে চালক পালিয়ে যাওয়ার চেষ্টা করলে স্থানীয় জনতা ধাওয়া করে গোলাপগঞ্জ উপজেলার রানাপিং বাজার এলাকায় তাঁকে আটক করেন। এ ঘটনায় বিক্ষুব্ধ জনতা সড়ক অবরোধ করলে সিলেট-বিয়ানীবাজার-জকিগঞ্জ সড়কে যানবাহন চলাচল বন্ধ হয়ে যায়।
