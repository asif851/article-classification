
পূর্বাঞ্চল রেলওয়ের ৪২টি আন্তনগর ট্রেনের রানিং টাইম (পরিচালন সময়) আগামী ১ মার্চ থেকে কমছে। এসব ট্রেনের পরিচালন সময় সর্বনিম্ন ১০ মিনিট থেকে সর্বোচ্চ ১ ঘণ্টা ৫ মিনিট পর্যন্ত কমানো হচ্ছে। ফলে এখনকার চেয়ে কম সময়ে যাত্রীরা গন্তব্যে পৌঁছাতে পারবেন। ঢাকা, চট্টগ্রাম, সিলেট ও ময়মনসিংহ বিভাগ নিয়ে রেলওয়ের পূর্বাঞ্চল গঠিত। পূর্বাঞ্চল রেলওয়ের অধীনে মোট ৪৬টি আন্তনগর ট্রেন চলে।রেলওয়ের নিয়ন্ত্রণ কক্ষ সূত্র জানায়, তিন মাস ধরে আন্তনগর ট্রেনগুলোর নির্ধারিত সূচি মেনে গন্তব্যে পৌঁছানোর হার ৯৪ শতাংশের ওপর। অবশ্য গন্তব্যে পৌঁছার নির্দিষ্ট সময় থেকে কোনো ট্রেন ২০ মিনিট দেরিতে পৌঁছালেও সেটিকে ‘সময়ানুবর্তিতা’ হিসেবে ধরে নেয় রেলওয়ে কর্তৃপক্ষ। গত শনিবার পূর্বাঞ্চলের আন্তনগর ট্রেনগুলোর সূচি মেনে গন্তব্যে পৌঁছানোর হার ছিল ৯৫ শতাংশ, এর আগের দিন শুক্রবার ৯৪ শতাংশ, বৃহস্পতিবার ৮৮ শতাংশ, বুধবার ৯৫ শতাংশ, মঙ্গলবার ৯৭ শতাংশ, সোমবার ৯৫ শতাংশ ও রোববার ৯৩ শতাংশ আন্তনগর ট্রেন সূচি মেনে গন্তব্যে পৌঁছেছে।ঢাকা থেকে চট্টগ্রামগামী আন্তনগর ট্রেন তূর্ণা এক্সপ্রেসের পরিচালন সময় এখন ৭ ঘণ্টা ৪০ মিনিট। আগামী ১ মার্চ থেকে এই ট্রেনটির পরিচালন সময় হবে ৬ ঘণ্টা ৫০ মিনিট। অর্থাৎ ট্রেনটি ৫০ মিনিট আগে গন্তব্যে পৌঁছাবে। ট্রেনটি ঢাকার কমলাপুর স্টেশন থেকে প্রতিদিন রাত সাড়ে ১১টায় চট্টগ্রামের উদ্দেশে যাত্রা করে। এখন সকাল ৭টা ১০ মিনিটে চট্টগ্রামে পৌঁছায়। ১ মার্চ থেকে পৌঁছাবে সকাল ৬টা ২০ মিনিটে। পরিচালন সময় কমলেও ট্রেনটির যাত্রার সূচি অপরিবর্তিত থাকবে। একইভাবে ঢাকা থেকে চট্টগ্রামগামী মহানগর প্রভাতী এবং চট্টগ্রাম থেকে ঢাকাগামী গোধূলী এক্সপ্রেসের পরিচালন সময়ও বর্তমানের চেয়ে ১ ঘণ্টা ৫ মিনিট করে কমছে। সিলেট-ঢাকা রেলপথের পারাবত এক্সপ্রেসের পরিচালন সময় ৪০ মিনিট কমবে বলে রেলওয়ে পূর্বাঞ্চলের মহাব্যবস্থাপকের কার্যালয় সূত্র জানায়।সর্বশেষ গত বছরের ২২ ফেব্রুয়ারি ঢাকা-চট্টগ্রাম রেলপথে আন্তনগর সুবর্ণ, গোধূলী ও প্রভাতী; চট্টগ্রাম-সিলেট রেলপথে পাহাড়িকা; ঢাকা-নোয়াখালী রেলপথে উপকূল এক্সপ্রেসসহ সাতটি আন্তনগর ট্রেনের পরিচালন সময় কমেছিল। দেশের প্রথম বিরতিহীন ট্রেন সুবর্ণ এক্সপ্রেসের পরিচালন সময় তখন কমানো হয়েছিল ৩০ মিনিট। ট্রেনটি ঢাকার কমলাপুর থেকে বেলা তিনটায় যাত্রা শুরু করে চট্টগ্রাম পৌঁছাচ্ছে রাত সাড়ে আটটায়। নতুন সূচিতে (১ মার্চ থেকে কার্যকর) ঢাকা থেকে আগের সময় অনুযায়ীই সুবর্ণ ছাড়বে। তবে চট্টগ্রামে পৌঁছাবে এখনকার চেয়ে ২০ মিনিট আগে রাত ৮টা ১০ মিনিটে।রেলপথ মন্ত্রণালয়ের সচিব মো. ফিরোজ সালাহ উদ্দিন প্রথম আলোকে বলেন, রেলপথে বিপুল বিনিয়োগের সুফল দেশবাসী ধীরে ধীরে পাবে। প্রথম ধাপে (১ মার্চ) ঢাকা-চট্টগ্রাম রেলপথে ট্রেনের রানিং টাইম গড়ে ৫ থেকে সাড়ে ৫ ঘণ্টায় নামিয়ে আনা হচ্ছে। লাকসাম থেকে আখাউড়া পর্যন্ত রেলপথ ডাবল লাইনে উন্নীত হলে ঢাকা থেকে চট্টগ্রাম রেলপথে আন্তনগর ট্রেনের রানিং টাইম ৪ থেকে সাড়ে ৪ ঘণ্টায় নেমে আসবে।দেশের দ্বিতীয় বিরতিহীন আন্তনগর ট্রেন সোনার বাংলা চট্টগ্রাম থেকে প্রতিদিন বিকেল পাঁচটায় ঢাকার উদ্দেশে যাত্রা করে। ঢাকায় পৌঁছায় রাত ১০টা ৪০ মিনিটে। ১ মার্চ থেকে ট্রেনটি ঢাকায় পৌঁছাবে রাত ১০টা ১০ মিনিটে। আবার ঢাকা থেকে সকাল ৭টায় যাত্রা করে সোনার বাংলা চট্টগ্রামে পৌঁছাচ্ছে দুপুর ১২টা ৪০ মিনিটে। ১ মার্চ থেকে এটি চট্টগ্রামে পৌঁছাবে দুপুর ১২টা ১০ মিনিটে। অর্থাৎ চট্টগ্রাম থেকে ঢাকা যেতে ৩০ মিনিট এবং ঢাকা থেকে চট্টগ্রামে আসতে ২০ মিনিট পরিচালন সময় কমছে।ঢাকা-কিশোরগঞ্জ রেলপথে এগারো সিন্ধুর প্রভাতী, এগারো সিন্ধুর গোধূলী এবং কিশোরগঞ্জ এক্সপ্রেসের পরিচালন সময় ১০ মিনিট করে কমছে। তবে ঢাকা-সিলেট রেলপথে চলাচল করা কালনী এক্সপ্রেস (এক জোড়া) এবং ঢাকা-যমুনা সেতুর পূর্ব পাড় পর্যন্ত চলাচল করা যমুনা এক্সপ্রেস (এক জোড়া) ট্রেনের পরিচালন সময় কমানো হয়নি। এর মধ্যে সিগন্যাল সমস্যার কারণে কালনী এবং যমুনা এক্সপ্রেস ট্রেনের গতিপথ পরিবর্তনের উদ্যোগ নেওয়ায় এই দুই জোড়া ট্রেনের পরিচালন সময় কমানো হয়নি বলে জানান রেলওয়ের কর্মকর্তারা।ট্রেনের পরিচালন সময় কমাতে কেন এক বছর লাগল, তা জানতে চাইলে রেলওয়ে পূর্বাঞ্চলের মহাব্যবস্থাপক মো. আবদুল হাই বলেন, রেললাইনের সংস্কার ও মেরামতের কাজ দীর্ঘদিন ধরে চলছিল। সেটা শেষ হয়েছে। এর মধ্যে বিদেশ থেকে নতুন ১০০টি কোচ (বগি) রেলের বহরে যুক্ত হয়েছে। লক্কড়-ঝক্কড় পুরোনো কোচ সরিয়ে নতুন কোচ যুক্ত করা হয়েছে ট্রেনগুলোতে। ট্রেনের পরিচালন সময় কমানোর জন্য এখনই উপযুক্ত সময়। ছয়-সাত মাসের আগে সেটা সম্ভব ছিল না।রেলওয়ের বিভিন্ন অনিয়ম ও যাত্রীসেবার মান বাড়ানো নিয়ে নিয়মিত লেখালেখি ও প্রস্তাব তুলে ধরা হয় সামাজিক যোগাযোগমাধ্যম ফেসবুকের ‘পাবলিক সার্ভিস হেল্প গ্রুপ’ নামের একটি পাতায়। এই গ্রুপটির সদস্যরা রেলপথ সচিবের সঙ্গে গত কয়েক মাসে চারবার বৈঠকও করেছেন। ফেসবুকের এই গ্রুপটির সঙ্গে যুক্ত বিনিয়োগ বোর্ড চট্টগ্রাম অঞ্চলের পরিচালক মো. মাহবুব কবীর। তিনি বলেন, কয়েক হাজার কোটি টাকা বিনিয়োগের পরও ঢাকা-চট্টগ্রাম রেলপথে ট্রেনের পরিচালন সময় কেন চার থেকে সাড়ে চার ঘণ্টায় নেমে আসবে না? ১ মার্চ থেকে ট্রেনের নতুন পরিচালন সূচি রেলওয়ে কর্তৃপক্ষ কার্যকর করতে পারলে যাত্রীরা তাদের ধন্যবাদ দেবেন।
