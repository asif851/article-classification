
টাঙ্গাইলে গতকাল শনিবার বিজয় দিবস উপলক্ষে মুক্তিযুদ্ধের শহীদদের রুহের মাগফিরাত কামনায় আয়োজিত এক দোয়ার অনুষ্ঠানে বঙ্গবন্ধু শেখ মুজিবুর রহমানের খুনিদের জন্য দোয়া করায় মাদ্রাসার একজন অধ্যক্ষকে আটক করেছে পুলিশ।
পুলিশ ও প্রত্যক্ষদর্শী ব্যক্তিদের ভাষ্য, সকালে গোপালপুর উপজেলা মুক্তিযোদ্ধা সংসদ কার্যালয়ে বঙ্গবন্ধুর প্রতিকৃতিতে পুষ্পমাল্য অর্পণ ও মুক্তিযুদ্ধে শহীদদের রুহের মাগফিরাত কামনায় দোয়ার আয়োজন করে উপজেলা প্রশাসন। মোনাজাত পরিচালনা করেন গোপালপুর দারুল উলুম কামিল মাদ্রাসার অধ্যক্ষ ফায়জুল আমীন সরকার। দোয়ার একপর্যায়ে তিনি বলেন, ‘হে আল্লাহ, তুমি পঁচাত্তরে বঙ্গবন্ধু হত্যাকারীদের বেহেশত নসিব করো। হে আল্লাহ, তুমি বঙ্গবন্ধু হত্যাকারী যাদের ফাঁসি হয়েছে, তাদের বেহেশত নসিব করো।’ এতে উপস্থিত লোকজন হতবাক হন। এ সময় উত্তেজনা দেখা দিলে উপস্থিত নেতারা পরিস্থিতি সামাল দেন।
তবে ফায়জুল আমীন সাংবাদিকদের বলেছেন, ভুলবশত বঙ্গবন্ধুর খুনিদের জন্য দোয়াসূচক বাক্য বের হয়ে গেছে।
এ বিষয়ে গোপালপুর উপজেলা মুক্তিযোদ্ধা সংসদের সাবেক কমান্ডার ও গোপালপুর কামিল মাদ্রাসা পরিচালনা কমিটির সভাপতি আবদুস সোবহান বলেন, ফায়জুল আমীন হয়তো মুখ ফসকে ওই কথা বলে ফেলেছেন। তবে তাঁর বিরুদ্ধে ব্যবস্থা নেওয়া হবে।
গোপালপুর থানার ভারপ্রাপ্ত কর্মকর্তা (ওসি) হাসান আল মামুন বলেন, আটক ব্যক্তির বিরুদ্ধে মামলার প্রস্তুতি চলছে।
 
