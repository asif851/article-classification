
কক্সবাজারের পুলিশ সুপার (এসপি) এ কে এম ইকবাল হোসেন বলেছেন, কক্সবাজারকে নিরাপদ রাখতে পুলিশ অবৈধ অস্ত্রধারী ও ইয়াবা ব্যবসায়ীদের বিরুদ্ধে বিশেষ অভিযান শুরু করেছে।গতকাল বৃহস্পতিবার বিকেলে জেলা পুলিশ সুপারের সম্মেলনকক্ষে আয়োজিত সংবাদ সম্মেলনে তিনি এসব কথা জানান। তিনি বলেন, গত জানুয়ারি ও ফেব্রুয়ারিতে জেলার আট উপজেলা থেকে ১৫৪টি আগ্নেয়াস্ত্রসহ ৩৫ জন সন্ত্রাসী ও অস্ত্র ব্যবসায়ীকে গ্রেপ্তার করা হয়েছে। একই সময় ২ লাখ ৫৫ হাজার ৩০৩টি ইয়াবা বড়িসহ ৩১৩ ব্যক্তিকে আটক করেছে পুলিশ।পুলিশ সুপার ইকবাল হোসেন বলেন, মহেশখালীর দুর্গম পাহাড়ের কিছু আস্তানায় অস্ত্র তৈরি হচ্ছে। ইতিমধ্যে পুলিশ মহেশখালীতে অভিযান চালিয়ে ৩৫টি অস্ত্র ও ১২৫টি কার্তুজ উদ্ধার করেছে। গ্রেপ্তার করা হয় অস্ত্র তৈরির ছয় কারিগর ও বিক্রেতাকে। তিনি বলেন, তাঁরা কক্সবাজারকে অবৈধ অস্ত্র ও ইয়াবামুক্ত করতে চান।সংবাদ সম্মেলনে উপস্থিত ছিলেন অতিরিক্ত পুলিশ সুপার আফসারুল হক টুটুল, সহকারী পুলিশ সুপার (চকরিয়া সার্কেল) কাজী মতিউল ইসলাম, সহকারী পুলিশ সুপার (সদর সার্কেল) সৌমিত্র চাকমা, মহেশখালী থানার ভারপ্রাপ্ত কর্মকর্তা (ওসি) প্রদীপ কুমার দাশ ও ওসি (ডিবি) অংসা থোয়াই।
