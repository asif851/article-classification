
ডাক ও টেলিযোগাযোগ প্রতিমন্ত্রী তারানা হালিমকে হুমকি দেওয়া হয়েছে বলে তিনি জানিয়েছেন। আজ শুক্রবার সকালে প্রতিমন্ত্রী তারানা হালিম প্রথম আলোকে বলেন, অবৈধ ভিওআইপি ও অবৈধ সিম বন্ধে সরকারের চলমান কার্যক্রম বন্ধ করতেই তাঁকে এ হুমকি দেওয়া হয়।
প্রথম আলোকে দেওয়া তারানা হালিমের ভাষ্য, গতকাল বৃহস্পতিবার সচিবালয়ে তাঁর অফিসের টেলিফোন নম্বরে ফোন করে এই হুমকি দেওয়া হয়েছে। তিনি বলেন, ‘আমাকে ফোন করে বলা হয়েছে, অবৈধ ভিওআইপি ও অবৈধ সিমের ব্যাপারে আপনার এত লাফালাফির দরকার নেই। আপনি ধীরে চলেন।’ এর জবাবে ওই ব্যক্তিকে তিনি প্রশ্ন করেন, ‘আমি ধীরে কেন চলব? আপনি কে আমাকে হুকুম দেওয়ার?’
কারা হুমকি দিতে পারে—এমন প্রশ্নের জবাবে তারানা হালিম বলেন, ‘কণ্ঠ শুনে মনে হয়েছে কোনো প্রভাবশালী ব্যক্তিই এই হুমকি দিয়েছে। প্রধানমন্ত্রীর নির্দেশে আমি কাজ করছি। কোনো হুমকিতেই এসব কাজ বন্ধ হবে না। আর আমি বিক্রি হওয়ার মতো কেউ না।’
প্রতিমন্ত্রী তারানা হালিম বলেন, বিষয়টি তিনি আইনশৃঙ্খলা রক্ষাকারী বাহিনীকে জানিয়েছেন। র‍্যাপিড অ্যাকশন ব্যাটালিয়ন (র‍্যাব) ওই ফোন নম্বরটি তদন্ত করে দেখছে।
