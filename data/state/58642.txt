
বরগুনার আমতলী উপজেলায় তিন পুলিশের ওপর হামলা ও পুলিশের ওয়্যারলেস সেট ভেঙে ফেলার অভিযোগে স্থানীয় এক আইনজীবী ও তাঁর চাচাতো ভাইকে গত রোববার রাতে গ্রেপ্তার করেছে পুলিশ। গ্রেপ্তার হওয়া দুজন হলেন আইনজীবী মাইনুল আহসান তালুকদার ও রিপন তালুকদার।মাইনুল আহসান তালুকদারের পরিবারের সদস্যদের অভিযোগ, পুলিশ মাইনুলকে গ্রেপ্তারের পর রাতে থানা হেফাজতে তাঁর ওপর নির্দয় নির্যাতন চালিয়েছে।তবে আমতলী থানার ওসি পুলক চন্দ্র রায় অভিযোগ অস্বীকার করেছেন।থানা-পুলিশ সূত্র জানায়, গত রোববার রাত ১০টার দিকে আমতলী-পটুয়াখালী মহাসড়কের ঘটখালী এলাকায় রিপন তালুকদার ও বরিশাল থেকে প্রকাশিত একটি পত্রিকার সাংবাদিক অপু রায়ের মোটরসাইকেলের মুখোমুখি সংঘর্ষ হয়। এতে উভয় মোটরসাইকেলের চার আরোহী আহত হন।মাইনুল আহসান তালুকদার চাচাতো ভাইয়ের আহত হওয়ার খবর পেয়ে ৭-৮ জন লোক নিয়ে হাসপাতালে আসেন। এ সময় আহত সাংবাদিক অপু রায়কে মারধর করায় পুলিশ বাধা দেয়। এ সময় মাইনুল এসআই আরিফুর রহমানের হাতে থাকা ওয়্যারলেস সেট কেড়ে নিয়ে ভেঙে ফেলেন বলেও অভিযোগ করে পুলিশ।
