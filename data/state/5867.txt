
আগামীকাল শনিবার দেশের ২ কোটি ২৫ লাখ শিশুকে ভিটামিন ‘এ’ খাওয়ানো হবে। শিশুদের ভরা পেটে স্বাস্থ্যকেন্দ্রে আনার অনুরোধ জানিয়েছে স্বাস্থ্য ও পরিবার কল্যাণ মন্ত্রণালয়। অসুস্থ শিশুকে এই ক্যাপসুল খাওয়ানো হবে না।
দেশের ১ লাখ ২০ হাজার স্থায়ী টিকা কেন্দ্র ছাড়াও বাসস্ট্যান্ড, লঞ্চঘাট, ফেরিঘাট, ব্রিজের টোল প্লাজা, বিমানবন্দর, রেলস্টেশন, খেয়াঘাটসহ বিভিন্ন স্থানে আরও ২০ হাজার ভ্রাম্যমাণ কেন্দ্রে শিশুদের ভিটামিন ‘এ’ খাওয়ানো হবে। ৬-১১ মাস বয়সী সব শিশুকে একটি করে নীল ক্যাপসুল এবং ১২-৫৯ মাস বয়সী সব শিশুকে একটি করে লাল রঙের ক্যাপসুল খাওয়ানো হবে।
দেশব্যাপী শিশুদের ভিটামিন ‘এ’ ক্যাপসুল খাওয়ানো উপলক্ষে গতকাল বৃহস্পতিবার স্বাস্থ্য মন্ত্রণালয়ে প্রেস ব্রিফিংয়ের আয়োজন করা হয়। ব্রিফিংয়ে স্বাস্থ্য প্রতিমন্ত্রী জাহিদ মালেক বলেন, কুচক্রী মহলের নেতিবাচক প্রচারণায় জাতীয় ভিটামিন ‘এ’ ক্যাম্পেইন যেন ব্যাহত না হয়, সে জন্য গণমাধ্যম ও সুশীল সমাজকে সতর্ক থাকতে হবে।
প্রতিমন্ত্রী বলেন, নিরাপদ ক্যাপসুলই শিশুদের খাওয়ানো হবে। রাতকানা রোগ থেকে রক্ষা পেতে ও রোগপ্রতিরোধক্ষমতা বাড়াতে ৬ মাস বয়স থেকে ৫ বছর বয়সী শিশুদের এই ক্যাপসুল খাওয়া জরুরি।
