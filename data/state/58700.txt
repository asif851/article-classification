
ফেনীতে আজ বৃহস্পতিবার আলাদা দুটি সড়ক দুর্ঘটনায় দুজন নিহত হয়েছেন। ঢাকা-চট্টগ্রাম মহাসড়ক ও ফেনী-ছাগলনাইয়া সড়কে এ ঘটনা ঘটে। নিহত দুজন হলেন কুমিল্লার চৌদ্দগ্রাম উপজেলার মাটিশা (উল্লাপাড়া) গ্রামের মোস্তফা কামালের ছেলে রফিকুল ইসলাম জামশেদ (২৬) ও ছাগলনাইয়া উপজেলার দক্ষিণ মন্ডিয়া গ্রামের কাজী আবদুর রহমানের ছেলে কাজী মফিজুর রহমান (২৭)। প্রত্যক্ষদর্শীরা জানান, সকাল সাড়ে আটটার দিকে ঢাকা-চট্টগ্রাম মহাসড়কের ফেনী বাইপাস অংশের মোহাম্মদ আলী বাজারের পাশে একটি দ্রুতগামী কাভার্ড ভ্যান মোটরসাইকেল আরোহী জামশেদকে চাঁপা দিলে তিনি ঘটনাস্থলেই মারা যান। সকাল নয়টার দিকে ফেনী-ছাগলনাইয়া সড়কের বাংলাবাজার এলাকায় একটি অটোরিকশা থেকে নেমে রাস্তার পাশে দাঁড়ান পোশাক শিল্প শ্রমিক মফিজুর। এ সময় একটি দ্রুতগামী ট্রাক তাঁকে চাঁপা দিলে তিনি ঘটনাস্থলে মারা যান। ফেনী সদর হাসপাতালের আবাসিক চিকিৎসা কর্মকর্তা অসিম কুমার সাহা জানান, ময়নাতদন্তের জন্য নিহত দুজনের লাশ হাসপাতালে নেওয়া হয়েছে। ছাগলনাইয়া থানার ভারপ্রাপ্ত কর্মকর্তা (ওসি) রাশেদ খান চৌধুরী ও ফেনী সদর মডেল থানার উপপরিদর্শক (এসআই) জিয়াউল হক ঘটনা দুটির তথ্যের সত্যতা নিশ্চিত করেছেন।
