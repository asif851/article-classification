
চলতি অর্থবছরে লক্ষ্যমাত্রার চেয়েও বেশি রাজস্ব আদায় করেছে জাতীয় রাজস্ব বোর্ড (এনবিআর)। এ বছর সামগ্রিক হিসাবে এনবিআর ১ লাখ ৫৪ হাজার ৭৮৪ কোটি টাকা রাজস্ব আদায় করেছে। আজ বুধবার সকালে এনবিআর এ হিসাবে চূড়ান্ত করেছে।
এনবিআর সূত্রে জানা গেছে, এ বছর রাজস্ব আদায়ের লক্ষ্যমাত্রা ছিল ১ লাখ ৫০ হাজার কোটি টাকা। আদায় হয়েছে এর চেয়ে বেশি। এর মধ্যে সবচেয়ে বেশি রাজস্ব আদায় হয়েছে মূল্য সংযোজন কর (মূসক) থেকে। এর পরিমাণ ৫৫ হাজার ৬৮৪ কোটি টাকা। এ ছাড়া আয়কর থেকে ৫৪ হাজার ২৪৫ কোটি টাকা এবং আমদানি পর্যায়ে শুল্ক থেকে আদায় হয়েছে ৪৪ হাজার ৮৫৫ কোটি টাকা।
