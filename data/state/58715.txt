
সৈয়দ আবুল মকসুদের গবেষণাগ্রন্থ ‘ঢাকা বিশ্ববিদ্যালয় ও বাংলাদেশে উচ্চশিক্ষা’ এবং ফয়জুল ইসলামের গল্পের বই ‘খোয়াজ খিজিরের সিন্দুক’ ‘প্রথম আলো বর্ষসেরা বই’-এর পুরস্কার পেয়েছে। সৈয়দ আবুল মকসুদের বইটি পুরস্কার পেয়েছে মননশীল শাখায় এবং ফয়জুল ইসলামের বইটি সৃজনশীল শাখায়। ১৪২২ বাংলা সনে বাংলাদেশে প্রকাশিত মৌলিক বইগুলোর মধ্য থেকে বিচারকমণ্ডলী বই দুটিকে পুরস্কৃত করার সিদ্ধান্ত নেয়। প্রথম আলোর উদ্যোগে ১৩ বছর ধরে এ পুরস্কার দেওয়া হচ্ছে।অধ্যাপক ড. সিরাজুল ইসলাম চৌধুরীর সভাপতিত্বে আবুল মোমেন, মোহীত উল আলম, সোনিয়া নিশাত আমিন ও ফারুক মঈনউদ্দীনের সমন্বয়ে এবারের বিচারকমণ্ডলী গঠন করা হয়। বিজয়ী এ দুই লেখকের প্রত্যেককে ১ লাখ টাকা, ক্রেস্ট ও অভিজ্ঞানপত্র দিয়ে আনুষ্ঠানিকভাবে সম্মানিত করা হবে। অনুষ্ঠানটি হবে ১৪ জানুয়ারি ২০১৭ বিকেল পাঁচটায় বাংলা একাডেমির আবদুল করিম সাহিত্যবিশারদ মিলনায়তনে। সাহিত্য অনুরাগীদের জন্য অনুষ্ঠানটি উন্মুক্ত থাকবে। সৈয়দ আবুল মকসুদের বইটি প্রকাশ করেছে প্রথমা প্রকাশন। ফয়জুল ইসলামের বইটি বেরিয়েছে সমগ্র প্রকাশন থেকে।সৈয়দ আবুল মকসুদের জন্ম ২৩ অক্টোবর ১৯৪৬, মানিকগঞ্জে। তিনি ঢাকা বিশ্ববিদ্যালয়ের স্নাতক। পেশা হিসেবে বরণ করেন সাংবাদিকতাকে। পরে বার্লিনের ইন্টারন্যাশনাল ইনস্টিটিউট অব জার্নালিজম থেকে সাংবাদিকতা বিষয়ে উচ্চতর প্রশিক্ষণ নেন। চাকরিজীবনে সর্বশেষ ছিলেন বাংলাদেশ সংবাদ সংস্থা বাসসের বার্তা সম্পাদক। এক বিশেষ পরিস্থিতিতে প্রতিবাদ হিসেবে বাসস থেকে তিনি পদত্যাগ করেন। তিনি চট্টগ্রাম থেকে প্রকাশিত দৈনিক সুপ্রভাত-এর সম্পাদক ছিলেন। বর্তমানে ফ্রিল্যান্স সাংবাদিক হিসেবে কাজ করছেন।সৈয়দ আবুল মকসুদ দেশের বিশিষ্ট গবেষক, জনপ্রিয় কলামিস্ট, পরিবেশ-সামাজিক-মানবাধিকার আন্দোলনের অগ্রবর্তী কর্মী। তাঁর এ পর্যন্ত প্রকাশিত বইয়ের সংখ্যা ৩০–এর বেশি। তাঁর কয়েকটি বই ‘পূর্ববঙ্গে রবীন্দ্রনাথ’, ‘রবীন্দ্রনাথের ধর্মতত্ত্ব ও দর্শন’, ‘ঢাকার বুদ্ধদেব বসু’, ‘সৈয়দ ওয়ালীউল্লাহর জীবন ও সাহিত্য’ (২ খণ্ড), ‘মওলানা আবদুল হামিদ খান ভাসানী’, ‘গান্ধী নেহরু অ্যান্ড নোয়াখালী’ ও ‘গান্ধী ক্যাম্প’। বাংলা একাডেমি পুরস্কার, ঋষিজ পুরস্কারসহ বিভিন্ন পুরস্কারে তিনি ভূষিত হয়েছেন।ফয়জুল ইসলামের জন্ম ২৪ নভেম্বর ১৯৬৩, ঢাকার সিদ্ধেশ্বরীতে। মাধ্যমিক ও উচ্চমাধ্যমিক পর্যায়ে পড়েছেন পাবনা জিলা স্কুল ও পাবনা এডওয়ার্ড কলেজে। রাজশাহী বিশ্ববিদ্যালয় থেকে অর্থনীতিতে স্নাতক ও স্নাতকোত্তর। পরে উন্নয়ন অর্থনীতিতে স্নাতকোত্তর ডিগ্রি নেন যুক্তরাষ্ট্রের উইলিয়ামস কলেজ থেকে। প্রথম গল্পগ্রন্থ ‘নক্ষত্রের ঘোড়া’ প্রকাশিত হয় ১৯৯৮ সালে।ফয়জুল ইসলাম ১৯৯৪ সালে বাংলাদেশ সিভিল সার্ভিসে যোগ দেন। বর্তমানে বাংলাদেশ পরিকল্পনা কমিশনে উপপ্রধান হিসেবে কর্মরত।সৈয়দ আবুল মকসুদ পুরস্কারপ্রাপ্ত বই: ‘ঢাকা বিশ্ববিদ্যালয় ও বাংলাদেশে উচ্চশিক্ষা’ফয়জুল ইসলাম পুরস্কারপ্রাপ্ত বই: ‘খোয়াজ খিজিরের সিন্দুক’
