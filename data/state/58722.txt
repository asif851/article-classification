
স্বাস্থ্যসেবার জন্য সিঙ্গাপুরের ফেরার পার্ক হাসপাতালের সঙ্গে সমঝোতা স্মারক সই করেছে বাংলাদেশ পুলিশ।
আজ বৃহস্পতিবার দুপুরে পুলিশ সদর দপ্তরে পুলিশের মহাপরিদর্শক এ কে এম শহীদুল হক ও ফেরার পার্ক হাসপাতালের প্রধান নির্বাহী কর্মকর্তা পেং চাং মিয়ে নিজ নিজ সংস্থার পক্ষে ওই চুক্তি স্বাক্ষর করেছেন।
এ সমঝোতা স্মারকের আওতায় পুলিশ সদস্যরা হ্রাসকৃত মূল্যে ফেরার পার্ক হাসপাতালে বিভিন্ন ধরনের স্বাস্থ্যসেবা নিতে পারবেন। প্রাথমিক পর্যায়ে এ চুক্তির মেয়াদ ছয় মাস। পরে উভয় প্রতিষ্ঠান সমঝোতার ভিত্তিতে পুনরায় চুক্তি করবে। পুলিশ সদর দপ্তরের এক সংবাদ বিজ্ঞপ্তিতে এসব তথ্য জানানো হয়েছে।
চুক্তি স্বাক্ষর অনুষ্ঠানে আইজিপি বলেন, প্রতিনিয়ত পুলিশের সদস্য এবং কলেবর বাড়ছে। দেশের আইনশৃঙ্খলা রক্ষার সময় অনেক পুলিশ সদস্য মারাত্মক দুর্ঘটনার শিকার হন। আহত পুলিশ সদস্যদের চিকিত্সাসহ অন্য সদস্যদের চিকিত্সাসেবায় এ চুক্তি নবদিগন্তের সূচনা করবে। এ চুক্তির আওতায় পুলিশ সদস্যদের আরও সুযোগ-সুবিধা বাড়ানোর বিষয়ে হাসপাতাল কর্তৃপক্ষকে অনুরোধ জানান আইজিপি।
সমঝোতা স্মারক স্বাক্ষর অনুষ্ঠানে সিআইডির অতিরিক্ত আইজিপি শেখ হিমায়েত হোসেন, অতিরিক্ত আইজিপি (প্রশাসন ও অপারেশনস) মো. মোখলেসুর রহমান, র‍্যাবের মহাপরিচালক বেনজীর আহমেদ, ডিএমপি কমিশনার মো. আছাদুজ্জামান মিয়াসহ ঊর্ধ্বতন কর্মকর্তারা উপস্থিত ছিলেন।
 
