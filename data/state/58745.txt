
হবিগঞ্জের চুনারুঘাট সীমান্তে সাত ভারতীয় নাগরিকসহ ১৪ জনকে আটক করেছে বর্ডার গার্ড বাংলাদেশ (বিজিবি)। অবৈধভাবে ভারতে প্রবেশের সময় আজ শনিবার তাঁদের আটক করা হয়। আটক ভারতীয়দের ভারতীয় সীমান্তরক্ষী বাহিনী বিএসএফের কাছে হস্তান্তর করা হয়েছে।
বিজিবি সূত্রে জানা গেছে, আজ বেলা চারটার হবিগঞ্জের চুনারুঘাট উপজেলার কমলপুর সীমান্ত দিয়ে ১৪ জন নারী-পুরুষ ভারতে প্রবেশের চেষ্টা করে। এ সময় বিজিবির সদস্যরা তাঁদের আটক করেন। আটক করা লোকজনের মধ্যে সাতজন ভারতীয় ও সাতজন বাংলাদেশি নাগরিক।
আটক ভারতীয়রা হলেন, বুধু মৃধা, রমণী ভক্ত, মালতি ভক্ত, পিনা মৃধা, অঞ্জু মৃধা, লাল মৃধা, অসিম মৃধা। তাঁদের বাড়ি ভারতের ত্রিপুরা জেলার কমলপুর গ্রামে। তাঁরা বাংলাদেশে অবৈধভাবে প্রবেশ করেছিলেন। আজ আবার ভারতে ফিরে যাওয়ার সময় সাত বাংলাদেশি আত্মীয়সহ তাঁদের আটক করে বিজিবি।
বিজিবি ৫৫ ব্যাটালিয়নের অধিনায়ক মেজর তারিক মোহাম্মদ প্রথম আলোকে জানান, আটক ভারতীয়দের সে দেশের বিএসএফের কাছে হস্তান্তর করা হয়েছে। আটক বাংলাদেশিদের বাড়ি চুনারুঘাট উপজেলার চান্দুর চা–বাগান এলাকায়। তাঁদের স্থানীয় ইউনিয়ন পরিষদ চেয়ারম্যানের কাছে হস্তান্তর করা হয়েছে।
