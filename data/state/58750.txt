
বিএনপির জ্যেষ্ঠ যুগ্ম মহাসচিব রুহুল কবির রিজভী বলেছেন, সংসদে জনগণের কোনো প্রতিনিধি নেই। ক্ষমতাসীনেরা গণতন্ত্রকে ‘দূরের তারা’ বানিয়েছে।
আজ বৃহস্পতিবার নয়াপল্টনে বিএনপির কেন্দ্রীয় কার্যালয়ে আয়োজিত সংবাদ সম্মেলনে রুহুল কবির রিজভী এ মন্তব্য করেন। তিনি বলেন, বিএনপি চেয়ারপারসন খালেদা জিয়ার সাজা বৃদ্ধির জন্য দুর্নীতি দমন কমিশনের (দুদক) রিভিউ পিটিশন দাখিল সম্পূর্ণ বেআইনি। এটি দুদক আইনে নেই।
রিজভী বলেন, উচ্চ আদালতের বিচারকেরা রিভিউ পিটিশন বিষয়ে সংশয় প্রকাশ করেছেন। এটি অত্যন্ত সুস্পষ্ট যে রিভিউ পিটিশনটি দুদক স্বপ্রণোদিত হয়ে করেনি, সরকারের নির্দেশেই দুদক এটি করেছে। খালেদা জিয়াকে আরও বেশি হয়রানি করা এর উদ্দেশ্য। পিটিশন দাখিল সম্পূর্ণ হীন রাজনৈতিক উদ্দেশ্যমূলক।
এ সময় আওয়ামী লীগের সাধারণ সম্পাদক ওবায়দুল কাদেরের এক মন্তব্যের জবাবে রুহুল কবির রিজভী বলেন, একতরফা নির্বাচন করতে সরকার যে সবকিছু ঠিকঠাক করে রেখেছে, এটি কারও জানতে বাকি নেই। বর্তমান সংসদে জনগণের কোনো প্রতিনিধি নেই। এরা (সরকার) গণতন্ত্রকে ‘দূরের তারা’ বানিয়েছে। লুটপাটের ভাবধারায় অনুপ্রাণিত আন্তর্জাতিকভাবে স্বীকৃতিপ্রাপ্ত ‘স্বৈরাচারী’ সরকারের দ্বারা নির্বাচনকালীন সরকার গঠিত হলে তা একদিকে যেমন অবৈধ হবে, অন্যদিকে তাদের দ্বারা কখনোই সুষ্ঠু, অবাধ এবং প্রতিযোগিতামূলক নির্বাচন হওয়া সম্ভব নয়। তিনি আরও বলেন, এবার গণতন্ত্র পুনরুদ্ধারের অগ্রযাত্রা প্রতিহত করতে পারবে না বর্তমান ‘গণবিরোধী’ সরকার।
আজ দেশের কয়েকটি অঞ্চলে পৌরসভা ও ইউনিয়ন পরিষদ নির্বাচন অনুষ্ঠিত হচ্ছে। নির্বাচন বিষয়ে রিজভী বলেন, নির্বাচনগুলোয় আগের মতোই আওয়ামী চেতনার সন্ত্রাস অব্যাহত রয়েছে। নির্বাচনকে ঘিরে হত্যা, জখম, ভোটকেন্দ্র দখল, জালভোট প্রদান এবং ব্যালট বাক্স ছিনতাইয়ের ঘটনার পুনরাবৃত্তি ঘটছে। ইতিমধ্যে টাঙ্গাইলের কয়েকটি কেন্দ্রের ভোট গ্রহণ স্থগিত করা হয়েছে। চট্টগ্রাম দক্ষিণ জেলার নাজিরহাট পৌর নির্বাচনকে কেন্দ্র করে উপজেলা বিএনপির আহ্বায়ক সারোয়ার আলমগীরের বাড়িতে হামলা এবং আহমদিয়া মাদ্রাসা ভোটকেন্দ্র থেকে বিএনপির এজেন্টসহ চারজনকে গ্রেপ্তার করা হয়েছে। সবকিছু জেনেও নির্বাচন কমিশনের নির্বিকার ভূমিকা পালন করছে বলে তিনি অভিযোগ করেন এবং তীব্র নিন্দা জানান।
রুহুল কবির রিজভী অভিযোগ করেন, ‘টাঙ্গাইলের ঘাটাইল উপজেলার সাগরদীঘি ইউনিয়ন পরিষদ নির্বাচনের আগের রাতে ছাত্রলীগ ও যুবলীগের সশস্ত্র সন্ত্রাসীরা গুপ্ত বৃন্দাবন কেন্দ্রে ব্যালট পেপারে সিল মারার সময় ইউনিয়ন যুবদলের সহসভাপতি আবদুল মালেক প্রতিবাদ করলে সন্ত্রাসীরা নির্মমভাবে তাঁকে গুলি করে হত্যা করে। আওয়ামী সন্ত্রাসীদের দ্বারা সংঘটিত কাপুরুষোচিত এই পৈশাচিক ঘটনার বিরুদ্ধে আমি দলের পক্ষ থেকে তীব্র নিন্দা, প্রতিবাদ ও ধিক্কার জানাচ্ছি।’
এ ছাড়া ফেনী, কুমিল্লা, যশোর ও কিশোরগঞ্জ জেলার বিভিন্ন উপজেলা এবং ইউনিয়ন বিএনপির বিভিন্ন পর্যায়ের নেতা-কর্মীদের বিরুদ্ধে করা ‘মিথ্যা’ মামলা, গ্রেপ্তার এবং হয়রানি বন্ধের আহ্বান জানান বিএনপি নেতা রিজভী।
