
নিরপেক্ষ ও স্বাধীন নির্বাচন কমিশন গঠনে বর্তমান সংসদেই আইন প্রণয়নের উদ্যোগ নিতে রাষ্ট্রপতিকে অনুরোধ করেছে এইচ এম এরশাদের নেতৃত্বাধীন জাতীয় পার্টি (জাপা)।
আজ মঙ্গলবার বিকেলে বঙ্গভবনে রাষ্ট্রপতির মো. আবদুল হামিদের সঙ্গে দেড় ঘণ্টা আলোচনা শেষে কাকরাইলে দলের কেন্দ্রীয় কার্যালয়ের সামনে সাংবাদিকদের ব্রিফিংয়ে জাপার মহাসচিব এ বি এম রুহুল আমিন হাওলাদার এ কথা বলেন।
জাপার মহাসচিব বলেন, ‘রাষ্ট্রপতির সঙ্গে মনোরম পরিবেশে খুবই ফলপ্রসূ আলোচনা হয়েছে। রাষ্ট্রপতি এবং জাপার চেয়ারম্যানের সঙ্গে দ্বিপক্ষীয় যে আলোচনা হয়েছে, তাতে আমরা আশাবাদী যে দেশে চলমান রাজনীতি ও জাতীয় নির্বাচনে অবশ্যই এর প্রভাব ফেলবে। রাজনৈতিক দলগুলোর মধ্যে যে আস্থাহীনতা ও দূরত্ব সৃষ্টি হয়েছে, তা মুছে ফেলার পথ উন্মোচিত হবে।’
রুহুল আমিন হাওলাদার বলেন, ‘আশা করি, সবার সঙ্গে আলোচনার পর রাষ্ট্রপতি সার্চ কমিটি গঠনের মধ্য দিয়ে একটি গ্রহণযোগ্য নির্বাচন কমিশন গঠন করে জাতীয় ঐক্য সৃষ্টি করতে পারবেন। এর মধ্য দিয়ে আগামী নির্বাচন সবার কাছে গ্রহণযোগ্য হবে বলে আমরা বিশ্বাস করি।’
ব্রিফিংয়ে জাতীয় পার্টির পক্ষ থেকে রাষ্ট্রপতিকে দেওয়া লিখিত প্রস্তাবের কপি সাংবাদিকদের দেওয়া হয়। তাতে স্বাধীন নির্বাচন কমিশন গঠনের উল্লেখ করে বলা হয়, নির্বাচন কমিশনকে স্বাধীন করতে হলে তার নিজস্ব বাজেট থাকতে হবে এবং কমিশনের অর্থ ব্যয়-সংক্রান্ত নিজস্ব ক্ষমতা থাকতে হবে। কমিশনের সচিবালয় সম্পূর্ণভাবে নির্বাচন কমিশনের অধীন থাকতে হবে। অর্থাৎ কমিশনের সব লোকবল কমিশনই নিয়োগ করবে। এ ছাড়া বর্তমান নির্বাচন পদ্ধতি পরিবর্তন করে ভোটের আনুপাতিক হারে সংসদে আসন বণ্টনের সুনির্দিষ্ট প্রস্তাব দিয়েছে জাতীয় পার্টি।
রাষ্ট্রপতির কাছে আপনাদের চাওয়া কতটা পূর্ণ হবে বলে আশা করেন—এমন প্রশ্নের জবাবে জাপার কো-চেয়ারম্যান জি এম কাদের বলেন, ‘আমরা আশাবাদী। মহামান্য রাষ্ট্রপতি বলেছেন, তিনি সংলাপ শুরু করেছেন। সবার সঙ্গে আলাপ-আলোচনার পর বিষয়গুলো যাচাই-বাছাই করে তাঁর বিবেচনামতো ব্যবস্থা নেবেন এবং দরকার হলে আমাদের সঙ্গে আবারও আলোচনায় বসবেন।’
সার্চ কমিটির জন্য জাপা রাষ্ট্রপতিকে কোনো নাম দিয়েছে কি না, জানতে চাইলে এ বি এম রুহুল আমিন হাওলাদার বলেন, তাঁরা কোনো নাম দেননি। তবে রাষ্ট্রপতি চাইলে দেবেন।
এর আগে বেলা তিনটায় এইচ এম এরশাদের নেতৃত্বে জাতীয় পার্টির ১৮ সদস্যের প্রতিনিধিদল রাষ্ট্রপতির সঙ্গে আলোচনার জন্য বঙ্গভবনে যায়। প্রতিনিধিদলের জ্যেষ্ঠ নেতাদের মধ্যে আরও ছিলেন রওশন এরশাদ, জি এম কাদের, আনিসুল ইসলাম মাহমুদ, আবদুস সাত্তার, কাজী ফিরোজ রশীদ, জিয়াউদ্দিন আহমেদ বাবলু, সৈয়দ আবু হোসেন, মুজিবুল হক, মসিউর রহমান, সালমা ইসলাম, এস এম ফয়সাল চিশতী প্রমুখ।
