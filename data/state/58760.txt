
কক্সবাজারের টেকনাফ উপজেলার সেন্ট মার্টিনের দক্ষিণ-পশ্চিমে সাগরে বড়শিতে ধরা পড়েছে ৯১ কেজি ওজনের একটি ভোল মাছ।
আজ শনিবার ভোরে টেকনাফ উপজেলার সাবরাং ইউনিয়নের শাহপরীর দ্বীপের মিস্ত্রিপাড়ার বাসিন্দা হাফেজ আহমদের মালিকানাধীন ট্রলারের বড়শিতে মাছটি ধরা পড়ে। মাছটি লম্বা সাড়ে পাঁচ ফুট। দুপুর ১২টার দিকে মাছটি নিয়ে ট্রলারটি সেন্ট মার্টিন জেটি ঘাঁটে এসে পৌঁছালে উৎসুক মানুষ দেখতে ভিড় জমায়। পরে নৌকার জেলেদের কাছ থেকে ৬৮ হাজার টাকায় স্থানীয় এক মাছ ব্যবসায়ী মাছটি কিনে নেন।
ক্রেতা আবদুল আজিজ বলেন, সেন্ট মার্টিনে এখন প্রচুর পর্যটক বেড়াতে আসছেন। মাছটি দ্বীপের হোটেলগুলোতে তিনি বিক্রি করবেন। কাল রোববার মাছটি কেটে প্রতি কেজি ৮৫০ টাকা করে বিক্রি করা হবে। এরই মধ্যে বিভিন্ন হোটেলের মালিক ও স্থানীয় লোকজন ৬৭ কেজি আগাম অর্ডার দিয়েছেন।
সেন্ট মার্টিন সার্ভিস ট্রলার মালিক সমিতির সাধারণ সম্পাদক সৈয়দ আলম বলেন, চলতি মৌসুমে জেলেদের বড়শিতে আটকে পড়া ভোল মাছের মধ্যে এটিই সবচেয়ে বড়। পাঁচ বছর আগে চার মণ ওজনের একটি ভোল মাছ ধরা পড়েছিল। বড়শিতে একটি বড় মাছ আটকে পড়ার খবর শুনে পর্যটকেরা দেখতে ভিড় করছেন এবং মাছের সঙ্গে সেলফি তুলছেন। ভোল মাছ খেতে খুবই সুস্বাদু বলে তিনি নিজেও দুই কেজির আগাম অর্ডার দিয়েছেন।
টেকনাফ উপজেলা জ্যেষ্ঠ মৎস্য কর্মকর্তা মো. দেলোয়ার হোসেন প্রথম আলোকে বলেন, এ মাছ সাধারণত গভীর সাগরেই পাওয়া যায়। সম্ভবত মাছটি পথ হারিয়ে চলে আসায় জেলেদের বড়শিতে ধরা পড়েছে।
