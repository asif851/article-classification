
সামাজিক অবক্ষয়ের কারণে মানুষের বিবেকবোধ হারিয়ে যাচ্ছে। আর বড়দের প্রতিহিংসার বলি হচ্ছে শিশুরা। এ অবস্থার অবসানের জন্য শিশু নির্যাতনকারী ও হত্যাকারীদের দৃষ্টান্তমূলক শাস্তি নিশ্চিত করতে হবে। তা না হলে শিশু নির্যাতন বন্ধ হবে না। শিশুদের জন্য নিরাপদ এবং ভীতিহীন জীবন নিশ্চিত করতে হবে। খেলাঘর চট্টগ্রাম মহানগর আয়োজিত মানববন্ধন ও সমাবেশে বক্তারা এসব কথা বলেন। ‘শিশুহত্যা, নির্যাতনকারীদের বিচার চাই, শিশুর নিরাপদ জীবন চাই’ স্লোগানে গতকাল শুক্রবার বিকেলে নগরের চেরাগী পাহাড় মোড়ে এ কর্মসূচি পালন করা হয়। অনুষ্ঠানে সভাপতিত্ব করেন খেলাঘর চট্টগ্রাম মহানগর কমিটির সভাপতি অধ্যাপক গাজী সালেহউদ্দিন।
