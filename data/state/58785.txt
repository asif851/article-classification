
রাজশাহী বিশ্ববিদ্যালয়ের উপাচার্য, সাংসদ, রাজনৈতিক নেতা, সাংবাদিকসহ ১০ বিশিষ্টজনকে হত্যার হুমকি দিয়ে চিঠি পাঠানো হয়েছে নাটোর প্রেসক্লাবে। ইসলামি লিবারেশন ফ্রন্ট (আইএলএফ) নামের একটি সংগঠনের প্যাডে চিঠিটি পাঠানো হয়েছে। গতকাল সোমবার বেলা দেড়টার দিকে নাটোর ডাকঘরের পিয়ন চিঠিটি প্রেসক্লাবে দিয়ে যান।যাঁদের হত্যার হুমকি দেওয়া হয়েছে তাঁরা হলেন রাজশাহী বিশ্ববিদ্যালয়ের উপাচার্য (চিঠিতে নাম উল্লেখ ছিল না), রাজশাহী সদর আসনের সাংসদ ফজলে হোসেন বাদশা, রাজশাহী সিটি করপোরেশনের সাবেক মেয়র ও আওয়ামী লীগের কেন্দ্রীয় নেতা খায়রুজ্জামান লিটন, রাজশাহী জেলা আওয়ামী লীগের সাধারণ সম্পাদক আসাদুজ্জামান, সাংবাদিক শিবলী নোমান, আনু মোস্তফা, কাজী শাহেদ, মুক্তিযোদ্ধা বরজাহান আলী শাহজাহান, দৈনিক সোনালী সংবাদ-এর সম্পাদক লিয়াকত আলী ও দৈনিক শানসাইন পত্রিকার সম্পাদক ইউনুস আলী।নাটোর প্রেসক্লাবের সভাপতি রেজাউল করিম বলেন, পোস্ট অফিসের পিয়ন এসে প্রেসক্লাবের পিয়নের কাছে চিঠিটি দিয়ে যান। তিনি চিঠিটি ক্লাবের চিঠির ফাইলে রেখে দেন। বেলা দুইটার দিকে সাধারণ সম্পাদক দুলাল সরকার এসে চিঠিগুলো দেখার সময় এই চিঠিটি নজরে এলে তিনি সব সাংবাদিককে অবহিত করেন। পরে বিষয়টি নাটোরের পুলিশ সুপারকেও অবহিত করা হয়েছে।নাটোরের পুলিশ সুপার শ্যামল কুমার মুখার্জি বলেন, তাঁরা প্রেসক্লাব কর্তৃপক্ষের মাধ্যমে হুমকির বিষয় অবহিত হয়েছেন।
