
ঢাকায় বিজয় সরণির মোড়ে বাসের চাপায় বর্ডার গার্ড বাংলাদেশের (বিজিবি) এক সদস্য নিহত হয়েছেন। আজ শনিবার সকাল সাতটার দিকে এ দুর্ঘটনা ঘটে বলে জানিয়েছে পুলিশ। নিহত বিজিবি সদস্যের নাম রুপন ডিও (৪৫)। পরিচয়পত্র নম্বর-৫৮৩৬৪। তিনি বিজিবি সদর দপ্তরে মোটর মেকানিক শাখায় কাজ করতেন। দুর্ঘটনার পর বিজিবি সদস্যকে ঢাকা মেডিকেল কলেজ হাসপাতালে নেওয়া হলে চিকিৎসক তাঁকে মৃত ঘোষণা করেন।
ঘটনার সত্যতা নিশ্চিত করেছেন তেজগাঁও থানার উপপরিদর্শক (এসআই) মো. শাজাহান হাওলাদার। প্রথম আলোকে তিনি বলেন, মরদেহের সঙ্গে থাকা পরিচয়পত্র দেখে নিশ্চিত হওয়া গেছে যে তিনি বিজিবি সদস্য। তাঁর নিহত হওয়ার বিষয়টি ইতিমধ্যে বিজিবি সদর দপ্তরে জানানো হয়েছে।
শাজাহান জানান, মিরপুর থেকে ফার্মগেটগামী বিহঙ্গ পরিবহনের একটি বাস বিজয় সরণিতে (উড়োজাহাজ ক্রসিং) মোটরসাইকেল আরোহী রুপন ডিওকে চাপা দিলে ঘটনাস্থলেই তাঁর মৃত্যু হয়। তাঁর মরদেহ এখন ঢাকা মেডিকেল কলেজ হাসপাতালে রয়েছে। দুর্ঘটনাকবলিত বাসটি আটক করা হয়েছে। চালক পলাতক।
