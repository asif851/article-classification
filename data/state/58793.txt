
চট্টগ্রাম ও রাজশাহী মেডিকেল কলেজকে বিশ্ববিদ্যালয়ে রূপান্তর করা হবে বলে জানিয়েছেন স্বাস্থ্যমন্ত্রী মোহাম্মদ নাসিম। তিনি বলেন, ‘প্রধানমন্ত্রী আমাকে রাজশাহী ও চট্টগ্রাম মেডিকেল কলেজকে বিশ্ববিদ্যালয়ে রূপান্তরের কাজ শুরু করতে বলেছেন।’গতকাল বৃহস্পতিবার দুপুরে ঢাকা রিপোর্টার্স ইউনিটির সাগর-রুনি মিলনায়তনে ন্যাশনাল আই কেয়ার ও স্বাস্থ্য মন্ত্রণালয়ের যৌথ আয়োজনে গণমাধ্যম ব্যক্তিদের সম্মাননা প্রদান অনুষ্ঠানে মোহাম্মদ নাসিম এ কথা বলেন।মোহাম্মদ নাসিম বলেন, ‘আমি ছোট্ট একটা উপদেষ্টা কমিটি গঠন করব। এখানে সাংবাদিক প্রতিনিধিও রাখা হবে, যাঁরা আমাকে মন্ত্রণালয় চালাতে সাহায্য করবেন।’অনুষ্ঠানে স্বাস্থ্যমন্ত্রী স্বাস্থ্য খাতে বিশেষ অবদানের জন্য সংগঠন হিসেবে ঢাকা রিপোর্টার্স ইউনিটি, বাংলাদেশ টেলিভিশন, ডেইলি স্টার, দৈনিক সমকাল ও দৈনিক ইত্তেফাককে গণমাধ্যম এবং মনজুরুল আহসান বুলবুল, নাঈমুল ইসলাম খান, মুন্নী সাহা ও সৈয়দ ইশতিয়াক রেজাকে গণমাধ্যম ব্যক্তিত্ব হিসেবে বিশেষ সম্মাননা প্রদান করেন।অনুষ্ঠানে সভাপতিত্ব করেন ন্যাশনাল আই কেয়ারের পরিচালক জালাল উদ্দিন। বক্তব্য দেন স্বাস্থ্যসচিব এম এম নিয়াজউদ্দিন।
