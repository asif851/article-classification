
আগামী জাতীয় সংসদ নির্বাচন সামনে রেখে সাংগঠনিক ও এলাকাভিত্তিক কর্মকাণ্ড বাড়াতে সাংসদদের প্রতি আহ্বান জানিয়েছেন প্রধানমন্ত্রী শেখ হাসিনা। গতকাল সোমবার সচিবালয়ে মন্ত্রিসভার নিয়মিত বৈঠকে অনির্ধারিত আলোচনায় প্রধানমন্ত্রী এ আহ্বান জানান।বৈঠকে উপস্থিত একজন মন্ত্রী নাম প্রকাশ না করার শর্তে প্রথম আলোকে বলেন, মন্ত্রিসভার বৈঠকের শেষ দিকে অনির্ধারিত আলোচনায় প্রধানমন্ত্রীসহ একাধিক মন্ত্রী কথা বলেন। প্রধানমন্ত্রী বলেন, আগামী জাতীয় সংসদ নির্বাচন ২০১৪ সালের মতো হবে না। এ জন্য যাঁরা (সাংসদ) এলাকায় যান না, জনসম্পৃক্ততা নেই, তাঁদের আগামী নির্বাচনে দলীয় মনোনয়ন দেওয়া হবে না। জনসম্পৃক্ততা ও কর্মকাণ্ডের ওপর নির্ভর করবে কারা মনোনয়ন পাবেন। একই সঙ্গে সবাইকে সাংগঠনিক তৎপরতা বাড়ানোর ওপর গুরুত্বারোপ করেন তিনি। এ সময় বিএনপির ভিশন-২০৩০ নিয়েও আলোচনা হয়। একাধিক মন্ত্রী বলেন, আওয়ামী লীগকে অনুসরণ করে বিএনপি ভিশন-২০৩০ দিয়েছে।বৈঠক-সংশ্লিষ্ট একটি সূত্র জানায়, নির্বাহী ম্যাজিস্ট্রেট দিয়ে ভ্রাম্যমাণ আদালত পরিচালনা নিয়ে আদালতের রায়ের প্রসঙ্গটি তোলেন একজন মন্ত্রী। তখন প্রধানমন্ত্রী বলেন, এ বিষয়ে তো আদালত স্থগিতাদেশ দিয়েছেন।
