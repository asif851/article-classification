
বিএনপির সিনিয়র যুগ্ম মহাসচিব রুহুল কবির রিজভী বলেছেন, ‘দুর্নীতি দমন কমিশন (দুদক) শেখ হাসিনার একটি নিজস্ব প্রতিষ্ঠান। দুদক রাতকানা বাদুড়ের মতো। একে দায়িত্বই দেওয়া হয়েছে বিএনপির নেত্রী ও নেতৃবৃন্দের বিরুদ্ধে খড়্গ চালিয়ে যাওয়ার জন্য।’
আজ বুধবার বেলা সাড়ে ১১টার দিকে রাজধানীর নয়াপল্টনে দলের কেন্দ্রীয় কার্যালয়ে আয়োজিত সংবাদ সম্মেলনে সাংবাদিকদের এক প্রশ্নের জবাবে রিজভী এসব কথা বলেন।
বিএনপির এই নেতা বলেন, ‘সাজাপ্রাপ্ত আসামিরা মন্ত্রিত্ব করছেন, তখন তার (দুদক) চোখ কানা হয়ে থাকে। দুজন মন্ত্রী সাজাপ্রাপ্ত। লুট হচ্ছে সারা বাংলাদেশের রাষ্ট্রীয় অর্থনীতি। অথচ তারা (দুদক) রাতকানা বাদুড়ের মতো আচরণ করছে। যেই স্বচ্ছতা তাঁর দেখানোর কথা, তিনি তা দেখাতে পারেননি।’
রুহুল কবির রিজভী বলেন, ‘যে অন্ধ, সে কখনোই স্বচ্ছতা দেখতে পারবে না। এভাবেই তাকে তৈরি করা হয়েছে। আওয়ামী লীগের যে অস্বচ্ছতা, আওয়ামী লীগের যে দুর্নীতি, যে কলঙ্ক, এত কিছু! সরকারি ব্যাংক, বেসিক ব্যাংক, সোনালী ব্যাংক, পদ্মা সেতু নিয়ে দেশ-বিদেশ থেকে নানা প্রতিষ্ঠান অভিযোগ করেছে, তখনো নির্লিপ্ত থেকেছে এই দুদক।’
দুদকের বিরুদ্ধে অভিযোগ করে রিজভী বলেন, ‘ বিএনপির ব্যাপারে তারা একেবারে উঠেপড়ে লাগে। খালেদা জিয়ার ব্যাপারে উঠে পড়ে লাগে। কারণ, তিনি যার চাকরি করেন, তার চাকরিটা নিশ্চিত করতেই তিনি এই কাজ করছেন। বিরোধী দল এবং বিরোধী দলের নেত্রীকে মানসিকভাবে বিপর্যস্ত করা, নির্দয় নিপীড়নের যন্ত্র হচ্ছে তারা।’
আগামী রোববার দুদক খালেদা জিয়ার সাজা বৃদ্ধির জন্য আবেদন করবে—এ বিষয়ে সাংবাদিকেরা রিজভীর দৃষ্টি আকর্ষণ করলে তিনি বলেন, ‘এটা সম্পূর্ণভাবে রাজনৈতিক উদ্দেশ্যপ্রণোদিত। দুদকের চেয়ারম্যান দলীয় এজেন্ডা নিয়ে এখানে কাজ করছেন। প্রধান বিচারপতিকে সরিয়ে দেওয়া হয়েছে। আর দুদকের মতো প্রতিষ্ঠানে শেখ হাসিনা কোনো বিবেকবান মানুষকে রাখবেন, এটা কি ভাবা যায়?’
সংবাদ সম্মেলনে বিএনপির নেতা আতাউর রহমান ঢালী, খায়রুল কবির খোকন, ইশতিয়াক আজিজ উলফাত, আনোয়ার হোসেন প্রমুখ উপস্থিত ছিলেন।
