
সাতক্ষীরার দৈনিক সাতনদী সম্পাদকের দায়ের করা মামলায় জামিন পেয়েছেন প্রেসক্লাবের সভাপতি, সম্পাদকসহ জেলার সাতজন সাংবাদিক। গতকাল সোমবার দুপুরে স্বেচ্ছায় আদালতে হাজির হয়ে জামিন প্রার্থনা করলে অতিরিক্ত মুখ্য বিচারিক হাকিম জাহিদ হাসান তাঁদের আবেদন মঞ্জুর করেন।
জামিন পাওয়া সাংবাদিকেরা হলেন সাতক্ষীরা প্রেসক্লাবের সভাপতি আবুল কালাম আজাদ, সাধারণ সম্পাদক আবদুল বারী, সাবেক সাধারণ সম্পাদক এম কামরুজ্জামান, সাবেক সাধারণ সম্পাদক মোজাফফর রহমান, সাবেক সাধারণ সম্পাদক মোস্তাফিজুর রহমান, সাবেক যুগ্ম সম্পাদক ইয়ারব হোসেন ও দৈনিক পত্রদূত–এর ফটোসাংবাদিক আবদুর রহিম।
সাতক্ষীরা প্রেসক্লাবের সাংগঠনিক সম্পাদক রবিউল ইসলাম জানান, ২০১১ সালের ২৭ অক্টোবর সাতক্ষীরার সাংবাদিকদের মধ্যে দ্বন্দ্বের জেরে এক অপ্রীতিকর ঘটনা ঘটে। এ ঘটনায় একটি ফৌজদারি মামলা হয়। মামলাটি দায়ের করেন তৎকালীন দৈনিক সংবাদ–এর সাতক্ষীরা জেলা প্রতিনিধি ও বর্তমানে দৈনিক সাতনদী পত্রিকার সম্পাদক হাবিবুর রহমান। এ মামলায় আসামি করা হয় সাতজন সাংবাদিককে।
বাদী হাবিবুর রহমান জানান, উভয় পক্ষের মধ্যে আগেই মামলাটি মীমাংসা হয়ে গেছে। তারপরও তদন্ত কর্মকর্তা আদালতে অভিযোগপত্র দাখিল করেছিলেন।
আসামি পক্ষের মামলা পরিচালনা করেন জেলা আইনজীবী সমিতির সভাপতি শাহ আলম। তাঁকে সহায়তা করেন সাবেক সরকারি কৌঁসুলি সৈয়দ ইফতেখার আলী, জেলা আইনজীবী সমিতির সাবেক সভাপতি আবদুল মজিদ প্রমুখ।
