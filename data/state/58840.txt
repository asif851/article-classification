
ইংরেজি দৈনিক ডেইলি স্টার-এর সম্পাদক মাহ্ফুজ আনামের বিরুদ্ধে ১০০ কোটি টাকা করে মোট ২০০ কোটি টাকার মানহানির অভিযোগে সিলেটে দুটি মামলা হয়েছে। আদালত মামলার শুনানি শেষে আগামী ৩০ মার্চ মাহ্ফুজ আনামকে আদালতে হাজির হওয়ার নির্দেশ দিয়েছেন।এ ছাড়া রাঙামাটিতেও তাঁর বিরুদ্ধে আজ মানহানির আরেকটি মামলা হয়েছে।সিলেট: আজ রোববার দুপুরে সিলেট মহানগর মুখ্য হাকিম সাইফুজ্জামানের আদালতে মামলা দুটি করেন নগর ছাত্রলীগের বর্তমান সভাপতি আবদুল বাসিত ও সাবেক সভাপতি রাহাত তরফদার। তাঁরা বর্তমান নগর আওয়ামী লীগের সাংগঠনিক সম্পাদক শফিউল আলম চৌধুরীর অনুসারী হিসেবে পরিচিতি।সিলেটের অতিরিক্ত সরকারি কৌঁসুলি (অতিরিক্ত পিপি) শামসুল ইসলাম বলেন, আদালত শুনানি শেষে মামলা দুটি আমলে নিয়ে আগামী ৩০ মার্চ মাহ্ফুজ আনামকে আদালতে হাজির হওয়ার নির্দেশ দিয়েছেন। মামলার আরজিতে বলা হয়েছে, ১/১১-এর সময় আওয়ামী লীগ সভানেত্রী শেখ হাসিনার বিরুদ্ধে ডিজিএফআইয়ের সরবরাহ করা তথ্য যাচাই-বাছাই না করে মিথ্যা ও বানোয়াট সংবাদ পরিবেশন করে ডেইলি স্টার। সম্প্রতি টেলিভিশনের একটি টক শো’তে পত্রিকাটির সম্পাদক মাহ্ফুজ আনাম তা স্বীকার করেছেন। মিথ্যা ওই সংবাদের কারণে দলীয় নেত্রী শেখ হাসিনার মানহানি হওয়ায় মামলা দুটি করা হয়েছে।
রাঙামাটি অফিস: আজ বেলা ১১টার দিকে মুখ্য বিচারিক হাকিমের আমলি আদালতে মাহফুজ আনামের বিরুদ্ধে মানহানির মামলা করেন কাপ্তাই উপজেলার যুবলীগের সভাপতি ম নাসির উদ্দিন। বিচারক মো. সামস্ উদ্দিন খালেদ মামলাটি আমলে নেন। একই সঙ্গে আগামী ৩১ মার্চের মধ্যে অনুসন্ধান করে প্রতিবেদন দাখিলের জন্য কোতোয়ালি থানার ভারপ্রাপ্ত কর্মকর্তাকে (ওসি) নির্দেশ দিয়েছেন।
বাদীর আইনজীবী পরিতোষ কুমার দত্ত। মামলার আরজিতে বলা হয় জননেত্রী শেখ হাসিনা ও তাঁর দলকে লোকসমাজে হেয় করার জন্য তৎকালীন তত্ত্বাবধায়ক সরকারের আমলে ডেইলি স্টার-এর সম্পাদক মাহফুজ আনাম একটি মিথ্যা ও বানোয়াট প্রতিবেদন প্রকাশ করেছেন।
এর আগে মাহ্ফুজ আনামের বিরুদ্ধে গোপালগঞ্জ, কক্সবাজার, লক্ষ্মীপুর ও খুলনায় মানহানির মামলা হয়েছে। এ ছাড়া তাঁর বিরুদ্ধে রাষ্ট্রদ্রোহের অভিযোগ এনে ঢাকার আদালতে একটি নালিশি আবেদন করা হয়েছে। আদালত এ বিষয়ে সরকারের অনুমোদন নিয়ে তদন্ত করে প্রতিবেদন দাখিলের জন্য পুলিশকে নির্দেশ দিয়েছেন।
আরও পড়ুন:মাহ্ফুজ আনামের বিরুদ্ধে রাষ্ট্রদ্রোহের অভিযোগ
