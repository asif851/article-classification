
সুনামগঞ্জের ছাতকে অশ্লীল ভিডিও বিক্রির দায়ে এক তরুণকে ৪৫ দিনের বিনাশ্রম কারাদণ্ড দিয়েছেন ভ্রাম্যমাণ আদালত। গতকাল মঙ্গলবার ওই তরুণের দোকানে অভিযান চালিয়ে তাঁর কম্পিউটার থেকে দেশি-বিদেশি অশ্লীল ভিডিও উদ্ধার করা হয়।দণ্ডাদেশ পাওয়া ব্যক্তির নাম আলমগীর হোসেন (২৫)। তাঁর বাড়ি উপজেলার লক্ষ্মণসোম গ্রামে। ছাতকের সহকারী কমিশনার (ভূমি) ও নির্বাহী হাকিম শেখ হাফিজুর রহমান গতকাল ওই কারাদণ্ড দেন। ভ্রাম্যমাণ আদালত-সংশ্লিষ্ট সূত্রে জানা গেছে, ছাতক উপজেলার জাউয়াবাজারে গতকাল বিকেলে আলমগীরের দোকানে অভিযান চালানো হয়। এ সময় তাঁর কম্পিউটারে দেশি-বিদেশি অনেক অশ্লীল ভিডিও পাওয়া যায়। তাঁর কম্পিউটারের সিপিইউ জব্দ করা হয়। পরে তাঁকে ওই দণ্ডাদেশ দেওয়া হয়।একই দিনে অবৈধভাবে পশুর ওষুধ বিক্রি ও চিকিৎসক পরিচয়ে প্রতারণার দায়ে আলম মিয়া (৪০) নামের আরেকজনকে তিন মাসের বিনাশ্রম কারাদণ্ড দেওয়া হয়। একই উপজেলার জিয়াপুর বাজারে গতকাল দুপুরে অভিযান চালিয়ে আলমকে কারাদণ্ড দেওয়া হয়।
