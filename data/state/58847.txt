
সোহরাওয়ার্দী উদ্যানে আজকের ১৮-দলীয় জোটের সমাবেশের মঞ্চ তৈরির কাজ চলছে। গতকাল বৃহস্পতিবার রাত ১১টার পর মঞ্চ তৈরির কাজ শুরু হয়।সরেজমিনে দেখা যায়, সোহরাওয়ার্দী উদ্যানের পূর্ব পাশে ইঞ্জিনিয়ার্স ইনস্টিটিউশন ঘেঁষে পশ্চিমমুখী মঞ্চ তৈরি করা হচ্ছে। সমাবেশস্থলে বিএনপির নেতা-কর্মীদের সেভাবে দেখা যায়নি। তবে জামায়াত-শিবিরের নেতা-কর্মীরা সকাল থেকে ব্যানার নিয়ে আসতে শুরু করেছেন এবং মঞ্চের সামনে অবস্থান নিয়েছেন। সমাবেশস্থলকে কেন্দ্র করে উদ্যানের সবগুলো প্রবেশমুখে বিপুলসংখ্যক পুলিশ মোতায়েন রয়েছে।গতকাল রাত ১০টার পর সোহরাওয়ার্দী উদ্যানে সমাবেশ করার সিদ্ধান্ত নেয় ১৮-দলীয় জোট। ঘণ্টা খানেক পর সমাবেশস্থল পরিদর্শনে যান বিএনপির ভারপ্রাপ্ত মহাসচিব মির্জা ফখরুলসহ দলের শীর্ষ নেতারা।
