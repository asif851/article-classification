
সিলেট নগরে সিএনজিচালিত একটি অটোরিকশায় ককটেল হামলা চালিয়েছে দুর্বৃত্তরা। এতে দুই শিশুসহ তিনজন আহত হয়েছে।
আজ সোমবার বেলা পৌনে একটার দিকে নগরের মিরের ময়দান এলাকায় এ ঘটনা ঘটে।আহত দুই শিশুর নাম নাফিজা (১৮ মাস) ও হাফিজুর (৬)। এ ছাড়া আহত হয়েছেন অটোরিকশার চালক সৈয়দ আহমদ। আহত সবাইকে সিলেট ওসমানী মেডিকেল কলেজ হাসপাতালে ভর্তি করা হয়েছে।আহত দুই শিশুর বাবা মাহবুবুর রহমান প্রথম আলোকে বলেন, দুই সন্তানকে সঙ্গে নিয়ে ওই অটোরিকশায় করে সুনামগঞ্জের গোবিন্দগঞ্জ থেকে কুলাউড়া যাচ্ছিলেন তিনি। সিলেট নগরের মিরের ময়দান এলাকায় ব্লুবার্ড স্কুল অ্যান্ড কলেজের সামনে অটোরিকশাটি লক্ষ্য করে ককটেল ছোড়ে দুর্বৃত্তরা। ককটেলটি অটোরিকশার চালকের ওপর পড়ে বিস্ফোরিত হলে দুই শিশু ও চালক আহত হন।এ ঘটনার আধঘণ্টা আগে নগরের নয়াসড়ক এলাকায় আড়ংয়ের শো রুমের সামনে হামলার ঘটনা ঘটে। একদল দুর্বৃত্ত ওই শো রুমের প্রবেশপথে ভাঙচুর চালায় ও ককটেল ছোড়ে। পরে তারা শো রুমের সামনে থাকা একটি মাইক্রোবাসে পেট্রল ঢেলে আগুন দেয়। ঘটনার সময় ওই শো রুম থেকে বের হতে গিয়ে এক নারী আহত হন।সিলেট মহানগর পুলিশের অতিরিক্ত উপকমিশনার (গণমাধ্যম) মো. রহমত উল্লাহ বলেন, আড়ংয়ের সামনে হামলার আলামত পর্যবেক্ষণ করেছে পুলিশ।
