
ফরিদপুরের বোয়ালমারীতে মেলার মাঠে জাদু প্রদর্শনীর আড়ালে অশ্লীল নাচ পরিবেশন করানোর দায়ে এর আয়োজক মো. শহীদুল ইসলামকে সাত দিনের কারাদণ্ড দিয়েছেন ভ্রাম্যমাণ আদালত। পাশাপাশি যে প্রজেক্টরের মাধ্যমে এ নাচ প্রদর্শন করা হচ্ছিল সেটার মালিক সুজীৎকে দুই হাজার টাকা জরিমানা করা হয়েছে। গতকাল মঙ্গলবার বেলা ১১টার দিকে শেখর ইউনিয়নের তেলজুরি মাঠে অভিযান চালান নির্বাহী হাকিম ও উপজেলা নির্বাহী কর্মকর্তা (ইউএনও) মু. খায়রুজ্জামান। বার্ষিক নৌকাবাইচ উপলক্ষে তেলজুরি গ্রামে কুমার নদের পাড়ে এ মেলার আয়োজন করা হয়। 
