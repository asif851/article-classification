
বিরোধীদলীয় নেতা খালেদা জিয়ার সঙ্গে ফোনালাপ প্রসঙ্গে প্রধানমন্ত্রী শেখ হাসিনা বলেছেন, ‘দেশের মানুষের কথা ভেবে অনেক অবান্তর কথা সহ্য করতে হয়েছে আমাকে। উনার সব কথার উত্তর আছে। কিন্তু আমি চেয়েছিলাম আলোচনার মাধ্যমে সমঝোতা। উনি একের পর এক কথা বলেছেন, শর্ত দিয়েছেন। আমি আল্লাহকে বলেছি, আমাকে যেন আরও ধৈর্য দেন। আমার এমনিতে ধৈর্য আছে। আল্লাহকে বলেছি আরও ধৈর্য দিতে।’
আজ বুধবার ঢাকা ও আশপাশের জেলার সাংসদদের সঙ্গে এক বৈঠক শুরুর আগে শেখ হাসিনা সাংবাদিকদের এসব কথা বলেন। বর্তমানে গণভবনে রুদ্ধদার ওই বৈঠক চলছে।
হরতাল প্রত্যাহারের আহ্বান প্রসঙ্গে প্রধানমন্ত্রী বলেন, ‘উনি (খালেদা জিয়া) আলটিমেটাম দিয়েছেন। আমি তার আগেই ফোন দিয়েছি। হরতাল প্রত্যাহারের আহ্বান জানিয়েছে। এর পরও তিনি হরতাল প্রত্যাহার করলেন না। এ হরতালে ২০ জনের বেশি মানুষ হত্যা করে কী অর্জন করলেন—এ প্রশ্নটা আমি রাখতে চাই। হরতাল করে কতগুলো মায়ের কোল খালি করা হয়েছ। অনেক পরিবার বিপর্যয়ে পড়েছে। অনেকে পঙ্গু হয়েছে। এটাই কী তাঁর খেলা। উনি কী অর্জন করলেন?’
দাওয়াত তো আছেই: আশরাফশেখ হাসিনার আগে বক্তব্য দেন আওয়ামী লীগের সাধারণ সম্পাদক ও স্থানীয় সরকারমন্ত্রী সৈয়দ আশরাফুল ইসলাম। বিরোধীদলীয় নেতাকে আমন্ত্রণ জানানো প্রসঙ্গে তিনি বলেন, ‘দাওয়াত তো আছেই। তিনি তো আসতে পারেন। এমন একটা ভাবসাব যেন আবার দাওয়াত দেওয়া হোক। প্রয়োজন হলে দাওয়াত দেওয়া হবে। ১০০ বার দাওয়াত দিতে প্রস্তুত। আমাদের কোনো আপত্তি নেই। আলোচনার সময় শেষ হয়ে যায়নি, সব সমস্যা সমাধানের সময়ও শেষ হয়নি।’
আশরাফ দলের নেতা-কর্মীদের উদ্দেশে বলেন, ‘দুর্বলের সঙ্গে আসলে কেউ সন্ধি করে না। আমাদের তারা দুর্বল ভাবতে পারে। আমাদেরও শক্তি সঞ্চয় করতে হবে। এটা লাঠির শক্তি নয়, রাজনৈতিক শক্তি। আগামী ৩ নভেম্বর সোহরাওয়ার্দী উদ্যানে মানুষের সমাগম ঘটিয়ে মানুষের শক্তি দেখাতে হবে।’
অনুষ্ঠানে দলের উপদেষ্টা পরিষদের সদস্য আমির হোসেন আমু ও তোফায়েল আহমেদ বক্তব্য দেন। এ সময় দলের জ্যেষ্ঠ নেতারা উপস্থিত ছিলেন।

