
নিষিদ্ধ জঙ্গি সংগঠন আনসারুল্লাহ বাংলা টিমের (এবিটি) তথ্যপ্রযুক্তি (আইটি) শাখার প্রধানকে গ্রেপ্তার করা হয়েছে। ঢাকা মহানগর পুলিশের (ডিএমপি) কাউন্টার টেররিজম ইউনিট এমনটাই দাবি করেছে।
ডিএমপির পক্ষ থেকে আজ মঙ্গলবার সকালে গণমাধ্যমে পাঠানো মোবাইল ফোনের খুদে বার্তায় জানানো হয়, গতকাল সোমবার রাতে রাজধানীর ভাটারা এলাকা থেকে এবিটির আইটি-প্রধানকে গ্রেপ্তার করা হয়।
পুলিশ বলছে, গ্রেপ্তার হওয়া ব্যক্তির নাম আশফাক-উর-রহমান ওরফে অয়ন। আরিফ বা অনীক নামেও তিনি পরিচিত।
ঘটনার বিষয়ে বিস্তারিত তথ্য জানায়নি পুলিশ। বিস্তারিত তথ্য জানাতে আজ দুপুরের দিকে ডিএমপির মিডিয়া সেন্টারে সাংবাদিকদের ব্রিফ করার কথা রয়েছে।
২০১৫ সালের মে মাসে এবিটিকে নিষিদ্ধ করে সরকার। সন্ত্রাসবিরোধী আইন অনুযায়ী সংগঠনটিকে নিষিদ্ধ করা হয়।
স্বরাষ্ট্র মন্ত্রণালয়ে পাঠানো পুলিশের প্রতিবেদন অনুযায়ী, এবিটি আল-কায়েদার মতাদর্শ অনুসরণ করে। সংগঠনটির হামলার মূল লক্ষ্য মুক্তচিন্তার অনুসারী, ব্লগার ও সাংস্কৃতিক ব্যক্তিত্ব।
