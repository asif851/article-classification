
মেধাবীদের রাজনীতিতে আসার আহ্বান জানিয়েছেন আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের। তিনি বলেছেন, মেধাবী শিক্ষার্থীরা রাজনীতিতে না এলে রাজনীতিকদের খালি চেয়ারে খারাপ মানুষ বসে যাবে। এতে রাজনীতি মেধাশূন্য হয়ে পড়বে। ক্ষতিগ্রস্ত হবে দেশ।
আজ রোববার সকালে নোয়াখালী বিজ্ঞান ও প্রযুক্তি বিশ্ববিদ্যালয়ে ‘আইসিটি ক্যারিয়ার ক্যাম্প’–এর উদ্বোধনী অনুষ্ঠানে প্রধান অতিথির বক্তৃতায় এসব কথা বলেন ওবায়দুল কাদের। সরকারের তথ্য ও যোগাযোগপ্রযুক্তি (আইসিটি) বিভাগ এই ক্যাম্পের আয়োজন করে।
আওয়ামী লীগের সাধারণ সম্পাদক বলেন, দেশের সবাই ভালো কথা বলে। ভালো কথার তুলনায় ভালো কাজ নেই। তাই কথা কম বলে কাজ করে দেখাতে হবে। তা হলে দেশের উন্নয়ন হবে। দেশ এগিয়ে যাবে। দেশ এগিয়ে গেলে সবাই এগিয়ে যেতে পারবে।
অনুষ্ঠানে বিশ্ববিদ্যালয়ের উপাচার্য এম অহিদুজ্জামান উপস্থিত ছিলেন। তাঁকে উদ্দেশ করে সেতুমন্ত্রী বলেন, তাঁর প্রতি অনুরোধ, তিনি যেন শিক্ষকদের নিয়ে রাজনীতি না করেন। ছাত্রদেরও শিক্ষকদের রাজনীতিতে না জড়ান।
ওবায়দুল কাদের বলেন, ছাত্রদের নিয়ে শিক্ষকেরা যদি রাজনীতি করেন, তা হলে শিক্ষার পরিবেশ আর থাকবে না। এ বিষয়ে সতর্ক থাকতে হবে।
মাদকের বিস্তার নিয়েও কথা বলেন আওয়ামী লীগের সাধারণ সম্পাদক। তিনি বলেন, সর্বনাশা মাদক দেশকে, তরুণ সমাজকে ধ্বংস করে দিচ্ছে। ইয়াবাসহ সব ধরনের মাদকের বিরুদ্ধে সামাজিক আন্দোলন গড়ে তুলতে হবে। মাদককে ‘না’ বলতে হবে।
অনুষ্ঠানে বিশেষ অতিথি ছিলেন তথ্য ও যোগাযোগপ্রযুক্তি প্রতিমন্ত্রী জুনাইদ আহমদ। তিনি বলেন, প্রযুক্তিকে কাজে লাগিয়ে পৃথিবীর অনেক দেশ এগিয়ে যাচ্ছে। বাংলাদেশও তথ্যপ্রযুক্তিকে কাজে লাগিয়ে দুর্বার গতিতে এগিয়ে যেতে চায়। প্রযুক্তির শক্তিকে দেশের স্বার্থে, মুক্তিযুদ্ধের চেতনার পক্ষে কাজে লাগানো আহ্বান জানান তিনি।
অনুষ্ঠানে সভাপতিত্ব করেন বিশ্ববিদ্যালয়ের উপাচার্য এম অহিদুজ্জামান। স্বাগত বক্তব্য দেন সহ-উপাচার্য মো. আবুল হোসেন। উপস্থিত ছিলেন স্থানীয় সাংসদ মোরশেদ আলম ও আয়েশা ফেরদৌস।
