
সিরাজগঞ্জে দৈনিক সকালের খবর প্রতিনিধি ও ভিক্টোরিয়া উচ্চবিদ্যালয়ের ভারপ্রাপ্ত প্রধান শিক্ষক আইয়ুব আলীর বাড়িতে হামলা ও অগ্নিসংযোগের ঘটনা ঘটেছে। এ সময় দুর্বৃত্তরা তাঁকে পিটিয়ে গুরুতর আহত করে। গতকাল রোববার এ ঘটনা ঘটে।আইয়ুব আলীকে আশঙ্কাজনক অবস্থায় স্থানীয় এনায়েতপুরের খাজা ইউনুস আলী মেডিকেল কলেজ হাসপাতালে ভর্তি করা হয়েছে। পুলিশ এ ঘটনার সঙ্গে জড়িত সন্দেহে ১৫ জনকে আটক করেছে।আইয়ুব আলীর ভাই সিরাজগঞ্জ পৌর আওয়ামী লীগের সভাপতি ইসহাক আলী অভিযোগ করেন, ভিক্টোরিয়া উচ্চবিদ্যালয়ের একটি পুকুর ও শিক্ষক নিয়োগকে কেন্দ্র করে বিরোধের জের ধরে একটি স্বার্থান্বেষী মহল পরিকল্পিতভাবে এ ঘটনা ঘটিয়েছে।পুলিশ ও এলাকাবাসী সূত্র জানায়, শহরের ভিক্টোরিয়া কোয়ার্টার এলাকায় আইয়ুব আলীর বাড়ি। গতকাল সকাল সাড়ে আটটার দিকে ১০-১২ জন মুখোশধারী দুর্বৃত্ত বাড়ির প্রধান ফটকে এসে কলবেল টেপে। আইয়ুব আলী দরজা খুললে দুর্বৃত্তরা তাঁকে টেনে বাইরে নিয়ে রড দিয়ে পেটাতে থাকে। কয়েকজন বাড়ির ভেতরে ঢুকে দুটি কক্ষ ও তাঁর মোটরসাইকেলে অগ্নিসংযোগ করে। পরে পুলিশ ও দমকল বাহিনী গিয়ে আগুন নিয়ন্ত্রণে আনে।হাসপাতালের চিকিৎসক নাজমুল হক বলেন, তাঁর শরীরের মারাত্মক জখমের চিহ্ন রয়েছে। তাঁকে নিবিড় পর্যবেক্ষণে রাখা হয়েছে।
