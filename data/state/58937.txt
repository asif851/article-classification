
জাতীয় পার্টির (জাপা) প্রেসিডিয়াম সদস্য ও ঢাকা-৬ আসনের সাংসদ কাজী ফিরোজ রশীদের বিরুদ্ধে মামলা করেছে দুর্নীতি দমন কমিশন (দুদক)। পাকিস্তানের সাবেক প্রধানমন্ত্রী মোহাম্মদ আলীর সম্পত্তি আত্মসাতের অভিযোগে এ মামলাটি করা হয়।
আজ বুধবার বিকেলে দুদকের উপপরিচালক মো. জুলফিকার আলী বাদী হয়ে রাজধানীর তেজগাঁও শিল্পাঞ্চল থানায় মামলাটি করেন।
মামলায় ধানমন্ডি ২ নম্বরে মোহাম্মদ আলীর একটি বাড়ি কাজী ফিরোজ ভুয়া কাগজপত্রের মাধ্যমে দখল করেছেন বলে অভিযোগ করা হয়।
মোহাম্মদ আলীর জন্ম বগুড়ায়। ১৯৫৩ থেকে ১৯৫৫ সাল পর্যন্ত তিনি পাকিস্তানের প্রধানমন্ত্রীর দায়িত্ব পালন করেন। তিনি ১৯৬৩ সালে বগুড়ায় মারা যান। কাজী ফিরোজ ও তাঁর পরিবার ধানমন্ডির ওই বাড়িতে দীর্ঘদিন ভাড়াটে ছিলেন।
