
রংপুরের কাউনিয়া উপজেলায় মাধ্যমিক পর্যায়ের বিভিন্ন শ্রেণির ১৫ হাজার শিক্ষার্থী সব মিলিয়ে ১০টি বিষয়ের পাঠ্যবই এখনো পায়নি। বছরের ১৮ দিন অতিবাহিত হলেও বই না পাওয়ায় শিক্ষক ও শিক্ষার্থীরা বিপাকে পড়েছে। এসব বিষয়ের পাঠদানও হচ্ছে না। ২ জানুয়ারি থেকে বিদ্যালয়গুলোতে পাঠদান চলছে।
উপজেলা মাধ্যমিক শিক্ষা কার্যালয় সূত্রে জানা গেছে, উপজেলায় ৩৯টি নিম্নমাধ্যমিক ও মাধ্যমিক বিদ্যালয় রয়েছে। এ জন্য ষষ্ঠ শ্রেণির ৪ হাজার ৬৮০ সেট, সপ্তম শ্রেণির ৬ হাজার, অষ্টম শ্রেণির ৫ হাজার ও নবম শ্রেণির মানবিক ও বাণিজ্য শাখার ২ হাজার ৩০০ এবং বিজ্ঞান শাখার ১ হাজার ৭০০ সেট নতুন পাঠ্যবইয়ের চাহিদাপত্র দেওয়া হয়। এর মধ্যে শুধু ষষ্ঠ শ্রেণির সব বিষয়ের বই শিক্ষার্থীরা হাতে পেয়েছে। নবম শ্রেণির পদার্থবিজ্ঞান, জীববিজ্ঞান, উচ্চতর গণিত, সামাজিক বিজ্ঞান, গণিত, বাংলা প্রথম পত্র, বিশ্বপরিচয় (সমাজবিজ্ঞান), হিন্দু ধর্ম এবং সপ্তম ও অষ্টম শ্রেণির দ্রুতপঠন (বাংলা প্রথম পত্রের অংশ) এবং কারিগরি শাখার নবম শ্রেণির বাংলা প্রথম পত্র বিষয়ের বই শিক্ষার্থীরা এখনো পায়নি। সপ্তম, অষ্টম ও নবম শ্রেণির বিভিন্ন বিষয়ের বই না পাওয়া শিক্ষার্থীর সংখ্যা অন্তত ১৫ হাজার।
উপজেলার হারাগাছ বহুমুখী উচ্চবিদ্যালয়ের প্রধান শিক্ষক মোকছেদুর রহমান বলেন, ‘চাহিদা অনুযায়ী বিভিন্ন শ্রেণির ১০ বিষয়ের বই বিদ্যালয়ে এখনো পাইনি। এতে শিক্ষার্থীদের পাঠদান ব্যাহত হচ্ছে।’
বিদ্যালয়টির নবম শ্রেণির শিক্ষার্থী মাইশা খানম বলে, ‘বছরের ১৮ দিন চলে গেল, কিন্তু বিজ্ঞানের কোনো বই আমরা পাইনি।  স্যাররাও বলতে পারছেন না কত দিন পর বই আসবে। বই না পাওয়ায় আমরা পড়তেও পারছি না, ক্লাসও হচ্ছে না।’
আরাজি উচ্চবিদ্যালয়ের প্রধান শিক্ষক মো. ফাকের সরকার বলেন, সপ্তম, অষ্টম ও নবম শ্রেণির সব মিলিয়ে ১০ বিষয়ের বই কবে আসবে তা উপজেলা শিক্ষা কার্যালয় থেকেও কেউ বলতে পারছেন না। বই না থাকায় পাঠদান হচ্ছে না।
উপজেলা মাধ্যমিক শিক্ষা কর্মকর্তা মো. জাকির হোসেন গতকাল বুধবার মুঠোফোনে বলেন, ‘মাধ্যমিক পর্যায়ের বিভিন্ন শ্রেণির ১০ বিষয়ের পাঠ্যবই শিক্ষার্থীরা এখনো হাতে পায়নি। হয়তো দু-তিন দিনের মধ্যেই বই চলে আসবে। এরপর তা বিদ্যালয়গুলোতে পাঠানো হবে।
