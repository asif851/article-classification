
দেশে চরম রাজনৈতিক অস্থিরতা চলছে বলে মন্তব্য করেছেন সুপ্রিম কোর্ট আইনজীবী সমিতির সভাপতি জয়নুল আবেদীন। তাঁর অভিযোগ, এই সুযোগে আইনশৃঙ্খলা রক্ষাকারী বাহিনীর কিছু সদস্য ক্ষমতাসীন দলের প্রতি আনুগত্য প্রকাশ করার জন্য ঢালাওভাবে রাজনৈতিক নেতাকর্মী ও নিরীহ মানুষের বিরুদ্ধে মিথ্যা এবং হয়রানিমূলক মামলা করছে।
আজ রোববার নতুন প্রধান বিচারপতি সৈয়দ মাহমুদ হোসেনকে দেওয়া সংবর্ধনা অনুষ্ঠানে তিনি এসব অভিযোগ করেন। প্রধান বিচারপতির এক নম্বর এজলাস কক্ষে প্রথা অনুসারে অ্যাটর্নি জেনারেল ও সমিতির পক্ষ থেকে নতুন প্রধান বিচারপতিকে সংবর্ধনা জানানো হয়।
নতুন প্রধান বিচারপতির উদ্দেশে জয়নুল আবেদীন বলেন, আপনার সামনে এখন চ্যালেঞ্জ হচ্ছে, দেশের আইনের শাসন, মানবাধিকার, বিচার বিভাগের স্বাধীনতা এবং বিচার বিভাগের যে ক্ষত সৃষ্টি হয়েছে তা পূরণ করা। বিচার বিভাগের প্রতি মানুষের আস্থা ফিরিয়ে আনা।
স্বাধীন বিচারব্যবস্থা গণতন্ত্রের পূর্বশর্ত বলে উল্লেখ করে জয়নুল আবেদীন আরও অভিযোগ করেন, আমাদের বিচারব্যবস্থা বিশেষ করে নিম্ন আদালত এখনো সরকারি প্রশাসনের প্রভাব বলয়ে আটকে পড়েছে। তিনি বলেন, মিথ্যা ও হয়রানিমূলক মামলা থেকে সুপ্রিম কোর্ট আইনজীবী সমিতিও রক্ষা পায়নি।
হাইকোর্ট বিভাগ পুলিশের গ্রেপ্তার ও নির্যাতন থেকে রক্ষার জন্য আগাম জামিনের ব্যাপারে ইতিবাচক মনোভাব দেখাবে বলে আশা প্রকাশ করেন জয়নুল আবেদীন। ১৯৯৭ সালে প্রণীত ম্যাপ ও খসড়া পরিকল্পনা অনুযায়ী নির্ধারিত জায়গায় আইনজীবী সমিতির বহুতল ভবন নির্মাণের জন্য জায়গা খালি করার ব্যবস্থা এবং নতুন বহুতল ভবন নির্মাণের ব্যবস্থা নেওয়ার জন্য তিনি দৃষ্টি আকর্ষণ করেন।
