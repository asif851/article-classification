
ভারতীয় কোম্পানি বাজাজ নতুন মোটরসাইকেল ‘ভি’-এর একটি বিজ্ঞাপন প্রচার করছে টেলিভিশনে। ওই মোটরসাইকেলটি তৈরি করা হয়েছে দেশটির নৌবাহিনীর একটি রণতরির লোহা গলিয়ে। মনে হতে পারে খবরটি কেন? কারণ হলো যুদ্ধ জাহাজটি ব্যবহৃত হয়েছিল ১৯৭১ সালের আমাদের মহান মুক্তিযুদ্ধে। এ নিয়ে একটি প্রতিবেদন করেছে ভারতের আনন্দবাজার পত্রিকার অনলাইন সংস্করণ।আনন্দবাজারের খবর অনুযায়ী, ভারতীয় নৌ বাহিনীর প্রথম রণতরি ‘আইএনএস বিক্রান্ত’। দ্বিতীয় বিশ্বযুদ্ধ চলাকালীন সময়ে ব্রিটিশ সরকার ওই রণতরিটি তৈরির কাজ শুরু করে। তখন এটির নাম ছিল ‘হারকিউলিস’। কিন্তু নির্মাণকাজ শেষ হওয়ার আগেই যুদ্ধ শেষ হয়ে গেলে ব্রিটিশ সরকারও ‘হারকিউলিস’ নির্মাণের কাজ বন্ধ করে দেয়। ১৯৫৭ সালে অর্ধনির্মিত সেই হারকিউলিসটি ভারত কিনে নিয়ে ১৯৬১ সালে নির্মাণকাজ শেষ করে। রণতরিটির তখন নতুন নাম দেওয়া হয় ‘আইএনএস বিক্রান্ত’।ওই প্রতিবেদনে আরও বলা হয়, ১৯৯৭ সালে পুরোনো হয়ে পড়া সেই বিক্রান্তকে বাতিল করে দেয় ভারত সরকার। ২০১২ সাল পর্যন্ত জাদুঘর করে রাখা হয়েছিল সেটিকে। তারপর মুম্বাইয়েরএকটি জাহাজ কাটা সংস্থার কাছে বিক্রি করে দেওয়া হয় জাহাজটি।বাংলাদেশের ১৯৭১ সালের মুক্তিযুদ্ধ চলার সময় ভারত আইএনএস বিক্রান্ত দিয়ে সহায়তা করেছিল। এখান থেকে ওড়া যুদ্ধবিমানগুলো পাকিস্তানি বাহিনীর প্রতিরক্ষা অবস্থানে প্রচণ্ড হামলা চালিয়ে পর্যুদস্ত করে।বাজাজ অটো নতুন একটি বিজ্ঞাপন প্রচার করছে তাঁদের নতুন মোটরসাইকেলটি নিয়ে। সেখানে তারা বলছে আইএনএস বিক্রান্তকে অতীত হতে দেওয়া হয়নি। বিক্রান্তের ধাতু গলিয়েই তৈরি করা হয়েছে বাজাজের নতুন মোটরসাইকেল ‘ভি’। ইংরেজিতে বিক্রান্ত ‘ভি’ দিয়ে শুরু হয়ে বলে এই মোটরসাইকেলের নামও ‘ভি’। পয়লা ফেব্রুয়ারি থেকে নতুন এই মোটরসাইকেলটি বাজারে আসবে বলে জানা গেছে।
আরও পড়ুন:
বাতিল লোহায় পরিণত ‘বিক্রান্ত’
