
রাজধানী ঢাকায় আজ সোমবার দুটি বাসে আগুন দেওয়া হয়েছে। গুলিস্তান ও নদ্দায় একটি করে বাসে আগুন দেওয়ার খবর জানা গেছে। এতে কেউ হতাহত হয়নি।
বিএনপির চেয়ারপারসন খালেদা জিয়াকে অবরুদ্ধ করে রাখার প্রতিবাদে ও শীর্ষস্থানীয় নেতাদের মুক্তির দাবিতে আজ ঢাকাসহ (সিটি করপোরেশন বাদে) আশপাশের ১৪ জেলায় সকাল-সন্ধ্যা হরতাল ডেকেছে সংশ্লিষ্ট জেলা ছাত্রদল। আর ঢাকা জেলা বিএনপি ঢাকার পাঁচ উপজেলায় আজ সকাল-সন্ধ্যা হরতাল ডেকেছে। একই সঙ্গে সারা দেশে বিএনপির নেতৃত্বাধীন ২০-দলীয় জোটের ডাকা অবরোধের আজ সপ্তম দিন।
আজ সোমবার সকাল পৌনে ১০টার দিকে রাজধানীর গুলিস্তানে গাজীপুর পরিবহনের একটি বাসে আগুন দেওয়া হয়। এ সময় বাসটিতে কোনো যাত্রী ছিল না। দুপুর পৌনে ১২টার দিকে রাজধানীর নদ্দার বসুন্ধরা গেটে আরেকটি বাসে আগুন দেওয়া হয়। তুরাগ পরিবহনের ওই বাসটি মেরামতের জন্য সেখানে থেমে ছিল।
ফায়ার সার্ভিসের নিয়ন্ত্রণকক্ষ থেকে জানানো হয়, ঘটনাস্থলে গিয়ে তারা আগুন নিভিয়ে ফেলেছে।
অবরোধ চলাকালে গতকাল রোববার ঢাকাসহ ১১ জেলায় ১২টি যানবাহনে আগুন দেওয়া হয়। অবরোধে দুর্বৃত্তের আগুনে ঝলসে যাওয়া ট্রাকচালক মুরাদ হোসেন (২০) পাঁচ দিন মৃত্যুর সঙ্গে লড়ে গতকাল সকালে অবশেষে মারা গেছেন। ঢাকা মেডিকেল কলেজ হাসপাতালের বার্ন ইউনিটে চিকিৎসাধীন অবস্থায় তিনি মারা যান।
৫ জানুয়ারির ‘একতরফা’ নির্বাচনের মাধ্যমে গঠিত ক্ষমতাসীন আওয়ামী লীগ সরকারের পদত্যাগের দাবিতে টানা অবরোধ চলছে ৬ জানুয়ারি থেকে। কিন্তু সংঘাতের শুরু ৪ জানুয়ারি। এই দিনটি থেকে গতকাল সন্ধ্যা পর্যন্ত আট দিনে সংঘর্ষ-সহিংসতায় নিহত হয়েছেন ১২ জন। আহত হয়েছেন ৩০৫ জন। আহত ব্যক্তিদের মধ্যে ৯০ জন পুলিশ সদস্য। এ কয় দিনে আগুন দেওয়া হয় ১০৫টি যানবাহনে। ভাঙচুর করা হয় অন্তত ১২২টি। ঢাকা মহানগরে অগ্নিসংযোগ করা হয় ১৩টি যানবাহনে।
