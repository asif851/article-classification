
নড়াইলের লোহাগড়া পৌর এলাকায় এক স্কুলছাত্রীকে উত্ত্যক্ত করার দায়ে বাঁধন মোল্লা (২২) নামের এক যুবককে এক মাসের কারাদণ্ড দিয়েছেন ভ্রাম্যমাণ আদালত। আজ মঙ্গলবার বিকেলে ওই বিদ্যালয়ে গিয়ে নির্বাহী হাকিম ও উপজেলা নির্বাহী কর্মকর্তা সেলিম রেজা এ দণ্ডাদেশ দেন। বাঁধন নড়াইল সদর উপজেলার বাঁশগ্রামের জসিম উদ্দিন মোল্লার ছেলে।এ বিষয়ে ছাত্রীর বিদ্যালয়ের প্রধান শিক্ষক প্রবাস চন্দ্র সরকার সাংবাদিকদের বলেন, মঙ্গলবার সকাল সাড়ে আটটার দিকে অতিরিক্ত ক্লাস করতে ওই ছাত্রী বিদ্যালয়ে আসে। তখন ওই যুবক বিদ্যালয়ের কক্ষে ওই ছাত্রীকে উত্ত্যক্ত করেন। শিক্ষকেরা যুবককে আটক করে প্রশাসনকে জানান। পরে তাঁকে সাজা দেওয়া হয়।
