
ঘূর্ণিঝড় মহাসেনের প্রভাব কেটে যাওয়ায় গতকাল বৃহস্পতিবার বিকেলে চট্টগ্রাম বন্দরে পণ্য খালাসসহ পরিচালন কার্যক্রম আবার চালু করা হয়। আজ শুক্রবার খুলে দেওয়া হবে চট্টগ্রাম শাহ আমানত আন্তর্জাতিক বিমানবন্দর।চট্টগ্রাম বন্দর ও কাস্টম হাউস: গতকাল বিকেল চারটা থেকে বন্দরে পণ্য খালাসসহ পরিচালন কার্যক্রম আবার চালু করা হয়। তবে জেটিতে জাহাজ না থাকায় পণ্য ওঠানো-নামানো হয়নি। আজ শুক্রবার সকালে জোয়ারের সময় জেটিতে জাহাজ ভেড়ার পর পণ্য ওঠানো-নামানো আবার শুরু হবে। বন্দরসচিব সৈয়দ ফরহাদ উদ্দিন জানান, বন্দরের নিজস্ব সতর্কতা প্রত্যাহার করা হয়েছে। জেটিতে কাজ শুরু হয়েছে। ঘূর্ণিঝড়ের আশঙ্কায় গত বুধবার রাত ১০টা থেকে বন্ধ করে দেওয়া কাস্টম হাউসের সার্ভার গতকাল বিকেল চারটা থেকে চালু করা হয়।বিমানবন্দর: আজ শুক্রবার চট্টগ্রাম শাহ আমানত আন্তর্জাতিক বিমানবন্দর খুলে দেওয়া হবে। গত বুধবার বিকেল চারটা থেকে ১৮ ঘণ্টার জন্য বিমানবন্দরটি বন্ধ ঘোষণা করা হয়। কিন্তু গতকাল বিমানবন্দর আর খুলে দেওয়া সম্ভব হয়নি। চট্টগ্রাম আন্তর্জাতিক বিমানবন্দরের ব্যবস্থাপক স্কোয়াড্রন লিডার রবিউল ইসলাম বলেন, ‘শুক্রবার দিনের প্রথম ভাগে আমরা বিমানবন্দরটি খুলে দিতে পারব বলে আশা করছি।’
