
বান্দরবানের নাইক্ষ্যংছড়ি সীমান্তে বর্ডার গার্ড বাংলাদেশের (বিজিবি) নিহত সদস্য নায়েক সুবেদার মিজানুর রহমানের লাশ গতকাল শনিবার বিকেলে ফেরত দিয়েছে মিয়ানমারের সীমান্তরক্ষী বাহিনী বর্ডার গার্ড পুলিশ (বিজিপি)। উচ্চপর্যায়ের যোগাযোগের পর সন্ধ্যা পৌনে ছয়টার দিকে লাশটি ফেরত দেওয়া হয়। তবে তাঁর সঙ্গে থাকা অস্ত্র ফেরত দেয়নি মিয়ানমারের সীমান্তরক্ষীরা৷ উল্টো সীমান্তে তারা সেনাসমাবেশ করেছে৷ বিজিবির মহাপরিচালক মেজর জেনারেল আজিজ আহমেদ গতকাল বিকেলে পিলখানায় নিজের দপ্তরে আয়োজিত সংবাদ সম্মেলনে এ তথ্য জানান। মহাপরিচালক বলেন, লাশ হস্তান্তরের পর এখন সীমান্তে শান্ত অবস্থা বিরাজ করছে। ৩ জুন দুই দেশের সীমান্তরক্ষী বাহিনীর মধ্যে পতাকা বৈঠকে খোয়া যাওয়া অস্ত্র ও গুলি ফেরত দেওয়ার কথা আছে। এ ছাড়া, ১০ জুন মিয়ানমারে বিজিবি-বিজিপির মহাপরিচালক পর্যায়ের বৈঠক অনুষ্ঠিত হবে।তবে সীমান্তের সূত্র জানিয়েছে, সীমান্তে গোলাগুলি বন্ধ হলেও এখনো থমথমে অবস্থা বিরাজ করছে। বিজিবির মহাপরিচালক নিজেও বলেছেন, মিয়ানমার ওপারে সেনাবাহিনী মোতায়েন করেছে। বাংলাদেশের পক্ষ থেকে এ ঘটনার কড়া প্রতিবাদ জানানো হয়েছে। এর আগে সীমান্তে গুলিবর্ষণ ও বিজিবি সদস্যের লাশ ফেরত না দেওয়ায় ঢাকায় নিযুক্ত মিয়ানমারের রাষ্ট্রদূত মিউ মিন্ট থানকে গতকাল সকালে ফের তলব করা হয়। গত বৃহস্পতিবারও মিয়ানমারের রাষ্ট্রদূতকে তলব করা হয়েছিল। বিজিবি মহাপরিচালক সংবাদ সম্মেলনে বলেন, গত বুধবার নিয়মিত টহলের অংশ হিসেবে বিজিবির একটি টহল দল পাইনছড়ি এলাকার ৫২ নম্বর বর্ডার পিলার (বিপি) এলাকায় টহল দিচ্ছিল। এ সময় কোনো প্ররোচনা ছাড়াই মিয়ানমার থেকে গুলি চালানো হয়। সম্পূর্ণ উসকানিমূলকভাবে মিয়ানমারের সীমান্তরক্ষীরা বিজিবির টহল দলের ওপর হামলা চালায়। টহল সদস্যরা এ সময় পিছু ফিরে এলেও নায়েক মিজান নিখোঁজ হন। পরে আরও সদস্য সেখানে যুক্ত হওয়ার পর পাইনছড়ির ৫২ নম্বর পিলারের কাছে গিয়ে দেখা যায়, সেখানে গুলি লেগে নষ্ট হওয়া একটি মোবাইল ফোন পড়ে আছে, আর রক্তের ধারা চলে গেছে মিয়ানমারের দিকে। এরপর মিয়ানমার কর্তৃপক্ষের সঙ্গে যোগাযোগ করা হলে নিখোঁজ নায়েক মিজানকে ফেরত চাওয়া হয়। কিন্তু তারা কোনো রকম সাড়া দিচ্ছিল না। বিভিন্ন মাধ্যমে তাদের সঙ্গে যোগাযোগের একপর্যায়ে গত পরশুদিন তারা জানায়, তাদের কাছে একটি মৃতদেহ আছে। সে মৃতদেহ
