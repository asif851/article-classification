

বিএনপির মহাসচিব মির্জা ফখরুল ইসলাম আলমগীর বলেছেন, বিএনপির দেওয়া প্রস্তাব অনুযায়ী সহায়ক সরকারের অধীনেই জাতীয় সংসদ নির্বাচন হতে হবে। সরকার দাবি না মানলে আন্দোলনের মাধ্যমে সহায়ক সরকারের অধীনে নির্বাচন আদায় করা হবে।
আজ শুক্রবার সকালে মাওলানা আবদুল হামিদ খান ভাসানীর ৪১তম মৃত্যুবার্ষিকী উপলক্ষে টাঙ্গাইলের সন্তোষে ভাসানীর কবরে পুষ্পস্তবক অর্পণ শেষে নেতা–কর্মীদের উদ্দেশে মির্জা ফখরুল এ কথা বলেন। তিনি আন্দোলনের জন্য নেতা–কর্মীদের ঐক্যবদ্ধ হওয়ার নির্দেশ দেন।  বিএনপির মহাসচিব বলেন, ‘অত্যাচারী, নির্যাতনকারী, হত্যাকারী জালেম সরকার আমাদের বুকের ওপর বসে আছে। এই জালেম সরকার থেকে মুক্তি পেতে আল্লাহর কাছে প্রার্থনা করছি। আল্লাহ যেন আমাদের সেই শক্তি দেন।’ আগামী সংসদ নির্বাচনে দেশের মানুষ যেন ভোটাধিকার প্রয়োগ করতে পারে, সে জন্য সবাইকে আন্দোলনে অংশগ্রহণের আহ্বান জানান বিএনপির এই নেতা।
বিএনপির চেয়ারপারসনের উপদেষ্টা শামসুজ্জামান, কেন্দ্রীয় যুবদলের সাধারণ সম্পাদক সুলতান সালাউদ্দিন, জেলা বিএনপির সভাপতি শামছুল আলম, সাধারণ সম্পাদক ফরহাদ ইকবাল প্রমুখ এ সময় উপস্থিত ছিলেন।
টাঙ্গাইলে মির্জা ফখরুলের আসাকে কেন্দ্র করে সন্তোষে জেলা বিএনপির দুই পক্ষের মধ্যে উত্তেজনা দেখা দেয়। শ্রদ্ধা জানাতে মির্জা ফখরুলের সঙ্গে জেলা বিএনপির বর্তমান নেতারা যান। এ সময় বিদ্রোহী অংশের নেতা–কর্মীরা ভাসানী বিশ্ববিদ্যালয়ের প্রথম গেট এলাকায় অবস্থান নেন। পুলিশ তাঁদের ভাসানীর কবরের দিকে যেতে বাধা দেন। পরে ফুল দিয়ে মির্জা ফখরুলকে নিয়ে জেলা বিএনপির নেতারা বিশ্ববিদ্যালয়ের ২ নম্বর গেট দিয়ে ওই এলাকা ত্যাগ করেন।
এর আগে সকালে মাওলানা ভাসানী বিজ্ঞান ও প্রযুক্তি বিশ্ববিদ্যালয়ের উপাচার্য প্রথমে ভাসানীর কবরে পুষ্পস্তবক অর্পণ করেন। এরপর কৃষক শ্রমিক জনতা লীগের সভাপতি আবদুল কাদের সিদ্দিকী, জেলা আওয়ামী লীগ, বিএনপি, জাতীয় পার্টি, টাঙ্গাইল প্রেসক্লাবসহ বিভিন্ন রাজনৈতিক, সামাজিক, সাংস্কৃতিক ও শিক্ষাপ্রতিষ্ঠানের পক্ষ থেকে পুষ্পস্তবক অর্পণ করা হয়।
