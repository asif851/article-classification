
কক্সবাজারের টেকনাফে নাফ টুরিজম পার্কের একাশিয়া, ঝাউ, মিনজিরি ইত্যাদি গাছ চুরি করছে চোরেরা। অভিযোগ উঠেছে, স্থানীয় প্রভাবশালী ব্যক্তিরা এসব গাছ কেটে বিক্রি করছেন। গত সোমবার পার্কে গাছ চুরির চেষ্টাকালে আটজনকে হাতেনাতে ধরে ফেলেছে স্থানীয় প্রশাসন। তাদের ভ্রাম্যমাণ আদালত ১৫ দিন করে সাজা দিয়েছে।
কক্সবাজারের টেকনাফ উপজেলায় নাফ নদীর মোহনায় প্রায় ২৭২ একর আয়তনের জালিয়ার দ্বীপে গড়ে তোলা হচ্ছে নাফ টুরিজম পার্ক। এ দ্বীপটি দীর্ঘদিন ধরে দখলে রেখে মাছ চাষ করতেন কক্সবাজারের রাজনৈতিক প্রভাবশালী ব্যক্তিরা। এটি বেজাকে বরাদ্দ দেওয়ার পর দখলমুক্ত করা হয়েছে। শিগগিরই দ্বীপটিকে পর্যটনকেন্দ্র হিসেবে প্রতিষ্ঠার কাজ শুরু হবে।
জালিয়ার দ্বীপটি নাফ নদীর মাঝখানে অবস্থিত। এর একপাশে মিয়ানমার, অপর পাশে বাংলাদেশের নেটং পাহাড়। সেখানে রাস্তাঘাট ও দ্বীপে যাওয়ার জন্য একটি সেতু নির্মাণের জন্য ৯৫ কোটি টাকা বরাদ্দ দেওয়া হয়েছে।
বেজা ও স্থানীয় প্রশাসন জানিয়েছে, গাছ চুরির সঙ্গে প্রভাবশালী ব্যক্তিরাই যুক্ত। গত রোববার রাত থেকে তারা গাছ কাটা শুরু করে। সোমবার খবর পেয়ে অভিযান চালিয়ে তাদের হাতেনাতে ধরে স্থানীয় প্রশাসন। গাছ চুরি ঠেকাতে এখন সেখানে পাহারা দেওয়া হচ্ছে।
টেকনাফের সহকারী কমিশনার (ভূমি) প্রণয় চাকমা আজ বৃহস্পতিবার প্রথম আলোকে বলেন, ‘চোরেরা প্রভাবশালী ব্যক্তিদের কয়েকজনের মাধ্যমে গাছ কেটে সরিয়ে নেওয়ার ব্যবস্থা করেছিল। আমরা গিয়ে তাদের হাতেনাতে ধরি।’
বেজার জরিপকারক নাজমুল হাসান বলেন, চোরেরা ৪২০টি গাছ কেটেছিল। এসব গাছের কাঠের চাহিদা আছে।
