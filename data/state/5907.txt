
দ্বিতীয় দফার ১০টি পৌরসভা নির্বাচনের জন্য মেয়র পদে আওয়ামী লীগের প্রার্থীদের নাম ঘোষণা করা হয়েছে। আর ইউনিয়ন পরিষদ (ইউপি) নির্বাচনের প্রার্থী মনোনয়নে দুই দিন ধরে বৈঠক করছে দলটি। দুই-এক দিনের মধ্যে ইউপি নির্বাচনে চেয়ারম্যান পদে মনোনয়ন বিতরণ শুরু হবে বলে আওয়ামী লীগের দায়িত্বশীল সূত্র জানিয়েছে।আসন্ন ইউপি ও দ্বিতীয় দফার পৌরসভা নির্বাচনের তথ্য জানাতে গতকাল বুধবার ধানমন্ডিতে আওয়ামী লীগের সভানেত্রী শেখ হাসিনার রাজনৈতিক কার্যালয়ে সংবাদ সম্মেলন করে আওয়ামী লীগ। দলের যুগ্ম সাধারণ সম্পাদক মাহবুব উল আলম হানিফ ১০টি পৌরসভার মেয়র প্রার্থীর নাম ঘোষণা করেন। ২০ মার্চ এসব পৌরসভায় ভোট হবে।প্রথম ধাপে ৭৩৯টি ইউপিতে নির্বাচন হবে ২২ মার্চ। এ জন্য গত মঙ্গলবার ও গতকাল গণভবনে দলীয় প্রধান শেখ হাসিনার নেতৃত্বে স্থানীয় সরকার প্রার্থী মনোনয়নের বোর্ড বৈঠক করে। মঙ্গলবার ২৫০টি ইউপির চেয়ারম্যান পদে দলের প্রার্থী চূড়ান্ত করা হয়। সবগুলো ইউপির প্রার্থী চূড়ান্ত করে আনুষ্ঠানিক ঘোষণা দেওয়া হবে।হানিফ বলেন, দ্বিতীয় ধাপের ইউপি নির্বাচন হবে ৩১ মার্চ। তৃণমূলের নেতাদের ২২ ফেব্রুয়ারির মধ্যে এই ধাপের ইউপির প্রার্থীদের নামের তালিকা ধানমন্ডি কার্যালয়ে পাঠানোর সময় বেঁধে দেওয়া হয়েছে। পৌর নির্বাচনে দলের সিদ্ধান্ত অমান্যকারীদের শাস্তির বিষয়ে তিনি বলেন, সাময়িক বহিষ্কার করা হয়েছে। কারণ দর্শানোর নোটিশ দেওয়া হয়েছে। কেন্দ্রীয় কার্যনির্বাহী সংসদের পরবর্তী বৈঠকে তাঁদের বিরুদ্ধে চূড়ান্ত ব্যবস্থা নেওয়া হবে। তাঁর আশা, ইউপি নির্বাচনে কেউ দলের সিদ্ধান্তের বাইরে যাবে না। দলীয় সিদ্ধান্ত অমান্য করলে শাস্তি দেওয়া হবে।সংবাদ সম্মেলনে আওয়ামী লীগের নেতাদের মধ্যে উপস্থিত ছিলেন আব্দুর রাজ্জাক, আহমদ হোসেন, বীর বাহাদুর, খালিদ মাহমুদ চৌধুরী প্রমুখ।১০ পৌরসভায় মেয়র প্রার্থী: দ্বিতীয় দফার ১০ পৌর নির্বাচনে মেয়র পদে আওয়ামী লীগের প্রার্থীরা হলেন আতিকুর রহমান (হারাগাছ, রংপুর), মোসাদ্দেক আলী (কালীগঞ্জ, সাতক্ষীরা), লিয়াকত আলী তালুকদার (ঝালকাঠি সদর), আবু ফয়েজ মো. রেজা (ভাঙ্গা, ফরিদপুর), রফিকুল ইসলাম (সোনাগাজী, ফেনী), আবদুল মালেক (নাঙ্গলকোট, কুমিল্লা), আলমগীর চৌধুরী (চকরিয়া, কক্সবাজার), মকসুদ মিয়া (মহেশখালী, কক্সবাজার), জহিরুল হক (কবিরহাট, নোয়াখালী), নাইর কবীর (ব্রাহ্মণবাড়িয়া সদর)।আজ বৃহস্পতিবার ধানমন্ডি কার্যালয় থেকে দলীয় প্রধানের সই করা মনোনয়নপত্র প্রার্থীদের দেওয়া হবে।সম্পাদকদের বৈঠক: দলীয় সূত্র বলেছে, ইউপি নির্বাচনে চেয়ারম্যান পদে প্রার্থী বাছাই নিয়ে কেন্দ্রে পাল্টাপাল্টি অভিযোগ আসা শুরু হয়েছে। গতকাল সকাল থেকে সেতুমন্ত্রী ও আওয়ামী লীগের সভাপতিমণ্ডলীর সদস্য ওবায়দুল কাদেরের সভাপতিত্বে দলের সম্পাদকমণ্ডলীর সদস্যদের বৈঠকে এসব অভিযোগ আলোচনায় এসেছে।বৈঠকে উপস্থিত অন্তত তিনজন নেতা বলেন, কক্সবাজারের কিছু ইউপিতে ইউনিয়ন থেকে একজনের নাম প্রস্তাব করা হয়েছে। এর সঙ্গে দ্বিমত করে উপজেলা নেতারা আলাদা প্রার্থী তালিকা কেন্দ্রে পাঠিয়েছেন। বাগেরহাটের শরণখোলায় ইউনিয়ন থেকে যাঁদের নাম প্রস্তাব করা হয়েছে সেগুলো বাদ দিয়ে স্থানীয় সাংসদের পছন্দের প্রার্থীদের নাম কেন্দ্রে এসেছে। একই ঘটনা ঘটেছে পটুয়াখালীতে।বৈঠক সূত্র বলেছে, ১৫ ফেব্রুয়ারির মধ্যে তৃণমূল থেকে প্রার্থী তালিকা পাঠানোর সময়সীমা বেঁধে দেওয়া হলেও গতকাল সন্ধ্যা পর্যন্ত ৫০০-এর কিছু বেশি ইউপির প্রার্থী তালিকা এসেছে। দলের কয়েকজন নেতা বলেন, ইউপি ও পৌর নির্বাচনে সহজে প্রার্থী বাছাইয়ের লক্ষ্যে প্রধানমন্ত্রী শেখ হাসিনা একাধিক সমীক্ষা তৈরি করে রেখেছেন। প্রার্থী মনোনয়নে এসব সমীক্ষা বিবেচনায় নেওয়া হচ্ছে।
