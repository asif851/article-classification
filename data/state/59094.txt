
কুষ্টিয়ার দৌলতপুর উপজেলায় পুলিশের সঙ্গে ‘বন্দুকযুদ্ধে’ এক ব্যক্তি নিহত হয়েছেন। নিহত ব্যক্তিকে ডাকাত বলছে পুলিশ।
গতকাল বৃহস্পতিবার দিবাগত রাত তিনটার দিকে উপজেলার আদাবাড়িয়া এলাকায় কথিত এই বন্দুকযুদ্ধ হয়।
পুলিশের তথ্য অনুযায়ী, নিহত ব্যক্তির নাম সেলিম মোল্লা (৩২)। বাবার নাম আলেক মোল্লা। বাড়ি দৌলতপুর উপজেলার মধুগাড়ি গ্রামে।
পুলিশ বলছে, সেলিমের বিরুদ্ধে ডাকাতিসহ বিভিন্ন অভিযোগে অন্তত ১০টি মামলা রয়েছে।
কুষ্টিয়া জেলা পুলিশের গোয়েন্দা শাখার (ডিবি) উপপরিদর্শক (এসআই) মনিরুল ইসলামের ভাষ্য, একদল ডাকাত অস্ত্রশস্ত্র নিয়ে জড়ো হয়েছে বলে গোপন তথ্য পাওয়া যায়। জেলা ডিবি ও দৌলতপুর থানা-পুলিশ যৌথ অভিযানে যায়। পুলিশের উপস্থিতি টের পেয়ে ডাকাতেরা গুলি ছোড়ে। আত্মরক্ষার্থে পুলিশও পাল্টা গুলি ছোড়ে। বন্দুকযুদ্ধের একপর্যায়ে ঘটনাস্থলে এক ডাকাতকে গুলিবিদ্ধ অবস্থায় পড়ে থাকতে দেখা যায়। উদ্ধার করে উপজেলা স্বাস্থ্য কমপ্লেক্সে নেওয়া হলে তাঁকে মৃত ঘোষণা করেন কর্তব্যরত চিকিৎসা কর্মকর্তা।
ময়নাতদন্তের জন্য নিহত ব্যক্তির লাশ কুষ্টিয়া জেনারেল হাসপাতালের মর্গে পাঠিয়েছে পুলিশ।
