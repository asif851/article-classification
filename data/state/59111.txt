
বগুড়ার শেরপুরে আজ সোমবার বিকেলে স্থানীয় বাসস্ট্যান্ড এলাকা থেকে হাফিজার রহমান আকন্দ (৪০) নামের এক ব্যক্তিকে গ্রেপ্তার করে পুলিশ। পরে ভ্রাম্যমাণ আদালতের মাধ্যমে তাঁকে নয় মাসের বিনাশ্রম কারাদণ্ড দেওয়া হয়। তিনি নিজেকে ম্যাজিস্ট্রেট বলে পরিচয় দিয়ে প্রতারণা করে আসছিলেন।
হাফিজার বগুড়ার নন্দীগ্রাম উপজেলার বীরপলি গ্রামের বাসিন্দা। শেরপুর থানার উপপরিদর্শক (এসআই) ডেভিড হিমাদ্রী বর্মা বলেন, শেরপুর পৌরশহরে প্রায় চার মাস ধরে প্রশাসনের নির্বাহী ম্যাজিস্ট্রেট পরিচয় দিয়ে ভ্রাম্যমাণ আদালতের নামে স্থানীয় কয়েকজন ব্যবসায়ীকে ভয়ভীতি দেখিয়ে টাকা নেন হাফিজার। আজ বিকেল তিনটার দিকে হাফিজার স্থানীয় বাসস্ট্যান্ড এলাকায় ডিম ব্যবসায়ী জনি শেখের দোকানে গিয়ে একই কৌশলে টাকা নেওয়ার সময় স্থানীয় ব্যবসায়ীরা তাঁকে আটক করে পুলিশে সোপর্দ করে।ব্যবসায়ী জনি শেখ বলেন, হাফিজার ভ্রাম্যমাণ আদালতের নাম করে তাঁর কাছ থেকে ২০ হাজার টাকা নিয়েছেন। শহরের সান্যাল পাড়া মহল্লার গোড়া স্টোর ব্যবসা প্রতিষ্ঠানের মালিক প্রলয় কণ্ডু বলেন, তাঁর কাছে থেকে হাফিজার প্রায় সাড়ে চার হাজার টাকা মূল্যের ইলেকট্রনিক সামগ্রী নিলেও টাকা দেননি।ভ্রাম্যমাণ আদালত পরিচালনাকারী শেরপুর উপজেলা নির্বাহী কর্মকর্তা (ইউএনও) এ কে এম সরোয়ার জাহান বলেন, হাফিজার রহমান ভুয়া ম্যাজিস্ট্রেট বলে পরিচয় দিয়ে স্থানীয় ব্যবসায়ীদের কাছে থেকে টাকা নেওয়ার কথা স্বীকার করেছেন। পরে তাঁকে সাজা দেওয়া হয়।
