
পুলিশের মহাপরিদর্শক (আইজিপি) হাসান মাহমুদ খন্দকার বলেছেন, যেকোনো ধরনের নাশকতা মোকাবিলায় যা করণীয়, পুলিশ তা করবে। জামায়াতের নেতা দেলাওয়ার হোসাইন সাঈদীর রায়ের পর কোনো সহিংসতা দেখা দিলে অতীতের মতো পুলিশ তা দমন করবে। রায়ের পর সহিংসতার আশঙ্কা মাথায় রেখে তা দমনে কাজ করছে পুলিশ।গতকাল শনিবার দুপুরে চট্টগ্রাম নগরের পাহাড়তলী থানার নতুন ভবন উদ্বোধন শেষে সাংবাদিকদের প্রশ্নের জবাবে এ কথা বলেন তিনি।ঢাকার আবু বকর সিদ্দিক ও চট্টগ্রামের স্বর্ণ ব্যবসায়ী মৃদুল চৌধুরীর অপহরণকারীরা ধরা পড়ে না কেন—এমন প্রশ্নের জবাবে আইজিপি বলেন, ‘অপহরণকারীরা ধরা পড়ে না, বিষয়টি সত্য নয়। অপহূতরা উদ্ধার হচ্ছে। আবু বকর ও মৃদুল চৌধুরীর অপহরণকারীদের ধরতে তদন্ত দল গঠন করা হয়েছে। অচিরেই সত্য উদ্ঘাটিত হবে আশা করি।’চট্টগ্রাম মেট্রোপলিটন পুলিশ কমিশনার মো. শফিকুল ইসলামের সভাপতিত্বে অনুষ্ঠিত সভায় উপস্থিত ছিলেন সাবেক সিটি মেয়র ও নগর আওয়ামী লীগের সভাপতি এ বি এম মহিউদ্দিন চৌধুরী, চট্টগ্রাম বিভাগীয় কমিশনার মোহামঞ্চদ আবদুল্লাহ, চট্টগ্রাম রেঞ্জের উপমহাপরিদর্শক মো. নওশের আলী, নগর পুলিশের অতিরিক্ত কমিশনার বনজ কুমার মজুমদার, এ কে এম শহীদুর রহমান প্রমুখ।এদিকে বিকেলে নগরের দামপাড়া পুলিশ লাইনস প্যারেড গ্রাউন্ডে চট্টগ্রাম মেট্রোপলিটন পুলিশের বার্ষিক পুলিশ সমাবেশ ও ক্রীড়া প্রতিযোগিতা অনুষ্ঠানে প্রধান অতিথি হিসেবে উপস্থিত ছিলেন হাসান মাহমুদ খন্দকার।
