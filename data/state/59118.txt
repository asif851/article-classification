
ঠাকুরগাঁওয়ের দুই উপজেলার বিভিন্ন স্থানে কয়েক দিন ধরে চলা অশ্লীল নৃত্য, হাউজি, লটারি ও জুয়ার আসর বন্ধের দাবিতে গতকাল বুধবার দুপুরে প্রেসক্লাবের উদ্যোগে এক মানববন্ধন অনুষ্ঠিত হয়।চলতি মাসের শুরুতে ঠাকুরগাঁওয়ের সদর উপজেলা পীরবাড়ি এলাকায় শীত মেলার নামে একটি মঞ্চে অশ্লীল নৃত্য, একটি মঞ্চে হাউজি ও ১৭টি মঞ্চে জুয়ার আয়োজন করা হয়। ১৭ জানুয়ারি থেকে বালিয়াডাঙ্গীর গোয়ালগারি এলাকায় মুক্তিযোদ্ধা সংসদের সাহায্যার্থে আনন্দ মেলার নামে একটি মঞ্চে অশ্লীল নৃত্য ও একটি মঞ্চে হাউজি শুরু হয়। গত রোববার পীরবাড়ি মেলায় সরেজমিনে দেখা যায়, বোর্ডবাজারের এক ব্যবসায়ী ১ লাখ ২০ হাজার টাকা নিয়ে ঝান্ডিমুন্ডি (গুটি খেলা) খেলা শুরু করেন। রাত ১০টা থেকে রাত সাড়ে ১২টা পর্যন্ত খেলে তিনি শূন্য হাতে বাড়ি ফেরেন। নীলফামারীর ডোমারের এক ব্যবসায়ী দেড় লাখ টাকা নিয়ে জুয়া খেলতে এসে প্রায় সব টাকা হারান।এদিকে জুয়াসহ অসামাজিক কার্যকলাপ বন্ধের দাবিতে বুধবার ঠাকুগাঁও শহরের চৌরাস্তায় মানববন্ধনে স্থানীয় গণমাধ্যম কর্মীসহ বিভিন্ন শ্রেণি-পেশার মানুষ অংশ নেয়। মানববন্ধন চলাকালে বক্তব্য দেন আবু তোরাব মানিক, মোস্তাক আলম প্রমুখ।এ বিষয়ে সদর উপজেলার পীরবাড়ি মেলার সভাপতি ওসমান আলী জানান, তাঁরা মেলার জন্য ১৫ দিনের অনুমতি পেয়েছিলেন।বালিয়াডাঙ্গী উপজেলা নির্বাহী কর্মকর্তা সগির হোসেন বলেন, ‘মেলার সঙ্গে রাজনৈতিক কিছু বিষয় থাকায় তা একেবারে বন্ধ করা যাচ্ছে না।’
