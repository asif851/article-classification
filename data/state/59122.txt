
গাজীপুরের কালীগঞ্জ উপজেলার ব্রাহ্মণগাঁও এলাকার কিশোর মহিউদ্দিনকে (১৫) হত্যার দায়ে পাঁচজনকে ফাঁসির আদেশ দিয়েছেন আদালত।
আজ বুধবার দুপুরে গাজীপুরের অতিরিক্ত জেলা ও দায়রা জজ-১ আদালতের বিচারক মো. ফজলে এলাহী ভূঁইয়া ওই আদেশ দেন। রায়ে একই সঙ্গে প্রত্যেককে ১০ হাজার টাকা করে জরিমানা করা হয়েছে। এ ছাড়া অপর একটি ধারায় প্রত্যেককে তিন বছর সশ্রম কারাদণ্ড ও ৫ হাজার টাকা করে জরিমানা করা হয়েছে।
দণ্ডপ্রাপ্ত ব্যক্তিরা হলেন ব্রাহ্মণগাঁও এলাকার শামীম হোসেন, নূরুল ইসলাম, সাদ্দাম হোসেন, শফিকুল ও মো. বাবু। রায় ঘোষণার সময় সাদ্দাম হোসেন ও বাবু উপস্থিত ছিলেন। অন্য আসামিরা পলাতক।
গাজীপুর আদালত পুলিশের পরিদর্শক রবিউল ইসলাম রায়ে পাঁচজনের ফাঁসির আদেশের বিষয়টি নিশ্চিত করেন। তিনি বলেন, ২০০৮ সালের ১৬ অক্টোবর ব্রাহ্মণগাঁও এলাকার ফজলুর রহমানের ছেলে মহিউদ্দিন তার মোবাইলে একটি ফোন পেয়ে বাড়ি থেকে বের হয়ে আর ফিরে আসেনি। পরদিন স্থানীয় ময়েজ উদ্দিনের বাড়ির পাশের বিলে ধারালো অস্ত্রের আঘাতে ক্ষতবিক্ষত লাশ পাওয়া যায়। খবর পেয়ে কালীগঞ্জ থানার পুলিশ তার লাশ উদ্ধার করে। এ ঘটনায় ফজলুর রহমান হত্যা মামলা করেন।
