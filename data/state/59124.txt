
প্রায় দুই বছর আগে ঢাকা থেকে লন্ডনে পণ্য পরিবহনে যে নিষেধাজ্ঞা জারি করা হয়েছিল, শিগগিরই তা উঠতে যাচ্ছে। যুক্তরাজ্যের পররাষ্ট্রমন্ত্রী বরিস জনসনের বাংলাদেশ সফরের সময় এ নিয়ে ঘোষণা আসতে পারে। দুই দিনের সফরে তিনি ৯ ফেব্রুয়ারি ঢাকায় আসছেন। ঢাকা ও লন্ডনের কূটনৈতিক সূত্রে গতকাল বুধবার এ তথ্য জানা গেছে।
পররাষ্ট্র মন্ত্রণালয়ের এক জ্যেষ্ঠ কর্মকর্তা গতকাল বিকেলে প্রথম আলোকে বলেন, বরিস জনসন ঢাকা সফরের সময় প্রধানমন্ত্রী শেখ হাসিনার সঙ্গে সৌজন্য সাক্ষাৎ এবং পররাষ্ট্রমন্ত্রী আবুল হাসান মাহমুদ আলীর সঙ্গে দ্বিপক্ষীয় বৈঠক করবেন। এ ছাড়া রোহিঙ্গাদের পরিস্থিতি দেখতে কক্সবাজারে যাওয়ার কথা তাঁর।
ঢাকা ও লন্ডনের কূটনৈতিক সূত্রগুলো বলছে, রাজনৈতিক ও কৌশলগত সম্পর্ক জোরদারের মাধ্যমে দুই দেশের ঐতিহাসিক সম্পর্ক আরও সম্প্রসারণে গুরুত্ব থাকবে বরিস জনসনের সফরে। মার্চের মাঝামাঝি দুই দেশের দ্বিতীয় কৌশলগত সংলাপের আগে এই সফর বিশেষ তাৎপর্যপূর্ণ। গত আগস্টের রোহিঙ্গা ঢলের পরিপ্রেক্ষিতে যুক্তরাজ্যের জোরালো ভূমিকার ধারাবাহিকতায় এ বিষয়টিতে বরিস জনসন গুরুত্ব দেবেন। আন্তর্জাতিক মানদণ্ডে নিরাপত্তার ঘাটতি থাকায় হজরত শাহজালাল আন্তর্জাতিক বিমানবন্দর থেকে সরাসরি পণ্য পরিবহনে ২০১৭ সালের মার্চে সাময়িক নিষেধাজ্ঞা জারি করে যুক্তরাজ্য। বিমানবন্দরের নিরাপত্তার উন্নতিতে কিছু পদক্ষেপ নেওয়া হয়েছে। বরিস জনসনের সফরের সময় এ নিয়ে ইতিবাচক ঘোষণা আসতে পারে।
