
নবম সংসদে সাংসদদের কোরাম সংকটের কারণে মোট ২২২ ঘণ্টা ৩৬ মিনিট সময় নষ্ট হয়েছে বলে জানিয়েছে ট্রান্সপারেন্সি ইন্টারন্যাশনাল বাংলাদেশ (টিআইবি)। এর অর্থমূল্য প্রায় ১০৪ কোটি টাকা।আজ মঙ্গলবার সকালে টিআইবির ‘পার্লামেন্ট ওয়াচ’ প্রতিবেদনে এ তথ্য জানানো হয়। ঢাকার সিরডাপ মিলনায়তনে সংবাদ সম্মেলনে প্রতিবেদনটি প্রকাশ করে সংস্থাটি।টিআইবি বলছে, সংসদে কোরাম সংকটের কারণে যে সময় নষ্ট হয়েছে, এর অর্থমূল্য প্রায় ১০৪ কোটি টাকা। এর মধ্যে বিরোধী দলের সাংসদদের সংসদ বর্জনের অর্থমূল্য প্রায় চার কোটি টাকা।সংবাদ সম্মেলনে জানানো হয়, নবম সংসদে আইন প্রণয়নে মোট সময়ের মাত্র আট ভাগ সময় ব্যয় করা হয়েছে। বেশ কিছু গুরুত্বপূর্ণ আইন মাত্র তিন থেকে চার মিনিটের আলোচনায় পাস হয়েছে।সংবাদ সম্মেলনে টিআইবির নির্বাহী পরিচালক ইফতেখারুজ্জামান বলেন, ‘বর্তমান জাতীয় সংসদে বাস্তব অর্থে কোনো বিরোধী দল নেই। যে বিরোধী দল আছে, তা কেবলই আক্ষরিক।’ সংসদের এই পরিস্থিতিকে সাময়িক হিসেবে উল্লেখ করেন তিনি।ইফতেখারুজ্জামান বলেন, শিগগিরই সব দলের অংশ গ্রহণে একটি নির্বাচনের মাধ্যমে সংসদীয় গণতন্ত্রে যে ধরনের সংসদ থাকা উচিত, সে ধরনের সংসদ বহাল হবে। এই সময়টা হচ্ছে আজ থেকে পাঁচ বছরের মধ্যে যেকোনো দিন। তবে যত শিগগিরই এটা কার্যকর হবে, তত দ্রুত জনগণের কাছে সরকারের প্রতিশ্রুতি বাস্তবায়িত হবে।টিআইবির ট্রাস্টি এম হাফিজ উদ্দিন আহমেদ এ সময় উপস্থিত ছিলেন। ‘পার্লামেন্ট ওয়াচ’ প্রতিবেদনটি তৈরি করেন টিআইবির গবেষক মোর্শেদা আক্তার ও জুলিয়েট রোজেটি।
