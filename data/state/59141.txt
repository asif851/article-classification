
দক্ষিণাঞ্চলের বিভিন্ন জেলায় সড়ক দুর্ঘটনায় পাঁচজন নিহত হয়েছে। আমাদের আঞ্চলিক কার্যালয় ও প্রতিনিধিদের পাঠানো খবর:ফরিদপুর: সদরের মাচ্চর ইউনিয়নের ধুলদি বাজার এলাকায় গতকাল সোমবার যাত্রীবাহী বাসের চাপায় দুই মোটরসাইকেল আরোহী নিহত হয়েছেন। তাঁরা হলেন ফরিদপুর শহরের পূর্ব খাবাসপুর শান্তিবাগ মহল্লার মসিউর রহমান ওরফে রোমান (২৬) ও সদরের ঈশান গোপালপুর ইউনিয়নের জনি ফকির (২৭)।প্রত্যক্ষদর্শী ধুলদি বাজার এলাকার সাবিত্রী রানী পাল জানান, হঠাৎ বিকট শব্দ শুনে বাড়ির বাইরে এসে তিনি দেখতে পান ঢাকা থেকে খুলনাগামী বাসটি একটি মোটরসাইকেলকে চাপা দেয়। এতে আরোহীরা ঘটনাস্থলেই নিহত হন।ঝালকাঠির: নলছিটি উপজেলার ভৈরবপাশায় গতকাল যাত্রীবাহী বাস ও ব্যাটারিচালিত অটোরিকশার মুখোমুখি সংঘর্ষে দুজন নিহত হয়েছেন। তাঁরা হলেন অটোরিকশাচালক মোস্তফা শরীফ (৪৫) ও যাত্রী মাহফুজা বেগম (২০)। পুলিশ বাসের চালক অরবিন্দ কুমার দাসকে আটক করেছে।প্রত্যক্ষদর্শীরা জানান, ভৈরবপাশা গ্রামের হাফেজ হাসান আহম্মেদ তাঁর স্ত্রী মাহফুজাকে নিয়ে ঝালকাঠি থেকে অটোরিকশায় করে বাড়ি আসছিলেন। পথে ভৈরবপাশা বাজারে বরিশালের দিক থেকে আসা খুলনাগামী বাসের সঙ্গে অটোরিকশাটির মুখোমুখি সংঘর্ষ হয়। এতে ঘটনাস্থলেই চালক শ্রীরামপুর গ্রামের মোস্তফা ও মাহফুজা নিহত হন। গুরুতর আহত অবস্থায় হাফেজ হাসানকে বরিশাল শের-ই-বাংলা মেডিকেল কলেজ হাসপাতালে ভর্তি করা হয়েছে।গোয়ালন্দ (রাজবাড়ী): উপজেলা পরিষদসংলগ্ন বাংলাদেশ অভ্যন্তরীণ নৌপরিবহন সংস্থার (বিআইডব্লিউটিসি) ওয়েস্কেলের সামনে গত রোববার রাতে দাঁড়িয়ে থাকা একটি ট্রাকের নিচে ঢুকে পড়ে এক মোটরসাইকেল আরোহীর মৃত্যু হয়েছে। নিহত মনিরুজ্জামান ওরফে মনো গায়ান (২৪) উপজেলার উজানচর নবুওসিমদ্দিন পাড়ার বসিন্দা। এ সময় সঙ্গে থাকা এখলাছ গায়ান (২৩) ও মনির সরদার (২৮) নামের আরও দুজন আরোহী গুরুতর আহত হন।
