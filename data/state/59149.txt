
জিয়া চ্যারিটেবল ট্রাস্ট দুর্নীতি মামলার আদালত বদল হচ্ছে। বিএনপির চেয়ারপারসন খালেদা জিয়ার করা আবেদনের শুনানি নিয়ে আজ বুধবার বিচারপতি এম ইনায়েতুর রহিম ও বিচারপতি শহিদুল করিমের সমন্বয়ে গঠিত হাইকোর্ট বেঞ্চ মামলাটি অন্য আদালতে বদলির আদেশ দেন। ঢাকা-৩ নম্বর বিশেষ জজ আদালত থেকে মামলাটি ঢাকা-৫ নম্বর বিশেষ জজ আদালতে বদলির আদেশ দেওয়া হয়েছে।
আদালত বদল চেয়ে খালেদা জিয়ার করা আবেদন নিষ্পত্তি করে এ আদেশ দেওয়া হয়। আদালতে খালেদা জিয়ার পক্ষে শুনানিতে ছিলেন আইনজীবী এ জে মোহাম্মদ আলী ও জাকির হোসেন ভূঁইয়া। দুর্নীতি দমন কমিশনের (দুদক) পক্ষে শুনানি করেন আইনজীবী খুরশীদ আলম খান।
পরে আইনজীবী জাকির হোসেন ভূঁইয়া প্রথম আলোকে বলেন, এই মামলা বদলের জন্য হাইকোর্টে আবেদন করা হবে জানিয়ে শুনানি মুলতবি চাওয়া হয়েছিল বিচারিক আদালতে। গত ১৩ এপ্রিল আদালত শুনানি মুলতবি করেন। এরপর ১৫ মে আদালত বদল চেয়ে হাইকোর্টে আবেদনটি করা হয়। আজ শুনানি নিয়ে আদালত এই আদেশ দেন। এই মামলায় আগামীকাল বিচারিক আদালতে দিন ধার্য রয়েছে।
এর আগে জিয়া অরফানেজ ট্রাস্ট দুর্নীতির মামলায়ও আদালত বদল করা হয়।
জিয়া চ্যারিটেবল ট্রাস্টের নামে অবৈধভাবে ৩ কোটি ১৫ লাখ ৪৩ হাজার টাকা লেনদেনের অভিযোগে খালেদা জিয়াসহ চারজনের বিরুদ্ধে ২০১০ সালের ৮ আগস্ট তেজগাঁও থানায় এ মামলা করে দুর্নীতি দমন কমিশন (দুদক)। মামলার অপর আসামিরা হলেন হারিছ চৌধুরী, জিয়াউল ইসলাম ও মনিরুল ইসলাম খান।
