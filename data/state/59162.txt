
বিচারক নিয়োগসংক্রান্ত সংবিধানের ৯৫ অনুচ্ছেদ, অধস্তন আদালতের বিচারকদের বদলি ও পদোন্নতিসংক্রান্ত সংবিধানের ১১৬ অনুচ্ছেদসহ কয়েকটি অনুচ্ছেদের বৈধতা চ্যালেঞ্জ করে রিটের ওপর শুনানি গ্রহণ শেষ হয়েছে। কাল মঙ্গলবার এ আবেদনের ওপর আদেশ দেবেন হাইকোর্ট।
রিট আবেদনের প্রাথমিক শুনানি নিয়ে আজ সোমবার বিচারপতি কাজী রেজা-উল হক ও বিচারপতি মোহাম্মদ উল্লাহর সমন্বয়ে গঠিত হাইকোর্ট বেঞ্চ আদেশের এ দিন ধার্য করেন।
এর আগে ওই দুটি অনুচ্ছেদসহ কয়েকটি অনুচ্ছেদের বৈধতা নিয়ে ৩ নভেম্বর রিটটি করেন সুপ্রিম কোর্টের আইনজীবী ইউনূছ আলী আকন্দ। তিনি নিজেই আজ শুনানিতে অংশ নেন। রাষ্ট্রপক্ষে শুনানি করেন অ্যাটর্নি জেনারেল মাহবুবে আলম। সঙ্গে ছিলেন ডেপুটি অ্যাটর্নি জেনারেল তাপস কুমার বিশ্বাস।
অনুচ্ছেদ দুটিকে সংবিধানের সঙ্গে কেন সাংঘর্ষিক ঘোষণা করা হবে না—এই মর্মে রিটে রুল চাওয়া হয়েছে। রিট আবেদনে আইনসচিব, মন্ত্রিপরিষদ সচিব, সুপ্রিম কোর্টের রেজিস্ট্রারসহ চারজনকে বিবাদী করা হয়েছে।
নির্বাহী বিভাগ থেকে বিচার বিভাগ পৃথক্‌করণের নয় বছর পূর্তি উপলক্ষে গত ৩১ অক্টোবর দেওয়া এক বাণীতে প্রধান বিচারপতি সুরেন্দ্র কুমার সিনহা বলেন, সংবিধানের ১১৬ অনুচ্ছেদ বিচার বিভাগের ধীরগতির অন্যতম কারণ। উল্লিখিত প্রেক্ষাপটে বঙ্গবন্ধুর নেতৃত্বে প্রণীত ১৯৭২ সালের সংবিধানের ১১৬ অনুচ্ছেদটি পুনঃপ্রবর্তন হওয়া সময়ের দাবি।
আরও পড়ুন:দ্বৈত শাসন বিচার বিভাগের ধীরগতির অন্যতম কারণ
