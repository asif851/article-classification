
তৃতীয়বারের মতো প্রধানমন্ত্রী নির্বাচিত হওয়ায় শেখ হাসিনাকে শ্রীলঙ্কার প্রেসিডেন্ট মাহিন্দা রাজাপক্ষে এবং সিঙ্গাপুরের প্রধানমন্ত্রী লি সিয়েন লুং ও সার্কের মহাসচিব আহমেদ সালিম অভিনন্দন জানিয়েছেন।আজ মঙ্গলবার পররাষ্ট্র মন্ত্রণালয়ের বহিঃপ্রচার অনুবিভাগ থেকে পাঠানো এক বিজ্ঞপ্তিতে এ তথ্য জানানো হয়।শ্রীলঙ্কার প্রেসিডেন্ট মাহিন্দা রাজাপক্ষে অভিনন্দন জানিয়ে দুই দেশের পারস্পরিক সম্পর্ক আরও জোরদার করার আগ্রহ তুলে ধরেন। সিঙ্গাপুরের প্রধানমন্ত্রী লি সিয়েন লুং বিবৃতিতে সহস্রাব্দ উন্নয়ন লক্ষ্যমাত্রা অর্জনের প্রশংসা করেন। পাশাপাশি বিশ্বমন্দা সত্ত্বেও বাংলাদেশের অর্থনৈতিক সাফল্যের কথা তুলে ধরেন। দুই দেশের পারস্পরিক সম্পর্ক আরও জোরদার করার ওপর গুরুত্ব দেন সিঙ্গাপুরের প্রধানমন্ত্রী।এ ছাড়া সার্কের মহাসচিব আহমেদ সালিমও প্রধানমন্ত্রীকে অভিনন্দন জানিয়েছেন। সার্কের প্রতিষ্ঠাতা সদস্য হিসেবে বাংলাদেশ সরকার আঞ্চলিক সহযোগিতার ক্ষেত্রে সার্ককে এগিয়ে নিতে সহযোগিতা অব্যাহত রাখবে বলে আশা প্রকাশ করেন সার্ক মহাসচিব।
