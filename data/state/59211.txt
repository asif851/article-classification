
একাদশ শ্রেণিতে ভর্তির জন্য আবেদন করতে গিয়ে শিক্ষার্থীরা বিড়ম্বনার শিকার হওয়ার ঘটনায় চারটি কলেজকে গতকাল বৃহস্পতিবার কারণ দর্শানোর নোটিশ (শোকজ) দিয়েছে ঢাকা মাধ্যমিক ও উচ্চমাধ্যমিক শিক্ষা বোর্ড।কলেজগুলো হলো: রাজধানীর দক্ষিণখান এলাকার মোল্লারটেক উদয়ন স্কুল অ্যান্ড কলেজ, নারায়ণগঞ্জ বালিকা উচ্চবিদ্যালয় ও কলেজ, টঙ্গীর সাহাজ উদ্দিন সরকার স্কুল অ্যান্ড কলেজ ও টঙ্গীর সিটি কলেজ।ঢাকা শিক্ষা বোর্ডের সিস্টেম অ্যানালিস্ট মঞ্জুরুল কবীর এ তথ্য জানিয়ে প্রথম আলোকে বলেন, কলেজগুলোর পাঠদান ও স্বীকৃতি কেন বাতিল করা হবে না এবং এমপিও বাতিলের জন্য মন্ত্রণালয়ে কেন সুপারিশ করা হবে না, তা জানতে চাওয়া হয়েছে।৯ জুন প্রথম আলোর অনলাইনে ও ১০ জুন প্রথম আলো পত্রিকায় ‘একাদশ শ্রেণিতে ভর্তির আবেদন নিয়ে বিড়ম্বনা’ শীর্ষক প্রতিবেদন প্রকাশিত হয়। তাতে বলা হয়, অনেক ভর্তি-ইচ্ছুক শিক্ষার্থী অনলাইনে আবেদন করতে গিয়ে দেখতে পাচ্ছে, আবেদন আগেই করা হয়ে গেছে। এমনকি তাদের না জানিয়েই কলেজের পছন্দক্রম দেওয়া হচ্ছে। এ কারণে অনেকে কাঙ্ক্ষিত কলেজে ভর্তি হতে পারবে না বলে আশঙ্কা করছে।
