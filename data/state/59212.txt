
মার্কিন রাষ্ট্রদূত মার্শা বার্নিকাট বলেছেন, অবিন্তা কবির ফাউন্ডেশনের জন্য যাঁরা কাজ করছেন, বিশেষত অবিন্তার মা রুবাসহ সবাই খুব সৌভাগ্যবান। কেননা, তাঁরা অবিন্তার রেখে যাওয়া পরিকল্পনা অনুযায়ী কাজ করছেন, যা অবিন্তা করতে চেয়েছিলেন।গত বুধবার অবিন্তা কবির ফাউন্ডেশনের উদ্যোগে রাজধানীর ভাটারায় একটি মডেল স্কুল উদ্বোধন করে মার্শা বার্নিকাট এসব কথা বলেন। তিনি আশা করেন, এই স্কুলের মাধ্যমে অনেক শিক্ষার্থী অনুপ্রাণিত হবে।গতকাল বৃহস্পতিবার ফাউন্ডেশনের পক্ষ থেকে পাঠানো এক সংবাদ বিজ্ঞপ্তিতে বলা হয়, গুলশানে হলি আর্টিজানে জঙ্গি হামলায় নিহত অবিন্তা কবিরের ইচ্ছা ছিল সুবিধাবঞ্চিত শিশুদের জন্য শিক্ষার সুযোগ করে দেওয়া। অবিন্তা কবির ফাউন্ডেশন স্কুল উদ্বোধনের মাধ্যমে শিক্ষাবঞ্চিত শিশুদের শিক্ষা নিশ্চিত করে অবিন্তার ইচ্ছা পূরণে কাজ করে যাচ্ছে। অবিন্তা বিশ্বাস করতেন, একটি শিক্ষিত পরিবার গড়তে হলে নারীদের শিক্ষিত করতে হবে। তাই সমাজের সুবিধাবঞ্চিত নারীদের জন্য এ ফাউন্ডেশনের দরজা সব সময়ই খোলা থাকবে। নাটোরে এই ফাউন্ডেশনের আরও পাঁচটি স্কুল রয়েছে। চলতি মাসের শেষ দিকে রাজধানীর বাসাবোতে একটি স্কুল চালুর কথা রয়েছে। স্কুলের উদ্বোধনী অনুষ্ঠানে অন্যান্যের মধ্যে উপস্থিত ছিলেন এলিগ্যান্ট গ্রুপের চেয়ারম্যান ও অবিন্তা কবির ফাউন্ডেশনের কো-চেয়ারম্যান রুবা আহমেদ, মার্কিন দূতাবাসের ডেপুটি চিফ অব মিশন জোয়েল রেইফম্যান, ইউএসএআইডির মিশন ডিরেক্টর জেইনা জারুজেলস্কি প্রমুখ। বিজ্ঞপ্তি
