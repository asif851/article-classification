
চট্টগ্রাম নগরে টানা চতুর্থ দিনের মতো অনুষ্ঠিত হয়েছে রয়েল সিমেন্ট-প্রথম আলো বিজ্ঞানবিষয়ক কর্মশালা। গতকাল রোববার কর্মশালা ও প্রশ্নোত্তরের আসর বসেছিল নগরের সরকারি মুসলিম উচ্চবিদ্যালয় ও হাজী মুহাম্মদ মহসিন সরকারি উচ্চ বিদ্যালয়ে। প্রতিটি বিদ্যালয়ে ১০০ জন করে মোট ২০০ শিক্ষার্থী এই কর্মশালায় অংশ নেয়।গতকাল সকাল সাড়ে নয়টায় সরকারি মুসলিম উচ্চবিদ্যালয়ে শুরু হয় কর্মশালা। এতে প্রশিক্ষক ছিলেন বিজিসি ট্রাস্ট বিশ্ববিদ্যালয়ের ফার্মাসি বিভাগের সহকারী অধ্যাপক জয়শ্রী দাশ। এক ঘণ্টার প্রশিক্ষণ শেষে অনুষ্ঠিত হয় প্রশ্নোত্তরপর্ব। এই পর্বে বিজয়ী পাঁচ শিক্ষার্থীর হাতে পুরস্কার তুলে দেন সরকারি মুসলিম উচ্চবিদ্যালয়ের সহকারী শিক্ষক মুহাম্মদ আফছার উদ্দিন।হাজী মুহাম্মদ মহসিন সরকারি উচ্চবিদ্যালয়ে প্রশিক্ষণ কর্মশালা শুরু হয় বেলা সাড়ে ১১টায়। এখানেও প্রশিক্ষক ছিলেন সহকারী অধ্যাপক জয়শ্রী দাশ। এক ঘণ্টার প্রশিক্ষণ শেষে অনুষ্ঠিত হয় প্রশ্নোত্তরপর্ব। এই পর্বে বিজয়ী পাঁচ শিক্ষার্থীর হাতে পুরস্কার তুলে দেন হাজী মুহাম্মদ মহসিন সরকারি উচ্চবিদ্যালয়ের সহকারী শিক্ষক মুহম্মদ আবদুর রশিদ ও মোহাম্মদ বদরুল কাদের।দুটি প্রশিক্ষণ কর্মশালায় উপস্থিত ছিলেন প্রথম আলো চট্টগ্রাম বন্ধুসভার সভাপতি ফাহিম উদ্দিন, সাংগঠনিক সম্পাদক ইব্রাহীম তানভীর ও সমাজকল্যাণ সম্পাদক ফয়সাল রহমান চৌধুরী।চট্টগ্রামে প্রথমবারের মতো আয়োজন করা হয়েছে রয়েল সিমেন্ট-প্রথম আলো বিজ্ঞান উৎসবের। প্রাথমিক পর্যায়ে নগরের ২০টি বিদ্যালয় ও কলেজে অনুষ্ঠিত হচ্ছে বিজ্ঞানবিষয়ক কর্মশালা। আগামী ৮ এপ্রিল নগরের বিভিন্ন বিদ্যালয় ও কলেজের শিক্ষার্থীদের নিয়ে জেলা শিল্পকলা একাডেমিতে বসবে বিজ্ঞান প্রকল্প প্রদর্শনী ও বিজ্ঞানবিষয়ক কুইজের আসর। আয়োজনের সহযোগী হিসেবে রয়েছে বিজ্ঞানবিষয়ক ম্যাগাজিন বিজ্ঞানচিন্তা ও সার্বিক সহযোগিতায় রয়েছে চট্টগ্রাম বন্ধুসভা।
