
গ্যাসের দাম দুই দফায় গড়ে ২২.৭ শতাংশ বাড়ানোর সিদ্ধান্ত ঘোষণা করেছে বাংলাদেশ এনার্জি রেগুলেটরি কমিশন (বিইআরসি)।
আজ বৃহস্পতিবার বিকেল সাড়ে চারটায় কমিশনের প্রধান কার্যালয়ে সংবাদ সম্মেলনে এই দাম বৃদ্ধির ঘোষণা দেওয়া হয়।  গৃহস্থালি খাতে প্রথম দফায় আগামী ১ মার্চ থেকে এক চুলার মাসিক বিল ৭৫০ টাকা ও দুই চুলার ৮০০ টাকা নির্ধারণ করা হয়েছে। দ্বিতীয় দফায় আগামী ১ জুন থেকে মাসিক বিল এক চুলার ক্ষেত্রে ৯০০ টাকা ও দুই চুলার ক্ষেত্রে ৯৫০ টাকা ধার্য করা হয়েছে।
এ ছাড়া সিএনজির দাম ১ মার্চ থেকে প্রতি ঘনমিটার হবে ৩৮ টাকা ও ১ জুন থেকে হবে ৪০ টাকা। এ ছাড়া বিদ্যুৎ উৎপাদন, সার কারখানা, শিল্প, বাণিজ্যিক, চা-বাগান প্রভৃতি সব ক্ষেত্রেই গ্যাসের দাম বাড়ানো হয়েছে।
এর আগে ২০১৫ সালের ১ সেপ্টেম্বর থেকে আবাসিকসহ কয়েকটি শ্রেণির গ্রাহকের গ্যাসের দাম বাড়ানো হয়। বর্তমানে দুই চুলার বিল ৬৫০ এবং এক চুলার বিল ৬০০ টাকা দিচ্ছেন গ্রাহকেরা। ওই সময়ের আগে দুই চুলায় ৪৫০ ও এক চুলায় ৪০০ টাকা দিতেন গ্রাহকেরা। এ ছাড়া সব গ্রাহকশ্রেণির ক্ষেত্রে গ্যাসের দাম সর্বশেষ বাড়ানো হয় ২০০৯ সালের জানুয়ারি।
গত বছর গ্যাসের দাম বৃদ্ধির জন্য পেট্রোবাংলার প্রস্তাবের ওপর গণশুনানি হয়। সেখানে আবাসিকে ২ চুলার জন্য মাসিক বিল ১ হাজার ২০০ টাকা, ১ চুলার জন্য ১ হাজার ১০০ টাকা করার প্রস্তাব করে বিতরণ কোম্পানিগুলো। 
আরও পড়ুন: 
এক চুলা ৭৫০, দুই চুলা ৮০০ টাকা
