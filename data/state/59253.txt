

শিক্ষামন্ত্রী নুরুল ইসলাম নাহিদ বলেছেন, যেসব শিক্ষাপ্রতিষ্ঠান শিক্ষার্থীদের কাছ থেকে অতিরিক্ত টিউশন ফি, সেশন ফি ও এসএসসি পরীক্ষার ফরম পূরণের সময় অতিরিক্ত টাকা নিয়েছে, তাদের তা সাত দিনের মধ্যে শিক্ষার্থী ও অভিভাবকদের ফেরত দিতে হবে। এসব তথ্য সংশ্লিষ্ট শিক্ষা বোর্ডকে জানাতে হবে। টাকা ফেরত না দিলে ব্যবস্থা নেওয়া হবে বলে জানান তিনি। আজ বুধবার সচিবালয়ে নিজ কার্যালয়ে এক সংবাদ ব্রিফিংয়ে শিক্ষামন্ত্রী এ কথা বলেন। নুরুল ইসলাম নাহিদ বলেন, বোর্ডগুলো এসব শিক্ষাপ্রতিষ্ঠানের তালিকা শিক্ষা মন্ত্রণালয়কে দেবে। এরপর প্রয়োজনীয় ব্যবস্থা নেওয়া হবে। শিক্ষাপ্রতিষ্ঠানগুলোর উদ্দেশে তিনি বলেন, ‘সাত দিনের মধ্যে অতিরিক্ত টাকা ফেরত দিয়ে দেন, অসম্মান হবেন না।’ শিক্ষামন্ত্রী জানান, রাজধানীর মতিঝিল আইডিয়াল স্কুল অ্যান্ড কলেজ অতিরিক্ত শিক্ষার্থী ভর্তি করতে পারবে না। এ বিষয়ে নির্দেশ দেওয়া হয়েছে। অতিরিক্ত ফি নেওয়ার ক্ষেত্রে আদালতের মামলা ও নির্দেশনার কথাও জানান তিনি। এ ছাড়া প্রধানমন্ত্রীর কার্যালয় থেকেও এসব শিক্ষাপ্রতিষ্ঠানের বিরুদ্ধে ব্যবস্থা নেওয়ার নির্দেশনা রয়েছে বলেও মন্ত্রী জানান।
