
চট্টগ্রাম নগরের কোতোয়ালি থানাধীন চন্দপুড়া এলাকায় ছাত্রশিবিরের কার্যালয়ে অভিযান চালিয়ে ৩৪ জনকে আটক করেছে চট্টগ্রাম মহানগর পুলিশ। গতকাল সোমবার দিবাগত রাত আড়াইটা থেকে আজ মঙ্গলবার ভোর চারটা পর্যন্ত এ অভিযান চলে।
আটক হওয়া শিবির নেতাদের মধ্যে চট্টগ্রাম মহানগর উত্তরের সাধারণ সম্পাদক নুরুল আমিন, সাংগঠনিক সম্পাদক মোহাম্মদ সোহেল রানা, প্রচার সম্পাদক ইয়াসির আরাফাত, চট্টগ্রাম মেডিকেল কলেজ শাখার সাবেক সভাপতি আজিজুল হাকিম, চট্টগ্রাম কলেজ শাখার সাবেক সভাপতি আবদুল আজিজ মো. সোয়াইব রয়েছেন।
ঘটনার সত্যতা নিশ্চিত করে কোতোয়ালি অঞ্চলের সহকারী পুলিশ কমিশনার মির্জা সায়েম মাহমুদ প্রথম আলো ডটকমকে জানান, নাশকতার উদ্দেশ্যে চন্দপুড়া এলাকায় ছাত্রশিবিরের কার্যালয়ে নেতা-কর্মীরা জড়ো হয়েছেন—এমন গোপন সংবাদের ভিত্তিতে এ অভিযান চালানো হয়। তাঁদের বিরুদ্ধে গত সপ্তাহের মঙ্গলবার এনায়েত বাজারে পুলিশের গাড়িসহ দুটি গাড়ি পোড়ানো ও পুলিশের ওপর হামলার ঘটনার অভিযোগ আনা হয়েছে। এর আগেও নানা সহিংস ঘটনার সঙ্গে তাঁদের সম্পৃক্ততা রয়েছে। ভিডিও ফুটেজ দেখে ওই সব সহিংস ঘটনার মামলায় তাঁদের আসামি করা হবে।
এদিকে, নেতাদের আটকের প্রতিবাদে নগরের সিরাজউদ্দৌলা রোডে দুটি ককটেল বিস্ফোরণ ও দুটি গাড়ি ভাঙচুর করেছেন শিবিরের কর্মীরা। তবে পুলিশ ঘটনাস্থলে যাওয়ার আগে তাঁরা দ্রুত সটকে পড়েন।
