
চট্টগ্রামে পৃথক দুটি অস্ত্র মামলার রায়ে তিনজনকে ১০ বছর করে কারাদণ্ড দিয়েছেন আদালত। আজ মঙ্গলবার দুপুরে এই রায় দেওয়া হয়।
সরকারি কৌঁসুলি মো. জাহাঙ্গীর আলম প্রথম আলোকে বলেন, ২০০১ সালের ১৭ জানুয়ারি নগরের বহদ্দারহাটে একটি হোটেলে অভিযান চালিয়ে দেশীয় আগ্নেয়াস্ত্রসহ দুই সন্ত্রাসীকে গ্রেপ্তার করে পুলিশ। এই ঘটনায় করা মামলায় তদন্ত শেষে একই বছরের ২৭ মে আদালতে অভিযোগপত্র দেওয়া হয়। ২০০২ সালের ১০ মে অভিযোগ গঠনের মাধ্যমে মামলার বিচার শুরু হয়। পাঁচজন সাক্ষীর সাক্ষ্য শেষে চট্টগ্রাম জননিরাপত্তা বিঘ্নকারী অপরাধ দমন ট্রাইব্যুনালের বিচারক সৈয়দা হোসনে আরা আজ এ রায় দেন। রায়ের আদেশে বিচারক আসামি আবু সৈয়দ ও নুর আলীকে ১০ বছর করে কারাদণ্ড দেন। আসামিরা পলাতক রয়েছেন।
এ দিকে আজ দুপুরে আরেকটি অস্ত্র মামলায় পঞ্চম অতিরিক্ত চট্টগ্রাম মহানগর দায়রা জজ জান্নাতুল ফেরদৌস চৌধুরী এক আসামিকে ১০ বছরের কারাদণ্ড দেন। আসামির নাম নুর আলম। সরকারি কৌঁসুলি উত্তম কুমার দত্ত প্রথম আলোকে বলেন, ২০০৭ সালের ২৮ নভেম্বর নগরের বায়েজীদ বোস্তামী থানার বাংলাবাজার এলাকায় অভিযান চালিয়ে আসামি নুর আলমের কাছ থেকে একটি দেশীয় অস্ত্র উদ্ধার করে পুলিশ। এই ঘটনায় করা মামলায় চারজন সাক্ষীর সাক্ষ্য শেষে আদালত এই রায় দেন। আসামি জামিনে গিয়ে পলাতক রয়েছেন।
