
লাখ কথা না হলে নাকি বিয়েই হয় না! লাখ কথার পর যখন সব ঠিকঠাক, তখনই শুরু হয়ে যায় মহাযজ্ঞ। বিয়ের মূল আয়োজন মানেই জোগাড়যন্ত্রের শেষ নেই। তা সে কনেপক্ষে হোক আর বরপক্ষ। সেই আয়োজনের সবকিছুর খোঁজখবর যদি একসঙ্গে পাওয়া যায়, তবে সেটা এক বড় প্রাপ্তিই বটে। বিয়ে আয়োজনের সব খুঁটিনাটি নিয়ে রাজধানীতে আগামীকাল ও পরশু দুদিন ধরে চলবে সানসিল্ক-নকশা বিয়ে উৎসব।  আগারগাঁওয়ের বঙ্গবন্ধু আন্তর্জাতিক সম্মেলন কেন্দ্রে আগামীকাল শুক্রবার সকাল ১০টা থেকে শুরু হবে বিয়ে উৎসব। পুরো প্রাঙ্গণ সাজবে বিয়েবাড়ির সাজে। বিয়ের গেটের ফিতা কেটে তারকা দম্পতি নাঈম-নাদিয়া উদ্বোধন করবেন মেলা। ইউনিলিভারের ব্র্যান্ড সানসিল্ক এবং প্রথম আলোর মঙ্গলবারের ক্রোড়পত্র ‘নকশা’ বিয়ে উৎসবের আয়োজক। সম্প্রচার সহযোগী হিসেবে আছে চ্যানেল আই। মূল প্রতিপাদ্য ‘বিয়ের বাজার দেশেই’ নিয়ে বিয়ে উৎসব এবার তৃতীয়বারের মতো হতে যাচ্ছে। হালের সর্বশেষ ডিজাইনের বিয়ের পোশাক আর গয়নার দেখা যেমন মিলবে, পাওয়া যাবে দেশসেরা রূপবিশেষজ্ঞ কিংবা আলোকচিত্রীর পরামর্শও। বিয়ের পোশাক, গয়না, খাবার, সাজ, আলোকচিত্র, গাড়ি ও মঞ্চসজ্জা, দাওয়াতপত্র, গান, গায়েহলুদ, আলোকসজ্জা, অনুষ্ঠানের জায়গা, অনুষ্ঠান আয়োজন প্রতিষ্ঠান, মধুচন্দ্রিমায় বেড়ানো ইত্যাদি বিয়ের প্রচলিত সব অনুষঙ্গ নিয়েই সাজবে বিয়ে উত্সবের মেলা প্রাঙ্গণ। এসব অনুষঙ্গের নমুনা নিয়ে উপস্থিত থাকবে সেরা দেশি ব্র্যান্ড ও প্রতিষ্ঠান। মেলায় প্রতিটি প্রতিষ্ঠানই তাদের পণ্য ও সেবায় গ্রাহকদের জন্য বিশেষ সুবিধা রাখবে। ছাড় ও উপহার মিলবে স্টল ও প্যাভিলিয়নগুলোতে। ছোটখাটো প্রতিযোগিতায় তাত্ক্ষণিক অংশগ্রহণে পুরস্কার জেতার সুযোগও থাকবে এখানে।বিয়ের কাজি থেকে শুরু করে ঐতিহ্যবাহী পালকি, ঘোড়ার গাড়ি, ব্যান্ড পার্টির উপস্থিতিও থাকবে বিয়ে উৎসবে। সারা দিন ধরে মেলা প্রাঙ্গণে শিল্পী মুর্তজা কবির মুরাদ বাজাবেন বিয়ের সানাই। ময়মনসিংহ ও নারায়ণগঞ্জের দুটি দল পরিবেশন করবে বিয়ের গীত, থাকবে কাওয়ালিও। মেলার দুই দিনই দর্শকদের জন্য থাকবে বিয়ের পোশাক, রূপসজ্জা ও বিয়ের ছবি নিয়ে বিশেষজ্ঞদের সঙ্গে কথোপকথন পর্ব। দর্শকদের বিভিন্ন প্রশ্নের উত্তর দেবেন রূপবিশেষজ্ঞ, ফ্যাশন ডিজাইনার এবং আলোকচিত্রীরা। কানিজ আলমাস খান, মাহিন খান, মায়া রহমান, প্রীত রেজা, এমদাদ হক, আক্কাস মাহমুদ, ডেভিড বারিকদার, আফরোজা পারভীনসহ অনেকে উপস্থিত থাকবেন মেলার উন্মুক্ত মঞ্চে। সানসিল্ক-নকশা বিয়ে উৎসব ২০১৭-এর মেলা দর্শকদের জন্য উন্মুক্ত। কাল শুক্রবার সকাল ১০টা থেকে রাত ৯টা পর্যন্ত এবং পরশু শনিবার সকাল ১০টা থেকে সন্ধ্যা ৬টা পর্যন্ত মেলা খোলা থাকবে।শনিবার সন্ধ্যায় শুধু আমন্ত্রিত অতিথিদের জন্য বিয়ের দেশি সাজপোশাকের ফ্যাশন শো এবং অন্যান্য সাংস্কৃতিক আয়োজনের মধ্য দিয়ে শেষ হবে বিয়ে উৎসবের এবারের আয়োজন।
