
নির্বাহী ম্যাজিস্ট্রেট দিয়ে ভ্রাম্যমাণ আদালত পরিচালনা-সম্পর্কিত হাইকোর্টের রায়ে স্থগিতাদেশের মেয়াদ আরও দুই সপ্তাহ বাড়িয়েছেন আপিল বিভাগ। সময় চেয়ে করা রাষ্ট্রপক্ষের আবেদনের পরিপ্রেক্ষিতে প্রধান বিচারপতি সুরেন্দ্র কুমার সিনহার নেতৃত্বাধীন ছয় সদস্যের আপিল বিভাগের পূর্ণাঙ্গ বেঞ্চ আজ মঙ্গলবার দুই সপ্তাহের জন্য শুনানি মুলতবি করেন।
এর ফলে নির্বাহী ম্যাজিস্ট্রেট দিয়ে আরও দুই সপ্তাহ ভ্রাম্যমাণ আদালত পরিচালনা করা যাবে বলে জানিয়েছেন, অ্যাটর্নি জেনারেল মাহবুবে আলম। তিনি প্রথম আলোকে বলেন, আদালত দুই সপ্তাহ সময় দিয়েছেন। স্থগিতাদেশের মেয়াদ বাড়ানো হয়েছে।
এর আগে রাষ্ট্রপক্ষের প্রস্তুতির জন্য সময় আবেদনের প্রেক্ষিতে ৪ জুলাই আপিল বিভাগ দুই সপ্তাহ সময় দিয়েছিলেন। এর ধারাবাহিকতায় আজ বিষয়টি শুনানির জন্য ওঠে। আদালতে রিট আবেদনকারীদের পক্ষে ছিলেন, আইনজীবী হাসান এম এস আজিম।
পৃথক তিনটি রিট আবেদনের চূড়ান্ত শুনানি শেষে গত ১১ মে হাইকোর্ট নির্বাহী ম্যাজিস্ট্রেট দিয়ে ভ্রাম্যমাণ আদালত পরিচালনা অবৈধ ঘোষণা করে রায় দেন। এ রায় স্থগিত চেয়ে রাষ্ট্রপক্ষ আবেদন করলে ১৪ মে চেম্বার বিচারপতি হাইকোর্টের রায়ের কার্যকারিতা স্থগিত করে আবেদন নিয়মিত বেঞ্চে শুনানির জন্য পাঠান। এরপর ২১ মে বিষয়টি তালিকায় ওঠে। সেদিন আপিল বিভাগ রাষ্ট্রপক্ষকে নিয়মিত লিভ টু আপিল করতে বলে আগে দেওয়া স্থগিতাদেশের মেয়াদ ২ জুলাই পর্যন্ত বৃদ্ধি করেন।
আরও পড়ুন:‘বিচার বিভাগকে কোণঠাসা করে দেশের মঙ্গল হয় না’
