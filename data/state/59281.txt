
গণতন্ত্রকে টেকসই করতে রাজনৈতিক দলগুলোসহ সংশ্লিষ্ট সব পক্ষের সংলাপে বসার তাগিদ দিয়েছেন গণতন্ত্র ও নিরাপত্তাবিষয়ক ফরাসি বিশ্লেষক ফ্রেডারিক গ্রের। তিনি ওয়াশিংটনভিত্তিক গবেষণা সংস্থা কার্নেগি এনডাওমেন্ট ফর ইন্টারন্যাশনাল পিসের দক্ষিণ এশিয়া কর্মসূচির পরিচালক। আজ রোববার বাংলাদেশ ইনস্টিটিউট অব পিস অ্যান্ড স্ট্র্যাটেজিক স্টাডিজ (বিপস) আয়োজিত ‘দক্ষিণ এশিয়ায় গণতন্ত্র ও সুশাসন পরিস্থিতি’ শীর্ষক গোলটেবিল বৈঠকে মূল প্রবন্ধ উপস্থাপন করেন তিনি।বিপসের প্রেসিডেন্ট মেজর জেনারেল (অব.) এ এন এম মুনীরুজ্জামান গোলটেবিল বৈঠক সঞ্চালনা করেন।সাবেক ফরাসি কূটনীতিক ফ্রেডারিক গ্রে তাঁর বক্তব্যে গণতন্ত্রকে নির্বাচনের মধ্যে সীমাবদ্ধ না রাখার পক্ষে মত দেন। তাঁর মতে, রাজনৈতিক সমস্যার রাজনৈতিক সমাধান বাঞ্ছনীয়। রাজনৈতিক সমস্যার অরাজনৈতিক সমাধান হলে তা নতুন সমস্যার জন্ম দেবে।প্রশ্নোত্তর-পর্বে বাংলাদেশের চলমান রাজনৈতিক পরিস্থিতি সম্পর্কে মন্তব্য জানতে চাইলে সরাসরি কোনো মন্তব্য করতে অপারগতা জানান ফ্রেডারিক গ্রে। গোলটেবিল বৈঠকের পর কয়েকজন সাংবাদিকের প্রশ্নের জবাবে ফ্রেডারিক গ্রের বলেন, ‘বাংলাদেশ সম্পর্কে আমি ভালোভাবে জানি না। তাই কাজের অংশ হিসেবে বাংলাদেশ সম্পর্কে জানতে সপ্তাহ খানেকের সফরে এসেছি।’ তিনি বলেন, শুধু এ দেশ বলেই নয়, এ ধরনের (বাংলাদেশের মতো) সমস্যার ক্ষেত্রে সব রাজনৈতিক দল ও সংশ্লিষ্ট সব পক্ষের আলোচনার মাধ্যমে সমস্যা সমাধানের উপায় খুঁজে বের করা উচিত। এ ক্ষেত্রে বিবেচনায় রাখতে হবে নির্বাচনে জয়লাভের পর বিজয়ী পক্ষ পরাজিত পক্ষের প্রতি শ্রদ্ধাশীল থাকবে। আর পরাজিত পক্ষকেও শ্রদ্ধাশীল থাকতে হবে বিজয়ী পক্ষের ব্যাপারে।এদিকে গোলটেবিল আলোচনার সমাপনী বক্তৃতায় মেজর জেনারেল (অব) এ এন এম মুনীরুজ্জামান বলেন, বর্তমানে দেশে অত্যন্ত উদ্বেগজনক পরিস্থিতি বিরাজ করছে, যা সংঘাতের আগের পরিস্থিতির ইঙ্গিত দেয়। এ ধরনের পরিস্থিতি আফ্রিকা ও এশিয়ার অনেক দেশে দেখা গেছে। এ ধরনের সহিংস পরিস্থিতি ধর্মীয় উগ্রবাদীদের উত্থানে মদদ জোগাবে।
