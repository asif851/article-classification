
পথশিশুরা বাংলাদেশের নাগরিক। সামাজিক নানা কারণে তাদের বিকাশ বাধাগ্রস্ত হচ্ছে। এসব শিশু অবহেলিতভাবে বেড়ে উঠছে। এদের সুরক্ষা নিশ্চিতকরণে গতকাল রোববার সকাল ১০টায় নগরের খেয়ালী গ্রুপ থিয়েটারের আবদুল খালেক খান গণপাঠাগারে সভার আয়োজন করা হয়।
‘গড়তে শিশুর সুন্দর জীবন, রুখতে হবে শিশু নির্যাতন’ এই শিরোনামে সচেতনতামূলক সভায় উপস্থিত ছিলেন ইনসিডিন বাংলাদেশের এমডি আবদুল্লাহ জাফর। অন্যান্যের মধ্যে বক্তব্য দেন সিটি করপোরেশনের কাউন্সিলর কহিনুর বেগম, নগর সৌন্দর্য এবং নদী-খাল রক্ষা আন্দোলনের সদস্যসচিব কাজী এনায়েত হোসেন, উন্নয়ন সংগঠক রণজিৎ দত্ত, শুভংকর চক্রবর্তী, বাংলাদেশ পরিবেশ আইনবিদ সমিতির (বেলা) বিভাগীয় সমন্বয়কারী লিংকন বায়েন, অপরাজেয় বাংলাদেশের ফেরদৌসী সুলতানা, ইনসিডিন বাংলাদেশের শেখ জেসমিন নাহার, মো. হেলাল এ সিয়াম প্রমুখ।
সভায় বক্তারা বলেন, নগরকেন্দ্রিক পথশিশুদের জন্য নগরে শিশুর সুরক্ষা কেন্দ্র গড়ে তুলতে হবে। এ ছাড়া শিশুর শারীরিক ও মানসিক বিকাশের জন্য বিনোদনসুবিধা বাড়াতে হবে। একটি শিশুবান্ধব নগর এবং দেশ গড়ে না উঠলে কোনো শিশুই নিরাপদে বেড়ে উঠতে পারবে না।
