
পুলিশের ওপর ককটেল হামলার মামলায় চট্টগ্রাম সিটি করপোরেশনের চান্দগাঁও ওয়ার্ডের কাউন্সিলর মাহাবুবুল আলমকে গ্রেপ্তার করা হয়েছে। গতকাল রোববার দুপুরে নগরের চান্দগাঁও ফরিদাপাড়া এলাকার বাসা থেকে বিএনপি-সমর্থিত এই কাউন্সিলরকে গ্রেপ্তার করে পুলিশ।চান্দগাঁও থানার ওসি আবদুর রউফ জানান, গত ২১ জানুয়ারি চান্দগাঁওয়ে একটি কমিউনিটি সেন্টারের সামনে দায়িত্ব পালনকালে পুলিশের সদস্যদের ওপর ককটেল হামলা করে হরতাল-অবরোধ সমর্থনকারীরা। এতে পুলিশ কনস্টেবল রিপন বড়ুয়া, ফরিদ উদ্দিন ও রমিজ উদ্দিন আহত হন। এ ঘটনায় পুলিশের ওপর হামলা ও বিশেষ ক্ষমতা আইনে চান্দগাঁও থানার এসআই গোলাম মোহাম্মদ নাসিম বাদী হয়ে কাউন্সিলর মাহাবুবুল আলমসহ ১০ জনের নাম উল্লেখ করে এবং অজ্ঞাতপরিচয় আরও ১০ জনকে আসামি করে ওই দিন রাতে মামলা করেন।
