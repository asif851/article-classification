
খুলনা-কলকাতা রুটে পরীক্ষামূলক চালু হওয়া বাস দুটি কলকাতা থেকে বেনাপোল চেকপোস্ট দিয়ে যশোর হয়ে মঙ্গলবার রাত ৯টা ৪০ মিনিটে খুলনা এসে পৌঁছেছে। বাস দুটি খুলনায় এসে পৌঁছানোর পর খুলনা সার্কিট হাউসে খুলনা বিভাগীয় কমিশনার আবদুস সামাদ ভারতীয় প্রতিনিধি দলকে ফুল দিয়ে অভ্যর্থনা জানান।
পশ্চিমবঙ্গের ট্রান্সপোর্ট বিভাগের স্পেশাল সেক্রেটারি বিশ্বমাধব দাস গুপ্তের নেতৃত্বে মৈত্রী বাস দুটিতে ভারতীয় প্রতিনিধি দলে সাতজন কর্মকর্তাসহ মোট ১২ জন যাত্রী ছিলেন।অভ্যর্থনা অনুষ্ঠানে আরও উপস্থিত ছিলেন খুলনা জেলা পরিষদের প্রশাসক শেখ হারুনুর রশিদ, খুলনা জেলা প্রশাসক নাজমুল আহসান, বাংলাদেশ সড়ক পরিবহন ও সেতু মন্ত্রণালয়ের যুগ্ম সচিব চন্দন কুমার দে প্রমুখ।
সার্কিট হাউসে পৌঁছানোর পর বিশ্বমাধব দাস গুপ্ত এক সংক্ষিপ্ত বক্তব্যে বাংলাদেশি নাগরিকদের শুভেচ্ছা জানান। কবে থেকে এ রুটে নিয়মিত সার্ভিস চালু হবে, ভাড়া কত নির্ধারণ করা হবে জানতে চাইলে তিনি বলেন, এ বিষয়ে এখন বিস্তারিত বলা সম্ভব না। আলোচনা করে সব ঠিক করা হবে।তবে এই রুটে তাঁদের ভ্রমণ অভিজ্ঞতা বেশ ভালো হয়েছে বলে জানান তিনি।
