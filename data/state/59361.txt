
আন্তর্জাতিক নারী দিবস উপলক্ষে আগামীকাল বুধবার বিমান বাংলাদেশ এয়ারলাইনস ঢাকা-সিলেট রুটে একটি বিশেষ ফ্লাইট পরিচালনা করবে; যার পরিচালনায় থাকবেন বিমানের নারী পাইলট ও নারী ক্রুরা। বাংলাদেশ বিমান থেকে পাঠানো এক সংবাদ বিজ্ঞপ্তিতে জানানো হয়, বিশেষ এ ফ্লাইটে থাকবেন ক্যাপ্টেন তানিয়া রেজা এবং ফার্স্ট অফিসার সারওয়াত সিরাজ অন্তরা। তাঁরা দুজন বোয়িং ৭৩৭-৮০০ উড়োজাহাজে বেলা সোয়া একটায় বিজি-৬০৩ ফ্লাইটে ছয়জন নারী ক্রু ও যাত্রীদের নিয়ে ঢাকা থেকে সিলেটের উদ্দেশে রওনা হবেন। বিমান পরিবহন খাতে নারীদের আরও আগ্রহী এবং বিশ্বের অন্যান্য এয়ারলাইনসের সঙ্গে তাল মিলিয়ে এগিয়ে যাওয়ার অনুপ্রেরণা দেওয়ার জন্যই এ উদ্যোগ নেওয়া হয়েছে উল্লেখ করে সংবাদ বিজ্ঞপ্তিতে জানানো হয়। সেখানে বলা হয়, বর্তমান সরকার নারীর ক্ষমতায়নে বিশ্বাসী এবং বিশেষভাবে গুরুত্ব দিচ্ছে। জাতীয় এই এয়ারলাইনসের প্রতিষ্ঠালগ্ন থেকে পুরুষ কর্মীদের পাশাপাশি বিমানের নারী কর্মীরাও ফ্লাইট পরিচালনা, এয়ারক্রাফট মেইনটেন্যান্স, সিডিউলিং ও গ্রাউন্ড হ্যান্ডেলিংয়ের বিভিন্ন শাখায় সফলতা ও নিষ্ঠার সঙ্গে কাজ করে যাচ্ছেন। বিমান ব্যবস্থাপনা কর্তৃপক্ষ মনে করে, এ বিশেষ উদ্যোগে অনুপ্রাণিত হয়ে আরও অধিকসংখ্যক নারী এভিয়েশনের বৈচিত্র্যময় পেশায় এগিয়ে আসবেন।
