
ফেনীর দাগনভূঞায় এক তরুণীকে ধর্ষণের অভিযোগে সাইফুল ইসলাম (৩২) নামের এক ব্যক্তিকে গ্রেপ্তার করেছে পুলিশ।ওই তরুণীর ভাষ্যমতে, কয়েক মাস আগে দাগনভূঞার এয়াকুবপুর ইউনিয়নের চন্ডিপুর গ্রামের সাইফুলের সঙ্গে তাঁর মুঠোফোনে প্রেমের সম্পর্ক গড়ে ওঠে। গত ১১ মে ওই যুবক তাঁকে বিয়ের প্রলোভন দিয়ে বাড়ি থেকে নিয়ে যান। এরপর তাঁরা স্বামী-স্ত্রী পরিচয়ে ফেনীর মহিপাল এলাকার একটি আবাসিক হোটেলে দুই দিন অবস্থান করেন। ওই সময় সাইফুল তাঁকে ধর্ষণ করেন। গত ১৩ মে সকালে তাঁকে হোটেলকক্ষে রেখে সাইফুল পালিয়ে যান। পরে তিনি বাড়ি গিয়ে বিষয়টি পরিবারকে জানান।গত ১৩ মে রাতে তিনি সাইফুলকে আসামি করে নারী ও শিশু নির্যাতন দমন আইনে দাগনভূঞা থানায় মামলা করেন।দাগনভূঞা থানার পরিদর্শক (তদন্ত) আনোয়ারুল আজিম জানান, বৃহস্পতিবার রাতে পুলিশ সাইফুলকে গ্রেপ্তার করেছে। গতকাল শুক্রবার তাঁকে আদালতের মাধ্যমে কারাগারে পাঠানো হয়েছে।
