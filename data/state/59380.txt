
সিলেটের শাহজালাল বিজ্ঞান ও প্রযুক্তি বিশ্ববিদ্যালয়ের উপাচার্য মো. আমিনুল হক ভূইয়ার কার্যালয়ের প্রধান ফটকে তালা দিয়ে অবস্থান ধর্মঘট পালন করছেন বাংলা বিভাগের শিক্ষকেরা। বিভাগে স্থান বরাদ্দের দাবিতে শিক্ষকেরা এ কর্মসূচি পালন করেন।
আজ মঙ্গলবার বেলা ১১টার দিকে বাংলা বিভাগের শিক্ষকেরা উপাচার্যের কার্যালয়ের প্রধান ফটকে তালা দেন। এ সময় উপাচার্য ভেতরে ছিলেন।
বাংলা বিভাগের সহযোগী অধ্যাপক ফারজানা সিদ্দিকা বলেন, ‘বিভাগে বিভাগীয় প্রধান ও শিক্ষকদের বসার জন্য কোনো জায়গা নেই। সেমিনার এমনকি স্টোররুমও নেই। এ বিষয়টি আমরা একাধিকবার বিশ্ববিদ্যালয়ের সংশ্লিষ্ট বিভিন্ন কর্তৃপক্ষকে জানিয়েছি। কিন্তু তাঁরা সাড়া না দেওয়ায় বাধ্য হয়ে অবস্থান করছি।’
বিশ্ববিদ্যালয়ের প্রক্টর হিমাদ্রি শেখর রায় বলেন, ‘বিশ্ববিদ্যালয়ের বেশ কয়েকটি বিভাগে শিক্ষকদের জন্য পর্যাপ্ত স্থান বরাদ্দ নেই। বিষয়টি নিয়ে আলোচনার জন্য শিক্ষকদের সঙ্গে কথা বলতে যাচ্ছি।’
গত ৩০ এপ্রিল বিশ্ববিদ্যালয়ের স্থান বণ্টন কমিটি (স্পেস বণ্টন কমিটি নামে প্রচলিত) বরাবর বাংলা বিভাগের প্রধান মো. আব্দুর রহিম একটি চিঠি দেন। কিন্তু বাংলা বিভাগের স্থান-সংকট রয়েই গেছে। বাংলা বিভাগের প্রধান মো. আব্দুর রহিম বলেন, প্রশাসনের সঙ্গে যোগাযোগ করেও বিষয়টির সুরাহা হয়নি।
এ ব্যাপারে বিশ্ববিদ্যালয়ের উপাচার্য ও স্থান বণ্টন কমিটির সভাপতি মো. আমিনুল হক ভূইয়ার সঙ্গে একাধিকবার মুঠোফোনে যোগাযোগের চেষ্টা করা হয়। তবে তিনি ফোন ধরেননি।
