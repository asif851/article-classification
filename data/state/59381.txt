

ঢাকা উত্তর সিটি করপোরেশনের মেয়র আনিসুল হক বলেছেন, তেজগাঁও ট্রাকস্ট্যান্ডকে ঘিরে প্রভাবশালী চক্র গড়ে উঠেছে। তারা সেখানে অবৈধ স্থাপনা করেছে, দোকান তুলেছে, মাদক ব্যবসা করছে। এখন তাদের টাকা তোলা বন্ধ হয়ে যাচ্ছে। রোববারের অভিযানের সময় এ কারণেই তারা ঢিল মেরেছে। যারা হামলা করেছে তাদের খবর হয়ে যাবে, আপনারা সহযোগিতা করুন।আজ সোমবার দুপুরে রাজধানীর কারওয়ানবাজারে একটি হোটেলে আয়োজিত সংবাদ সম্মেলনে মেয়র এ কথা বলেন। সংবাদ সম্মেলনে কারওয়ানবাজার এলাকার নির্বাচিত কাউন্সিলরসহ উত্তর সিটি করপোরেশনের বিভিন্ন ওয়ার্ডের কাউন্সিলর ও করপোরেশনের পদস্থ কর্মকর্তারা উপস্থিত ছিলেন।মেয়র বলেন, দখলদালরা তাঁর সঙ্গে ‘পলিটিকস খেলছে’। তিনি তাদের কিছু বলেননি। সেখানে পুলিশ ছিল, তিনি তাঁদের নীরব থাকতে বলেছেন । চাইলে অনেক কিছু করা যেত। কারণ, তাঁর সঙ্গে অনেক ফোর্স ছিল, তারা নীরব থেকেছে।মেয়র আরও বলেন, শ্রমিকদের কারা ভুল বুঝিয়েছে তিনি জানেন। তিনি কোনো রাস্তা জবরদখল হতে দেবেন না। রাস্তায় গাড়ি দাঁড় করিয়ে রাখতে দেবেন না। যারা হামলা করেছে তাদের ধরার জন্য স্বরাষ্ট্রমন্ত্রী ও পুলিশকে অনুরোধ করেছেন জানিয়ে তিনি বলেন, কেউ ছাড় পাবে না। যারা এখন শক্তি দেখানোর চেষ্টা করছে, তাদের শক্তি মাদকের, চাঁদাবাজির টাকার শক্তি। এ শক্তি থাকবে না। তেজগাঁওয়ের রাস্তা ফাঁকা হয়ে গেছে, সেখানে আর কখনো ট্রাক থাকবে না।
