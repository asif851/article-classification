
‘শেখ হাসিনা জাতীয় যুব উন্নয়ন ইনস্টিটিউট বিল-২০১৮’ রোববার জাতীয় সংসদে পাস হয়েছে। শেখ হাসিনা জাতীয় যুব কেন্দ্রকে ‘শেখ হাসিনা যুব উন্নয়ন ইনস্টিটিউটে’ রূপান্তর করতে এ আইন করা হচ্ছে।
১৯৯৮ সাল থেকে শেখ হাসিনা জাতীয় যুব কেন্দ্র পরিচালিত হচ্ছে। বিলে বলা হয়েছে, এই ইনস্টিটিউটের একটি নির্বাহী কাউন্সিল থাকবে। এর প্রধান হবেন যুব ও ক্রীড়াসচিব। ১৮ ক্যাটাগরির সদস্য এই নির্বাহী কাউন্সিলে সদস্য হিসেবে থাকবেন। নির্বাহী কাউন্সিলে মনোনীত সদস্যদের তিন বছরের জন্য মনোনয়ন দেওয়া হবে।এই ইনস্টিটিউট যুব সম্প্রদায়কে মানবসম্পদে রূপান্তর করতে প্রশিক্ষণ ও কারিকুলাম প্রণয়ন, উচ্চতর গবেষণা ও মূল্যায়ন, ডিপ্লোমা ও ডিগ্রি দেওয়া, যুবকদের বিষয় নিয়ে একটি তথ্যভান্ডার গড়ে তোলা, প্রশিক্ষণ ও যুববিষয়ক নীতি প্রণয়ন করবে। সরকারের অনুমোদন নিয়ে ইউজিসির সুপারিশ, পরামর্শ ও নির্ধারিত পদ্ধতি অনুযায়ী এই ইনস্টিটিউট একাডেমিক ডিগ্রি, ডিপ্লোমা, সনদ বা উপাধি দিতে পারবে।
রোববার বিলটি সংসদে পাসের প্রস্তাব করেন যুব ও ক্রীড়া প্রতিমন্ত্রী বীরেন শিকদার। বিলের ওপর দেওয়া জনমত যাচাই, বাছাই কমিটিতে পাঠানো এবং সংশোধনী প্রস্তাবগুলোর নিষ্পত্তির পর কণ্ঠভোটে তা পাস হয়।
