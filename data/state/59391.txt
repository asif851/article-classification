
চাঁদপুরের মতলব পৌরসভার নয়টি ওয়ার্ডের ৩৮ জন কাউন্সিলর প্রার্থীর মধ্যে ১৪ জন প্রাথমিকের গণ্ডি পেরোননি। উপজেলা নির্বাচন কার্যালয়ে মনোনয়নপত্রের সঙ্গে দাখিল করা প্রার্থীদের হলফনামা সূত্রে এ তথ্য পাওয়া গেছে।
৩ নম্বর ওয়ার্ডের বাসিন্দা ও কলেজশিক্ষক তৌহিদুল আলম বলেন,  জনপ্রতিনিধিদেরও শিক্ষিত হওয়া উচিত।
উপজেলা নির্বাচন কর্মকর্তা ও মতলব পৌরসভা নির্বাচনের সহকারী রিটার্নিং কর্মকর্তা আ. আজিজ বলেন, প্রায় ৩৭ শতাংশ কাউন্সিলর প্রার্থী প্রাথমিকের সীমানা পেরোননি। অন্যান্য পদেও এ রকম কিছু প্রার্থী রয়েছেন।
হলফনামায় দেখা যায়, ওই ১৪ জনের মধ্যে ৮ নম্বর ওয়ার্ডের সেলিম মাল, ১ নম্বর ওয়ার্ডের আবুল বাসার ও হোসেন আহম্মেদ, ৩ নম্বর ওয়ার্ডের চান মিয়া বেপারী, ৫ নম্বর ওয়ার্ডের মো. হেলালউদ্দিন ও মো. ছানাউল্লাহ, ৬ নম্বর ওয়ার্ডের বিল্লাল হোসেন প্রধান ও ৯ নম্বর ওয়ার্ডের আবদুল হাই বকাউল ‘স্বশিক্ষিত’। ৮ নম্বর ওয়ার্ডের জাকির হোসেন সরকার, ৫ নম্বর ওয়ার্ডের ওয়াজউদ্দিন প্রধান ও ৬ নম্বর ওয়ার্ডের বিল্লাল হোসেন অক্ষরজ্ঞানসম্পন্ন। ৪ নম্বর ওয়ার্ডের ওয়াহিদুজ্জামান মৃধা, ৫ নম্বর ওয়ার্ডের শাজাহান সাগর ও আহিজল মুন্সী পঞ্চম শ্রেণি পর্যন্ত পড়েছেন।
৬ নম্বর ওয়ার্ডের কাউন্সিলর পদপ্রার্থী মো. বিল্লাল হোসেন প্রধান বলেন, নির্বাচনে শিক্ষিত-অশিক্ষিতের বিষয়টি গুরুত্বপূর্ণ নয়। সৎ ও ভালো প্রার্থীকেই ভোটাররা বেছে নেবেন।
সুশাসনের জন্য নাগরিকের মতলব দক্ষিণ শাখার সভাপতি রুহুল আমিন খান বলেন, জনপ্রতিনিধিদের অবশ্যই শিক্ষিত হওয়া দরকার। ভোট দেওয়ার আগে ভোটারদের এ বিষয়টি আমলে নেওয়া উচিত।
