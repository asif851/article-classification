
কুষ্টিয়া দৌলতপুর উপজেলার শালিমপুর এলাকায় কুদরত মণ্ডল (৪০) নামের এক ব্যক্তির গলাকাটা লাশ উদ্ধার করেছে পুলিশ। এ ব্যাপারে জিজ্ঞাসাবাদের জন্য কুদরতের স্ত্রী মাসুরা খাতুনসহ দুজনকে আটক করা হয়েছে।
আজ রোববার সকালে পুলিশ ওই এলাকার একটি মেহগনিবাগান থেকে লাশটি উদ্ধার করে।
কুদরত আলী একই উপজেলার খলিশাকুন্ডি গ্রামের মৃত পরেশ মণ্ডলের ছেলে। তিনি কয়েক বছর ধরে তারাগুনিয়া এলাকায় তাঁর দ্বিতীয় স্ত্রী মাসুরা খাতুনের বাড়িতে থাকতেন। তিনি পেশায় ঘটক ছিলেন।
ঘটনাস্থল থেকে দৌলতপুর থানার উপপরিদর্শক (এসআই) শাহাদাত হোসেন প্রথম আলোকে বলেন, সকাল সাড়ে আটটার দিকে খবর পাওয়া যায়, তারাগুনিয়া এলাকায় ডাকবাংলোর পেছনে মেহগনিবাগানের ভেতর গলাকাটা একটা লাশ পড়ে আছে। দ্রুত সেখানে গিয়ে লাশ উদ্ধার করা হয়। সুরতহাল শেষে লাশ ময়নাতদন্তের জন্য কুষ্টিয়া জেনারেল হাসপাতালের মর্গে পাঠানোর প্রক্রিয়া চলছে।
