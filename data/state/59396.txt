
হজরত শাহজালাল আন্তর্জাতিক বিমানবন্দরে ৯ কেজি ৩০০ গ্রাম সোনা পাচারের অভিযোগে বিমান বাংলাদেশ এয়ারলাইনসের দুই কর্মীকে আটক করা হয়েছে। এঁরা হলেন শাহিনুর ইসলাম ও খন্দকার রুহুল আমিন।
দুজনই বিমানের ফ্লাইট ক্যাটারিং সার্ভিসের প্যানট্রিম্যান পদে কাজ করেন। বিমানের পালকি নামে উড়োজাহাজ থেকে সোনার চালানটি বের করার সময় শাহিনুর ও রুহুল আমিনকে আটক করে ঢাকা কাস্টম হাউসের প্রিভেনটিভ টিমের কর্মকর্তারা।
শুল্ক কর্তৃপক্ষের দাবি, আটক সোনার মূল্য প্রায় পাঁচ কোটি টাকা।
ঢাকা কাস্টম হাউসের উপকমিশনার অথেলো চৌধুরী প্রথম আলোকে বলেন, সৌদি আরবের জেদ্দা থেকে বৃহস্পতিবার বিকেল পাঁচটার দিকে ঢাকায় আসে উড়োজাহাজ পালকি। যাত্রীরা বের হওয়ার পর উড়োজাহাজের ভেতর পড়ে থাকা খাবারের প্যাকেট আনতে ট্রলি নিয়ে যান রুহুল আমিন ও শাহিনুর। বের হওয়ার সময় ট্রলি তল্লাশি করেন প্রিভেনটিভ টিমের সদস্যরা। এ সময় ট্রলির ভেতর দুটি বক্সের ভেতর চারটি প্যাকেট পাওয়া যায়। কালো স্কচ টেপে মোড়ানো প্রতিটি প্যাকেটে ২০টি করে মোট ৮০টি সোনার বার উদ্ধার করা হয়। প্রতিবারের ওজন ১১৬ গ্রাম। উদ্ধার হওয়া সোনার মোট ওজন ৯ কেজি ৩০০ গ্রাম। এসব সোনার বর্তমান বাজারমূল্য প্রায় পাঁচ কোটি টাকা। রুহুল আমিন ও শাহিনুরের বিরুদ্ধে বিমানবন্দর থানায় মামলা করা হবে।  বাংলাদেশ এয়ারলাইনসের বহরে চারটি সুপরিসর বোয়িং ৭৭৭-৩০০ইআর উড়োজাহাজ রয়েছে। এর মধ্যে একটি উড়োজাহাজের নাম ‘পালকি’। বোয়িং ৭৭৭-৩০০ইআর ৭৭৭ পরিবারের সবচেয়ে বেশি বিক্রীত মডেল। ২০১১ সালের অক্টোবর মাসে পালকি বিমানবহরে যুক্ত হয়।
এ ব্যাপারে বাংলাদেশ বিমানের মহাব্যবস্থাপক (জনসংযোগ) শাকিল মেরাজ প্রথম আলোকে বলেন, আটক দুজনকে চাকরিচ্যুত করা হবে।
