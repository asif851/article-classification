
একাত্তরে পাকিস্তানি হানাদার বাহিনীর গণহত্যা, ধর্ষণ, লুণ্ঠন ও অগ্নিসংযোগের তথ্য-প্রমাণ সংগ্রহে তিন সদস্যের তথ্য অনুসন্ধান কমিটি গঠন করেছে আন্তর্জাতিক যুদ্ধাপরাধ গণবিচার আন্দোলন। সাংসদ মাহবুব উদ্দিন আহমেদকে প্রধান করে গঠন করা অনুসন্ধান কমিটির অপর দুই সদস্য হলেন হাবিবুল আলম ও শাহাবউদ্দিন শাহাব।গতকাল রাজধানীর সেগুনবাগিচার স্বাধীনতা হলে এক সভায় কমিটি গঠনের এ সিদ্ধান্ত নেয় সংগঠনটি। সভায় ১৭ ফেব্রুয়ারি বুধবার কেন্দ্রীয় শহীদ মিনারসহ সারা দেশের সব জেলা সদর শহীদ মিনারে সংগঠনটির ২১ দফা লক্ষ্য ও উদ্দেশ্য বাস্তবায়নের লক্ষ্যে বেলা ১১টায় পূর্বঘোষিত সমাবেশ সফল করার জন্য দায়িত্ব বণ্টন করা হয়।সভায় জ্যেষ্ঠ সাংবাদিক আবেদ খান, গণবিচার আন্দোলনের সদস্যসচিব ওসমান আলী, অভিনেত্রী রোকেয়া প্রাচী প্রমুখ উপস্থিত ছিলেন। বিজ্ঞপ্তি।
