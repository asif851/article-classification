
আওয়ামী লীগের সাধারণ সম্পাদক ওবায়দুল কাদের বলেছেন, ‘বিএনপির মানি না মানব না ভাঙা রেকর্ড নির্বাচনের আগ পর্যন্ত চলবে। তবে শেষ পর্যন্ত তারা এই ইসির অধীনে নির্বাচনে আসবে। কারণ, তারা জানে আরেকবার তারা নির্বাচন বয়কট করলে বড় দল হিসেবে তাদের অস্তিত্ব বিপন্ন হয়ে পড়বে।’ 
ওবায়দুল কাদের বলেন, ‘রাজনৈতিক স্বার্থ হাসিলের জন্য বিএনপি সব সময় অপপ্রচার চালিয়ে আসছে। এখন তারা নির্বাচন কমিশনকে বিতর্কিত করতে অপপ্রচার চালাচ্ছে। তবে শেষ পর্যন্ত তারা নির্বাচনে আসবে। এগুলো তারা বলার জন্য বলছে। রাজনৈতিক কৌশল হিসেবে এই ইসি মানি না, নির্বাচনে আসব না—এসব বলছে।’আজ সোমবার দুপুরে আওয়ামী লীগের সাবেক সাধারণ সম্পাদক আবদুল জলিলের মৃত্যুবার্ষিকী উপলক্ষে অনুষ্ঠিত স্মরণসভায় যোগ দিতে এসে নওগাঁ সার্কিট হাউসে সাংবাদিকদের প্রশ্নের জবাবে মন্ত্রী এসব কথা বলেন। পরে তিনি শহরের নওজোয়ান মাঠে আবদুল জলিলের স্মরণসভায় যোগ দেন। সড়ক পরিবহন ও সেতুমন্ত্রী ওবায়দুল কাদের বলেন, ‘সার্চ কমিটি আওয়ামী লীগ থেকেও একজন নিয়েছে, বিএনপি থেকেও একজন নিয়েছে। বিএনপি যখন ক্ষমতায় ছিল, তখন আওয়ামী লীগের তালিকা থেকে একজনকেও নেয়নি। কিন্তু আওয়ামী লীগ আমলে মহামান্য রাষ্ট্রপতি সুবিচার করেছেন। কাজেই এখানে বিএনপির আপত্তির কী আছে?’ সেতুমন্ত্রী বলেন, ‘নির্বাচন হবে নির্বাচন কমিশনের অধীনে। সংবিধান অনুযায়ী দুনিয়ার অন্যান্য গণতান্ত্রিক দেশে যেমন নির্বাচনকালীন সরকার বা অন্তর্বর্তীকালীন সরকার থাকে, শেখ হাসিনার সরকারও তেমন রুটিন ওয়ার্ক করবে। মেজর কোনো পলিসিতে হাত দেবে না। নিরপেক্ষ ও সুষ্ঠু নির্বাচন করার জন্য নির্বাচন কমিশন যাতে স্বাধীন ও কর্তৃত্বপূর্ণ ভূমিকা রাখতে পারে, অন্তর্বর্তীকালীন সরকার তাতে সর্বাত্মক সহায়তা করবে।’
