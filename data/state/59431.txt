
নির্বাচন কমিশন গঠনের জন্য গঠিত অনুসন্ধান কমিটি তাঁর সর্বশেষ বৈঠকে বসেছে। এই বৈঠকেই রাষ্ট্রপতিকে দেওয়ার জন্য প্রধান নির্বাচন কমিশনারসহ (সিইসি) ১০ জনের নাম সুপারিশ করবে কমিটি।
আজ সোমবার বিকেল চারটার দিকে সুপ্রিম কোর্টের জাজেস লাউঞ্জে অনুসন্ধান কমিটির প্রধান বিচারপতি সৈয়দ মাহমুদ হোসেনের সভাপতিত্বে বৈঠক শুরু হয়েছে।
এই বৈঠক শেষে সন্ধ্যা সাড়ে ছয়টার দিকে রাষ্ট্রপতির সঙ্গে সাক্ষাৎ করবে অনুসন্ধান কমিটি। সাক্ষাৎকালে রাষ্ট্রপতির কাছে সুপারিশ করা লোকজনের নাম এবং ১৬ বিশিষ্ট নাগরিকের সঙ্গে মতবিনিময়ের সারসংক্ষেপ তুলে দিতে পারে কমিটি।
অনুসন্ধান কমিটি সূত্রে জানা গেছে, ১০ জনের তালিকায় সাবেক আমলাদের প্রাধান্য থাকবে। সিইসি হিসেবে সাবেক আমলাকেই বেছে নেওয়ার সম্ভাবনা বেশি।
২৫ জানুয়ারি অনুসন্ধান কমিটি গঠনের পর পাঁচটি বৈঠক হয়েছে। এর মধ্যে দুই দিন বিশিষ্ট নাগরিকদের সঙ্গে মতবিনিময় করা হয়। আর রাজনৈতিক দল থেকে নাম পাওয়ার পর অনুসন্ধান কমিটি দুটি বৈঠক করে। বিশিষ্ট নাগরিকেরা দলনিরপেক্ষ, সাহসী, দক্ষ ও যোগ্যতাসম্পন্ন ব্যক্তিদের নাম প্রস্তাব করার সুপারিশ করেছেন। তাঁদের মত হচ্ছে, নির্বাচন কমিশন হতে হবে বিতর্কের ঊর্ধ্বে, মেরুদণ্ড হতে হবে সোজা। যাতে চাপ কিংবা হুমকির মুখেও প্রভাবমুক্ত হয়ে তাঁরা কাজ করতে পারেন।
নির্বাচন কমিশন গঠনে গত ২৫ জানুয়ারি বিচারপতি সৈয়দ মাহমুদ হোসেনকে প্রধান করে ছয় সদস্যের অনুসন্ধান কমিটি গঠন করেন রাষ্ট্রপতি। কমিটিকে ৮ ফেব্রুয়ারির মধ্যে নারীসহ ১০ জনের নামের তালিকা রাষ্ট্রপতির কাছে জমা দেওয়ার নির্দেশনা দেওয়া হয়েছিল।
৮ ফেব্রুয়ারি বর্তমান সিইসি কাজী রকিবউদ্দীন আহমদ ও অন্য তিন কমিশনারের মেয়াদ শেষ হচ্ছে। কমিশনার শাহনেওয়াজের মেয়াদ শেষ হবে ১৪ ফেব্রুয়ারি।
