
গাজীপুর সিটি করপোরেশনের কাশিমপুর নয়াপাড়া এলাকায় মাল্টিফ্যাবস লিমিটেড নামের পোশাক তৈরির কারখানায় আজ রোববার বিকেলে অগ্নিকাণ্ডের ঘটনা ঘটেছে। অল্পসময়ে আগুন নিভে যাওয়ায় তেমন কোনো ক্ষতি হয়নি। তবে অগ্নিকাণ্ডের খবর পেয়ে শ্রমিকদের মধ্যে ব্যাপক আতঙ্কের সৃষ্টি হয়েছে।
গত ৩ জুলাই সন্ধ্যায় এই কারখানায় ডাইং ইউনিটের বয়লার বিস্ফোরণের ঘটনা ঘটে। এতে অন্তত ১২ জন নিহত ও ৩৫ জন গুরুতর আহত হয়।
কালিয়াকৈর দমকল বাহিনীর স্টেশন কর্মকর্তা মো. কবিরুল আলম জানান, মাল্টিফ্যাবস কারখানার কর্মকর্তারা দমকল বাহিনীর জরুরি নম্বরে ফোন করে। সেখান থেকে খবর পেয়ে বেলা পৌনে ৪টার দিকে কালিয়াকৈর ও জয়দেবপুর দমকল বাহিনীর চারটি ইউনিট ঘটনাস্থলে রওনা দেয়। কিন্তু তারা কারখানায় পৌঁছানোর আগেই কারখানার নিজস্ব ব্যবস্থাপনায় আগুন নিয়ন্ত্রণ করে ফেলে। পরে তারা রাস্তা থেকে ফিরে আসেন।
কারখানার শ্রমিকেরা জানায়, কারখানায় ধুয়া ছড়িয়ে পড়লে শ্রমিকদের মধ্যে আতঙ্ক সৃষ্টি হয়।
কারখানার প্রশাসনিক কর্মকর্তা আবু শিহাব জানান, কারখানার স্ট্যান্ডার্ড মেশিনে স্পার্কিং করে আগুন লেগে যায়। তবে কিছু সময়ের মধ্যে তারা নিজস্ব ব্যবস্থাপনায় তা নিয়ন্ত্রণ করতে সক্ষম হন।
