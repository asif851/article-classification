
জনপ্রশাসনে দুই সচিবের দপ্তর বদল হয়েছে। এর মধ্যে বস্ত্র ও পাট মন্ত্রণালয়ের সচিব মো. আশরাফুল মকবুলকে জাতীয় সংসদ সচিবালয়ের সচিব পদে বদলি করা হয়েছে। আর জাতীয় সংসদ সচিবালয়ের সচিব মাহফুজুর রহমানকে ভূমি সংস্কার বোর্ডের চেয়ারম্যান করা হয়েছে।এ ছাড়া ভূমি সংস্কার বোর্ডের চেয়ারম্যান মো. নূরুল হককে বিশেষ ভারপ্রাপ্ত কর্মকর্তা করা হয়েছে।গতকাল রোববার জনপ্রশাসন মন্ত্রণালয়ের পৃথক আদেশে এই সিদ্ধান্ত জানানো হয়। সূত্র জানায়, শিগগিরই সচিবসহ আরও কিছু গুরুত্বপূর্ণ পদে রদবদল হতে পারে। এর আগে ১০ সেপ্টেম্বর মৎস্য ও প্রাণিসম্পদ মন্ত্রণালয়ের সচিব উজ্জ্বল বিকাশ দত্তকে বদলি করে পরিকল্পনা কমিশনের সদস্য করা হয়।
