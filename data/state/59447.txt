
একটি বক্তব্যকে কেন্দ্র করে ঢাকা বিশ্ববিদ্যালয়ের উপাচার্য অধ্যাপক আ আ ম স আরেফিন সিদ্দিকের বিরুদ্ধে আইনি ব্যবস্থা নেওয়ার হুমকি দিয়েছে জাতীয় বিশ্ববিদ্যালয় কর্তৃপক্ষ।
গতকাল মঙ্গলবার রাজধানীতে এক অনুষ্ঠানে ঢাকা বিশ্ববিদ্যালয়ের উপাচার্য ‘খাতা না দেখেই চূড়ান্ত ফল দেয় জাতীয় বিশ্ববিদ্যালয়’—এমন মন্তব্য করেছিলেন বলে আজ বুধবার গণমাধ্যমে খবর হয়েছে। এর জবাবে আজ বুধবার জাতীয় বিশ্ববিদ্যালয় কর্তৃপক্ষ বিজ্ঞপ্তি দিয়ে এ হুমকি দিয়েছে।
বিজ্ঞপ্তিতে আরেফিন সিদ্দিককে তাঁর বক্তব্যের সমর্থনে সুনির্দিষ্ট তথ্য-প্রমাণ উপস্থাপনের জন্য চ্যালেঞ্জ ছুড়ে দিয়ে বলা হয়, অন্যথায় তাঁর বিরুদ্ধে বিশ্ববিদ্যালয় কর্তৃপক্ষ আইনানুগ ব্যবস্থা নিতে বাধ্য হবে।
ঢাকা বিশ্ববিদ্যালয়ের উপাচার্যের বক্তব্যকে সম্পূর্ণ অসত্য, মনগড়া, উদ্দেশ্যপ্রণোদিত এবং বিদ্বেষপ্রসূত বলেও বিজ্ঞপ্তিতে বলা হয়। এতে আরও বলা হয়, জাতীয় বিশ্ববিদ্যালয়ে বর্তমানে পরীক্ষা গ্রহণ, ফল প্রকাশসহ যাবতীয় কাজ স্বচ্ছতা ও জবাবদিহির সঙ্গে সম্পন্ন হচ্ছে। পরীক্ষার উত্তরপত্র মূল্যায়ন না করে ফল প্রকাশের প্রশ্নই ওঠে না। ঢাকা বিশ্ববিদ্যালয়ের উপাচার্য ‘খাতা না দেখেই চূড়ান্ত ফল দেয় জাতীয় বিশ্ববিদ্যালয়’ মর্মে যে মন্তব্য করেছেন, সে সম্বন্ধে তিনি সুনির্দিষ্ট কোনো তথ্য-প্রমাণ উপস্থাপন করেননি।
প্রসঙ্গত, জাতীয় বিশ্ববিদ্যালয়ের বর্তমান উপাচার্য অধ্যাপক হারুন-অর-রশিদ এর আগে ঢাকা বিশ্ববিদ্যালয়ের সহ-উপাচার্য ছিলেন। তখনো অধ্যাপক আরেফিন ঢাকা বিশ্ববিদ্যালয়ের উপাচার্য ছিলেন। বিশেষ এক পরিস্থিতে অধ্যাপক হারুন সহ-উপাচার্যের পদ ছেড়েছিলেন। সম্প্রতি জাতীয় বিশ্ববিদ্যালয়ের অধীনে থাকা রাজধানীর সাতটি বড় সরকারি কলেজ ঢাকা বিশ্ববিদ্যালয়ের অধিভুক্ত হয়েছে।
