
বাণিজ্যমন্ত্রী তোফায়েল আহমেদ বলেছেন, বর্তমান রমজানে নিত্যপ্রয়োজনীয় পণ্যের মূল্য ও সরবরাহ পরিস্থিতি যৌক্তিক ও স্বাভাবিক রয়েছে। তিনি আজ সংসদে স্বতন্ত্র সদস্য মো. রুস্তম আলী ফরাজীর এক প্রশ্নের জবাবে এ কথা জানান। 
বাণিজ্য মন্ত্রী বলেন, চিনি ও ছোলাসহ কয়েকটি পণ্যের আমদানি নির্ভরতার কারণে ও আন্তর্জাতিক বাজার মূল্য বৃদ্ধির কারণে দেশীয় বাজারে মূল্য বৃদ্ধি পাচ্ছে। মন্ত্রী বলেন, বর্তমান সরকার দেশের বাজার নিয়ন্ত্রণ তথ্য দ্রব্যসামগ্রীর মূল্য স্থিতিশীল ও যৌক্তিক রাখার লক্ষ্যে সারা বছর ধরে বিভিন্ন কার্যক্রম গ্রহণ করে আসছে। সরকার রমজান মাসেও নিত্যপ্রয়োজনীয় দ্রব্য সামগ্রী সাধারণ জনগণের ক্রয়ক্ষমতার মধ্যে রাখার লক্ষ্যে বেশ কয়েকটি পদক্ষেপ গ্রহণ করেছে। বাণিজ্যমন্ত্রী বলেন, নিত্যপ্রয়োজনীয় পণ্যের মূল্য নিয়মিত পর্যবেক্ষণ এবং সেই অনুযায়ী যথোপযুক্ত কার্যক্রম গ্রহণের জন্য বাণিজ্য মন্ত্রণালয়ের রাজস্ব খাতে ‘দ্রব্যমূল্য পর্যালোচনা ও পূর্বাভাস সেল’ গঠন করা হয়েছে। এই সেল আন্তর্জাতিক ও দেশীয় উৎপাদন প্রতিদিন পর্যবেক্ষণ ও পরিবীক্ষণ করে। এ ছাড়া এই সেল বাংলাদেশ ব্যাংক, জাতীয় রাজস্ব বোর্ড, বাংলাদেশ ট্যারিফ কমিশন, টিসিবি এবং কৃষি বিপণন অধিদপ্তর হতে নিত্যপ্রয়োজনীয় পণ্যে আমদানির তথ্যাদি ও ঋণপত্র নিষ্পত্তি সংক্রান্ত তথ্য সংগ্রহ করে। প্রাপ্ত তথ্যের ভিত্তিতে সরবরাহ ও মূল্য পরিস্থিতি, বন্দরসমূহ সংশ্লিষ্ট কর্তৃপক্ষকে তাৎক্ষণিক পরামর্শ ও নির্দেশনা প্রদান করে এবং করণীয় নির্ধারণ করে। তোফায়েল আহমেদ বলেন, দ্রব্যমূল্য স্থিতিশীল রাখা এবং বাজার পরিস্থিতি পর্যালোচনার জন্য বাণিজ্য মন্ত্রণালয়ের মন্ত্রী এবং জ্যেষ্ঠ সচিবের সভাপতিত্বে ব্যবসায়ী নেতৃবৃন্দসহ সংশ্লিষ্ট সরকারি কর্মকর্তাগণের নিয়মিত সভা অনুষ্ঠিত হচ্ছে। সবশেষে গত ২০১৬ সালে ১৭ মে মন্ত্রীর সভাপতিত্বে ব্যবসায়ী নেতৃবৃন্দের সহিত মতবিনিময় সভা অনুষ্ঠিত হয়েছে। এই সব সভায় নিত্যপ্রয়োজনীয় পণ্যের আন্তর্জাতিক বাজার পরিস্থিতি, চাহিদা নির্ণয়, স্থানীয় উৎপাদন, মজুত পরিস্থিতি, আমদানির পরিমাণ ইত্যাদি ধারাবাহিকভাবে পর্যালোচনা করা হচ্ছে এবং সংশ্লিষ্টদের প্রয়োজনীয় নির্দেশনা প্রদান করা হচ্ছে। বাণিজ্য মন্ত্রী বলেন, পবিত্র রমজান মাস উপলক্ষে টিসিবির ডিলারদের নিজস্ব খোলা ভ্রাম্যমাণ ট্রাক/টিসিবির নিজস্ব ব্যবস্থাপনায় খোলা ভ্রাম্যমাণ ট্রাক ঢাকা শহরের গুরুত্বপূর্ণ স্থানে ঢাকা মহানগরে ২৫টি, চট্টগ্রাম মহানগরে ১০টি, অবশিষ্ট ৫টি বিভাগীয় শহরে প্রতিটিতে ৫টি করে ২৫টি ও অবশিষ্ট ৫৭টি জেলা শহরে প্রতিটিতে ২টি করে ১১৪টি সর্বমোট ১৭৪টি খোলা ভ্রাম্যমাণ ট্রাকের মাধ্যমে টিসিবির পণ্য-সামগ্রী (চিনি, সয়াবিন তেল, মসুর ডাল, ছোলা ও খেজুর) ভোক্তা সাধারণের নিকট সাশ্রয়ী মূল্যে বিক্রির কার্যক্রম গ্রহণ করা হচ্ছে এবং টিসিবির ৩ হাজার ৫৪ জন ডিলার এবং টিসিবির কার্যালয়গুলোতে অবস্থিত খুচরা বিক্রয় কেন্দ্রের মাধ্যমে ভোক্তা সাধারণের কাছে সাশ্রয়ী মূল্যে পণ্য বিক্রয় করা হচ্ছে। বাণিজ্যমন্ত্রী বলেন, বাণিজ্য মন্ত্রণালয়ের উদ্যোগে ঢাকা মহানগরীতে ১৪টি বাজার মনিটরিং টিম নিয়োজিত রয়েছে। প্রতিদিন ২টি করে টিম মোট ৬টি বাজার পরিদর্শন করে থাকে। এই টিমসমূহ অপরাধ সংঘটিত হলে প্রয়োজনে জরিমানাসহ অন্যান্য শাস্তি আরোপ করে থাকে।
