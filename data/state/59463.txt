
কক্সবাজার জেলা পরিষদের প্যানেল চেয়ারম্যান নির্বাচন গত বৃহস্পতিবার পরিষদের সম্মেলনকক্ষে অনুষ্ঠিত হয়। এতে নির্বাচিতরা হলেন চকরিয়া পৌর আওয়ামী লীগের সভাপতি জাহেদুল ইসলাম, ঈদগাঁও ইউনিয়ন আওয়ামী লীগের সভাপতি সোহেল জাহান চৌধুরী ও কক্সবাজার জেলা জাতীয় মহিলা পার্টির সাধারণ সম্পাদক আসমাউল হোসনা।
জেলা পরিষদ সূত্র জানায়, কক্সবাজার জেলা পরিষদে ১৫টি সাধারণ ও পাঁচটি সংরক্ষিত নারী ওয়ার্ড রয়েছে। এর মধ্যে উচ্চ আদালতের রিট আবেদনের কারণে দুটি সাধারণ ওয়ার্ডে নির্বাচন স্থগিত হয়ে যায়।
গত ২৮ ডিসেম্বর জেলা পরিষদের নির্বাচন অনুষ্ঠিত হয়। ১১ জানুয়ারি জেলা পরিষদের নির্বাচিত চেয়ারম্যান মোস্তাক আহমদ চৌধুরী শপথ নেন। সদস্য পদে নির্বাচিতরা শপথ নেন ১৮ জানুয়ারি। ২৬ জানুয়ারি নির্বাচিত চেয়ারম্যান ও সদস্যদের প্রথম সভা অনুষ্ঠিত হয়। গত বৃহস্পতিবার অনুষ্ঠিত দ্বিতীয় সভায় প্যানেল চেয়ারম্যান নির্বাচিত করা হয়। 
