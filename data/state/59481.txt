
ময়মনসিংহের ত্রিশালে কলেজপড়ুয়া এক ছাত্রী (১৭) ধর্ষণের শিকার হয়েছে। এ ঘটনায় মেয়েটির বাবা সাতজনকে আসামি করে থানায় মামলা করলে পুলিশ গতকাল বুধবার দুই যুবককে গ্রেপ্তার করে।ত্রিশাল থানার পরিদর্শক (তদন্ত) বদরুল আলম খান জানান, মেয়েটি তার নানার বাড়িতে থেকে পৌর শহরের একটি কলেজে পড়ত। নানার বাড়ির এলাকার কয়েকজন যুবক তাকে প্রায়ই উত্ত্যক্ত করত। গত সোমবার রাতে বাড়ির কাছের টিউবওয়েলে পানি আনতে গেলে চার যুবক তার পথরোধ করে মুখ বেঁধে পাশের আমবাগানে নিয়ে ধর্ষণ করে ফেলে যায়। পরে মেয়েটির কান্না শুনে এলাকার লোকজন তাকে উদ্ধার করেন। পরদিন মঙ্গলবার তাকে ময়মনসিংহ মেডিকেল কলেজ হাসপাতালে ভর্তি করা হয়।মেয়েটির বাবা জানান, আর্থিক অবস্থা খারাপ হওয়ায় তিনি মেয়েকে শ্বশুরবাড়ি রেখে পড়াচ্ছিলেন। মেয়ে তাকে ধর্ষণ ও তাদের সহযোগী মোট সাত যুবকের নাম বলেছে। সবাইকে সে চিনতে পেরেছে।থানা থেকে জানা যায়, ত্রিশাল পৌর শহরের নামাপারার মোকছেদ আলীর ছেলে ভুট্টো, একই এলাকার নজরুল ইসলামের ছেলে আনোয়ার হোসেন, আবুল হোসেনের ছেলে নিজাম উদ্দিন, ত্রিশাল সদর ইউনিয়নের ছলিমপুর গ্রামের লুৎফর রহমানের ছেলে পারভেজ মিয়া, ছলিমপুর গ্রামের আবদুল বাকীর ছেলে মাসুদ, তমিজউদ্দিনের ছেলে মোতাছির ও নামাপারার সফিকুল ইসলামের ছেলে জুয়েলকে আসামি করে মামলা করেছেন মেয়েটির বাবা। এদের মধ্যে নিজাম উদ্দিন ও জুয়েলকে গ্রেপ্তার করা হয়েছে। নিজাম ধর্ষণ ও জুয়েল ঘটনাস্থলে উপস্থিত থাকার কথা স্বীকার করেছে।
