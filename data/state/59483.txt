
ঢাকা থেকে সিলেটগামী পারাবত এক্সপ্রেস ট্রেনের দুটি বগিতে আগুন লেগেছে। আজ শুক্রবার সকাল ১০টার দিকে ট্রেনটি হবিগঞ্জের মাধবপুর উপজেলার নোয়াপাড়া স্টেশনে পৌঁছালে এই আগুন লাগে। ফায়ার সার্ভিসের কর্মীরা আগুন নেভানোর চেষ্টা করছেন।
এ ঘটনায় এখনো হতাহতের কোনো খবর পাওয়া যায়নি। আতঙ্কিত যাত্রীরা হুড়োহুড়ি করে ট্রেন থেকে নেমে গেছেন। এ ঘটনার পর থেকে ঢাকা থেকে সিলেট ও চট্টগ্রামের রেল যোগাযোগ বন্ধ রয়েছে।
ঘটনার সত্যতা নিশ্চিত করে নোয়াপাড়া স্টেশনমাস্টার মোয়াজ্জেম হক বলেন, পারাবত এক্সপ্রেস ট্রেনটির ইঞ্জিন থেকে এই আগুন লাগে। পরে তা দুটি বগিতে ছড়িয়ে পড়ে। বর্তমানে ওই এলাকা কালো ধোঁয়ায় আচ্ছন্ন। যাত্রীরা সবাই ভয়ে ট্রেন থেকে নেমে গেছেন। তবে কোনো হতাহতের খবর এখনো পাওয়া যায়নি। হবিগঞ্জ ও মাধবপুরের ফায়ার সার্ভিসের কর্মীরা আগুন নেভানোর চেষ্টা করছেন। আপাতত ঢাকা থেকে সিলেট ও চট্টগ্রামের রেল যোগাযোগ বন্ধ।
