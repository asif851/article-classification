
ভোলার চরফ্যাশন উপজেলায় এক কিশোরী (১৫) পূর্বপরিচিত এক যুবকসহ কয়েকজনের হাতে ধর্ষণের শিকার হয়েছে। তাকে বরিশালের শের-ই-বাংলা মেডিকেল কলেজ হাসপাতালে ভর্তি করা হয়েছে। চিকিৎসকেরা বলেছেন, কিশোরীর অবস্থা আশঙ্কাজনক।থানা-পুলিশ ও স্বজন সূত্রে জানা যায়, ওই কিশোরীর বাড়ি উপজেলার দক্ষিণ আইচা থানার অধীন নজরুল নগর ইউনিয়নে। গত বৃহস্পতিবার রাত আটটার দিকে তাকে মুঠোফোনে বাড়ির পাশে ডেকে নেন মো. রুবেল (২৮) নামের স্থানীয় একজন মোটরসাইকেল চালক। রুবেল ওই কিশোরীর বড় ভাইয়ের বন্ধু। রুবেলের সঙ্গে ছিলেন আরও ছয়-সাতজন। তাঁরা কিশোরীকে ধর্ষণ করে ফেলে রেখে চলে যান। রাত সাড়ে নয়টার দিকে তাকে অচেতন অবস্থায় উদ্ধার করে চরফ্যাশন উপজেলা স্বাস্থ্য কমপ্লেক্সে পাঠানো হয়। অবস্থা সংকটাপন্ন হওয়ায় কিশোরীকে গত শুক্রবার ভোলা সদর হাসপাতালে স্থানান্তর করা হয়। সেখানে তার ডাক্তারি পরীক্ষা সম্পন্ন করা হয়। অবস্থার উন্নতি না হওয়ায় পরে বরিশালের শের-ই-বাংলা মেডিকেল কলেজ হাসপাতালে পাঠানো হয়েছে।হাসপাতাল সূত্রে জানা যায়, বর্তমানে কিশোরীটি হাসপাতালের গাইনি ওয়ার্ডে ভর্তি রয়েছে। এখনো তার প্রচুর রক্তক্ষরণ হচ্ছে। গতকাল শনিবার পর্যন্ত তাকে চার ব্যাগ রক্ত দিতে হয়েছে।কিশোরী বাদী হয়ে দক্ষিণ আইচা থানায় মামলা করেছে। এতে রুবেল ও তাঁর অজ্ঞাতনামা ছয়-সাতজন সহযোগীর কথা উল্লেখ করা হয়েছে।
