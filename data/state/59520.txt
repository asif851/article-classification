
নিজ সন্তানকে হত্যার মামলায় নারায়ণগঞ্জের সোনারগাঁ উপজেলার কাঁচপুর থেকে গতকাল মঙ্গলবার সেলিনা আক্তার নামের এক গৃহবধূকে গ্রেপ্তার করেছে পুলিশ।সোনারগাঁ থানার উপপরিদর্শক (এসআই) নারায়ণ চন্দ্র দাস বলেন, ছয় বছর আগে সাতক্ষীরার আশাশুনি উপজেলার প্রতাবনগর গ্রামের আনছার হাওলাদারের সঙ্গে একই উপজেলার আনুলিয়া গ্রামের সেলিনা আক্তারের বিয়ে হয়। তাঁদের ঘরে দুই সন্তান হয়। এক বছর আগে প্রতাবনগর গ্রামের হুমায়ূন হাওলাদারের সঙ্গে সেলিনার সম্পর্ক হয়। এ নিয়ে তাঁদের সংসারে কলহ দেখা দেয়। গত ৩ এপ্রিল সেলিনা তাঁর দুই মাসের শিশু মনিরা আক্তারকে গলা টিপে হত্যা করে হুমায়ূনের সঙ্গে চলে যান। ওই দিনই বাড়ির পার্শ্ববর্তী একটি পুকুর থেকে শিশুটির লাশ উদ্ধার করে পুলিশ। গত ২৯ এপ্রিল সেলিনার স্বামী আনছার হাওলাদার বাদী হয়ে সেলিনা আক্তার, হুমায়ূন হাওলাদারসহ কয়েকজনের নামে মামলা করেন।
