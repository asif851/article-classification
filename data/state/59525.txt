
গাজীপুরের শ্রীপুর উপজেলার সোহাদিয়া গ্রামে স্বামীর বিরুদ্ধে ফুটন্ত গরম পানি ছুড়ে স্ত্রীর মুখ ঝলসে দেওয়ার অভিযোগ পাওয়া গেছে। গত রোববার রাতে ওই ঘটনা ঘটে। ঘটনার পর থেকে তাঁর স্বামী আবদুল জলিল পলাতক রয়েছেন। আজ সোমবার সকালে স্বজনেরা ওই গৃহবধূকে উদ্ধার করে শ্রীপুর উপজেলা স্বাস্থ্য কমপ্লেক্সে নেন। পরে সেখানকার কর্তব্যরত চিকিৎসক গাজীপুর শহীদ তাজউদ্দীন আহমদ মেডিকেল কলেজ হাসপাতালে পাঠান। 
নির্যাতনের শিকার ওই গৃহবধূ বলেন, আট বছর আগে তাঁদের বিয়ে হয়। বিয়ের পর থেকেই টাকার জন্য বিভিন্ন সময় নির্যাতন চালিয়ে আসছেন তাঁর স্বামী। কিছুদিন আগে স্বামীর অনুরোধে একটি এনজিও থেকে ২০ হাজার টাকা ঋণ তুলে স্বামীকে দেন। ঋণ নেওয়ার পর তার সাপ্তাহিক কিস্তির টাকা দিতে চাননি তাঁর স্বামী। এ নিয়ে গত রোববার তাঁদের মধ্যে কথা-কাটাকাটি হয়। একপর্যায়ে চুলায় ভাত রান্নার গরম পানি তুলে তাছলিমার মুখে ছুড়ে মারেন তাঁর স্বামী। এতে মুখ ঝলসে যায়। এ সময় তাঁর স্বামী পালিয়ে যান। শ্রীপুর থানার ভারপ্রাপ্ত কর্মকর্তা (ওসি) মো. আসাদুজ্জামান জানান, তাছলিমা সোমবার দুপুরে এ ঘটনায় স্বামীর বিরুদ্ধে লিখিত অভিযোগ করেছেন। তদন্ত করে ব্যবস্থা নেওয়া হবে।
