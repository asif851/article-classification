
দিনাজপুরের কাহারোলে পুলিশের গোয়েন্দা শাখার (ডিবি) সদস্য পরিচয়ে রহিদুল ইসলাম (৩০) নামের এক মুদি দোকানদারকে অপহরণের অভিযোগ পাওয়া গেছে। রহিদুলের বড় ভাই বাদশা মিয়া বলেন, গত শুক্রবার রাত ১১টার দিকে মোটরসাইকেলে আসা দুই ব্যক্তি নিজেদের ডিবি পুলিশ পরিচয় দিয়ে রহিদুলের দোকান থেকে তাঁকে তুলে নিয়ে যায়। তবে জেলা ডিবির ভারপ্রাপ্ত কর্মকর্তা (ওসি) রেদওয়ানুর রহিম বলেন, কোনো সন্ত্রাসী চক্র রহিদুলকে অপহরণ করেছে বলে তাঁর ধারণা। অপহৃত ব্যক্তির ছোট ভাই শাহেদ হোসেন এ বিষয়ে কাহারোল থানায় লিখিত অভিযোগ করেন। পুলিশ রহিদুলকে উদ্ধারে অনুসন্ধান চালাচ্ছে। 
