
চট্টগ্রামে ১০ হাজার ইয়াবা বড়িসহ এক কাভার্ডভ্যান চালককে গ্রেপ্তার করেছে কর্ণফুলী থানা-পুলিশ। তাঁর নাম রুনু বড়ুয়া (৪৫)। আজ বৃহস্পতিবার সকালে নগরের মইজ্জারটেক এলাকা থেকে তাঁকে গ্রেপ্তার করা হয়।
কর্ণফুলী থানার ভারপ্রাপ্ত কর্মকর্তা (ওসি) রফিকুল ইসলাম প্রথম আলোকে বলেন, গোপন সূত্রে কক্সবাজারের টেকনাফ থেকে ইয়াবা বড়ির একটি চালান আসার খবর পেয়ে পুলিশ নগরের প্রবেশপথ মইজ্জারটেকে তল্লাশি চালায়। এ সময় একটি কাভার্ডভ্যান থেকে ১০ হাজার ইয়াবা বড়ি ইয়াবাবড়ি উদ্ধার করা হয়। প্রাথমিক জিজ্ঞাসাবাদে চালক রুনু বড়ুয়া পুলিশকে জানিয়েছেন, তিনি বদলি চালক হিসেবে উখিয়ার কুতুপালং এলাকা থেকে গাড়িতে উঠেছেন। এর আগে টেকনাফ থেকে আরেক চালক গাড়ি এনেছেন। ওই সব ইয়াবা বড়ির বিষয়ে তিনি কিছুই জানেন না। এ ঘটনায় থানায় মামলা করার প্রস্তুতি চলছে।
