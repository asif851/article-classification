
বিদ্যুৎ খাতে বিশেষ অভিযান চালিয়ে ৫০০ কোটি টাকা রাজস্ব আদায়, দুর্নীতি ও গ্রাহক হয়রানি বন্ধে অবদান রাখায় বিশেষ সম্মাননা পেয়েছেন যুগ্ম সচিব মোহাম্মদ মুনীর চৌধুরী।
বঙ্গবন্ধু আন্তর্জাতিক সম্মেলন কেন্দ্রে জাতীয় বিদ্যুৎ সপ্তাহ-২০১৫ উপলক্ষে আয়োজিত এক অনুষ্ঠানে গত বৃহস্পতিবার মুনীর চৌধুরীর হাতে সনদ ও ক্রেস্ট তুলে দেন রাষ্ট্রপতি মো. আবদুল হামিদ।যুগ্ম সচিব মুনীর চৌধুরী গত এক বছরে বিদ্যুৎ, জ্বালানি ও খনিজ সম্পদ মন্ত্রণালয়ের নিয়ন্ত্রণাধীন ঢাকা পাওয়ার ডিস্ট্রিবিউশন কোম্পানির সচিব পদে দায়িত্ব পালন করছেন। এ সময় তিনি ঢাকা ও নারায়ণগঞ্জে স্পেশাল টাস্কফোর্সের প্রধান হিসেবে অভিযান চালিয়ে ৬৩ লাখ ইউনিট বিদ্যুৎ চুরির ঘটনা উদঘাটনসহ জরিমানা এবং ৪৫ বছরের বকেয়া রাজস্বসহ মোট ৫০৩ কোটি টাকা রাষ্ট্রীয় তহবিলে জমা দেন।মুনীর চৌধুরী এর আগে ম্যাজিস্ট্রেট হিসেবে পাহাড় কাটা, নদী দখল ও দূষণ, কৃষি জমি ধ্বংস এবং পরিবেশ বিপর্যয়কারী প্রভাবশালী ব্যক্তি ও প্রতিষ্ঠানের বিরুদ্ধে অভিযান চালিয়ে পরিবেশ রক্ষায় ভূমিকা পালন করেন।
