
নোয়াখালীর দ্বীপ উপজেলা হাতিয়ার দুর্গম কালাম চরে পুলিশের সঙ্গে ‘বন্দুকযুদ্ধে’ মো. ইউনুস ওরফে এমরান (৩৬) নামের এক ব্যক্তি নিহত হয়েছেন।গতকাল বৃহস্পতিবার দিবাগত রাত সাড়ে ১২টার দিকে ওই চরে পুলিশি অভিযান চলাকালে এ ঘটনা ঘটে।পুলিশের দাবি, ইউনুস জলদস্যু বাহিনীর প্রধান ছিলেন।এ ঘটনায় পুলিশের দুই উপপরিদর্শক (এসআই) তানভির হোসেন ও মো. মঞ্জুসহ পাঁচ পুলিশ সদস্য আহত হয়েছেন।অভিযানের সময় পুলিশ কালাম চরে তল্লাশি চালিয়ে একটি কাটা বন্দুক, ১২টি গুলি ও তিনটি সিগন্যাল রকেট লঞ্চার উদ্ধার করেছে।অভিযানের বিষয়ে প্রথম আলো ডটকমকে দেওয়া হাতিয়া থানার ভারপ্রাপ্ত কর্মকর্তা (ওসি) মো. খোরশেদ আলমের ভাষ্য, গতকাল সকাল ১০টা থেকে শতাধিক পুলিশ সদস্য কয়েকটি ভাগে বিভক্ত হয়ে কালাম চরে অভিযান শুরু করেন।রাত সাড়ে ১২টার দিকে অভিযান চলাকালে হঠাত্ দস্যুরা পুলিশকে লক্ষ্য করে গুলি ছোড়ে।পুলিশ পাল্টা গুলি ছুুড়লে দুই পক্ষের মধ্যে ‘বন্দুকযুদ্ধ’ শুরু হয়।এতে গুলিবিদ্ধ হয়ে জলদস্যু বাহিনীর প্রধান মো. ইউনুস ঘটনাস্থলে নিহত হন।নিহত ইউনুসের বিরুদ্ধে কয়টি মামলা রয়েছে, তা খতিয়ে দেখা হচ্ছে।নাম প্রকাশ না করার শর্তে স্থানীয় এক ব্যক্তি জানান, ইউনুস ও তাঁর স্ত্রীসহ তিনজনকে গতকাল বিকেলেই পুলিশ গ্রেপ্তার করেছিল।গ্রেপ্তারের পর তাঁদের নিয়ে রাতে চরে দস্যুদের আস্তানায় অভিযান চালাতে গেলে গোলাগুলির ঘটনা ঘটতে পারে বলে তিনি আশঙ্কা করেছিলেন।
জানতে চাইলে স্থানীয় ওই তথ্য ঠিক নয় বলে দাবি করেন ওসি খোরশেদ আলম।আজ সকালে তিনি মুঠোফোনে প্রথম আলো ডটকমকে বলেন, ‘বৃহস্পতিবার বিকেলে কাউকে গ্রেপ্তার করা হয়নি।কতজন তো কত কথাই বলে।’
জেলা পুলিশ সুপার (এসপি) মো. আনিসুর রহমান জানান, হাতিয়ার দস্যুকবলিত চরগুলোতে এ অভিযান চলতে থাকবে।
 
