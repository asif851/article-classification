
শ্রমিক অসন্তোষের মুখে কারখানা বন্ধ ঘোষণার ঘটনায় সাভারের আশুলিয়ার তৈরি পোশাক কারখানার শ্রমিকদের মধ্যে উত্তেজনা দেখা দিয়েছে। ওই এলাকার আইনশৃঙ্খলা পরিস্থিতি নিয়ন্ত্রণে আজ বুধবার সকালে বর্ডার গার্ড বাংলাদেশের (বিজিবি) ১৫টি প্লাটুন মোতায়েন করা হয়েছে।
বিজিবির জনসংযোগ কর্মকর্তা মহসীন রেজা এ তথ্য জানিয়েছেন।
টানা শ্রমিক অসন্তোষের মুখে ঢাকার আশুলিয়ার আরও চারটি তৈরি পোশাক কারখানা অনির্দিষ্টকালের জন্য বন্ধ করে দিয়েছেন মালিকেরা। এ নিয়ে সেখানে ৫৯টি কারখানা বন্ধ রয়েছে। কারখানা বন্ধ দেখে আজ সকালে কিছু শ্রমিক সড়ক অবরোধের চেষ্টা করেন। এ সময় শ্রমিকদের সঙ্গে আইনশৃঙ্খলা রক্ষাকারী বাহিনীর পাল্টাপাল্টি ধাওয়ার ঘটনা ঘটে।
তৈরি পোশাকশিল্প মালিকদের সংগঠন বিজিএমইএর নেতারা গতকাল মঙ্গলবার বিকেলে আশুলিয়ার বেশ কিছু কারখানার মালিকের সঙ্গে বৈঠক করেন। রাজধানীর বিজিএমইএ কার্যালয়ে অনুষ্ঠিত ওই বৈঠকের পর আশুলিয়ার ৫৫টি কারখানা অনির্দিষ্টকালের জন্য বন্ধের সিদ্ধান্ত জানানো হয়। আজ আরও চারটি কারখানা বন্ধ রাখা হয়েছে।
প্রত্যক্ষদর্শী ব্যক্তিরা বলেন, আজ সকালে অনেক শ্রমিক কাজে এসে কারখানার সামনে বন্ধের নোটিশ ঝুলতে দেখেন। এতে তাঁরা ক্ষুব্ধ হন। সকাল সাড়ে আটটায় দিকে আশুলিয়ার নিশ্চিন্তপুর এলাকায় কিছু শ্রমিক সড়ক অবরোধের চেষ্টা করেন। পুলিশ ও র‍্যাবের সদস্যরা শ্রমিকদের বাধা দেন। এ সময় উভয় পক্ষের মধ্যে পাল্টাপাল্টি ধাওয়া হয়। আশুলিয়ায় মাইকিং করা হচ্ছে। বন্ধ কারখানার শ্রমিকদের কোনো ধরনের অপ্রীতিকর ঘটনায় জড়িত না হয়ে বাড়ি ফিরে যেতে বলা হচ্ছে।
আশুলিয়া এলাকায় আইনশৃঙ্খলা রক্ষাকারী বাহিনীর অতিরিক্ত সদস্যদের তৎপর থাকতে দেখা গেছে। তাঁরা সতর্ক রয়েছেন। বিভিন্ন স্থানে টহল দিচ্ছেন।
শিল্প পুলিশ আশুলিয়া জোনের পরিচালক মোস্তাফিজুর রহমান বলেন, আইনশৃঙ্খলা পরিস্থিতি স্বাভাবিক রাখতে পর্যাপ্তসংখ্যক পুলিশ মোতায়েন রয়েছে।
গত সপ্তাহে আশুলিয়ার জামগড়া উইন্ডি অ্যাপারেলস নামের কারখানা থেকে চলমান শ্রম অসন্তোষের সূত্রপাত হয়। বেতন বাড়ানোসহ বিভিন্ন দাবিতে শ্রমিকেরা আন্দোলন শুরু করেছেন।
আরও পড়ুন:
আশুলিয়ায় আরও চার কারখানা বন্ধ, উত্তেজনা
