
বিএনপির ভাইস চেয়ারম্যান ও ঢাকা মহানগর বিএনপির আহ্বায়ক সাদেক হোসেন খোকাকে আটক করা হয়েছে। আজ বুধবার রাত ১০টার দিকে উত্তরার ৪ নম্বর সেক্টরের ১৫ নম্বর সড়কের ১৮ নম্বর বাড়ি থেকে তাঁকে আটক করে মহানগর গোয়েন্দা পুলিশ (ডিবি)।
সাদেক হোসেনের ব্যক্তিগত সহকারী মনিরুল ইসলাম রাতে প্রথম আলো ডটকমকে বলেন বলেন, সাদেক হোসেন খোকাকে গোয়েন্দা পুলিশ আটক করেছে। তবে তাঁকে কোথায় নিয়ে যাওয়া হয়েছে তা তিনি জানেন না।
খোকার বিরুদ্ধে অবরোধে গাড়ি পোড়ানোসহ বেশ কয়েকটি মামলা আছে।
এদিকে সাদেক হোসেন খোকার গ্রেপ্তারে গভীর উদ্বেগ প্রকাশ করে এর তীব্র নিন্দা ও প্রতিবাদ জানিয়েছেন বিএনপির যুগ্ম মহাসচিব ও দলটির মুখপাত্র সালাহউদ্দিন আহমেদ। আজ এক বিবৃতিতে তিনি বলেন, ১৮-দলীয় জোটের আন্দোলনে জনগণের স্বত:স্ফূর্ত অংশগ্রহণ দেখে সরকার দিশেহারা হয়ে গেছে। তাই জোটের নেতাদের অন্যায়ভাবে গ্রেপ্তার করা হচ্ছে। এরই অংশ হিসেবে আজ খোকাকে গ্রেপ্তার করা হয়েছে।
সালাউদ্দিন আহমেদ বলেন, জোটের নেতা-কর্মীদের এভাবে গ্রেপ্তার ও নির্যাতন করে আন্দোলন দমানো যাবে না। এতে আন্দোলন আরও বেগবান ও তীব্র হবে। তিনি সরকারের প্রতি হুঁশিয়ারি উচ্চারণ করে বলেন, অবিলম্বে খোকাসহ গ্রেপ্তার হওয়া সব নেতা-কর্মীকে মুক্তির দাবি জানান। অন্যথায় জনগণের আন্দোলন আরও শক্তিশালী হয়ে সরকারের পতন ত্বরান্বিত হবে বলে মন্তব্য করেন তিনি।
