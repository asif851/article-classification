
বিজ্ঞান লেখক ও মুক্তমনা ব্লগের প্রতিষ্ঠাতা অভিজিৎ রায় হত্যা মামলার আসামি জাফরান হাসানের পাঁচ দিনের রিমান্ড মঞ্জুর করেছেন আদালত। আজ ঢাকার মহানগর হাকিম আমিনুল হক এ রিমান্ড মঞ্জুর করেন।এর আগে গত ২৭ অক্টোবর মামলার তদন্ত কর্মকর্তা পুলিশের গোয়েন্দা শাখার (ডিবি) পরিদর্শক মোহাম্মদ ফজলুর রহমান জাফরান হাসানকে জিজ্ঞাসাবাদে আদালতে ১০ দিনের রিমান্ডের আবেদন করেন। ওই আবেদনের ওপর আজ শুনানি শেষে এই আসামির পাঁচ দিনের রিমান্ড মঞ্জুর করেন আদালত।রিমান্ডের আবেদনে বলা হয়, আসামির জাফরান হাসানকে এর আগে রিমান্ডে নিয়ে জিজ্ঞাসাবাদ করা হয়। এ সময় তিনি জঙ্গি সংগঠনের বিষয়ে অনেক গুরুত্বপূর্ণ তথ্য দিয়েছিলেন। কিন্তু যাচাই-বাছাই করে দেখা যায়, সেখানে অনেক তথ্য মিথ্যা। অপরদিকে আসামি শফিউর রহমান ফারাবি রিমান্ডে জঙ্গিদের বিরুদ্ধে অনেক গুরুত্বপূর্ণ তথ্য দিয়েছে। প্রকৃত সত্য উদ্ঘাটনে আসামিকে পুনরায় রিমান্ডে নেওয়া প্রয়োজন।এ মামলায় এখন পর্যন্ত মোট আটজন আসামিকে গ্রেপ্তার করা হয়। তাঁরা কারাগারে আছেন।২৬ ফেব্রুয়ারি রাতে বইমেলা থেকে বের হওয়ার পর টিএসসির কাছে সোহরাওয়ার্দী উদ্যানসংলগ্ন ফুটপাতে খুন হন অভিজিৎ রায়। আহত হন তাঁর স্ত্রী রাফিদা আহমেদ।
