
কক্সবাজারের রামু থেকে অজ্ঞাতপরিচয় এক তরুণীর লাশ উদ্ধার করা হয়েছে। গতকাল রোববার সকালে উপজেলার খুনিয়াপালং ইউনিয়নের কেচুবনিয়া জঙ্গল থেকে লাশটি উদ্ধার করে পুলিশ। তাঁর শরীরের বিভিন্ন স্থানে ছুরিকাঘাতের চিহ্ন রয়েছে।খুনিয়াপালং ইউনিয়ন পরিষদের (ইউপি) চেয়ারম্যান আবদুল মাবুদ প্রথম আলোকে বলেন, গতকাল সকাল ৬টার দিকে স্থানীয় লোকজন কেচুবনিয়া জঙ্গলে রক্তাক্ত ১৮-১৯ বছরের এক তরুণীর লাশ পড়ে থাকতে দেখে তাঁকে খবর দেন। এরপর তিনি ঘটনাটি পুলিশকে জানান। বেলা ১১টার দিকে কক্সবাজারের অতিরিক্ত পুলিশ সুপার আফরাজুল হকের নেতৃত্বে পুলিশের একটি দল ঘটনাস্থলে পৌঁছে তরুণীর লাশ উদ্ধার করে। তরুণীর শরীরে ১২টির মতো ছুরিকাঘাতের চিহ্ন আছে।এ বিষয়ে অতিরিক্ত পুলিশ সুপার আফরাজুল হক প্রথম আলোকে বলেন, ওই তরুণীকে গলা কেটে হত্যা করা হয়েছে। তরুণীর শরীরে অসংখ্য ছুরিকাঘাতের দাগ আছে। ময়নাতদন্তের জন্য লাশ কক্সবাজার সদর হাসপাতালের মর্গে রাখা হয়েছে। পরিচয় জানতে সামাজিক যোগাযোগের নানা মাধ্যমে তরুণীর ছবি প্রকাশ করা হয়েছে। সম্ভবত ওই তরুণীর বাড়ি কক্সবাজারের বাইরে। পরিকল্পিতভাবে কক্সবাজারে এনে তাঁকে হত্যা করা হয়েছে।
