
রাজধানীর মতিঝিলে গুলিতে এক হোটেলকর্মী নিহত হয়েছেন। তাঁর মৃত্যুর কারণ নিয়ে দুই ধরনের তথ্য পাওয়া গেছে।
গতকাল মঙ্গলবার দিবাগত রাতে গুলিবিদ্ধ অবস্থায় ওই হোটেলকর্মীকে ঢাকা মেডিকেল কলেজ হাসপাতালে নেওয়া হয়। সেখানে তিনি মারা যান।
হাসপাতাল সূত্র জানায়, নিহত ব্যক্তির নাম রিয়াদ (২০)। তিনি মতিঝিলের ঘরোয়া হোটেলের কর্মচারী ছিলেন। রিয়াদকে হাসপাতালে নিয়ে আসেন তাঁর সহকর্মী বলে পরিচয় দেওয়া জসিম।
জসিমের ভাষ্য, দিবাগত রাত একটার দিকে সিএনজিচালিত অটোরিকশায় করে হোটেল মালিকের শান্তিনগরের বাসায় যাচ্ছিলেন রিয়াদ। তাঁর সঙ্গে হোটেলের টাকা ছিল। শাপলা চত্বর এলাকায় অটোরিকশাটিকে থামার সংকেত দেয় দুর্বৃত্তরা। অটোরিকশা না থামায় তারা গুলি ছোড়ে। এতে রিয়াদ গুলিবিদ্ধ হয়। পরে তাঁকে ঢাকা মেডিকেল কলেজ হাসপাতালে নেওয়া হয়। সেখানে চিকিৎসাধীন অবস্থায় তাঁর মৃত্যু হয়। এ ঘটনায় টাকা খোয়া যায়নি।
রিয়াদের বড় ভাই পরিচয় দেওয়া রিপনের অভিযোগ, চুরির অভিযোগ তুলে তাঁর ভাইকে হত্যা করে এখন অন্য কথা বলা হচ্ছে।
ঘটনার বিষয়ে প্রাথমিকভাবে হোটেল কর্তৃপক্ষের বক্তব্য নেওয়া সম্ভব হয়নি।
