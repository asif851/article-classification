
মৌলভীবাজারের জুড়ী উপজেলায় সপ্তম শ্রেণির এক ছাত্রীকে (১৪) যৌন নিপীড়নের ঘটনায় অভিযুক্ত শিক্ষককে গ্রেপ্তার ও তাঁর শাস্তির দাবিতে গতকাল রোববার মানববন্ধন হয়েছে। এলাকাবাসীর উদ্যোগে এ কর্মসূচির আয়োজন করা হয়।
পুলিশ সূত্রে জানা গেছে, ওই ছাত্রী চা-শ্রমিক পরিবারের সন্তান। বিদ্যালয়ের প্রধান শিক্ষক (৪০) ২১ মে ওই ছাত্রীকে তাঁর কক্ষে ডেকে নিয়ে যৌন নিপীড়ন করেন। এ ব্যাপারে ছাত্রীটির মামা বাদী হয়ে ২৫ মে বিকেলে শিক্ষকের বিরুদ্ধে জুড়ী থানায় মামলা করেন।
প্রত্যক্ষদর্শী ব্যক্তিরা জানান, গতকাল বেলা ১১টার দিকে উপজেলার রাজকি চা-বাগানের পূজামণ্ডপের সামনে মানববন্ধন শুরু হয়। এতে রাজকিসহ পার্শ্ববর্তী এলবিনটিলা ফাঁড়ি চা-বাগানের শ্রমিকেরা অংশ নেন। এ সময় বক্তব্য দেন স্থানীয় ফুলতলা ইউনিয়ন পরিষদের (ইউপি) চেয়ারম্যান ফয়াজ আলী, ইউপির ৬ নম্বর ওয়ার্ডের সদস্য সুধীর বাগতি, রাজকি বাগান শ্রমিক পঞ্চায়েত কমিটির সভাপতি সুমন্ত কৈরি, রাজকি বাগান শ্রমিক পঞ্চায়েত কমিটির সাবেক সম্পাদক গৌতম বুনারজি প্রমুখ। দুপুর ১২টা পর্যন্ত এ কর্মসূচি চলে।
বক্তারা অবিলম্বে অভিযুক্ত শিক্ষককে গ্রেপ্তার করে তাঁর দৃষ্টান্তমূলক শাস্তির দাবি জানান। জুড়ী থানার ওসি জালাল উদ্দিন মুঠোফোনে বলেন, অভিযুক্ত শিক্ষক পলাতক। বাড়িতে অভিযান চালিয়েও তাঁকে পাওয়া যায়নি। তবে তাঁকে গ্রেপ্তারের জন্য বিভিন্নভাবে চেষ্টা চলছে।
২৬ মে প্রথম আলোয় ‘প্রধান শিক্ষকের বিরুদ্ধে যৌন নিপীড়নের অভিযোগ’ শিরোনামে একটি সংবাদ ছাপা হয়।
 
