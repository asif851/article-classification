
জাতির জনক বঙ্গবন্ধু শেখ মুজিবুর রহমানের ৯৮তম জন্মদিন উপলক্ষে গোপালগঞ্জের টুঙ্গিপাড়ায় বঙ্গবন্ধুর সমাধিসৌধে পুষ্পস্তবক অর্পণ করেছেন রাষ্ট্রপতি ও প্রধানমন্ত্রী। আজ শুক্রবার সকালে রাষ্ট্রপতি আবদুল হামিদ এবং প্রধানমন্ত্রী শেখ হাসিনা শ্রদ্ধা জানান।
পুষ্পস্তবক অর্পণ শেষে তাঁরা কিছু সময় নীরবে দাঁড়িয়ে থাকেন। এ সময় জাতির পিতার স্মৃতির প্রতি গভীর শ্রদ্ধা জানিয়ে বিউগলে করুণ সুর বাজানো হয়।
এ উপলক্ষে বাংলাদেশ সেনা, নৌ ও বিমানবাহিনীর একটি চৌকস দল গার্ড অব অনার প্রদান করে।
বঙ্গবন্ধু এবং ১৫ আগস্টের শহীদদের বিদেহী আত্মার মাগফিরাত কামনা করে আবদুল হামিদ ও শেখ হাসিনা ফাতেহা পাঠ ও মোনাজাত করেন।
এ সময় মন্ত্রিপরিষদের সদস্য, তিন বাহিনীর প্রধান ও আওয়ামী লীগের নেতা-কর্মীরা উপস্থিত ছিলেন। পরে রাষ্ট্রপতি সমাধিসৌধ এলাকায় রাখা দর্শনার্থী বইতে সই করেন।
প্রধানমন্ত্রী রাজধানীর ধানমন্ডি ৩২ নম্বর সড়কে বঙ্গবন্ধু স্মৃতি জাদুঘরের সামনে বঙ্গবন্ধুর প্রতিকৃতিতে শ্রদ্ধা নিবেদনের পর টুঙ্গিপাড়ায় যান।
দেশে আজ বঙ্গবন্ধুর জন্মদিন জাতীয় শিশু দিবস হিসেবে পালিত হচ্ছে।
