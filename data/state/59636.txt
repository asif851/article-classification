
নীলফামারীর সৈয়দপুর সেনানিবাসে অবস্থিত বাংলাদেশ আর্মি বিজ্ঞান ও প্রযুক্তি বিশ্ববিদ্যালয়ে ইঞ্জিনিয়ারিং বিষয়ে একটি পাঠ্যবইয়ের মোড়ক উন্মোচন হয়েছে। গতকাল বুধবার বিকেলে বিশ্ববিদ্যালয়টির সম্মেলন কক্ষে এ উপলক্ষে এক অনুষ্ঠানের আয়োজন করা হয়। উপাচার্য ব্রিগেডিয়ার জেনারেল (অব.) ইনামুল হুদা অনুষ্ঠানে প্রধান অতিথি ছিলেন। লেখক ওই বিশ্ববিদ্যালয়ের সহযোগী অধ্যাপক মো. সাহিদ ইকবাল বলেন, এটি ইলেকট্রনিকস অ্যান্ড ইলেকট্রিক্যাল ইঞ্জিনিয়ারিং (ইইই) বিষয়ে ভিন্নমাত্রিক সহজ ভাষার বই। এটির শিরোনাম ‘হ্যান্ড বুক অব ইঞ্জিনিয়ারিং ফিল্ড’। অনুষ্ঠানে শিক্ষকদের মধ্যে আরও উপস্থিত ছিলেন ইইই বিভাগের আশরাফুন্নাহার, কম্পিউটার সায়েন্সের মো. শওকত আলী, মেকানিক্যাল ইঞ্জিনিয়ারিংয়ের নাসিম আহমেদ প্রমুখ।
