
নেপালে বিধ্বস্ত ইউএস-বাংলার উড়োজাহাজের নিহত পাইলট আবিদ সুলতানের স্ত্রী আফসানা খানম স্ট্রোকে আক্রান্ত হয়েছেন। রাজধানীর ন্যাশনাল ইনস্টিটিউট অব নিউরোসায়েন্সেস অ্যান্ড হসপিটালে তাঁর চিকিৎসা চলছে।গতকাল রোববার ভোররাত চারটার দিকে উত্তরায় নিজের বাসায় তিনি স্ট্রোকে আক্রান্ত হন। এরপর তাঁকে ন্যাশনাল ইনস্টিটিউট অব নিউরোসায়েন্সেস অ্যান্ড হসপিটালে নিয়ে আসা হয়। সকাল সাতটায় তাঁর অস্ত্রোপচার হয়।ইনস্টিটিউটের যুগ্ম পরিচালক অধ্যাপক বদরুল আলম প্রথম আলোকে বলেন, তিনি এখন নিবিড় পরিচর্যা কেন্দ্রে (আইসিইউ) আছেন। ৭২ ঘণ্টা না গেলে কিছু বলা যাবে না। তাঁর চিকিৎসায় একটি মেডিকেল বোর্ড গঠন করা হয়েছে।১২ মার্চ কাঠমান্ডুর ত্রিভুবন বিমানবন্দরে ইউএস-বাংলার ড্যাস ৮ কিউ ৪০০ উড়োজাহাজ বিধ্বস্ত হওয়ার ঘটনায় ৪ ক্রুসহ বিমানের ৭১ জনের সবাই হতাহত হয়েছেন। তাঁদের মধ্যে ২৬ বাংলাদেশি, ২২ নেপালি, ১ জন চীনাসহ ৪৯ জন নিহত হন। আর ১০ বাংলাদেশি, ৯ নেপালি, ১ মালদ্বীপের নাগরিকসহ ২০ জন আহত হন। আহত ব্যক্তিদের কাঠমান্ডুর তিনটি হাসপাতালে নেওয়া হয়। আর নিহত ব্যক্তিদের মরদেহ নেওয়া হয় টিচিং হাসপাতালের মর্গে।নিহত ২৬ বাংলাদেশির মধ্যে আজকেই আবিদ সুলতানসহ ২৩ জনের মরদেহ বাংলাদেশে আসবে। বাংলাদেশ বিমানবাহিনীর একটি বিশেষ উড়োজাহাজে করে মরদেহগুলো নিয়ে আসা হবে। বেলা তিনটার দিকে উড়োজাহাজটি শাহজালাল আন্তর্জাতিক বিমানবন্দরে অবতরণ করবে।যেসব যাত্রীর মৃতদেহ ঢাকায় আনা হবে তাঁদের মধ্য আবিদ ছাড়াও রয়েছেন ফয়সল আহমেদ, বিলকিস আরা, বেগম হুরুন নাহার বিলকিস বানু, আক্তারা বেগম, নাজিয়া আফরিন চৌধুরী, রকিবুল হাসান, সানজিদা হক, হাসান ইমাম, আখি মণি, মিনহাজ বিন নাসির, এফ এইচ প্রিয়ক, তামারা প্রিয়ন্ময়ী, মতিউর রহমান, এস এম মাহমুদুর রহমান, তাহিরা তানবিন শশী রেজা, উম্মে সালমা, অনিরুদ্ধ জামান, নুরুজ্জামান ও রফিক উজ জামান, পৃথুলা রশীদ, খাজা হোসেন মোহাম্মদ শফি ও শারমিন আক্তার নাবিলা।
