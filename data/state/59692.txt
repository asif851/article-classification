
আওয়ামী লীগের প্রচার ও প্রকাশনা সম্পাদক হাছান মাহমুদ দাবি করেছেন, পঞ্চম সংশোধনীর রায়ের একটি প্যারা অনুযায়ী বিএনপি অবৈধ হয়ে যেতে পারে। তাই ষোড়শ সংশোধনী নিয়ে বিএনপির লাফালাফির কিছু নেই বলে মন্তব্য করেছেন তিনি।
আজ বুধবার রাজধানীর ধানমন্ডিতে আওয়ামী লীগের প্রচার ও প্রকাশনা উপকমিটির সভা শেষে সংবাদ সম্মেলনে সাংবাদিকের প্রশ্নের জবাবে হাছান মাহমুদ এ কথা বলেন।
আওয়ামী লীগের এই নেতা বলেন, ‘পঞ্চম সংশোধনীর রায়ের ৩৫৪ প্যারায় যা বলা হয়েছে, সেই প্যারা অনুযায়ী বিএনপি তো অবৈধ হয়ে যেতে পারে। সুতরাং বিএনপিকে ষোড়শ সংশোধনীর রায় নিয়ে এত লাফালাফি না করে পঞ্চম সংশোধনীর রায় পড়ে দেখে নিজেদের ভবিষ্যৎ নিয়ে চিন্তা করার অনুরোধ জানাব।’ তিনি বলেন, ষোড়শ সংশোধনীর রায়ে আদালত জিয়াউর রহমানের সময়ে করা সামরিক আইনের সমালোচনা করেছেন। বিএনপি সেগুলো নিয়ে কথা বলে না কেন?
বিএনপির চেয়ারপারসন খালেদা জিয়া লন্ডনে বসে চক্রান্ত করছেন, সরকার এমন অভিযোগ কিসের ভিত্তিতে করছে—এমন প্রশ্নের উত্তরে হাছান মাহমুদ বলেন, খালেদা জিয়া কোন হোটেলে বসেন, কার সঙ্গে বসেন, তারপর কয়টা বাজে তিনি তাঁর ছেলের বাসায় ফেরত যান; এ সবই সরকারের কাছে আছে। যখনই প্রয়োজন পড়বে, তখনই প্রয়োজনীয় তথ্য জনসম্মুখে প্রকাশ করা হবে।
গতকাল মঙ্গলবার অর্থমন্ত্রী আবুল মাল আবদুল মুহিত বলেছেন সাংবাদিকদের ওয়েজ বোর্ডের প্রয়োজন নেই। তাহলে সরকার কি সাংবাদিকদের প্রতিপক্ষ হয়ে গেল—এর জবাবে হাছান মাহমুদ বলেন, আওয়ামী লীগ সরকার গণমাধ্যমবান্ধব সরকার। অর্থমন্ত্রী যেটি বলেছেন, সেটি তাঁর ব্যক্তিগত মত। এটি সরকারের বক্তব্য নয়, দলেরও বক্তব্য নয়।
এর আগে আওয়ামী লীগের এই নেতা বলেন, আগামী সেপ্টেম্বর মাস থেকে নির্বাচনকে সামনে রেখে ডিজিটাল প্রচার ও প্রচারণা চালানো হবে। এ ছাড়া সামাজিক যোগাযোগ মাধ্যমে দেশ ও দেশের বাইরে থেকে বিএনপি-জামায়াতের কিছু লোক সরকারের বিরুদ্ধে বিরূপ প্রচারণা চালাচ্ছে। বিরূপ প্রচারণাগুলো কীভাবে মোকাবিলা করা যায়, তা নিয়ে আজকের সভায় আলোচনা হয়েছে।
আওয়ামী লীগের উপপ্রচার সম্পাদক আমিনুল ইসলাম, প্রধানমন্ত্রীর সহকারী প্রেস সচিব (এপিএস) আশরাফ সিদ্দিকী বিটু প্রমুখ সভায় উপস্থিত ছিলেন।
 
