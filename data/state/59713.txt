
আগামীকাল শনিবার ২১তম জাতীয় টিকা দিবস পালনের সব প্রস্তুতি শেষ করেছে স্বাস্থ্য ও পরিবারকল্যাণ মন্ত্রণালয়। বরাবরের মতো এবারও পাঁচ বছরের কম বয়সী দেশের সব শিশুকে দুই ফোঁটা করে পোলিও টিকা খাওয়ানো হবে। গতকাল বৃহস্পতিবার স্বাস্থ্য মন্ত্রণালয়ের সভাকক্ষে টিকা দিবস উপলক্ষে প্রেস ব্রিফিংয়ে স্বাস্থ্যসচিব এম এম নিয়াজউদ্দিন এ কথা জানান। দেশকে পোলিওমুক্ত রাখতে শিশুদের টিকা খাওয়ানো হয়। এ বছর স্বাস্থ্য ও পরিবার পরিকল্পনা বিভাগের মাঠপর্যায়ের কর্মী ও সেচ্ছাসেবক মিলিয়ে প্রায় ছয় লাখ কর্মী এক লাখ ৩০ হাজার কেন্দ্রে শিশুদের টিকা খাওয়াবেন। সকাল আটটা থেকে বিকেল চারটা পর্যন্ত শিশুদের নিকটস্থ টিকাকেন্দ্র নিয়ে যাওয়ার জন্য মা, বাবা ও অভিভাবকদের সরকারের পক্ষ থেকে অনুরোধ জানানো হয়েছে।অন্যদিকে, গতকাল ১৮ দলের সংবাদ সম্মেলনে বলা হয়েছে, শনিবার থেকে শুরু হওয়া অবরোধ কর্মসূচির আওতার বাইরে থাকবে টিকা দিবসের আয়োজনে ব্যবহূত গাড়ি, ভ্যান ও অন্যান্য যানবাহন। বিশ্ব স্বাস্থ্য সংস্থার আহবান: জাতীয় টিকা দিবসের কর্মসূচিকে রাজনৈতিক কর্মসূচির আওতামুক্ত রাখার আহ্বান জানিয়েছে বিশ্ব স্বাস্থ্য সংস্থা ও জাতিসংঘের শিশু তহবিল। গতকাল বৃহস্পতিবার গণমাধ্যমে পাঠানো যৌথ সংবাদ বিজ্ঞপ্তিতে প্রতিষ্ঠান দুটি এই আহ্বান জানিয়েছে।বিশ্ব স্বাস্থ্য সংস্থা ও ইউনিসেফ সংবাদ বিজ্ঞপ্তিতে বলেছে, কাল শনিবার দেশের দুই কোটি ২০ লাখ শিশুকে দুই ফোঁটা করে পোলিও টিকা খাওয়ানোর প্রস্তুতি রয়েছে।ইউনিসেফের বাংলাদেশ প্রতিনিধি প্যাসকল ভিলনউভ বলেন, ‘আমি বাংলাদেশের শিশুদের বৃহত্তম স্বার্থের কথা বিবেচনা করে আসন্ন জাতীয় টিকা দিবস সফল করার জন্য এই আয়োজনকে যেকোনো ধরনের রাজনৈতিক কর্মসূচির আওতামুক্ত রাখতে সব রাজনৈতিক দলের কাছে আহ্বান জানাচ্ছি।’
