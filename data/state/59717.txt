
ময়মনসিংহের গৌরীপুর উপজেলায় দায়ের কোপে আহত এক ব্যক্তি গতকাল শনিবার মারা গেছেন। ৪ মার্চ তিনি ছেলের দায়ের কোপে আহত হন বলে অভিযোগ পাওয়া যায়।নিহত ব্যক্তির নাম মজিবুর রহমান (৫০)। তিনি পৌর শহরের সতিষা গ্রামের বাসিন্দা ছিলেন। তাঁর ছেলের নাম সুজন মিয়া (২৫)।থানা-পুলিশ ও স্থানীয় বাসিন্দা সূত্রে জানা যায়, সুজন মাদকাসক্ত। ৪ মার্চ রাতে তিনি নেশা করার টাকার জন্য মজিবুর রহমানকে চাপ দেন। মজিবুর রহমান তা দিতে না চাইলে সুজন ক্ষিপ্ত হন। এ নিয়ে কথা-কাটাকাটির একপর্যায়ে সুজন দা দিয়ে মজিবুর রহমানকে কুপিয়ে জখম করেন। রাতেই মজিবুরকে ময়মনসিংহ মেডিকেল কলেজ হাসপাতালে ভর্তি করা হয়। সেখানে চিকিৎসাধীন অবস্থায় গতকাল শনিবার তাঁর মৃত্যু হয়।
 
