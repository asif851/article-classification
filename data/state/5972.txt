
ইব্রাহিম সেলিম ও কাজী দেলোয়ারের ৩৩তম মৃত্যুবার্ষিকী আজ ২৮ ফেব্রুয়ারি। ১৯৮৪ সালের এই দিনে স্বৈরাচারবিরোধী আন্দোলনে ঢাকার ফুলবাড়িয়ায় পুলিশের ট্রাকচাপায় ঢাকা বিশ্ববিদ্যালয়ের ছাত্র ও ছাত্রলীগের নেতা ইব্রাহিম সেলিম ও কাজী দেলোয়ার মারা যান। ইব্রাহিম সেলিমের বাড়ি পটুয়াখালীর বাউফল উপজেলার নাজিপুর গ্রামে। কাজী দেলোয়ারের বাড়ি পিরোজপুরের ভান্ডারিয়া উপজেলার উত্তর পৈকখালী গ্রামে। এ উপলক্ষে ভান্ডারিয়া উপজেলা আওয়ামী লীগের পক্ষ থেকে সকালে ভান্ডারিয়ার কেন্দ্রীয় শহীদ মিনার চত্বরে কাজী দেলোয়ারের প্রতিকৃতিতে ফুল দিয়ে শ্রদ্ধা জানানো হবে। বিকেলে দলীয় কার্যালয়ে আলোচনা সভা ও মিলাদ মাহফিল অনুষ্ঠিত হবে। এ ছাড়া উপজেলার উত্তর পৈকখালী গ্রামে শহীদ কাজী দেলোয়ার স্মৃতি শিশুসদনে কোরআনখানি, দোয়া মাহফিল ও গণভোজ অনুষ্ঠিত হবে। 
