
মালয়েশিয়া থেকে দেশে ফিরেছেন মানবপাচারের শিকার হওয়া আরও ১১৫ বাংলাদেশি। বাংলাদেশ বিমানের একটি ফ্লাইটে আজ মঙ্গলবার সকালে হজরত শাহজালাল আন্তর্জাতিক বিমানবন্দরে এসে পৌঁছান তাঁরা।
এ নিয়ে মালয়েশিয়া থেকে দেশে ফিরলেন সমুদ্রপথে মানবপাচারের শিকার হওয়া ৬২১ বাংলাদেশি।মালয়েশিয়ার বাংলাদেশ হাইকমিশনের প্রথম সচিব (শ্রম) শাহিদা সুলতানা মুঠোফোনে প্রথম আলোকে জানান, ‘মালয়েশিয়ার স্থানীয় সময় ভোররাত তিনটা ২০ মিনিটে কুয়ালালামপুর আন্তর্জাতিক বিমানবন্দর থেকে তাঁরা ঢাকার উদ্দেশে রওনা হন। এই ১১৫ জনসহ এ পর্যন্ত মোট ৬২১ জন বাংলাদেশি দেশে ফিরছেন।’
শাহজালাল আন্তর্জাতিক বিমানবন্দরের প্রবাসী কল্যাণ ডেস্কের সহকারী পরিচালক রফিকুল ইসলাম প্রথম আলোকে বলেন, আজ সকালে বাংলাদেশ বিমানের বিজি ০৮৭ ফ্লাইটে ওই ১১৫ জন ঢাকায় এসে পৌঁছান।
আজ যাঁরা ফেরত এসেছেন তাঁদের মধ্যে ২৬ জন কক্সবাজারের, ১৩ জন নরসিংদীর, ১০ জন হবিগঞ্জের, ছয়জন নারায়ণগঞ্জের এবং পাঁচজন যশোরের বাসিন্দা। বাকিরা চট্টগ্রাম, বান্দরবান, সুনামগঞ্জ, শরীয়তপুর, মাদারীপুর, গাইবান্ধা, বগুড়া ও কুষ্টিয়ার।
অবৈধভাবে সাগরপথে মালয়েশিয়া যাওয়ার সময় গত ১১ মে মালয়েশিয়ার লংকাবি দ্বীপের উপকূল থেকে হাজার খানেক অভিবাসীকে উদ্ধার করা হয়। তাঁদের মধ্যে চিহ্নিত ৭১৬ বাংলাদেশির নামের তালিকা পররাষ্ট্র মন্ত্রণালয়ের মাধ্যমে দেশে পাঠানো হয়। এরপর তাঁদের পরিচয় সম্পর্কে যাচাইবাছাই করে দেশে ফিরিয়ে আনার উদ্যোগ নেওয়া হয়।
