
২১ আগস্ট গ্রেনেড হামলার ঘটনায় করা হত্যা ও বিস্ফোরক দ্রব্য মামলায় সাক্ষ্য দিলেন আওয়ামী লীগের উপদেষ্টা মণ্ডলীর সদস্য সাবেক মন্ত্রী সুরঞ্জিত সেনগুপ্ত। আগামীকাল মঙ্গলবার আসামি পক্ষ তাঁকে জেরা করবেন।ঢাকার দ্রুত বিচার ট্রাইব্যুনালের বিচারক শাহেদ নূরউদ্দিন আজ সোমবার তার সাক্ষ্য গ্রহণ করে আসামি পক্ষের জেরার এ তারিখ ধার্য করেন। ঢাকা কেন্দ্রীয় কারাগারের সামনে স্থাপিত অস্থায়ী বিশেষ এজলাসে এ মামলার বিচারকাজ চলছে। আজ পর্যন্ত ৪৯২ সাক্ষীর মধ্যে ২০৩ জনের সাক্ষ্য নেওয়া শেষ হলো।গত ২ ডিসেম্বর সুরঞ্জিত সেনগুপ্ত, আওয়ামী লীগের সভাপতি মণ্ডলীর সদস্য জাফর উল্ল্যাহ, আওয়ামী লীগের উপদেষ্টা সাবেক মন্ত্রী মহিউদ্দিন খান আলমগীরকে সাক্ষ্যগ্রহণের জন্য ডাকা হয়। এর মধ্যে জাফর উল্ল্যাহ ও সুরঞ্জিত সেনগুপ্ত সাক্ষ্য দিলেন।২০০৪ সালের ২১ আগস্ট রাজধানীর বঙ্গবন্ধু অ্যাভিনিউয়ে আওয়ামী লীগের সমাবেশে গ্রেনেড হামলা করা হয়। এ হামলায় ২২ জন নিহত হন। আহত হন কয়েক শ লোক। ২০০৮ সালের ১১ জুন এ মামলায় ২২ জনকে আসামি করে সিআইডি প্রথম অভিযোগপত্র দেয়। পরে আওয়ামী লীগ ক্ষমতায় আসার পর এ মামলার অধিকতর তদন্ত করে ২০১১ সালের ৩ জুলাই তারেক রহমানসহ আরও ৩০ জনের বিরুদ্ধে সম্পূরক অভিযোগপত্র দেয় সিআইডি। মোট ৫২ আসামির মধ্যে তারেক রহমানসহ ১৯ জন পলাতক রয়েছেন।
আরও পড়ুন:২১ আগস্ট গ্রেনেড হামলার বিচার ‘শেষ’ হবে কবে?
