
রাজধানীর ভূগর্ভস্থ পানিস্তর বিপজ্জনক হারে নেমে যাচ্ছে, অন্যদিকে নদীসহ ভূ-উপরিস্থ পানির উত্সগুলোর দূষণ চরমে উঠে এখন প্রায় শোধন-অযোগ্য। এর ফলে ভবিষ্যতে সুপেয় পানির চরম সংকট দেখা দেবে। তাই বিকল্প হিসেবে বৃষ্টির পানি সংরক্ষণের ওপর গুরুত্ব দিতে হবে। এ জন্য প্রয়োজনে আইন করতে হবে।গতকাল শনিবার প্রথম আলো আয়োজিত ‘নগরে বৃষ্টির পানির যথাযথ সংরক্ষণ ও ব্যবহার’ শীর্ষক গোলটেবিল বৈঠকে আলোচকেরা এসব কথা বলেন। ওয়াটারএইড বাংলাদেশের সহায়তায় প্রথম আলো কার্যালয়ে এ বৈঠক অনুষ্ঠিত হয়। আলোচনায় বাড়ি ছাড়াও স্টেডিয়াম, রেলস্টেশন, বিমানবন্দর, বিশ্ববিদ্যালয়, উড়ালসড়কসহ সরকারি-বেসরকারি প্রতিষ্ঠানের স্থাপনায় বৃষ্টির পানি সংরক্ষণের ব্যবস্থা করার সুপারিশ করা হয়। পাশাপাশি জনসচেতনতা বাড়াতে কারিগরিসহ সব শিক্ষাপ্রতিষ্ঠানের পাঠক্রমে বৃষ্টির পানি সংরক্ষণের বিষয় যুক্ত করার তাগিদ দেওয়া হয়। একাধিক বক্তা জাতীয় বিল্ডিং কোডে বৃষ্টির পানি সংরক্ষণের বিষয় যুক্ত করা এবং এ ব্যবস্থাটি বাধ্যতামূলক করে আইন করার প্রস্তাব করেন। বিশেষজ্ঞরা বৃষ্টির পানিকে গ্যাস ও কয়লার মতো গুরুত্বপূর্ণ সম্পদ হিসেবে উল্লেখ করেন৷ বৈঠকে রাজধানীর বন্যাপ্রবাহ এলাকায় ৪ জুন তিনটি আবাসন প্রকল্পের অনুমোদন দেওয়ার সমালোচনা করা হয়৷ গোলটেবিলে সঞ্চালকের দায়িত্ব পালন করেন প্রথম আলোর সহযোগী সম্পাদক আব্দুল কাইয়ুম। ঊর্ধ্বতন সরকারি কর্মকর্তা, অধ্যাপক, প্রকৌশলী ও স্থপতিরা আলোচনায় অংশ নেন৷স্টামফোর্ড বিশ্ববিদ্যালয়ের উপাচার্য মো. ফিরোজ আহমেদ ‘পাওয়ার পয়েন্ট’ উপস্থাপনার মাধ্যমে বৃষ্টির পানি সংরক্ষণের সুবিধার দিক তুলে ধরেন৷ তিনি বলেন, এতে ভূগর্ভস্থ ও ভূ-উপরিস্থ উভয় ধরনের পানির ওপর চাপ কমবে। এ জন্য প্রধানত দরকার জনসচেতনতা। রাজধানী উন্নয়ন কর্তৃপক্ষের সদস্য (পরিকল্পনা) শেখ আবদুল মান্নান বলেন, ‘মিরপুরে ১৮ বছরে ভূগর্ভস্থ পানির স্তর ১৭০ ফুট নেমে গেছে। এটা অবশ্যই ভয়ংকর অবস্থা।’ তিনি বলেন, বাড়ি নির্মাণের নকশায় বৃষ্টির পানি সংরক্ষণব্যবস্থা রাখা বাধ্যতামূলক করার ব্যবস্থা হচ্ছে। এ জন্য বিধির খসড়া আইন মন্ত্রণালয়ে গিয়েছে৷বৃষ্টির পানি সংরক্ষণে ওয়াসা কাজ করছে বলে জানান ঢাকা ওয়াসার ব্যবস্থাপনা পরিচালক তাকসিম এ খান৷ তিনি বলেন, ২০০৯ সাল থেকে ভূগর্ভস্থ পানির ব্যবহার কমিয়ে আনা হয়েছে৷ তবে ভূ-উপরিস্থ পানি ব্যবহারের জন্য শোধনাগার করতে নানা সমস্যা হচ্ছে। রাজধানী ও আশপাশের নদীগুলোর মারাত্মক দূষণের জন্য অতীতে কোনো দাতা সংস্থা আসতে চায়নি। এখন তিনটি শোধনাগার নির্মাণের প্রক্রিয়া চলছে। ২০১৯ সালের মধ্যে এগুলো চালু হবে। এর ফলে ভূ-উপরিস্থ পানির ব্যবহার হবে ৭০ শতাংশ এবং ভূগর্ভস্থ পানি ৩০ শতাংশ। আজকের চিত্রটি এর প্রায় বিপরীত।ঢাকা বিশ্ববিদ্যালয়ের ভূতত্ত্ব বিভাগের অধ্যাপক কাজী মতিন ইউ আহমেদ সতর্ক করে দিয়ে বলেন, ভূগর্ভস্থ পানি আরও নামতে থাকলে নবায়নযোগ্যতা নষ্ট হয়ে যাবে। এ জন্য যেসব এলাকায় পানিস্তর বেশি নেমে গেছে, সেখানে ভূগর্ভে বিকল্পভাবে আবার পানি ভরার ব্যবস্থা করতে হবে। ব্যবহৃত পানি দিয়েও এটি করা সম্ভব। ইনস্টিটিউট অব ইঞ্জিনিয়ার্স (আইবি) ভূগর্ভের পানির শূন্য স্থান পূরণের তাগিদ দিয়েছে বলে উল্লেখ করেন প্রতিষ্ঠানটির সহসভাপতি মো. আবদুস সবুর৷ তিনি বলেন, বৃষ্টির পানি সংরক্ষণে আইন করা এবং নতুন ভবনের নকশা অনুমোদনের ক্ষেত্রে বিষয়টি বাধ্যতামূলক করা উচিত৷ পানি সমস্যা জাতীয় সমস্যার রূপ ধারণ করেছে মন্তব্য করে স্থাপত্য অধিদপ্তরের প্রধান স্থপতি মো. আহসানুল হক খান বলেন, বৃষ্টির পানি সংরক্ষণ করতেই হবে। তিনি জলাধার সংরক্ষণ আইন, ২০০০; ইমারত নির্মাণ বিধিমালা, ২০০৮সহ সংশ্লিষ্ট আইন বা বিধি প্রয়োগে একটি নিয়ন্ত্রণ কর্তৃপক্ষ গঠনের প্রস্তাব করেন। তিনি কাপড় ও হাতমুখ ধোয়া পানি টয়লেটে পুনর্ব্যবহারের প্রস্তাব করেন।বাংলাদেশ ইনস্টিটিউট অব প্ল্যানার্সের মহাসচিব মো. আকতার মাহমুদ বলেন, বৃষ্টির পানি সংরক্ষণ পদ্ধতি চালু করতে গিয়ে
