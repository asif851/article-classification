
হজরত শাহজালাল আন্তর্জাতিক বিমানবন্দরে আজ শনিবার রাতে এক কোটি ২০ লাখ ভারতীয় রুপিসহ এক যুবককে আটক করেছে শুল্ক বিভাগ। গ্রেপ্তার হওয়া ওই যুবকের নাম মো. নূরুল্লাহ (২৮)। তাঁর গ্রামের বাড়ি ফেনী জেলায়। উদ্ধার হওয়া রুপিগুলো আসল কি না, এ ব্যাপারে নিশ্চিত হতে পারেননি শুল্ক কর্মকর্তারা।
ঢাকা কাস্টম হাউসের সহকারী কমিশনার (এসি-প্রিভেনটিভ) শহীদুজ্জামান সরকার প্রথম আলোকে বলেন, সৌদি আরবের জেদ্দায় অবৈধভাবে বাস করতেন নূরুল্লাহ। সম্প্রতি তাঁকে সৌদি আরব থেকে বহিষ্কার করে বাংলাদেশে ফেরত পাঠানো হয়। এ সময় তাঁর পাসপোর্ট রেখে দেয় সৌদি কর্তৃপক্ষ। এমিরেটস এয়ারলাইনসে করে জেদ্দা থেকে পাকিস্তানের করাচি হয়ে আজ সন্ধ্যা সাতটার দিকে ঢাকায় আসেন তিনি।
শহীদুজ্জামান সরকার বলেন, গোপন সূত্রে খবর পেয়ে বিমানবন্দরের গ্রিন চ্যানেলের সামনে নূরুল্লাহর সঙ্গে থাকা ওয়াশিং মেশিন ও ব্যাগের ভেতর ভারতীয় রুপিগুলো উদ্ধার করেন শুল্ক কর্মকর্তারা।
প্রাথমিক জিজ্ঞাসাবাদে নূরুল্লাহর কাছ থেকে পাওয়া তথ্যের বরাত দিয়ে শুল্ক কর্মকর্তাদের জানান, করাচি বিমানবন্দরে এক ব্যক্তি তাঁকে ওয়াশিং মেশিন ও ব্যাগটি বহন করতে দিয়েছিলেন। তবে ওই ব্যক্তির নাম তাঁর জানা নেই। প্রথমে ওয়াশিং মেশিনের ভেতর ৪০ লাখ রুপি পাওয়া যায়। পরে নূরুল্লাহর স্বীকারোক্তিতে রাত সোয়া ১০টার দিকে বিমানবন্দরের বেল্টের সামনে একটি ব্যাগের ভেতর আরও ৮০ লাখ রুপি উদ্ধার করা হয়।
শুল্ক কর্মকর্তারা জানান, নূরুল্লাহর কাছ থেকে উদ্ধার হওয়া মুদ্রার সব নোটই ৫০০ ভারতীয় রুপির। তবে এগুলো আসল নাকি জাল, তা বাংলাদেশ ব্যাংকে পাঠিয়ে পরীক্ষা করা হবে। এ ঘটনায় বিমানবন্দর থানায় মামলা হবে।
