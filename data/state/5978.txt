
বাংলাদেশ কৃষি বিশ্ববিদ্যালয়ের কৃষি অনুষদের প্রথম বর্ষের শ্রেণি প্রতিনিধি হওয়া নিয়ে গতকাল সোমবার দুই ছাত্রের মধ্যে দ্বন্দ্বের সৃষ্টি হয়। এর জেরে বিশ্ববিদ্যালয়ের জব্বার মোড়ে দুই পক্ষের কিল-ঘুষির ঘটনা ঘটেছে বলে অভিযোগ পাওয়া গেছে।প্রত্যক্ষদর্শী সূত্রে জানা গেছে, কৃষি অনুষদের ডি সেকশনের শ্রেণি প্রতিনিধি হতে ইচ্ছুক সম্রাট আকবর ও আসিফ ইকবালের মধ্যে করিম ভবনসংলগ্ন এলাকায় বাগ্বিতণ্ডা হয়। সম্রাট আকবর শহীদ শামসুল হক হল ও আসিফ ইকবাল বঙ্গবন্ধু শেখ মুজিব হলের আবাসিক ছাত্র। বেলা একটার দিকে বিশ্ববিদ্যালয়ের প্রশাসন ভবনের সামনে থেকে সম্রাটকে ডেকে নিয়ে জব্বার মোড় এলাকায় আসিফ ও তাঁর সঙ্গীরা হুমকি-ধমকি দেন। বেলা তিনটার দিকে সম্রাট কয়েকজন সঙ্গী নিয়ে একই এলাকায় আসিফ ও তাঁর সঙ্গীদের ডেকে নেন। সেখানে দুই পক্ষের মধ্যে কিল-ঘুষির ঘটনা ঘটে।তবে জানতে চাইলে সম্রাট ও আসিফ বিষয়টি এড়িয়ে যান। ভারপ্রাপ্ত প্রক্টর মোহাম্মদ আল-মামুন বলেন, দুই ছাত্রকে ডেকে বিষয়টি মীমাংসা ও সতর্ক করে দেওয়া হয়েছে। পরবর্তী সময়ে এ ধরনের ঘটনা ঘটলে তাঁদের বিরুদ্ধে কঠোর ব্যবস্থা নেওয়া হবে।
