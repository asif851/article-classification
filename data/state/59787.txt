
এবার বাংলাদেশের মঞ্চে উঠতে যাচ্ছে সাত নারী অধিকারকর্মীর জীবনের সত্য কাহিনি নিয়ে রচিত নাটক সেভেন। ৮ মার্চ বিশ্ব নারী দিবসকে সামনে রেখে ৬ মার্চ রাজধানীর ছায়ানট সেন্টারে নাটকটি মঞ্চস্থ হবে। বাংলাদেশের ছয়জন বিখ্যাত নারী ওই দিন তাঁদের কণ্ঠে গল্পটি তুলে ধরবেন।আজ জাতীয় সংসদের মিডিয়া সেন্টার আয়োজিত এক সংবাদ সম্মেলন এ তথ্য জানানো হয়। ইউএন উইমেন ও অ্যাকশন এইড বাংলাদেশ এ সংবাদ সম্মেলনের আয়োজন করে।সংবাদ সম্মেলনে উপস্থিত ছিলেন বাংলাদেশে নিযুক্ত নরওয়ের রাষ্ট্রদূত মেরেতো লুনডেমো, ডেনিস রাষ্ট্রদূত মিজ হ্যান ফুগল এস্কজেইয়ার, অ্যাকশন এইডের এ দেশীয় পরিচালক ফারাহ কবীর, ব্রাজিলের রাষ্ট্রদূত ওয়ানজা ক্যাম্পোস নবরেগা, বাংলাদেশ নারী উদ্যোক্তা ফেডারেশনের চেয়ারপারসন রোকিয়া আফজাল রহমান, বাংলাদেশে ইউএন উইমেনের প্রতিনিধি ক্রিস্টিন হান্টার, ‘সেভেনে’র প্রকল্প ব্যবস্থাপক তোরে এরিকসন ।
এর আগে সেভেন নাটকটি বিশ্বের ৩২টি দেশে ২৩টি ভাষায় প্রদর্শিত হয়েছে। নাইজেরিয়া, কম্বোডিয়া, গুয়েতেমালা, আফগানিস্তান, উত্তর আয়ারল্যান্ড, রাশিয়া ও পাকিস্তানের সাতজন নারী অধিকারকর্মীরা জীবনের সত্য ঘটনার আলোকে নাটকটি রচিত। পৃথিবীর বিভিন্ন শহরে প্রতিবার সাতজন নতুন ব্যক্তিত্ব রাজনীতিবিদ, সমাজকর্মী, সাংবাদিক প্রভৃতি ভূমিকায় নিজেকে উপস্থাপন করেন। সুইডিশ ইনস্টিটিউট ও ন্যাশনাল ট্যুরিং থিয়েটারের সহায়তায় এটি নির্মিত। বিশ্বের বিভিন্ন শহরে পরিবেশনের পরিকল্পনায় এটি নির্মাণ করা হয়।
