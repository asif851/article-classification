
সংবিধানের ষোড়শ সংশোধনী বাতিল করে রায় দেওয়ার মাধ্যমে প্রধান বিচারপতি সংবিধান লঙ্ঘন করেছেন বলে মন্তব্য করেছেন আওয়ামী লীগের কেন্দ্রীয় প্রচার ও প্রকাশনা সম্পাদক সাবেক মন্ত্রী হাছান মাহমুদ। তিনি বলেন, প্রধান বিচারপতি রাগ-বিরাগের বশবর্তী হয়ে নিজের শপথ ভঙ্গ করেছেন। এই পদে থাকারও যোগ্যতা হারিয়েছেন তিনি।
আজ শনিবার বিকেলে নগরের মুসলিম ইনস্টিটিউট মিলনায়তনে চট্টগ্রাম উত্তর জেলা আওয়ামী লীগ আয়োজিত জাতীয় শোক দিবসের আলোচনা সভায় বিশেষ অতিথির বক্তৃতায় হাছান মাহমুদ এসব কথা বলেন।
চট্টগ্রাম উত্তর জেলা আওয়ামী লীগের সভাপতি নুরুল আলম চৌধুরীর সভাপতিত্বে আলোচনা সভায় প্রধান অতিথি ছিলেন গৃহায়ণ ও গণপূর্তমন্ত্রী মোশাররফ হোসেন। এতে উত্তর জেলা আওয়ামী লীগের সাধারণ সম্পাদক ও চট্টগ্রাম জেলা পরিষদের চেয়ারম্যান এম এ সালাম, রাউজানের সাংসদ এ বি এম ফজলে করিম চৌধুরী, সীতাকুণ্ডের সাংসদ দিদারুল আলম প্রমুখ বক্তৃতা করেন।
হাছান মাহমুদ বলেন, প্রধান বিচারপতি সংবিধান মেনে চলবেন এবং কোনো রাগ-বিরাগের বশবর্তী হয়ে কোনো কাজ করবেন না বলে শপথ নিয়েছিলেন। কিন্তু ষোড়শ সংশোধনীর রায়ে এই মামলায় যাঁরা পক্ষ নন, তাঁদের পক্ষ বানিয়েছেন প্রধান বিচারপতি। নির্বাচন কমিশনকে প্রতিপক্ষ বানিয়েছেন। রায়ে উল্লেখ করেছেন, কোনো একক ব্যক্তির নেতৃত্বে বাংলাদেশ স্বাধীন হয়নি।
হাছান মাহমুদ বলেন, বঙ্গবন্ধু হত্যার বিচারের মাধ্যমে জাতি কলঙ্কমুক্ত হয়েছে। কিন্তু এই হত্যাকাণ্ডের ষড়যন্ত্রের সঙ্গে জড়িত জিয়াসহ আরও অনেকের বিচার এখনো বাকি রয়ে গেছে। এই ষড়যন্ত্রকারীদের বিচারও একদিন এই বাংলার মাটিতে হবে।
গণপূর্তমন্ত্রী মোশাররফ হোসেন বলেন, একাত্তরের পরাজিত শক্তি ও জাতীয়-আন্তর্জাতিক ষড়যন্ত্রকারীরা পঁচাত্তরের ১৫ আগস্ট জাতির জনক বঙ্গবন্ধুকে হত্যা করেছিল। খুনিরা মনে করেছিল বঙ্গবন্ধুকে হত্যা করে দেশকে পাকিস্তানি ভাবধারায় ফিরিয়ে নিয়ে যাবে। কিন্তু তাদের স্বপ্ন দুঃস্বপ্নে পরিণত হয়েছে।
মোশাররফ হোসেন বলেন, বাংলাদেশের মাটিতে পঁচাত্তরের মতো আর কোনো ষড়যন্ত্র হতে দেওয়া হবে না। ২০০১ সালে বিএনপি-জামায়াত জোট সরকারের আমলে ২৫ হাজার আওয়ামী লীগ নেতা-কর্মীকে হত্যা করা হয়। আন্দোলনের নামে যারা পেট্রলবোমা মেরে জীবন্ত মানুষ পুড়িয়ে হত্যা করেছে, তাদের বাংলাদেশের মাটিতে রাজনীতি করার কোনো অধিকার নেই। তাদের রাজনীতির মাঠে প্রতিহত করতে হবে।
