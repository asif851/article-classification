
ছয় ঘণ্টা বন্ধ থাকার পর মুন্সিগঞ্জের শিমুলিয়া-কাওড়াকান্দি নৌপথে ফেরিসহ সব ধরনের নৌযান চলাচল শুরু হয়েছে। ঘন কুয়াশার কারণে এই পথে নৌ চলাচল বন্ধ ছিল।
গতকাল বৃহস্পতিবার দিবাগত রাত সাড়ে তিনটার দিকে নৌযান চলাচল বন্ধ হয়ে যায়। এতে দুই পারে শতাধিক গাড়ি আটকা পড়ে। সকাল সাড়ে নয়টার দিকে আবার নৌ চলাচল শুরু হয়।
বাংলাদেশ অভ্যন্তরীণ নৌ-পরিবহন সংস্থার (বিআইডব্লিউটিসি) শিমুলিয়া ঘাটের মেরিন অফিসার মো. শাহজাহান মিয়া প্রথম আলোকে জানান, কুয়াশার কারণে ফেরির পথ, বয়াবাতি কোনো কিছুই দেখা যাচ্ছিল না। তাই নৌযান চলাচল বন্ধ ছিল। এতে যাত্রীরা দুর্ভোগে পড়ে।
