
মুন্সিগঞ্জে ‘পুলিশের অস্ত্র ছিনতাই করে পালানোর সময়’ গোলাগুলিতে যুবক নিহত এবং এক পুলিশ কনস্টেবল আহত হওয়ার ঘটনায় শ্রীনগর থানায় তিনটি মামলা হয়েছে। গতকাল বুধবার দায়ের করা সব মামলার বাদী হয়েছে পুলিশ। নিহত ওই যুবকের নাম মো. শাহীন (২৮)। তাঁর মরদেহ মুন্সিগঞ্জ জেনারেল হাসপাতালে ময়নাতদন্ত শেষে গতকাল বিকেলে পরিবারের কাছে হস্তান্তর করা হয়েছে।তিনটি মামলার মধ্যে দুটিতে শাহীনসহ তাঁর পাঁচ সহযোগীকে আসামি করা হয়। আর শাহীন নিহত হওয়ার ঘটনায় আসামি করা হয় অজ্ঞাতনামা ব্যক্তিকে। শ্রীনগর থানার পুলিশ জানায়, পুলিশের ওপর হামলা মামলার বাদী হয়েছেন শ্রীনগর থানার এসআই মুস্তাফিজুর রহমান। অস্ত্র আইনে অপর মামলাটির বাদী হন থানার ওসি মো. মাহবুবুর রহমান। এ দুটি মামলায় শাহীন ও তাঁর পাঁচ সহযোগীকে আসামি করা হয়েছে।শ্রীনগর থানার ওসি মাহবুবুর জানান, এ ঘটনায় তিনটি মামলা হয়েছে। শাহীনের পরিবারের পক্ষে কেউ থানায় অভিযোগ করেননি। এ বিষয়ে জানতে গতকাল শাহীনের পরিবারের সঙ্গে যোগাযোগের চেষ্টা করেও তা সম্ভব হয়নি।শ্রীনগর উপজেলার রুদ্রপাড়া এলাকায় মঙ্গলবার ‘পুলিশের অস্ত্র ছিনতাই করে পালানোর সময়’ গোলাগুলিতে শাহীন নিহত হন।
