
১৬ কোটি টাকারও বেশি অর্থ আত্মসাতের অভিযোগে সোনালী ব্যাংকের সাবেক একজন ব্যবস্থাপকসহ ২২ সরকারি কর্মকর্তার বিরুদ্ধে মামলা করছে দুর্নীতি দমন কমিশন (দুদক)। আজ বুধবার কমিশন মামলার অনুমোদন দেয়। 
দুদকের কুমিল্লা সমন্বিত জেলা কার্যালয়ের কর্মকর্তারা শিগগিরই এ মামলা করবেন বলে জানিয়েছেন দুদকের উপরিচালক জনসংযোগ প্রণব কুমার ভট্টাচার্য। দুদক সূত্র জানায়, সোনালি ব্যাংকের ব্রাহ্মণবাড়িয়া শাখা থেকে পেনশন গ্রহণকারীদের নামে ভুয়া ও অতিরিক্ত বিল ভাউচারের বিপরীতে ১৬ কোটি ছয় লাখ দুই হাজার ৯৬২ টাকা পরস্পর যোগসাজশে আত্মসাৎ করেন ২২ কর্মকর্তা। এঁরা হলেন, সোনালি ব্যাংকের ব্রাহ্মণবাড়িয়া শাখার তৎকালীন ব্যবস্থাপক সিরাজুল হক, সোনালী ব্যাংকের পরিদর্শন ও নিরীক্ষা বিভাগ-১ এর বর্তমান সহকারী মহা-ব্যবস্থাপক মো. ফজলুর রহমান, ব্রাহ্মণবাড়িয়ার শাখার তৎকালীন সিনিয়র অফিসার (ক্যাশ) মোতাহার হায়দার মোল্লা, যুগ্ম-জিম্মাদার (ক্যাশ) মো. আবদুল ওয়াদুদ, অফিসার (ক্যাশ) মো. মিজানুর রহমান ভূঁইয়া, মো. খলিলুর রহমান, তৎকালীন জেলা হিসাবরক্ষণ কর্মকর্তা মো. সিদ্দিকুর রহমান, অনিল চন্দ্র দাস, বর্তমান সিজিএ অফিসের প্রধান হিসাবরক্ষণ কর্মকর্তা অবিনাশ চন্দ্র মন্ডল, তৎকালীন জেলা হিসাবরক্ষণ কর্মকর্তা মালিক নেওয়াজ, শাহ মো. মনজুর আহমেদ, বর্তমানে শরীয়তপুর জেলা হিসাবরক্ষণ কর্মকর্তা মো. আবদুল হান্নান, বর্তমানে শিক্ষা মন্ত্রণালয়ে কর্মরত হিসাবরক্ষণ কর্মকর্তা মো. আবু তাহের, বুড়িচং উপজেলা হিসাবরক্ষণ কর্মকর্তা মোখলেছুর রহমান, ফেঞ্চুগঞ্জ উপজেলা হিসাবরক্ষণ কর্মকর্তা মো. আবদুল মুমিত চৌধুরী, ব্রাহ্মণবাড়িয়ার তৎকালীন হিসাবরক্ষণ কর্মকর্তা খলিলুর রহমান মোল্লা, বর্তমানে কুমিল্লা জেলা সদর হিসাবরক্ষণ কর্মকর্তা বিল্লাল হোসেন পাটোয়ারি, তৎকালীন এসওএস সুপার কবির আহাম্মদ, তৎকালীন অডিটর (চলতি দায়িত্ব) আনোয়ারুল ইসলাম খান, অডিটর মো. নাজমুল আলম ও ওয়াহিদুর রহমান, জুনিয়র অডিটর মো. আবদুল বারেক। অনুসন্ধানে তাদের বিরুদ্ধে অভিযোগের সত্যতা পাওয়ায় দণ্ডবিধির ৪০৯ / ৪৬৭ / ৪৬৮ / ৪৭১ / ১০৯ ও ১৯৪৭ সনের দুর্নীতি প্রতিরোধ আইনের ৫ (২) ধারায় মামলা অনুমোদন করে কমিশন।
