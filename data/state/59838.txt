
তিন সিটি নির্বাচনে বিএনপির অংশ গ্রহণের পর সরে দাঁড়ানোকে রহস্যজনক বলে মন্তব্য করেছেন সড়ক পরিবহন ও সেতুমন্ত্রী ওবায়দুল কাদের। আজ বুধবার দুপুরে সিলেটে সুরমা নদীর ওপর নির্মাণাধীন কাজিরবাজার সেতু পরিদর্শন শেষে সাংবাদিকদের কাছে তিনি এ মন্তব্য করেন।ওবায়দুল কাদের বলেন, বিএনপির নির্বাচনে অংশগ্রহণ ও বর্জন ছিল একটি সাজানো নাটক। নির্বাচনে অংশ গ্রহণ বিএনপির মুখ্য উদ্দেশ্য ছিল না। এই নির্বাচন থেকে তারা আন্দোলনের ইস্যু খুঁজে পাওয়ার চেষ্টা করেছিল। কিন্তু তাদের ষড়যন্ত্র সফল হবে না। নির্বাচনের আগে বিএনপির নীরব ভোট বিপ্লবের ডাক দেওয়া ও নীরবে নির্বাচন থেকে সরে দাঁড়ানোর ঘটনা রহস্যজনক।ওবায়দুল কাদের বিএনপির রাজনীতি নিয়ে প্রশ্ন তুলে বলেন, খালেদা জিয়ার কর্মকাণ্ডে কর্মীরাও আজ হতাশ। যে দল আন্দোলন করতে গিয়ে কর্মী পায় না, নির্বাচন করতে গিয়ে এজেন্ট পায় না, সে দল আন্দোলন করবে কেমন করে?১২৪ কোটি টাকা ব্যয়ে সুরমা নদীর ওপর নির্মিত কাজিরবাজার সেতু আগামী জুন মাসে প্রধানমন্ত্রী উদ্বোধন করবেন বলে ওবায়দুল কাদের জানান। এর মধ্যে প্রধানমন্ত্রীর শিডিউল পেলেই উদ্বোধনের তারিখ নির্ধারণ করা হবে জানিয়ে মন্ত্রী বলেন, একই সঙ্গে জুন মাসেই সুনামগঞ্জের সুরমা সেতু উদ্বোধনের মাধ্যমে দুই সেতুই যানবাহন চলাচলের জন্য উন্মুক্ত করে দেওয়া হবে।
সেতু পরিদর্শনকালে মন্ত্রীর সঙ্গে সিলেটের জেলা প্রশাসক মো. শহিদুল ইসলাম, সিলেট জেলা আওয়ামী লীগের সাধারণ সম্পাদক ও সাবেক সাংসদ শফিকুর রহমান চৌধুরী, সাবেক সাংসদ সৈয়দা জেবুন্নেছা হক, মহানগর আওয়ামী লীগের সাধারণ সম্পাদক আসাদ উদ্দিনসহ আওয়ামী লীগের নেতা-কর্মীরা উপস্থিত ছিলেন।
