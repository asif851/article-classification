
লালমনিরহাটের হাতীবান্ধায় ধান চাতালের বয়লার বিস্ফোরণে নারীসহ ছয় চাতাল শ্রমিক দগ্ধ হয়েছেন। এর মধ্যে গুরুতর আহত তিন শ্রমিককে রংপুর মেডিকেল কলেজের বার্ন ইউনিটে পাঠানো হয়েছে। এ ছাড়া ওই বিস্ফোরণের ঘটনায় একটি গরু মারা গেছে। গতকাল বৃহস্পতিবার দুপুরে উপজেলার সিন্দুর্না ইউনিয়নের মেসার্স সাজ্জাদ অ্যান্ড ব্রাদার্স চালকলে এ ঘটনা ঘটে। আহত ব্যক্তিরা হলেন চাতালশ্রমিক নুর মোহাম্মদ (৩০), অতিন্দ্র (৫০), গোবিন্দ (২০), আছিয়া (৪২), আনোয়ারা বেগম (৩৫) ও স্বপ্না রানী (২৭)। এর মধ্যে অতিন্দ্র, গোবিন্দ ও নুর মোহাম্মদকে উন্নত চিকিৎসার জন্য রংপুর মেডিকেল কলেজ হাসপাতালের বার্ন ইউনিটে ভর্তি করা হয়েছে। 
