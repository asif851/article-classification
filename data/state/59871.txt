
রাজধানীর রামপুরায় যুবলীগের হরতালবিরোধী মিছিলে ছাত্রলীগের হামলায় ছয়জন আহত হয়েছে। আজ বৃহস্পতিবার বেলা সাড়ে ১১টার দিকে রামপুরা টেলিভিশন ভবনের সামনে এ ঘটনা ঘটে।
আহত ব্যক্তিরা হলেন শোয়েব (২৭), জহিরুদ্দিন (৩৫), জাহাঙ্গীর হোসেন (২৬), লিপু (২২), আরিফ হোসেন (১৮) ও মাসুদ (২০)। তাঁদের ঢাকা মেডিকেল কলেজ হাসপাতালে নিয়ে যাওয়া হয়েছে।প্রত্যক্ষদর্শী ও যুবলীগের কর্মী সুজন জানান, আজ জামায়াতের ডাকা হরতালের প্রতিবাদে স্থানীয় যুবলীগের শতাধিক নেতা-কর্মী রামপুরায় মিছিল বের করেন। মিছিলটি রামপুরা টেলিভিশন ভবনের সামনে পৌঁছালে ৫০-৬০ জন স্থানীয় ছাত্রলীগের নেতা-কর্মী অস্ত্র নিয়ে অতর্কিত হামলা চালান। এ সময় ছাত্রলীগের কর্মীরা গুলি ছোড়েন।ঢাকা মেডিকেল কলেজ হাসপাতালে আহত যুবলীগ কর্মীদের চিকিৎসা চলার সময় ওই ঘটনায় আহত এক ছাত্রলীগ কর্মীকে হাসপাতালে নিয়ে আসেন তাঁর দুই সহযোগী। এ সময় ওই তিন ছাত্রলীগ কর্মীকে দেখতে পেয়ে সেখানে উপস্থিত যুবলীগ কর্মীরা হাসপাতালের ভেতরেই তাঁদের মারধর করেন। এতে আহত হন সেলিম (২১), সায়মন (২০) ও বাবুল (৩৫) নামের তিন ছাত্রলীগ কর্মী।
