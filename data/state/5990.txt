

ত্রিভুবন বিমানবন্দরে ইউএস-বাংলার উড়োজাহাজ বিধ্বস্ত হওয়ার ঘটনায় আহত আরেক বাংলাদেশি দেশে ফিরছেন। আজ রোববার স্থানীয় সময় বেলা দেড়টায় বাংলাদেশ বিমানের বিজি-০৭২ ফ্লাইটে দেশের পথে রওনা হয়েছেন শাহীন ব্যাপারী নামের ওই যাত্রী। এ নিয়ে উড়োজাহাজ দুর্ঘটনায় এখন পর্যন্ত আহত বাংলাদেশিদের মধ্যে ছয়জন দেশে আসছেন।
বেলা তিনটায় বাংলাদেশ বিমানের ফ্লাইটটি হজরত শাহজালাল আন্তর্জাতিক বিমানবন্দরে এসে নামবে। শাহীন ব্যাপারীকে সরাসরি ঢাকা মেডিকেল কলেজ হাসপাতালে নিয়ে যাওয়া হবে।
এদিকে ইউএস–বাংলা এয়ারলাইনসের প্রধান নির্বাহী আসিফ ইমরান বলেছেন, আজ বিকেলে শনাক্ত হওয়া মরদেহগুলোর গোসল হবে। এরপর কফিনে করে আগামীকাল সোমবার সকাল ছয়টায় দূতাবাসে পাঠানো হবে। সেখানে জানাজা অনুষ্ঠিত হবে। কালই বাংলাদেশ বিমানবাহিনীর বিমানে করে মরদেহ দেশে পাঠানো হবে।
গত সোমবার ত্রিভুবন বিমানবন্দরে ইউএস-বাংলার বিএস-২১১ উড়োজাহাজ বিধ্বস্ত হয়। এতে ৭১ যাত্রীর মধ্যে ৪৯ জন নিহত হন। তাঁদের মধ্যে ২৬ জন বাংলাদেশি, ২২ জন নেপালি ও একজন চীনের নাগরিক রয়েছেন।
