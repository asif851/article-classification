
নড়াইলে এক লাখ মোমবাতি জ্বালিয়ে স্মরণ করা হয়েছে ভাষাশহীদদের। গতকাল শনিবার শহরের সরকারি ভিক্টোরিয়া কলেজ মাঠে একুশ উদ্যাপন পর্ষদ এ কর্মসূচির আয়োজন করে।গতকাল সন্ধ্যা নামার সঙ্গে সঙ্গে সব মোমবাতি জ্বলে ওঠে। শিশু-কিশোর, রাজনীতিক, সুশীল সমাজ ও ভাষাসৈনিক সন্ধ্যা ছয়টায় কলেজ মাঠে এ কর্মসূচিতে অংশ নেন। নানা আলপনায় আঁকা স্মৃতিসৌধ ও শহীদ মিনারের আদলে মাঠজুড়ে সারি সারি মোমবাতি সাজানো হয়।একুশ উদ্যাপন পর্ষদের সদস্যসচিব কচি খন্দকার জানান, ১৯৯৭ সালে পাঁচ হাজার মোমবাতির আলোয় ভাষাশহীদদের স্মরণ করা হয়। প্রতিবছর এর পরিধি বাড়তে বাড়তে বর্তমানে এক লাখে এসে দাঁড়িয়েছে। ভবিষ্যতে এ সংখ্যা আরও বাড়বে।
