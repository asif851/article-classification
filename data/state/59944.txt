
মহান স্বাধীনতা দিবস উপলক্ষে রাজধানীতে শোভাযাত্রা করেছে বিএনপি। আজ রোববার বিকেলে নয়াপল্টনে দলের কেন্দ্রীয় কার্যালয়ের সামনে থেকে শোভাযাত্রা বের করা হয়। কাকরাইল মোড় হয়ে শান্তিনগর চৌরাস্তায় গিয়ে শোভাযাত্রা শেষ হয়। এ বছর এটিই রাজধানীর রাজপথে বিএনপির প্রথম বড় কোনো কর্মসূচি।
শোভাযাত্রা উপলক্ষে দুপুর থেকেই রাজধানীর বিভিন্ন এলাকা থেকে বিএনপি ও অঙ্গ-সহযোগী সংগঠনের নেতা-কর্মীরা খণ্ড খণ্ড মিছিল নিয়ে নয়াপল্টন এলাকায় জড়ো হতে থাকেন। বিকেল তিনটার দিকে শোভাযাত্রা শুরু হয়। ব্যানার-ফেস্টুন, ঘোড়ার গাড়ি, ব্যান্ড দল নিয়ে বিএনপির বিপুলসংখ্যক নেতা-কর্মী শোভাযাত্রায় অংশ নেন। ঢাকা মহানগর বিএনপি ওই শোভাযাত্রার আয়োজন করে।
শোভাযাত্রার শুরু করার আগে বিএনপির মহাসচিব মির্জা ফখরুল ইসলাম আলমগীর অভিযোগ করেন, এখন দেশের স্বাধীনতা-সার্বভৌমত্ব হুমকির মুখে। মানুষের কোনো গণতান্ত্রিক অধিকার নেই। বিএনপি খালেদা জিয়ার নেতৃত্বে মানুষের হারানো অধিকার ফিরিয়ে আনতে চায়। ফখরুল বলেন, গণতন্ত্রকে তার নিজস্ব পথে চলতে দেওয়া হলে, জঙ্গিবাদকে রাজনৈতিক দেশে ব্যবহার করা না হলে জঙ্গিবাদের বিরুদ্ধে সারা দেশ ঘুরে দাঁড়াবে। তিনি সরকারকে আলাপ-আলোচনার মাধ্যমে নির্বাচনের পরিবেশ তৈরি করার আহ্বান জানান।
অন্যদের মধ্যে বিএনপির স্থায়ী কমিটির সদস্য খন্দকার মোশাররফ হোসেন, ঢাকা মহানগর বিএনপির আহ্বায়ক মির্জা আব্বাস প্রমুখ বক্তব্য দেন।
