
চাঁদপুরের শাহরাস্তি পৌরসভার মেয়র ও উপজেলা বিএনপির যুগ্ম আহ্বায়ক মো. মোস্তফা কামাল সংগঠনে শৃঙ্খলা ভঙ্গ ও দলাদলির কারণ দেখিয়ে দলীয় পদ থেকে পদত্যাগের ঘোষণা দিয়েছেন।মোস্তফা কামাল গত বৃহস্পতিবার সন্ধ্যায় নিজ বাড়িতে সাংবাদিকদের সামনে এ ঘোষণা করেন। এ সময় তিনি বলেন, ‘আমি বেগম খালেদা জিয়ার আদর্শে দলের একজন কর্মী হিসেবে থাকতে চাই। অতীতে দলের সঙ্গে যেভাবে পদ ছাড়া কাজ করেছি, আগামীতেও জেলা বিএনপির আহ্বায়ক শেখ ফরিদ আহমেদ মানিক ভাইয়ের নেতৃত্বে সব কর্মসূচিতে অংশ নেব।’ এক প্রশ্নের জবাবে তিনি বলেন, ‘বর্তমানে দলে কোনো শৃঙ্খলা নেই। এত গ্রুপিং করে দল চালানো যায় না। স্থানীয় নেতাদের মূল্যায়ন না করে জেলা থেকে ছাত্রদলের কমিটির অনুমোদন দেওয়া হয়েছে, যা আমাদের জানানো হয় নাই। কিছু ছাত্রের নাম এসেছে, যাদের আমিও চিনি না। এভাবে ছাত্রদলকে ধ্বংস করা হচ্ছে।’জানতে চাইলে জেলা বিএনপির আহ্বায়ক শেখ ফরিদ আহমেদ প্রথম আলোকে বলেন, ‘আমি এ ধরনের কোনো পদত্যাগপত্র পাইনি।’
