
বিএনপির মহাসচিব মির্জা ফখরুল ইসলাম আলমগীরের গাড়িবহরে হামলার তীব্র নিন্দা জানিয়ে প্রতিবাদ কর্মসূচি ঘোষণা করেছেন দলটির জ্যেষ্ঠ যুগ্ম মহাসচিব রুহুল কবির রিজভী। তিনি বলেছেন, চট্টগ্রামের রাঙ্গুনিয়ার হামলা গণতন্ত্রের ওপর হামলা।
আজ রোববার বেলা পৌনে একটার দিকে কুমিল্লায় এক সংবাদ সম্মেলনে এই প্রতিবাদ কর্মসূচি ঘোষণা করেন রিজভী। নগরের কান্দিরপাড়ে অবস্থিত কুমিল্লা দক্ষিণ জেলা বিএনপির কার্যালয়ে এই সংবাদ সম্মেলন করা হয়।
রিজভী বলেন, হামলার প্রতিবাদে কাল সোমবার দেশের সব জেলা সদর, মহানগর ও রাজধানীর থানায় থানায় বিক্ষোভ মিছিল করা হবে।
রিজভী অভিযোগ করে বলেন, আওয়ামী লীগ পরিকল্পিতভাবে এই হামলা চালিয়েছে।
রাঙামাটিতে পাহাড়ধসে ক্ষতিগ্রস্ত এলাকা পরিদর্শনে যাওয়ার পথে আজ সকাল সাড়ে ১০টার দিকে চট্টগ্রামের রাঙ্গুনিয়ার ইছাখালী এলাকায় মির্জা ফখরুলের গাড়িবহরে হামলা হয়। হামলায় মির্জা ফখরুল, আমির খসরু মাহমুদসহ দলটির কয়েকজন নেতা আহত হয়েছেন। হামলার জেরে তাঁরা রাঙামাটি না গিয়ে চট্টগ্রাম শহরে ফিরেছেন।
