
গ্যাস ও বিদ্যুতের দাম বাড়ানোর ‘অমানবিক ঘোষণা’ থেকে সরে আসতে সরকারের প্রতি আহ্বান জানিয়েছেন বিএনপির জ্যেষ্ঠ যুগ্ম মহাসচিব রুহুল কবির রিজভী। তিনি বলেছেন, গ্যাসের দাম বাড়ানোর প্রতিবাদে বিএনপির কর্মসূচি যথাসময়ে জানানো হবে।
আজ রোববার দুপুরে নয়াপল্টনে দলের কেন্দ্রীয় কার্যালয়ে এক সংবাদ ব্রিফিংয়ে রিজভী এই কথা বলেন। এর আগে গ্যাসের দাম বাড়ানোর প্রতিক্রিয়ায় বিএনপি এই সিদ্ধান্তকে অযৌক্তিক ও গণবিরোধী আখ্যা দিয়েছিল। কিন্তু কোনো কর্মসূচি দেয়নি। কর্মসূচির বিষয়ে সাংবাদিকদের প্রশ্নের জবাবে রিজভী বলেন, বিএনপির কর্মসূচি যথাসময়ে জানানো হবে।
রিজভী বলেন, গ্যাসের দাম বাড়ানোর ঘোষণার পরপরই বিদ্যুতের দাম বাড়ানোর ঘোষণা দিয়েছেন জ্বালানি ও বিদ্যুৎ প্রতিমন্ত্রী। সরকার এখন লুটপাটে মরিয়া হয়ে উঠেছে। আর এ কারণেই গণবিরোধী সব কর্মকাণ্ডে তারা লিপ্ত হয়ে পড়েছে। গ্যাস ও বিদ্যুতের দাম বাড়ানোর ঘোষণার সঙ্গে সঙ্গে এর খারাপ প্রতিক্রিয়া স্পষ্ট হয়ে উঠেছে। এই ঘোষণায় বাসভাড়া, বাড়িভাড়ার নোটিশ দেওয়া শুরু হয়ে গেছে। দেশের শতকরা সাড়ে ৯৯ ভাগ মানুষ এই ঘোষণা প্রত্যাখ্যান করেছে।
রিজভী অভিযোগ করেন, বাগেরহাটের মোরেলগঞ্জ উপজেলায় ভাইস চেয়ারম্যান পদের উপনির্বাচনে বিএনপির প্রার্থী বদিউজ্জামান মনোনয়নপত্র জমা দেওয়ার আগ থেকে আওয়ামী সন্ত্রাসীরা তাঁর প্রাণনাশের হুমকি দিয়ে আসছে। এখন তাঁকে প্রচারেও বাধা দেওয়া হচ্ছে। তাঁর পোস্টার, লিফলেট, ব্যানার ছিঁড়ে ফেলা হচ্ছে, অথচ প্রশাসনের নিকট অভিযোগ করা হলেও কোনো প্রতিকার পাওয়া যাচ্ছে না।
রিজভী বলেন, সড়ক দুর্ঘটনা অর্ধেকে নামিয়ে আনার নির্ধারিত লক্ষ্যমাত্রায় বাংলাদেশ সই করলেও সুনির্দিষ্ট কোনো কর্মপরিকল্পনা গ্রহণ করা হচ্ছে না। দেশের যোগাযোগব্যবস্থার যথেষ্ট উন্নতি হয়েছে বলে সরকার দাবি করলেও বাস্তবে কাজের কাজ কিছুই হচ্ছে না। পাল্লা দিয়ে যানবাহনের সংখ্যা বাড়ছে। সড়কগুলোতে ফিটনেসবিহীন গাড়ির সংখ্যাধিক্য সমগ্র দেশবাসীকে আতঙ্কিত করে তুলেছে। ড্রাইভিং লাইসেন্স দেওয়ার ক্ষেত্রেও কোনো নিয়মনীতিকে তোয়াক্কা করা হচ্ছে না। যার ফলে সড়ক দুর্ঘটনা রোধ অসম্ভব হয়ে দাঁড়িয়েছে।
