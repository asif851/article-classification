
ঢাকায় সমাবেশের স্থান বরাদ্দ নিয়ে কথা বলার জন্য বিএনপির প্রতিনিধিদের আজ বৃহস্পতিবার বিকেল ৩টায় ঢাকা মহানগর পুলিশ কমিশনারের (ডিএমপি) কার্যালয় যেতে বলা হয়েছে।
বিএনপির চেয়ারপারসনের প্রেস উইংয়ের কর্মকর্তা শায়রুল কবির খান প্রথম আলোকে এ কথা জানিয়েছেন।
ঢাকায় সমাবেশের অনুমতি পাওয়া নিয়ে অনিশ্চয়তার মধ্যে আলোচনার জন্য কমিশনারের কার্যালয়ে ডাক পাওয়াকে ইতিবাচক হিসেবে দেখছে বিএনপি। দলটির দুজন কেন্দ্রীয় নেতা নাম না প্রকাশের শর্তে বলেন, তাঁরা আশাবাদী অনুমতি পাবেন। বিগত কয়েকটি সমাবেশ শান্তিপূর্ণ ভাবেই তারা করেছেন। বেঁধে দেওয়া শর্ত মেনেই বিএনপি আগের সমাবেশগুলো করেছে।
এক নেতা বলেন, আশা করছি কমিশনারের কার্যালয় সময় দেওয়ার পর বিএনপিকে নিরাশ করবে না।
বিএনপির একটি সূত্র জানায়, দলের তিন সদস্যের একটি প্রতিনিধি দল কমিশনারের কার্যালয়ে যাবেন। এই তিনজন হলেন, প্রচার সম্পাদক শহীদউদ্দীন চৌধুরী এ্যানি, বিএনপির চেয়ারপারসনের উপদেষ্টা আবদুস সালাম ও আবুল খায়ের ভূঁইয়া।
২০১৪ সালের ৫ জানুয়ারি একতরফা ও বিতর্কিত নির্বাচন অনুষ্ঠানের প্রতিবাদে প্রতি বছর এই দিনটিকে ‘গণতন্ত্র হত্যা দিবস’ হিসেবে পালন করে বিএনপি। এদিন তারা ঢাকায় সমাবেশও করে। এবার সমাবেশের জন্য দলটি সোহরাওয়ার্দী উদ্যান ব্যবহারের অনুমতি চেয়ে ডিএমপিকে চিঠি দেয়। সেখানে সম্ভব না হলে দলটি নয়া পল্টনে দলীয় কার্যালয়ের সামনে সমাবেশ করার অনুমতি চেয়েছে। এখনো পর্যন্ত এ নিয়ে ডিএমপি কোনো বক্তব্য দেয়নি। 
