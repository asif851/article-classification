
চট্টগ্রাম নগরের পাহাড়তলী থানাধীন গ্রিনভিউ আবাসিক এলাকায় আজ রোববার ভোরে সাকিব (৭) নামের এক শিশু খুন হয়েছে। শিশুটির মামি স্বপ্না বেগম তাকে খুন করেছে বলে পরিবার অভিযোগ করেছে। পুলিশ এ ঘটনায় স্বপ্না বেগমকে আটক করেছে।
সাকিবের মা লুত্ফা বেগম ছেলেকে নিয়ে তাঁর ভাই রাজমিস্ত্রি অদুদ মিয়ার সঙ্গে গ্রিনভিউ এলাকায় ভাড়া বাসায় থাকেন। লুত্ফা গৃহকর্মীর কাজ করেন। আর তাঁর স্বামী থাকেন গ্রামের বাড়ি কিশোরগঞ্জের বাজিতপুরে।
পুলিশের ভাষ্যমতে, গত শনিবার সাকিবের মাকে স্বপ্না কিছু কাপড় ধোয়ার জন্য বলেন। সাকিবের মা লুত্ফা বিষয়টি তাঁর ভাইকে জানালে তিনি স্ত্রী স্বপ্নাকে বকাঝকা ও মারধর করেন। এতে ক্ষুব্ধ স্বপ্না খাওয়া-দাওয়া বন্ধ করে দেন। প্রতিশোধ নিতে ভোর সাড়ে পাঁচটার দিকে সাকিবকে ঘুম থেকে ডেকে তোলেন স্বপ্না। এরপর পাশের একটি বাড়িতে নিয়ে গিয়ে শ্বাসরোধ করে হত্যা করেন।
লুত্ফা ভেবেছিলেন ছেলেকে হয়তো কোনো কাজে ডেকে নিয়েছেন ভাবি। কিন্তু ঘুম থেকে উঠে স্বপ্না তাঁর ভাবির কাছে সাকিবের খোঁজ নিলে তিনি কোনো জবাব দিতে পারেননি। পরে খোঁজাখুঁজির একপর্যায়ে এলাকাবাসী পাশের একটি বাড়ির সামনে সাকিবের স্যান্ডেল এবং পরে নিথর দেহ পড়ে থাকতে দেখেন। খবর পেয়ে পাহাড়তলী থানার পুলিশ এসে মামি লুত্ফাকে আটক করে।
এ ব্যাপারে পাহাড়তলী থানার ভারপ্রাপ্ত কর্মকর্তা (ওসি) এ কে এম আজিজুর রহমান মিয়া প্রথম আলো ডটকমকে বলেন, ‘আমরা প্রাথমিকভাবে খোঁজখবর নিয়ে নিশ্চিত হয়েছি সাকিবকে তার মামি খুন করেছে। মামলার প্রস্তুতি চলছে। সাকিবের মৃতদেহ ময়নাতদন্তের জন্যে মর্গে পাঠানো হয়েছে।’
