
বাংলাদেশ ও ভারতের সেনাবাহিনী যৌথভাবে দুই দেশের মধ্যে একটি সাইকেলযাত্রার আয়োজন করেছে। আগামীকাল বুধবার এটা শুরু হয়ে শেষ হবে আগামী ৪ এপ্রিল। ভারতের ত্রিপুরা রাজ্যের রাজধানী আগরতলা থেকে ঢাকা হয়ে পশ্চিমবঙ্গের কলকাতায় গিয়ে শেষ হবে এই যাত্রা।আগামী ৭ এপ্রিল প্রধানমন্ত্রী শেখ হাসিনার ভারত সফরে যাওয়ার কথা। সফরে তিনি ভারতের প্রধানমন্ত্রী নরেন্দ্র মোদি ছাড়াও শীর্ষস্থানীয় নেতাদের সঙ্গে সাক্ষাৎ করবেন। তাঁর এ সফরের প্রেক্ষাপটে দুই দেশের সেনাবাহিনীর এ উদ্যোগকে বিশেষ তাৎপর্যপূর্ণ বলে মনে করা হচ্ছে। এ উদ্যোগ দুই দেশের পারস্পরিক বোঝাপড়া ও সহযোগিতা বাড়াতেও ভূমিকা রাখবে।ভারতীয় সেনাবাহিনীর পূর্বাঞ্চলীয় কমান্ডের এক জ্যেষ্ঠ কর্মকর্তা বলেন, দুই দেশের সেনাবাহিনীর সম্পর্ক খুবই সৌহার্দ্যপূর্ণ এবং প্রতিবছর যৌথ সামরিক মহড়া করা হয়। এই পরিপ্রেক্ষিতে যৌথ সাইকেলযাত্রা পারস্পরিক বোঝাপড়া এবং সহযোগিতা আরও বাড়াবে। ১২ দিনে প্রায় ৫০০ কিলোমিটারের এই যাত্রায় দুই দেশের সেনাবাহিনীর ১৫ জন করে সদস্য অংশ নেবেন; এর মধ্যে জেসিও এবং অন্যান্য র্যাং কের কর্মকর্তাও থাকবেন। ত্রিপুরা থেকে কলকাতায় যাওয়ার পথে কুমিল্লা, ঢাকা, ফরিদপুর ও যশোর অতিক্রম করবেন তাঁরা। এ সময় তাঁরা পরিদর্শন করবেন বাংলাদেশের মুক্তিযুদ্ধের ঐতিহাসিক যুদ্ধক্ষেত্রগুলো।
