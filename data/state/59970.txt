
সাহসী সাংবাদিকতা ও সাংবাদিকতা ক্ষেত্রে দৃঢ়সংকল্পের জন্য সম্মাননায় ভূষিত হলেন ইংরেজি দৈনিক ডেইলি স্টার-এর সম্পাদক ও প্রকাশক মাহ্ফুজ আনাম। ভারত, আফগানিস্তান, ফিলিপাইন ও শ্রীলঙ্কার আরও পাঁচ সাংবাদিককে এ সম্মাননা দিয়েছে যুক্তরাষ্ট্রভিত্তিক সংগঠন ইস্ট ওয়েস্ট সেন্টার।ভারতের রাজধানী নয়াদিল্লিতে ৯ সেপ্টেম্বর ‘সাউথ এশিয়া লুকিং ইস্ট’ শীর্ষক এক সম্মেলনে মাহ্ফুজ আনাম ও অন্য সাংবাদিকদের আনুষ্ঠানিকভাবে এ সম্মাননা দেওয়া হয়।ডিজিএফআইয়ের সরবরাহকৃত তথ্যের ভিত্তিতে ২০০৭ সালে ডেইলি স্টারে কিছু প্রতিবেদন প্রকাশিত হয়েছিল। এসব প্রতিবেদন প্রকাশের জের ধরে মাহ্ফুজ আনামের বিরুদ্ধে মানহানি ও রাষ্ট্রদ্রোহের অভিযোগে ৮০টির বেশি মামলা হয়েছে। নয় বছর পর ২০১৬ সালের ফেব্রুয়ারিতে টেলিভিশনের একটি টক শোতে তিনি নিরপেক্ষ যাচাই-বাছাই ছাড়া ওই প্রতিবেদনগুলো প্রকাশের সিদ্ধান্তে দুঃখ প্রকাশ করেন। এরপরই তাঁকে ওই মামলার জালে জড়ানো হয়। এমন চাপের মধ্যেও নির্ভীকভাবে সাংবাদিকতার দায়িত্ব পালন করে গেছেন তিনি।এসব মামলা করার ঘটনাকে রাজনৈতিক উদ্দেশ্যপ্রণোদিত ও গণমাধ্যমের কণ্ঠরোধের চেষ্টা আখ্যা দিয়ে বাংলাদেশ সরকার ও ক্ষমতাসীন দলের এই পদক্ষেপের নিন্দা জানিয়েছে ইন্টারন্যাশনাল ফেডারেশন অব জার্নালিস্টস, হিউম্যান রাইটস ওয়াচ (এইচআরডব্লিউ), পেন ইন্টারন্যাশনাল, এশিয়া নিউজ নেটওয়ার্ক, অ্যামনেস্টি ইন্টারন্যাশনাল, এডিটরস গিল্ড অব ইন্ডিয়া, এডিটরস কাউন্সিল অব বাংলাদেশসহ দেশি-বিদেশি বিভিন্ন সংবাদমাধ্যম এবং মানবাধিকার সংগঠন।সম্মেলনে পুরস্কার গ্রহণকালে মাহ্ফুজ আনাম তাঁর প্রতিক্রিয়ায় বলেন, ‘আমার অভিজ্ঞতা হয়েছে যে নিরপেক্ষ গণমাধ্যম ও একটি শক্তিশালী সরকারের মধ্যে যেকোনো লড়াইয়ের শুরুতে সরকার জয়ী হয়। সরকার জয়ী হয় এ কারণে যে তার সঙ্গে থাকে রাষ্ট্রের সব দমনমূলক শক্তি। তবে সুখবর হলো মুক্ত গণমাধ্যমই শেষমেশ জয় লাভ করে। আর এটা হয় এর কারণে যে মুক্তির জন্য মানুষের অবিচ্ছেদ্য অধিকারই গণমাধ্যমের শক্তি।’পুরস্কারপ্রাপ্ত অন্য পাঁচ সাংবাদিক হলেন রোওয়াইদা আরহিমা ফোলোসো ম্যাকারামবন (ফিলিপাইন), স্টেলা পল (ভারত), জাফর ইকবাল শেখ (ভারত), হাবিব খান তোতাখিল (আফগানিস্তান) ও লাসান্থা বিক্রমাতুঙ্গে (শ্রীলঙ্কা)। লাসান্থা মরণোত্তর পুরস্কার পান। ২০০৯ সালে কলম্বোয় গুলিতে প্রাণ হারান তিনি।সম্মেলনে আঞ্চলিক বিভিন্ন সংবাদপত্রের জ্যেষ্ঠ সম্পাদক, খ্যাতিমান গণমাধ্যম বিশেষজ্ঞ, গণমাধ্যম পেশাজীবী, গবেষক, ৪০টির বেশি দেশের গণমাধ্যম প্রতিষ্ঠানের প্রতিনিধিসহ প্রায় ৩৫০ জন সাংবাদিক অংশ নেন। গণমাধ্যম পেশাজীবীদের অন্যতম বৃহত্তম সমাবেশ ও এশিয়া-প্রশান্ত মহাসাগরীয় অঞ্চলের গণমাধ্যমসংশ্লিষ্ট সবচেয়ে প্রভাবশালী আয়োজনের একটি এ সম্মেলন।
