
রাজশাহী নগরের রাজপাড়া থানা এলাকার চণ্ডীপুরে একটি বাড়ির বারান্দায় আপেল নামের এক যুবককে কুপিয়ে হত্যা করা হয়েছে। আজ মঙ্গলবার ভোরে তাঁর লাশ উদ্ধার করা হয়।
ওই বাড়ি থেকে দুজনকে আটক করেছে পুলিশ। তাঁরা হলেন রিকো ও লিমন। তাঁরা দুই ভাই।
নিহত আপেলের বাড়ি লক্ষ্মীপুরে। বাড়ি থেকে কিছুটা দূরেই তাঁকে হত্যা করা হয়। পুলিশ বলছে, আপেলের প্রতিবেশী আরিফ নামে এক যুবকের বাড়ি থেকে তাঁরা রক্তাক্ত চাপাতি ও শার্ট উদ্ধার করেছে। আরিফকে খুঁজে পাওয়া যায়নি।
এলাকাবাসী জানায়, আপেল লক্ষ্মীপুরে একটি ওষুধের দোকানে কাজ করতেন। নাইট ডিউটি শেষে গতকাল সোমবার রাতে বাড়ি ফেরার পথে তাঁকে হত্যা করা হতে পারে বলে পুলিশের ধারণা।
রাজপাড়া থানার ভারপ্রাপ্ত কর্মকর্তা (ওসি) মাহমুদুর রহমান বলেন, পূর্ব শত্রুতার জের ধরে এ হত্যাকাণ্ড ঘটেছে বলে তাঁরা ধারণা করছেন। নিহত আপেলের বিরুদ্ধে পাঁচটি মামলা রয়েছে। তাঁকে একাধিকবার গ্রেপ্তারও করা হয়।
