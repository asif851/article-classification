
ইমারত নির্মাণ বিধিমালা না মেনে দেশে আর কোনো ভবন নির্মাণ করতে দেওয়া হবে না বলে জানিয়েছেন গৃহায়ণ ও গণপূর্তমন্ত্রী মোশাররফ হোসেন। তিনি বলেন, ‘এই বিধিমালা না মেনে ভবন নির্মাণ করলে শাস্তিমূলক ব্যবস্থা নেওয়া হবে।’ গতকাল শুক্রবার রাজধানীর একটি হোটেলে ভূমিকম্পবিষয়ক সেমিনারের উদ্বোধনী অনুষ্ঠানে মন্ত্রী এসব কথা বলেন। জাইকা বাংলাদেশের প্রধান প্রতিনিধি মিকিও হাতেইদা বলেন, ৫৫টি তৈরি পোশাক কারখানা ভবন পরীক্ষা করে দেখা গেছে, ৬০ শতাংশ ভবনটি ইমারত নির্মাণ বিধিমালা অনুসরণ করেনি। আর বেশির ভাগ ভবন যুক্তরাষ্ট্র ও জাপানের যেকোনো ভবনের চেয়ে দুই থেকে তিন গুণ কম ভূমিকম্প সহনশীল।
