
টাঙ্গাইলের মধুপুর এলাকায় পুলিশের সঙ্গে ‘বন্দুকযুদ্ধে’ দুই যুবক নিহত হয়েছেন। পুলিশ বলছে, তাঁরা সন্দেহভাজন জঙ্গি। আজ রোববার ভোর সাড়ে চারটার দিকে এ ঘটনা ঘটে।
নিহত দুজনের নাম ও পরিচয় জানা যায়নি। তাঁদের বয়স ২৮ থেকে ৩০ বছরের মধ্যে।
জেলা পুলিশের গোয়েন্দা শাখার ভারপ্রাপ্ত কর্মকর্তা (ওসি) অশোক কুমার সিংহের ভাষ্য, মধুপুর অঞ্চলে বেশ কয়েকটি গির্জা আছে। এগুলোর মধ্যে যেকোনো একটি গির্জায় জঙ্গি হামলা হতে পারে বলে তাঁদের কাছে তথ্য ছিল। গত রাতে মধুপুরের বিভিন্ন এলাকায় পুলিশ তল্লাশি চৌকি বসায়।
অশোক কুমার সিংহ বলেন, ভোর সাড়ে চারটার দিকে গায়রা এলাকার তল্লাশি চৌকিতে মোটরসাইকেল আরোহী দুই যুবককে থামতে বলে পুলিশ। এ সময় মোটরসাইকেলের পেছনে বসা যুবক পুলিশকে লক্ষ্য করে গুলি ছোড়ে। পুলিশও পাল্টা গুলি ছোড়ে। গুলিতে আহত দুই যুবককে উদ্ধার করে মধুপুর উপজেলা স্বাস্থ্য কমপ্লেক্সে নেওয়া হয়। সেখানে কর্তব্যরত চিকিৎসক তাঁদের মৃত ঘোষণা করেন।
পুলিশ ঘটনাস্থল থেকে একটি মোটরসাইকেল, একটি রিভলবার, একটি ব্যাগের মধ্যে থাকা কিছু জিহাদি বই ও লিফলেট উদ্ধার করেছে।
