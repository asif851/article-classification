
জুনিয়র দাখিল সার্টিফিকেট (জেডিসি) পরীক্ষার কেন্দ্রে ঢুকতে না দেওয়ায় পটুয়াখালীর বাউফল উপজেলা মৎস্য কর্মকর্তাকে মারধর করা হয়েছে। এ ঘটনায় গত বুধবার রাতে কাওছার (২২) ও আবদুল জব্বার মোল্লা (৫৫) নামের দুই ব্যক্তিকে পুলিশ গ্রেপ্তার করেছে।ওই কর্মকর্তার নাম মো. জসিম উদ্দিন। তিনি উপজেলা সদরের বাউফল ছালেহিয়া ফাজিল মাদ্রাসায় জেডিসি পরীক্ষা কেন্দ্রের দায়িত্বপ্রাপ্ত তদারক কর্মকর্তা।স্থানীয় বাসিন্দা, থানা-পুলিশ ও মামলার এজাহার সূত্রে জানা গেছে, ৮ নভেম্বর ছিল জেডিসি বাংলা প্রথম পত্রের পরীক্ষা। পরীক্ষা চলাকালে অনুমতি ছাড়াই আবদুল জব্বার ওই পরীক্ষা কেন্দ্রে ঢোকার চেষ্টা করেন। ওই সময় পুলিশ বাধা দিলে উভয়ের মধ্যে কথা-কাটাকাটি হয়। একপর্যায়ে মৎস্য কর্মকর্তা জসিম উদ্দিন এসে আবদুল জব্বারকে বের করে দেন। এতে তিনি ক্ষুব্ধ হন। পরীক্ষা শেষ করে ওই কর্মকর্তা তাঁর উপজেলা কার্যালয়ে যাওয়ার পথে এলোপাতাড়ি কিল-ঘুষি মেরে ও পিটিয়ে আহত করে।
