
কক্সবাজারের টেকনাফে জেলেদের জালে ধরা পড়েছে ১৬০ কেজি ওজনের একটি ভোল মাছ।জেলেরা জানান, উপজেলার সাবরাং ইউনিয়নের শাহপরীর দ্বীপের জালিয়াপাড়ার বাসিন্দা মোহাম্মদ আলমের মালিকানাধীন একটি নৌকায় করে চার জেলে আবদুর রশিদ, কামাল হোসেন, কালা মিয়া ও বদিউল আলম নাফ নদীর মোহনাসংলগ্ন নাইক্ষ্যংদিয়া এলাকায় ভোররাতে একটি বিহিঙ্গি জাল পাতেন। গতকাল বুধবার সকালে জাল তুলে ভোল মাছটি পাওয়া যায়। ১৬০ কেজি (চার মণ) ওজনের মাছটি ৬ ফুট লম্বা।জেলেরা জানান, মাছটি নিয়ে শাহপরীর দ্বীপের জালিয়াপাড়া ঘাটে ফিরে আসার পর উৎসুক মানুষের ভিড় জমে যায়।নৌকার মালিক মোহাম্মদ আলম জানান, তিনি প্রথমে মাছটির দাম হাঁকেন দুই লাখ টাকা। পরে টেকনাফের মাছ ব্যবসায়ী রুহুল আমিনসহ কয়েকজন ১ লাখ ২০ হাজার টাকায় মাছটি কিনে নেন। মাছটি হিমাগারে রাখা হয়েছে।ব্যবসায়ী রুহুল আমিন বলেন, বৃহস্পতিবার (আজ) টেকনাফের বড় মাছ বাজারে মাছটি কেটে বিক্রি করা হবে। প্রতি কেজি ১ হাজার ২০০ টাকা করে বিক্রির জন্য বিকেল থেকে পৌর এলাকায় মাইকিং করা হচ্ছে। এরই মধ্যে (বিকেল ছয়টা পর্যন্ত) ১১৩ কেজি মাছ আগাম বিক্রি হয়ে গেছে।স্থানীয় ব্যবসায়ী মোহাম্মদ কায়সার বলেন, এ রকম বড় মাছ গত ২০ বছরেও তিনি দেখেননি। ভোল মাছ খেতে খুবই সুস্বাদু। তাই তিন কেজি আগাম কিনে নিয়েছেন।টেকনাফ উপজেলা মৎস্য কর্মকর্তা সৈয়দ মো. হুমায়ুন মোর্শেদ বলেন, এ মাছ গভীর সাগরে পাওয়া যায়। নাফ নদীর মোহনায় সাধারণত পাওয়ার কথা নয়। মাছটি পথ হারিয়ে নাফ নদীর মোহনায় চলে আসায় জালে ধরা পড়েছে।
