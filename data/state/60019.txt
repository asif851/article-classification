
বিএনপির যুগ্ম মহাসচিব সালাহ উদ্দিন আহমদকে ভারত থেকে বাংলাদেশে ‘পুশব্যাক’ করা হতে পারে। আজ রোববার টাইমস অব ইন্ডিয়ার এক প্রতিবেদনে এ সংবাদ প্রকাশ করা হয়।ওই প্রতিবেদনে মেঘালয় পুলিশের ডিরেক্টর জেনারেল অব পুলিশ (ডিজিপি) রাজিব মেহতার বরাত দিয়ে বলা হয়, আদালত আদেশ দিলে সালাহ উদ্দিনকে ডাউকি সীমান্ত দিয়ে ভারতীয় সীমান্তরক্ষী বাহিনীর (বিএসএফ) মাধ্যমে বর্ডার গার্ড বাংলাদেশের (বিজিবি) কাছে হস্তান্তর করা হতে পারে।তবে ডিজিপি রাজিব মেহতা টাইমস অব ইন্ডিয়ার কাছে আরও বলেন, হাসপাতাল থেকে ছাড়া পেলে সালাহ উদ্দিনকে আইন অনুযায়ী আদালতে নিয়ে যাওয়া হবে। এর আগে একটি প্রতিবেদনে সালাহ উদ্দিনের সিঙ্গাপুরে যাওয়ার খবর প্রকাশিত হয়—এ প্রসঙ্গে জানতে চাইলে তিনি বলেন, তাঁর এভাবে সিঙ্গাপুরে যাওয়ার সুযোগ নেই। আদালতই এ ব্যাপারে সিদ্ধান্ত নেবে। তিনি আরও বলেন, পুলিশ এখনো তাঁকে জিজ্ঞাসাবাদ করতে পারেনি। কীভাবে তিনি কাগজপত্র ছাড়া ভারতে ঢুকলেন কিংবা কে তাঁকে এখানে নিয়ে এল; এসব বিষয়ে জিজ্ঞাসাবাদ করার জন্য তাঁকে নিজেদের হেফাজতে নিতে পারে পুলিশ।বিএনপির নেতা সালাহ উদ্দিন আহমদ ভারতের ‘ফরেনারস অ্যাক্ট’-এর ১৪ নম্বর ধারা অনুযায়ী আটক আছেন। এ আইন অনুযায়ী তাঁর পাঁচ বছর পর্যন্ত সাজা হতে পারে। গত ১১মে তাঁকে শিলংয়ের রাস্তা থেকে আটক করে পুলিশ। তিনি বর্তমানে শিলং সিভিল হাসপাতালে পুলিশি নিরাপত্তায় চিকিৎসাধীন আছেন।
