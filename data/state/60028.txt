
রাঙামাটির বাঘাইছড়ি উপজেলায় সপ্তম শ্রেণীর এক ছাত্রীর বাল্যবিবাহ বন্ধ করেছে পুলিশ।পুলিশ ও স্থানীয় সূত্র জানায়, সপ্তম শ্রেণীর ওই ছাত্রীর সঙ্গে মুন্সিগঞ্জের শ্রীনগর উপজেলার মো. সুমনের (২২) বিয়ের দিন ধার্য করা হয় রোববার (আজ)। খবর পেয়ে পুলিশ শুক্রবার রাত সাড়ে নয়টার দিকে ওই মেয়ের বাড়ি গিয়ে তার অভিভাবকদের বিয়ের আয়োজন বন্ধ করতে বলে।স্থানীয় ওয়ার্ড কাউন্সিলর মো. আলী বলেন, মেয়ে প্রাপ্তবয়স্ক না হওয়ায় বিয়ে বন্ধ করে দেওয়া হয়।বাঘাইছড়ি থানার ভারপ্রাপ্ত কর্মকর্তা (ওসি) মো. আজিজুল হক বলেন, ‘আমাদের কাছে খবর আসে সপ্তম শ্রেণীর এক ছাত্রীর বিয়ের আয়োজন চলছে। পরে মেয়ের বাড়ি গিয়ে দেখা যায়, বাড়ির সামনে তোরণ তৈরির কাজ প্রায় শেষ। এ ছাড়া বাড়ির আশপাশ সাজানোর কাজ চলছে।’
