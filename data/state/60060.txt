
টাঙ্গাইলের মধুপুরে গতকাল শনিবার ঘোড়দৌড় প্রতিযোগিতার আয়োজন করা হয়। গ্রামবাংলার ঐতিহ্য ও সংস্কৃতি ধরে রাখতে স্থানীয় বঙ্গবন্ধু ক্লাব মধুপুর পৌর শহরের আকাশী দামপাড়া গ্রামে এই প্রতিযোগিতার আয়োজন করে।
এ প্রতিযোগিতায় দেশের প্রায় ১২টি জেলার শতাধিক ঘোড়সওয়ার অংশ নেন। প্রতিযোগিতার ৯টি বিভাগে মোট ২৭ জন বিজয়ীকে রেফ্রিজারেটর, টেলিভিশনসহ বিভিন্ন পুরস্কার দেওয়া হয়। এই প্রতিযোগিতা দেখতে আকাশী দামপাড়া গ্রামে কয়েক শ মানুষ সমবেত হয়।
প্রতিযোগিতায় প্রধান অতিথি হিসেবে উপস্থিত ছিলেন সাবেক মন্ত্রী ও আওয়ামী লীগের সভাপতিমণ্ডলীর সদস্য মো. আব্দুর রাজ্জাক। ক্লাবের সভাপতি আবদুল বারী অনুষ্ঠানে সভাপতিত্ব করেন। সমাপনী অনুষ্ঠানে মধুপুর উপজেলা পরিষদের চেয়ারম্যান সরোয়ার আলম খান, মধুপুর উপজেলা নির্বাহী কর্মকর্তা রমেন্দ্র নাথ বিশ্বাস, মধুপুর পৌর মেয়র মো. মাসুদ পারভেজ, উপজেলা আওয়ামী লীগের সভাপতি খন্দকার শফিউদ্দিন প্রমুখ উপস্থিত ছিলেন।
