
হবিগঞ্জের নবীগঞ্জ উপজেলার দিনারপুর থেকে পাওয়া সেই বুদ্ধিপ্রতিবন্ধী শিশুটির (১২) পরিচয় মিলেছে৷ তার নাম আরিফুল হক৷ গত মঙ্গলবার হবিগঞ্জ আমলি আদালতে আরিফুলের সঙ্গে তার মা সাজু বেগমের দেখা হয়েছে৷এলাকার অনেকে জানান, গত ১৪ জানুয়ারি দিনারপুর এলাকার লোকজন আরিফুলকে পেয়ে গোপলার বাজার পুলিশ তদন্তকেন্দ্রে হস্তান্তর করেন৷ পরদিন পুলিশ হবিগঞ্জ আদালতে নিয়ে আসে শিশুটিকে। আদালতের বিচারিক হাকিম রশিদ আহমেদ শিশুটিকে গাজীপুরের টঙ্গীতে অবস্থিত সমাজসেবা অধিদপ্তরের শিশু-কিশোর উন্নয়ন কেন্দ্রে রাখার নির্দেশ দেন। এত দিন শিশুটি এ কেন্দ্রেই ছিল।১৮ এপ্রিল ‘চার মাসেও মেলেনি শিশুটির পরিচয়’ শিরোনামে প্রথম আলোয় প্রতিবেদন ছাপা হয়। এর সূত্র ধরে ২২ এপ্রিল মৌলভীবাজারের জুড়ী সদর উপজেলার সাজু বেগম হবিগঞ্জ জ্যেষ্ঠ বিচারিক হাকিম-১-এর আদালতে আবেদন করেন। তিনি আদালতকে জানান, তিনি চট্টগ্রামে চাকরি করেন। সেখানে থাকা অবস্থায় তাঁর ছেলে আরিফুল হারিয়ে যায়। এ বিষয়ে তিনি চট্টগ্রাম কোতোয়ালি থানায় সাধারণ ডায়েরি (জিডি) করেন। বিচারক রশিদ আহমেদ চট্টগ্রাম ও জুড়ী থানাকে বিষয়টি তদন্তের নির্দেশ দেন। উভয় থানার তদন্ত প্রতিবেদন সাজু বেগমের পক্ষে যায়।পরে গতকাল বুধবার হবিগঞ্জ আমিল আদালত-৫-এ হাজির করা হয় শিশু আরিফুলকে। পাশাপাশি তার মা সাজু বেগমও হাজির হন। এ সময় আরিফুল মাকে দেখেই জড়িয়ে ধরে৷
