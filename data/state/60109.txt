
বিএনপির স্থায়ী কমিটির সদস্য ও সাংসদ সালাউদ্দিন কাদের চৌধুরীর (সাকা) আইনজীবী ফখরুল ইসলামের কার্যালয়ে তল্লাশি চালিয়েছে ঢাকা মহানগর গোয়েন্দা পুলিশ (ডিবি)। সেখান থেকে ডিবি কম্পিউটারের দুটি সিপিইউ, একটি প্রিন্টার ও ৫০/৬০টি সিডি জব্দ করেছে।
আজ শুক্রবার বেলা দুইটা থেকে বিকেল চারটা পর্যন্ত রাজধানীর কাকরাইলে ফখরুল ইসলামের কার্যালয়ে তল্লাশি চালায় ডিবি।
কার্যালয়ের কর্মচারীরা জানান, বেলা দুইটার দিকে ডিবি পুলিশের ৫০ জনের বেশি সদস্য কার্যালয়ের ভেতরে ঢোকেন। তাঁদের মধ্যে কয়েকজন সাদা পোশাকেও ছিলেন। কার্যালয়ের বাইরে ডিবি পুলিশ লাইন ধরে দাঁড়িয়ে ছিল। ভেতরে তিনজন ঢোকেন। এরপর তাঁরা তল্লাশি চালান।
কার্যালয়ের কর্মচারীরা আরও জানান, ডিবি পুলিশের সদস্যরা ফখরুল ইসলামের কক্ষে ঢুকলেও সেখান থেকে কিছু জব্দ করেননি। তাঁরা জুনিয়র আইনজীবীর কক্ষ থেকে দুটি সিপিইউ, প্রিন্টার ও সিডি জব্দ করেছেন। ঢাকা মহানগর পুলিশের গণমাধ্যম শাখার উপকমিশনার মাসুদুর রহমান তল্লাশি অভিযানের সত্যতা নিশ্চিত করেছেন।
