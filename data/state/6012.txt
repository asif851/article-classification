
২৪ আগস্ট থেকে পর্যায়ক্রমে নিবন্ধিত ৪০টি রাজনৈতিক দলের সঙ্গে সংলাপে বসবে নির্বাচন কমিশন (ইসি)। ইতিমধ্যে ১২টি দলের সঙ্গে সংলাপের সময়সূচি চূড়ান্ত করা হয়েছে।
ইসি সচিবালয়ের ভারপ্রাপ্ত সচিব হেলালুদ্দীন আহমদ আজ রোববার বাসসকে জানান, ইসিতে নিবন্ধিত ৪০টি রাজনৈতিক দলের মধ্যে ১২টি দলের সঙ্গে সংলাপের সময়সূচি চূড়ান্ত হয়েছে। এর মধ্যে ঈদের আগে ২৪ আগস্ট থেকে ছয়টি দলের সঙ্গে সংলাপ হবে। রাজনৈতিক দলগুলোর কাছে আমন্ত্রণপত্র পাঠানো হয়েছে। ঈদের পরে ১০ সেপ্টেম্বর থেকে আবার সংলাপ শুরু হবে। ঈদের পর ছয়টি দলের সঙ্গে সংলাপের সময়সূচিও চূড়ান্ত হয়েছে। রোববার ছয়টি দলের কাছে সংলাপের আমন্ত্রণপত্র পাঠানো হয়েছে।
নিবন্ধিত দলগুলোর মধ্য থেকে নিবন্ধনক্রম অনুযায়ী শেষের দিক থেকে পর্যায়ক্রমে দলগুলোকে সংলাপের জন্য আমন্ত্রণ জানানো হয়েছে। প্রতিদিন দুটি দলের সঙ্গে সংলাপ হবে ইসির। প্রতিটি দলের ১০ জন করে প্রতিনিধিকে সংলাপে আমন্ত্রণ জানানো হয়েছে।
ইসি সচিব জানান, ঈদের আগে ২৪ আগস্ট বেলা ১১টায় বাংলাদেশ ন্যাশনালিস্ট ফ্রন্ট (বিএনএফ), বেলা তিনটায় বাংলাদেশ সাংস্কৃতিক মুক্তিজোট (মুক্তিজোট), ২৮ আগস্ট বেলা ১১টায় বাংলাদেশ মুসলিম লীগ-বিএমএল, বেলা তিনটায় খেলাফত মজলিশ, ৩০ আগস্ট বেলা ১১টায় বাংলাদেশ বিপ্লবী ওয়ার্কার্স পার্টি, বেলা তিনটায় জাতীয় গণতান্ত্রিক পার্টি-জাগপার সঙ্গে সংলাপ হবে।
ঈদের পর ১০ সেপ্টেম্বর বেলা ১১টায় বাংলাদেশ ইসলামী ফ্রন্ট, বেলা তিনটায় ইসলামী আন্দোলন বাংলাদেশ, ১২ সেপ্টেম্বর বেলা ১১টায় বাংলাদেশ খেলাফত মজলিশ, বেলা তিনটায় ইসলামী ঐক্যজোট, ১৪ সেপ্টেম্বর সকাল ১০টায় কল্যাণ পার্টি ও বেলা তিনটায় ইসলামিক ফ্রন্ট বাংলাদেশের সঙ্গে ইসি সংলাপে বসবে বলেও জানান হেলালুদ্দীন আহমদ।
একাদশ জাতীয় সংসদ নির্বাচন সামনে রেখে গত ৩১ জুলাই সুশীল সমাজের প্রতিনিধিদের সঙ্গে সংলাপের মধ্য দিয়ে নির্বাচন বিশেষজ্ঞসহ অংশীজনদের সঙ্গে ধারাবাহিক সংলাপ শুরু করে নির্বাচন কমিশন। পরে ১৬ ও ১৭ আগস্ট গণমাধ্যম প্রতিনিধিদের সঙ্গে কমিশন সংলাপে বসে। এই দুই দিনে অর্ধশত গণমাধ্যম প্রতিনিধির কাছ থেকে কমিশন বিভিন্ন পরামর্শ গ্রহণ করে।
হেলালুদ্দীন আহমদ বলেন, গণমাধ্যম ব্যক্তিত্ব ও সুশীল সমাজের কাছ থেকে একাদশ জাতীয় সংসদ নির্বাচন সুষ্ঠুভাবে পরিচালনা এবং কমিশনের কর্মপরিকল্পনা বাস্তবায়ন বিষয়ে অনেক গুরুত্বপূর্ণ পরামর্শ পাওয়া গেছে। নির্বাচনী ব্যবস্থাপনা শক্তিশালীকরণে এসব পরামর্শ কমিশনকে সহায়তা করবে। তিনি বলেন, ২৪ আগস্ট থেকে যে রাজনৈতিক দলগুলোর সঙ্গে সংলাপ শুরু হচ্ছে, তাদের সামনে সুশীল সমাজ ও গণমাধ্যম প্রতিনিধিদের কাছ থেকে প্রাপ্ত পরামর্শ ও সুপারিশগুলো উপস্থাপন করা হবে।
