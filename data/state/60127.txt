
‘অনেকেই আসছেন, গরু দেখছেন ও দাম জানতে চাইছেন। কিন্তু দাম শুনেই চলে যাচ্ছেন।’ হাটের অবস্থা সম্পর্কে জানতে চাইলে বললেন মো. রাশেদ। চুয়াডাঙ্গা থেকে ১২টি গরু নিয়ে উত্তরার ১২ নম্বরের অস্থায়ী পশুর হাটে এসেছেন তিনি।
রাশেদের কথার সত্যতা মিলল ৩০০ ফুট সড়ক-সংলগ্ন পশুর হাট ও উত্তরা ১২ নম্বর সেক্টরের খালপাড় থেকে ১৫ নম্বর সেক্টরের গোলচত্বর পর্যন্ত অস্থায়ী পশুর হাটে গিয়ে। গতকাল সোমবারবিকেলে ওই দুটি হাটে গিয়ে দেখা যায়, ট্রাকে করে গরু আসছে। যদিও এরই মধ্যে হাটে গরু রাখার জায়গা ভরে গেছে। কিছু ক্রেতা হাটে আসছেন। হাট ঘুরে ঘুরে তাঁরা গরু দেখছেন। দাম জিজ্ঞেস করছেন। তবে খুব কম ক্রেতাই ব্যবসায়ীদের সঙ্গে দরদাম করছেন। হাটে আসা বেশির ভাগ ক্রেতাই দাম শুনেই চলে যাচ্ছেন।
উত্তরা ১২ নম্বরের হাটে কথা হয় পাবনা থেকে চারটি গরু নিয়ে আসা আবদুল আলীমের সঙ্গে। তিনি হাটে এসেছেন দুই দিন আগে। তাঁর আনা চারটি গরুর একটিও বিক্রি হয়নি। গরুগুলোর একটি দেখিয়ে আবদুল আলীম বলেন, ‘এর মাংস ১০ মণের মতো হবে। তিন লাখ টাকায় বেচব বলে ঠিক করেছি। কিন্তু দাম উঠেছে মাত্র দুই লাখ। এই দামে গরু বেচলে তো বাড়ি ফিরতে পারব না।’
চুয়াডাঙ্গা থেকে আসা রাশেদ তাঁর বড় গরুটির দাম হাঁকছেন চার লাখ টাকা। কিন্তু ক্রেতারা দাম না বলেই চলে যাচ্ছেন।
হাটে গরু নিয়ে আসা ব্যবসায়ীদের ধারণা, কাল-পরশুর মধ্যেই হাট জমে উঠবে। ভারতীয় গরু না এলে ভালো দাম পাওয়ার আশা তাঁদের।
বেচাবিক্রি সেভাবে শুরু না হলেও হতাশ নন একই হাটে সাতটি গরু নিয়ে আসা পাবনার হারুনুর রশীদ। তিনি বলেন, ‘হাট জমে ওঠেনি, বিক্রিও হয়নি। তবে আশা করছি, আগামী বৃহস্পতিবারের মধ্যেই বাজার জমে উঠবে। শুক্রবার জুমার নামাজের পরও অনেকে কোরবানির পশু কিনতে বের হবেন।’
৩০০ ফুট সড়ক-সংলগ্ন হাটে কোরবানির পশু কিনতে আসা মো. রুম্মান শেখ বলেন, ‘আজ প্রথম হাটে এলাম। ঘুরে দেখছি, দাম শুনছি। মানানসই দাম পেলে আজই গরু কিনে নিব।’ রুম্মানের দাবি, ‘ব্যবসায়ীরা ন্যায্য মূল্যের অনেক বেশি দাম হাঁকছেন। কিছু ব্যবসায়ীর হাঁকানো দাম শুনে আর কিছু বলতে ইচ্ছা হয় না।’
তবে গরুর দাম নিয়ে বিক্রেতারা বললেন অন্য কথা। কুষ্টিয়া থেকে ৩০০ ফুট সড়কের হাটে গরু নিয়ে আসা টুটুল হোসেন বলেন, ‘গরুর মাংসের দাম বাড়ার পর বাছুরের দাম বেড়ে গেছে। ফলে আমাদের অনেক বেশি দাম দিয়ে বাছুর কিনে তা পালতে হয়েছে। তা ছাড়া গরু পালনের খরচ তো আছেই। বর্তমানে বাজারেও সবকিছুর দাম বাড়তি। তাহলে আমরা কীভাবে কম দামে গরু বিক্রি করব।’ টুটুল হোসেনের দাবি, সব খরচ বাদে গরুপ্রতি পাঁচ-ছয় হাজার টাকা লাভ থাকলেই ব্যবসায়ীরা গরু বিক্রি করে দেন।
