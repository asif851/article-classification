
আগামী ৫ জানুয়ারি অনুষ্ঠেয় দশম জাতীয় সংসদ নির্বাচনে পর্যবেক্ষক পাঠাচ্ছে না ইউরোপীয় ইউনিয়ন (ইইউ)। সব দলের অংশগ্রহণে একটি স্বচ্ছ ও বিশ্বাসযোগ্য নির্বাচনের পরিবেশ তৈরি না হওয়ায় ২৮ দেশের জোট এ সিদ্ধান্ত নিয়েছে।
ইইউর পররাষ্ট্রবিষয়ক ও নিরাপত্তা নীতিমালা-সংক্রান্ত জ্যেষ্ঠ প্রতিনিধি ক্যাথরিন অ্যাস্টনের মুখপাত্র আজ শুক্রবার এক বিবৃতিতে এ সিদ্ধান্তের কথা জানান। ব্রাসেলসে ইইউ সদর দপ্তর থেকে বিবৃতিটি প্রচার করা হয়েছে।
মুখপাত্র বলেন, নানামুখী প্রয়াস, বিশেষ করে সর্বশেষ জাতিসংঘের উদ্যোগ সত্ত্বেও সব দলের অংশগ্রহণে একটি স্বচ্ছ ও বিশ্বাসযোগ্য নির্বাচনের প্রয়োজনীয় শর্ত পূরণে রাজনৈতিক পক্ষগুলোর ব্যর্থতার নিন্দা জানিয়েছেন ইউরোপীয় কমিশনের ভাইস প্রেসিডেন্ট ক্যাথরিন অ্যাস্টন। তিনি সব পক্ষকে সহিংসতা থেকে বিরত থাকার আহ্বান জানিয়েছেন এবং বাংলাদেশের জনগণের রাজনৈতিক মত প্রকাশের অধিকরের প্রতি শ্রদ্ধা জানাতে রাজনৈতিক নেতৃত্বকে উত্সাহ জুগিয়েছেন।
সব দলের অংশগ্রহণে একটি স্বচ্ছ ও বিশ্বাসযোগ্য নির্বাচনের পথ সুগম করার মতো রাজনৈতিক পরিস্থিতি থাকলেই নির্বাচনে পর্যবেক্ষক পাঠাতে তৈরি আছে ইইউ।
