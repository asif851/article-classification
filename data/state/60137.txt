
বরেণ্য শিক্ষাবিদ, মহান মুক্তিযুদ্ধের অন্যতম সংগঠক ও প্রেরণাদাতা অধ্যাপক খান সারওয়ার মুরশিদের তৃতীয় মৃত্যুবার্ষিকী আজ। অধ্যাপক মুরশিদ ছিলেন বাংলাদেশের বুদ্ধিবৃত্তিক জগতের এক অনন্য প্রতিভা। ভাষা আন্দোলন, ছয় দফা ও মুক্তিযুদ্ধসহ বাংলাদেশের সব রাজনৈতিক ও সাংস্কৃতিক আন্দোলনে প্রথম সারিতে থেকে প্রেরণা জুগিয়েছেন তিনি।অধ্যাপক খান সারওয়ার মুরশিদ ১৯৬১ সালে রবীন্দ্রনাথের জন্মশতবার্ষিকী উদ্যাপন করে এ দেশে রবীন্দ্র চর্চার দ্বার উন্মোচন করেছিলেন। তিনি ঢাকা বিশ্ববিদ্যালয়ের শিক্ষক সমিতির সাধারণ সম্পাদক থাকাকালে প্রধানমন্ত্রী তাজউদ্দীন আহমদের উপদেষ্টা, মুক্তিযুদ্ধকালীন ও পরবর্তী সময়ে মুজিবনগর কমিশনের সদস্য ছিলেন। এ ছাড়া পোল্যান্ড ও হাঙ্গেরিতে বাংলাদেশের রাষ্ট্রদূতসহ বিভিন্ন গুরুত্বপূর্ণ দায়িত্ব পালন করেছেন। তিনি টিআইবির চেয়ারম্যান ছিলেন।মৃত্যুবার্ষিকী উপলক্ষে আজ মঙ্গলবার বেলা ১১টায় মিরপুর বুদ্ধিজীবী কবরস্থানে তাঁর কবরে পুষ্পস্তবক অর্পণ, দোয়া ও দুস্থদের মধ্যে খাবার বিতরণ করা হবে।এ ছাড়া বিকেল চারটায় সমাজ-রূপান্তর অধ্যয়ন কেন্দ্র ও তাঁর পরিবারের পক্ষ থেকে বাংলা একাডেমির কবি শামসুর রাহমান সেমিনার কক্ষে অধ্যাপক খান সারওয়ার মুরশিদ স্মারক বক্তৃতার আয়োজন করা হয়েছে। ঢাকা বিশ্ববিদ্যালয়ের ইমেরিটাস অধ্যাপক সিরাজুল ইসলাম চৌধুরী স্মারক বক্তৃতা দেবেন। মরহুমের পরিবারে পক্ষ থেকে সবাইকে এ কর্মসূচিতে অংশগ্রহণ করতে অনুরোধ জানানো হয়েছে। বিজ্ঞপ্তি।
