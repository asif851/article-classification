
কুমিল্লার আদর্শ সদর উপজেলার নিশ্চিন্তপুর এলাকা থেকে একটি বিদেশি পিস্তল, দুটি গুলি, একটি ছুরি ও একটি মোটরসাইকেলসহ দুজনকে গ্রেপ্তার করা হয়েছে। গত সোমবার দিবাগত রাতে তাঁদের গ্রেপ্তার করা হয়। গ্রেপ্তারকৃতরা হলেন কুমিল্লা নগরের সংরাইশ এলাকার আবু তাহের (২৮) ও কাপ্তানবাজার এলাকার সহিদুল ইসলাম (২০)। জেলা গোয়েন্দা (ডিবি) পুলিশের এসআই সহিদুল ইসলাম ও এসআই শাহ কামাল আকন্দ বলেন, তাহের ও সহিদুলের নেতৃত্বে ১০-১২ জনের একটি ডাকাত দল দীর্ঘদিন ধরে ডাকাতি করে আসছিল। তারা সম্প্রতি নগরের ছাতিপট্টির একটি বেসরকারি ব্যাংক থেকে এক ব্যক্তির ওঠানো ১০ লাখ টাকা ও পদুয়ার বাজার এলাকার এক ব্যক্তির দেড় লাখ টাকা ছিনতাই করে। ব্যাংকের সিসি ক্যামেরার ফুটেজ দেখে পুলিশ বিষয়টি নিশ্চিত হয়।
