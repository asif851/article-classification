
মেডিকেলে ভর্তির সব কোচিং সেন্টার আজ মঙ্গলবার থেকে আগামী শুক্রবার পর্যন্ত বন্ধ রাখার নির্দেশ দিয়েছে স্বাস্থ্য মন্ত্রণালয়। মন্ত্রণালয় থেকে গতকাল সোমবার এ-সংক্রান্ত একটি নির্দেশ জারি করা হয়েছে।আগামী ২৪ অক্টোবর (শুক্রবার) ২০১৪-১৫ শিক্ষাবর্ষে সরকারি-বেসরকারি মেডিকেল ও ডেন্টাল ইউনিটের এমবিবিএস ও বিডিএস ভর্তি পরীক্ষা একযোগে অনুষ্ঠিত হবে।স্বাস্থ্য মন্ত্রণালয় বলছে, ওই পরীক্ষায় স্বচ্ছতা নিশ্চিত করতে ২১-২৪ অক্টোবর এই চার দিন মেডিকেলে ভর্তির সব কোচিং সেন্টার বন্ধ রাখার নির্দেশ দেওয়া হয়েছে।মন্ত্রণালয়ের জারি করা নির্দেশনায় উল্লেখ করা হয়েছে, বিভিন্ন কোচিং সেন্টার, দুর্নীতবাজচক্র ও কুচক্রীমহল মেডিকেল ও ডেন্টালে ভর্তি পরীক্ষার শতভাগ ‘কমন সাজেশন’ দেওয়ার কথা বলছে বলে অভিযোগ রয়েছে। মেডিকেল-ডেন্টালে ভর্তি করিয়ে দেওয়ার ব্যাপারে প্রতিশ্রুতি দিয়ে শিক্ষার্থী ও অভিভাবকদের কাছ থেকে এই চক্রটি টাকা হাতিয়ে নিচ্ছে বলেও অভিযোগ রয়েছে।স্বাস্থ্য মন্ত্রণালয় বলছে, এ অবস্থায় এই পরীক্ষায় ‘অধিকতর স্বচ্ছতা’ আনার জন্য ২১ থেকে ২৪ অক্টোবর পর্যন্ত মেডিকেলে ভর্তির সব কোচিং সেন্টার বন্ধ রাখার ব্যাপারে প্রয়োজনীয় নির্দেশনা দেওয়া হয়েছে।
