
সরকারের অনুমতি না নিয়ে যেসব বিদেশি চিকিৎসক প্রাইভেট প্র্যাকটিস করছেন, তাঁদের বিরুদ্ধে ব্যবস্থা নিচ্ছে সরকার। আজ সোমবার সংসদের প্রশ্নোত্তর পর্বে স্বাস্থ্যমন্ত্রী মোহাম্মদ নাসিম এ তথ্য জানিয়েছেন।
এ সম্পর্কে দিদারুল আলমের লিখিত প্রশ্নের জবাবে স্বাস্থ্যমন্ত্রী জানান, বিদেশি চিকিৎসকদের প্রাইভেট প্র্যাকটিসের বিষয়ে সরকার পদক্ষেপ গ্রহণ করছে। কোনো বিদেশি চিকিৎসককে বাংলাদেশে কাজ করতে হলে তাঁকে প্রথমে সরকারের কাছে আবেদন করতে হবে। তারপর বিএমডিসি থেকে সাময়িক নিবন্ধন নিয়ে তা স্বাস্থ্য মন্ত্রণালয়ে জমা দিতে হবে। মন্ত্রণালয়ের অনুমোদনের পর বিদেশি চিকিৎসক প্রাইভেট প্র্যাকটিস করতে পারবেন।
এ কে এম মাইদুল ইসলামের প্রশ্নের জবাবে স্বাস্থ্যমন্ত্রী বলেন, বিভিন্ন হাসপাতালে চিকিৎসকের অবহেলায় রোগীর মৃত্যু হয়, কিছু কিছু ক্ষেত্রে এমন অভিযোগ রয়েছে। সরকারি নিয়ম অনুযায়ী এঁদের বিরুদ্ধে শাস্তিমূলক ব্যবস্থা নেওয়া হয়।
সুকুমার রঞ্জন ঘোষের প্রশ্নের জবাবে সংস্কৃতিমন্ত্রী আসাদুজ্জামান নূর বলেন, দেশে মাতৃভাষাভাষী মানুষের সংখ্যা ৯৮ দশমিক ৮২ শতাংশ। ১ দশমিক ১৮ শতাংশ লোক অন্য ভাষাভাষী।
মুহিবুর রহমানের (মানিক) প্রশ্নের জবাবে ধর্মমন্ত্রী মতিউর রহমান জানান, অনিয়মের দায়ে আটটি হজ এজেন্সির নিবন্ধন বাতিল করা হয়েছে। এ ছাড়া বেশ কয়েকটি এজেন্সিকে জরিমানা করা হয়েছে। এ ছাড়াও সৌদি সরকারের অভিযোগের ভিত্তিতে জরিমানাসহ ২০টি এজেন্সির লাইসেন্স স্থগিত এবং ১৮টি এজেন্সির জরিমানা ছাড়া লাইসেন্স স্থগিত করা হয়েছে।
এ কে এম শাহজাহান কামালের প্রশ্নের জবাবে নৌমন্ত্রী শাজাহান খান বলেন, দেশে মোট ১০ হাজার ১৪৩টি নিবন্ধিত নৌযান রয়েছে। তা সত্ত্বেও লঞ্চ মালিকেরা কর্তৃপক্ষের অগোচরে ফিটনেসবিহীন লঞ্চ পরিচালনা করে থাকতে পারেন। প্রতিটি বন্দরে ঈদের আগে-পরে মনিটরিং ব্যবস্থা জোরদারের লক্ষ্যে নৌপরিবহন মন্ত্রণালয় ‘ঈদ প্যাসেঞ্জার ম্যানেজমেন্ট’ নামে একটি পরিকল্পনা গ্রহণ করেছে।
নূর-ই-হাছনা লিলি চৌধুরীর এক প্রশ্নের জবাবে মন্ত্রী জানান, সমুদ্র পরিবহন অধিদপ্তরের দেওয়া সনদ অনুযায়ী ডুবে যাওয়া এমভি পিনাক-৬ লঞ্চটির যাত্রী ধারণক্ষমতা ছিল ৮৫ জন। বিভিন্ন তথ্য মতে লঞ্চটিতে আনুমানিক ১৫০ থেকে ২২০ জন যাত্রী ছিল।
প্রশ্নোত্তর পর্বের আগে ডেপুটি স্পিকার ফজলে রাব্বি মিয়ার সভাপতিত্বে বিকেল পাঁচটার পর সংসদের অধিবেশন শুরু হয়।
