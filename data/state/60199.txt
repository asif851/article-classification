
নাফ নদী পার হয়ে মিয়ানমার থেকে অবৈধভাবে বাংলাদেশে অনুপ্রবেশকালে সে দেশের ১৪৬ জন নাগরিককে আটক করেছে বর্ডার গার্ড বাংলাদেশ (বিজিবি)। পরে তাদের একই পয়েন্ট দিয়ে মিয়ানমারে ফেরত পাঠানো হয়। আজ শুক্রবার ভোর ৪টা থেকে ৫টার মধ্যে কক্সবাজারের টেকনাফ উপজেলায় এ ঘটনা ঘটে।
টেকনাফ ২ বিজিবির অধিনায়ক মেজর শরিফুল ইসলাম জমাদ্দার ১৪৬ জনকে ফেরত পাঠানোর তথ্যের সত্যতা নিশ্চিত করেছেন। তিনি বলেন, গত ১১ আগস্ট মিয়ানমারের রাখাইন রাজ্যে সে দেশের সেনা মোতায়েনকে কেন্দ্র করে রোহিঙ্গা জনগোষ্ঠীর কয়েকজন বাংলাদেশে অনুপ্রবেশের চেষ্টা চালায়। এর পর থেকে বিজিবি কোস্টগার্ডের সমন্বয়ে সীমান্তে নিরাপত্তা জোরদার করা হয়। সীমান্ত এলাকার বিভিন্ন পয়েন্টে বিজিবি সতর্ক অবস্থায় রয়েছে।
