
তিতুমীর কলেজের ছাত্র সিদ্দিকুর রহমান বাঁ চোখে আদৌ দেখবেন কি না বা কতটুকু দেখবেন, তা নিশ্চিত হতে আরও চার থেকে ছয় সপ্তাহ অপেক্ষা করতে হবে। ভারতের চেন্নাইয়ের শংকর নেত্রালয়ে শুক্রবার অস্ত্রোপচার শেষে গতকাল শনিবার তাঁর চোখের ব্যান্ডেজ খোলা হয়।
সিদ্দিকুরের বন্ধু ও সহপাঠী শেখ ফরিদ প্রথম আলোকে বলেন, সিদ্দিকুরের সঙ্গে থাকা জাতীয় চক্ষুবিজ্ঞান ইনস্টিটিউট ও হাসপাতালের চিকিৎসক জাহিদ আহসান জানিয়েছেন যে দেশে অস্ত্রোপচারের পর সিদ্দিকুর বাঁ চোখের এক পাশ দিয়ে আলোর উপস্থিতি টের পাচ্ছেন। কিন্তু চেন্নাই যাওয়ার পর সেই আলো আর দেখছিলেন না। গতকালের অস্ত্রোপচারের পর এখন আবার সিদ্দিকুর বলছেন, চোখের এক পাশ থেকে আলোর উপস্থিতি টের পাচ্ছেন। তিনি কতটুকু দেখবেন বা আদৌ দেখবেন কি না, তা জানতে আরও চার থেকে ছয় সপ্তাহ সময় অপেক্ষা করতে হবে।
শেখ ফরিদ আরও বলেন, সিদ্দিকুর, তাঁর সঙ্গে থাকা বড় ভাই নায়েব আলী ও চিকিৎসক জাহিদ আহসান ১১ আগস্ট ফিরে আসতে পারেন। এরপর সিদ্দিকুর ডাক্তারের দেওয়া কিছু ওষুধ দেশে ফিরে ব্যবহার করবেন।
ঢাকা বিশ্ববিদ্যালয়ের অধিভুক্ত রাজধানীর সাত সরকারি কলেজের পরীক্ষার তারিখ ও সময়সূচি ঘোষণার দাবিতে গত ২০ জুলাই শাহবাগে আন্দোলনে গিয়ে ‘পুলিশের কাঁদানে গ্যাসের শেলের’ আঘাতের সিদ্দিকুরের দুই চোখ ক্ষতিগ্রস্ত হয়। 
