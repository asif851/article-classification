
ব্যস্ত সড়কে জনসমক্ষে কয়েকজন রিকশাযাত্রীর দিকে আগ্নেয়াস্ত্র তাক করে হুমকি দিয়েছেন প্রাইভেট কারের এক যাত্রী। গতকাল রোববার রাজধানীর জাতীয় প্রেসক্লাবসংলগ্ন মোড়ে এ ঘটনা ঘটে। ঘটনার পর অস্ত্র তাককারী ব্যক্তিকে থানায় নিয়ে যায় পুলিশ। পরে এ ঘটনায় শাহবাগ থানায় একটি সাধারণ ডায়েরি (জিডি) করেছেন রিকশাযাত্রীদের একজন। অস্ত্র তাক করা ব্যক্তির নাম মফিজুল ইসলাম (৫৮)। প্রাইভেট কারটির মালিক তিনি। প্রত্যক্ষদর্শীরা জানান, গতকাল বিকেল পাঁচটার দিকে প্রেসক্লাবসংলগ্ন মোড়ে পেছন দিক থেকে একটি প্রাইভেট কার একটি রিকশাকে ধাক্কা দেয়। এতে রিকশার একটি চাকা বেঁকে যায়। তখন কারের পেছনের আসনে থাকা মফিজুল গাড়ি থেকে বের হয়ে আসেন। বের হয়ে আসেন তাঁর চালকও। মফিজুল প্রথমে তাঁর নিজের চালককে কয়েকটি চড় মারেন। এরপর রিকশাওয়ালাকে গালিগালাজ করতে থাকেন। রিকশাওয়ালা নির্দোষ হওয়া সত্ত্বেও তাঁকে গালিগালাজ করার প্রতিবাদ করেন রিকশার তিন যাত্রী। এ নিয়ে মফিজুলের সঙ্গে রিকশাযাত্রীদের বাগ্বিতণ্ডা হয়। তখন মফিজুল নিজেকে মুক্তিযোদ্ধা পরিচয় দিয়ে পরিচয়পত্র দেখাতে থাকেন। রিকশাযাত্রীরা তাঁকে পাল্টা জবাব দেন, পরিচয়পত্র দেখে তাঁদের লাভ কী। তখন তিনি তাঁদের বলেন, ‘তাইলে তোদের আসল জিনিস দেখাই।’ এই বলে প্রাইভেট কারের ভেতর থেকে তিনি একটি আগ্নেয়াস্ত্র বের করে রিকশাযাত্রীদের দিকে তাক করে মেরে ফেলার হুমকি দেন। তখন আশপাশে থাকা পুলিশ ও লোকজন ঘটনাস্থলে উপস্থিত হন। পরে মফিজুলকে পুলিশ শাহবাগ থানায় নিয়ে যায়। ঘটনার ব্যাপারে জানতে চাইলে শাহবাগ থানার কর্তব্যরত কর্মকর্তা উপপরিদর্শক (এসআই) সুব্রত গুলদার জিডির সত্যতা নিশ্চিত করেন। তবে অস্ত্র তাককারী মফিজুল থানা থেকে বাসায় চলে গেছেন বলে জানান তিনি। অস্ত্রটি লাইসেন্স করা কি না, জানতে চাইলে সুব্রত বলেন, ‘তা আমি জানি না।’
