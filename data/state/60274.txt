
বঙ্গবন্ধুকে ‘ব্যর্থ’ রাজনীতিক বলায় বিএনপির সিনিয়র ভাইস চেয়ারম্যান তারেক রহমানকে ‘ছাগল’ ও ‘পিগমি’ বলে অভিহিত করেছেন কৃষিমন্ত্রী মতিয়া চৌধুরী।আজ শনিবার বিকেলে বঙ্গবন্ধু অ্যাভিনিউয়ে ঢাকা মহানগর দক্ষিণ মহিলা লীগের এক দোয়া মাহফিলে মতিয়া এ মন্তব্য করেন। শেখ হাসিনার স্বদেশ প্রত্যাবর্তন দিবস উপলক্ষে এ দোয়া মাহফিলের আয়োজন করা হয়।মতিয়া চৌধুরী বলেন, ‘বঙ্গবন্ধু দেশটা গড়েছিল বলেই এসব ছাগলগুলো এখন কথা বলার সুযোগ পাচ্ছে। ওই সব পিগমিদের (পিগমিরা হলো মধ্য আফ্রিকার ক্ষুদ্রকায় নৃগোষ্ঠী, যাদের সর্বোচ্চ উচ্চতা চার ফুট ১১ ইঞ্চি) কথায় বঙ্গবন্ধু খাটো হবে না। তাঁর অবস্থান অনেক ওপরে।’
‘বঙ্গবন্ধু ব্যর্থ, জিয়া সফল’—তারেক রহমানের এমন মন্তব্যের কঠোর সমালোচনা করে মতিয়া বলেন, ‘পাগলে কিনা বলে ছাগলে কিনা খায়। হ্যাঁ, জিয়া সফল হয়েছিলেন সাম্প্রদায়িক রাজনীতি প্রতিষ্ঠা করতে। ১৯৭৯ সালে দুর্ভিক্ষ আনতে। যখন পেটের দায়ে উত্তরবঙ্গের মানুষ দেহ ব্যবসার লাইসেন্স চেয়েছিল। মুক্তিযোদ্ধাদের সফলভাবে হত্যা করারও সফলতা ছিল জিয়ার। স্বাধীনতাবিরোধীদের পুনর্বাসনেও তিনি সফল হয়েছিলেন।’
মতিয়া দাবি করেন, তারেক রহমান টেনে-টুনে ম্যাট্রিক পাস করেন। তারেক পিতার নিহত হওয়ার স্থান চট্টগ্রাম সার্কিট হাউসে কখনো যাননি। সেই সময় এরশাদের কাছ থেকে সুবিধা নিতে ব্যস্ত ছিলেন।
দোয়া মাহফিলে ত্রাণ ও দুর্যোগ ব্যবস্থাপনামন্ত্রী মোফাজ্জল হোসেন চৌধুরী বলেন, ‘বাংলাদেশের কুলাঙ্গার তারেক বিদেশে বসে পাকিস্তানের প্রেসক্রিপশনে আবোলতাবোল বকছে, যার কোনো ভিত্তি নেই।’ তিনি তারেক রহমানের প্রতি আহ্বান জানিয়ে বলেন, ‘সাহস থাকলে বাংলাদেশে আসুন। দেখি আপনার বুকের পাটা কত বড়।’
মোফাজ্জল হোসেন চৌধুরী তারেক রহমানকে উন্মাদ ও বদ্ধ পাগল মন্তব্য করে বলেন, ‘তাঁকে বিদেশ থেকে ধরে এনে রাজপথে বিচার করতে করা হোক। নয় তো তাঁর কথায় আরও অনেকে এভাবে পাগলামি করতে পারে।’ 
ঢাকা মহানগর দক্ষিণ মহিলা লীগের সহসভাপতি ফারহানা ইসলামের সভাপতিত্বে দোয়া মাহফিলে আরও বক্তব্য দেন ঢাকা মহানগর আওয়ামী লীগের সহসভাপতি মুকুল চৌধুরীসহ অন্যরা। পরে শেখ হাসিনার দীর্ঘায়ু কামনা করে দোয়া করেন দলটির নেতা-কর্মীরা।
