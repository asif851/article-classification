
রাঙামাটির বাঘাইছড়ি উপজেলার সাজেক ইউনিয়নে মাচালং বাজার এলাকায় স্থানীয় আদিবাসীদের আপত্তির মুখে সাজেক থানা আনুষ্ঠানিকভাবে উদ্বোধন করা হয়।গতকাল মঙ্গলবার স্বরাষ্ট্রমন্ত্রী মহীউদ্দীন খান আলমগীর সাজেক থানার উদ্বোধন করেন। রাঙামাটি শহর থেকে ১৭৫ কিলোমিটার দূরে স্থাপিত এ থানা জেলার ১২তম থানা।পুলিশ বিভাগ সূত্রে জানা গেছে, ১৯৮৩ সালে একই স্থানে মাচালং নামে একটি থানা স্থাপন করা হয়েছিল। ১৯৯০ সালে তা প্রত্যাহার করা হয় বলে জানা গেছে। এর আগে সকাল সাড়ে ১০টায় থানা কার্যালয় থেকে ২৫ গজ দূরে মাচালং বাজারে সাজেক ভূমি রক্ষা কমিটি, সাজেক নারীসমাজ ও পার্বত্য নারী প্রগতি সংঘ থানা প্রত্যাহার, সাজেকে পর্যটন কেন্দ্র স্থাপনের পরিকল্পনা বাতিল এবং ২০০৮ ও ২০১০ সালে আদিবাসীদের ওপর সাম্প্রদায়িক হামলায় ক্ষতিগ্রস্ত ব্যক্তিদের পুনর্বাসনের দাবিতে মানববন্ধন কর্মসূচি পালন করে।রাঙামাটির পুলিশ সুপার আমেনা বেগমের সভাপতিত্বে উদ্বোধনী অনুষ্ঠানে অন্যদের মধ্যে বক্তব্য দেন পার্বত্য চট্টগ্রামবিষয়ক মন্ত্রণালয়ের প্রতিমন্ত্রী দীপংকর তালুকদার, চট্টগ্রাম রেঞ্জের ডিআইজি মো. নওশের আলী, রাঙামাটি জেলা প্রশাসক মো. মোস্তফা কামাল প্রমুখ।
 
