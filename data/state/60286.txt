
রাজধানীর দারুস সালাম থানা এলাকায় এক পোশাককর্মীকে গণধর্ষণের ঘটনা মীমাংসা করতে বাদীপক্ষের ওপর আসামিপক্ষ চাপ সৃষ্টি করছে বলে অভিযোগ উঠেছে। আসামিপক্ষ এ জন্য বাদীপক্ষকে বিভিন্ন হুমকি-ধমকিও দিচ্ছে। বাদীপক্ষের অভিযোগ, এ চাপের কথা জানানো হলেও পুলিশ কার্যকর কোনো ব্যবস্থা নেয়নি। মামলার এজাহার ও সংশ্লিষ্ট নথিপত্র অনুযায়ী, ওই পোশাককর্মী মিরপুরের স্থানীয় একটি পোশাক কারখানায় কাজ করেন। তাঁর স্বামী এক সরকারি কর্মকর্তার গাড়ি চালক। গত ১৪ এপ্রিল তাঁরা স্বামী-স্ত্রী রিকশাযোগে দারুস সালাম থানার লালকুঠিতে নির্মাণাধীন এক বাড়িতে এক আত্মীয়ের সঙ্গে দেখা করতে যান যিনি নির্মাণাধীন ওই বাড়িটির নিরাপত্তাকর্মী। কিন্তু তাঁরা সেখানে ওই আত্মীয়কে পাননি। স্ত্রীকে রিকশায় বসিয়ে রেখে কিছু দূরে এক বাসায় ওই আত্মীয়কে খুঁজতে যান স্বামী। এ সময় মুন্না, মো. জাবেদ ও মো. শহীদুল নামের স্থানীয় তিন যুবক ওই পোশাককর্মীকে রিকশা থেকে জোর করে নামান। রিকশাওয়ালা বাধা দিতে গেলে তাঁকে মারধর করে তাড়িয়ে দেন ওই যুবকেরা। পরে পোশাককর্মীকে নির্মাণাধীন ভবনে নিয়ে যুবকেরা ধর্ষণ করে ফেলে যান। এ ঘটনায় পুলিশ প্রথমে মামলা নিতে গড়িমসি করে বলে অভিযোগ ওঠে। পোশাককর্মীর স্বামীর বিভিন্ন তদবিরের মুখে দুদিন পর পুলিশ মামলা নিতে বাধ্য হয়। মামলায় ওই তিন যুবককে আসামি করা হয়। বাদী হন ধর্ষণের শিকার ওই পোশাককর্মী। তাঁকে ঢাকা মেডিকেল কলেজ হাসপাতালে ভর্তি করা হয়। হাসপাতালের প্রতিবেদন পাওয়ার পর চলতি বছরের ২৫ আগস্ট আদালতে অভিযোগপত্র দেয় পুলিশ। বর্তমানে এ মামলায় আসামি মুন্না ও জাবেদ গ্রেপ্তার আছেন। তাঁরা কারাগারে। আরেক আসামি শহীদুলকে এখনো গ্রেপ্তার করতে পারেনি পুলিশ। পোশাককর্মীর স্বামী প্রথম আলোকে বলেন, শহীদুল এলাকায় ঘুরে বেড়াচ্ছেন, অথচ তাঁকে গ্রেপ্তার করা হচ্ছে না। মীমাংসা করতে শহীদুল তাঁকে নানাভাবে হুমকি-ধমকি দিচ্ছেন। একবার পথে পেয়ে তাঁকে (পোশাককর্মীর স্বামী) ধাওয়া করেছিলেন শহীদুল। পোশাককর্মীর স্বামী অভিযোগ করেন, শহীদুল হুমকি-ধমকি দিচ্ছেন। গ্রেপ্তার হওয়া মুন্নার পরিবারের সদস্যরা দেখাচ্ছেন অর্থের লোভ। আদালতে গিয়ে মুন্নাকে নির্দোষ বলতে চাপ দিচ্ছেন তাঁরা। তিনি বলেন, ‘এখন আমি আতঙ্কের মধ্যে আছি। এসব চাপের কথা আমি মামলার তদন্ত কর্মকর্তাকে জানিয়েছি। তাঁর কথা, তিনি অভিযোগপত্র দিয়েছেন। এখন আর তাঁর কিছু করার নেই।’ অভিযোগ অস্বীকার করেন মামলার তদন্ত কর্মকর্তা দারুস সালাম থানার পরিদর্শক (তদন্ত) ফারুকুল আলম। তিনি বলেন, কেউ হুমকি-ধমকি দিলে বাদীপক্ষ থানায় সাধারণ ডায়েরি (জিডি) করতে পারেন। আসামি শহীদুল পলাতক। তাঁকে গ্রেপ্তারের চেষ্টা চলছে। বেশ কয়েকবার চেষ্টা করেও আসামি শহীদুলের সঙ্গে যোগাযোগ করা যায়নি। আসামি মুন্নার যে স্বজন অর্থের লোভ দেখিয়ে মীমাংসার চাপ দিচ্ছেন বলে অভিযোগ উঠেছে, তাঁর মোবাইল ফোনের নম্বরে একাধিকবার যোগাযোগের চেষ্টা করা হলেও সাড়া পাওয়া যায়নি।
