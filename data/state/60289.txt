
উপজেলায় অবস্থিত ১৭টি দপ্তরে কর্মরত জনবলের বেতন-ভাতা এবং এ-সংক্রান্ত অন্যান্য ব্যয় নির্বাহের জন্য সরকারের দেওয়া অর্থ উপজেলা পরিষদে জমা হবে। গতকাল সোমবার স্থানীয় সরকার বিভাগের এ-সংক্রান্ত প্রস্তাব অনুমোদন করেছে মন্ত্রিসভা।এর ফলে উপজেলা পরিষদ শক্তিশালী হবে বলছেন স্থানীয় সরকার বিশেষজ্ঞরা। তাঁরা বলছেন, আগেই এটা হওয়া উচিত ছিল।উপজেলা পরিষদ আইন, ১৯৯৮ অনুযায়ী সরকারের দেওয়া অর্থ উপজেলা পরিষদে জমা হওয়ার কথা। কিন্তু এত দিন তা হয়নি। প্রতিটি অফিস তার সংশ্লিষ্ট বিভাগের মাধ্যমে বেতন-ভাতা পেত। গতকাল এই প্রস্তাব অনুমোদন পাওয়ার পর উপজেলার যেকোনো অর্থ খরচ করতে উপজেলা পরিষদের চেয়ারম্যান ও উপজেলা নির্বাহী কর্মকর্তার যৌথ সই লাগবে।মন্ত্রিসভার বৈঠক শেষে মন্ত্রিপরিষদ সচিব মোহাম্মদ মোশাররাফ হোসাইন ভূইঞা প্রথম আলোকে বলেন, এই আইন এত দিন ছিল। এখন আইনের বিধান কার্যকর করা হলো। ১৯৯৮ সালের আইনে বলা আছে, উপজেলা পরিষদের তহবিল কীভাবে গঠিত হবে। কিন্তু সেটি নানা কারণে কার্যকর হয়নি।স্থানীয় সরকার বিশেষজ্ঞ ড. তোফায়েল আহমেদ বলেন, এত দিন ধরে এটি কার্যকর না হওয়ার বিষয়টি ছিল দুঃখজনক। এখন কার্যকর করার উদ্যোগ নেওয়া হয়েছে, এটা ভালো উদ্যোগ। তিনি মনে করেন, আইনটি কার্যকর করা হলে উপজেলা পরিষদের গুরুত্ব বাড়বে, ১৭টি দপ্তরের সংশ্লিষ্ট কর্মকর্তা-কর্মচারীদের মধ্যে দায়বদ্ধতা সৃষ্টি হবে।
