
মঞ্চে যুক্তি-তর্কের খেলা। মুখোমুখি সরকারি ও বিরোধী দল। তর্কের বিষয় ‘চিন্তার বিবর্তনে ভাষা হোক হাতিয়ার’। দুই পক্ষের যুক্তির মিছিলে বারবার ধ্বনিত হচ্ছিল ভাষার জয়গান। আন্তর্জাতিক মাতৃভাষা দিবস উপলক্ষে প্রিমিয়ার বিশ্ববিদ্যালয় ডিবেটিং সোসাইটি (পিইউডিএস) আয়োজিত বিতর্ক প্রতিযোগিতার চূড়ান্ত পর্বের চিত্র এটি। ২০ থেকে ২৩ ফেব্রুয়ারি পর্যন্ত চলা চার দিনব্যাপী এ প্রতিযোগিতায় অংশ নেয় বিভিন্ন বিশ্ববিদ্যালয় ও বিতর্ক ক্লাবের ৩০টি দল।২৩ ফেব্রুয়ারি বিশ্ববিদ্যালয়ের প্রবর্তক মোড় ক্যাম্পাস মিলনায়তনে বসে প্রতিযোগিতার সমাপনী পর্বের আসর। এতে প্রধান অতিথি ছিলেন প্রিমিয়ার বিশ্ববিদ্যালয়ের উপাচার্য ড. অনুপম সেন। তিনি বলেন, ‘বিতর্ক মানুষের চিন্তাশক্তি ও যুক্তিবোধকে বৃদ্ধি করে। সভ্যতার বিবর্তনে পুরো বিশ্বজগৎ যখন যুক্তির মাধ্যমে চলে, তখন আমাদের সমাজকেও যুক্তির আলোকে বিনির্মাণ করতে হবে।’পিইউডিএসের চিফ মডারেটর জুলিয়া পারভিনের সভাপতিত্বে সমাপনী পর্বের আয়োজনে আরও বক্তব্য দেন বিশ্ববিদ্যালয়ের কম্পিউটার প্রকৌশল বিভাগের চেয়ারম্যান মো. ইফতেখার মনির, প্রক্টর আহমেদ রাজীব চৌধুরী, সহকারী প্রক্টর আব্দুর রহিম, টোটন চন্দ্র মল্লিক, কিংশুক ধর, মো. তরিকুল আলম, পিইউডিএসের মডারেটর সঞ্জয় বিশ্বাস ও সাইফুদ্দিন। এ ছাড়া স্বাগত বক্তব্য দেন পিইউডিএসের সাবেক সভাপতি সাবের শাহ, সভাপতি আনিসুর রহমান ও সাধারণ সম্পাদক শুভাশীষ চৌধুরী।চূড়ান্ত পর্বে অংশগ্রহণ করে চট্টগ্রাম বিশ্ববিদ্যালয় ডিবেটিং সোসাইটি এবং চট্টগ্রাম প্রকৌশল ও প্রযুক্তি বিশ্ববিদ্যালয় ডিবেটিং সোসাইটি। সংসদীয় বিতর্কে অংশ নিয়ে চ্যাম্পিয়ন হয় সরকারি দলে থাকা চট্টগ্রাম বিশ্ববিদ্যালয় ডিবেটিং সোসাইটি। এ আয়োজনে শ্রেষ্ঠ বক্তা নির্বাচিত হন চট্টগ্রাম প্রকৌশল ও প্রযুক্তি বিশ্ববিদ্যালয়ের বিতার্কিক শুভদ্বীপ কর। সমাপনী পর্বের আসরে কথামালা শেষে বিজয়ীদের হাতে পুরস্কার তুলে দেন অতিথিরা। এরপর কেক কেটে পিইউডিএসের পঞ্চম বর্ষপূর্তি উদ্যাপন করা হয়।
