
সরাসরি কৃষকদের কাছ থেকে সরকারিভাবে ধান কেনার দাবি জানিয়েছেন কৃষকেরা। এমন দাবি জানিয়ে গতকাল মঙ্গলবার রংপুরে সড়কের ওপর ধান ছিটিয়ে প্রতিবাদও জানিয়েছেন তাঁরা।সমাজতান্ত্রিক খেতমজুর ও কৃষক ফ্রন্টের আয়োজনে এ প্রতীকী প্রতিবাদ কর্মসূচি পালন করা হয়। গতকাল বেলা ১১টায় রংপুর নগরের সাতমাথায় মহাসড়কে ভুক্তভোগী কৃষকেরা ১০ বস্তা ধান ফেলে সেখানে প্রতিবাদ সমাবেশ করেন। মহাসড়কে ধান ফেলার পর সেখানে সাড়ে ১১টা পর্যন্ত এক প্রতিবাদ সমাবেশ অনুষ্ঠিত হয়। আয়োজক সংগঠন সমাজতান্ত্রিক খেতমজুর ও কৃষক ফ্রন্টের জেলা আহ্বায়ক আনোয়ার হোসেনের সভাপতিত্বে অন্যান্যের মধ্যে বক্তব্য দেন কৃষক আবদুস সাত্তার প্রামাণিক, এমদাদুল হক, নুর ইসলাম প্রমুখ।সমাবেশে বক্তারা বলেন, এ বছর কৃষকদের প্রতি মণ ধান উৎপাদনে খরচ হয়েছে ৮৫০-৯০০ টাকা। অথচ প্রতি মণের বাজারমূল্য ৪৫০-৫০০ টাকা। ফলে কৃষক ধান বিক্রি করে উৎপাদন খরচ তুলতে পারছেন না। সরকার মণপ্রতি ধানের মূল্য ৯২০ টাকা ঘোষণা করলেও তা কাগজে-কলমে সীমাবদ্ধ।
