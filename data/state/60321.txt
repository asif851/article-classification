
ব্রিটেনের শ্রমিক সংগঠনগুলোর প্রধান জোট ট্রেড ইউনিয়ন কংগ্রেসের বার্ষিক সম্মেলনে এবার বাংলাদেশের পোশাকশ্রমিকদের নিরাপত্তার জন্য পাশ্চাত্যের কোম্পানিগুলোকে বৈশ্বিক চুক্তিতে সই করার পাশাপাশি শ্রমিকদের ‘বাঁচার উপযোগী মজুরি’ দেওয়ার দাবি জানিয়ে একটি প্রস্তাব গৃহীত হয়েছে। প্রস্তাবে বলা হয়, বাংলাদেশের পোশাকশ্রমিকদের মজুরি দ্বিগুণ করা হলেও বাজারে পোশাকের দামে তার তেমন কোনো প্রভাব যে পড়বে না, সেটা হিসাব-নিকাশে প্রমাণিত হয়েছে।কংগ্রেসে বলা হয়, বাংলাদেশের মতো দেশের সস্তা পণ্য বয়কট পোশাকশ্রমিকদের কোনো কল্যাণ করবে না । প্রস্তাবে উল্লেখ করা হয়, শ্রমমান এবং মানবাধিকার লঙ্ঘিত হচ্ছে, এমন কোনো দেশ থেকে যুক্তরাজ্যের কোনো প্রতিষ্ঠান যাতে পোশাক আমদানির উদ্যোগ না নেয়, সেজন্য তার বিরুদ্ধে টিইউসি প্রচারাভিযান পরিচালনা করবে।পাশ্চাত্যের ক্রেতাদের সস্তায় কাপড় কিনতে চাওয়ার কারণেই শ্রমিকেরা কম মজুরি এবং বিপজ্জনক কাজের পরিবেশে কাজ করতে বাধ্য হন, এ ধারণা ঠিক নয় উল্লেখ করে প্রস্তাবে বাংলাদেশে শোভনীয় মজুরি, নিরাপদ কাজের পরিবেশ এবং ট্রেড ইউনিয়ন অধিকারের দাবিতে চলমান আন্দোলনের প্রতি টিইউসি কংগ্রেস থেকে সমর্থন জানানো হয়।সমসাময়িক বিশ্বে পোশাকশিল্পের সবচেয়ে প্রাণঘাতী দুর্ঘটনা রানা প্লাজা ধসের পর ব্রিটেনের প্রথম ট্রেড ইউনিয়ন কংগ্রেসে এবার আন্তর্জাতিক বিষয়গুলোর শীর্ষে রয়েছে বাংলাদেশের পোশাকশ্রমিকদের অধিকার প্রতিষ্ঠার আন্দোলনের সঙ্গে সংহতি প্রকাশ। ব্রিটেনের সৈকতশহর বোর্নমাউথের ইন্টারন্যাশনাল কনফারেন্স সেন্টারে কংগ্রেসের প্রথম দিন, গতকাল রোববার সন্ধ্যায় অধিবেশনে আমন্ত্রিত অতিথি হিসেবে বক্তব্য দেন বাংলাদেশের জাতীয় গার্মেন্টস শ্রমিক ফেডারেশনের সভাপতি আমিরুল হক আমিন। সপ্তাহব্যাপী এই কংগ্রেসে ব্রিটেনের বিভিন্ন শ্রমিক সংগঠনের প্রায় তিন হাজারের বেশি প্রতিনিধি অংশ নিচ্ছেন। টিইউসি ব্রিটেনের প্রায় ৬২ লাখ শ্রমিক-কর্মচারীর প্রতিনিধিত্ব করে।আমিন তাঁর বক্তব্যে বলেন, রানা প্লাজার ঘটনায় তিন মাস থেকে আট বছর বয়সী ৫০০ শিশু এতিম হয়েছে। শতাধিক আহত শ্রমিক এখনো হাসপাতালে চিকিত্সাধীন এবং এক হাজার ৪০০ আহত শ্রমিক হাসপাতাল থেকে ছাড়া পেলেও শারীরিক ও মানসিক অসুস্থতার শিকার। আমিন বলেন, নিহত এক হাজার ১৩৩ জনের পরিবার এখনো ক্ষতিপূরণের অপেক্ষায় আছেন। তিনি আন্তর্জাতিক ট্রেড ইউনিয়ন আন্দোলনের সহায়তায় বাংলাদেশ ফায়ার অ্যান্ড বিল্ডিং সেফটি অ্যাকর্ড নামে যে বৈশ্বিক চুক্তি স্বাক্ষরিত হয়েছে তাতে যুক্তরাজ্যের যে আটটি কোম্পানি এখনো সম্মতি দেয়নি তাদেরকে অবিলম্বে এই সমঝোতায় অংশ নেওয়ার আহ্বান জানান।আমিন আরও বলেন, ‘বেঁচে থাকার মতো মজুরির জন্য আমরা আমাদের কারখানার মালিক এবং সরকারের কাছে দাবি জানিয়ে যেমন আন্দোলন করছি, তেমনি আপনারাও বহুজাতিক কোম্পানিগুলোর কাছে এই দাবির পক্ষে সোচ্চার হোন।’পাঁচ দিনের এই কংগ্রেসের কার্যসূচিতে পরিবর্তন এনে আন্তর্জাতিক বিষয়গুলোর মধ্যে বাংলাদেশ-সম্পর্কিত প্রস্তাবটি রোববার সন্ধ্যায় পাস করা হয়। প্রস্তাবটি উত্থাপন করেন দোকান কর্মচারী ও সরবরাহ কেন্দ্র কর্মীদের সংগঠন ইউএসডিএডব্লিউর সেক্রেটারি জেনারেল জন হ্যানেট। প্রস্তাব পেশ করার সময়ে তিনি বলেন, রানা প্লাজার প্রাণহানির এই ঘটনা কোনো শিল্প দুর্ঘটনা নয়, বরং কোম্পানিগুলোর লোভের পরিণতি।প্রস্তাবটির সমর্থনে শিল্প খাতের ইউনিয়ন, কমিউনিটির পক্ষ থেকে ইউনিয়নের সেক্রেটারি মাইকেল জে লিহি বলেন, যেসব দেশে নিরাপত্তার মান এবং শ্রমিকের অধিকার লঙ্ঘিত হচ্ছে, সে রকম দেশগুলো থেকে সস্তায় পণ্য সংগ্রহের নীতি গ্রহণযোগ্য নয়। কংগ্রেসে প্রস্তাবটি সর্বসম্মতভাবে অনুমোদিত হয়।টিইউসির কংগ্রেস উপলক্ষে সম্মেলনকেন্দ্রে অনেকগুলো বিষয়ভিত্তিক আলাদা আলোচনার (ফ্রিঞ্জ ইভেন্ট) আয়োজন করেছে। এর মধ্যে কাল মঙ্গলবার দুপুরে বাংলাদেশের বস্ত্রশিল্পে ভবনের নিরাপত্তা এবং শ্রম-অধিকার বিষয়ে একটি সেমিনারও রয়েছে। এই সেমিনারে আমিরুল হক আমিন ছাড়াও ইথিকাল ট্রেডিং ইনিশিয়েটিভের ডেবি কুলটার, ইউএসডিএডব্লিউর জেনারেল সেক্রেটারি জন হ্যানেট, ইউএনআই গ্লোবালের জেনারেল সেক্রেটারি ফিল জেনিংস এবং টিউইসির গেইল কার্টমেল শ্রমিকদের সঙ্গে নিয়োগকর্তাদের দর-কষাকষির অভিজ্ঞতা তুলে ধরবেন বলে কথা রয়েছে।
