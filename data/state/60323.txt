
সড়ক পরিবহন ও সেতুমন্ত্রী ওবায়দুল কাদের বলেছেন, বিএনপির চেয়ারপারসন খালেদা জিয়া লন্ডনে গেছেন। টেমস নদীর তীরে বসে খালেদা জিয়া সহায়ক সরকারের রূপরেখা ও পরিকল্পনা করছেন। বিএনপির নেতা-কর্মীরা বলছেন, নির্বাচনী ফর্মুলা আনতে গেছেন। ধার করা ফর্মুলা দিয়ে নির্বাচন হবে না। এ দেশের সংবিধান অনুযায়ী নির্বাচন হবে। নির্বাচনের মাধ্যমেই খালেদা জিয়াকে জনগণের কাছে আসতে হবে।
আজ বৃহস্পতিবার দুপুরে ব্রাহ্মণবাড়িয়া জেলা শহরের জাতীয় বীর আবদুল কুদ্দুস মাখন পৌর মুক্ত মঞ্চে অনুষ্ঠিত জেলা আওয়ামী লীগের প্রতিনিধি সভা ও সদস্য সংগ্রহ অনুষ্ঠানে তিনি এসব কথা বলেন।
সেতুমন্ত্রী বলেন, নির্বাচন হবে। যথাসময়ে হবে। নির্বাচন কমিশনের অধীনেই হবে। যেসব সংস্থা রাখা দরকার, তাদের নিয়ে কমিশনের অধীনে নির্বাচন হবে। বিএনপি নির্বাচনে হেরে যাবে বলেই নির্বাচন কমিশনকে বিতর্কিত করার খেলায় মেতে উঠেছে।
ঈদের পর বিএনপির আন্দোলন প্রসঙ্গে ওবায়দুল কাদের বলেন, বিএনপি বলেছে, রোজার ঈদের পর আন্দোলন হবে। ঈদের পর দেখতে দেখতে ২৫ দিন পার হয়ে গেল। আন্দোলনের ঘোষণা যিনি দিলেন, তিনি দুই মাসের জন্য লন্ডনে চলে গেলেন। টেমস নদীর তীরে বসে আছেন। এক মাস পর কোরবানির ঈদ।
বিএনপি ষড়যন্ত্র করছে উল্লেখ করে ওবায়দুল কাদের দলীয় নেতা–কর্মীদের ঐক্যবদ্ধ হওয়ার আহ্বান জানান। বলেন, ‘আমরা ঐক্যবদ্ধ থাকলে ষড়যন্ত্র যতই আসুক আমাদের বিজয় কেউ ঠেকাতে পারবে না। বিএনপিকে নিয়ে বিচলিত হওয়ার কোনো কারণ নেই। তাদের একজন মামলার ভয়ে লন্ডনে পালিয়ে আছেন। দেশে আসার সাহস থাকতে হবে তো!’
বিশেষ অতিথির বক্তব্যে কেন্দ্রীয় আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেন, বিএনপির মহাসচিব মির্জা ফখরুল বক্তব্য দিতে গিয়ে কান্নায় ভেঙে পড়েন। ২০১৫ সালে ৯৩ দিনে ২৩১ জনকে হত্যা, ২০০০ জনকে দগ্ধ করেছে বিএনপি। তখন তো তিনি কান্নায় ভেঙে পড়েননি।
ব্রাহ্মণবাড়িয়া-৩ (সদর ও বিজয়নগর) আসনের সংসদ সদস্য জেলা আওয়ামী লীগের সভাপতি র আ ম উবায়দুল মোকতাদির চৌধুরীর সভাপতিত্বে অনুষ্ঠানে অন্যদের মধ্যে কেন্দ্রীয় আওয়ামী লীগের সাংগঠনিক সম্পাদক এ কে এম এনামুল হক, ব্রাহ্মণবাড়িয়া-৫ (নবীনগর) আসনের সংসদ সদস্য ফয়েজুর রহমান, সংরক্ষিত আসনের সংসদ সদস্য ফজিলাতুন নেসা, জেলা আওয়ামী লীগের সাধারণ সম্পাদক আল মামুন সরকার বক্তব্য দেন।
