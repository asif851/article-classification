
স্বাস্থ্যমন্ত্রী মোহাম্মদ নাসিম, তাঁর স্ত্রী বা পরিবারের সদস্যদের মিথ্যা পরিচয়ে টেলিফোনে কেউ তদবির করলে তাতে কান না দিতে পরামর্শ দিয়েছে স্বাস্থ্য মন্ত্রণালয়। মন্ত্রী ও তাঁর পরিবারের সদস্যদের তদবিরকারীদের পুলিশে সোপর্দ করার জন্য স্বাস্থ্য মন্ত্রণালয় থেকে অনুরোধ জানানো হয়েছে। আজ সোমবার মন্ত্রণালয়ের এক বিজ্ঞপ্তিতে এ কথা জানানো হয়।স্বাস্থ্য মন্ত্রণালয়ের ওই বিজ্ঞপ্তিতে বলা হয়, ‘এক শ্রেণির প্রতারক চক্র স্বাস্থ্যমন্ত্রী মোহাম্মদ নাসিম, তাঁর সহধর্মিণী এবং তাঁর পরিবারের সদস্যদের নাম ভাঙিয়ে সরাসরি অথবা ভুয়া টেলিফোন করে বিভিন্ন জায়গায় তদবির করছেন। এ ব্যাপারটি মন্ত্রীর নজরে এসেছে। স্বাস্থ্যমন্ত্রীর পরিবার থেকে কোনো ধরনের তদবিরকে প্রশ্রয় দেওয়া হয় না। তাই এ ধরনের কোনো টেলিফোন বা ব্যক্তিগত তদবির হলে সঙ্গে সঙ্গে জড়িত ব্যক্তিকে আইন প্রয়োগকারী সংস্থার হাতে সোপর্দ করার জন্য সংশ্লিষ্ট কর্তৃপক্ষকে অনুরোধ করা হলো।’ এ বিষয়ে সবাইকে সতর্ক থাকার জন্য অনুরোধ করা হয়েছে।
