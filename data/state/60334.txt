
ক্ষমতাসীন আওয়ামী লীগকে স্বৈরশাসক এবং তাদের দোসরদের পরিণতির দিকে লক্ষ রাখার পরামর্শ দিয়েছে বিএনপি নেতৃত্বাধীন ২০-দলীয় জোট। আজ শুক্রবার বিকেলে বিএনপির যুগ্ম মহাসচিব সালাহ উদ্দিন আহমদ গণমাধ্যমে পাঠানো এক বিবৃতিতে আইনশৃঙ্খলা রক্ষাকারী বাহিনীকেও একই পরামর্শ দেন।বিবৃতিতে সালাহ উদ্দিন আহমদ আন্তর্জাতিক আদালতে গণহত্যাকারী স্বৈরশাসক এবং তাদের দোসরদের কী পরিণতি হয়েছে, শাসক দল এবং আইনশৃঙ্খলা রক্ষাকারী বাহিনীর ‘কতিপয় কর্তাব্যক্তিদের’ সে দিকে লক্ষ রাখার পরামর্শ দেন। তিনি বলেন, ‘জনগণ আপনাদের নারকীয় কর্মকাণ্ডের সকল রেকর্ড সংগ্রহ করেছে।’বিবৃতিতে আরও বলা হয়, ক্ষমতাসীন দল আইনশৃঙ্খলা রক্ষাকারী বাহিনীকে গণহত্যার লাইসেন্স দিয়েছে। এখন হত্যার দায়মুক্তি দিতে আইন করার খবরও পত্রিকায় প্রকাশ হচ্ছে। তিনি বলেন ‘শাসকগোষ্ঠীকে স্মরণ করিয়ে দিতে চাই, এই আইন শেষ আইন হবে না। ভবিষ্যতে আরও আইন হবে। অসাংবিধানিক, মৌলিক ও মানবাধিকার হরণকারী কোনো আইন আপনাদের রক্ষা করতে পারবে না।’বিবৃতিতে সালাহ উদ্দিন আহমদ বলেন, আওয়ামী লীগ সাংবিধানিক ও গণতান্ত্রিকভাবে অগ্রহণযোগ্য একটি নির্বাচনের মাধ্যমে জনগণের সঙ্গে প্রতারণা করেছে। ১৯৭৩ সালেও তারা অনেক বিরোধী প্রার্থীকে মনোনয়নপত্র জমা দিতে দেয়নি এবং বিজয়ী হওয়ার পর ফলাফল ঘোষণা করেনি। গত বছরের ৫ জানুয়ারির নির্বাচনে ঠিক উল্টোভাবে প্রার্থিতা প্রত্যাহারের পর আওয়ামী লীগ নিজেদের এবং জাতীয় পার্টির অনেক প্রার্থীকে নির্বাচিত ঘোষণা করে। সালাহ উদ্দিন দাবি করেন, ‘মূলত আওয়ামী লীগ রাজনৈতিকভাবে গণতন্ত্রে কখনোই বিশ্বাসী ছিল না, বরং প্রতিবারই গণতন্ত্রকে গলাটিপে হত্যা করেছে।’
বিবৃতিতে আরও বলা হয়, বর্তমানে আওয়ামী লীগ গণতন্ত্রের মোড়কে একদলীয় বাকশাল কায়েমের তৎপরতায় লিপ্ত। তবে এ দেশের গণতন্ত্রকামী সংগ্রামী জনগণ সব সময় একদলীয় একনায়কতন্ত্রকে প্রত্যাখ্যান করেছে। এবারও তারা রক্তঝরা সংগ্রামের মধ্য দিয়ে গণতন্ত্রকে শৃঙ্খলমুক্ত করতে বদ্ধপরিকর।
বিবৃতিতে বলা হয়, গতকাল বৃহস্পতিবার রাতে বিএনপির স্থায়ী কমিটির সদস্য এবং সাবেক মন্ত্রী তরিকুল ইসলামের যশোরের বাসভবনে আওয়ামী লীগ হামলা করেছে। সালাহ উদ্দিন আহমদ এ হামলার তীব্র নিন্দা ও প্রতিবাদ জানান।
