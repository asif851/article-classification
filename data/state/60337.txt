

প্রধানমন্ত্রী শেখ হাসিনা দীর্ঘ আট বছর পর আজ রোববার চাঁদপুর আসছেন। চাঁদপুর সফরকালে প্রধানমন্ত্রী হাইমচরে বেলা ১১টায় বাংলাদেশ স্কাউটসের ষষ্ঠ জাতীয় কমডেকার উদ্বোধন করবেন। বেলা তিনটায় চাঁদপুর স্টেডিয়ামে জেলা আওয়ামী লীগ আয়োজিত জনসভায় ভাষণ দেবেন।
প্রধানমন্ত্রীর আগমন উপলক্ষে চাঁদপুরে সাজসাজ রব বিরাজ করছে। তাঁকে শুভেচ্ছা জানিয়ে আগামী সংসদ নির্বাচনে মনোনয়ন-প্রত্যাশীসহ নেতা-কর্মীরা ব্যানার, ফেস্টুন, তোরণ ও বিলবোর্ড দিয়ে সড়ক সাজিয়ে তুলেছেন। চাঁদপুর থেকে হাইমচর পর্যন্ত রাস্তাঘাট সংস্কার ও পরিষ্কার-পরিচ্ছন্ন করা হয়েছে।
প্রধানমন্ত্রীর এই সফরে এসে চাঁদপুরে ৪৮টি উন্নয়ন প্রকল্পের উদ্বোধন ও ভিত্তিপ্রস্তর স্থাপন করবেন।
প্রধানমন্ত্রীর কাছে চাঁদপুরবাসী নতুন করে যেসব দাবি করবেন, তার মধ্যে রয়েছে মেঘনা নদীতে চাঁদপুর-শরীয়তপুর সেতু নির্মাণ, চাঁদপুরে মেডিকেল কলেজ প্রতিষ্ঠা, হাইটেক পার্ক, স্বতন্ত্র ইলিশ গবেষণা ইনস্টিটিউট, ইকোনমিক জোন প্রতিষ্ঠা, চাঁদপুরকে পর্যটন নগরী ঘোষণা, চাঁদপুর-লাকসাম রেললাইন ডাবল লাইনে রূপান্তর করা।  চাঁদপুরের জেলা প্রশাসক মো. মাজেদুর রহমান বলেন, প্রধানমন্ত্রীর আগমন উপলক্ষে সব ধরনের প্রস্তুতি নেওয়া হয়েছে।
পুলিশ সুপার শামসুন্নাহার বলেন, তিন স্তরের নিরাপত্তাব্যবস্থা গ্রহণ করা হয়েছে।
