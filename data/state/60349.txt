
ঢাকায় নিযুক্ত মার্কিন রাষ্ট্রদূত ড্যান ডব্লিউ মজীনা বলেছেন, পোশাকশিল্পে শ্রমিকদের কাজের সুষ্ঠু পরিবেশ নিশ্চিত হলেই যুক্তরাষ্ট্রের বাজারে নিজ দেশের পণ্যের অগ্রাধিকারমূলক বাজার সুবিধা (জিএসপি) ফিরে পাবে বাংলাদেশ।দক্ষিণ-পশ্চিমাঞ্চলের ছয়টি জেলা সফর শেষে আজ বৃহস্পতিবার বেলা দুইটার দিকে কুষ্টিয়া সার্কিট হাউসে এক সংবাদ সম্মেলনে ড্যান মজীনা এ কথা বলেন।মজীনা বলেন, রানা প্লাজা ট্র্যাজেডির মতো হূদয়বিদারক ঘটনা যাতে আর না ঘটে, সে দিকে বাংলাদেশ সরকারকে নজর দিতে হবে। সেই সঙ্গে পোশাক কারখানার কাঠামোগত উন্নয়ন ও শ্রমিক অধিকার রক্ষায় বাংলাদেশকে আরও কাজ করতে হবে। তিনি বলেন, পৃথিবীর বড় পোশাক ক্রেতাপ্রতিষ্ঠানগুলো বাংলাদেশের যেসব কারখানা থেকে পোশাক কেনে, সেগুলো পরিদর্শনের জন্য এই প্রথমবারের মতো ১০০ মিলিয়ন ডলার (৭৬৩ কোটি ৪৮ লাখ ৯০ হাজার টাকা) বরাদ্দ দিয়েছে। এ ছাড়া বাংলাদেশের পোশাকশিল্পের কাজের পরিবেশ উন্নয়নে আন্তর্জাতিক শ্রম সংস্থাও (আইএলও) প্রথমবারের মতো ব্যাপক কর্মসূচি হাতে নিয়েছে। তারা কমপক্ষে ৮০০ কারখানার পরিবেশ আন্তর্জাতিক মানে উন্নীত করতে চায়।
সংবাদ সম্মেলনে দক্ষিণ-পশ্চিমাঞ্চলের ছয়টি জেলা সফরের বিভিন্ন দিক তুলে ধরেন ড্যান মজীনা। তিনি বলেন, এই জনপদের বিভিন্ন ঐতিহাসিক নিদর্শন তাঁকে মুগ্ধ করেছে।এ সময় ঢাকার মার্কিন দূতাবাসের কর্মকর্তা মেরিনা ইয়াসমিন, কুষ্টিয়ার জেলা প্রশাসক সৈয়দ বেলাল হোসেন ও পুলিশ সুপার মফিজ উদ্দিন আহমেদ উপস্থিত ছিলেন।
