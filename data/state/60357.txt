
সিরাজগঞ্জের শাহজাদপুরে সাংবাদিক আবদুল হাকিম হত্যা মামলায় শাহজাদপুর পৌরসভার মেয়র হালিমুল হক ও তাঁর ভাই হাবিবুল হককে জিজ্ঞাসাবাদের জন্য দ্বিতীয় দফায় রিমান্ডে নিয়েছে পুলিশ।
পুলিশের আবেদনের পরিপ্রেক্ষিতে আজ মঙ্গলবার সিরাজগঞ্জের জ্যেষ্ঠ বিচারিক হাকিম নজরুল ইসলাম শুনানি নিয়ে হালিমুল ও হাবিবুলের দুই দিনের রিমান্ড মঞ্জুর করেন।
মামলার তদন্তকারী কর্মকর্তা শাহজাদপুর থানার পরিদর্শক (তদন্ত) মনিরুল ইসলাম প্রথম আলোকে বলেন, হালিমুল ও হাবিবুলকে ফের জিজ্ঞাসাবাদের জন্য রিমান্ডের আবেদন করা হয়। তাঁদের দুই দিনের রিমান্ড মঞ্জুর করেন আদালত।
এর আগে এক দফায় হালিমুল ও হাবিবুলকে জিজ্ঞাসাবাদের জন্য রিমান্ডে নিয়েছিল পুলিশ।
শাহজাদপুর সরকারি কলেজ ছাত্রলীগের সভাপতি বিজয় মাহমুদকে মারধরের ঘটনাকে কেন্দ্র করে ২ ফেব্রুয়ারি উপজেলা আওয়ামী লীগের দুই পক্ষের সংঘর্ষ হয়। এ সময় গুলিবিদ্ধ হন দৈনিক সমকালের শাহজাদপুর প্রতিনিধি আবদুল হাকিম। পরের দিন ঢাকায় নেওয়ার পথে তাঁর মৃত্যু হয়। এ ঘটনায় হাকিমের স্ত্রী নুরুন নাহার বেগম বাদী হয়ে একটি হত্যা মামলা করেন। আর মারধরের ঘটনায় বিজয় মাহমুদের চাচা এরশাদ আলী বাদী হয়ে আরেকটি মামলা করেন।
