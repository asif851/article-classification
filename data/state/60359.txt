
মাদক, ইভ টিজিং ও বাল্যবিবাহ রোধে চাঁদপুরের মতলব দক্ষিণ উপজেলার ৫৪টি বেসরকারি শিক্ষাপ্রতিষ্ঠানের ২৫ হাজার শিক্ষার্থী শপথ নিয়েছে। গতকাল মঙ্গলবার বেলা ১১টায় তারা ওই শপথ নেয়। উপজেলা প্রশাসনের উদ্যোগে শিক্ষার্থীদের শপথবাক্য পাঠ করান উপজেলা প্রশাসনের কর্মকর্তারা।
উপজেলা নির্বাহী কর্মকর্তার (ইউএনও) কার্যালয় সূত্রে জানা গেছে, বেলা ১১টায় স্থানীয় নিউ হোস্টেল মাঠে কলেজ, উচ্চবিদ্যালয় ও মাদ্রাসা মিলিয়ে সাতটি শিক্ষাপ্রতিষ্ঠানের পাঁচ হাজার শিক্ষার্থীকে মাদক, ইভ টিজিং ও বাল্যবিবাহ প্রতিরোধে শপথবাক্য পড়ানো হয়। ইউএনও শহিদুল ইসলাম তাদের শপথ পড়ান। এ সময় উপস্থিত ছিলেন সহকারী কমিশনার (ভূমি) আইরিন আক্তার, মতলব পৌরসভার মেয়র আওলাদ হোসেন, থানার ভারপ্রাপ্ত কর্মকর্তা (ওসি) মো. কুতুব উদ্দিন, স্থানীয় কৃষক লীগের নেতা জয়নাল আবেদীন প্রধান, উপজেলা প্রকৌশলী মো. শাহ আলম, উপজেলা মাধ্যমিক শিক্ষা কর্মকর্তা আবদুর রহিম খান, উপজেলা প্রাণিসম্পদ কর্মকর্তা কায়সার জামিল প্রমুখ।
সূত্র জানায়, ওই পাঁচ হাজার শিক্ষার্থী ছাড়াও উপজেলা সদরের বাইরে আরও ২০ হাজার শিক্ষার্থীকে একই সময়ে শপথ পড়ানো হয়। উচ্চবিদ্যালয়, কলেজ ও মাদ্রাসা মিলিয়ে ৪৭টি শিক্ষাপ্রতিষ্ঠানের মাঠে এসব শিক্ষার্থীকে শপথবাক্য পাঠ করান উপজেলা প্রশাসনের বিভিন্ন দপ্তরের কর্মকর্তারা। সে সময় সেখানে সংশ্লিষ্ট প্রতিষ্ঠানের শিক্ষক, ব্যবস্থাপনা কমিটির সদস্য ও স্থানীয় গণ্যমান্য ব্যক্তিরা উপস্থিত ছিলেন।
মতলব ডিগ্রি কলেজের অধ্যক্ষ মো. আবদুস সামাদ বলেন, এটি একটি ইতিবাচক পদক্ষেপ। এর ফলে মাদক, ইভ টিজিং ও বাল্যবিবাহ থেকে শিক্ষার্থীরা নিজেদের দূরে রাখতে পারবে। এ ব্যাপারে অন্যদেরও সচেতন করতে পারবে। মতলবগঞ্জ জেবি পাইলট উচ্চবিদ্যালয়ের সপ্তম শ্রেণির শিক্ষার্থী মো. নয়ন বলে, ‘আইজ এই তিনডা খারাপ কাজেরে “না” বইলা দিছি। এগুলা থেইক্কা দূরে থাহুম। বন্ধুবান্ধবেরেও দূরে রাহুম। শপথ কইরা ভালা অইছে।’
ইউএনও শহিদুল ইসলাম জানান, উপজেলাকে মাদক, ইভ টিজিং ও বাল্যবিবাহমুক্ত করার চেষ্টা করে যাচ্ছেন। এর অংশ হিসেবে ওই তিনটি বিষয় প্রতিরোধে শিক্ষার্থীদের শপথ করানো হয়। ৫ কলেজ, ১৭ মাদ্রাসা ও ৩২টি উচ্চবিদ্যালয়ের ২৫ হাজার শিক্ষার্থী এতে অংশ নেয়। এ প্রক্রিয়া অব্যাহত থাকবে। 
