
টাঙ্গাইল জেলার কালিহাতী উপজেলার পাশ দিয়ে বয়ে গেছে ঝিনাই নদ। এখন ভোরবেলা কুয়াশায় ঢেকে যায়। কুয়াশার বুক চিরে কালিহাতী বাজারের পাশে ঝিনাই নদের তীরে এসে ভেড়ে মাছের নৌকা। শীতের সকালে অনেকেই যখন লেপের নিচে আরও কিছুক্ষণ ঘুমাচ্ছেন, তখন এই বাজারে মানুষের ভিড়। মাছের পাইকারি বাজারকে ঘিরে কর্মচঞ্চল চারদিক।
আয়তনে খুব বড় না হলেও দূর-দূরান্ত থেকে এখানে এসে ভিড় করেন মাছের খুচরা বিক্রেতারা। এখানে মাছের বেচাকেনা হয় নিলামে। আর এই নিলামকে ঘিরে মানুষের জটলা থাকে সকাল ছয়টা থেকে ঘণ্টা দুয়েক।
পাশেই খুচরা বাজার। সকাল আটটার পর ভিড় শুরু হয় আশপাশের খুচরা ক্রেতাদের। এখানে ঝিনাই নদের পাশাপাশি পাওয়া যায় যমুনা নদীর মাছ। তবে চাষের মাছই বেশি। সঙ্গে থাকে মৌসুমি নানা সবজি আর প্রয়োজনীয় নানা কিছু। সবকিছুর দাম রাজধানীর তুলনায় কিছুটা কম।
এখানেই দেখা মিলল বড় আকারের বাঘা আইড় মাছটির। বিক্রেতা জানালেন, যমুনা নদীতে ধরা পড়েছে মাছটি। এটির ওজন ১৭ কেজি। তিনি দাম হাঁকলেন প্রতি কেজি ৭০০ টাকা। সেই হিসাবে মাছটির দাম দাঁড়ায় ১১ হাজার ৯০০ টাকা। প্রায় একই সময় অবশ্য আরেকটি ১০ কেজি ওজনের বাঘা আইড় দেখা গেল বাজারে। ঢাকা থেকে আসা বেসরকারি প্রতিষ্ঠানের একজন কর্মকর্তা সেটি কিনে নিলেন সাড়ে ছয় হাজার টাকায়।
