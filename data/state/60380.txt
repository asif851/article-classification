
কোরবানির ঈদের দ্বিতীয় দিন থেকে পরবর্তী এক সপ্তাহ পর্যন্ত কক্সবাজারে প্রতিদিন গড়ে এক লাখের বেশি পর্যটক অবস্থান করবেন বলে আশা করা হচ্ছে। পর্যটকদের স্বাগত জানাতে নতুন সাজে সেজেছে হোটেল-মোটেলগুলো। গতকাল রোববার দুপুর পর্যন্ত শহরের হোটেল, মোটেল ও গেস্টহাউসগুলোর ৭০ শতাংশ কক্ষ আগাম ভাড়া হয়ে গেছে। পর্যটকদের নিরাপত্তা নিশ্চিত করতে সব ধরনের ব্যবস্থা নেওয়ার কথা জানিয়েছে ট্যুরিস্ট পুলিশসহ একাধিক আইনশৃঙ্খলা রক্ষাকারী বাহিনী।কক্সবাজার হোটেল-মোটেল-গেস্টহাউস মালিক সমিতির সভাপতি ওমর সুলতান প্রথম আলোকে বলেন, ‘শহরের ৪৮৫টি হোটেল, মোটেল, গেস্টহাউস ও বাংলোতে প্রতিদিন ৯৭ হাজার অতিথির রাত যাপনের ব্যবস্থা আছে। ধারণক্ষমতার অতিরিক্ত অতিথি এলে সমস্যায় পড়তে হয়। ইতিমধ্যে প্রায় সব হোটেলের ৭০ শতাংশ কক্ষ বুকড (ভাড়া হয়ে গেছে)।’হোটেল-মোটেল মালিকেরা বলছেন, পর্যটকেরা কক্সবাজার এলে কেবল শহরের সমুদ্রসৈকতেই ঘুরে বেড়ান না; পাশাপাশি ইনানীর পাথুরে সৈকত, হিমছড়ির পাহাড়ি ঝরনা ও দরিয়ানগর পর্যটনপল্লি, টেকনাফের মাথিনকূপ, কুদুমগুহা, নেচার পার্ক, নাফ নদীর জালিয়াদ্বীপ, মিয়ানমার সীমান্ত, প্রবাল দ্বীপ সেন্ট মার্টিন, ডুলাহাজারা সাফারি পার্ক, রামুর বৌদ্ধপল্লিসহ বিভিন্ন দর্শনীয় স্থান ভ্রমণে যান।পর্যটকদের সমুদ্র দর্শনের জন্য সৈকতের লাবণী, সুগন্ধা ও কলাতলী পয়েন্টে চলছে চেয়ার ও ছাতা বসানোর কাজ। সৈকতের চেয়ার-ছাতা ব্যবসায়ী সমিতির সভাপতি মাহবুবুর রহমান বলেন, পর্যটকেরা সমুদ্র দর্শনের জন্য চেয়ারে বসলে হকার কিংবা বখাটেরা যাতে উৎপাত না করে, সেদিকে বিশেষ নজর রাখা হবে। পর্যটকের সঙ্গে ভালো আচরণ করার জন্য কর্মচারীদের বিশেষ প্রশিক্ষণ দেওয়া হচ্ছে।সাম্প্রতিক জঙ্গি হামলার ঘটনায় মানুষের মধ্যে উৎকণ্ঠা থাকলেও এবার পর্যটকের কমতি হবে না বলে জানান কক্সবাজার কটেজ মালিক সমিতির সভাপতি কাজী রাসেল আহমদ। তিনি বলেন, পর্যটকের নিরাপত্তায় হোটেল-মোটেল এলাকার বিভিন্ন সড়কে সিসি ক্যােমরা স্থাপনসহ নিরাপত্তা নিশ্চিত করা হয়েছে। তবে রাতের সৈকত আলোকিত রাখা গেলে চুরি ও ছিনতাই বন্ধ করা যেত।টমটম ও রিকশা ভাড়া নিয়ে প্রায়ই অভিযোগ তোলেন পর্যটকেরা। এই হয়রানি বন্ধ করতে প্রশাসনের প্রতি দাবি জানান ট্যুর অপারেটর অ্যাসোসিয়েশনের (টুয়াক) সভাপতি রেজাউল করিম ও যুগ্ম সাধারণ সম্পাদক মিজানুর রহমান।কক্সবাজার ট্যুরিস্ট পুলিশের অতিরিক্ত পুলিশ সুপার ফজলে রাব্বি বলেন, পর্যটকদের সার্বিক নিরাপত্তায় তাঁদের ১৩৬ জন সদস্য কাজ করছেন। কয়েকটি দলে ভাগ হয়ে তাঁরা ২৪ ঘণ্টা দায়িত্ব পালন করবেন। ট্যুরিস্ট পুলিশের সিনিয়র সহকারী পুলিশ সুপার হোসাইন মো. রায়হান কাজেমী বলেন, টানা কয়েক দিনের ছুটিতে অন্তত ছয় লাখ পর্যটক কক্সবাজার ভ্রমণে আসবেন—এমনটা ধরে নিয়েই কঠোর নিরাপত্তাবলয় তৈরি করা হয়েছে। যেকোনো মূল্যে কক্সবাজারকে পর্যটকদের জন্য নিরাপদ রাখার জন্য কাজ করে যাচ্ছেন তাঁরা।ঈদের পরদিন টেকনাফ থেকে সেন্ট মার্টিন রুটে জাহাজ চলাচল শুরু হবে। পর্যটকেরা যাতে হয়রানির শিকার না হন, এর জন্য টেকনাফের দমদমিয়ার জেটিঘাটে ট্যুরিস্ট পুলিশ দায়িত্ব পালন করবে। প্রমোদতরিতে (জাহাজ) অতিরিক্ত ভাড়া, অতিরিক্ত যাত্রী বোঝাই করলে ব্যবস্থা নেওয়ার কথা জানিয়েছে পুলিশ।লাবণী পয়েন্ট ছাড়া ১১০ কিলোমিটার সৈকতের অন্য কোথাও গোসলে নামা নিষিদ্ধ করেছে প্রশাসন। গোসলে নামার আগে পর্যটকদের জোয়ার-ভাটার সময় দেখে নেওয়ার পরামর্শ দিয়েছেন নিখোঁজ পর্যটকদের উদ্ধার তৎপরতায় নিয়োজিত ইয়াসির লাইফগার্ড স্টেশনের পরিচালক মোস্তফা কামাল। তিনি বলেন, জোয়ারের সময় সৈকতে সবুজ পতাকা ওড়ানো থাকে। তখন সৈকতে নামা যায়। ভাটার সময় ওড়ানো থাকে লাল নিশানা। তখন সমুদ্রে নামা বিপজ্জনক।পর্যটকদের কাছ থেকে কক্ষ ভাড়া বাবদ অতিরিক্ত অর্থ আদায় বন্ধ করা এবং রেস্তোরাঁয় খাবারের মূল্য তদারকির জন্য ম্যাজিস্ট্রেটদের নেতৃত্বে একাধিক ভ্রাম্যমাণ আদালত সৈকতসহ বিভিন্ন এলাকায় সক্রিয় থাকবেন বলে জানান কক্সবাজারের জেলা প্রশাসক মো. আলী হোসেন। তিনি বলেন, কারও বিরুদ্ধে অনিয়মের অভিযোগ প্রমাণিত হলে ভ্রাম্যমাণ আদালত সঙ্গে সঙ্গে শাস্তির ব্যবস্থা করবেন।
