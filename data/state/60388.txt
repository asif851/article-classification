
নাটোরের বড়াইগ্রাম উপজেলায় শ্বশুর ও দুই জামাই মিলে চোলাই মদ পানের পর শ্বশুর ও এক জামাইয়ের মৃত্যু হয়েছে। অপর জামাইয়ের অবস্থাও আশঙ্কাজনক। এ ঘটনায় মদ বিক্রেতাকে গ্রেপ্তার করেছে পুলিশ।
বড়াইগ্রাম থানা সূত্রে জানা গেছে, জোনাইল ইউনিয়নের বর্ণি গ্রামের দিলীপ গোমেজ গত বৃহস্পতিবার বাড়িতে বেড়াতে আসা দুই জামাইকে নিয়ে একসঙ্গে চোলাই মদ পান করার পর তিনজনই অসুস্থ হয়ে পড়েন। শুক্রবার বড় জামাই উজ্জ্বল কস্তার (৩৮) মারা যান। আজ সোমবার রাজশাহীতে চিকিৎসাধীন অবস্থায় মৃত্যু হয় শ্বশুর দিলীপ গোমেজ (৫৮)।
পুলিশ জানায়, এই ঘটনায় সোমবার সকালে পুলিশ বাদী হয়ে হোমিও দোকানদার বিশ্বজিৎ স্যানালের বিরুদ্ধে মাদকদ্রব্য আইনে মামলা করেছে। দিলীপ গোমেজের ভাই বার্নাড গোমেজও তাঁর বিরুদ্ধে পৃথক আরেকটি হত্যা মামলা করেছেন।
বড়াইগ্রাম থানার ভারপ্রাপ্ত কর্মকর্তা (ওসি) মো. শাহরিয়ার খান জানান, দুটি মামলায় বিশ্বজিৎকে গ্রেপ্তার দেখিয়ে আদালতের মাধ্যমে জেল-হাজতে পাঠানো হয়েছে।
