
প্রধানমন্ত্রী শেখ হাসিনা বলেছেন, ‘পরবর্তী প্রজন্মের আত্মকর্মসংস্থানের লক্ষ্যে ষষ্ঠ শ্রেণী থেকে ছেলেমেয়েদের অন্তত একটি বিষয়ে ভোকেশনাল ট্রেনিং দেওয়া হবে। এ ব্যাপারে নীতিগত সিদ্ধান্ত গ্রহণ করা হয়েছে। এমনভাবে ট্রেনিংটি দেওয়া হবে, যাতে কর্মক্ষেত্রে গিয়ে তারা নিজেরাই কর্মসংস্থানের ব্যবস্থা করতে পারে।’ খবর বাসসের।আজ বুধবার ইনস্টিটিউশন অব ডিপ্লোমা ইঞ্জিনিয়ার্স বাংলাদেশের (আইডিইবি) ২০তম জাতীয় সম্মেলন ও ৩৮তম কাউন্সিল অধিবেশনের উদ্বোধনী অনুষ্ঠানে শেখ হাসিনা এ কথা বলেন।প্রধানমন্ত্রী বলেন, সরকার দেশে বৃত্তিমূলক শিক্ষার প্রসারে প্রতিটি উপজেলায় একটি করে কারিগরি স্কুল স্থাপনের সিদ্ধান্ত নিয়েছে। তিনি একটি আত্মনির্ভরশীল দেশ গড়তে সবার সমর্থন চান।প্রধানমন্ত্রী বলেন, ‘অনেকে আবার আমাদের অগ্রগতি পছন্দ করেন না। তাঁরা জাতিকে পরনির্ভর করে রাখতে চান। কিন্তু আমরা অরাজকতা ও সহিংসতামুক্ত একটি সমৃদ্ধ ও শান্তিপূর্ণ জাতি গঠন করতে চাই।’অনুষ্ঠানে প্রধানমন্ত্রী শেখ হাসিনাকে আইডিইবির সদস্যপদ প্রদান করা হয়। তাঁর হাতে সদস্যপদের সনদ তুলে দেন আইডিইবির সভাপতি এ কে এম এ হামিদ।
অনুষ্ঠানে কাজের স্বীকৃতিস্বরূপ আইডিইবির পাঁচ সদস্যকে আইডিইবি সম্মাননা পদক দেওয়া হয়। প্রধানমন্ত্রী শেখ হাসিনা এ পদক তুলে দেন। পদক পাওয়া ব্যক্তিরা হলেন সাংসদ রহমত আলী, সাংস্কৃতিক ব্যক্তিত্ব হাসান ইমাম, আইডিইবির সাবেক সভাপতি শফিউদ্দিন সরকার, বিশিষ্ট চলচ্চিত্র নির্মাতা আবদুল জাব্বার খান ও রমানন্দ মল্লিক।
