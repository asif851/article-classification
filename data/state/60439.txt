

জিয়া অরফানেজ ট্রাস্ট দুর্নীতি মামলায় আদালতের রায় শুনতে বিএনপির চেয়ারপারসন খালেদা জিয়া আজ বৃহস্পতিবার দুপুর পৌনে ১২টায় গুলশানের বাসা থেকে বের হন ।
এই মামলার প্রধান আসামি খালেদা জিয়া। ‘সরকারের হস্তক্ষেপে’ রায়ে সাজা হতে পারে—এমন আশঙ্কার কথা বলেছেন খালেদা জিয়া নিজেই।
সকাল থেকে গুলশানের বাসায় হাজির হন বিএনপির চেয়ারপারসনের ঘনিষ্ঠ আত্মীয়-স্বজনেরা। সেখানে আসেন খালেদা জিয়ার বড় বোন, বোনের স্বামী, ভাগনে, ভাই শামীম ইস্কান্দর, দুই ভাইয়ের স্ত্রী, ছোট ছেলে আরাফাত রহমান কোকোর শ্বশুরবাড়ির স্বজনেরা।
ঘটনাস্থলে উপস্থিত কয়েকজন বলেন, বাসা থেকে খালেদা জিয়া বের হয়ে গাড়িতে ওঠার সময় স্বজনেরা আবেগাপ্লুত হয়ে পড়েন। কেউ কেউ কান্নায় ভেঙে পড়েন। এ সময় খালেদা জিয়া তাঁদের সান্ত্বনা দেন। তিনি সবাইকে তাঁর জন্য দোয়া করতে বলেন।
বিএনপির চেয়ারপারসনের প্রেস উইংয়ের কর্মকর্তা শায়রুল কবির খান প্রথম আলোকে বলেন, দলীয় নেতাদের মধ্যে বিএনপির চেয়ারপারসনের গাড়িবহরের সঙ্গে আদালতে গেছেন স্থায়ী কমিটির সদস্য নজরুল ইসলাম খান, আইনজীবী এ জে মোহাম্মদ আলী, কায়সার কামাল ও নওশাদ জামিল।
শায়রুল বলেন, বাসা থেকে বের হওয়ার সময় বিএনপি চেয়ারপারসন দেশবাসীর কাছে তাঁর জন্য দোয়া চেয়েছেন।
