
বৈদেশিক অনুদান (স্বেচ্ছাসেবী কার্যক্রম) রেগুলেশন আইন-২০১৪-এর খসড়ার নীতিগত অনুমোদন দিয়েছে মন্ত্রিসভা। আজ সোমবার সচিবালয়ে মন্ত্রিসভার বৈঠকে এ অনুমোদন দেওয়া হয়।প্রধানমন্ত্রী শেখ হাসিনার সভাপতিত্বে এ বৈঠক শেষে মন্ত্রিপরিষদ সচিব মোহাম্মদ মোশাররাফ হোসাইন ভূইঞা সংবাদ ব্রিফিংয়ে এ তথ্য জানান।এই আইন অনুযায়ী রাজনৈতিক দল, সুপ্রিম কোর্টের বিচারপতি, সাংসদ, সরকারি ও আধা সরকারি প্রতিষ্ঠানের কর্মকর্তা-কর্মচারী এবং জাতীয় ও স্থানীয় নির্বাচনে অংশ গ্রহণকারী প্রার্থীরা বৈদেশিক কোনো অনুদান নিতে পারবেন না।এ ছাড়া এনজিও ব্যুরোর অনুমোদন ছাড়া কোনো বেসরকারি সংস্থা বৈদেশিক অনুদানে কোনো প্রকল্প গ্রহণ ও বাস্তবায়ন করতে পারবে না।সচিব জানান, এ আইন অনুযায়ী বৈদেশিক সাহায্য নেয়—এমন কোনো এনজিও, এনজিও ব্যুরোর নিবন্ধন ছাড়া কার্যক্রম চালাতে পারবে না। ব্যক্তি পর্যায়ে বৈদেশিক সাহায্য নিতে হলেও এনজিও ব্যুরোর অনুমোদন নিতে হবে। অর্থপ্রাপ্তির উত্স এবং কী কাজে ব্যবহার করা হচ্ছে, তা উল্লেখ করতে হবে।উপদেষ্টাসহ অন্য কোনো পর্যায়ে বিদেশি কর্মকর্তা নিয়োগ করতে হলে স্বরাষ্ট্র মন্ত্রণালয়ের ছাড়পত্র নিতে হবে। প্রতিটি এনজিওকে নিয়মিত তাদের কার্যক্রমের বিষয়ে একটি প্রতিবেদন এনজিও ব্যুরোতে পাঠাতে হবে।আইন লঙ্ঘন করলে শাস্তি হিসেবে সতর্ক করা হবে। নিবন্ধন বাতিল ও জরিমানারও করা হতে পারে। শাস্তির ধরন আইন লঙ্ঘনের মাত্রা অনুযায়ী নির্ধারণ করা হবে। তবে কোনো অপরাধমূলক কর্মকাণ্ড করলে (যেমন—সন্ত্রাস, জঙ্গিবাদের পৃষ্ঠপোষকতা) দেশের প্রচলিত আইন অনুযায়ী বিচার হবে।আজকের সভায় জাতীয় বীমা নীতি-২০১৪-এর খসড়ার অনুমোদন দেওয়া হয়।
