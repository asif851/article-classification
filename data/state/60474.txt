
স্বেচ্ছাসেবক লীগের যশোর শহর কমিটির সভাপতি আবদুল মান্নানকে খুন করতে অস্ত্র দিয়েছিলেন খালেক আর খুন করেন মাসুদ। সঙ্গে ছিলেন আরও পাঁচজন।যশোরের জ্যেষ্ঠ বিচারিক হাকিম মারুফ আহমেদ ও প্রণব কুমার হুইয়ের কাছে গতকাল বুধবার দুপুরে গ্রেপ্তার হওয়া মাসুদ ও খালেক হত্যার দায় স্বীকার করে ১৬৪ ধারায় স্বীকারোক্তিমূলক জবানবন্দি দেন।মান্নান হত্যা মামলার সামগ্রিক বিষয় নিয়ে গতকাল রাত সাড়ে আটটার দিকে যশোরের পুলিশ সুপারের কার্যালয়ে সংবাদ সম্মেলনের আয়োজন করা হয়। সেখানে সাংবাদিকদের এসব তথ্য জানানো হয়। অতিরিক্ত পুলিশ সুপার কে এম আরিফুল হক গ্রেপ্তার হওয়া দুই আসামির বরাত দিয়ে বলেন, মান্নান হত্যা মিশনে সাতজন অংশ নেন। যে দুজনকে আটক করা হয়েছে, তাঁর মধ্যে মাসুদ ছিল হত্যার মূল পরিকল্পনাকারী। এ ছাড়া আরও পাঁচজন হত্যার সঙ্গে জড়িত রয়েছেন। তাঁদের নাম-ঠিকানাও জানা গেছে। তবে তদন্তের স্বার্থে নাম প্রকাশ করা যাচ্ছে না।আরিফুল হক বলেন, হত্যার সঙ্গে জড়িত ব্যক্তিরা ছিনতাই ও মাদক ব্যবসার সঙ্গে সম্পৃক্ত। এলাকার শান্তিশৃঙ্খলা রক্ষায় ভূমিকা রাখতে গিয়ে মান্নান খুন হয়েছেন।৯ আগস্ট বিকেলে গুলি করে ও গলা কেটে মান্নানকে হত্যা করা হয়। ঘটনায় জড়িত অভিযোগে ঢাকার কারওয়ান বাজার এলাকা থেকে যশোর শহরের বেজপাড়া এলাকার মাসুদ ও খালেককে গ্রেপ্তার করা হয়।
