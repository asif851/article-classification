
রাজশাহী বিশ্ববিদ্যালয়ের সমাজবিজ্ঞান বিভাগের অধ্যাপক এ কে এম শফিউল ইসলাম হত্যাকাণ্ডের বিষয়ে র‌্যাবের বক্তব্যের সঙ্গে পুরোপুরি একমত নয় পুলিশ। রাজশাহী মহানগর পুলিশ কমিশনার মোহাম্মদ শামসুদ্দিন গতকাল এক সংবাদ সম্মেলেন বলেন, ‘এখনই বলা যাবে না যে তারা (র‌্যাব) যা বলেছে সেটাই শতভাগ সঠিক।’এর আগে গত রোববার এ ঘটনায় ছয়জনকে গ্রেপ্তারের পর র‌্যাব জানায়, বিশ্ববিদ্যালয়ে কর্মরত এক নারীর সঙ্গে ‘অসৌজন্যমূলক’ আচরণকে কেন্দ্র করে এ হত্যাকাণ্ড ঘটেছে। মূল পরিকল্পনাকারী গ্রেপ্তার হয়েছেন।কোনো নারীর সঙ্গে অধ্যাপক অসৌজন্যমূলক আচরণ করেছিলেন কি না, জানতে চাইলে কমিশনার বলেন, ‘আমরা এখনো ওই নারীর কোনো হদিস পাইনি।’১৫ নভেম্বর দুপুরে রাজশাহী মহানগরের চৌদ্দপাই এলাকায় রাজশাহী বিশ্ববিদ্যালয়ের সমাজবিজ্ঞান বিভাগের অধ্যাপক শফিউল ইসলাম খুন হন। এ ঘটনায় বিশ্ববিদ্যালয়ের রেজিস্ট্রার এন্তাজুল হক বাদী হয়ে অজ্ঞাতপরিচয় ব্যক্তিদের বিরুদ্ধে মামলা করেছেন।গতকাল বিকেলে ওই মামলার অগ্রগতি জানাতে রাজশাহী মহানগর পুলিশ কমিশনারের কার‌্যালয়ে সংবাদ সম্মেলনের আয়োজন করা হয়। এতে পুলিশ কমিশনার ছাড়াও উপকমিশনার (পূর্ব) এস এম নাহিদুল ইসলাম বক্তব্য দেন। উপকমিশনার তানভীর হায়দার চৌধুরী, শাহ গোলাম মাহমুদ এবং মামলার তদন্ত কর্মকর্তা ও মতিহার থানার ভারপ্রাপ্ত কর্মকর্তা (ওসি) আলমগীর হোসেন উপস্থিত ছিলেন।অধ্যাপক খুনের ঘটনায় র‌্যাবের দেওয়া বক্তব্যের ব্যাপারে জানতে চাইলে কমিশনার বলেন, ‘কেউ যদি নিজের মুখে বলে আমি খুন করেছি, আর অমনি সেটা বিশ্বাস করতে হবে, সেটা তদন্তকারীর কাজ নয়। তদন্তের সময় দেখতে হয় আসলেই তিনি নিজে খুন করেছেন, না কাউকে বাঁচাতে সেটা বলছেন। সাক্ষ্য-প্রমাণ দিয়ে অভিযোগটা প্রমাণ করতে হয়।’এরপর জানতে চাওয়া হয়, ‘খুনিরা যেখানে নিজের মুখে ঘটনা স্বীকার করেছে, সেখানে মানতে বাধা কোথায়?’ জবাবে কমিশনার বলেন, ‘তারা যা বলেছে, সেটা একদিক থেকে এসেছে। আমাদের কাছে যারা আছে, তারাও কিছু তথ্য দিয়েছে। দুই পক্ষকে মুখোমুখি করা হলেই প্রকৃত সত্য বেরিয়ে আসবে।’সাংবাদ সম্মেলনে বলা হয়, উগ্রবাদী সংগঠন, শিক্ষকের ব্যক্তিগত জীবন ও পেশাগত জীবনের ঘটনা—এই তিনটি বিষয় সামনে নিয়ে তদন্ত করা হচ্ছে।গত রোববার ঢাকায় সংবাদ সম্মেলন করে র‌্যাব ঘটনার উদ্দেশ্য, পরিকল্পনাকারী ও হত্যার সঙ্গে জড়িত ব্যক্তিদের নাম-পরিচয় প্রকাশ করে। এরপর আর কোনো তদন্তের প্রয়োজন আছে কি না, জানতে চাইলে পুলিশ কমিশনার বলেন, কোথায় কে, কীভাবে হত্যার দায় স্বীকার করল, সেটাই চূড়ান্ত নয়। র‌্যাবের কাছে যারা হত্যার দায় স্বীকার করেছে, সেটা আরেকটা সম্ভাবনা সৃষ্টি করেছে। সেখানে যারা স্বীকারোক্তি দিয়েছে, তারা তো রাজশাহীতে আটক তিন শিবির ক্যাডার নগরের দেওয়ানপাড়ার জিন্নাহ (২০), সাগর (২৩) ও শ্যামপুরের আরিফের (২৪) নাম বলেছে। এখনই বলা যাবে না যে তারা যা বলেছে সেটাই শতভাগ সঠিক। তবে যে যাই বলুক, পুলিশ তা উড়িয়ে দিচ্ছে না বরং তা আমলে নিয়ে নিবিড়ভাবে তদন্ত করছে।সংবাদ সম্মেলনে বলা হয়, পুলিশ ঘটনাস্থলে দুজন প্রত্যক্ষদর্শীর দেওয়া তথ্য অনুযায়ী দুই খুনির পোশাক উদ্ধার করেছে। বগুড়া থেকে আটককৃতদের মধ্যে সাধন কর্মকারের তৈরি চাপাতি বিক্রেতাও রয়েছে। ঘটনার সঙ্গে যোগসূত্র বের করার কাজে এরা লাগতে পারে। কারণ, বিক্রেতার কাছ থেকে চাপাতি ক্রেতার দেহের গঠনের একটা বর্ণনা পাওয়া গেছে। আবার আনসার আল ইসলাম বাংলাদেশ-২-এর দুই সদস্য মাদ্রাসাশিক্ষক শরীফুল ইসলাম ও অষ্টম শ্রেণির ছাত্র রায়হানুল হক ওরফে স্বাধীনকে আটক করা হয়েছে। এরা প্রত্যক্ষভাবে স্থানীয় জামায়াত-শিবিরের রাজনীতির সঙ্গে জড়িত। আর পুলিশি রিমান্ডে থাকা সাগর, জিন্নাহ ও আরিফও জামায়াত-শিবিরের রাজনীতির সঙ্গে জড়িত। সুতরাং এদের মধ্যে একটা যোগসূত্র থাকতেই পারে। এটা পুলিশ খতিয়ে দেখছে।এ হত্যা মামলায় প্রথম দফায় গ্রেপ্তার ১১ জনের মধ্যে আটজনকে এক দিনের রিমান্ড মঞ্জুর করেছেন আদালত। গতকাল তাঁদের দ্বিতীয় দফার রিমান্ডের শুনানি শেষে রাজশাহী মহানগর হাকিম আদালতের বিচারক শারমিন আক্তার এক দিনের রিমান্ড মঞ্জুর করেন। র‌্যাবের হাতে গ্রেপ্তার হওয়া ছয়জনকে গতকাল রাতে ঢাকা জেলা পুলিশের কাছে সোপর্দ করা হয়। আজ তাঁদের রাজশাহী পাঠানোর কথা রয়েছে।ছাত্রদলের সংবাদ সম্মেলন: রাজশাহী মহানগর বিএনপির কার‌্যালয়ে মহানগর ও বিশ্ববিদ্যালয় ছাত্রদল যৌথভাবে সংবাদ সম্মেলনের আয়োজন করে। এতে লিখিত বক্তব্য পাঠ করেন বিশ্ববিদ্যালয় ছাত্রদলের সভাপতি ইমতিয়াজ আহমেদ। বক্তব্য দেন মহানগর ছাত্রদলের সভাপতি মাহফুজুর রহমান রিটন। তাঁরা এ হত্যাকাণ্ড নিয়ে র‌্যাব ও পুলিশের দুই রকম তথ্য প্রকাশে অসন্তোষ প্রকাশ করেন। তাঁরা ঘটনার সঙ্গে জড়িত প্রকৃত আসামিদের গ্রেপ্তারের দাবি জানান। তাঁরা খুনিদের দৃষ্টান্তমূলক শাস্তির দাবিতে ২৮ নভেম্বর রাজশাহী নগরে বিক্ষোভ সমাবেশের কর্মসূচি ঘোষণা করেন।
