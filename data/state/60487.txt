
একাদশ জাতীয় সংসদ নির্বাচন সামনে রেখে অংশীজনদের সঙ্গে সংলাপের অংশ হিসেবে আজ বৃহস্পতিবার থেকে নিবন্ধিত রাজনৈতিক দলগুলোর সঙ্গে সংলাপ শুরু করছে নির্বাচন কমিশন (ইসি)।
আজ সকাল ১০টায় বাংলাদেশ ন্যাশনালিস্ট ফ্রন্টের (বিএনএফ) সঙ্গে প্রথম সংলাপ হওয়ার কথা থাকলেও দলটি সংলাপে অংশ নিচ্ছে না। তবে বিকেলে বাংলাদেশ সাংস্কৃতিক মুক্তিজোটের (মুক্তিজোট) সঙ্গে ইসির সংলাপ হবে।
ইসি সূত্র জানায়, নিবন্ধিত দলগুলোর মধ্য থেকে নিবন্ধনক্রম অনুযায়ী শেষের দিক থেকে পর্যায়ক্রমে দলগুলোকে সংলাপের জন্য আমন্ত্রণ জানানো হচ্ছে। ২৪ আগস্ট সকালে বিএনএফ, বিকেলে বাংলাদেশ সাংস্কৃতিক মুক্তিজোট (মুক্তিজোট), ২৮ আগস্ট বাংলাদেশ মুসলিম লীগ-বিএমএল ও খেলাফত মজলিশ, ৩০ আগস্ট বাংলাদেশ বিপ্লবী ওয়ার্কার্স পার্টি ও জাতীয় গণতান্ত্রিক পার্টি-জাগপা, ১০ সেপ্টেম্বর বাংলাদেশ ইসলামী ফ্রন্ট ও ইসলামী আন্দোলন বাংলাদেশ, ১২ সেপ্টেম্বর বাংলাদেশ খেলাফত মজলিশ ও ইসলামী ঐক্যজোট, ১৪ সেপ্টেম্বর কল্যাণ পার্টি ও ইসলামিক ফ্রন্টের সঙ্গে সংলাপের তারিখ চূড়ান্ত করা হয়েছে।
