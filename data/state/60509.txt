
সাংবাদিক শফিক রেহমান লন্ডনে যেতে পারেননি। ঢাকার হজরত শাহজালাল আন্তর্জাতিক বিমানবন্দরে থেকে তাঁকে ফিরিয়ে দেওয়া হয়েছে।
শফিক রেহমানের ব্যক্তিগত সহকারী হরিপদ দাস প্রথম আলোকে বলেন, লন্ডন যাওয়ার উদ্দেশে আজ বৃহস্পতিবার সকালে বিমানবন্দরে গিয়েছিলেন শফিক রেহমান। কিন্তু তাঁকে ফিরিয়ে দেওয়া হয়েছে। তিনি বাসায় ফিরে এসেছেন।
হরিপদ দাসের ভাষ্য, ইমিগ্রেশনে প্রবেশের পর বিমানবন্দরের কর্মকর্তারা এসে শফিক রেহমানের কাছ থেকে পাসপোর্টসহ অন্যান্য কাগজপত্র নিয়ে নেন। কাগজপত্র যাচাই–বাছাই করা হবে বলে জানান কর্মকর্তারা। পরে পাসপোর্ট ও কাগজপত্র ফেরত দেওয়া হয়। শফিক রেহমানকে যেতে দেওয়া যাচ্ছে না বলে জানিয়ে কর্মকর্তারা দুঃখ প্রকাশ করেন। এ সময় শফিক রেহমান প্রয়োজনীয় নথিপত্র দেখান। কিন্তু কর্মকর্তারা তা আমলে নেননি।
শফিক রেহমান সম্পাদিত ‘মৌচাকে ঢিল’ পত্রিকার সহকারী সম্পাদক সজীব ওনাসিস প্রথম আলোকে বলেন, শফিক রেহমানের স্ত্রী তালেয়া রেহমান লন্ডনে চিকিৎসাধীন। তাঁর পাশে থাকার জন্য লন্ডনে যেতে চেয়েছিলেন শফিক রেহমান। আজ সকাল সাতটায় তাঁর ফ্লাইট ছিল। আদালতের রায়ের অনুলিপিসহ প্রয়োজনীয় কাগজপত্র থাকা সত্ত্বেও তাঁকে ফ্লাইটে উঠতে দেয়নি ইমিগ্রেশন পুলিশ।
শাহজালাল আন্তর্জাতিক বিমানবন্দরে ইমিগ্রেশন পুলিশের দায়িত্বশীল এক কর্মকর্তা নাম প্রকাশ না করে প্রথম আলোকে বলেন, যাচাই-বাছাই করার জন্য শফিক রেহমানের কাছ থেকে কাগজপত্র নেওয়া হয়। এ কারণে নির্ধারিত ফ্লাইটে তিনি যেতে পারেননি। তবে পরের কোনো ফ্লাইটে যেতে পারবেন।
প্রধানমন্ত্রী শেখ হাসিনার ছেলে সজীব ওয়াজেদ জয়কে অপহরণ ও হত্যার ষড়যন্ত্র মামলায় শফিক রেহমানকে গত বছরের ১৬ এপ্রিল গ্রেপ্তার করে পুলিশ। তিনি জামিনে মুক্তি পান একই বছরের ৬ সেপ্টেম্বর।
আরও পড়ুন: ভালো নেই তাঁরা, আগের কাজেও ফেরেননি
