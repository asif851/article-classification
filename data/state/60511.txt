
বাংলাদেশ মহিলা পরিষদের তথ্য বলছে, এপ্রিল মাসে দেশে ১০৯টি ধর্ষণের ঘটনা ঘটেছে। এর মধ্যে গণধর্ষণের শিকার হন ১৭ জন। আর ধর্ষণের পর হত্যা করা হয় দুজনকে। এ ছাড়া ধর্ষণের চেষ্টা করা হয়েছে ১০ জনকে।
১৪টি জাতীয় পত্রিকায় প্রকাশিত সংবাদের ভিত্তিতে মহিলা পরিষদ এ প্রতিবেদন তৈরি করেছে। প্রতিবেদন অনুযায়ী, এপ্রিল মাসে মোট ৪৬৩ জন নারী ও কন্যাশিশু বিভিন্নভাবে নির্যাতনের শিকার হন। বিভিন্ন কারণে ৭৯ জন নারী ও কন্যাশিশুকে হত্যা করা হয়।আজ মঙ্গলবার মহিলা পরিষদের এক বিবৃতিতে জানানো হয়, মাসটিতে শ্লীলতাহানির শিকার হন তিনজন। যৌন নির্যাতনের শিকার হন ১৮ জন। অ্যাসিডদগ্ধ হয়েছেন ছয়জন। অপহরণের ঘটনা ঘটেছে ২৫টি। নারী ও শিশু পাচারের ঘটনা ঘটেছে পাঁচটি। এর মধ্যে যৌনপল্লিতে বিক্রি করা হয়েছে একজনকে। যৌতুকের জন্য হত্যা ও নির্যাতনের শিকার হয়েছেন ২০ জন। বিভিন্ন নির্যাতনের কারণে ৩৪ জন আত্মহত্যা করতে বাধ্য হন। ৩৫ জনের রহস্যজনক মৃত্যু হয়। বাল্যবিবাহের শিকার হয় ১৫ জন। শারীরিক নির্যাতন করা হয়েছে ৩৯ জনকে। বিজ্ঞপ্তি।
