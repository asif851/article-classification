
রাজধানীর উত্তরায় কিশোর অনিক হত্যা মামলার প্রধান আসামি মারুফ হোসেনকে গ্রেপ্তার করেছে পুলিশ। আজ মঙ্গলবার দুপুর সাড়ে ১২টায় রাজধানীর মিন্টো রোডে ঢাকা মহানগর পুলিশের (ডিএমপি) কার্যালয়ে এক সংবাদ সম্মেলনে এ কথা জানানো হয়।
ডিএমপির গোয়েন্দা শাখার (ডিবি) যুগ্ম কমিশনার আবদুল বাতেন বলেন, ঢাকা মেট্রোপলিটন পুলিশের গোয়েন্দা শাখার উত্তর বিভাগের একটি দল গতকাল সোমবার রাতে উত্তরায় বিশেষ অভিযান চালিয়ে অনিক হত্যা মামলার প্রধান আসামি মারুফ হোসেনকে গ্রেপ্তার করে।
পুলিশ সূত্রে জানা গেছে, ২০১৫ সালের ২৭ মে উত্তরার ৭ নম্বর সেক্টরের ২৫ নম্বর রোডে উঠতি বখাটে সজীব ও আকাশের নেতৃত্বে ৯ নম্বর সেক্টরের কিশোর অপুকে মারধর করা হয়। এ ঘটনার সূত্র ধরে অনিককে হত্যা করা হয়। ওই দিন বিকেলে ৭ নম্বর সেক্টরের জেরিন রোডে মারুফ তার সহযোগীদের সঙ্গে নিয়ে অনিককে ছুরিকাঘাতে হত্যা করে।
সংবাদ সম্মেলনে ডিএমপির গোয়েন্দা শাখার (ডিবি) যুগ্ম কমিশনার আবদুল বাতেন বলেন, ধারালো ‘সুইচ গিয়ার’ ছুরি দিয়ে নিজ হাতে অনিককে হত্যার কথা স্বীকার করেছে গ্রেপ্তার মারুফ হোসেন।
