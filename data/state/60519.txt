
মুক্তিযুদ্ধে অবদানের স্বীকৃতিস্বরূপ শেরপুরের সোহাগপুর গ্রামের ছয় বীর নারীকে সংবর্ধনা দিয়েছে ‘চেষ্টা’ নামের বেসরকারি একটি সংগঠন। গ্রামটিতে ১৯৭১ সালের ২৫ জুলাই গণহত্যা চালায় পাকিস্তানি বাহিনী। ওই সময় এই ছয়জন নারী নির্যাতনের শিকার হন।স্বাধীনতা দিবস উপলক্ষে রাজধানীর ঢাকা ক্লাবে গত ৩১ মার্চ এই অনুষ্ঠানের আয়োজন করে চেষ্টা। মুক্তিযুদ্ধে অবদান রাখা অবহেলিত নারীদের সেবার জন্য ২০১৩ সাল থেকে কাজ করছে সংগঠনটি।অনুষ্ঠানে সংবর্ধনা পাওয়া বীর নারীরা হলেন শেরপুরের নালিতাবাড়ী উপজেলার কাকরকান্দি ইউনিয়নের সোহাগপুর গ্রামের জোবেদা খাতুন, জোবেদা বেওয়া, আছিরন নেছা, হাছেনা বানু, হাফিজা বেওয়া ও সমলা বেওয়া। প্রধান অতিথির বক্তব্যে মুক্তিযুদ্ধবিষয়ক মন্ত্রী আ ক ম মোজাম্মেল হক বলেন, স্বাধীনতার ৪৬ বছর পরও আমাদের সমাজ এমন জায়গায় আছে, যেখানে বীর নারীরা তাঁদের পরিচয় দিতে ভয় পান, লজ্জাবোধ করেন। তবে ধীরে ধীরে সে অবস্থার পরিবর্তন হচ্ছে।
 
