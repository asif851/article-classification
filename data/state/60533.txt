
রাজধানীর হজরত শাহজালাল আন্তর্জাতিক বিমানবন্দরে তিন কেজি ওজনের ৩০টি সোনার বারসহ লিটন মিয়া (৩৫) নামের এক ব্যক্তিকে গ্রেপ্তার করেছে শুল্ক গোয়েন্দা অধিদপ্তর।
আজ সোমবার রাত আটটার দিকে তাঁকে গ্রেপ্তার করা হয়। লিটন মিয়ার বাড়ি টাঙ্গাইলে। তাঁর বাবার নাম শওকত আলী।শুল্ক গোয়েন্দা অধিদপ্তরের মহাপরিচালক মাইনুল খান প্রথম আলোকে বলেন, আটক সোনার বাজারমূল্য দেড় কোটি টাকা। তিনি বলেন, আজ সন্ধ্যা সোয়া সাতটার দিকে টাইগার এয়ারলাইনসের একটি বিমানে করে সিঙ্গাপুর থেকে শাহজালালে আসেন লিটন। পরে বিমানবন্দরের গ্রিন চ্যানেল পার হওয়ার সময় শুল্ক গোয়েন্দা কর্মকর্তারা তাঁকে জিজ্ঞাসাবাদ করে তাঁর কাছে সোনা থাকার বিষয়টি নিশ্চিত হন।মাইনুল খান আরও বলেন, লিটন মিয়া গত তিন মাসে দুবার সিঙ্গাপুর যান। তাঁর কোমরবন্ধনীতে সোনাগুলো পাওয়া গেছে। তিনি বলেন, জিজ্ঞাসাবাদে লিটন মিয়া ২০ হাজার টাকার বিনিময়ে সোনাগুলো পাচারের চেষ্টা করছিলেন বলে শুল্ক গোয়েন্দা কর্মকর্তাদের জানান। এ ঘটনায় বিমানবন্দর থানায় একটি মামলা দায়ের করা হয়েছে।
