
কুষ্টিয়ার কুমারখালীতে এক স্বতন্ত্র মেয়র প্রার্থীর তিন কর্মীকে সাত দিন করে কারাদণ্ড দিয়েছেন ভ্রাম্যমাণ আদালত। আজ রোববার বেলা সাড়ে ১১টার দিকে নির্বাহী ম্যাজিস্ট্রেট ও উপজেলা নির্বাহী কর্মকর্তা সাহেলা আক্তারের নেতৃত্বাধীন ভ্রাম্যমাণ আদালত এ দণ্ডাদেশ দেন।
দণ্ডপ্রাপ্ত ব্যক্তিরা হলেন কুমারখালী পৌর এলাকার হেলাল উদ্দিন (৪৮), তেবাড়ীয়া এলাকার উজ্জ্বল শেখ (৩০) ও একই গ্রামের টোকন শেখ (৩৪)।
কুমারখালী থানার ভারপ্রাপ্ত কর্মকর্তা (ওসি) মহিবুল ইসলাম বলেন, আজ ভোরের দিকে ওই তিন ব্যক্তি এলাকাতে ভোটারদের মাঝে শাড়ি-লুঙ্গি বিতরণ করছিলেন—এমন অভিযোগে তাঁদের আটক করা হয়। পরে ভ্রাম্যমাণ আদালত তাঁদের প্রত্যেককে সাত দিন করে কারাদণ্ড দেন।
