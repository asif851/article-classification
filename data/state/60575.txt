
রংপুর নগরের নিসবেতগঞ্জ ব্রিজের নিচ থেকে গতকাল সোমবার সকালে সন্ত্রাসী শাকিল আহমেদ ওরফে টোকাই শাকিলের (২৬) গুলিবিদ্ধ লাশ উদ্ধার করেছে পুলিশ।এলাকাবাসী ও পুলিশ সূত্রে জানা গেছে, শাকিল আহমেদ দীর্ঘদিন ধরে রংপুর রেলওয়ে স্টেশনের পার্শ্ববর্তী খামারপাড়া নোয়াখালী বস্তিতে বসবাস করে আসছিলেন। সেখানে থেকেই তিনি ছিনতাই, ডাকাতি, খুনসহ নানা অপকর্ম চালাতেন। ঘটনার কয়েক দিন আগে তিনি জেল থেকে জামিনে বের হন। এরপর ১৫ জানুয়ারি রংপুর রেলওয়ে স্টেশনে ছিনতাইয়ের ঘটনা নিয়ে তিনি তাঁর সন্ত্রাসী বাহিনীসহ ব্যাপক তাণ্ডব চালান। ভাঙচুর করেন টিকিট কাউন্টার, স্টেশন মাস্টারের কক্ষ, বিশ্রামাগারসহ জিআরপি পুলিশ ফাঁড়ি। হামলায় স্টেশন সুপার, স্টেশন মাস্টার, জিআরপি পুলিশসহ ১০ জন আহত হন। এ ঘটনায় শাকিলসহ তাঁর বাহিনীর বিরুদ্ধে তিনটি মামলা হয়।রংপুর রেলওয়ে স্টেশন এলাকার পান দোকানি রোস্তম আলী ও চা দোকানি মনু মিয়া জানান, যেদিন শাকিল স্টেশনে ভাঙচুর চালান, সেদিনই পুলিশ ও র‌্যাব স্টেশন এলাকায় অভিযান চালিয়ে তাঁকে ধরে নিয়ে যায়। এরপর থেকে তাঁর কোনো খোঁজ মেলেনি। অবশেষে আজ (সোমবার) তাঁর লাশ উদ্ধার করে পুলিশ।তবে লাশ উদ্ধারকারী কোতোয়ালি থানার উপপরিদর্শক (এসআই) ফেরদৌস হাসান জানান, কে বা কারা শাকিলকে ধরে নিয়ে গুলি করে হত্যা করেছে তা তিনি জানেন না। তাঁর মাথায় দুটি গুলির চিহ্ন রয়েছে। ময়নাতদন্তের জন্য লাশ মর্গে পাঠানো হয়েছে।অতিরিক্ত পুলিশ সুপার জয়নুল আবেদীন বলেন, শাকিলের মাথায় আঘাতের চিহ্ন রয়েছে। ময়নাতদন্তের পর জানা যাবে তাঁকে গুলি করে হত্যা করা হয়েছে কি না? কারা এ হত্যাকাণ্ড ঘটিয়েছে তাও তদন্ত করে দেখা হচ্ছে। টোকাই শাকিলের বিরুদ্ধে থানায় ছিনতাই, চাঁদাবাজি, খুনসহ একাধিক মামলা রয়েছে।
