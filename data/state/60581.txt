
বিএনপির যুগ্ম মহাসচিব সালাহ উদ্দিন আহমেদকে আইনশৃঙ্খলা রক্ষাকারী বাহিনীর পরিচয়ে আটক করা হয়েছে বলে দাবি করেছে তাঁর পরিবার। পরিবারের দাবি, গতকাল মঙ্গলবার রাত ১০ টার দিকে উত্তরার বাসা থেকে সালাহ উদ্দিন আহমেদকে নিয়ে যাওয়া হয়েছে।সালাহ উদ্দিন আহমেদের স্ত্রী হাসিনা আহমেদ আজ বুধবার রাতে প্রথম আলোকে বলেন, মঙ্গলবার রাত ১০টার দিকে আইনশৃঙ্খলা রক্ষাকারী বাহিনীর পরিচয়ে কয়েকজন লোক এসে তাঁর স্বামীকে উত্তরার বাসা থেকে তুলে নিয়ে গেছেন। একটি গাড়িতে করে তাঁকে তুলে নিয়ে যাওয়া হয়।হাসিনা আহমেদ আরও বলেন, সর্বশেষ মঙ্গলবার রাত ১০টা ৮ মিনিটের দিকে তাঁর সঙ্গে সালাহ উদ্দিন আহমেদের যোগাযোগ হয়েছিল। তখন তিনি মোবাইল ফোনে কিছু একটা বলার চেষ্টা করছিলেন বলে তাঁর মনে হয়। কিন্তু সালাহ উদ্দিন তাঁর কথা শেষ করতে পারেননি। তিনি বলেন, ‘এরপর আমি ফোনে কয়েকবার চেষ্টা করি, কিন্তু ঢুকতে পারছিলাম না। আমি ভেবেছিলাম নেটওয়ার্কের সমস্যা। সকাল পর্যন্ত অপেক্ষা করলাম। এরপর দলের লোকদের সঙ্গে যোগাযোগ করে বিকেলে নিশ্চিত হই।’
সালাহ উদ্দিনকে আটক করা হয়েছে, নাকি গ্রেপ্তার করা হয়েছে, এ ব্যাপারে জানতে উত্তরা থানায় (পশ্চিম) যোগাযোগ করা হলে থানার পরিদর্শক (এসআই) দিপঙ্কর প্রথম আলোকে বলেন, এ ধরনের কোনো তথ্য তাঁদের কাছে নেই।
উল্লেখ্য, গত ৫ জানুয়ারির পর দলের অপর যুগ্ম সম্পাদক রুহুল কবির রিজভী আহমেদ গ্রেপ্তার হওয়ার পর থেকে সালাহ উদ্দিন আহমেদ বিএনপির কর্মসূচি সম্পর্কে গণমাধ্যমকে অজ্ঞাত স্থান থেকে জানাতেন।
 
সালাহ উদ্দিনকে আইনশৃঙ্খলা বাহিনী নিয়ে গেছে, দাবি বিএনপির
 
বিএনপির যুগ্ম মহাসচিব সালাহ উদ্দিন আহমেদকে আইনশৃঙ্খলা রক্ষাকারী বাহিনী উঠিয়ে নিয়ে গেছে বলে দাবি করেছে বিএনপি। আজ বুধবার রাতে বিএনপির স্থায়ী কমিটির সদস্য নজরুল ইসলাম খান স্বাক্ষরিত বিবৃতিতে এ দাবি করা হয়।
বিএনপির পক্ষ থেকে দাবি করা হয়েছে, গতকাল মঙ্গলবার রাত ১০টার পরে রাজধানীর উত্তরার একটি বাসা থেকে পুলিশ, ডিবি ও র‌্যাবসহ ২০ থেকে ৩০ জনের একটি দল সালাহ উদ্দিন আহমেদকে উঠিয়ে নিয়ে গেছে। সালাহ উদ্দিন সঙ্গে বাসার একজন পুরুষ ও একজন নারী গৃহকর্মীকেও ধরে নিয়ে যাওয়া হয়েছে বলে দাবি করেছে বিএনপি।সালাহ উদ্দিন আহমেদ ও আটক দুইজনের মুক্তির দাবি করেছে বিএনপি। এ ছাড়াও বিরোধী রাজনৈতিক নেতাদের গোপনে তুলে নিয়ে যাওয়ার মতো অন্যায়, বেআইনি ও স্বৈরাচারী কার্যক্রম বন্ধের জোর দাবি জানিয়েছে দলটি।
উল্লেখ্য, গত ৫ জানুয়ারির পর বিএনপির ভারপ্রাপ্ত মহাসচিব মির্জা ফখরুল আলমগীর ও যুগ্ম মহাসচিব রুহুল কবির রিজভী গ্রেপ্তার হওয়ার পর থেকে সালাহ উদ্দিন আহমেদ বিএনপির কর্মসূচি সম্পর্কে গণমাধ্যমকে অজ্ঞাত স্থান থেকে জানাতেন।
