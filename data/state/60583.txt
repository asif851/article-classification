
বঙ্গবন্ধু শেখ মুজিবুর রহমানকে সর্বকালের সাহসী নেতা হিসেবে আখ্যায়িত করেছেন ভারতের সাবেক রাষ্ট্রপতি প্রণব মুখার্জি। আজ সোমবার বঙ্গবন্ধু স্মৃতি জাদুঘর পরিদর্শনের সময় স্বাক্ষর বইয়ে এ কথা লেখেন বাংলাদেশ সফরে আসা ভারতের এই একমাত্র বাঙালি রাষ্ট্রপতি।
প্রণব মুখার্জি চার দিনের সফরে গতকাল রোববার বাংলাদেশে আসেন। বঙ্গবন্ধু স্মৃতি জাদুঘর সূত্র জানায়, আজ দুপুর ১২টার দিকে তিনি ধানমন্ডি ৩২ নম্বরের বঙ্গবন্ধু স্মৃতি জাদুঘরে যান। এ সময় তাঁকে সেখানে অভ্যর্থনা জানান পররাষ্ট্র প্রতিমন্ত্রী শাহরিয়ার আলম ও বঙ্গবন্ধুর দৌহিত্র রাদওয়ান মুজিব সিদ্দিক।প্রণব মুখার্জি স্মৃতি জাদুঘরের সামনে থাকা বঙ্গবন্ধুর প্রতিকৃতিতে পুষ্পস্তবক দিয়ে শ্রদ্ধা জানান। এরপর তিনি জাদুঘর ঘুরে দেখেন। তিনি ১৯৭৫-এর ১৫ আগস্টের নিহতদের প্রতি শ্রদ্ধা জানান। বঙ্গবন্ধু ও তাঁর পরিবারের সদস্যদের নানা স্মৃতিচিহ্ন তিনি ঘুরে দেখেন। এরপর স্বাক্ষর বইয়ে তিনি লেখেন, ‘ধানমন্ডিতে বঙ্গবন্ধু স্মৃতি জাদুঘর আবারও পরিদর্শন করার সুযোগ পেয়ে আমি আনন্দিত। যে বাড়ি থেকে শেখ মুজিব বাংলাদশেরে মানুষের মুক্তির সংগ্রামে নেতৃত্ব দিয়েছিলেন এবং যে বাড়িতে তাঁকে ১৯৭৫ সালের ১৫ আগস্টের ভোরে সপরিবার হত্যা করা হয়, সে বাড়িটি একটি জাতির সৃষ্টি ও পথচলার সাক্ষী হয়ে আছ। সর্বকালের সাহসী এই নেতাকে আমার সালাম জানাই এবং সব শহীদের প্রতি জানাই আমার বিনম্র শ্রদ্ধা।’
বাসস জানায়, আজ দুপুরে প্রণব মুখার্জি প্রধানমন্ত্রী শেখ হাসিনার সঙ্গে তাঁর সরকারি বাসভবন গণভবনে সৌজন্য সাক্ষাৎ করেন। বৈঠকের শুরুতেই দুই নেতা নিজেদের মধ্যে কুশল বিনিময় করেন বলে জানান প্রধানমন্ত্রীর প্রেস সচিব ইহসানুল করিম। প্রণব মুখার্জি তাঁর অবসর সময় কাটানোর বৃত্তান্ত তুলে ধরে বলেন, বই পড়েই এখন তাঁর সময় কাটছে।’প্রধানমন্ত্রী বাংলাদেশের আর্থসামাজিক উন্নয়নের উল্লেখযোগ্য দিক তুলে ধরে বলেন, তাঁর সরকারের বিভিন্ন বাস্তবধর্মী পদক্ষেপের ফলে দারিদ্র্যের হার ২২ শতাংশে নেমে এসেছে।প্রণব মুখার্জির মেয়ে শর্মিষ্ঠা মুখার্জি, প্রধানমন্ত্রীর মুখ্য সচিব মো. নজিবুর রহমান এবং প্রধানমন্ত্রীর কার্যালয়ের সিনিয়র সচিব সুরাইয়া বেগম এ সময় উপস্থিত ছিলেন। পরে ভারতের সাবেক রাষ্ট্রপতি প্রধানমন্ত্রী শেখ হাসিনা আয়োজিত মধ্যাহ্নভোজে অংশ নেন।
