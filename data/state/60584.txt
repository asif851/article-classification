
ইসলামী বিশ্ববিদ্যালয়ে চাকরিপ্রত্যাশী ছাত্রলীগের একাংশের সাবেক নেতারা ছিনিয়ে নেওয়া বিশ্ববিদ্যালয়ের গাড়ির চাবিগুলো ফেরত দিয়েছেন। গত বৃহস্পতিবার রাতে তাঁরা ছাত্রলীগের নেতাদের মাধ্যমে চাবিগুলো বিশ্ববিদ্যালয় প্রশাসনের কাছে ফিরিয়ে দেন। বিশ্ববিদ্যালয়ের পরিবহন দপ্তর সূত্রে জানা গেছে, বৃহস্পতিবার সকালে কুষ্টিয়া ও ঝিনাইদহ থেকে বিশ্ববিদ্যালয়ের বাস ছাড়ার আগ মুহূর্তে বিশ্ববিদ্যালয় ছাত্রলীগের সাবেক নেতা মাহবুব হোসেন ও আরব আলীর সমর্থকেরা সেগুলোর চাবি চালকদের কাছ থেকে কেড়ে নেন। পরে এ ব্যাপারে আরব আলীর সঙ্গে যোগাযোগ করা হলে তিনি ঘটনার সত্যতা স্বীকার করে বলেন, ‘আমাদের সবার সঙ্গে চাকরির বিষয়ে কথা না বলে চাকরিপ্রত্যাশী একাংশের সঙ্গে বিশ্ববিদ্যালয় কর্তৃপক্ষ বৈঠক করায় আমরা এটি করেছি।’ এ সময় তিনি ঘোষণা দেন তাঁদের সঙ্গে বসে বিশ্ববিদ্যালয় প্রশাসন যতক্ষণ না কোনো সুস্পষ্ট বার্তা দেবে, ততক্ষণ বাসের চাবি দেওয়া হবে না এবং ক্যাম্পাস সচল হতে দেওয়া হবে না। বিশ্ববিদ্যালয় সূত্রে জানা গেছে, বৃহস্পতিবার রাত সাড়ে ১০টার দিকে উপাচার্যের বাসভবনে এ ব্যাপারে বৈঠক হয়। বৈঠকে উপস্থিত ছিলেন উপাচার্য আবদুল হাকিম সরকার, প্রক্টর ত ম লোকমান হাকিম, প্রক্টরিয়াল বডির সদস্যরা এবং বিশ্ববিদ্যালয় ছাত্রলীগের সভাপতি সাইফুল ইসলাম, সাধারণ সম্পাদক অমিত কুমার দাস। বৈঠক শেষে ছাত্রলীগের নেতারা বিশ্ববিদ্যালয়ের প্রক্টরের কাছে বাসের চাবি হস্তান্তর করেন। বিশ্ববিদ্যালয় ছাত্রলীগের সভাপতি সাইফুল ইসলাম বলেন, ‘উদ্ভূত পরিস্থিতিতে বিশ্ববিদ্যালয় প্রশাসন আমাদের ডাকার পর বিষয়টির সমঝোতার কথা বলেন। আর নিয়োগ যদি দিতে হয় সে ব্যাপারে আমরা বিশ্ববিদ্যালয় প্রশাসনকে ক্যাম্পাসের পরিবেশ স্বাভাবিক রেখে নিয়মতান্ত্রিকভাবে নিয়োগ দেওয়ার কথা বলেছি। বৈঠকের পর চাকরিপ্রত্যাশী ওই অংশের নেতাদের সঙ্গে কথা বলে তাঁদের নিয়মতান্ত্রিক উপায়ে নিয়োগের বিষয়টি জানালে তাঁরা আমাদের কাছে বাসের চাবি দিয়ে দেন। পরে আমরা তা বিশ্ববিদ্যালয়ের প্রক্টর স্যারের কাছে হস্তান্তর করেছি।’ প্রক্টর বলেন, ‘উপাচার্য স্যারের উপস্থিতিতে ছাত্রলীগের নেতাদের নিয়ে বসেছিলাম। পরে তারা মধ্যস্থতা করে চাকরিপ্রত্যাশীদের কাছ থেকে চাবি নিয়ে আমার হাতে দিলে আমি তা পরিবহন দপ্তরে হস্তান্তর করি।’ উপাচার্য বলেন, ‘ক্যাম্পাসে স্বাভাবিক পরিবেশ ফিরিয়ে আনতে ছাত্রলীগের নেতাদের নিয়ে বসা হয়েছিল, তারা আমাদের ক্যাম্পাস দ্রুত স্বাভাবিক করার ব্যাপারে আশ্বস্ত করেছে। আশা করছি, কাল থেকে (আজ শনিবার) ক্যাম্পাসের সকল কার্যক্রম স্বাভাবিকভাবে চলবে।’
