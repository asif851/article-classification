
ভারতের সরকারি খাত থেকে আমদানি করা বিদ্যুৎ দেশের জাতীয় গ্রিডে সঞ্চালন শুরু হয়েছে। আজ শুক্রবার বেলা পৌনে ১১টার দিকে কুষ্টিয়ার ভেড়ামারা গ্রিড উপকেন্দ্রে পরীক্ষামূলকভাবে ৫০ মেগাওয়াট বিদ্যুৎ জাতীয় গ্রিডে সঞ্চালন শুরু হয়।ভেড়ামারা গ্রিড উপকেন্দ্রের প্রকল্প ব্যবস্থাপক প্রকৌশলী আলমগীর হোসেন প্রথম আলো ডটকমকে বলেন, ৫০ মেগাওয়াট বিদ্যুৎ সঞ্চালন দুপুর ১২টা পর্যন্ত চলবে। বিকেল পাঁচটা পর্যন্ত তা উন্নীত হয়ে ১৭৫ মেগাওয়াট পর্যন্ত পৌঁছাবে। এরপর সঞ্চালন বন্ধ হয়ে যাবে। বিদ্যুৎ প্রবাহের খুঁটিনাটি এ সময় পরীক্ষা করা হবে। আগামীকাল একইভাবে বিদ্যুৎ সঞ্চালন চালু হতে পারে।আগামী ৫ অক্টোবর প্রধানমন্ত্রী শেখ হাসিনা উপকেন্দ্র থেকে নয়াদিল্লিতে ভারতের প্রধানমন্ত্রী মনমোহন সিংয়ের সঙ্গে ভিডিও সম্মেলন করে আনুষ্ঠানিকভাবে এর উদ্বোধন ঘোষণা করবেন।
