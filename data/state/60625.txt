
ঢাকার হজরত শাহজালাল আন্তর্জাতিক বিমানবন্দরে এক যাত্রীর জুতার তলা থেকে চারটি সোনার বার উদ্ধার করা হয়েছে। সোনার বারগুলোর ওজন প্রায় আধা কেজি।গতকাল বৃহস্পতিবার রাতে ঢাকা কাস্টমস হাউসের প্রিভেনটিভ টিম সোনার বারগুলো উদ্ধার করে। এ ঘটনায় সংশ্লিষ্ট যাত্রীকে আটকের পর গ্রেপ্তার দেখানো হয়েছে।গ্রেপ্তার হওয়া যাত্রীর নাম আওলাদ হোসেন। বাড়ি গাজীপুরে। তিনি দুবাইয়ের শারজাহতে থাকতেন।ঢাকা কাস্টমস হাউস সূত্র জানায়, এয়ার এরাবিয়ার একটি ফ্লাইটে গতকাল রাত নয়টার দিকে ঢাকা আসেন আওলাদ। বিমানবন্দরের গ্রিন চ্যানেল পার হওয়ার সময় তাঁকে চ্যালেঞ্জ করে প্রিভেনটিভ টিম। তল্লাশির একপর্যায়ে তাঁর জুতার সোলের মধ্যে চারটি সোনার বার পাওয়া যায়।ঢাকা কাস্টমস হাউস সূত্র জানায়, উদ্ধার হওয়া সোনার বারগুলোর মোট ওজন ৪৬৪ গ্রাম। মূল্য প্রায় ২৪ লাখ টাকা। এ ঘটনায় বিভাগীয় মামলা হয়েছে।
