
নতুন বেতন স্কেলে সকল পর্যায়ের কর্মকর্তা-কর্মচারীর মূল বেতন কমবেশি দ্বিগুণ হলেও গুরুত্বপূর্ণ কয়েকটি সিদ্ধান্তে ক্ষুব্ধ সরকারি চাকরিজীবীদের বড় অংশ। তারা বলছে, নতুন বেতনকাঠামোয় চাকরির শুরুর পদে নন-ক্যাডার কর্মকর্তাদের বেতন ক্যাডার কর্মকর্তাদের চেয়ে এক ধাপ নিচে নেমে গেছে। এ ছাড়া টাইম স্কেল ও সিলেকশন গ্রেড বাদ দেওয়ার কারণে চাকরিজীবীরা আগের চেয়ে আর্থিকভাবে ক্ষতিগ্রস্ত হবেন।নতুন বেতনকাঠামোয় সরকারি ও স্বায়ত্তশাসিত বিশ্ববিদ্যালয় এবং এমপিওভুক্ত (সরকার থেকে বেতনের মূল অংশ পাওয়া) বেসরকারি শিক্ষাপ্রতিষ্ঠানের শিক্ষক-কর্মচারীদের বিষয়গুলোও অস্পষ্ট রাখা হয়েছে। ফলে বিরাট এই পেশাজীবী গোষ্ঠীও অখুশি আছে। এদের মধ্যে এমপিওভুক্ত শিক্ষক-কর্মচারী আছেন প্রায় পাঁচ লাখ।এ বিষয়ে জানতে চাইলে সিলেটে অবস্থানরত শিক্ষামন্ত্রী নুরুল ইসলাম নাহিদ গতকাল সন্ধ্যায় প্রথম আলোকে বলেন, তিনি এখনো নতুন বেতন স্কেলের পুরো বিষয়টি দেখতে পারেননি। তবে শিক্ষকদের সুযোগ-সুবিধার বিষয়ে কমিটি কাজ করছে।
বিশ্ববিদ্যালয়ের শিক্ষকেরা টাইম স্কেল ও সিলেকশন গ্রেড বহাল রাখার দাবিতে কয়েক মাস আন্দোলন করেছেন। কিন্তু গত মঙ্গলবার অর্থ বিভাগ যে চাকরি (বেতন ও ভাতাদি) আদেশ জারি করেছে, তাতে টাইম স্কেল ও সিলেকশন গ্রেড বাদ দেওয়া হয়েছে। বিশ্ববিদ্যালয়ের শিক্ষকদের বিষয়ে কোনো ব্যাখ্যা নেই।বাংলাদেশ বিশ্ববিদ্যালয় শিক্ষক সমিতি ফেডারেশনের মহাসচিব এ এস এম মাকসুদ কামাল গতকাল বুধবার প্রথম আলোকে বলেন, অর্থমন্ত্রী আবুল মাল আবদুল মুহিতের সঙ্গে ৮ ডিসেম্বর তাঁদের যে বৈঠক হয়, তাতে অর্থমন্ত্রী বলেছিলেন, সপ্তম বেতনকাঠামোয় বিশ্ববিদ্যালয় শিক্ষকদের যেসব সুযোগ-সুবিধা ছিল, তা অব্যাহত থাকবে। কিন্তু নতুন বেতনকাঠামোতে বিশ্ববিদ্যালয় শিক্ষকদের বিষয়ে কোনো ব্যাখ্যা নেই। তাঁরা শুনেছেন এ বিষয়ে প্রয়োজনীয় ব্যবস্থা নিতে শিক্ষা মন্ত্রণালয়কে দায়িত্ব দেওয়া হয়েছে। তিনি বলেন, যদি বিশ্ববিদ্যালয়ের শিক্ষকদের টাইম স্কেল ও সিলেকশন গ্রেড রাখাই হবে, তাহলে শিক্ষা মন্ত্রণালয়ের কোনো কাজ থাকার কথা নয়।অর্থ ও শিক্ষা মন্ত্রণালয় সূত্র জানায়, বিশ্ববিদ্যালয় শিক্ষকদের বেতন, মর্যাদা আগের মতোই থাকবে। আর এমপিওভুক্ত বেসরকারি শিক্ষকদের বিষয়টি শিক্ষা মন্ত্রণালয় পর্যালোচনা ও পরীক্ষা-নিরীক্ষা করে সিদ্ধান্ত দেবে। এরপর এমপিওভুক্ত শিক্ষক-কর্মচারীদের নতুন স্কেলে অন্তর্ভুক্ত করা হবে।সরকারের একটি অংশের যুক্তি হলো, এমপিওভুক্ত শিক্ষকদের বর্তমানে মূল বেতনের পুরোটাই সরকার দিয়ে থাকে। কিছু ভাতাও দেয়। ফলে এমপিওভুক্ত শিক্ষাপ্রতিষ্ঠানগুলো শিক্ষার্থীদের কাছ থেকে টিউশন ফি বাবদ যে টাকা আদায় করে, তা সরকারি কোষাগারে জমা দেওয়া উচিত। এ বিষয়টি ফয়সালা করে নতুন স্কেলে বেতন দেওয়ার পক্ষে এই অংশটি।প্রবীণ শিক্ষকনেতা মাজহারুল হান্নান বলেন, নতুন বেতন স্কেলে এমপিওভুক্ত শিক্ষকদের বিষয়ে স্পষ্ট কিছু না বলায় তাঁরা হতাশ ও ক্ষুব্ধ।এ বিষয়ে জানতে চাইলে অর্থসচিব মাহবুব আহমেদ প্রথম আলোকে বলেন, এমপিওভুক্ত শিক্ষকদের বিষয়ে শিক্ষা মন্ত্রণালয়ের প্রতিবেদন এখনো পাওয়া যায়নি। প্রতিবেদন পাওয়ার পর এ বিষয়ে সিদ্ধান্ত হবে, কোনো অসুবিধা হবে না।নতুন বেতন আদেশে বলা হয়েছে, জাতীয় বেতন স্কেল, ২০১৫ কার্যকর হওয়ার তারিখ থেকে বিসিএস ক্যাডারভুক্ত কর্মকর্তাদের প্রবেশ পদ অষ্টম গ্রেডে নির্ধারিত হবে। অপরদিকে, নন-ক্যাডার কর্মকর্তাদের প্রবেশ পদ আগের মতো নবম গ্রেডেই রয়েছে।২৬টি বিসিএস ক্যাডারের সংগঠন এবং প্রকৌশলী, কৃষিবিদ ও চিকিৎসকদের সংগঠন প্রকৃচি-বিসিএস সমন্বয় কমিটির স্টিয়ারিং কমিটির সদস্য স ম গোলাম কিবরিয়া গতকাল প্রথম আলোকে বলেন, নতুন বেতনকাঠামোয় বিসিএস ক্যাডার কর্মকর্তাদের প্রবেশ পদ অষ্টম গ্রেড আর নন-ক্যাডার কর্মকর্তাদের নবম গ্রেড নির্ধারণের মাধ্যমে বৈষম্যের সৃষ্টি করা হয়েছে। এর ফলে মেধাবীরা বৈজ্ঞানিক ও গবেষণা প্রতিষ্ঠানগুলোতে যোগদানে নিরুৎসাহিত হবেন।স ম গোলাম কিবরিয়ার মতে, টাইম স্কেল ও সিলেকশন গ্রেড বাদ দিয়ে চাকরির ১০ বছর ও ১৬ বছর পূর্তিতে স্বয়ংক্রিয়ভাবে যে দুটি গ্রেড দেওয়ার কথা বলা হয়েছে, তাতে সরকারি চাকরিজীবীরা আগের চেয়ে আর্থিকভাবে বেশি ক্ষতিগ্রস্ত হবেন।এদিকে প্রবেশ পদে বিসিএস ক্যাডার কর্মকর্তাদের অষ্টম গ্রেড ও নন-ক্যাডার কর্মকর্তাদের নবম গ্রেড রাখার প্রতিবাদ জানিয়েছে বাংলাদেশ সম্মিলিত সরকারি কর্মকর্তা পরিষদ। সংগঠনটি এ নিয়ে মঙ্গলবার রাতে তাৎক্ষণিক সভা করে।পরিষদের মহাসচিব জিন্নাত আলী প্রথম আলোকে বলেন, এর আগে গত ৪৪ বছরে সাতটি বেতনকাঠামো দেওয়া হয়েছিল, কোনোটিতে এ ধরনের বৈষম্য করা হয়নি। নতুন করে শ্রেণিবৈষম্য সৃষ্টি আমলাদের গভীর চক্রান্তের শামিল।
