
সাতক্ষীরার তালা উপজেলা থেকে একটি বাঘের চামড়া উদ্ধার করেছে র‍্যাব। আজ বৃহস্পতিবার বেলা একটার দিকে উপজেলার কদমতলা এলাকা থেকে র‍্যাব-৬-এর একটি দল চামড়াটি উদ্ধার করে। এ সময় দীন মোহাম্মদ গাইন নামের এক ব্যক্তিকে আটক করা হয়।আটক চামড়াটি রয়েল বেঙ্গল টাইগারের। এর আনুমানিক দাম ১০ লাখ টাকা।র‍্যাব-৬-এর উপ-অধিনায়ক লেফটেন্যান্ট কমান্ডার এম মাহফুজুল ইসলাম সাংবাদিকদের বলেন, তাঁরা গোপন সংবাদের ভিত্তিতে জানতে পারেন রয়েল বেঙ্গল টাইগারের একটি চামড়া সুন্দরবন থেকে এনে কদমতলায় রাখা হয়েছে। তাঁরা ক্রেতা সেজে দীন মোহাম্মদসহ চামড়াটি আটক করেন। চামড়াটি ঢাকা পাঠানোর কথা ছিল। এ ঘটনায় পাটকেলঘাটা থানায় মামলা করার প্রস্তুতি চলছে।
আটক দীন মোহাম্মদের ভাষ্য, তিনি সুন্দরবন-সংলগ্ন শ্যামনগর উপজেলার খলিসাবুনিয়া গ্রামে। দুই মাস আগে খলিসাবুনিয়ারই এক ব্যক্তির কাছ থেকে তিনি চামড়াটি ৫০ হাজার টাকায় কেনেন। এরপর চামড়াটি তালা উপজেলায় ইকবাল হোসেন নামের এক ব্যক্তির বাড়িতে লুকিয়ে রাখেন।
