
গাইবান্ধা-১ (সুন্দরগঞ্জ) আসনের আওয়ামী লীগের সাংসদ মঞ্জুরুল ইসলাম ওরফে লিটনের ব্যবহৃত পিস্তল ও শটগান সুন্দরগঞ্জ থানায় জমা দেওয়া হয়েছে। গতকাল শুক্রবার সাংসদ এক শিশুকে গুলি করার পর আজ সন্ধ্যা সাড়ে ছয়টার দিকে সাংসদের সমর্থকেরা তাঁর পক্ষে এ আগ্নেয়াস্ত্র দুটি জমা দেন।
গাইবান্ধা পুলিশ সুপার মো. আশরাফুল ইসলাম আগ্নেয়াস্ত্র জমা দেওয়ার বিষয়টি নিশ্চিত করেছেন।সাংসদকে আসামি করে মামলা দায়েরের প্রক্রিয়া চলছে বলে জানিয়েছেন সুন্দরগঞ্জ থানার ভারপ্রাপ্ত কর্মকর্তা (ওসি) জিন্নাত আলী।সাংসদের গুলিতে গতকাল সকালে আহত হয় চতুর্থ শ্রেণির ছাত্র শাহাদাত। তাকে হাসপাতালে নেওয়ার পথে অ্যাম্বুলেন্সও আটকে দিয়েছিল সাংসদের সমর্থকেরা। শাহাদাতের পরিবার থাকে গাইবান্ধার সুন্দরগঞ্জ উপজেলার দহবন্দ ইউনিয়নের গোপালচরণ গ্রামে। সে গোপালচরণ সরকারি প্রাথমিক বিদ্যালয়ে চতুর্থ শ্রেণিতে পড়ে। প্রতিদিনের মতো শুক্রবার সকালে চাচা শাহজাহান আলীর সঙ্গে হাঁটতে বেরিয়েছিল শাহাদাত। সকাল পৌনে ছয়টার দিকে বাড়ির পাশে সুন্দরগঞ্জ-বামনডাঙ্গা সড়কে ব্র্যাক মোড় এলাকায় গুলিবর্ষণের ঘটনাটি ঘটে।
আরও পড়ুন:সাংসদের গুলিতে রক্তাক্ত শিশু
