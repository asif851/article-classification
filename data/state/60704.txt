
২১ আগস্ট গ্রেনেড হামলার ঘটনায় করা দুই মামলায় পুলিশের সাবেক দুই মহাপরিদর্শক (আইজিপি) আশরাফুল হুদা, শহুদুল হকসহ চার আসামি আত্মপক্ষ সমর্থন করে নিজেদের নির্দোষ দাবি করেছেন। একই সঙ্গে তাঁরা ন্যায় বিচার চেয়েছেন।
ঢাকার দ্রুত বিচার ট্রাইব্যুনাল-১-এর বিচারক শাহেদ নুর উদ্দিন আজ সোমবার এই চারজনের বক্তব্য গ্রহণ করেন। এ নিয়ে এ দুই মামলায় কারাগারে আটক ২৩ জন ও জামিনে থাকা আটজন আসামির মধ্যে আজ পর্যন্ত ২৭ জন আত্মপক্ষ সমর্থন করে বক্তব্য উপস্থাপন করলেন। কাল মঙ্গলবার বাকি চার আসামির আত্মপক্ষ সমর্থনে বক্তব্য উপস্থাপনের তারিখ ধার্য রয়েছে।
পুরান ঢাকার নাজিমুদ্দিন রোডে ঢাকা কেন্দ্রীয় কারাগারের পুরোনো ভবনের পাশে স্থাপিত বিশেষ এজলাসে ২১ আগস্ট গ্রেনেড হামলার ঘটনায় করা হত্যা ও বিস্ফোরক দ্রব্য আইনের দুই মামলার বিচারকাজ চলছে।
আশরাফুল হুদা ও শহুদুল হুদা ছাড়া অন্য যে দুজন আত্মপক্ষ সমর্থন করেছেন তাঁরা হলেন বিএনপির চেয়ারপারসন খালেদা জিয়ার ভাগনে সাইফুল ইসলাম ডিউক ও বিএনপি নেতা ও সাবেক ওয়ার্ড কাউন্সিলর আরিফুর রহমান।
রাষ্ট্রপক্ষে মামলা পরিচালনা করেন এ মামলার প্রধান কৌঁসুলি সৈয়দ রেজাউর রহমান। তাঁকে সহায়তা করেন মোশাররফ হোসেন,আবু আবদুল্লাহ ভূইয়া ও আকরাম উদ্দিন।
২০০৪ সালের ২১ আগস্ট রাজধানীর বঙ্গবন্ধু অ্যাভিনিউয়ে আওয়ামী লীগের সমাবেশে ভয়াবহ ওই গ্রেনেড হামলায় আওয়ামী লীগের মহিলাবিষয়ক সম্পাদিকা ও প্রয়াত রাষ্ট্রপতি জিল্লুর রহমানের স্ত্রী আইভি রহমানসহ ২৪ জন নিহত হন। বর্তমান প্রধানমন্ত্রী শেখ হাসিনাসহ দলের তিন শতাধিক নেতা-কর্মী আহত হন।
এ মামলার ৫২ জন আসামির মধ্যে বিএনপির জ্যেষ্ঠ ভাইস চেয়ারম্যান তারেক রহমানসহ ১৮ জন পলাতক রয়েছেন। মানবতাবিরোধী অপরাধের মামলায় জামায়াত নেতা আলী আহসান মোহাম্মদ মুজাহিদ এবং সিলেটে সাবেক ব্রিটিশ হাইকমিশনার আনোয়ার চৌধুরীর ওপর গ্রেনেড হামলা ও তিনজনকে হত্যার মামলায় হরকাতুল জিহাদের নেতা মুফতি আবদুল হান্নান ও শরীফ শাহেদুল ওরফে বিপুলের ফাঁসি কার্যকর হওয়ায় তাঁদের এ মামলার আসামি তালিকা থেকে বাদ দেওয়া হয়েছে।
