
রাজশাহীতে গতকাল বুধবার পাঁচ দিনব্যাপী ‘অক্ষয়কুমার মৈত্রেয় নাট্যোৎসব’ শুরু হয়েছে। রাজশাহী থিয়েটার এই উৎসবের আয়োজন করেছে। গতকাল সন্ধ্যায় নগরের পদ্মা মঞ্চে প্রদীপ জ্বালিয়ে উৎসবের উদ্বোধন করেন কথাসাহিত্যিক হাসান আজিজুল হক। প্রথম দিনে ভারতীয় একটি নাট্যদলের নাটক মঞ্চস্থ হয়।উদ্বোধনী অনুষ্ঠানে প্রধান অতিথি ছিলেন রাজশাহী সিটি করপোরেশনের সাবেক মেয়র এ এইচ এম খায়রুজ্জামান লিটন। বিশেষ অতিথি ছিলেন নাট্যজন মলয় ভৌমিক, রাজশাহী মহানগর আওয়ামী লীগের সাধারণ সম্পাদক ডাবলু সরকার ও সম্মিলিত সাংস্কৃতিক জোটের সাধারণ সম্পাদক দিলীপ কুমার ঘোষ। অনুষ্ঠানের সভাপতিত্ব করেন কচিপাতা থিয়েটারের সভাপতি তাজুল ইসলাম।সভায় বক্তারা বলেন, রাজশাহীকে উত্তরবঙ্গের সাহিত্য-সংস্কৃতির কেন্দ্র হিসেবে প্রতিষ্ঠার করার জন্য অক্ষয়কুমার মৈত্রেয় ক্লান্তিহীন পরিশ্রম করেছেন। তিনি একাধারে আইনজীবী, সমাজকর্মী, খ্যাতনামা ঐতিহাসিক ও প্রত্নতত্ত্ববিদ ছিলেন। রাজশাহীর নাট্যান্দোলনে তাঁর ভূমিকা স্মরণযোগ্য। ১৮৯৭ সালে রানি ভিক্টোরিয়ার ‘ডায়মন্ড জুবিলি’ অনুষ্ঠান উদ্যাপন উপলক্ষে তিনি ‘শকুন্তলা নাট্য সমিতি’ গড়ে তোলেন। তিনি রাজশাহীতে শিল্প-বিদ্যালয় প্রতিষ্ঠা করেছিলেন। তিনি সেখানে পাঁচ বছর অধ্যাপনা ও সম্পাদকের দায়িত্ব পালন করেন। পাণ্ডিত্যপূর্ণ গবেষণার মাধ্যমে ইতিহাসের পুনর্মূল্যায়ন ছিল তাঁর অন্যতম কাজ, যার মাধ্যমে তিনি নবাব সিরাজউদ্দৌলাকে নিষ্কলঙ্ক প্রতিপন্ন করেছিলেন। তাঁর গড়ে তোলা বরেন্দ্র অনুসন্ধান সমিতিই পরে বরেন্দ্র জাদুঘর হিসেবে প্রতিষ্ঠা পায়। ১৮৬১ সালের ১ মার্চ তিনি জন্মগ্রহণ করেছিলেন। তাঁর জন্মদিন উপলক্ষে প্রতিবছর রাজশাহী থিয়েটার এই উৎসবের আয়োজন করবে। এর মাধ্যমে তাঁর প্রতি শ্রদ্ধা নিবেদন করা হবে।অনুষ্ঠানটি পরিচালনা করেন রাজশাহী থিয়েটারের সভাপতি কামার উল্লাহ সরকার। অনুষ্ঠানের শুরুতে শিশুদের চিত্রাঙ্কন প্রতিযোগিতার আয়োজন করা হয়।উদ্বোধনী অনুষ্ঠানের পর ভারতীয় নাট্যদল ‘রবীন্দ্রনগর নাট্যায়ুধ’-এর নাটক রাস্তা মঞ্চস্থ হয়। আজ বৃহস্পতিবার একই দলের নাটক চৌ ম্যাকবেথ মঞ্চস্থ হবে।
 
