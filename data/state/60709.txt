
মালয়েশিয়ায় ৯৩৬ জন অবৈধ অভিবাসীকে আটক করেছে দেশটি কর্তৃপক্ষ। তাঁদের মধ্যে ৭৬৭ জন বাংলাদেশি রয়েছেন। দেশটির রাষ্ট্রীয় বার্তা সংস্থা বারনামা এই তথ্য জানিয়েছে।
খবরে জানানো হয়, গত রোববার নেগেরি সেমবিলান রাজ্যের পোর্ট ডিকসনের জিমাহ এলাকায় অভিযান চালিয়ে এসব অবৈধ অভিবাসী শ্রমিক আটক করা হয়। নেগেরি সেমবিলান অভিবাসন বিভাগ এই অভিযান পরিচালনা করে।
নেগেরি সেমবিলান অভিবাসন বিভাগের পরিচালক হাপজান হুসাইনি জানান, আটক ব্যক্তিদের মধ্যে ৭৬৭ জন বাংলাদেশি, ৮০ জন পাকিস্তানি, ৫০ জন ভারতীয়, ২২ জন ইন্দোনেশীয়, ১৩ জন শ্রীলঙ্কান, তিনজন মিয়ানমারের নাগরিক ও একজন নেপালি। তাঁদের বয়স ২০ থেকে ৫০ বছরের মধ্যে।
হাপজান হুসাইনি বলেন, জাল ভিসা, অবৈধ অবস্থানসহ বিভিন্ন অভিযোগে ওই ব্যক্তিদের আটক করা হয়েছে।
