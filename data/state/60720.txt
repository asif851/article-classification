
চট্টগ্রামে গ্রেপ্তার ‘একিউআইএস’-এর পাঁচ সক্রিয় সদস্যের বিরুদ্ধে করা তিন মামলায় অভিযোগ গঠনের মাধ্যমে বিচার শুরু হয়েছে। নগরের আকবর শাহ থানায় র‍্যাবের করা দুটি অস্ত্র এবং একটি বিস্ফোরক মামলায় আজ রোববার দুপুরে তৃতীয় যুগ্ম চট্টগ্রাম মহানগর দায়রা জজ বিলকিছ আক্তারের আদালতে শুনানি শেষে এই অভিযোগ গঠন করা হয়। একই আদালতে আসামিদের জামিনের আবেদন করা হলে বিচারক তা নাকচ করে দেন।আন্তর্জাতিক জঙ্গি সংগঠন আল-কায়েদার ভারতীয় উপমহাদেশ শাখা একিউআইএস (আল-কায়েদা ইন ইন্ডিয়ান সাব-কন্টিনেন্ট) নামে পরিচিত।
পাঁচ আসামি হলেন ফরিদপুরের মাওলানা মো. তাজুল ইসলাম, যশোরের মো. নাজিমউদ্দিন, ঝিনাইদহের আবুজর গিফারী, নীলফামারীর মো. নুরে আলম ও রংপুরের শেখ ইবতিসাম আহমেদ।
গত বছরের ৮ ডিসেম্বর চট্টগ্রাম নগরের এ কে খান মোড় ও উত্তর কাট্টলী এলাকার একটি বাড়িতে অভিযান চালিয়ে অস্ত্র, বোমা, বিস্ফোরকসহ পাঁচ জঙ্গিকে গ্রেপ্তারের কথা জানায় র‍্যাব। এ ঘটনায় র‍্যাব-৭ চট্টগ্রামের উপসহকারী পরিচালক এম জি রাব্বানী বাদী হয়ে পাঁচজনকে আসামি করে নগরের আকবর শাহ থানায় অস্ত্র আইনে দুটি, বিস্ফোরক ও সন্ত্রাস দমন আইনে একটি করে মোট চারটি মামলা করেন। তদন্ত শেষে পাঁচজনের বিরুদ্ধে অস্ত্র ও বিস্ফোরক উদ্ধারের তিনটি পৃথক মামলায় চলতি বছরের ১৯ জানুয়ারি আদালতে অভিযোগপত্র দেয় র‍্যাব। এপ্রিল মাসে সন্ত্রাসবিরোধী আইনে করা আরেকটি মামলায় অভিযোগপত্র দেওয়া হয়। এটি বিচার শুরুর অপেক্ষায় রয়েছে।
সরকারি কৌঁসুলি রাশেদুল আলম বলেন, দুটি অস্ত্র ও একটি বিস্ফোরক মামলায় গ্রেপ্তার পাঁচ একিউআইএসের সদস্যের বিরুদ্ধে রাষ্ট্রপক্ষ থেকে অভিযোগ গঠনের মাধ্যমে বিচার শুরুর আবেদন করা হয়। একই সঙ্গে তাঁদের জামিনের বিরোধিতা করা হয়। আসামিদের আইনজীবী তাঁদের নির্দোষ দাবি করে অভিযোগ গঠন থেকে অব্যাহতি এবং জামিনের আবেদন করেন। আদালত আসামিদের বিরুদ্ধে আনীত অভিযোগ পড়ে শোনালে তাঁরা নিজেদের নির্দোষ দাবি করে ন্যায়বিচারের প্রার্থনা করেন। উভয় পক্ষের শুনানি শেষে আদালত পাঁচ আসামির বিরুদ্ধে অভিযোগ গঠন করেন। তাঁদের জামিন আবেদন নামঞ্জুর করে দেন। পরে আদালত আগামী ২৫ জুলাই তিন মামলার সাক্ষ্য গ্রহণ শুরুর দিন ধার্য করেন।
