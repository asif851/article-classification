
অবৈধ রায়ের মাধ্যমে সালাউদ্দিন কাদের (সাকা) চৌধুরীকে হত্যা করা হয়েছে বলে অভিযোগ করে তাঁর ছেলে হুম্মাম কাদের চৌধুরী বলেছেন, একদিন না একদিন এই হত্যার বিচার হবেই। আজ রোববার সাকার মরদেহ দাফন শেষে গহিরায় বাইতুল বিল্লাল নামে তাঁদের বাসভবনে এক সংবাদ সম্মেলনে বক্তব্য দেন তিনি।
এ সময় সাকা চৌধুরীর ছোট ভাই জামাল উদ্দিন কাদের উপস্থিত ছিলেন। সকাল ১০টায় পারিবারিক কবরস্থানে দাফন শেষ হওয়ার পর ১১টার দিকে এই সংবাদ সম্মেলন করা হয়।
হুম্মাম কাদের বলেন, ‘অবৈধ রায়ের মাধ্যমে একজন বেকসুর মানুষকে হত্যা করা হয়েছে। এই হত্যাকাণ্ড ন্যায়বিচারের জন্য দেশের মানুষ একদিন ডাক দেবে। একদিন না একদিন এই হত্যার বিচার হবেই।’
সাকা চৌধুরী প্রাণভিক্ষার আবেদন করেননি উল্লেখ করে হুম্মাম কাদের বলেন, আমরা যখন শেষ দেখা করতে গেলাম তখন আমার বাবা বলেছেন, ‘৬ ফুট ২ ইঞ্চির তোমার বাবা কারও কাছে মাথানত করতে পারে না।’
১০ মিনিটের সংবাদ সম্মেলনে হুম্মাম বলেন, ‘দেশে অনেক গুম-খুন হচ্ছে। অনেকে আপনজনের লাশও খুঁজে পাচ্ছে না। সেই দিক থেকে আমরা ভাগ্যবান। আমরা আমাদের বাবাকে সম্মানের সঙ্গে দাফন করতে পেরেছি।’
সাকার ভাই জামাল উদ্দিন কাদের চৌধুরী বলেন, ‘প্রাণভিক্ষার বিষয়ে তিনি (সাকা) বলেন, আমি মার্সি (ক্ষমা) চাই। তবে তা রাব্বুল আলআমিনের কাছে, কোনো বান্দার কাছে নয়।’
সংবাদ সম্মেলনে নেজামে ইসলামি পার্টির যুগ্ম মহাসচিব আবদুর রহমান চৌধুরী এবং সাকার স্বজনেরা উপস্থিত ছিলেন।
