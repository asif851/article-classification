
খাঁটি মধু আর ভেজাল মধু চেনা খুবই জটিল। গুলিয়ে ফেলেন অনেকে। তাই ক্রেতাদের খাঁটি মধু চেনাতে ব্যতিক্রমী আয়োজন নিয়ে মধু মেলায় হাজির হয়েছেন চট্টগ্রামের বাসিন্দা সৈয়দ মো. মঈনুল আনোয়ার। বিভিন্ন ফুল থেকে আহরণ করা মধু নিয়ে এসেছেন তিনি। পাশাপাশি দর্শনার্থীদের দেখানোর জন্য সাজিয়ে রেখেছেন ভেজাল মধু এবং ভেজাল মধু তৈরির উপাদান।
চট্টগ্রাম শহরে ১২ বছর ধরে মধু ব্যবসায় জড়িত মঈনুল আনোয়ার। ২০১৬ সালে রাজধানীতে মৌ মেলায় মধু বিক্রি করেছিলেন তিনি। তবে এবার আর বিক্রি করছেন না। স্টল বসে দর্শনার্থীদের জানাচ্ছেন খাঁটি ও ভেজাল মধুর মধ্যে পার্থক্য।
স্টলে আসা কয়েকজন দর্শনার্থীকে ভেজাল মধু চেনাচ্ছিলেন মঈনুল। প্রথমে অল্প একটু ভেজাল মধু অ্যালুমিনিয়াম ফয়েল পেপারে নিয়ে আগুনে ধরিয়ে দেখালেন, তা আগুনে পুড়ছে। এরপর খাঁটি মধু নিয়ে একইভাবে আগুনে দিয়ে দেখালেন খাঁটি মধুও আগুনে পুড়ছে। এবার তিনি দর্শনার্থীদের উদ্দেশে বললেন, বাজারে এভাবে পরীক্ষা করে খাঁটি মধু বিক্রি করলেও এটা আসলে ভুয়া একটা পদ্ধতি। এরপর একটা খাঁটি ও একটা ভেজাল মধুর কৌটার মুখ খুলে দর্শনার্থীদের দিলেন ঘ্রাণ নেওয়ার জন্য। জানালেন, চিনি কিংবা গুড়, মধুর ঘ্রাণ ও ফিটকিরির মিশেলে ভেজাল মধু তৈরি করা হয়। তাই ভেজাল মধুর গন্ধটা ভিন্ন হয়।
ফার্মগেটে শুরু হওয়া দুই দিনব্যাপী জাতীয় মৌ মেলায় দর্শনার্থীদের হাতে-কলমে এভাবেই আসল মধু চেনার বিভিন্ন ত্রুটিপূর্ণ পদ্ধতি ও চেনার উপায় সম্পর্কে জানাচ্ছিলেন মঈনুল। এর পাশাপাশি মৌমাছি সম্পর্কে বিভিন্ন প্রামাণ্যচিত্র প্রদর্শনের মাধ্যমেও দর্শনার্থীদের সচেতন করা হচ্ছে।
কেবল তাই নয়, স্টলে অণুবীক্ষণ যন্ত্রের মাধ্যমে মঈনুল দর্শনার্থীদের দেখাচ্ছেন প্রতিটি ফুলের পরাগরেণু ভিন্ন ভিন্ন রকমের হয়ে থাকে। পর্যায়ক্রমে দর্শনার্থীদের বুঝিয়ে দিলেন, কীভাবে পরাগরেণু দেখে বোঝা যায় কোন ফুলের মধু।
মঈনুল বলেন, ফুলভেদে মধুর রং বিভিন্ন হয়ে থাকে। তিনি আরও জানান, পানির মাধ্যমে পরীক্ষাও খাঁটি মধু চেনাতে পারে না। মধু পানির থেকে ভারী হওয়ায় তা স্বাভাবিকভাবেই তলানিতে জমা হয়।
মেলায় আসা জাহিদ আহমেদ প্রথম আলোকে বলেন, বাজার থেকে মধু কিনতে গেলে আসল মধু বিষয়ে সব সময় উদ্বিগ্ন থাকতে হয়। মেলা থেকে হাতে-কলমে ভেজাল মধু চিনতে শিখেছেন তিনি। এ ছাড়া মধু সম্পর্কে বেশ কিছু ভুল ধারণা সম্পর্কে সঠিক তথ্য পেয়েছেন।
