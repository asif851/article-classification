
সুনামগঞ্জে আওয়ামী লীগ নেতা সুরঞ্জিত সেনগুপ্তের জনসভায় বোমা বিস্ফোরণের মামলায় সম্পূরক অভিযোগপত্র গ্রহণ করেছেন আদালত। এই মামলায় সিলেট সিটি করপোরেশনের সাময়িক বরখাস্ত হওয়া মেয়র আরিফুল হক চৌধুরী ও হবিগঞ্জ পৌরসভার সাময়িক বরখাস্ত হওয়া মেয়র জি কে গউছকে গ্রেপ্তার দেখানোর আদেশ দেওয়া হয়েছে।
আজ রোববার অভিযোগপত্র গ্রহণ এবং আরিফুল ও গউছকে গ্রেপ্তার দেখানোর আদেশ দেন সুনামগঞ্জের জ্যেষ্ঠ বিচারিক হাকিম আবদুল্লাহ মোহাম্মদ সালেহ। একই সঙ্গে আসামিদের জামিনের আবেদন নামঞ্জুর করেন আদালত।
২০০৪ সালের ২১ জুন সুনামগঞ্জের দিরাই উপজেলা শহরে সুরঞ্জিত সেনগুপ্তের জনসভায় বোমার বিস্ফোরণ ঘটে। এতে একজন নিহত ও ২৯ জন আহত হন।
বোমার বিস্ফোরণের ঘটনায় অজ্ঞাত আসামিদের বিরুদ্ধে দিরাই থানায় একটি মামলা দায়ের করে পুলিশ। দীর্ঘ ১২ বছর পর এই মামলায় আরিফুল ও গউছসহ ১৩ জনের বিরুদ্ধে আদালতে সম্পূরক অভিযোগপত্র দেয় সিআইডি। এই অভিযোগপত্র আজ গ্রহণ করেছেন আদালত।
আরিফুল ও গউছকে এই মামলায় গ্রেপ্তার দেখানোর আবেদন করেছিলেন তদন্ত কর্মকর্তা সিআইডির সহকারী পুলিশ সুপার বসু দত্ত চাকমা। শুনানি শেষে এই আবেদন মঞ্জুর করেন আদালত।
আদালতের সহকারী সরকারি কৌঁসুলি শহীদুল হাসমত বলেন, মামলার অধিকতর তদন্তে অন্যান্য আসামিদের সঙ্গে আরিফুল ও গউছকে অভিযুক্ত করে আদালতে অভিযোগপত্র দেওয়া হয়। আজ অভিযোগপত্র গ্রহণ করেছেন আদালত। রাষ্ট্রপক্ষের আবেদনে এই মামলায় আরিফুল ও গউছকে গ্রেপ্তার দেখানোর আদেশ দেওয়া হয়েছে। আসামিদের জামিন আবেদন নামঞ্জুর করা হয়েছে।
