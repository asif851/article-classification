
বাংলা চ্যানেল থেকে প্লাস্টিকের দুটি বস্তাভর্তি দেড় লাখ ইয়াবা জব্দ করেছেন কোস্টগার্ডের সদস্যরা। তবে এ ঘটনায় কাউকে আটক করতে পারেননি তাঁরা। জব্দ করা ইয়াবার মূল্য আনুমানিক সাড়ে সাত কোটি টাকা।
আজ সোমবার বাংলাদেশ কোস্টগার্ড বাহিনী অপারেশন পরিদপ্তরের (গোয়েন্দা শাখা) সহকারী গোয়েন্দা পরিচালক লেফটেন্যান্ট কমান্ডার বি এন আবদুল্লাহ আল মারুফ স্বাক্ষরিত সংবাদ বিজ্ঞপ্তিতে ইয়াবা জব্দের তথ্য নিশ্চিত করা হয়।
টেকনাফের শাহপরীর দ্বীপ জেটি থেকে সেন্ট মার্টিন পর্যন্ত নৌপথে স্রোতোধারাটির নাম বাংলা চ্যানেল।
বিজ্ঞপ্তিতে জানানো হয়, গতকাল রোববার দিবাগত রাত আড়াইটার দিকে বাংলা চ্যানেল থেকে এই বিপুল পরিমাণ ইয়াবা জব্দ করা হয়। কোস্টগার্ড বাহিনী পূর্ব জোন কক্সবাজারের টেকনাফের শাহপরী স্টেশনের সদস্যরা এই অভিযান চালান। ওই সময় শাহপরীর দ্বীপ ও সেন্ট মার্টিনের মাঝামাঝি বাংলা চ্যানেল এলাকায় একটি মাছ ধরার ট্রলারকে সন্দেহজনকভাবে চলাচল করতে দেখে কোস্টগার্ড ধাওয়া করে। ওই সময় ট্রলার থেকে কে বা কারা দুটি প্লাস্টিকের বস্তা পানিতে ফেলে ট্রলার নিয়ে পালিয়ে যায়। পরে ফেলে যাওয়া বস্তা থেকে দেড় লাখ ইয়াবা পাওয়া যায়, যার আনুমানিক মূল্য সাড়ে সাত কোটি টাকা। ইয়াবাগুলো কোস্টগার্ডের হেফাজতে রাখা হয়েছে বলে জানানো হয়েছে বিজ্ঞপ্তিতে।
