
বাংলাদেশের সঙ্গে ভবিষ্যতে সম্পর্ক আরও নিবিড় করতে চায় যুক্তরাজ্য। গতকাল মঙ্গলবার সকালে লন্ডনে প্রধানমন্ত্রী শেখ হাসিনার সঙ্গে বৈঠকে যুক্তরাজ্যের প্রধানমন্ত্রী ডেভিড ক্যামেরন তাঁর দেশের এ আকাঙ্ক্ষার কথা জানান।পররাষ্ট্রমন্ত্রী আবুল হাসান মাহমুদ আলী গতকাল রাতে লন্ডন থেকে মুঠোফোনে প্রথম আলোকে এ তথ্য জানান। হাসিনা-ক্যামেরন বৈঠকে বাংলাদেশ প্রতিনিধিদলে অন্যদের মধ্যে পররাষ্ট্রমন্ত্রী উপস্থিত ছিলেন।পররাষ্ট্রমন্ত্রী বলেন, ‘বৈঠকে ব্রিটিশ প্রধানমন্ত্রী বলেছেন, নির্বাচন শেষ হয়েছে। এটা অতীত। আমরা ভবিষ্যতের দিকে তাকাতে চাই। আগামী দিনে বাংলাদেশের সঙ্গে যুক্তরাজ্য দ্বিপক্ষীয় সম্পর্ক আরও নিবিড় করতে চায়। দুই দেশের বন্ধুত্বপূর্ণ সম্পর্ক জোরদারের লক্ষ্যে আমরা বাংলাদেশ সরকারের সঙ্গে কাজ করতে চাই।’গতকাল সকালে যুক্তরাজ্যের প্রধানমন্ত্রীর কার্যালয় ১০ নম্বর ডাউনিং স্ট্রিটে এ বৈঠক হয়। এ সময় দুই নেতা দ্বিপক্ষীয় এবং বহুপক্ষীয় স্বার্থসংশ্লিষ্ট নানা বিষয় নিয়ে আলোচনা করেন।শেখ হাসিনা গার্ল সামিটে যোগ দিতে তিন দিনের সরকারি সফরে গত সোমবার যুক্তরাজ্যে পৌঁছান। দুপুরে গার্ল সামিটে যোগ দেওয়ার আগে সকাল সাড়ে আটটা থেকে আধা ঘণ্টারও বেশি সময় বৈঠক করেন দুই প্রধানমন্ত্রী। পররাষ্ট্রমন্ত্রী আবুল হাসান মাহমুদ আলী এবং মহিলা ও শিশুবিষয়ক প্রতিমন্ত্রী মেহের আফরোজ এ সময় প্রধানমন্ত্রীর সঙ্গে ছিলেন।বাংলাদেশ সংবাদ সংস্থা (বাসস) জানায়, অর্থনৈতিক, সামাজিক ও নারী উন্নয়নে বাংলাদেশের অগ্রগতির ‘ভূয়সী প্রশংসা’ করে শেখ হাসিনার সরকারের প্রতি সহযোগিতা অব্যাহত রাখার অঙ্গীকার করেছেন যুক্তরাজ্যের প্রধানমন্ত্রী। ডেভিড ক্যামেরন আশা প্রকাশ করে বলেছেন, অর্থনৈতিক ও সামাজিক উন্নয়ন এবং একটি সুন্দর ভবিষ্যতের জন্য তাঁরা বাংলাদেশের সঙ্গে যৌথভাবে কাজ করে যাবেন।বৈঠক শেষে প্রধানমন্ত্রীর প্রেস সচিব এ কে এম শামীম চৌধুরী সাংবাদিকদের বলেন, অব্যাহত অর্থনৈতিক উন্নয়ন এবং নারীর স্বাধীনতা ও অধিকার সুরক্ষায় বাংলাদেশ যে অগ্রগতি অর্জন করেছে, তার ভূয়সী প্রশংসা করেছেন যুক্তরাজ্যের প্রধানমন্ত্রী ডেভিড ক্যামেরন। যুক্তরাজ্য বাংলাদেশের অর্থনৈতিক ও সামাজিক উন্নয়নে যে সহযোগিতা করে যাচ্ছে, তা ভবিষ্যতেও অব্যাহত থাকবে।তবে, ডাউনিং স্ট্রিটের তথ্য বিভাগ বৈঠকের আগে যেমন আলোচ্যসূচি সম্পর্কে কোনো তথ্য প্রকাশ থেকে বিরত থাকে, ঠিক তেমনি বৈঠকের পর একটি বিবৃতি প্রকাশের আশ্বাস দিয়ে দিন শেষেও কোনো তথ্য প্রকাশ করেনি।বাংলাদেশের পররাষ্ট্রসচিব মো. শহীদুল হক বলেন, ডেভিড ক্যামেরন বিশেষ করে এমডিজির ক্ষেত্রে বাংলাদেশের যে অর্জন এবং প্রধানমন্ত্রী শেখ হাসিনার নেতৃত্বে যে সামাজিক আন্দোলন গড়ে উঠেছে, তার ভূয়সী প্রশংসা করেছেন এবং সে জন্যই তিনি গার্ল সামিটে তাঁকে আমন্ত্রণ জানিয়েছেন।পররাষ্ট্রসচিব বলেন, যুক্তরাজ্যের প্রধানমন্ত্রী বাংলাদেশ সফরেরও আগ্রহ প্রকাশ করেছেন। তিনি সিলেটে যেতে চেয়েছেন। তিনি বলেছেন, নারীর উন্নয়ন, অব্যাহত ৬ শতাংশ জিডিপি প্রবৃদ্ধি—এটা বাংলাদেশ কীভাবে করল, তা তিনি সরেজমিন দেখতে চান। তিনি শেখ হাসিনাকে বলেন, ‘আমি এটাও দেখতে চাই, আপনারা মৌলবাদী শক্তির চ্যালেঞ্জকে কীভাবে মোকাবিলা করছেন। এটা খুবই কঠিন চ্যালেঞ্জ, যা আপনি এত দিন ধরে করে যাচ্ছেন।’বাংলাদেশের প্রধানমন্ত্রী তাঁকে বলেছেন, বাংলাদেশের জনগণ ও সরকার অত্যন্ত আন্তরিকভাবে তাঁকে স্বাগত জানাবে।
