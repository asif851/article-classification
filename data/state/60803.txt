
নওগাঁ সদর উপজেলার খাদ্যনিয়ন্ত্রককে ঘুষ নেওয়ার সময় হাতেনাতে গ্রেপ্তার করেছে দুর্নীতি দমন কমিশন (দুদক)। গতকাল মঙ্গলবার সন্ধ্যায় জিল্লুর রহমান নামের এক চাল ব্যবসায়ীর কাছ থেকে ৫০ হাজার টাকা ঘুষ নেওয়ার সময় দুদক রাজশাহীর একটি দল তাঁকে আটক করে।দুদক রাজশাহী কার্যালয়ের উপপরিচালক খায়রুল হুদা এ অভিযানের নেতৃত্ব দেন। গ্রেপ্তার হওয়া ওই ব্যক্তির নাম মোহাম্মদ আলী। আটকের পর তাঁর বিরুদ্ধে নওগাঁ সদর থানায় ঘুষ নেওয়ার অভিযোগে মামলা হয়েছে।দুদক সূত্র জানায়, গতকাল সন্ধ্যা ছয়টার দিকে সৌরভ চালকলের স্বত্বাধিকারী জিল্লুর রহমান সরকারি খাদ্যগুদামে চাল সরবরাহের জামানত ফেরত নেওয়ার জন্য উপজেলা খাদ্যনিয়ন্ত্রক মোহাম্মদ আলীর কাছে যান। মোহাম্মদ আলী তাঁর কাছে ঘুষ দাবি করেন। তখন ৫০ হাজার টাকা নেওয়ার সময় ওত পেতে থাকা দুদকের কর্মকর্তারা তাঁকে হাতেনাতে আটক করেন। পরে দুদকের রাজশাহী কার্যালয়ের সহকারী পরিচালক রিজিয়া খাতুন বাদী হয়ে নওগাঁ সদর থানায় ঘুষ নেওয়ার অভিযোগে মামলা করেন।রিজিয়া খাতুন বলেন, দুদক রাজশাহী কার্যালয়ে জিল্লুর রহমান নামের এক ব্যক্তি কিছুদিন আগে উপজেলা খাদ্যনিয়ন্ত্রক মোহাম্মদ আলীর বিরুদ্ধে ঘুষ চাওয়ার একটি অভিযোগ করেছিলেন। ওই অভিযোগের পরিপ্রেক্ষিতে ফাঁদে ফেলে ৫০ হাজার টাকা ঘুষ নেওয়ার সময় ওই কর্মকর্তাকে হাতেনাতে আটক করা হয়।
