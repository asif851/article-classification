
দর্শকসারিতে বসে যাঁর গান শোনার কথা, তিনি উঠে গেলেন মঞ্চে। গিটার বাজিয়ে গাইতে শুরু করলেন রক ও ব্লুজের খ্যাতিমান শিল্পী এরিক ক্লাপটনের ‘ওল্ড লাভ’ গানটি। ঢাকায় নিযুক্ত ডেনমার্কের রাষ্ট্রদূত মিকেল উইনটারের কণ্ঠে গান শোনা জ্যাজ-ব্লুজ উৎসবে যোগ দেওয়া শ্রোতাদের জন্য এক বাড়তি পাওয়া।গতকাল সোমবার ছিল জ্যাজ-ব্লুজ উৎসবের দ্বিতীয় সন্ধ্যা। শুরুতেই মঞ্চে আসে দীপ্ত অ্যান্ড ফ্রেন্ডস। তারা গেয়ে শোনায় ‘তার ছিঁড়ে গেছে’, বি বি কিংয়ের ‘দ্য থ্রিল হ্যাজ গন’সহ বেশ কিছু গান। তাদের পরই মঞ্চে আসেন ডেনমার্কের স্যাক্সোফোন বাদক জ্যাকব ডেনিসন ও তাঁর দল। তাঁদের দুটো গানের পরই মঞ্চে উঠে এসে গান শোনান ডেনমার্কের রাষ্ট্রদূত। এই রাতের অন্যতম আকর্ষণ জ্যাজশিল্পী প্রয়াত মাইলস ডেভিসকে শ্রদ্ধা জানিয়ে সংগীত পরিবেশন। এতে যোগ দেন বিভিন্ন দেশের শিল্পীরা।জ্যাজ-ব্লুজ উৎসবের শুরুর রাতের শেষ পরিবেশনা ছিল ভারতের দীপক পণ্ডিত ও তাঁর বন্ধুদের। বেহালায় তিনি বাজিয়ে শুনিয়েছেন ভারতীয় সংগীতের মিশেলে চমৎকার সব সুর। সঙ্গে পিয়ানো, বেজ গিটার ও ড্রাম বাজিয়েছেন তাঁর দলের সদস্যরা। এ ছাড়া শুধু পিয়ানো-বেজ গিটার, ড্রামস-বেজ গিটার পরিবেশনাও ছিল তাঁদের। উৎসবের দ্বিতীয় রাতে দর্শকসংখ্যা ছিল প্রথম রাতের তুলনায় বেশি। উপস্থিত এক শ্রোতা জানালেন, উৎসবের সংগীত ঘরানার সঙ্গে পরিবেশটি চমৎকার মিলে গেছে। বারবার তিনি এ উৎসবে আসতে চান।আজ উৎসবের শেষ রাতে সংগীত পরিবেশন করবেন ভারতের রণজিৎ বারোত ও স্ল্যাং, সোলমেট ও শিকাগোর লুরি বেল।
