
চুয়াডাঙ্গা ডিলাক্স ও গ্রিন লাইন পরিবহন কর্তৃপক্ষের বিরুদ্ধে হওয়া ক্ষতিপূরণের দুটি মামলা প্রত্যাহারের দাবিতে কাল রোববার খুলনা বিভাগের ১০ জেলায় ৪৮ ঘণ্টার পরিবহন ধর্মঘটের ডাক দেওয়া হয়েছে। আজ শনিবার দুপুরে যশোর প্রেসক্লাবে সংবাদ সম্মেলন করে সড়ক পরিবহন মালিক শ্রমিক ঐক্য পরিষদের দক্ষিণ-পশ্চিমাঞ্চল কমিটির নেতারা এ ঘোষণা দেন। সংবাদ সম্মেলনে বলা হয়, ঢাকা-খুলনা জাতীয় মহাসড়কের মানিকগঞ্জ এলাকায় চুয়াডাঙ্গা ডিলাক্সের সঙ্গে মাইক্রোবাসের মুখোমুখি সংঘর্ষে বিশিষ্ট চলচ্চিত্র নির্মাতা তারেক মাসুদ ও সাংবাদিক মিশুক মুনীর নিহত হন। ওই ঘটনায় মানিকগঞ্জ থানায় ১৩ কোটি টাকা ক্ষতিপূরণের একটি মামলা হয়। এদিকে সিলেটে গ্রিন লাইন পরিবহনের সঙ্গে একটি ট্রাকের মুখোমুখি সংঘর্ষে বাসের আট যাত্রী নিহত হন। ওই ঘটনায় সিলেট আদালতে ১৩ কোটি টাকা ক্ষতিপূরণের একটি মামলা করা হয়েছে। সম্মেলনে সংগঠনের সদস্যসচিব আবদুর রহিম বক্স অভিযোগ করেন, দেশের প্রচলিত আইনের বাইরে এ দুটি মামলা করা হয়েছে। তাই মামলা প্রত্যাহারের দাবিতে ধর্মঘটের ডাক দেওয়া হয়েছে। রোববার সকাল ছয়টা থেকে এ ধর্মঘট শুরু হবে। ধর্মঘটে যাত্রীবাহী ও পণ্যবাহী কোনো ধরনের যানবাহন খুলনা বিভাগের রাস্তায় চলাচল করবে না। আবদুর রহিম বলেন, ‘সড়কে দুর্ঘটনা অহরহ ঘটে। আর প্রতিদিনই যদি কোটি কোটি টাকার মামলা হয়, তাহলে কার পক্ষে সেই টাকা দেওয়া সম্ভব।’ সম্মেলনে উপস্থিত ছিলেন বাংলাদেশ সড়ক পরিবহন শ্রমিক ফেডারেশনের খুলনা বিভাগীয় আঞ্চলিক কমিটির সভাপতি আজিজুল আলম, যুগ্ম সম্পাদক মোহাম্মদ আলী, যশোর সড়ক পরিবহন মালিক সমিতির সভাপতি রমেন মণ্ডল, চুয়াডাঙ্গা শ্রমিক ইউনিয়নের সভাপতি এম জেনারুল ইসলাম প্রমুখ।
