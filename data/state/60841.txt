
নরসিংদী-৫ আসনে বিনা প্রতিদ্বন্দ্বিতায় নির্বাচিত সাবেক মন্ত্রী রাজিউদ্দিন আহমেদের বার্ষিক আয় সম্মানী ভাতা ১৭ লাখ ২২ হাজার ৩০০ টাকা। এ ছাড়া আর কোনো আয় তিনি হলফনামায় দেখাননি। তবে তাঁর চেয়ে তাঁর স্ত্রীর সম্পদই অনেক বেশি।রাজিউদ্দিন আহমেদ ছিলেন ডাক ও টেলিযোগাযোগমন্ত্রী। পরে দেওয়া হয় শ্রম ও কর্মসংস্থান মন্ত্রীর দায়িত্ব। নরসিংদীর মেয়র লোকমান হোসেন হত্যাকাণ্ডের পর তাঁর ভাই ও সহকারী একান্ত সচিবের নাম আসায় সমালোচিত হয়েছিলেন তিনি। অভিযোগ রয়েছে, ক্ষমতার অপব্যবহার করে প্রশাসনের ওপর চাপ প্রয়োগ করে অভিযোগপত্র থেকে ছোট ভাই জেলা আওয়ামী লীগের সদস্য সালাহউদ্দিন আহমেদ ও মন্ত্রীর ব্যক্তিগত একান্ত সহকারী (এপিএস) মাসুদুর রহমানের নাম বাদ দিয়েছিলেন তিনি। এ ছাড়া বিশেষ কয়েক জনকে দিয়ে দলকে কুক্ষিগত করে রাখার প্রবণতা ও সার্কিট হাউসে সরকারি এক নারী কর্মকর্তার সঙ্গে অসদাচরণের অভিযোগও রয়েছে। এসব কারণে অনেক দিন এলাকায়ও যাননি তিনি। এরপরই তাঁকে কম গুরুত্বপূর্ণ মন্ত্রণালয়ে দেওয়া হয়।এ ব্যাপারে মামলার বাদী, লোকমানের ছোট ভাই বর্তমান পৌর মেয়র কামরুজ্জামান বলেন, ‘মন্ত্রীর কারণে আমার ভাইয়ের হত্যাকাণ্ডে বিচার আজও হয়নি। তিনি ক্ষমতার অপব্যবহার করে হত্যাকারীদের (এজাহারনামীয়) অভিযোগপত্র থেকে বাদ দিয়েছেন। এ ব্যাপারে উচ্চ আদালতে আপিল করেছি।’ হলফনামা অনুযায়ী, রাজিউদ্দিন আহমেদের অস্থাবর সম্পদের মধ্যে নিজের নগদ আছে ৫৭ লাখ ৮৭ হাজার ৯৮৩ টাকা। আর স্ত্রীর নগদ ৪৮ লাখ ৩৩ হাজার ৯৫৩ টাকা। ব্যাংক বা আর্থিক প্রতিষ্ঠানে নিজের জমা আট লাখ ৫০ হাজার আর স্ত্রীর নামে ২০ লাখ। রাজুর ৯১ লাখ ৬০ হাজার টাকার দুটি জিপ গাড়ি আছে। নিজের ও স্ত্রীর স্বর্ণালংকার আছে ৬০ হাজার টাকার। ইলেকট্রনিকসামগ্রী আছে দেড় লাখ টাকার। আসবাবের মধ্যে নিজের আছে এক লাখ ২০ হাজার টাকার এবং স্ত্রীর ২০ হাজার টাকার। রাজুর একটি শটগান ও একটি রিভলবার আছে। আর স্থাবর সম্পদের মধ্যে যৌথ মালিকানায় নরসিংদীর রায়পুরায় ৩ দশমিক ৫ বিঘা কৃষিজমি আছে।রাজিউদ্দিন আহমেদের স্ত্রীর নামেই একাধিক বাড়ি ও জমি রয়েছে। হলফনামা অনুযায়ী, ধানমন্ডিতে একটি জমির কথা উল্লেখ থাকলেও এর দাম দেখানো হয়েছে ১৯ লাখ ১৬ হাজার ৬৬৭ টাকা। এ ছাড়া স্ত্রীর নামে গুলশানে একটি ছয়তলা বাড়ি (এক-তৃতীয়াংশ) ও এলিফ্যান্ট রোডে আরেকটি তিনতলা বাড়ি রয়েছে। গুলশানের বাড়িটির দাম উল্লেখ করা হয়েছে ৫৮ লাখ ৯৫ হাজার টাকা। তবে বাস্তবে এসব জমি ও ভবনের দাম অনেক বেশি বলে জানা গেছে। রাজিউদ্দিন আহমেদের নামে বনানীতে যৌথ মালিকানায় ১৪ কাঠার ওপর দ্বিতল বাড়ি আছে বলে হলফনামায় তিনি উল্লেখ করেন। এর কোনো মূল্য হলফনামায় বলা হয়নি।
