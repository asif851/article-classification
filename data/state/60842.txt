
পটুয়াখালীর দুমকি উপজেলার লেবুখালী ফেরিঘাটসংলগ্ন পায়রা সেতু নির্মাণকাজে ব্যবহৃত প্রায় ৮০ ফুট উচ্চতার একটি গেন্ডি ক্রেন ভেঙে পড়ে সোহেল (২৫) নামের ক্রেনচালক নিহত হয়েছেন। আজ সোমবার সকাল সোয়া নয়টার দিকে এ দুর্ঘটনা ঘটে।
নিহত সোহেলের বাড়ি মানিকগঞ্জের শিবালয় থানার তেওতা কেডিসি গ্রামে।
এই দুর্ঘটনায় চারজন আহত হয়েছেন। আহত ব্যক্তিদের মধ্যে রমজান আলী (৩০) ও উজ্জ্বল (২৫) নামের দুই নির্মাণশ্রমিককে আশঙ্কাজনক অবস্থায় বরিশাল শের-ই-বাংলা মেডিকেল কলেজ হাসপাতালে ভর্তি করা হয়েছে। আহত এই দুজনের বাড়ি মানিকগঞ্জের দৌলতপুর থানার বাঘুটি গ্রামে। আহত অন্য দুজনকে প্রাথমিক চিকিৎসা দেওয়া হয়েছে।
লংজিয়ান করপোরেশন (চায়না) ও করোলা করপোরেশন বাংলাদেশ যৌথভাবে (জয়েন্ট ভেঞ্চারে) এই সেতুর নির্মাণকাজ করছে।
প্রত্যক্ষদর্শী ব্যক্তিরা জানান, সকাল সোয়া নয়টার দিকে পায়রা নদীর উত্তর পাড়ে পাইলিংয়ের কাজে ব্যবহৃত প্রায় ৮০ ফুট উচ্চতার ক্রেনটি আকস্মিক ভেঙে পড়ে। এ সময় ক্রেনের নিচে চাপা পড়ে অন্তত পাঁচজন নির্মাণশ্রমিক আহত হন। সোহেল ওই ক্রেনের চালক ছিলেন বলে জানা গেছে।
খবর পেয়ে দুমকি থানার পুলিশ ঘটনাস্থল পরিদর্শন করেছে। দুমকি থানার ভারপ্রাপ্ত কর্মকর্তা (ওসি) দিবাকর চন্দ্র দাস দুর্ঘটনায় হতাহত হওয়ার তথ্যের সত্যতা নিশ্চিত করেছেন।
