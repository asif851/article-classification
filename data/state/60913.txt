
নানা আয়োজনে ও বিপুল উৎসাহ-উদ্দীপনার মধ্য দিয়ে গতকাল মঙ্গলবার সারা দেশে মহান বিজয় দিবস উদ্যাপিত হয়েছে। দিনের প্রথম প্রহরে জাতীয় পতাকা উত্তোলন ও শহীদ স্মৃতিস্তম্ভে পুষ্পস্তবক অর্পণের মধ্য দিয়ে দিবসের শুরু হয়। দিনব্যাপী চলে সামাজিক, রাজনৈতিক ও সাংস্কৃতিক নানা কর্মসূচি। আমাদের প্রতিনিধিদের পাঠানো সংবাদ:সিলেট: সিলেট নগরের চৌহাট্টা এলাকায় সিলেট কেন্দ্রীয় শহীদ মিনারে বিভিন্ন শ্রেণি-পেশার মানুষ ও সামাজিক-সাংস্কৃতিক সংগঠনের পক্ষ থেকে পুষ্পস্তক অর্পণ করা হয়। এর মধ্যে শহীদ মিনার বাস্তবায়ন পরিষদ, সিলেট জেলা ওমহানগর মুক্তিযোদ্ধা সংসদ, সিলেট সিটি করপোরেশন, আওয়ামী লীগ, বিএনপি, জাতীয় পার্টি, জাসদ, ওয়ার্কার্স পার্টি, প্রথম আলো বন্ধুসভা প্রমুখ সংগঠন উল্লেখযোগ্য। দিনভর শহীদ মিনারে ছিল সাংস্কৃতিক অনুষ্ঠান। শিল্পকলা একাডেমীতে সন্ধ্যায় আলোচনা ও সাংস্কৃতিক অনুষ্ঠান হওয়ার কথা রয়েছে।মৌলভীবাজার: জেলা ও পুলিশ প্রশাসন, আওয়ামী লীগ, বিএনপি, জাতীয় পার্টি, সিপিবি, জাসদ, বাসদ, ছাত্রলীগ, যুবলীগ, ছাত্র ইউনিয়ন, যুব ইউনিয়ন, মৌলভীবাজার প্রেসক্লাব, উদীচী শিল্পীগোষ্ঠী, সমাজতান্ত্রিক ছাত্রফ্রন্ট, প্রথম আলো বন্ধুসভা, রেড ক্রিসেন্ট সোসাইটি, সড়ক পরিবহন শ্রমিক ইউনিয়নসহ বিভিন্ন সংগঠন সকালে শহীদ স্মৃতিস্তম্ভে পুষ্পস্তবক অর্পণ করে।কুমিল্লা: নগরের টাউন হল মাঠ থেকে বর্ণাঢ্য শোভাযাত্রা বের করা হয়। এতে অংশ নেন সাংসদ আ ক ম বাহাউদ্দিন, জেলা প্রশাসক হাসানুজ্জামান কল্লোল, পুলিশ সুপার টুটুল চক্রবর্তী, বাংলাদেশ মুক্তিযোদ্ধা সংসদ কুমিল্লার কমান্ডার সফিউল আহমেদ, কুমিল্লা জেলা পরিষদের প্রশাসক ওমর ফারুক, শহর আওয়ামী লীগের সভাপতি রুস্তম আলী প্রমুখ।ময়মনসিংহ: সোমবার দিবাগত রাত ১২টা এক মিনিটে শহরের স্মৃতিসৌধে পুষ্পস্তবক অর্পণ করেন ধর্মমন্ত্রী মতিউর রহমান। এরপর একে একে শ্রদ্ধা জানান ময়মনসিংহ পৌর মেয়র ইকরামুল হক, জেলা প্রশাসক মুস্তাকীম বিল্লাহ ফারুকীসহ বিভিন্ন রাজনৈতিক ও সামাজিক সংগঠনের নেতারা। সকাল ১০টা থেকে সার্কিট হাউস মাঠে বিভিন্ন প্রতিষ্ঠানের শিক্ষার্থীদের কুচকাওয়াজ হয়।এ ছাড়া ত্রিশালের জাতীয় কবি কাজী নজরুল ইসলাম বিশ্ববিদ্যালয়েও স্মৃতিসৌধে ফুল দিয়ে শহীদদের প্রতি শ্রদ্ধা জানানো হয়। এতে উপস্থিত ছিলেন উপাচার্য মোহীত উল আলমসহ শিক্ষক ও কর্মকর্তারা।শেরপুর: শহীদ স্মৃতিস্তম্ভে পুষ্পস্তবক অর্পণ করেন জাতীয় সংসদের সরকারদলীয় হুইপ আতিউর রহমান। সকাল নয়টায় শেরপুর শহীদ মুক্তিযোদ্ধা স্মৃতি স্টেডিয়ামে জেলা প্রশাসক মোহাম্মদ জাকীর হোসেন জাতীয় পতাকা উত্তোলন ও পায়রা উড়িয়ে কুচকাওয়াজের উদ্বোধন করেন। এ ছাড়া আলোচনা সভা এবং মুক্তিযোদ্ধা ও শহীদ মুক্তিযোদ্ধা পরিবারের সন্তানদের সংবর্ধনা দেওয়া হয়।টাঙ্গাইল: সকালে স্মৃতিসৌধে পুষ্পস্তবক অর্পণ ও শহীদদের রূহের মাগফেরাত কামনা শেষে টাঙ্গাইল স্টেডিয়ামে জাতীয় পতাকা উত্তোলন করা হয়। সেখানে বিভিন্ন শিক্ষাপ্রতিষ্ঠানের শিক্ষার্থীদের কুচকাওয়াজ হয়। এ ছাড়া অন্যান্য কর্মসূচির মধ্যে ছিল মুক্তিযুদ্ধভিত্তিক চলচ্চিত্র, আলোচনা সভা, ক্রীড়া, সাংস্কৃতিক প্রতিযোগিতা, দোয়া ও শান্তি কামনা।জামালপুর: সকালে বীর মুক্তিযোদ্ধা অ্যাডভোকেট আবদুল হাকিম স্টেডিয়ামে বিজয় দিবসের কুচকাওয়াজ হয়। এ ছাড়া শহরের মনোয়ার সিনেমা হলে মুক্তিযুদ্ধভিত্তিক প্রামাণ্য চলচ্চিত্র প্রদর্শনী, মসজিদ ও উপাসনালয়ে শহীদদের আত্মার মাগফিরাত ও শান্তি কামনা করে বিশেষ মোনাজাত করা হয়।নেত্রকোনা: সকালে জেলা স্মৃতিস্তম্ভে পুষ্পস্তবক অর্পণ, জেলা স্টেডিয়ামে কুচকাওয়াজ, পাবলিক হল মিলনায়তনে মুক্তিযোদ্ধা ও শহীদ পরিবারের সদস্যদের সংবর্ধনা দেওয়া হয়। এ ছাড়া জেলার অন্যান্য উপজেলায় স্থানীয় প্রশাসনের উদ্যোগে নানা আয়োজনের মধ্য দিয়ে বিজয় দিবস উদ্যাপন করা হয়।সকালে মদন উপজেলা সদরের কেন্দ্রীয় শহীদ মিনারে সরকারি হাজী আবদুল আজিজ খান ডিগ্রি কলেজ শাখার বন্ধুসভার সদস্যরা পুষ্পস্তবক অর্পণ করেন।ইসলামী বিশ্ববিদ্যালয়: সকাল নয়টায় বিশ্ববিদ্যালয়ের প্রশাসনিক ভবনে জাতীয় পতাকা উত্তোলন করেন উপাচার্য আবদুল হাকিম সরকার এবং বিশ্ববিদ্যালয়ের পতাকা উত্তোলন করেন সহ-উপাচার্য শাহিনুর রহমান।পরে বিজয় শোভাযাত্রা ক্যাম্পাস প্রদক্ষিণ করে মুক্তিযুদ্ধের স্মারক ভাস্কর্য মুক্তবাংলায় শ্রদ্ধাঞ্জলি অর্পণ করে। সবশেষে বিশ্ববিদ্যালয়ের শিক্ষক সমিতি, বিশ্ববিদ্যালয় শাখা ছাত্রলীগ, ছাত্র ইউনিয়নসহ বিভিন্ন সংগঠন ফুল দেয়।শাহজালাল বিজ্ঞান ও প্রযুক্তি বিশ্ববিদ্যালয়: সকাল আটটার দিকে বিশ্ববিদ্যালয়ের কেন্দ্রীয় শহীদ মিনারে পুষ্পস্তবক অর্পণ করেন উপাচার্য আমিনুল হক ভূঁইয়া। পরে শিশুদের চিত্রাঙ্কণ প্রতিযোগিতা শেষে উপাচার্যের নেতৃত্বে বিজয় মিছিল ক্যাম্পাস প্রদক্ষিণ করে।
