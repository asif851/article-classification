
বগুড়ার নন্দীগ্রাম উপজেলায় বিউটি বেগম (৩০) নামের এক নারীকে শ্বাসরোধে হত্যা করা হয়েছে। গতকাল সোমবার সকালে নন্দীগ্রাম সদর ইউনিয়নের উত্তর সৈয়দপুর রাস্তার পাশ থেকে তাঁর লাশ উদ্ধার করেছে পুলিশ।বিউটি জামালপুরের বকশিগঞ্জের আকরাম হোসেনের স্ত্রী। স্বামীর সঙ্গে বনিবনা না হওয়ায় তিনি বগুড়া শহরের চকসূত্রাপুর এলাকায় ভাড়া বাসায় থাকতেন এবং শহরের একটি ক্লিনিকে পরিচ্ছন্নতাকর্মীর কাজ করতেন।নন্দীগ্রাম থানার পুলিশ সূত্র জানায়, সৈয়দপুর এলাকার মেঠো পথের ধারে গলায় বিছানার চাদর প্যাঁচানো লাশ পড়ে থাকতে দেখে স্থানীয় লোকজন থানায় খবর দেন। পরে পুলিশ লাশ উদ্ধার করে ময়নাতদন্তের জন্য বগুড়ার শহীদ জিয়াউর রহমান মেডিকেল কলেজ হাসপাতালের মর্গে পাঠায়। এ ঘটনায় গ্রাম পুলিশের সদস্য হরেশ চন্দ্র বাদী হয়ে অজ্ঞাতনামা ব্যক্তিদের আসামি করে নন্দীগ্রাম থানায় একটি হত্যা মামলা করেছেন।নন্দীগ্রাম থানার পরিদর্শক (তদন্ত) শওকত কবির বলেন, বিউটির গলায় বিছানার চাদর প্যাঁচানো এবং পরনে প্রিন্টের জামা ছিল। লাশ কাঁথা দিয়ে ঢেকে রাখা ছিল। ঘটনাস্থল থেকে আলামত হিসেবে একটি হাতঘড়ি এবং একটি চেইন উদ্ধার করা হয়েছে। লাশের কাছে পাওয়া আলামত দেখে প্রাথমিকভাবে মনে হয়েছে, বিউটিকে ধর্ষণের পর হত্যা করেছে।শওকত কবির বলেন, বিউটি স্বামীর কাছ থেকে আলাদা থাকতেন। তবে কীভাবে তিনি নন্দীগ্রামে এলেন, কিংবা কারা, কী উদ্দেশ্যে তাঁকে নন্দীগ্রাম ডেকে এনেছে, তা এখনো নিশ্চিত হওয়া যায়নি।
