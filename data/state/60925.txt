
প্রধান বিচারপতি সুরেন্দ্র কুমার সিনহা বলেছেন, ‘পৃথিবীর শ্রেষ্ঠ ১০ রাষ্ট্রপ্রধানের মধ্যে একজন হচ্ছেন আমাদের প্রধানমন্ত্রী শেখ হাসিনা। তাঁকে মডেল সিঙ্গাপুর এবং মডেল মালয়েশিয়া তৈরির রাষ্ট্রনায়কদের সঙ্গে তুলনা করা হয়। এ স্বীকৃতিও আমাদের জন্য গর্বের।’ 
সিলেটের মদনমোহন কলেজের ৭৫ বছর পূর্তির অনুষ্ঠানে আজ শুক্রবার প্রধান অতিথির বক্তব্যে প্রধান বিচারপতি এসব কথা বলেন। গতকাল বৃহস্পতিবার এ অনুষ্ঠান শুরু হয়। গতকাল প্রথম দিনের অনুষ্ঠানে প্রধানমন্ত্রী শেখ হাসিনা প্রধান অতিথি ছিলেন। প্রধান বিচারপতি বলেন, ‘জ্ঞান, বিজ্ঞান, শিক্ষা, প্রযুক্তি, অর্থনীতিসহ প্রতিটি ক্ষেত্রে আমরা ঈর্ষণীয় সাফল্য পাচ্ছি। এই সাফল্য সুদৃঢ় করতে সকলকে ঐক্যবদ্ধভাবে নিরন্তর প্রচেষ্টা চালিয়ে যেতে হবে।’ তিনি বলেন, ‘শিক্ষাপ্রতিষ্ঠানগুলো অসাম্প্রদায়িক জীবনবোধ ও গভীর দেশপ্রেম জাগ্রত করতে পারে। আমরা ছাত্রবান্ধব শিক্ষক চাই। শিক্ষকেরা হবেন ছাত্রদের আদর্শ। ছাত্র ও শিক্ষকের মধ্যে সুসম্পর্ক আমাদের শিক্ষা ব্যবস্থাকে ঈর্ষণীয় পর্যায়ে পৌঁছাবে।’প্রধান বিচারপতি বলেন, সব সংকীর্ণতা পরিহার করে মানুষে মানুষে সম্মিলন ঘটানোর শিক্ষা নিতে হবে। অর্জিত জ্ঞান ও মনন দিয়ে দেশমাতৃকার সেবায় আত্মনিয়োগ করতে হবে। মদনমোহন কলেজের অধ্যক্ষ আবুল ফতেহ ফাত্তাহের সভাপতিত্বে অনুষ্ঠানে জাতীয় সংসদে সরকারদলীয় হুইপ শাহাব উদ্দিন, সুপ্রিম কোর্টের রেজিস্ট্রার সৈয়দ আমিরুল ইসলাম, সিলেটের জেলা ও দায়রা জজ মনির আহমদ পাটোয়ারী, জেলা আইনজীবী সমিতির সাবেক সভাপতি এমাদ উল্লাহ শহিদুল ইসলাম প্রমুখ বক্তব্য দেন।
