
মানিকগঞ্জে গতকাল রোববার জেলা আইনশৃঙ্খলা সভায় পাসপোর্ট অফিসের দুর্নীতি ও অনিয়মের অভিযোগ তুলে ধরা হয়। অতিরিক্ত টাকা ছাড়া গ্রাহকদের অনেকে সহজে পাসপোর্ট হাতে পান না বলে পুলিশ সুপার (এসপি) মাহফুজুর রহমান অভিযোগ করেন।
পুলিশ সুপার বলেন, পাসপোর্ট করতে কোনো গ্রাহক ফরম পূরণ করে জমা দিলে অফিসের কর্মকর্তারা বিভিন্ন অজুহাতে তা বাতিল বলে জানান। ফলে গ্রাহকদের অফিসের একশ্রেণির দালালের মাধ্যমে অতিরিক্ত টাকা দিয়ে ফরম পূরণ করে নিতে হয়। প্রতিটি পাসপোর্ট বাবদ ৯০০ টাকা করে উৎকোচ নেন কর্মকর্তারা। তিনি বলেন, তাঁর কাছে সুনির্দিষ্ট একাধিক অভিযোগ আছে। তবে এই সভায় পাসপোর্ট অফিসের কোনো প্রতিনিধি উপস্থিত ছিলেন না।
গতকাল সকাল ১০টায় জেলা প্রশাসকের সম্মেলন কক্ষে আইনশৃঙ্খলা কমিটির সভা শুরু হয়। চলে দুপুর সাড়ে ১২টা পর্যন্ত। এতে জেলা প্রশাসক মো. নাজমুছ সাদাতের সভাপতিত্বে পুলিশ সুপারসহ জেলার বিভিন্ন সমস্যা ও সম্ভাবনা নিয়ে বক্তব্য দেন কমিটির সদস্যরা। এ সময় জেলা পরিষদের প্রশাসক গোলাম মহীউদ্দিন, মানিকগঞ্জ পৌর মেয়র গাজী কামরুল হুদা, উপজেলা নির্বাহী কর্মকর্তা (ইউএনও), উপজেলা পরিষদের চেয়ারম্যান, সরকারি ও স্বায়ত্তশাসিত বিভিন্ন দপ্তরের কর্মকর্তারা উপস্থিত ছিলেন।
জেলা মহিলা আওয়ামী লীগের সাধারণ সম্পাদক লক্ষ্মী চ্যাটার্জী বলেন, শহীদ মুক্তিযোদ্ধাদের স্মরণে মানিকগঞ্জ বাসস্ট্যান্ড এলাকায় ‘অদম্য ৭১’ নামে ভাস্কর্য নির্মাণ করা হয়। তবে বিলবোর্ড ও ব্যানারে সেটি আড়ালে পড়ে গেছে। তিনি এসব অবৈধ বিলবোর্ড ও ব্যানার অপসারণের দাবি জানান।
অভিযোগের বিষয়ে বিকেলে মুঠোফোনে যোগাযোগ করা হলে জেলা পাসপোর্ট অফিসের সহকারী পরিচালক শামীম আহমদ বলেন, অসুস্থতার কারণে তিনি সভায় উপস্থিত হতে পারেননি। তিনি বলেন, ‘কেউ এসপি স্যারের কাছে অভিযোগ করতে পারেন। তবে আমরা সততার সঙ্গে দায়িত্ববোধের জায়গা থেকেই গ্রাহকদের সর্বোচ্চ সেবা দেওয়ার চেষ্টা করি। আমি সভায় উপস্থিত থাকতে পারলে অভিযোগের বিরুদ্ধে বলতাম।’
 
