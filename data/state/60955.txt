
ডাইভারসিটি ভিসা (ডিভি) প্রোগ্রাম বাংলাদেশের নাগরিকদের জন্য ২০১২ সালের সেপ্টেম্বরে শেষ হয়ে গেছে। আজ সোমবার ঢাকার মার্কিন দূতাবাসের এক বিজ্ঞপ্তিতে বলা হয়, যুক্তরাষ্ট্রের আইন অনুসারে কোনো দেশ থেকে যদি ৫০ হাজারের বেশি অভিবাসী বিগত পাঁচ বছরে যুক্তরাষ্ট্রে প্রবেশ করে, তাহলে সে দেশ আর ডিভি প্রোগ্রামে অংশ নিতে পারে না।এতে বলা হয়, বাংলাদেশ থেকে গত পাঁচ বছরে ৫০ হাজারেরও বেশি অভিবাসী মার্কিন যুক্তরাষ্ট্রে গেছেন। সে কারণে বাংলাদেশ ডিভি প্রোগ্রামে অংশগ্রহণের জন্য আর যোগ্য নয়।এই প্রোগ্রাম বাংলাদেশের নাগরিকদের জন্য আর প্রযোজ্য না হওয়ায় কোনো ধরনের ডিভি প্রোগ্রামে অংশ না নেওয়ার পরামর্শ দিয়েছে দূতাবাস। বিজ্ঞপ্তিতে বলা হয়, যুক্তরাষ্ট্র দূতাবাস জানতে পেরেছে, বাংলাদেশের কিছু নাগরিকের কাছে যুক্তরাষ্ট্রের ভিসা লটারি জিতেছেন মর্মে ই-মেইল এসেছে। অনেকে এ ধরনের লটারিতে অংশ নেওয়ার জন্য আমন্ত্রণ–নিমন্ত্রণ পাচ্ছেন। যুক্তরাষ্ট্র সরকার কখনোই ই-মেইল বা টেলিফোনে বিজয়ীর নাম ঘোষণা করে না অথবা ডিভি লটারিতে অংশ নেওয়ার জন্য বিজ্ঞাপন দেয় না বলেও এতে বলা হয়।
