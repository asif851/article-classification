
রাজধানীর গুলিস্তানে গত সোমবার গভীর রাতে মহানগর গোয়েন্দা পুলিশের (ডিবি) সঙ্গে কয়েকজন যুবকের ‘বন্দুকযুদ্ধে’ ডিবির এক কনস্টেবলসহ তিনজন গুলিবিদ্ধ হয়েছেন। তাঁদের ঢাকা মেডিকেল কলেজ হাসপাতালে ভর্তি করা হয়েছে। ডিবি জানায়, গুলিবিদ্ধ তিনজন হলেন কনস্টেবল আবদুল আজিজ, ডাকাত দলের সদস্য মো. রবিন ও মো. ইয়াছিন। তাঁদের কাছ থেকে একটি পিকআপ ও পিকআপ থেকে ১৫টি ধারালো অস্ত্র উদ্ধার করা হয়েছে।ডিবি জানায়, সোমবার দিবাগত রাত পৌনে একটার দিকে গুলিস্তানের গোলাপ শাহ মাজারসংলগ্ন এলাকায় ডাকাত দলের সঙ্গে ডিবির (দক্ষিণ) একটি দলের বন্দুকযুদ্ধ হয়। এ সময় ডাকাতের ছোড়া গুলি কনস্টেবল আজিজের পায়ে বিদ্ধ হয়। বন্দুকযুদ্ধে রবিন মাথা ও বাঁ পায়ে এবং ইয়াছিন হাতে ও পেটে গুলিবিদ্ধ হন। ডিবির (দক্ষিণ) উপকমিশনার জাহাঙ্গীর হোসেন মাতুব্বর গতকাল মঙ্গলবার প্রথম আলোকে বলেন, সম্প্রতি কলাবাগানে একটি এটিএম বুথসহ বেশ কয়েকটি জায়গায় ডাকাতি হয়েছে। এসব ঘটনা তদন্ত করে একটি ডাকাত দলকে শনাক্ত করা হয়েছে। ইতিমধ্যে আটক ওই দলের সক্রিয় সদস্য কোরবান আলী জিজ্ঞাসাবাদে জানান, তাঁদের দলের কয়েকজন সদস্য সোমবার গোলাপ শাহ মাজারসংলগ্ন এলাকা থেকে ডাকাতির প্রস্তুতি নেবে। ওই তথ্য অনুযায়ী কোরবানকে নিয়ে ডিবির (দক্ষিণ) সহকারী কমিশনার জাহিদুল হকের নেতৃত্বে একটি দল সেখানে যায়। গভীর রাতে পিকআপ নিয়ে পাঁচজন যুবক ওই মাজারের পূর্ব পাশের সড়কে এলে কনস্টেবল আজিজ এক যুবককে জাপটে ধরেন। সে আজিজের পায়ে গুলি করে। যুবকেরা পিকআপ নিয়ে পালানোর চেষ্টা করলে ডিবি নিজস্ব গাড়ি দিয়ে গতিরোধ করে। এ সময় ওই যুবকেরা গুলি ছুড়লে ডিবিও পাল্টা গুলি চালায়। পরে ডিবি ইয়াছিন ও রবিনকে গুলিবিদ্ধ অবস্থায় আটক করলেও অন্যরা পিকআপ ফেলে পালিয়ে যায়। জাহাঙ্গীর হোসেন বলেন, ডাকাতির প্রস্তুতি, পুলিশের ওপর হামলাসহ বেশ কয়েকটি অভিযোগে আটক তিনজনের বিরুদ্ধে পল্টন থানায় মামলা হয়েছে। অন্যদের গ্রেপ্তারের চেষ্টা চলছে।
