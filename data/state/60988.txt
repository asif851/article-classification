
মাদক, মেয়েদের উত্ত্যক্ত করা ও বাল্যবিবাহকে লাল কার্ড দেখিয়েছে যশোর জিলা স্কুলের শত শত শিক্ষার্থী। আজ সোমবার স্কুল মিলনায়তনে ‘মাদককে না বলে ফুল নিলাম হাতে তুলে’ শীর্ষক এক শপথ অনুষ্ঠানে শিক্ষার্থীরা এ লাল কার্ড প্রদর্শন করে। অনুষ্ঠানটির আয়োজন করে কুমিল্লার স্বেচ্ছাসেবী সংগঠন লাল সবুজ উন্নয়ন সংঘ।
বেলা সোয়া ১১টায় যশোর জেলা প্রশাসনের পক্ষে সহকারী কমিশনার নূরুল ইসলাম কয়েকজন শিক্ষার্থীর হাতে গোলাপ ফুল তুলে দিয়ে অনুষ্ঠান উদ্বোধন করেন। দাবি করা হয়েছে, অনুষ্ঠানে স্কুলের ৫০০ শিক্ষার্থী অংশ নিয়েছে। অনুষ্ঠানে শিক্ষার্থীরা দাঁড়িয়ে মাদক, ইভ টিজিং, জঙ্গিবাদ, বাল্যবিবাহ ও প্রশ্নফাঁসকে লাল কার্ড দেখায়। একই সঙ্গে এসব সামাজিক সমস্যা প্রতিরোধে সবাইকে সচেতন করারও শপথ নেয়।
অনুষ্ঠানে বিশেষ অতিথির বক্তব্য দেন যশোর জিলা স্কুলের প্রধান শিক্ষক এ কে এম গোলাম আজম। সভাপতিত্ব করেন আয়োজক সংগঠনের প্রতিষ্ঠাতা সভাপতি কাওসার আলম।
কাওসার আলম তাঁর বক্তৃতায় বলেন, ‘মাদককে না বলে ফুল নিলাম হাতে তুলে’ শিরোনামে মাদক ও বাল্যবিবাহের মতো সমস্যা প্রতিরোধে গত ৮ মার্চ পঞ্চগড়ের তেঁতুলিয়া থেকে টানা চার মাসের কর্মসূচি নেওয়া হয়েছে। ২৬তম জেলা হিসেবে যশোরে এ কর্মসূচি বাস্তবায়ন করা হলো। দেশের ৬৪ জেলার শিক্ষার্থীদের কাছে এ কর্মসূচি নিয়ে সংগঠনটি পৌঁছে যাবে।’
