
সোনালী ব্যাংকের নয়টি শাখা থেকে জালিয়াতির মাধ্যমে সাত হাজার কোটি টাকা দুর্নীতি ও লুটের অভিযোগ অনুসন্ধানের অংশ হিসেবে ব্যাংকটির স্থানীয় শাখার তিন কর্মকর্তাকে জিজ্ঞাসাবাদ করছে দুর্নীতি দমন কমিশন (দুদক)।আজ মঙ্গলবার দুদকের উপপরিচালক মীর জয়নুল আবেদীনের নেতৃত্বে একটি দল সেগুনবাগিচায় দুদকের প্রধান কার্যালয়ে তাঁদের জিজ্ঞাসাবাদ করছে। যাঁদের জিজ্ঞাসাবাদ করা হচ্ছে, তাঁরা হলেন সোনালী ব্যাংক স্থানীয় শাখার জ্যেষ্ঠ কর্মকর্তা জাহাঙ্গীর হেলাল, কর্মকর্তা (আমদানি শাখা) মো. মোশাররফ হোসেন ও নির্বাহী কর্মকর্তা মো. জাকির হোসেন। ১৪ ডিসেম্বর ওই কর্মকর্তাদের জিজ্ঞাসাবাদের জন্য তলব করে নোটিশ দেয় দুদক।সাত হাজার কোটি টাকা আত্মসাতের অভিযোগটি অনুসন্ধান করছে দুদকের জ্যেষ্ঠ উপপরিচালক মীর জয়নুল আবেদীনের নেতৃত্বে পাঁচ সদস্যের একটি দল।ব্যাংকটির যে নয়টি শাখা থেকে জালিয়াতির অভিযোগ উঠেছে, সেগুলো হলো মতিঝিলে অবস্থিত বৈদেশিক বাণিজ্য শাখা, লোকাল অফিস, বঙ্গবন্ধু অ্যাভিনিউ করপোরেট শাখা, তৎকালীন হোটেল শেরাটন করপোরেট শাখা, আগারগাঁও শাখা, গুলশান শাখা, চট্টগ্রামের লালদীঘি করপোরেট শাখা, আগ্রাবাদ করপোরেট শাখা ও নারায়ণগঞ্জ করপোরেট শাখা।
