
প্রধানমন্ত্রীর বিশেষ দূত ও জাতীয় পার্টির চেয়ারম্যান এইচ এম এরশাদ বলেছেন, মেডিকেল কলেজে ভর্তি পরীক্ষার প্রশ্নপত্র ফাঁস হওয়ার ঘটনা জানার পরেও ফলাফল ঘোষণা করে সরকার ঠিক করেনি। আজ মঙ্গলবার ঈদ করতে এসে রংপুরের নিজ বাড়ি দর্শনা এলাকায় পল্লী নিবাসে সাংবাদিকদের সঙ্গে মতবিনিময়কালে এসব কথা বলেন।এরশাদ এই ভর্তি পরীক্ষা বাতিল করে নতুন করে পরীক্ষা নেওয়ার দাবি জানিয়ে আরও বলেন, এটা না করলে মেধাবী শিক্ষার্থীদের মনোবল ভেঙে যাবে; যা দেশের জন্য মঙ্গলজনক হবে না।এরশাদ বিশ্ববিদ্যালয় শিক্ষকদের স্বতন্ত্র বেতনের দাবিতে আন্দোলনের প্রতি সমর্থন জানিয়ে বলেন, তাঁদের দাবি ন্যায্য। এ কারণে সরকারের উচিত দ্রুত আলোচনার মাধ্যমে সমস্যার সমাধান করে ফেলা।
টাঙ্গাইলের কালিহাতীতে পুলিশের গুলিতে নিরপরাধ মানুষ খুন হওয়ার ঘটনার নিন্দা জানিয়ে তিনি বলেন, দেশে আইনের শাসন নেই বলে গুলি করে হত্যা করা হচ্ছে।
মতবিনিময়ের সময় উপস্থিত ছিলেন এরশাদের ছোট ভাই ও সাবেক মন্ত্রী জি এম কাদের, জেলা জাতীয় পার্টির আহ্বায়ক মোফাজ্জল হোসেন, সদস্যসচিব হোসেন মকবুল শাহরিয়ার, মহানগর আহ্বায়ক মোস্তাফিজার রহমান, সদস্যসচিব ইয়াসির আহম্মেদ প্রমুখ।
