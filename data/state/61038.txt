
স্কুলছাত্রীকে বিয়ের প্রলোভন দেখিয়ে ধর্ষণ করার অভিযোগে সিরাজগঞ্জ জেলা ছাত্রলীগের সহসভাপতি রিয়াদ হোসেনকে প্রধান আসামি করে মামলা হয়েছে। আজ মঙ্গলবার দুপুরে ওই ছাত্রীর মামা মোজাম্মেল হক সরকার বাদী হয়ে সিরাজগঞ্জ নারী ও শিশু নির্যাতন দমন ট্রাইব্যুনালে এ মামলা করেন। মামলায় আরও পাঁচজনকে আসামি করা হয়েছে। 
ট্রাইব্যুনালের বিচারক শহিদুল ইসলাম শুনানি শেষে মামলাটি আমলে নিয়ে পুলিশ ব্যুরো অব ইনভেস্টিগেশনকে (পিবিআই) তদন্তের নির্দেশ দিয়েছেন। ট্রাইব্যুনালের সহকারী সরকারি কৌঁসুলি (এপিপি) আনোয়ার পারভেজ এ তথ্য নিশ্চিত করেছেন।
প্রধান আসামি রিয়াদ বেলকুচি উপজেলার চরখাসিয়া গ্রামের রকিব উদ্দিন মাস্টারের ছেলে। অন্য আসামিরা হলেন একই উপজেলার চরচালা গ্রামের মিন্টু কসাইয়ের ছেলে আরমান হোসেন (২৬), ফজলুল হকের ছেলে আল-আমিন হোসেন, মৃত সোনা উল্লার ছেলে রুবেল শেখ, কলাগাছি গ্রামের মমিন শেখের ছেলে রতন শেখ (২৪) এবং গাড়ামাসি গ্রামের নিমাই চন্দ্রের ছেলে পাপ্পু।
এজাহারে বাদী উল্লেখ করেন, সাত-আট মাস আগে ছাত্রলীগ নেতা রিয়াদ হোসেন স্কুল কমিটি গঠনের জন্য দৌলতপুর উচ্চবিদ্যালয়ে যান। তখন ওই ছাত্রীর সঙ্গে রিয়াদের পরিচয় হয়। ওই পরিচয় সূত্র ধরে মেয়েটিকে স্কুল কমিটিতে ছাত্রলীগের সিনিয়র সহসভাপতির পদ দেওয়া হয়। এই সূত্র ধরেই উভয়ের মধ্যে প্রেমের সম্পর্ক গড়ে ওঠে। বিয়ের প্রলোভন দেখিয়ে রিয়াদ মেয়েটির সঙ্গে দৈহিক সম্পর্ক গড়ে তোলেন। একপর্যায়ে মেয়েটি রিয়াদকে বিয়ের জন্য চাপ দিলে রিয়াদ টালবাহানা শুরু করেন। একপর্যায়ে রিয়াদ বন্ধুদের সহযোগিতায় ওই ছাত্রীকে মারধর করেন এবং ভয়ভীতি দেখান।
পরে ওই ছাত্রী বিষয়টি তার স্বজনদের জানায় এবং তার বাবাকে নিয়ে থানায় মামলা করতে যায়। এ খবর পেয়ে অভিযুক্ত ব্যক্তিরা থানায় গিয়ে পুলিশের সামনে আবারও ওই ছাত্রীকে মারধর করেন এবং ভয়ভীতি দেখিয়ে সাদা কাগজে বাবা-মেয়ের স্বাক্ষর নিয়ে তাঁদের থানা থেকে বের করে দেন। থানায় মামলা করতে না পেরে অনেক দেরিতে শেষ পর্যন্ত তাঁরা আদালতে মামলা করেন। এ অভিযোগের বিষয়ে রিয়াদের মুঠোফোনে একাধিকবার ফোন দিলে সংযোগটি বন্ধ পাওয়া যায়।
এ বিষয়ে জেলা ছাত্রলীগের সভাপতি জাকিরুল ইসলাম বলেন, ‘বিষয়টি লোক মারফত শুনেছি। তদন্ত করে দেখা হচ্ছে। যদি এ ঘটনার সঙ্গে সে জড়িত থাকে, তা হলে অবশ্যই তাকে সংগঠন থেকে বহিষ্কার করা হবে।’
