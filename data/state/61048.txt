
বিএনপির নেতৃত্বাধীন ১৮-দলীয় জোটের দ্বিতীয় দফা অবরোধের শেষ দিনে গতকাল বৃহস্পতিবার মৃত্যুর মিছিলে যোগ হলো আরও দুজন। এদের মধ্যে একজন বাসচালকের সহকারী ও অন্যজন রিকশাচালক। বাসচালকের সহকারী মো. হাসান (১৫) রাজধানীর যাত্রাবাড়ীর জনপথ এলাকায় বাসে দেওয়া আগুনে দগ্ধ হয়ে মারা গেছে। অপরজন ফেনীতে গত সোমবার সংঘর্ষে আহত রিকশাচালক মফিজ চিকিৎসাধীন অবস্থায় গতকাল মারা গেছেন।
এ নিয়ে গত শনিবার সকাল ছয়টা থেকে গতকাল বিকেল পাঁচটা পর্যন্ত দ্বিতীয় দফার রাজপথ-নৌপথ-রেলপথ অবরোধে প্রাণ হারালেন ৩০ জন। এর আগে ২৬ নভেম্বর থেকে ৭১ ঘণ্টার অবরোধে প্রাণ হারান ২২ জন। সব মিলিয়ে দুই দফায় নয় দিনের অবরোধে নিহতের সংখ্যা দাঁড়াল ৫২ জনে।
এদিকে আগামীকাল শনিবার সকাল ছয়টা থেকে মঙ্গলবার সকাল ছয়টা পর্যন্ত ৭২ ঘণ্টার অবরোধ কর্মসূচি ঘোষণা করা হয়েছে। গতকাল বিএনপির মুখপাত্র ও যুগ্ম মহাসচিব সালাহ উদ্দিন আহমদ অজ্ঞাতস্থান থেকে পাঠানো ভিডিওবার্তায় এ কর্মসূচি ঘোষণা করেন। আজ শুক্রবার অবরোধ নেই। দ্বিতীয় দফার অবরোধে নিহত ব্যক্তিদের স্মরণে আজ জুমার নামাজের পর সারা দেশে গায়েবানা জানাজার কর্মসূচি দেওয়া হয়েছে।
গতকালও অবরোধ চলাকালে দেশের বিভিন্ন স্থানে যানবাহনে আগুন, রেললাইনে নাশকতা, ককটেল বিস্ফোরণ ও অবরোধকারীদের সঙ্গে পুলিশের সংঘর্ষ হয়েছে। বুধবার রাতে প্রথমবারের মতো লঞ্চে অগ্নিসংযোগের ঘটনা ঘটেছে।
রাজধানীর যাত্রাবাড়ী থানার সায়েদাবাদের জনপথ মোড়ে গতকাল সকাল সাড়ে নয়টার দিকে রাস্তার পাশে রাখা ইসরাত পরিবহনের একটি বাসে দুর্বৃত্তরা আগুন দেয়। আগুনে ওই বাসে ঘুমিয়ে থাকা বাসচালকের সহকারী হাসান গুরুতর দগ্ধ হয়। তাকে ঢাকা মেডিকেল কলেজ হাসপাতালের বার্ন ইউনিটে নেওয়া হয়। সেখানে চিকিৎসাধীন অবস্থায় সন্ধ্যা সাড়ে সাতটার দিকে সে মারা যায়।
ফেনীর দাগনভূঞা উপজেলার সিলোনিয়া বাজারে সোমবার পুলিশ, ছাত্রলীগের সঙ্গে ইসলামী ছাত্রশিবিরের কর্মীদের সংঘর্ষের সময় গুলিবিদ্ধ হয়েছিলেন রিকশাচালক মফিজুর রহমান (৪০)। চট্টগ্রাম মেডিকেল কলেজ হাসপাতালে চিকিৎসাধীন অবস্থায় গতকাল সকাল সাড়ে নয়টার দিকে তিনি মারা যান। তিনি দাগনভূঞার দক্ষিণ জয়লস্কর গ্রামের আবদুল আজিজের ছেলে।
চট্টগ্রাম নগরের চান্দগাঁওয়ে সকাল সাড়ে সাতটার দিকে অবরোধকারীরা একটি সিএনজিচালিত অটোরিকশায় আগুন দেন। এতে অগ্নিদগ্ধ হন অটোরিকশার চালক খোরশেদ আলম, পুড়ে যায় ঋণের টাকায় কেনা তাঁর অটোরিকশাটি। খোরশেদকে চট্টগ্রাম মেডিকেল কলেজ হাসপাতালের বার্ন ইউনিটে ভর্তি করা হয়েছে।
বুধবার রাতে শরীয়তপুরের নড়িয়া উপজেলার ওয়াপদা ঘাটে বেঁধে রাখা এমভি নড়িয়া-১, এমভি সুরেশ্বর-১সহ তিনটি লঞ্চে টায়ারে অগ্নিসংযোগ করেন অবরোধকারীরা। পরে স্থানীয় লোকজন এসে দ্রুত আগুন নিয়ন্ত্রণে আনে। আগুন নেভাতে গিয়ে এমভি নড়িয়া-১ লঞ্চের কর্মী আনোয়ার হোসেন দগ্ধ হন। নড়িয়া থানার ভারপ্রাপ্ত কর্মকর্তা (ওসি) আবুল খায়ের ফকির জানান, অবরোধকারীদের আগুনে লঞ্চের ডেকে থাকা রশি, কাপড় ও টায়ার পুড়ে যায়।
গাইবান্ধার পলাশবাড়ীতে জাতীয় নিরাপত্তা গোয়েন্দা সংস্থার (এনএসআই) জুনিয়র ফিল্ড অফিসার আহসান কবীরের ওপর হামলা ও তাঁর মোটরসাইকেলে আগুন দেন অবরোধকারীরা। আগুন নেভাতে গিয়ে তিনি ও স্থানীয় আবদুল হান্নান আহত হন। তাঁদের উপজেলা স্বাস্থ্য কমপ্লেক্সে ভর্তি করা হয়েছে।
বুধবার রাত সাড়ে ১০টার দিকে সিলেট নগরের টিলাগড়ে সিলেট-২ আসনের আওয়ামী লীগের সাংসদ শফিকুর রহমান চৌধুরীর বাড়ির ভেতর একটি ককটেল নিক্ষেপ করে দুর্বৃত্তরা। ককটেলটি একটি গাড়ির ওপর পড়ে বিস্ফোরিত হয়।
গতকাল চট্টগ্রামের ৯ নম্বর (পাহাড়তলী) ওয়ার্ড আওয়ামী লীগ কার্যালয় ভাঙচুর ও আসবাবে আগুন দেন অবরোধকারীরা। কুড়িগ্রামের চিলমারী উপজেলা সদরে বিএনপির মিছিল থেকে আওয়ামী লীগের কার্যালয়ে ভাঙচুর ও অগ্নিসংযোগ করা হয়েছে। এ ছাড়া অবরোধকারীরা উপজেলা স্বাস্থ্য কমপ্লেক্সের একটি অ্যাম্বুলেন্সও জ্বালিয়ে দেন।
গতকাল ভোরে নারায়ণগঞ্জের রূপগঞ্জ উপজেলার রূপসী এলাকায় একটি ট্রাকে অগ্নিসংযোগ ও কয়েকটি যানবাহন ভাঙচুর করা হয়। এ সময় অবরোধকারীরা সাত-আটটি হাতবোমার বিস্ফোরণ ঘটান। আড়াইহাজার উপজেলার ছনপাড়া ও ঝাউগড় এলাকায় যুবদল কর্মীরা বিক্ষোভ ও সড়কে টায়ারে অগ্নিসংযোগ করেন। এ সময় তাঁরা ছয়-সাতটি হাতবোমার বিস্ফোরণ ঘটান।
বরিশালে পুলিশের সঙ্গে বিএনপির নেতা-কর্মীদের সংঘর্ষে অন্তত ১০ জন আহত হন। সিরাজগঞ্জে অবরোধ চলাকালে বিচ্ছিন্ন পিকেটিং, ককটেল বিস্ফোরণ, মোটরসাইকেল ভাঙচুর করা হয়। চাঁদপুরে গাছ ফেলে সড়ক অবরোধ করা হয়।
টানা অবরোধের কারণে ঢাকার বাইরে অনেক ব্যাংকে টাকা না থাকায় ব্যবসায়ী ও গ্রাহকেরা ভোগান্তির শিকার হন। চাঁপাইনবাবগঞ্জের কানসাটে অবরোধ চলাকালে আওয়ামী লীগের এক কর্মীর পায়ের রগ কেটে দিয়েছে দুর্বৃত্তরা। রাজবাড়ী ও জয়পুরহাটে রেললাইন তুলে ফেলায় ট্রেন চলাচলে বিঘ্ন ঘটে।
রাজধানীতে সকাল সাড়ে ১০টার দিকে রায়সাহেব বাজার মোড় ও জনসন রোডের মাঝামাঝি এলাকায় ২০ থেকে ২৫টি ককটেলের বিস্ফোরণ ঘটান অবরোধকারীরা। এ সময় সেখানে দাঁড়িয়ে থাকা বেসরকারি টেলিভিশন চ্যানেল এনটিভির একটি গাড়ির সামনের কাচ ও হেডলাইট ভেঙে যায় এবং গাড়ির চালক বিপ্লব আহত হন।
সকালে দুই শ্রমজীবী নারী কাগজ কুড়াতে গিয়ে মালিবাগ সুপার মার্কেটের সামনে ২০টি পেট্রলবোমা পান। তাঁরা বিষয়টি রামপুরা থানায় জানালে পুলিশ সেগুলো উদ্ধার করে। রামপুরা থানার ওসি কৃপা সিন্ধু বালা জানান, ওই নারীকে পুরস্কৃত করা হবে।
মিরপুরের জাতীয় উদ্ভিদ উদ্যান (বোটানিক্যাল গার্ডেন) থেকে ভোররাতে ১২টি ককটেল ও ৪০০ গ্রাম গান পাউডার উদ্ধার করেন র‌্যাব সদস্যরা।
 
