
বিনা টিকিটে ট্রেন ভ্রমণের দায়ে গাজীপুরে ৮৩০ জন যাত্রীর কাছ থেকে টিকিটের মূল্য ও জরিমানা বাবদ প্রায় দুই লাখ টাকা আদায় করেছে রেলওয়ে কর্তৃপক্ষ।জয়দেবপুর জংশনের স্টেশনমাস্টার শাহজাহান মিয়া জানান, আজ বুধবার সকাল আটটা থেকে বেলা দুইটা পর্যন্ত জয়দেবপুর রেলওয়ে জংশনে বিভিন্ন ট্রেনে ‘ব্লক চেকিং’ অভিযান পরিচালিত হয়। এ সময় বিনা টিকিটে ট্রেন ভ্রমণের অভিযোগে ৮৩০ জন যাত্রীর কাছ থেকে টিকিটের মূল্য ও জরিমানা বাবদ প্রায় দুই লাখ টাকা আদায় করা হয়েছে। এতে নেতৃত্ব দেন রেলওয়ের প্রধান বাণিজ্যিক ব্যবস্থাপক (চট্টগ্রাম) সরদার শাহাদত হোসেন। এ সময় অন্যদের মধ্যে উপস্থিত ছিলেন এটিএস (টিকিট চেকিং) প্রণবেশ সরকার, রেলওয়ের সহকারী বাণিজ্যিক কর্মকর্তা-২ (ঢাকা) মো. খায়রুল আলম প্রমুখ।
