
রাজধানীর তেজগাঁও থানা এলাকায় গতকাল মঙ্গলবার দুপুরে সড়ক দুর্ঘটনায় র‍্যাব সদস্যসহ দুজন নিহত হয়েছেন। তাঁরা হলেন, মোটরসাইকেলের চালক র‍্যাব-৪ এর সদস্য উচ্ছেল আহমেদ (৩২) ও ব্যবসায়ী কামরুজ্জামান (৩৭)। পুলিশ লাশ দুইটি উদ্ধার করে ময়নাতদন্তের জন্য ঢাকা মেডিকেল কলেজ মর্গে পাঠিয়েছে। লাশ দুটির সুরতহাল প্রতিবেদন তৈরি করেছেন তেজগাঁও থানার উপপরিদর্শক (এসআই) রমজান আলী। তিনি প্রথম আলোকে বলেন, গতকাল দুপুর একটার দিকে একটি প্রাইভেট কার দ্রুতগতিতে ফার্মগেট হয়ে জাহাঙ্গীর গেট-সংলগ্ন সড়কের দিকে যাচ্ছিল। আরেকটি মোটরসাইকেল জাহাঙ্গীর গেট হয়ে যাচ্ছিল ফার্মগেটের দিকে। প্রাইভেট কারটি ফ্যালকন টাওয়ারের সামনে এলে নিয়ন্ত্রণ হারিয়ে ফেলে। এ সময় কারটি সড়কের আইল্যান্ডের সঙ্গে ধাক্কা খেয়ে উল্টে গিয়ে বিপরীত সড়কের ওই মোটরসাইকেলের ওপর গিয়ে পড়ে। এতে প্রাইভেট কারের সামনের কাচ ভেঙে হেলমেটসহ মোটরসাইকেল চালকের মাথা ঢুকে যায়। ঘটনাস্থলে দুই চালকই প্রাণ হারান। পরে জানা যায়, নিহত ব্যক্তিদের মধ্যে মোটরসাইকেলের চালক একজন র‍্যাব সদস্য।র‍্যাব-৪ এর অপারেশন অফিসার সহকারী পুলিশ সুপার মাহফুজা খাতুন প্রথম আলোকে বলেন, নিহত উচ্ছেল র‍্যাব-৪ এর দাপ্তরিক চিঠি বিভিন্ন জায়গায় বিলি করার কাজ করতেন। গতকাল তিনি ক্যান্টনমেন্টে চিঠি দিতে গিয়েছিলেন। সেখান থেকে সচিবালয়ের উদ্দেশে যাওয়ার পথে এ ঘটনা ঘটে। মাহফুজা বলেন, উচ্ছেল বর্ডার গার্ড বাংলাদেশের (বিজিবি) ল্যান্স নায়েক। ২০১৩ সালের ২৩ সেপ্টেম্বর তিনি র‍্যাব-৪ এ যোগ দেন। তাঁর গ্রামের বাড়ি পঞ্চগড়ে। নিহত কারচালক কামরুজ্জামানের বাসা উত্তরা তিন নম্বর সেক্টরে। তেজগাঁও থানার পুলিশ জানায়, কামরুজ্জামান একটি বায়িং হাউসে চাকরি করেন বলে তাঁরা জানতে পেরেছেন। তাঁর ব্যক্তিগত গাড়িচালক থাকলেও গতকাল নিজেই গাড়ি নিয়ে বের হয়েছিলেন।বাসচাপায় মাছ বিক্রেতা নিহত রাজধানীর কমলাপুরে গতকাল মঙ্গলবার বেপরোয়া গতির একটি বাসের চাপায় নুরুল ইসলাম (৩০) নামের এক মাছ বিক্রেতা নিহত হয়েছেন।সবুজবাগ থানার পুলিশ জানায়, বেলা আড়াইটার দিকে কমলাপুরের বৌদ্ধমন্দিরের সামনে দিয়ে সড়ক পার হচ্ছিলেন মাছ বিক্রেতা নুরুল ইসলাম। এ সময় বেপরোয়া গতির যাত্রীবাহী একটি বাস তাঁকে চাপা দিলে ঘটনাস্থলে তিনি প্রাণ হারান। পরে পুলিশ তাঁর লাশ উদ্ধার করে ময়নাতদন্তের জন্য ঢাকা মেডিকেল কলেজ মর্গে পাঠায়। তিনি মগবাজারের নয়াটোলায় থাকতেন। তাঁর বাবা মৃত আবেদন আলী। গ্রামের বাড়ি নরসিংদীর রায়পুরায়।সবুজবাগ থানার উপপরিদর্শক (এসআই) আবদুস সাত্তার বলেন, চালক বাসটি নিয়ে পালিয়ে গেছেন।
