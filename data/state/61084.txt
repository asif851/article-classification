
মৌসুমের প্রথম ঘন কুয়াশার কারণে রাজবাড়ীর দৌলতদিয়া ও মানিকগঞ্জের পাটুরিয়া নৌপথে ফেরি চলাচল আজ মঙ্গলবার ভোর সাড়ে চারটা থেকে বন্ধ রয়েছে। মাঝনদীতে আটকা পড়েছে যানবাহন ও যাত্রীবোঝাই তিনটি ফেরি। দুই ঘাট এলাকার মহাসড়কে আটকা পড়েছে পারাপারের অপেক্ষায় থাকা আরও তিন শতাধিক যানবাহন।
বাংলাদেশ অভ্যন্তরীণ নৌপরিবহন সংস্থা (বিআইডব্লিউটিসি) দৌলতদিয়া ও পাটুরিয়া কার্যালয় বলছে, ভোররাতের দিকে যানবাহন ও যাত্রী নিয়ে দুই ঘাট থেকে রোরো (বড়) ফেরি এনায়েতপুরী, শাহ জালাল ও কেটাইপ (মাঝারি) কাবেরী ছেড়ে যায়। ঘন কুয়াশার কারণে ফেরি তিনটি মাঝনদীতে নোঙর করে। এরপর দৌলতদিয়া প্রান্ত থেকে আর কোনো ফেরি যায়নি।
বিআইডব্লিউটিসি দৌলতদিয়া কার্যালয়ের ব্যবস্থাপক (বাণিজ্য) শফিকুল ইসলামের ভাষ্য, রাতের বেশির ভাগ বাস ভোররাতের আগেই নদী পাড়ি দেয়। তবে মৌসুমের প্রথম ঘন কুয়াশা পড়ায় মাঝনদীতে যানবাহন বোঝাই ফেরিগুলো আটকা পড়েছে।
