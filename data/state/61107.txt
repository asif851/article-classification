
একটা জাতিকে ধ্বংস করতে যা যা করা দরকার, বিএনপি চেয়ারপারসন খালেদা জিয়া তা করেছেন বলে মন্তব্য করেছেন প্রধানমন্ত্রী শেখ হাসিনা। রাজধানীর বঙ্গবন্ধু আন্তর্জাতিক সম্মেলন কেন্দ্র আজ বুধবার মহানগর আওয়ামী লীগের এক শোকসভায় এ মন্তব্য করেন তিনি।
১৯৯৬ সালের ১৫ ফেব্রুয়ারিতে সংসদ নির্বাচনে ১৬০ জন সংসদ সদস্য বিনা প্রতিদ্বন্দ্বিতায় নির্বাচিত হয়েছেন মন্তব্য করে আওয়ামী লীগের সভানেত্রী শেখ হাসিনা বলেন, ওই সংসদে জাতির পিতার হত্যাকারীদের প্রবেশের পথ করে দেওয়া হয়েছিল। জাতির পিতার হত্যাকারী রশীদকে সাংসদ বানিয়েছেন বিএনপি চেয়ারপারসন খালেদা জিয়া।
২০১৪ সালের ৫ জানুয়ারির নির্বাচন বানচালে বিএনপি-জামায়াত জোটের জ্বালাও-পোড়াওয়ের কথা উল্লেখ করে প্রধানমন্ত্রী বলেন, ওই সময় ৩ হাজার ২৫টি গাড়ি পুড়িয়েছে, ২৭ জন আইনশৃঙ্খলা রক্ষাকারী বাহিনীর সদস্যকে মেরে ফেলা হয়েছে, জাতীয় মসজিদ বায়তুল মোকাররমে আগুন দিয়েছে, ৫৮২টি স্কুল পোড়ানো হয়েছে, রেল, লঞ্চ, বাসে আগুন দেওয়া হয়েছে, প্রিসাইডিং অফিসার, সহ-প্রিসাইডিং অফিসারকে হত্যা করা হয়েছে। একটি জাতিকে ধ্বংস করতে যা যা করা দরকার, বিএনপি-জামায়াত জোটনেত্রী খালেদা জিয়া তা করেছেন।
ওই সময় খালেদা জিয়াকে করা ফোনের কথা উল্লেখ করে শেখ হাসিনা বলেন, ‘দেশবাসীর দিকে তাকিয়ে সমস্যা সমাধানের আসায় আমি ফোন করেছি। আমি বলেছি, যে যে মন্ত্রণালয় চান আমরা দেব, আসেন আলোচনা করি। তিনি আসলেন না।’
প্রধানমন্ত্রী শেখ হাসিনা বলেছেন, উন্নয়নের ক্ষেত্রে বাংলাদেশ আজ বিশ্বের কাছে বিস্ময়। সব বাধা দূর করে দেশকে এগিয়ে নিতে সরকার কাজ করছে বলেও জানান তিনি।
 
