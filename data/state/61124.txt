
সংসদ সদস্য পদ বাতিলের ক্ষেত্রে নির্বাচন কমিশনের (ইসি) শুনানির এখতিয়ার চ্যালেঞ্জ করে সাবেক মন্ত্রী আবদুল লতিফ সিদ্দিকীর করা রিট আবেদন খারিজ করেছেন হাইকোর্ট।আজ বৃহস্পতিবার বিচারপতি মো. এমদাদুল হক ও বিচারপতি মুহাম্মদ খুরশীদ আলম সরকারের সমন্বয়ে গঠিত হাইকোর্ট বেঞ্চ এ আদেশ দেন। গতকাল বুধবার এই আবেদনের ওপর শুনানি শেষ হয়।গত বছরের সেপ্টেম্বরে যুক্তরাষ্ট্রে এক অনুষ্ঠানে হজ নিয়ে বিরূপ মন্তব্য করায় লতিফ সিদ্দিকীর মন্ত্রিত্ব যায়। একই সঙ্গে নিজ দল আওয়ামী লীগ থেকে তিনি বহিষ্কৃত হন। দল থেকে বহিষ্কারের পর তাঁর সংসদ সদস্য পদ থাকবে কি না, তা মীমাংসার জন্য গত ১৩ জুলাই প্রধান নির্বাচন কমিশনারকে চিঠি দেন স্পিকার শিরীন শারমিন চৌধুরী। কমিশন ২৩ আগস্ট এ বিষয়ে শুনানির জন্য লতিফ সিদ্দিকীকে ডেকেছেন।এরপর লতিফ সিদ্দিকী গত রোববার হাইকোর্টে রিট আবেদন করেন। এতে নির্বাচন কমিশনকে দেওয়া স্পিকারের চিঠির কার্যকারিতা স্থগিতের আরজি জানানো হয়। একই সঙ্গে ওই চিঠি কেন অবৈধ ও অকার্যকর ঘোষণা করা হবে না, তা জানতে রুলের আরজি জানানো হয়েছে। প্রধান নির্বাচন কমিশনার, আইনসচিব, কমিশন সচিবালয়ের উপসচিব (আইন) ও স্পিকারকে রিট আবেদনে বিবাদী করা হয়েছে।
