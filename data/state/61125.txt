
পদ্মা সেতু রেল-সংযোগ প্রকল্পের জন্য ২৬৭ কোটি ডলারের ঋণ চুক্তি স্বাক্ষরিত হয়েছে। শুক্রবার বেইজিংয়ে এই চুক্তি স্বাক্ষর করা হয়।
রেলপথ মন্ত্রণালয়ের এক সংবাদ বিজ্ঞপ্তিতে এ কথা জানানো হয়। এতে বলা হয়, চীনের স্থানীয় সময় সকাল সাড়ে ১০টায় বেইজিংয়ে অবস্থিত এক্সিম ব্যাংকের প্রধান কার্যালয়ে বাংলাদেশের পদ্মা সেতু রেল-সংযোগ প্রকল্পের এই ঋণ চুক্তি স্বাক্ষর হয়।
বিজ্ঞপ্তিতে জানানো হয়, বাংলাদেশের পক্ষে ইআরডির অতিরিক্ত সচিব জাহিদুল হক এবং চায়না এক্সিম ব্যাংকের ভাইস প্রেসিডেন্ট সুন পিং নিজ নিজ পক্ষে চুক্তিতে স্বাক্ষর করেন। চুক্তি স্বাক্ষর উপলক্ষে ছয় সদস্যের প্রতিনিধিদল বর্তমানে চীনে অবস্থান করছে।
স্বাক্ষর অনুষ্ঠানে ঠিকাদারি প্রতিষ্ঠান সিআরইসি কর্মকর্তারা এবং চীনে বাংলাদেশ দূতাবাসের ইকোনমিক কাউন্সেলর মো. জাহাঙ্গীর এ সময় উপস্থিত ছিলেন।
