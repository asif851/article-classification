
গমের ব্লাস্ট রোগ প্রতিরোধে ভারতকে সহায়তার আশ্বাস দিয়েছেন বাংলাদেশের বিজ্ঞানীরা। তাঁদের মতে, সময়মতো পদক্ষেপ না নিলে দক্ষিণ এশিয়ায় এ রোগ ‘সর্বনাশ’ ডেকে আনতে পারে। ২০১৬ সালে বাংলাদেশে গমখেতে ব্যাপক আকারে ছত্রাকের আক্রমণজনিত ব্লাস্ট রোগ দেখা দেয়। পরিস্থিতি মোকাবিলায় তখন থেকেই এ নিয়ে কাজ করছেন এ দেশের বিজ্ঞানীরা। চলতি বছর ভারতেও গমে এ রোগ দেখা দিয়েছে। এর থেকে পরিত্রাণ পেতে ঢাকায় বঙ্গবন্ধু শেখ মুজিবুর রহমান কৃষি বিশ্ববিদ্যালয়ের (বিএসএমআরএইউ) বিজ্ঞানীদের কাছে সহযোগিতা চেয়েছেন পশ্চিমবঙ্গের নদীয়া জেলায় অবস্থিত বিধান চন্দ্র কৃষি বিশ্ববিদ্যালয়ের (বিসিকেভি) বিশেষজ্ঞরা। এ ব্যাপারে বিসিকেভির প্ল্যান্ট প্যাথলজি বিভাগের সহকারী অধ্যাপক সুনীতা মহাপাত্র বলেন, ‘বাংলাদেশের বিজ্ঞানীরা ২০১৬ সাল থেকে এ নিয়ে গবেষণা করছেন। কাজেই তাঁদের সহযোগিতা পেলে আমরা আরও এগিয়ে যেতে পারব।’ আইএএনএস
 
