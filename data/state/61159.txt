
পোশাকশ্রমিক অসন্তোষের জন্য নৌপরিবহনমন্ত্রী শাজাহান খানের দিকে ইঙ্গিত করলেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। তিনি বলেন, দেশের অর্থনীতি যেন মুখ থুবড়ে পড়ে যায়, সে জন্য এক মন্ত্রীর নেতৃত্বে নতুন খেলা শুরু হয়েছে।আজ মঙ্গলবার রাজধানীর জাতীয় প্রেসক্লাবে জাতীয়তাবাদী মুক্তিযুদ্ধের প্রজন্ম আয়োজিত আলোচনা সভায় মির্জা ফখরুল এ অভিযোগ করেন।মির্জা ফখরুল বলেন, ‘তৈরি পোশাক খাত বাংলাদেশের অর্থনীতিকে বাঁচিয়ে রেখেছে। অত্যন্ত সুপরিকল্পিভাবে এই খাত ধ্বংস করার জন্য দেশি-বিদেশি চক্রান্ত শুরু হয়েছে।’নৌপরিবহনমন্ত্রীর দিকে ইঙ্গিত করে বিএনপির ভারপ্রাপ্ত মহাসচিব অভিযোগ করেন, একজন মন্ত্রী যিনি পরিবহনশ্রমিকদের নেতা ছিলেন, তিনি হঠাত্ করে পোশাকশ্রমিকদের নেতা হিসেবে আবির্ভূত হলেন। জোর করে শ্রমিকদের নিয়ে এসে একটি সমাবেশ করলেন এবং গোলযোগ সৃষ্টি করলেন। তারই ফলে তৈরি পোশাকশিল্পে এ নৈরাজ্য। অর্থনীতি যাতে মাথা তুলে দাঁড়াতে না পারে, মুখ থুবড়ে পড়ে—এই মন্ত্রীর নেতৃত্বে নতুন খেলা শুরু হয়েছে।
