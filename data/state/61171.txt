
চট্টগ্রামে ১৫ দিনব্যাপী তরুণ উদ্যোক্তা বাণিজ্য মেলা শুরু হয়েছে। গতকাল শনিবার বিকেলে নগরের এম এ আজিজ স্টেডিয়াম-সংলগ্ন জিমনেসিয়ামে এ মেলার উদ্বোধন করেন চট্টগ্রাম সিটি করপোরেশনের মেয়র আ জ ম নাছির উদ্দীন।
জুনিয়র চেম্বার ইন্টারন্যাশনাল (জেসিআই) চট্টগ্রাম কসমোপলিটন প্রথমবারের মতো এই মেলার আয়োজন করেছে। মেলায় ৪২টি স্টল ও ছয়টি প্যাভিলিয়নে তরুণ উদ্যোক্তাদের বিভিন্ন প্রতিষ্ঠান অংশ নিয়েছে।
উদ্বোধনী অনুষ্ঠানে সিটি মেয়র আ জ ম নাছির উদ্দীন বলেন, দেশ এগিয়ে যাচ্ছে। দেশকে এগিয়ে নেওয়ার প্রধান কারিগর তরুণ উদ্যোক্তারা। 
উদ্বোধনী অনুষ্ঠানে বিশেষ অতিথির বক্তব্য দেন চট্টগ্রাম উন্নয়ন কর্তৃপক্ষের চেয়ারম্যান আবদুচ ছালাম, চট্টগ্রাম জেলা প্রশাসক সামসুল আরেফিন, চট্টগ্রাম চেম্বার সভাপতি মাহবুবুল আলম, চট্টগ্রাম ওমেন চেম্বারের সভাপতি কামরুন মালেক, ইন্টারন্যাশনাল বিজনেস ফোরামের চট্টগ্রাম চ্যাপ্টারের সভাপতি এস এম আবু তৈয়ব, জুনিয়র চেম্বারের কেন্দ্রীয় সভাপতি সাখাওয়াত হোসেন।
আয়োজকদের পক্ষ থেকে মেলার নানা দিক তুলে ধরেন জেসিআই চট্টগ্রামের প্রতিষ্ঠাতা সভাপতি নিয়াজ মোরশেদ, সংগঠনের বর্তমান সভাপতি জসিম আহমেদ ও সহসভাপতি গিয়াস আহমেদ।
 
