
বরিশালের গৌরনদী উপজেলায় আদালতের নিষেধাজ্ঞা অমান্য করে হিন্দু ধর্মাবলম্বী একটি পরিবারের ৪০ শতাংশ জমি ক্ষমতাসীন দলের কয়েকজন নেতা দখল করে ঘর তুলেছেন বলে অভিযোগ পাওয়া গেছে। পাশাপাশি তাঁরা ওই পরিবারের পুকুরের মাছ ও গাছ লুট করেছেন। গত মঙ্গলবার উপজেলার সুন্দরদী গ্রামে এ ঘটনা ঘটে।
এ ঘটনায় গতকাল বুধবার জমির মালিক কানাই লাল চন্দের ছেলে শিপক চন্দ গৌরনদী থানায় ১০ জনের বিরুদ্ধে মামলা করেছেন। আসামিরা হলেন গৌরনদী পৌরসভার ৩ নম্বর ওয়ার্ডের কাউন্সিলর ও উপজেলা সেচ্ছাসেবক লীগের সভাপতি কাজী তৌফিক সজল, ১ নম্বর ওয়ার্ডের কাউন্সিলর ও ওয়ার্ড আওয়ামী লীগের সাবেক সাধারণ সম্পাদক দেলোয়ার হোসেন, উপজেলা যুবলীগের আহ্বায়ক কমিটির সদস্য রুবেল তালুকদার, শাহদাত তালুকদার, জুয়েল খান, মিলন হাওলাদার, আল আমিন, সমীর সরকার, চুন্নু ও আনিস তালুকদার।
উপজেলা ভূমি কার্যালয় সূত্রে জানা গেছে, গৌরনদী পৌর সদরের ১ নম্বর ওয়ার্ডের সুন্দরদী মৌজার এসএ ২৯ নম্বর খতিয়ানের ২০৯১ নম্বর দাগের ৭৬ দশমিক ৪৪ শতাংশ জমির মালিক সুন্দরদী গ্রামের মৃত গোপিনাথ চন্দের ছেলে কানাই লাল চন্দ। ভুয়া দলিল দেখিয়ে জমি দখল করতে গেলে ২০১২ সালের ১৫ মার্চ কানাই লাল গৌরনদী সহকারী জজ আদালতে মামলা করেন। আদালত ওই সম্পত্তির ওপর নিষেধাজ্ঞা জারি করেন।
কানাই লাল চন্দের পরিবার ও স্থানীয় সূত্রে জানা গেছে, মঙ্গলবার সকালে আসামিরা ৩০-৩৫ জনকে নিয়ে কানাই লালের বাড়িতে ঢোকেন। পরে তাঁরা কনাই লালের পাকা ভবনের উত্তর পাশে ৪০ শতাংশ জমি দখল করে সেখানে টিনের ঘর তোলেন। বিষয়টি গৌরনদী থানাকে জানালে পুলিশ ঘটনাস্থলে না গিয়ে তাঁদের (কানাই চন্দকে) কাগজপত্র নিয়ে থানায় হাজির হতে বলেন।
কানাই লাল চন্দের ছেলে দীপক চন্দ অভিযোগ করেন, কাগজপত্র নিয়ে থানায় গেলে তাঁদের বসিয়ে রাখা হয়। এই সুযোগে আসামি ও তাঁদের সহযোগীরা বাড়ির একটি পুকুর থেকে ৫০-৬০ হাজার টাকার মাছ লুট ও বাড়ির বাগানের প্রায় দেড় লাখ টাকার গাছ কেটে নিয়ে যান।
তবে কাজী তৌফিক সজল ও আল আমিন দাবি করেন, তাঁরা ক্রয়সূত্রে ওই জমির মালিক। সুন্দরদী গ্রামের স্বপন দাসের কাছ থেকে ওই জমি কিনেছেন। স্বপন দাসও জমির মালিকানা দাবি করেছেন। তবে তিনি কোনো কাগজপত্র দেখাতে পারেননি।গৌরনদী থানার ভারপ্রাপ্ত কর্মকর্তা (ওসি) আবুল কালাম বলেন, আসামিদের গ্রেপ্তারের চেষ্টা চলছে। বরিশালের পুলিশ সুপার এহসানউল্লাহ জানান, ওই জমি যে অবস্থায় আছে, সে অবস্থায় থাকবে। মালিকানার বিষয়টি আদালত নির্ধারণ করবেন।
