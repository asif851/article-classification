
জগন্নাথ বিশ্ববিদ্যালয়ে আজ মঙ্গলবার থেকে অনির্দিষ্টকালের ছাত্র ধর্মঘট ডেকেছে বিশ্ববিদ্যালয় শাখা ছাত্রদল। গতকাল সোমবার বিকেলে বিশ্ববিদ্যালয় শাখা ছাত্রদলের সাধারণ সম্পাদক ওমর ফারুক স্বাক্ষরিত সংবাদ বিজ্ঞপ্তিতে এ ধর্মঘট আহ্বানের কথা জানানো হয়। বিজ্ঞপ্তিতে বলা হয়, ‘দেশব্যাপী অপহরণ, খুন, গুম, গণগ্রেপ্তার, নৈরাজ্য ও তথাকথিত বন্দুকযুদ্ধের নামে বিচারবহির্ভূত হত্যাকাণ্ডের প্রতিবাদে আজ থেকে অনির্দিষ্টকালের ছাত্র ধর্মঘট আহ্বান করা হলো।’ বিশ্ববিদ্যালয় শাখা ছাত্রদলের সভাপতি ফয়সাল আহমেদ এবং ওমর ফারুকের মুঠোফোন বন্ধ পাওয়া যায়। যুগ্ম সাধারণ সম্পাদক খন্দকার আল-আশরাফ প্রথম আলোকে বলেন, ছাত্রদলের কেন্দ্রীয় নির্দেশ অনুযায়ী ধর্মঘট আহ্বান করা হয়েছে।
