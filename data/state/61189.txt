
দলের প্রতিষ্ঠাতা জিয়াউর রহমান কীভাবে দেশের প্রথম রাষ্ট্রপতি—এর এক ধরনের ব্যাখ্যা দিয়েছেন বিএনপির স্থায়ী কমিটির সদস্য রফিকুল ইসলাম মিয়া।আজ শুক্রবার সকালে জাতীয় প্রেসক্লাবের সামনে এক মানববন্ধনে রফিকুল ইসলাম মিয়া বলেন, ‘১৯৭১ সালের ২৫ মার্চ থেকে প্রবাসী সরকার গঠনের পূর্ব পর্যন্ত কার সরকার ছিল? দিশেহারা জাতিকে পথ প্রদর্শন করেছেন জিয়াউর রহমান। তা প্রমাণ করে সে সময় তিনি দেশের মূল ভূমিকা পালন করে দেশের রাষ্ট্রপতি হওয়া বা করা বা চালাতে হয়েছে, সে ব্যবস্থায় তিনি তা করেছেন।’বিএনপির চেয়ারপারসন খালেদা জিয়া গতকাল বৃহস্পতিবার দাবি করেন, জিয়াউর রহমান বাংলাদেশের প্রথম রাষ্ট্রপতি। এর একদিন আগে ২৫ মার্চ তাঁর বড় ছেলে তারেক রহমান লন্ডনে এক অনুষ্ঠানে প্রথম দাবি করেন, জিয়াউর রহমান দেশের প্রথম রাষ্ট্রপতি। কিন্তু এ দাবির পক্ষে কোনো স্পষ্ট ব্যাখ্যা তাঁরা দেননি।আজ শুক্রবার রফিকুল ইসলাম মিয়া তাঁর নতুন এই ব্যাখ্যা তুলে ধরে বলেন, খালেদা জিয়া তাঁর বক্তব্যে এটি বোঝাতে চেয়েছেন।গ্রেপ্তার হওয়া বিএনপির স্থায়ী কমিটির সদস্য খন্দকার মোশাররফ হোসেনসহ বিএনপির সব জাতীয় নেতার মুক্তির দাবিতে ঢাকার দাউদকান্দি উপজেলা জাতীয়তাবাদী ফোরাম ওই মানববন্ধনের আয়োজন করে।
