
হাজারীবাগ থানা ছাত্রলীগের সভাপতি আরজু মিয়া নিহত হওয়ার ঘটনায় র্যাবকে দায়ী করেছেন সরকারদলীয় সাংসদ ফজলে নূর তাপস। তিনি বলেছেন, ‘বিএনপি-জামায়াতের তৈরি র্যাব দিয়ে এই সরকার চলতে পারে না।’গতকাল শনিবার বিকেলে রাজধানীর হাজারীবাগ পার্ক কমিউনিটি সেন্টারে বাদ আছর নিহত আরজুর জন্য দোয়া ও মিলাদ মাহফিলে ঢাকা-১০ আসনের সাংসদ ফজলে নূর তাপস এ কথা বলেন।গত মঙ্গলবার র্যাবের সঙ্গে কথিত বন্দুকযুদ্ধে নিহত হন আরজু মিয়া (২৮)। এর আগের দিন রাজা মিয়া (১৬) নামের এক কিশোরকে চুরির অভিযোগে পিটিয়ে হত্যার অভিযোগ ওঠে আরজু ও তাঁর সহযোগীদের বিরুদ্ধে। রাজা মিয়া হত্যা মামলার প্রধান আসামি ছিলেন আরজু মিয়া। তবে আরজুর স্বজনদের অভিযোগ, আরজুকে ধরে নিয়ে র্যাব গুলি করে হত্যা করেছে।বেসরকারি টেলিভিশন চ্যানেল আইয়ের খবর থেকে জানা যায়, সাংসদ তাপস আরও বলেন, ‘বিএনপি-জামায়াত র্যাব সৃষ্টির মাধ্যমে বহু নিরপরাধ মানুষকে হত্যা করেছিল। র্যাবকে জবাবদিহির আওতায় এনে ঢেলে সাজাতে হবে। আমার আরজুকে কেন হত্যা করা হলো, তার জবাব প্রত্যেকটা ব্যক্তিকে দিতে হবে।’বিএনপি-জামায়াতসহ সব প্রতিক্রিয়াশীল শক্তি যখন নিঃশেষের পথে, তখন নতুনভাবে আওয়ামী লীগকে সরকারের প্রতিপক্ষ করার চেষ্টা করা হচ্ছে বলেও সাংসদ তাপস দাবি করেন।অনুষ্ঠানে উপস্থিত ছিলেন আওয়ামী লীগের সাবেক সাংসদ মোস্তফা জালাল মহিউদ্দিন ও দলের হাজারীবাগ থানার আওয়ামী লীগের সভাপতি ইলিয়াসুর রহমান, সাধারণ সম্পাদক সাদেক হামিদ প্রমুখ। আরজুর স্বজনেরাও এ সময় উপস্থিত ছিলেন।
