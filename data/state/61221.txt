
সিলেটে এম এ জি ওসমানী আন্তর্জাতিক বিমানবন্দরে বাংলাদেশ বিমানের একটি ফ্লাইট থেকে সাড়ে তিন কেজি ওজনের ৩০টি সোনার বার উদ্ধার করেছেন শুল্ক গোয়েন্দারা। বারগুলো মোজার ভেতর টেপ–মোড়ানো প্যাকেটে ছিল।
আজ রোববার সকাল সাড়ে ছয়টার দিকে আবুধাবি থেকে আসা বাংলাদেশ বিমানের একটি ফ্লাইট (বিজি ০১২৮) থেকে সোনার বারগুলো উদ্ধার করা হয়। শুল্ক গোয়েন্দারা বলছেন, উদ্ধার করা সোনার মূল্য প্রায় ১ কোটি ৬০ লাখ টাকা।
শুল্ক গোয়েন্দা সিলেট অঞ্চলের সহকারী পরিচালক প্রভাত কুমার সিংহ প্রথম আলোকে জানান, আবুধাবি থেকে আসা বাংলাদেশ বিমানের ফ্লাইটে শুল্ক ফাঁকি দিয়ে স্বর্ণের চালান আসছে—এমন তথ্য ছিল শুল্ক গোয়েন্দা অধিদপ্তরের মহাপরিচালক মইনুল খানের কাছে। তাৎক্ষণিকভাবে তাঁর নির্দেশনায় ভিত্তিতে বিমানের ওই ফ্লাইটটিতে অভিযান চালানো হয়।
সহকারী পরিচালক আরও জানান, এ সময় একটি সিটের ওপরে ব্যাগের মধ্যে পাঁচটি ছোট প্যাকেটে টেপ–মোড়ানো অবস্থায় ৩০টি বার উদ্ধার করা হয়।
