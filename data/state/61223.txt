
কুমিল্লা নগরের প্রধান সড়কগুলোর গলির মোড়ে শিশুদের হাতে ইটপাটকেল ও কাঠের গুঁড়ি। সড়ক দিয়ে কোনো যানবাহন গেলেই ইটপাটকেল নিক্ষেপ। গতি কম—এমন যানবাহনে কাঠের গুঁড়ি দিয়ে ভাঙচুর করা হয়।১৮-দলীয় জোটের ডাকা ৬০ ঘণ্টার হরতালের দ্বিতীয় দিনে গতকাল মঙ্গলবার নগরের বিভিন্ন এলাকায় এ দৃশ্য দেখা গেছে।সরেজমিনে দেখা গেছে, সকাল ১০টায় নগরের পুলিশ লাইন-শাসনগাছা সড়কের ডায়াবেটিক হাসপাতাল গলির মুখে ৯ থেকে ১৫ বছর বয়সী শিশুদের হাতে ইটের টুকরা ও কাঠের গুঁড়ি। পুলিশ লাইন থেকে শাসনগাছাগামী একটি ব্যাটারিচালিত অটোরিকশা (ইজিবাইক) ওই মোড় দিয়ে যাওয়ার সময় কাঠের গুঁড়ি দিয়ে ভাঙচুর করা হয়। এর কিছুক্ষণ পর রিকশা আটকে যাত্রীদের নামিয়ে দেওয়া হয়। রিকশার চাকার হাওয়াও ছেড়ে দেওয়া হয়। পিকেটাররা গ্রেপ্তার এড়াতে দূরে দাঁড়িয়ে থেকে শিশুদের দিয়ে ওই কাজ করান বলে স্থানীয় ব্যবসায়ীরা অভিযোগ করেন।বেলা সোয়া ১১টায় নগরের আদালত মোড়ে সিএনজিচালিত একটি নতুন অটোরিকশা কাঠের গুঁড়ি দিয়ে ভাঙচুর করা হয়। ওই কাজেও শিশুদের ব্যবহার করা হয়।
