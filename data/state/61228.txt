
দেশের বিভিন্ন জেলায় সড়ক দুর্ঘটনায় পুলিশ সদস্য, মসজিদের ইমামসহ সাতজন নিহত হয়েছেন। গতকাল বুধবার রাত ১২টা থেকে আজ বৃহস্পতিবার সন্ধ্যা পর্যন্ত এসব দুর্ঘটনা ঘটে।
এই সাতজনসহ এ নিয়ে গত ২৪০ দিনে দেশের বিভিন্ন জেলায় সড়ক দুর্ঘটনায় প্রাণ গেল ২ হাজার ১৯৩ জনের। পুলিশ ও প্রত্যক্ষদর্শী ব্যক্তিদের বরাত দিয়ে প্রথম আলোর আঞ্চলিক কার্যালয় ও প্রতিনিধিদের পাঠানো খবর:
সিরাজগঞ্জ: কামারখন্দ উপজেলার সীমান্তবাজার এলাকায় বঙ্গবন্ধু সেতুর পশ্চিম সংযোগ মহাসড়কে দুটি ট্রাকের মুখোমুখি সংঘর্ষে দুজন নিহত হয়েছেন। তাঁরা দুজনেই ট্রাকের চালক ছিলেন। গতকাল বুধবার দিবাগত রাত দেড়টার দিকে এ দুর্ঘটনা ঘটে। নিহত চালকদের মধ্যে একজনের পরিচয় জানা গেছে। তাঁর নাম নজরুল ইসলাম (৪২)। বাড়ি নওগাঁয়।বঙ্গবন্ধু সেতু পশ্চিম থানার ভারপ্রাপ্ত কর্মকর্তা (ওসি) আবু দাউদ বলেন, চালবোঝাই একটি ট্রাক নওগাঁ থেকে ঢাকায় যাওয়ার পথে বিপরীত দিক থেকে আসা আরেকটি ট্রাকের সঙ্গে মুখোমুখি সংঘর্ষ হয়। এতে দুটি ট্রাকের সামনের অংশ দুমড়ে-মুচড়ে যায়। আহত দুই ট্রাকচালককে উদ্ধার করে সিরাজগঞ্জ জেনারেল হাসপাতালে পাঠানো হয়। সেখানে চিকিৎসাধীন অবস্থায় ভোরের দিকে দুজনেই মারা যান। তাঁদের লাশ হাসপাতালের মর্গে রাখা হয়েছে।
টাঙ্গাইল: মির্জাপুর উপজেলার আছিমতলা এলাকায় ঢাকা-টাঙ্গাইল মহাসড়কে সড়ক দুর্ঘটনায় দুজন নিহত হয়েছেন। গতকাল দিবাগত রাত দেড়টার দিকে এ দুর্ঘটনা ঘটে। নিহত ব্যক্তিদের মধ্যে একজনের পরিচয় পাওয়া গেছে। গোপাল নামের ওই ব্যক্তির বাড়ি সিরাজগঞ্জ।মির্জাপুরের গোড়াই হাইওয়ে থানার উপপরিদর্শক (এসআই) বাবলু শেখ বলেন, গতকাল রাতে যাত্রীবাহী একটি বাসকে একটি ট্রাক ধাক্কা দেয়। এতে বাসের ভেতর ট্রাকের লোহার অ্যাঙ্গেল ঢুকে যায়। লোহার ওই অ্যাঙ্গেল শরীরে ঢুকে যাওয়ায় দুই যাত্রী নিহত হন। তাঁদের লাশ পরিবারের সদস্যদের কাছে হস্তান্তর করা হবে।
মাদারীপুর: বাস ও মোটরসাইকেলের সংঘর্ষে রাজৈর থানার এসআই মনির হাসান (৩২) নিহত হয়েছেন। আহত হয়েছেন কনস্টেবল ইউসুফ আলী (৩৬)। আজ সকাল সাড়ে ১০টার দিকে রাজৈর উপজেলার আলমদস্তা এলাকায় ঢাকা-বরিশাল মহাসড়কে এ দুর্ঘটনা ঘটে। নিহত ওই পুলিশ সদস্য ফরিদপুরের কোতোয়ালি থানার নিখুরদী গ্রামের আবদুস সালাম মোল্যার ছেলে।পুলিশ ও স্থানীয় সূত্রে জানা গেছে, পেশাগত কাজে এসআই মনির হাসান ও কনস্টেবল ইউসুফ আলী মোটরসাইকেলে করে টেকেরহাট যাচ্ছিলেন। উপজেলার আলমদস্তায় বিপরীত দিক থেকে আসা লুনা এন্টারপ্রাইজের যাত্রীবাহী বাসের সঙ্গে মোটরসাইকেলটির মুখোমুখি সংঘর্ষ হয়। এ সময় মোটরসাইকেলে থাকা দুই আরোহী গুরুতর আহত হন। স্থানীয় লোকজনের সহযোগিতায় তাঁদেরকে উদ্ধার করে প্রথমে রাজৈর ও পরে ফরিদপুর মেডিকেল কলেজ হাসপাতালে নেওয়া হলে মনিরের মৃত্যু হয়। কনস্টেবল ইউসুফ আলীর অবস্থাও আশঙ্কাজনক বলে চিকিৎসকেরা জানিয়েছেন।রাজৈর থানার ওসি মো. জিয়াউর মোর্শেদ বলেন, বাসটি জব্দ করা হয়েছে। তবে কাউকে আটক করা যায়নি।
সৈয়দপুর (নীলফামারী): দিনাজপুরের পার্বতীপুরে ট্রেনে কাটা পড়ে মসজিদের এক ইমাম নিহত হয়েছেন। আজ সকালে এ দুর্ঘটনা ঘটে।পার্বতীপুর রেলওয়ে থানা সূত্র জানিয়েছে, সকালে উপজেলার রামপুর ইউনিয়নের তকেয়াপাড়া জামে মসজিদের ইমাম মোরশেদ আলী (৪৫) রেললাইন অতিক্রম করছিলেন। এ সময় সাঁকোয়া রেলসেতুর কাছে রংপুর থেকে ছেড়ে আসা কমিউটার ট্রেনে কাটা পড়ে ঘটনাস্থলেই মৃত্যু হয় তাঁর।পার্বতীপুর রেলওয়ে থানার ওসি মীর মনিরুল ইসলাম বলেন, নিহত ব্যক্তির লাশ উদ্ধার করে দিনাজপুরে মেডিকেল কলেজ হাসপাতালের মর্গে পাঠানো হয়েছে।
ফরিদপুর: সদরপুরে সড়ক দুর্ঘটনায় সাদ্দাম মুন্সী (২৮) নামের এক ব্যবসায়ী নিহত হয়েছেন। আজ বেলা ১১টার দিকে সদরপুরের ঢেউখালী ইউনিয়নের চরকুমারিয়া এলাকায় সদরপুর-পিঁয়াজখালী সড়কে এ দুর্ঘটনা ঘটে। সাদ্দাম মুন্সী পেশায় একজন করাতকল ব্যবসায়ী।প্রত্যক্ষদর্শী সূত্রে জানা গেছে, সাদ্দাম সকালে সদরপুর-পিঁয়াজখালী সড়কের পাশে বসে ছিলেন। ওই সময় সদরপুর থেকে বাবুরচরগামী একটি মোটরসাইকেল নিয়ন্ত্রণ হারিয়ে তাঁকে ধাক্কা দেয়। এতে মাথায় গুরুতর আঘাত পেয়ে ঘটনাস্থলেই নিহত হন তিনি। এ ঘটনায় মোটরসাইকেলের চালক শাওন খান (২২) গুরুতর আহত হন। তাঁকে প্রথমে সদরপুর উপজেলা স্বাস্থ্য কমপ্লেক্স ও পরে ফরিদপুর মেডিকেল কলেজ হাসপাতালে পাঠানো হয়।সদরপুর থানার এসআই মো. এনায়েত হোসেন বলেন, নিহত ব্যক্তির লাশ উদ্ধার করে থানায় নিয়ে আসা হয়েছে। এ ঘটনায় মামলা করা হবে।আরও পড়ুন...দুই ট্রাকের সংঘর্ষে দুই চালক নিহত
মির্জাপুরে সড়ক দুর্ঘটনায় নিহত ২
