
কলম্বোয় আন্তর্জাতিক মাতৃভাষা দিবস যৌথভাবে উদ্‌যাপন করবে বাংলাদেশ-শ্রীলঙ্কা। বুধবার সকালে শ্রীলঙ্কার রাজধানী কলম্বোর বিহারামহা দেবী পার্কে আন্তর্জাতিক মাতৃভাষা দিবস অনুষ্ঠান উদ্‌যাপিত হবে। এতে প্রধান অতিথি হিসেবে উপস্থিত থাকবেন শ্রীলঙ্কার সাবেক প্রেসিডেন্ট চন্দ্রিকা কুমারাতুঙ্গা।শ্রীলঙ্কায় নিযুক্ত বাংলাদেশের হাইকমিশনার রিয়াজ হামিদুল্লাহ মঙ্গলবার বিকেলে প্রথম আলোকে জানান, গত বছরও আমরা ২১ ফেব্রুয়ারি ভিন্নভাবে উদযাপন করেছি। এবার আমরা শ্রীলঙ্কার জনগণের সঙ্গে এই দিবসটি উদ্‌যাপন করার সিদ্ধান্ত নিয়েছি।রিয়াজ হামিদুল্লাহ জানান, শুরুতে আলোচনা সভার পর কলম্বোর ভিজ্যুয়াল অ্যান্ড পারফরমিং আর্টস বিশ্ববিদ্যালয়ের ছাত্র-ছাত্রীরা বাংলা, সিংহলি ও তামিল ভাষায় গান গাইবেন। এ ছাড়া একই সময়ে ওই পার্কে শিশুদের পোস্টার আঁকা ও রক্তদান কর্মসূচিও চলবে। সংগীত, বর্ণ আর রক্তের মধ্য দিয়ে যে বন্ধন গড়ে ওঠে তা তুলে ধরা হবে অনুষ্ঠানে।এবারের আন্তর্জাতিক মাতৃভাষা দিবস উপলক্ষ একটি পোস্টার ছাপানো হয়েছে। বিভিন্ন ভাষায় স্বাধীনতা, মূল্যবোধ, চিন্তা, প্রেরণা ইত্যাদি শব্দগুলো নিয়ে এবারের পোস্টারটি তৈরি করা হয়েছে। পোস্টারটির নিচে বাংলা, সিংহলি, তামিল ও ইংরেজিতে লেখা হয়েছে, ‘ঐক্যে ভাষা; ভাষা বন্ধনে’।রিয়াজ হামিদুল্লাহ বলেন, ২১ ফেব্রুয়ারিকে গৌরবান্বিত করে গত বছরও আমরা পোস্টার বের করেছিলাম। এবারও করেছি। এবারের পোস্টার আঁকা প্রতিযোগিতায় অংশগ্রহণকারীদের উৎসাহিত করব, তারা যেন নিজেদের ভাষায় অনুষ্ঠানের প্রতিপাদ্য ‘মা-মাতৃভাষা-মাতৃভূমি’ মাথায় রেখে পোস্টার তৈরি করেন।
