
২১ নয় ২২ আগস্ট সোমবার দলের প্রতিষ্ঠাতা জিয়াউর রহমানের কবরে ফুল দিয়ে শ্রদ্ধা জানাবে বিএনপির নতুন কমিটির সদস্যরা। দলের চেয়ারপারসন খালেদা জিয়ার নেতৃত্বে এই দিন স্থায়ী কমিটি, উপদেষ্টা পরিষদ ও কেন্দ্রীয় নির্বাহী কমিটির সদস্যরা কবরে ফুল দিয়ে শ্রদ্ধা জানাবেন।
চলতি বছরের ১৯ মার্চ বিএনপির কাউন্সিল অনুষ্ঠিত হয়। কাউন্সিলের প্রায় চার মাস পর বিএনপির পূর্ণাঙ্গ কেন্দ্রীয় কমিটি ঘোষণা করা হয়। ৫৯৪ সদস্যের ঢাউস কমিটি ঘোষণার পর এ নিয়ে দলের মধ্যে নানা ক্ষোভ দেখা দেয়। কয়েকজন নেতা কমিটি থেকে পদত্যাগও করেন।
গত বৃহস্পতিবার রাতে বিএনপির স্থায়ী কমিটির সভায় জিয়াউর রহমানের কবরে ২১ আগস্ট ফুল দিয়ে শ্রদ্ধা জানানোর সিদ্ধান্ত হয়। সে অনুযায়ী গতকাল শুক্রবার দুপুর সোয়া ১২টার দিকে দলের এক বিজ্ঞপ্তিতে কর্মসূচির ঘোষণা দেওয়া হয়। কিন্তু সাড়ে ১২টার দিকে আরেক বিজ্ঞপ্তিতে কর্মসূচি এক দিন পিছিয়ে সোমবার করা হয়।
বিএনপির একটি সূত্র জানিয়েছে, ২০০৪ সালের ২১ আগস্ট আওয়ামী লীগের জনসভায় গ্রেনেড হামলা হয়। সেই হামলায় আওয়ামী লীগ নেতা ও সাবেক রাষ্ট্রপতি জিল্লুর রহমানের স্ত্রী আইভী রহমানসহ ২৪ জন নিহত হন। এই দিনটি আওয়ামী লীগের একটা বিশেষ দিন। তা ছাড়া এই দিনে ফুল দিতে গেছে নেতাদের গণমাধ্যমের অযাচিত প্রশ্নের সম্মুখীন হওয়ার সম্ভাবনাও আছে। এসব কারণ বিবেচনায় কর্মসূচির তারিখ পরিবর্তন হয়েছে বলে ওই সূত্র মনে করে।
প্রসঙ্গত ২১ আগস্ট গ্রেনেড হামলা মামলায় বিএনপির সিনিয়র ভাইস চেয়ারম্যান ও খালেদা জিয়ার বড় ছেলে তারেক রহমান, বিএনপি সরকারের মন্ত্রী লুৎফুজ্জামান বাবর, আবদুস সালাম পিন্টুকে আসামি করা হয়েছে। মামলাটি সাক্ষাৎ গ্রহণ প্রায় শেষ পর্যায়ে আছে।
এদিকে এক বিজ্ঞপ্তিতে বিএনপির মহাসচিব মির্জা ফখরুল ইসলাম আলমগীর দলের স্থায়ী কমিটি, ভাইস চেয়ারম্যান, চেয়ারপারসনের উপদেষ্টা কাউন্সিল, যুগ্ম মহাসচিব, সম্পাদক ও সহসম্পাদক এবং নির্বাহী কমিটির সব সদস্যকে সোমবার বিকেল চারটায় জিয়াউর রহমানের কবর প্রাঙ্গণে উপস্থিত থাকার জন্য আহ্বান জানিয়েছেন।
