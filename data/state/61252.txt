
বাণিজ্যিকভাবে আম উৎপাদনকারী জেলাগুলোর জেলা প্রশাসকসহ সংশ্লিষ্ট কর্মকর্তা, আমচাষি ও ব্যবসায়ীদের সঙ্গে আম সংগ্রহ, সংরক্ষণ ও পরিবহন বিষয়ে ভিডিও কনফারেন্স করেছেন প্রধানমন্ত্রীর মুখ্য সচিব আবুল কালাম আজাদ। গতকাল শনিবার বিকেলে এ ভিডিও কনফারেন্স অনুষ্ঠিত হয়। এ সময় জেলা প্রশাসকেরা জানান, জাত অনুযায়ী আম সংগ্রহের সময় নির্ধারণ করে দেওয়া হয়েছে।কনফারেন্সে আম উৎপাদনকারী বিভাগ হিসেবে রাজশাহী ও রংপুর বিভাগের বিভাগীয় কমিশনাররাও অংশ নেন। এ ছাড়া প্রধানমন্ত্রীর মুখ্য সচিবের সঙ্গে অংশ নেন বাণিজ্যসচিব ও সংশ্লিষ্ট বিভাগের ঊর্ধ্বতন কর্মকর্তারা।ভিডিও কনফারেন্সে দুই বিভাগীয় কমিশনার বিষমুক্ত আম সংগ্রহ, সংরক্ষণ ও পরিবহনের ব্যাপারে এ পর্যন্ত নেওয়া পদক্ষেপগুলো তুলে ধরেন। আর অংশগ্রহণকারী সব জেলার জেলা প্রশাসক জানান, তাঁরা জাত অনুযায়ী আম সংগ্রহের সময় নির্ধারণ করে দিয়েছেন। নির্ধারিত সময়ের আগে কেউ সংগ্রহ করে রাসায়নিক মেশানোর চেষ্টা করলে তাঁদের আইনি ব্যবস্থা নেওয়া হচ্ছে।চাঁপাইনবাবগঞ্জের জেলা প্রশাসক জাহিদুল ইসলাম জানান, এ ক্ষেত্রে গোপালভোগসহ সব ধরনের গুটি আম ২৫ মে; ক্ষীরসাপাতি, হিমসাগর ও লক্ষ্মণভোগ ১ জুন; ল্যাংড়া ও বোম্বাই ১০ জুন; ফজলি ২৫ জুন; আম্রপালি ১ জুলাই ও আশ্বিনা ১৫ জুলাই থেকে বাজারজাত করার সিদ্ধান্ত হয়েছে।এ বছর আমের বাজার ভালো যাচ্ছে জানিয়ে ব্যাগিংয়ের জন্য ব্যাগের দাম কমানোর দাবি জানান চাষিরা। সেই সঙ্গে কারবাইড, ফরমালিন ও ক্ষতিকারক রাসায়নিক আমদানির ব্যাপারে কড়াকড়ি আরোপ করার ওপর গুরুত্বারোপ করেন ব্যবসায়ীরা।
