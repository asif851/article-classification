
ফরিদপুরে গাড়ি নিয়ন্ত্রণ হারিয়ে খাদে পড়ে বরগুনা-২ আসনের আওয়ামী লীগ দলীয় সাংসদ গোলাম সবুর টুলু নিহত হয়েছেন।আজ শুক্রবার বিকেল পৌনে চারটার দিকে ফরিদপুরের ভাঙ্গা উপজেলার ঢাকা-বরিশাল সড়কের চুমুরদি নামক স্থানে এ দুর্ঘটনা ঘটে।পুলিশ সূত্রে জানা গেছে, ব্যক্তিগত গাড়িতে করে গোলাম সবুরসহ পাঁচজন বরগুনা থেকে ঢাকা যাচ্ছিলেন।বিকেল পৌনে চারটার দিকে গাড়িটি চুমুরদি নামক স্থানে গেলে চালক নিয়ন্ত্রণ হারিয়ে ফেলেন।তখন গাড়িটি রাস্তার পাশে খাদে পড়ে যায়।এতে  সাংসদসহ পাঁচজন আহত হন।পরে তাঁদের দ্রুত ভাঙ্গা উপজেলা স্বাস্থ্য কমপ্লেক্সে নিয়ে যাওয়া হলে কর্তব্যরত চিকিত্সক সাংসদ গোলাম সবুরকে মৃত ঘোষণা করেন।লাশ এখনো উপজেলা স্বাস্থ্য কমপ্লেক্সে আছে।আশঙ্কাজনক অবস্থায় বাকি চারজনকে ফরিদপুর মেডিকেল কলেজ হাসপাতালে পাঠানো হয়েছে। ফরিদপুরের অতিরিক্ত পুলিশ সুপার বিজয় বসাক ঘটনার সত্যতা নিশ্চিত করেছেন। সাংসদ গোলাম সবুরের বাড়ি বরগুনার পাথরঘাটা উপজেলার কালমেঘ গ্রামে।
