
নোয়াখালীর হাতিয়া পৌরসভার হরেন্দ্রকোট মাঠে জাতীয় স্কুল ক্রীড়া প্রতিযোগিতার ফুটবল খেলা চলার সময় বহিরাগত সন্ত্রাসীদের হামলা এবং শিক্ষকদের লাঞ্ছিত করার প্রতিবাদে তিন ঘণ্টা সড়ক অবরোধ করেছে ক্ষুব্ধ ছাত্রছাত্রী ও অভিভাবকেরা। গতকাল মঙ্গলবার সকাল ৭টা থেকে ১০টা পর্যন্ত এই অবরোধ চলে। এতে হাতিয়ার ওছখালী-জাহাজমারা সড়কে সব ধরনের যানবাহন চলাচল বন্ধ হয়ে যায়। পরে থানা থেকে পুলিশ এসে হামলার ঘটনায় জড়িত সন্ত্রাসীদের গ্রেপ্তারের আশ্বাস দিলে অবরোধ তুলে নেওয়া হয়।
ফুটবল খেলা দেখতে আসা শিক্ষার্থী ও অভিভাবকেরা বলেন, গত সোমবার বিকেল ৪টার দিকে উপজেলার হরেন্দ্রকোট এলাকার বালুরমাঠে বুড়িরচর সাগরিয়া উচ্চবিদ্যালয় বনাম জাহাজমারা উচ্চবিদ্যালয়ের মধ্যে ফুটবল খেলা চলছিল। এমন সময় ১৫-২০ জন সন্ত্রাসী অতর্কিতে খেলার মাঠে উপস্থিত শিক্ষার্থীদের ওপর হামলা চালায়। এতে কমপক্ষে ৭-৮ জন শিক্ষার্থী আহত হয়। হামলাকারীরা বুড়িরচর উচ্চবিদ্যালয়ের প্রধান শিক্ষক মো. ইউছুফ, ক্রীড়া শিক্ষক জাকির হোসেন ও জাহাজমারা উচ্চবিদ্যালয়ের প্রধান শিক্ষক মো. সোলাইমানকে শারীরিকভাবে লাঞ্ছিত করে।
এ ঘটনার পর সোমবার রাতে সাগরিয়া উচ্চবিদ্যালয়ের প্রধান শিক্ষক মো. ইউছুফ বাদী হয়ে হাতিয়া থানায় সোহেল, আশরাফসহ অজ্ঞাতনামা ১০-১২ জনের বিরুদ্ধে একটি লিখিত অভিযোগ করেন। এরপর গতকাল সকাল ৭টার দিকে সাগরিয়া উচ্চবিদ্যালয়ের শিক্ষার্থী ও অভিভাবকেরা হামলাকারী সন্ত্রাসীদের গ্রেপ্তারের দাবিতে বুড়িরচরের সাগরিয়া বাজার এলাকায় জাহাজমারা-ওছখালী সড়কের ওপর অবস্থান নিয়ে যানবাহন চলাচল বন্ধ করে দেয়।
সাগরিয়া উচ্চবিদ্যালয়ের প্রধান শিক্ষক মো. ইউছুফ প্রথম আলোকে বলেন, শান্তিপূর্ণভাবে খেলা চলছিল। কিন্তু সোহেল, আশরাফসহ বহিরাগত এক দল সন্ত্রাসী ধারালো অস্ত্রশস্ত্র নিয়ে কোনো কারণ ছাড়াই খেলার মাঠে শিক্ষার্থীদের ও প্যান্ডেলে থাকা শিক্ষকদের ওপর হামলা চালায়। এ ঘটনায় তিনি বাদী হয়ে থানায় একটি অভিযোগ করেছেন।
হাতিয়া থানার পরিদর্শক (তদন্ত) মো. জাকির হোসেন বলেন, আগের দিন খেলার মাঠের ঘটনা নিয়ে সাগরিয়া এলাকায় কিছু শিক্ষার্থী ও এলাকার লোকজন সড়কে অবস্থান নিয়ে যানবাহন চলাচল বন্ধ করে দিয়েছিল। খবর পেয়ে কিছুক্ষণের মধ্যেই পুলিশ সেখানে যায় ও পরিস্থিতি স্বাভাবিক করে। হামলার ঘটনায় মামলার প্রস্তুতি এবং অভিযুক্তদের গ্রেপ্তারের চেষ্টা চলছে।
