
বেতনসহ নানা দাবিতে মিরপুর ১২ নম্বর বাসস্ট্যান্ড–সংলগ্ন ট্রাস্ট ট্রাউজার গার্মেন্টসের শ্রমিকেরা বিক্ষোভ করেছেন। আজ শুক্রবার সকাল ১০টার দিকে মিরপুর ১২ নম্বরের কাছে বিক্ষোভ করেন। একপর্যায়ে সড়ক অবরোধ করে তাঁরা কিছু গাড়িতে ভাঙচুর চালান। পল্লবী থানার উপপরিদর্শক (এসআই) মো. মেজবাহ এ তথ্য জানান। পুলিশ সূত্রে জানা গেছে, ট্রাস্ট ট্রাউজার গার্মেন্টস কর্তৃপক্ষ তাদের কারখানা মিরপুর থেকে মোহাম্মদপুরে সরিয়ে নিচ্ছে। বর্তমানে কারখানার বেশির ভাগ শ্রমিক মিরপুরের। তাঁদের মূল দাবি, কারখানা সরানোর আগে তাঁদের বকেয়া বেতনসহ ক্ষতিপূরণ দিতে হবে। তা না হলে কারখানা সরানো যাবে না। পোশাক কারখানা কর্তৃপক্ষ বলছে, অক্টোবর মাস পর্যন্ত সব বেতন পরিশোধ করা হয়েছে। বিক্ষোভ ও ভাঙচুরের খবর পেয়ে পল্লবী থানার ভারপ্রাপ্ত কর্মকর্তা (ওসি) দাদন ফকিরসহ পল্লবী থানা–পুলিশের একটি দল সেখানে গেছে। পুলিশের পক্ষ থেকে বলা হচ্ছে, পরিস্থিতি এখন শান্ত। গাড়ি চলাচল শুরু হয়েছে। মালিক পক্ষকে ডাকা হচ্ছে। দুই পক্ষের সঙ্গে বসে বিষয়টি সমাধান করার চেষ্টা চালাচ্ছে পুলিশ। শ্রমিকেরা এখন রাস্তার পাশে পোশাক কারখানার সামনে অবস্থান করছেন।
