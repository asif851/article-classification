
জাতীয় সংসদের গ্রন্থাগারে ‘উইমেনস কর্নার’ স্থাপনের সিদ্ধান্ত নেওয়া হয়েছে। দেশ-বিদেশের বিভিন্ন প্রতিষ্ঠান থেকে প্রধানমন্ত্রী শেখ হাসিনার পাওয়া সব পুরস্কারের ছবিও রাখা হচ্ছে এখানে। গতকাল বৃহস্পতিবার সংসদের গ্রন্থাগার আধুনিকায়নে গঠিত কমিটির এক বৈঠকে এ সিদ্ধান্ত নেওয়া হয়। বৈঠক শেষে সংসদ সচিবালয়ের এক সংবাদ বিজ্ঞপ্তিতে এ তথ্য জানানো হয়। বিজ্ঞপ্তিতে বলা হয়, সংসদের গ্রন্থাগারে ‘উইমেনস কর্নারে’ জাতীয় ও আন্তর্জাতিক ক্ষেত্রে পাওয়া প্রধানমন্ত্রীর সব পুরস্কারের ছবি রাখা, সব নারী সাংসদের তথ্যভান্ডার তৈরি, বুলেটিন প্রচার, ফেসবুকে অ্যাকাউন্ট খোলা এবং ই-মেইলসহ ওয়েবপেজ খোলার বিষয়ে জাতীয় সংসদ সচিবালয়কে প্রয়োজনীয় ব্যবস্থা নেওয়ার জন্য সুপারিশ করেছে কমিটি।
