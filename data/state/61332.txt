
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, মির্জা ফখরুল ইসলাম আলমগীর প্রমাণ করুন, প্রধানমন্ত্রীর অনুষ্ঠানের কোথায় ‘বুলেট প্রুফ’ মঞ্চ ছিল। ঢাকা মেডিকেল কলেজ হাসপাতালে শিশু লাবিদ আল লিখনের চিকিৎসা-সহায়তা দেওয়ার পর আজ রোববার দুপুরে সাংবাদিকদের প্রশ্নের জবাবে তিনি এ কথা বলেন।
দৈনিক প্রথম আলোয় আজকের ছাপা সংস্করণে একটি সাহায্যের আবেদন দেখে দুপুরে ঢাকা মেডিকেল কলেজ হাসপাতালের পাঁচ নম্বর কেবিনে শিশু লাবিদ আল লিখনকে দেখতে যান ওবায়দুল কাদের। সেখানে নগদ ৮০ হাজার টাকা আর্থিক সহায়তা দিয়ে ওই শিশুর চিকিৎসার সব খরচ দেওয়ার আশ্বাস দেন তিনি।
গতকাল শনিবার এক অনুষ্ঠানে বিএনপির মহাসচিব মির্জা ফখরুল ইসলাম আলমগীর বলেন, ‘লেকের ওপর জায়গা করে বুলেট প্রুফ মঞ্চের ওপর যখন বক্তৃতা দিয়ে বলা হয় যে বাংলাদেশ একটি উন্নয়নের রোল মডেল, তখন ইচ্ছা করে জিজ্ঞেস করতে—আসলে উন্নয়ন কী, হোয়াট ইজ ডেভেলপমেন্ট?’ এ মন্তব্যের প্রতিক্রিয়ায় ওবায়দুল কাদের আজ বলেন, ‘আমি চ্যালেঞ্জ করছি ফখরুল ইসলাম আলমগীরকে, কোথায় বুলেট প্রুফ ব্যবস্থা ছিল সেটা প্রমাণ করতে। আমি তো সেখানে ছিলাম, আমি তো দেখিনি।’ তিনি আরও বলেন, শেখ হাসিনা কাউকে পরোয়া করেন না। আল্লাহ ছাড়া আর কাউকে ভয় পান না।
বঙ্গবন্ধুর ভাষণ বাজলে বিএনপি ভয়ে থাকে মন্তব্য করে সেতুমন্ত্রী বলেন, এই দলটির আন্দোলন করে ক্ষমতায় যাওয়ার সক্ষমতা ও সাহস নেই। তবে তারা আরও ভালো থাকতে পারত যদি গত জাতীয় সংসদ নির্বাচনে আসত।
স্কুল-কলেজের শিক্ষার্থীদের জোর করে সমাবেশে আনা হয়েছে বিএনপি মহাসচিবের এমন মন্তব্যের প্রতিক্রিয়ায় আওয়ামী লীগের সাধারণ সম্পাদক বলেন, গত ১৮ তারিখের সমাবেশে স্কুলের কোনো ছাত্রছাত্রী ছিল না। সরকারি কর্মকর্তা-কর্মচারীদের বাধ্য করে সমাবেশে নেওয়ার অভিযোগটিও নির্জলা মিথ্যাচার। তিনি বলেন, কাউকে বাধ্য করে আনার কোনো প্রশ্নই ওঠে না। যাঁরা এসেছিলেন, তাঁরা স্বতঃস্ফূর্তভাবে এসেছিলেন।
