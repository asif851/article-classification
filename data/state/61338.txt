
১৫ লাখ বাংলাদেশি শ্রমিক নেওয়ার পরিকল্পনা স্থগিত করেছে মালয়েশিয়া। দেশটির উপপ্রধানমন্ত্রী দাতুক সেরি আহমাদ জাহিদ হামিদি জানান, মন্ত্রিসভা নতুন বিদেশি শ্রমিক নিয়োগ স্থগিতের সিদ্ধান্ত নিয়েছে।
আজ শনিবার মন্ত্রিসভার নেওয়া এই সিদ্ধান্তের কথা সাংবাদিকদের জানান উপপ্রধানমন্ত্রী।
মালয়েশিয়ার উপপ্রধানমন্ত্রী আহমেদ জাহিদ আরও জানান, বর্তমানে দেশের যেসব প্রতিষ্ঠানে অনুমতিপত্র ছাড়া বিদেশি শ্রমিক কাজ করছেন অথবা যাদের অনুমতিপত্রের মেয়াদ পার হয়ে গেছে তাঁদের বৈধতার জন্য ওই প্রতিষ্ঠানকে আবেদন জানাতে হবে।
আহমেদ জাহিদ আরও বলেন, আগামী ৩০ জুনের মধ্যে চাকরিদাতাদের বিদেশি শ্রমিকদের বৈধতা দেওয়ার ব্যবস্থা করতে হবে। এর আগে এই সময়সীমা ছিল ৩১ ডিসেম্বর পর্যন্ত। পরে তা বাড়ানো হয়।
শ্রমিকদের বৈধ করার ব্যাপারে চাকরিদাতা প্রতিষ্ঠানগুলো সতর্ক না হলে শুধু জরিমানা দিয়ে পার পাওয়া যাবে না বলে সতর্কতা জারি করেছেন আহমেদ জাহিদ। প্রয়োজনে সরকার আরও কঠিন শাস্তির ব্যবস্থা করতে পারে বলে তিনি ইঙ্গিত দেন।
