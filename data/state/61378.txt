
চুয়াডাঙ্গা শহরে গত শনিবার এক তরুণকে গলা কেটে হত্যা করেছে একদল দুর্বৃত্ত। একই দিন কুষ্টিয়ার দৌলতপুর উপজেলায় ছোট ভাইয়ের হাতে বড় ভাই খুন হয়েছেন বলে অভিযোগ পাওয়া গেছে।এ ছাড়া ফরিদপুর সদর ও নগরকান্দা উপজেলা থেকে এক জেলে ও স্কুলছাত্রীর লাশ উদ্ধার করা হয়েছে। আমাদের আঞ্চলিক কার্যালয় ও প্রতিনিধিদের পাঠানো খবর:চুয়াডাঙ্গা: শনিবার দিবাগত রাতে চুয়াডাঙ্গা পৌরসভার কলেজপাড়ার শরীফ মণ্ডলের ছেলে মিলন হোসেন (২৬) খুন হয়েছেন। তিনি শহরের একটি দোকানে কাজ করতেন। মিলনের মা আনোয়ারা বেগম জানান, শনিবার বেলা তিনটার দিকে বাড়ি থেকে বের হন মিলন। ওই দিন রাতে তিনি আর বাড়ি ফেরেননি।গতকাল রোববার সকালে তাঁরা খুন হওয়ার খবর পান। সদর থানার ভারপ্রাপ্ত কর্মকর্তা (ওসি) গাজী মো. ইব্রাহিম জানান, হত্যাকাণ্ডে ব্যবহূত ছুরিসহ বেশ কিছু আলামত উদ্ধার করা হয়েছে।কুষ্টিয়া: শনিবার সন্ধ্যায় জমি নিয়ে বিরোধের জের ধরে দৌলতপুর উপজেলার দৌলতখালী গ্রামের মুসা কালামের বড় ছেলে সোহেল রানা (৩৮) ও ছোট ছেলে টিপুর (৩৫) মধ্যে কথা-কাটাকাটি হয়। একপর্যায়ে টিপু তাঁর বড় ভাই সোহেলকে ধারালো অস্ত্র দিয়ে কুপিয়ে জখম করেন। স্থানীয় লোকজন আশঙ্কাজনক অবস্থায় উদ্ধার করে কুষ্টিয়া সদর হাসপাতালে নেওয়ার পথে তিনি মারা যান। দৌলতপুর থানার ওসি রবিউল ইসলাম জানান, এ ঘটনায় মামলা দায়েরের প্রস্তুতি চলছে।ফরিদপুর: ফরিদপুরের নগরকান্দা উপজেলার ঈশ্বরদী গ্রামের জালালের মেয়ে সেতু আক্তারের (১২) লাশ তাদের ঘরের আড়ার সঙ্গে ঝুলন্ত অবস্থায় উদ্ধার করা হয়েছে।গতকাল পুলিশ ঘটনাস্থলে গিয়ে লাশ উদ্ধার করে ময়নাতদন্তের জন্য ফরিদপুর মেডিকেল কলেজ হাসপাতালের মর্গে পাঠায়। সে ঈশ্বরদী সরকারি প্রাথমিক বিদ্যালয়ের পঞ্চম শ্রেণীর ছাত্রী। এর আগে শনিবার রাত সাড়ে ১১টার দিকে পুলিশ ফরিদপুর সদর উপজেলার পদ্মা নদীর তীরের বাঁশতলা এলাকা থেকে ফজল শেখ (৪০) নামের এক জেলের লাশ উদ্ধার করেছে। তাঁর বাড়ি উপজেলার সামাদ মাতুব্বরের ডাঙ্গি গ্রামে।
