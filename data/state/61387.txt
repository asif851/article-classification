
প্রধানমন্ত্রী শেখ হাসিনা বলেছেন, বিএনপি-জামায়াতের মতো অপশক্তি আবার ক্ষমতায় গেলে দেশ ধ্বংসের মুখে পড়বে। তাই ২০১৯ সালের জাতীয় নির্বাচনে অপশক্তি পরিহার করে নৌকা মার্কায় ভোট দেওয়ার আহ্বান জানিয়েছেন তিনি।মাগুরা জেলা স্টেডিয়ামে গতকাল মঙ্গলবার বিকেলে আওয়ামী লীগ আয়োজিত সমাবেশে প্রধান অতিথির ভাষণে প্রধানমন্ত্রী এ আহ্বান জানান। শেখ হাসিনা বলেন, এই বাংলার মাটিতে যারা গণহত্যা চালিয়েছে, মা-বোনের ইজ্জত লুট করেছে, যারা খুন ও সন্ত্রাস-জঙ্গিবাদ সৃষ্টি করেছে, তাদের স্থান বাংলার মাটিতে হবে না। তাই তিনি আওয়ামী লীগের পতাকাতলে সমবেত হয়ে আওয়ামী লীগকে শক্তিশালী করতে সমবেত জনতার কাছে আহ্বান জানান। প্রধানমন্ত্রী বলেন, ‘আমি আশা করি, ২০১৯ সালে যে নির্বাচন হবে সে নির্বাচনেও আপনারা নৌকা মার্কায় ভোট দিয়ে আওয়ামী লীগকে আপনাদের সেবা করার সুযোগ দেবেন।’প্রধানমন্ত্রী এ সময় ২০০১ সালে ক্ষমতায় আসার পর বিএনপি-জামায়াত জোটের নানা দুর্নীতি ও অনিয়মের কথা তুলে ধরেন। তিনি বলেন, এই জোট ওই সময় দেশের সম্পদ বিদেশিদের হাতে তুলে দেওয়ার মুচলেকা দিয়ে ক্ষমতায় এসেছিল। ক্ষমতায় এসে তারা দুর্নীতি, মানুষ হত্যা এবং দরিদ্র মানুষের সম্পদ লুণ্ঠনের মাধ্যমে অবৈধ বিত্তবৈভবের পাহাড় গড়ে তোলে।সমাবেশে সভাপতিত্ব করেন মাগুরা জেলা আওয়ামী লীগের সভাপতি তানজেল হোসেন খান। এর আগে দুপুরে প্রধানমন্ত্রী শেখ হাসিনা মাগুরায় প্রায় ৩১০ কোটি টাকার ১৯টি উন্নয়ন প্রকল্প এবং ৯টি নির্মাণকাজের ভিত্তিপ্রস্তর স্থাপন করেন। তাঁর উদ্বোধন করা উল্লেখযোগ্য কয়েকটি প্রকল্প হলো ২৫০ শয্যাবিশিষ্ট হাসপাতাল, মুক্তিযোদ্ধা কমপ্লেক্স ভবন, বীর মুক্তিযোদ্ধা আছাদুজ্জামান স্টেডিয়াম ও কারিগরি প্রশিক্ষণ কেন্দ্র। এ ছাড়া আঞ্চলিক পাসপোর্ট অফিস মাগুরা, শালিখা উপজেলাধীন বুনাগাতি থেকে বেরোইল পলিতা সড়কে নালিয়া ঘাটে ফটকি নদীর ওপর ৯৬ মিটার সেতু, একই উপজেলাধীন বরইচারা আটিরভিটা-বরইচারা বাজার সড়কে ফটকি নদীর ওপর ৬৬ মিটার সেতু, বাউলিয়া-শরশুনা সড়কে চিত্রা নদীর ওপর ৯৬ মিটার সেতু, জাতীয় মহাসড়কের মাগুরা শহর অংশ চার লেনে উন্নীতকরণ, মাগুরা পৌরসভার তৃতীয় নগর পরিচালন ও অবকাঠামো উন্নয়ন প্রকল্প (২য় পর্যায়), শেখ কামাল আইটি ট্রেনিং ও ইনকিউবেশন সেন্টার (হাইটেক পার্ক), শ্রীপুর উপজেলা মিনি স্টেডিয়াম ও শালিখা উপজেলা মিনি স্টেডিয়ামের ভিত্তিপ্রস্তর স্থাপন করেন প্রধানমন্ত্রী।সাকিব ক্রিকেট বিশ্বের বিস্ময়জাতীয় দলের ক্রিকেটার সাকিব আল হাসানকে ক্রিকেট বিশ্বের বিস্ময় বলে উল্লেখ করে এই তারকার জন্মস্থান মাগুরার জনগণকে অভিনন্দন জানিয়েছেন প্রধানমন্ত্রী শেখ হাসিনা। সমাবেশে তিনি বলেন, বাংলাদেশ ক্রিকেট দল তাদের শততম টেস্ট ম্যাচে শ্রীলঙ্কাকে পরাজিত করে জয় বাংলার বিজয় ছিনিয়ে এনেছে। এই ঐতিহাসিক বিজয়ের জন্য বাংলাদেশ ক্রিকেট দলের খেলোয়াড়সহ সব কর্মকর্তাকে অভিনন্দন জানান প্রধানমন্ত্রী।
