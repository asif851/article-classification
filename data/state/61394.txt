
রাজধানীর গুলিস্তানে একটি বাসে অজ্ঞাতনামা এক যাত্রী হঠাৎ অচেতন হয়ে পড়েন। তাঁকে ঢাকা মেডিকেল কলেজ হাসপাতালে নিয়ে আসা হলে জরুরি বিভাগের চিকিৎসক ওই যাত্রীকে মৃত ঘোষণা করেন। আজ বুধবার বেলা দুইটায় এ ঘটনা ঘটেছে।
পল্টন থানার গুলিস্তান আহাদ পুলিশ বক্সের সহকারী উপপরিদর্শক মো. ফারুক হোসেন জানান, আজ কেরানীগঞ্জের কোনাখোলা থেকে ‘জয়পাড়া পরিবহন’ নামের একটি বাসে ছিলেন ওই যাত্রী। বয়স আনুমানিক ৫০ বছর। ঢাকায় তাঁতীবাজার মোড়ে আসার পর ওই যাত্রী হঠাৎ অচেতন হয়ে পড়েন। পরে পরিবহনটি গুলিস্তান আহাদ পুলিশ বক্সের সামনে এসে পুলিশকে জানালে ওই যাত্রীকে ঢাকা মেডিকেল কলেজ হাসপাতাল জরুরি বিভাগে নিয়ে আসা হয়। সেখানের কর্তব্যরত চিকিৎসক ওই যাত্রীকে মৃত ঘোষণা করেন। ফারুক হোসেন জানান, মারা যাওয়া যাত্রীর পরিচয় পাওয়া যায়নি। তাঁর কোমরে বেশ কিছু তাবিজ বাঁধা ছিল। পরনে ছিল সাদা শার্ট ও প্যান্ট। লাশটি ময়নাতদন্তের জন্য হাসপাতালের মর্গে পাঠানো হয়েছে।
