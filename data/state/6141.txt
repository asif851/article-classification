
প্রধানমন্ত্রী শেখ হাসিনার নেতৃত্বের প্রশংসা করেছেন ভারতের ক্ষমতাসীন দল বিজেপির সাধারণ সম্পাদক রাম মাধব। আজ শনিবার বিকেলে গণভবনে প্রধানমন্ত্রী শেখ হাসিনার সঙ্গে সৌজন্য সাক্ষাতের সময় তিনি এ প্রশংসা করেন। 
পরে রাম মাধবের সাক্ষাতের বিষয়ে প্রধানমন্ত্রীর প্রেস সচিব ইহসানুল করিম সাংবাদিকদের ব্রিফ করেন। ইহসানুল করিম বলেন, সাক্ষাৎকালে রাম মাধব প্রধানমন্ত্রী শেখ হাসিনার প্রশংসা করতে গিয়ে বলেন, ‘আপনার নেতৃত্বে বাংলাদেশে স্থিতিশীলতা এসেছে। আপনার নেতৃত্বে বাংলাদেশের যে উন্নয়ন হচ্ছে, তা অতুলনীয়।’সাক্ষাৎকালে বাংলাদেশ-ভারত সম্পর্ক প্রসঙ্গে শেখ হাসিনা বলেন, তাঁর সরকার দুই দেশের সম্পর্ককে সর্বোচ্চ গুরুত্ব দেয়। স্থলসীমান্ত চুক্তি বাস্তবায়নের জন্য ভারতের প্রধানমন্ত্রী নরেন্দ্র মোদিকে ধন্যবাদ জানান বাংলাদেশের প্রধানমন্ত্রী। বিভিন্ন সময়ে বাংলাদেশের গণতন্ত্রের ওপর আঘাত আসার কথাও উল্লেখ করেন প্রধানমন্ত্রী।শেখ হাসিনা বলেন, তাঁর দল আওয়ামী লীগ গণতন্ত্রের প্রশ্নে কখনো আপস করেনি। আওয়ামী লীগই দেশে গণতন্ত্র ফিরিয়ে এনেছে।জনপ্রতিনিধিদের সর্বনিম্ন ধাপ ইউনিয়ন পরিষদ নির্বাচনের কথা উল্লেখ করে প্রধানমন্ত্রী বলেন, ২২ মার্চ এই নির্বাচন শুরু হতে যাচ্ছে। বাংলাদেশের ইউনিয়ন পরিষদ নির্বাচন ভারতের পঞ্চায়েত নির্বাচনের মতো।সাক্ষাৎকালে রাম মাধব বলেছেন, বাংলাদেশের রাজনৈতিক দলগুলোকে গণতান্ত্রিক প্রক্রিয়ার মধ্যে থাকতে হবে। বাংলাদেশের সংখ্যালঘুদের নিরাপত্তা এবং অধিকার নিশ্চিত করায় সরকারের নেওয়া পদক্ষেপের জন্য শেখ হাসিনাকে ধন্যবাদও জানান তিনি।সাক্ষাৎকালে আরও উপস্থিত ছিলেন প্রধানমন্ত্রীর আন্তর্জাতিক সম্পর্কবিষয়ক উপদেষ্টা গওহর রিজভী, তথ্য উপদেষ্টা ইকবাল সোবহান চৌধুরী, মুখ্য সচিব আবুল কালাম আজাদ, বাংলাদেশে নিযুক্ত ভারতের রাষ্ট্রদূত হর্ষ বর্ধন শ্রিংলা প্রমুখ।
