
টাকা নিয়ে জামায়াত-বিএনপির নেতা-কর্মীদের বিরুদ্ধের মামলা রাজনৈতিক মামলা হিসেবে প্রত্যাহারের সুপারিশ করেছেন পিপি ও জিপি—এমন অভিযোগ তুলে তাঁদের কার্যালয়ে তালা দিয়েছে রাজশাহীর সরকার-সমর্থক আইনজীবীদের একটি অংশ।আজ সোমবার সকালে ওই আইনজীবীরা আদালতের সরকারি কৌঁসুলি (পিপি) ও সরকারি উকিলের (জিপি) কার্যালয়ে তালা দেন। এ সময় পিপি-জিপির অপসারণের দাবিতে কর্মসূচি ঘোষণা করেন তাঁরা।বঙ্গবন্ধু আইনজীবী পরিষদের রাজশাহী শাখার সাধারণ সম্পাদক আবদুল ওহাব জেমস অভিযোগ করেন, পিপি-জিপি এ সরকারের গত মেয়াদে টাকার বিনিময়ে অনেক অনৈতিক কাজ করেছেন। জামায়াত-বিএনপির মামলা রাজনৈতিক মামলা হিসেবে প্রত্যাহারের সুপারিশ করেছেন তাঁরা। এমন আরও অনেক অভিযোগ রয়েছে। তাঁরা সরকারের গত মেয়াদে দায়িত্ব পালন করেছেন। এ মেয়াদে আবার স্বপদে থাকার চেষ্টা করছেন।আবদুল ওহাবের ভাষ্য, পিপি ও জিপির অপসারণের দাবিতে আগামী বুধবার আদালত চত্বরে বিক্ষোভ কর্মসূচি পালন করা হবে। ৮ সেপ্টেম্বরের মধ্যে তাঁদের অপসারণ করা না হলে ৯ সেপ্টেম্বর রাজশাহী সিটি করপোরেশনের সাবেক মেয়র ও আওয়ামী লীগের কেন্দ্রীয় কমিটির সদস্য এ এইচ এম খায়রুজ্জামান লিটনের কাছে পিপি-জিপির কর্মকাণ্ডের তালিকা দাখিল করবেন।এজলাসে মামলার কার্যক্রম পরিচালনাকালে কার্যালয়ে তালা দেওয়া হয়—এমন দাবি করে পিপি ইব্রাহিম হোসেন প্রথম আলোকে বলেন, এটি কোনো অপকর্মের ব্যাপার নয়। এ মেয়াদে কে পিপি-জিপি হতে পারবেন, কে হতে পারবেন না—এই ধন্দে পড়ে তাঁরা কার্যালয়ে তালা দিয়েছেন।
