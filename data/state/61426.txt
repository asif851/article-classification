
দুই দলকে যত দ্রুত সম্ভব সংলাপে বসার তাগিদ দিয়েছেন ঢাকায় অবস্থানরত  বিদেশি কূটনীতিকরা। তাঁরা বলেছেন, সরকারি দল আওয়ামী লীগ ও বিএনপির মধ্যে তাঁরা কিছু ইতিবাচক অগ্রগতি লক্ষ করেছেন। গতকাল সংবাদ সম্মেলনে বিএনপির চেয়ারপারসন খালেদা জিয়ার বক্তব্যও ইতিবাচক ছিল।আজ বৃহস্পতিবার বেলা তিনটার দিকে পররাষ্ট্র মন্ত্রণালয়ে পররাষ্ট্র প্রতিমন্ত্রী শাহরিয়ার আলম দশম জাতীয় সংসদ নির্বাচন এবং নতুন সরকারের অবস্থান  বিদেশিদের কাছে তুলে ধরেন। প্রতিমন্ত্রীর ব্রিফিংয়ের পর সাংবাদিকদের সঙ্গে কথা বলেন ঢাকায় নিযুক্ত মার্কিন রাষ্ট্রদূত ড্যান ডব্লিউ মজীনা, যুক্তরাজ্যের হাইকমিশনার রবার্ট গিবসন ও ইউরোপীয় ইউনিয়নের (ইইউ) দূত উইলিয়াম হানা। সেখানে তাঁরা এসব কথা বলেন।
বৈঠকের পরে ব্রিফিংয়ে পররাষ্ট্র প্রতিমন্ত্রী সাংবাদিকদের জানান,  কূটনীতিকদের কাছে তিনি বিএনপি ছাড়া নির্বাচনে যাওয়ার প্রেক্ষাপট তুলে ধরেছেন। তিনি জানিয়েছেন, সাংবিধানিক বাধ্যবাধকতার কারণে এই নির্বাচন অনুষ্ঠিত হয়েছে। কূটনীতিকদের সংলাপের তাগিদ প্রসঙ্গে প্রতিমন্ত্রী  বলেন, সরকারও সংলাপ চায়। তবে প্রধানমন্ত্রী নির্বাচনোত্তর সংবাদ সম্মেলনে জামায়াতে ইসলামীর সঙ্গ ছাড়লে এবং ধ্বংসাত্মক কর্মকাণ্ড বন্ধ করলে বিএনপির সঙ্গে সংলাপে বসার কথা বলেছেন। সেটিও বিবেচনাযোগ্য।
কূটনীতিকদের সংলাপের তাগিদ প্রসঙ্গে জানতে চাইলে প্রতিমন্ত্রী বলেন, সরকার অবশ্যই সংলাপ চায়। তবে খালেদা জিয়া যেভাবে গতকাল সংবাদ সম্মেলনে সংখ্যালঘুদের ওপর হামলার জন্য আওয়ামী লীগকে দায়ী করেছেন এবং নির্বাচনে ৫ শতাংশ ভোট পড়ার কথা উল্লেখ করেছেন, তাতে মনে হয় বিএনপি আসলেই সংলাপ বা সমঝোতা চায় না। এ সময় এক প্রশ্নের জবাবে তিনি বলেন, কূটনীতিকদের পক্ষ থেকে সরকারের ওপর আলাদা কোনো চাপ নেই। আজকের বৈঠকেও কূটনীতিকরা সরকারের ওপর চাপ আছে বলে কোনো বক্তব্য, বিবৃতি বা ইঙ্গিত দেননি।
প্রতিমন্ত্রীর ব্রিফিং শেষে সাংবাদিকদের মার্কিন রাষ্ট্রদূত ড্যান ডব্লিউ  মজীনা বলেন, গত কয়েক দিনে সহিংসতা কমলেও সংখ্যালঘুদের ওপর হামলার বিষয়টি এখনো উদ্বেগজনক পর্যায়ে রয়েছে। পররাষ্ট্র প্রতিমন্ত্রীর সঙ্গে অনুষ্ঠিত ওই বৈঠকে বিভিন্ন দেশের অর্ধশত রাষ্ট্রদূত, হাইকমিশনার ও তাঁদের প্রতিনিধিরা উপস্থিত ছিলেন।

