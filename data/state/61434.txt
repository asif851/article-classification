
কবিগুরু রবীন্দ্রনাথ ঠাকুরের ১৫৬তম জন্মজয়ন্তী উপলক্ষে ‘উদয় দিগন্তে শঙ্খ বাজে’ শিরোনামে বিশেষ সংগীতসন্ধ্যার আয়োজন করা হচ্ছে। নিউইয়র্কের জ্যাকসন হাইটসের পিএস ৬৯ (পাবলিক স্কুল) অডিটোরিয়ামে ১৪ মে সন্ধ্যায় প্রকৃতি নিউইয়র্ক এ অনুষ্ঠানের আয়োজন করছে। অনুষ্ঠানে নিউইয়র্কের জনপ্রিয় রবীন্দ্রসংগীতশিল্পীরা সংগীত পরিবেশন করবেন। অনুষ্ঠান সবার জন্য উন্মুক্ত।আয়োজকেরা বলেন, রবীন্দ্রনাথ ঠাকুর আধুনিক বাঙালির মননে ও সৃজনে জ্যোতির্ময় এক প্রতীক। বাঙালির প্রাণে চিরভাস্বর কবিগুরু। কবিগুরুর জন্মদিন বাঙালির জীবনে আনন্দ উৎসবের উপলক্ষ। বিশ্বের বিভিন্ন প্রান্তে বাংলা ভাষাভাষী কবির জন্মবার্ষিকী পালন করবে হৃদয় উৎসারিত আবেগ ও শ্রদ্ধায়। আটলান্টিকের এ পারে নিউইয়র্কে রবীন্দ্রজয়ন্তীতে প্রতিবছর যোগ করেছে ‘প্রকৃতি নিউইয়র্ক’–এর নান্দনিক পরিবেশনা। প্রকৃতির এ আয়োজনের সুর বেজে ওঠে প্রবাসীর মনেপ্রাণে। এবারও তার ব্যতিক্রম হচ্ছে না।
