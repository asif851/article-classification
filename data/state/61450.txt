
সিলেটে জঙ্গি আস্তানায় অভিযানে নিহত র‍্যাবের গোয়েন্দা পরিচালক লে. কর্নেল মোহাম্মদ আবুল কালাম আজাদের পরিবারকে ১০ লাখ টাকার আর্থিক অনুদান দিয়েছেন বাংলাদেশ পুলিশের মহাপরিদর্শক (আইজিপি) এ কে এম শহীদুল হক।
আজ শুক্রবার সকালে আবুল কালাম আজাদের ঢাকার বাসায় তাঁর স্ত্রী সুরাইয়া সুলতানার হাতে অনুদানের অর্থ তুলে দেন আইজিপি। এ সময় ডিজি র‍্যাব বেনজির আহমেদ, অতিরিক্ত আইজিপি (এইচআরএম) মো. মইনুর রহমান চৌধুরী, এআইজি (কনফিডেনশিয়াল) মো. মনিরুজ্জামান, এআইজি (ওয়েলফেয়ার) মো. আবদুল্লাহ হেল বাকী, এআইজি (মিডিয়া অ্যান্ড পাবলিক রিলেশনস) সহেলী ফেরদৌস এবং মরহুমের পরিবারের সদস্যরা উপস্থিত ছিলেন।
লে. কর্নেল মোহাম্মদ আবুল কালাম আজাদ গত ২৫ মার্চ সিলেটের শিববাড়ি পাঠানপাড়ার আতিয়া ভিলায় জঙ্গিবিরোধী অভিযান পরিচালনাকালে জঙ্গিদের নিক্ষিপ্ত বোমার স্প্লিন্টারের আঘাতে গুরুতর আহত হন। তাৎক্ষণিকভাবে তাঁকে সিলেট এমএজি ওসমানী মেডিকেল কলেজ হাসপাতালে ভর্তি করা হয়। পরে তাঁকে হেলিকপ্টারযোগে ঢাকায় সিএমএইচে স্থানান্তর করা হয়। তাঁকে উন্নত চিকিৎসার জন্য ২৬ মার্চ সন্ধ্যায় এয়ার অ্যাম্বুলেন্সযোগে সিঙ্গাপুর মাউন্ট এলিজাবেথ হাসপাতালে পাঠানো হয়। সিঙ্গাপুরে চিকিৎসা শেষে ২৯ মার্চ পুনরায় সিএমএইচে ভর্তি করা হয়। সিএমএইচে চিকিৎসাধীন অবস্থায় ৩১ মার্চ তিনি মৃত্যুবরণ করেন।
