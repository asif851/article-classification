
বাংলাদেশ ব্যাংককে তাদের রিজার্ভ চুরির তদন্ত প্রতিবেদন সংগ্রহ করে সংসদীয় কমিটিতে উপস্থাপন করতে বলেছে সরকারি প্রতিষ্ঠান সম্পর্কিত সংসদীয় কমিটি। আজ মঙ্গলবার সংসদ ভবনে অনুষ্ঠিত কমিটির বৈঠকে এই সুপারিশ করা হয়।
বাংলাদেশ ব্যাংকের সাবেক গভর্নর ফরাসউদ্দিনের তৈরি করা এ সম্পর্কিত তদন্ত প্রতিবেদন এখনো প্রকাশ না করায় কমিটির বৈঠকে অসন্তোষ প্রকাশ করা হয়।
বৈঠক শেষে কমিটির সভাপতি শওকত আলী সাংবাদিকদের বলেন, কমিটি বাংলাদেশ ব্যাংকের রিজার্ভ চুরি সম্পর্কিত তদন্ত প্রতিবেদনটি চেয়েছে। কিন্তু বাংলাদেশ ব্যাংক বলেছে, প্রতিবেদন তাদের কাছে নেই। অর্থমন্ত্রীর কাছে আছে। তিনি সেটা প্রকাশ করতে চাইছেন না। কমিটি বলেছে, অর্থমন্ত্রী দায়িত্বশীল ব্যক্তি। কিন্তু সংসদ এবং সংসদীয় কমিটিকে তো সেটা দেখাতে হবে। সে জন্য অর্থমন্ত্রীর কাছ থেকে প্রতিবেদনটি সংগ্রহ করে কমিটির আগামী বৈঠকে উপস্থাপন করতে বলা হয়েছে।
গত ফেব্রুয়ারিতে ভুয়া বার্তার মাধ্যমে ফেডারেল রিজার্ভ ব্যাংক অব নিউইয়র্কে রক্ষিত বাংলাদেশ ব্যাংকের রিজার্ভের টাকা চুরি হয়ে যায়। বিষয়টি তদন্তের জন্য ফরাসউদ্দিনকে দায়িত্ব দেওয়া হয়। তদন্ত শেষে ফরাসউদ্দিন ৩০ মে এ বিষয়ে প্রতিবেদন জমা দিলেও অর্থ মন্ত্রণালয় এখনো তা প্রকাশ করেনি। অর্থমন্ত্রী আবুল মাল আবদুল মুহিত দুবার সংসদকে বলেছিলেন, প্রতিবেদনটি সংসদে উত্থাপন করা হবে। কিন্তু শেষ পর্যন্ত তা করেননি।
সংসদ সচিবালয়ের সংবাদ বিজ্ঞপ্তিতে বলা হয়েছে, বাংলাদেশ ব্যাংকের চুরি যাওয়া টাকা উদ্ধারের কাজ ত্বরান্বিত করতে আইনমন্ত্রী আনিসুল হকের নেতৃত্বে একটি প্রতিনিধিদল বর্তমানে ফিলিপাইনে সফরে রয়েছেন।
শওকত আলীর সভাপতিত্বে অনুষ্ঠিত বৈঠকে কমিটির সদস্য সুবিদ আলী ভূঁইয়া, আবদুর রউফ ও নাভানা আক্তার অংশ নেন।
