
টানা বর্ষণ ও পাহাড়ি ঢলে সুনামগঞ্জের বিভিন্ন উপজেলার নিচু এলাকা প্লাবিত হয়েছে। বর্ষণ অব্যাহত থাকায় সুরমাসহ অন্যান্য নদ-নদীর পানি বৃদ্ধি পেয়ে বিপৎসীমা অতিক্রম করেছে। গতকাল বুধবার সুনামগঞ্জের ষোলঘর পয়েন্টে সুরমা নদীর পানি বিপৎসীমার ৫৭ সেন্টিমিটার ওপরে ছিল। গত তিন দিনের ভারী বর্ষণ ও পাহাড়ি ঢলে জেলার সদর, বিশ্বম্ভরপুর, দোয়ারাবাজার, দিরাই, তাহিরপুর উপজেলার নিচু এলাকা প্লাবিত হয়েছে। এতে আমনের বীজতলা তলিয়ে গেছে। পানি উন্নয়ন বোর্ড সুনামগঞ্জের নির্বাহী পরিচালক সাইদ আহমদ বলেন, বৃষ্টি ও পাহাড়ি ঢল অব্যাহত থাকলে জেলায় বন্যা পরিস্থিতির সৃষ্টি হতে পারে। 
