
ঢাকা থেকে দিল্লি, বেঙ্গালুরু ও গৌহাটি গন্তব্যে দ্রুত ফ্লাইট চালুর ওপর গুরুত্বারোপ করেছেন বেসামরিক বিমান পরিবহনমন্ত্রী রাশেদ খান মেনন ও বাংলাদেশে ভারতের হাইকমিশনার হর্ষবর্ধন শ্রিংলা।
গতকাল সোমবার সকালে সচিবালয়ে মন্ত্রীর কার্যালয়ে এক বৈঠকে দুজন এ গুরুত্বারোপ করেন।
বৈঠকে আলোচনা হয় শিক্ষা, চিকিৎসা, বাণিজ্য, বিনিয়োগ ও পর্যটনে প্রতিবছর ১০ লাখের বেশি মানুষ দুই প্রতিবেশী দেশে যাতায়াত করে থাকেন। এ যাতায়াত আরও সহজ, স্বচ্ছন্দ এবং সাশ্রয়ী মূল্যে নিশ্চিত করতে বাংলাদেশ ও ভারতের মধ্যে আকাশপথের যোগাযোগ আরও ব্যাপকভাবে সম্প্রসারিত হওয়া উচিত।
বৈঠকে অভিমত দেওয়া হয়, একটি অসাম্প্রদায়িক ও গণতান্ত্রিক সমাজের বিনির্মাণ ও বিকাশ দুই দেশের পারস্পরিক সৌহার্দ্যপূর্ণ সম্পর্ক, নিরাপত্তা, বিনিয়োগ ও বাণিজ্য সম্প্রসারণে গুরুত্বপূর্ণ। উন্নয়নকে ত্বরান্বিত করতে আঞ্চলিক জোট গঠনেও গুরুত্বারোপ করা হয় বৈঠকে।
এ প্রসঙ্গে ভারতের হাইকমিশনার হর্ষবর্ধন শ্রিংলা বলেন, লন্ডনগামী শিলংয়ের যাত্রীরা সিলেট বিমানবন্দর ব্যবহারের সুযোগ পেলে স্বাচ্ছন্দ্যের সঙ্গে ভ্রমণ করতে পারবেন। এ ছাড়া সিলেট থেকে সরাসরি কক্সবাজার পর্যটন নগরীতে যেতে পারবেন। বিমানমন্ত্রী রাশেদ খান মেনন এ ব্যাপারে উদ্যোগের আশ্বাস দেন।
বৈঠকে বিমান মন্ত্রণালয়ের সচিব এস এম গোলাম ফারুক উপস্থিত ছিলেন। বিজ্ঞপ্তি।
 
