
নাটোরের সিংড়া থেকে রকিবুল ইসলাম (৩৫) নামের রাজশাহী পানি উন্নয়ন বোর্ডের (পাউবো) এক কর্মকর্তার হাত-পা বাঁধা মৃতদেহ উদ্ধার করেছে পুলিশ। আজ শুক্রবার সকালে বগুড়া-নাটোর মহাসড়কে শেরকোল দশমাইল এলাকার রাস্তার পাশের তেলিগ্রাম বিল থেকে মৃতদেহটি উদ্ধার করা হয়।
সিংড়া থানার ভারপ্রাপ্ত কর্মকর্তা (ওসি) এ এইচ এম ফয়জুর রহমান প্রথম আলো ডটকমকে জানান, আজ সকাল নয়টার দিকে তেলিগ্রাম বিলে কালো প্যান্ট ও হাফহাতার চেকশার্ট পরা এক ব্যক্তির মৃতদেহ দেখে পুলিশকে খবর দেন এলাকাবাসী। পরে সিংড়া থানার পুলিশ মৃতদেহটি উদ্ধার করে ময়নাতদন্তের জন্য নাটোর জেনারেল হাসপাতালের মর্গে পাঠায়। মৃতদেহের দুই পা ও দুই হাত সাদা নাইলনের দড়ি দিয়ে বাঁধা ছিল। গলায় প্যাঁচানো ছিল গামছা । পকেটে রাখা ড্রাইভিং লাইসেন্স থেকে পুলিশ জানতে পারে, লাশটি রকিবুল ইসলামের।
পুলিশ জানায়, নিহত রকিবুলের বাড়ি নাটোর সদর উপজেলার সুলতানপুর গ্রামে। এ ব্যাপারে সিংড়া থানায় মামলা করার প্রস্তুতি চলছে।
 
