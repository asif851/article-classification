
গৃহকর্মীদের অধিকার রক্ষায় আইন প্রণয়নে কার্যকর পদক্ষেপ নিতে কেন নির্দেশ দেওয়া হবে না, তা জানতে চেয়ে রুল দিয়েছেন হাইকোর্ট। বিচারপতি সালমা মাসুদ চৌধুরী ও বিচারপতি মো. হাবিবুল গনির সমন্বয়ে গঠিত হাইকোর্ট বেঞ্চ এক রিটের পরিপ্রেক্ষিতে আজ মঙ্গলবার এ রুল দেন।
মন্ত্রিপরিষদ সচিব, প্রধানমন্ত্রীর কার্যালয়ের সচিব, আইনসচিব, শ্রমসচিব, মহিলা ও শিশুবিষয়ক মন্ত্রণালয়ের সচিবকে চার সপ্তাহের মধ্যে রুলের জবাব দিতে বলা হয়েছে।রুলে গৃহকর্মীদের নিরাপত্তা ও অধিকারসংক্রান্ত পলিসি এবং শিশুশ্রম নীতিমালা কার্যকর করতে প্রয়োজনীয় আইন প্রণয়নে পদক্ষেপ নিতে বিবাদীদের নিষ্ক্রিয়তা কেন বেআইনি ঘোষণা করা হবে না, তা-ও জানতে চাওয়া হয়।‘গৃহকর্মী শিশুরা ঘরের ভেতরে, আইনের বাইরে’ শিরোনামে গত বছরের ১৫ ডিসেম্বর প্রথম আলোয় প্রতিবেদন ছাপা হয়। এর ভিত্তিতে মানবাধিকার সংগঠন হিউম্যান রাইটস অ্যান্ড পিস ফর বাংলাদেশের পক্ষে গত ১২ জুন রিট আবেদনটি করা হয়। এতে অধিকার রক্ষায় আইন প্রণয়নে পদক্ষেপ নেওয়ার নির্দেশনা চাওয়া হয়।আদালতে রিটের পক্ষে শুনানি করেন আইনজীবী মনজিল মোরসেদ। রাষ্ট্রপক্ষে ছিলেন ডেপুটি অ্যাটর্নি জেনারেল মোখলেছুর রহমান।রিটে বলা হয়, শ্রম আইনে ‘শ্রমিক’ এর সংজ্ঞায় বা অন্য কোনো আইনে গৃহকর্মীদের অন্তর্ভুক্ত না করায় তারা কোনো ক্ষেত্রেই শ্রম সম্পর্কে আপত্তি তুলতে পারেন না। এ কারণে তারা পেশাগত অধিকারের ক্ষেত্রে সাংবিধানিক ও আইনগত সুরক্ষা থেকে বঞ্চিত হন। অনেক ক্ষেত্রে ১৫ বা ১৬ ঘণ্টা কাজ করতে হয়। অনেকগুলো নীতিমালা থাকলেও এখন পর্যন্ত কোনো আইন প্রণয়ন না হওয়ায় তাঁদের বড় একটি অংশ আইনের অধিকার থেকে বঞ্চিত হচ্ছে।
