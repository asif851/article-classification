
ধর্মীয় অবমাননার কথিত অভিযোগে রংপুরে হিন্দু সম্প্রদায়ের ওপর হামলা ও বাড়ি পুড়িয়ে দেওয়ার ঘটনার পেছনে গভীর ষড়যন্ত্র রয়েছে বলে মনে করেন স্বরাষ্ট্রমন্ত্রী আসাদুজ্জামান খান কামাল। আজ বৃহস্পতিবার সচিবালয়ে বিজয় দিবস উদ্‌যাপন উপলক্ষে নিরাপত্তা নিয়ে আয়োজিত আন্তমন্ত্রণালয়ের সভা শেষে সাংবাদিকদের প্রশ্নের জবাবে তিনি এ কথা বলেন।মন্ত্রী বলেন, ‘প্রাথমিকভাবে মনে হচ্ছে, এটা একটা গভীর ষড়যন্ত্র। কিন্তু তদন্তের আগে আনুষ্ঠানিকভাবে কিছু বলছি না। আমরা টের পাচ্ছি—এটা ষড়যন্ত্র।’ওই ঘটনার পরিপ্রেক্ষিতে টিটু রায় নামের একজনকে গ্রেপ্তারের বিষয়ে মন্ত্রী বলেন, তাঁর মুঠোফোনটি সিআইডিতে যাচাই করা হচ্ছে। কারও যদি সম্পৃক্ততা থাকে, তাহলে আইন অনুযায়ী বিচার হবে। মন্ত্রী বলেন, ভিডিও ফুটেজ ও ছবি দেখে অনেককে চিহ্নিত করা হয়েছে। বেশ কয়েকজনকে গ্রেপ্তারও করা হয়েছে। চেষ্টা করা হচ্ছে নিরীহ ও নিরপরাধ মানুষদের যেন গ্রেপ্তার না করা হয়।
সামাজিক যোগাযোগমাধ্যম ফেসবুকে ধর্মীয় অবমাননাকর স্ট্যাটাস দেওয়ার অভিযোগে ১০ নভেম্বর রংপুরের গঙ্গাচড়া উপজেলার হরকলি ঠাকুরপাড়া গ্রামের হিন্দু সম্প্রদায়ের আটটি বাড়ি পুড়িয়ে দেয় বিক্ষোভকারীরা। পরিস্থিতি নিয়ন্ত্রণে আনতে কোতোয়ালি, গঙ্গাচড়া ও তারাগঞ্জ থানার পুলিশ গিয়ে শটগানের গুলি ও কাঁদানে গ্যাসের শেল ছোড়ে। এ সময় সংঘর্ষে গুলিবিদ্ধ হয়ে একজন নিহত হন। সাত পুলিশ সদস্যসহ ২৫ জন আহত হন।
