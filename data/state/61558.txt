
মন্ত্রী, প্রতিমন্ত্রী ও উপমন্ত্রীদের স্বেচ্ছাধীন মঞ্জুরি থেকে অনুদান দেওয়ার পরিমাণ বাড়ানো হয়েছে। এখন একজন মন্ত্রী স্বেচ্ছাধীন মঞ্জুরি থেকে কোনো একটি বিষয়ে ৫০ হাজার টাকা পর্যন্ত অনুদান দিতে পারবেন। এত দিন এই অনুদানের পরিমাণ ছিল ২৫ হাজার টাকা।
প্রতিমন্ত্রীদের এই ক্ষমতা ছয় হাজার টাকা থেকে বাড়িয়ে ৩৫ হাজার টাকা ও উপমন্ত্রীদের ২৫ হাজার টাকা করা হয়েছে। উপমন্ত্রীরাও এত দিন ছয় হাজার টাকা পর্যন্ত অনুদান দিতে পারতেন।মন্ত্রিপরিষদ বিভাগ আজ রোববার এ বিষয়ে আদেশ জারি করেছে। আগামী ১ জুলাই থেকে এ সিদ্ধান্ত কার্যকর হবে। এত দিন যে টাকা নির্ধারণ করা ছিল, তা বর্তমান সময়ের তুলনায় অনেক কম হওয়ায় এ সিদ্ধান্ত নেওয়া হয়েছে বলে মন্ত্রিপরিষদ বিভাগ সূত্র জানিয়েছে।
