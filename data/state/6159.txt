
প্রাথমিক শিক্ষা সমাপনী পরীক্ষায় প্রশ্নপত্র ফাঁসের অভিযোগে একটি মামলা করেছে প্রাথমিক ও গণশিক্ষা অধিদপ্তর। গতকাল বুধবার অধিদপ্তরের পরিচালক (প্রশাসন) মাহাবুব-উন নাহার মিরপুর থানায় তথ্যপ্রযুক্তি আইনে মামলাটি করেন।
প্রাথমিক ও গণশিক্ষা মন্ত্রণালয়ের অতিরিক্ত সচিব ও প্রশ্নপত্র ফাঁসের ঘটনায় গঠিত তদন্ত কমিটির প্রধান এস এম আশরাফুল ইসলাম প্রথম আলো ডটকমকে আজ বৃহস্পতিবার এ তথ্য জানান।
২০ নভেম্বর থেকে প্রাথমিক শিক্ষা সমাপনী পরীক্ষা শুরু হয়েছে। শুরুর দিন থেকে ঢাকাসহ বিভিন্ন এলাকায় প্রশ্নপত্র ফাঁস হয়েছে বলে অভিযোগ করেন অভিভাবকেরা। এ ঘটনায় প্রাথমিক ও গণশিক্ষা মন্ত্রণালয়ের অতিরিক্ত সচিব এস এম আশরাফুল ইসলামকে প্রধান করে তিন সদস্যের একটি তদন্ত কমিটি গঠন করা হয়। কমিটিকে ১৫ কর্মদিবসের মধ্যে প্রতিবেদন দিতে বলা হয়েছে। ইতিমধ্যে কমিটি কাজ শুরু করেছে।
