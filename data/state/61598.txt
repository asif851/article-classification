
ভারতের পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের আপত্তির কারণে তিস্তা চুক্তি হয়নি বলে মন্তব্য করেছেন প্রধানমন্ত্রী শেখ হাসিনা। আজ রোববার সচিবালয়ে পানিসম্পদ মন্ত্রণালয়ের ঊর্ধ্বতন কর্মকর্তাদের সঙ্গে বৈঠককালে প্রধানমন্ত্রী এ কথা বলেন।  তিস্তা চুক্তি না হওয়ার জন্য প্রধানমন্ত্রী শেখ হাসিনা প্রথমবারের মতো পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের বিরুদ্ধে অভিযোগ আনলেন। প্রধানমন্ত্রী বলেন, তিস্তা নদীর পানিবণ্টন চুক্তির সবকিছু চূড়ান্ত ছিল। কিন্তু মমতা বন্দ্যোপাধ্যায়ের আপত্তির কারণে সেটি স্বাক্ষরিত হয়নি। তবে ভারতের কেন্দ্রীয় সরকার চুক্তিটি স্বাক্ষর করতে খুবই আন্তরিক ছিল।
২০১১ সালে ভারতের প্রধানমন্ত্রী মনমোহন সিংয়ের বাংলাদেশ সফরের সময় তিস্তা পানিবণ্টন চুক্তি স্বাক্ষরের কথা ছিল। কিন্তু শেষ মুহূর্তে পশ্চিমবঙ্গের মুখ্যমন্ত্রী মমতা ভারতের প্রধানমন্ত্রীর সফরসঙ্গী হতে আপত্তি জানান এবং তিস্তা চুক্তি স্বাক্ষরের ব্যাপারে আপত্তি তোলেন।
প্রধানমন্ত্রী আজ জানান, ভারতের সঙ্গে তিস্তার পানিবণ্টন চুক্তির বিষয়ে সরকার চেষ্টা অব্যাহত রেখেছে। আলোচনার মাধ্যমে দ্রুত এই সমস্যার সমাধানের ব্যাপারে তিনি আশাবাদী। টিপাইমুখ বাঁধ প্রকল্পের বিষয়ে প্রধানমন্ত্রী বলেন, এ বিষয়ে পদক্ষেপ নেওয়ার আগে বাংলাদেশের সঙ্গে আলোচনা করবে ভারত। ইউএনবি।
