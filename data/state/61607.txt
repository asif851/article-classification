
পৌরসভা নির্বাচন প্রত্যাখ্যান এবং নির্বাচন কমিশনের (ইসি) পদত্যাগের দাবি জানাতে পারে বিএনপি। আগামীকাল বৃহস্পতিবার সকাল ১১টায় সংবাদ সম্মেলন করে এ দাবি জানাবে দলটি। আজ বুধবার রাতে দলের জ্যেষ্ঠ নেতাদের সঙ্গে বিএনপির চেয়ারপারসন খালেদা জিয়ার এক বৈঠকে এ সিদ্ধান্ত হয়েছে। বৈঠকের একটি সংশ্লিষ্ট একাধিক সূত্র প্রথম আলোকে এ তথ্য জানিয়েছে। গুলশানে বিএনপি চেয়ারপারসনের রাজনৈতিক কার্যালয়ে এ বৈঠক হয়। খালেদা জিয়া বৈঠকে সভাপতিত্ব করেন। সূত্র জানায়, বৈঠকে আজ অনুষ্ঠিত পৌরসভা নির্বাচনকে চরম ‘দখলদারি’ ও ‘কারচুপির’ বলে উল্লেখ করা হয়। এ সময় নেতারা সরকার, প্রশাসন, আইনশৃঙ্খলা রক্ষাকারী বাহিনী ও নির্বাচন কমিশনের ভূমিকার কঠোর সমালোচনা করেন। নেতারা বলেন, এ সরকার ও ইসির অধীনে কোনো পর্যায়ের নির্বাচনই সুষ্ঠু হবে না। জানতে চাইলে স্থায়ী কমিটির সদস্য মাহবুবুর রহমান প্রথম আলো বলেন, ‘এ ধরনের পরিস্থিতি সৃষ্টি করা হবে তা আমরা আগেই জানতাম। এ নির্বাচন প্রত্যাখ্যান করা হবে, কিছু কর্মসূচি দেওয়া হবে।’ বৈঠকে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর, স্থায়ী কমিটির সদস্য মওদুদ আহমদ, আ স ম হান্নান শাহ, আবদুল মঈন খান ও গয়েশ্বর চন্দ্র রায়, ভাইস-চেয়ারম্যান শাহ মোয়াজ্জেম হোসেন, আবদুল্লাহ আল নোমান, হাফিজ উদ্দিন আহমেদ, আলতাফ হোসেন চৌধুরী ও চৌধুরী কামাল ইবনে ইউসুফ, চেয়ারপারসনের উপদেষ্টা আমির খসরু মাহমুদ চৌধুরী, খন্দকার মাহবুব হোসেন, সাবিহ উদ্দিন আহমেদ, আবদুল হালিম, জয়নাল আবেদীন, আবদুল কাইয়ুম, এ জেড এম জাহিদ হোসেন, যুগ্ম মহাসচিব মো. শাহজাহান, কেন্দ্রীয় নেতা মোয়াজ্জেম হোসেন আলাল প্রমুখ।
