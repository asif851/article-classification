
নওগাঁর মান্দা উপজেলায় ট্রাক উল্টে সড়কের পাশে বন্যার পানিতে পড়ে ছয়জন নিহত হয়েছেন। আহত দুজন। আজ শনিবার সকাল নয়টার দিকে নওগাঁ-রাজশাহী আঞ্চলিক মহাসড়কে মান্দা উপজেলার হাজিগোবিন্দপুর এলাকায় এ দুর্ঘটনা ঘটে।
নিহত ব্যক্তিরা হলেন রাজশাহীর বাঘমারা উপজেলার মারিয়া গ্রামের নজরুল ইসলামের ছেলে আশরাফুল আলী (৩৫), একই গ্রামের ছয়ের উদ্দিনের ছেলে আবদুল মান্নান (৪৫), হরিপুর গ্রামের লাল মাহমুদের ছেলে সাহেব আলী (৪৫), নওগাঁ সদর উপজেলার পাইকপাড়া গ্রামের দেলোয়ার হোসেন (৫০), বদলগাছী উপজেলার বালুভরা গ্রামের দীপেন চন্দ্র (৪৬) ও জয়পুরহাট সদর উপজেলার জামালপুর গ্রামের আমিনুর রহমান (৫০)। আহত ব্যক্তিরা হলেন বাঘমারা উপজেলার হরিপুর গ্রামের আইয়ুব আলী (৫৫) ও নওগাঁ সদর উপজেলার কীর্তিপুর গ্রামের সুশান্ত কুমার (৩৫)।
প্রত্যক্ষদর্শী ও পুলিশ সূত্রে জানা গেছে, সকালে জয়পুরহাট থেকে বাঁশভর্তি একটি ট্রাক রাজশাহীর বাঘমারায় যাচ্ছিল। সকাল নয়টার দিকে নওগাঁ-রাজশাহী আঞ্চলিক মহাসড়কে মান্দা উপজেলার হাজিগোবিন্দপুর এলাকায় সিএনজিচালিত একটি অটোরিকশাকে পাশ কাটাতে গিয়ে ট্রাকটি নিয়ন্ত্রণ হারিয়ে সড়কের পাশে বন্যার পানিতে পড়ে যায়। স্থানীয় লোকজনের সহযোগিতায় পুলিশ ও ফায়ার সার্ভিসের কর্মীরা ছয়জনের লাশ উদ্ধার করেন।
ঘটনার সত্যতা নিশ্চিত করে মান্দা থানার ভারপ্রাপ্ত কর্মকর্তা (ওসি) আনিছুর রহমান বলেন, লাশ উদ্ধার করে থানায় নিয়ে আসা হয়েছে।
