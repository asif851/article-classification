
নেত্রকোনায় এইচএসসি পরীক্ষাকেন্দ্রে দুজন শিক্ষার্থীর জন্য দায়িত্বপালন করেছেন ১৬ জন। আজ রোববার সকালে শহরের সাতপাই এলাকায় নেত্রকোনা সরকারি কলেজ কেন্দ্রে গিয়ে এমন দৃশ্য দেখা যায়।
ওই কেন্দ্রে ইসলাম শিক্ষা বিষয়ের প্রথমপত্রের পরীক্ষা দিচ্ছিলেন মো. আল আমীন ও সৌরভ হাসান নামের দুই শিক্ষার্থী। তাঁরা সদর উপজেলার হেনা ইসলাম কলেজের মানবিক শাখা থেকে পরীক্ষা দিচ্ছে।
কেন্দ্র সূত্র বলছে, দুই পরীক্ষার্থীর জন্য কেন্দ্রে দায়িত্বপালন করেছেন, একজন হলসুপার, একজন নির্বাহী হাকিম, কেন্দ্রের ভারপ্রাপ্ত কর্মকর্তা (পদাধিকার বলে অধ্যক্ষ), পরীক্ষা পরিচালনা কমিটির চারজন সদস্য, দুজন কক্ষ পর্যবেক্ষক (পরিদর্শক), একজন চিকিৎসক, একজন শিক্ষক, দুজন অফিস সহকারী, দুজন পুলিশ ও একজন কর্মচারী। এ ছাড়া অন্যান্য দিনের মতো পরীক্ষা চলাকালে কেন্দ্রের আশপাশে ১৪৪ ধারা জারি করা হয়।
দুপুর সাড়ে ১২টার দিকে পরীক্ষাকেন্দ্রে গিয়ে দেখা গেছে, কলেজের বাংলা ভাষা ও সাহিত্য বিভাগের ১০৩ নম্বর কক্ষে ওই দুই ছাত্র পরীক্ষা দিচ্ছে। বড় কক্ষটির সব বেঞ্চ ফাঁকা। বেলা একটার পর পরীক্ষা শেষে আল আমীন ও সৌরভ প্রথম আলোকে বলেন, গত পরীক্ষাগুলোতে সবাই মিলে একসঙ্গে অংশগ্রহণ করে যে আনন্দ পাওয়া গেছে, আজ তারা সে আনন্দ পায়নি।  কেন্দ্রের ভারপ্রাপ্ত কর্মকর্তা সরকারি কলেজের অধ্যক্ষ মো. আবুল কালাম আজাদ বলেন, ‘পরীক্ষার্থী দুজন হলেও আয়োজন রয়েছে পুরোপুরি। দায়িত্বে কোনো কমতি নেই। যাঁর যাঁর দায়িত্ব, সবাইকে তা পালন করতে হয়েছে।’
