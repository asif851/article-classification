
রাজধানীর পল্লবীতে অজ্ঞান পার্টির খপ্পরে পড়ে এক ব্যবসায়ী এক লাখ ৮০ হাজার টাকা খুইয়েছেন। আজ মঙ্গলবার দুপুর একটার দিকে এ ঘটনা ঘটে।
ব্যবসায়ীর নাম মোহাম্মদ আবুল কালাম আজাদ (৫৬)। মিরপুর ১০ এলাকায় থাকেন তিনি। আবুল কালাম আজাদের স্ত্রী শিরিন আক্তার জানান, রাজধানীর মিরপুর ১১ এলাকার ট্রাস্ট ব্যাংক থেকে এক লাখ ৮০ হাজার টাকা উত্তোলন করেন তাঁর স্বামী। অজ্ঞাত পথচারীর কাছ থেকে মুঠোফোনে জেনেছেন, টাকা নিয়ে ব্যাংকের সামনে আসামাত্রই তিনি অচেতন হয়ে পড়েন। পকেট হাতড়ে ওই পথচারী ফোন নম্বর পান। পরে ঘটনাস্থলে এসে স্বামীকে উদ্ধার করে ঢাকা মেডিকেল কলেজ হাসপাতালে নিয়ে আসেন। তাঁর ধারণা অজ্ঞান পার্টি তাকে অচেতন করে সব টাকা লুটে নিয়েছে।
হাসপাতাল পুলিশ ফাঁড়ির পরিদর্শক মোজাম্মেল হক ঘটনাটি নিশ্চিত করেছেন।
শিরিন আক্তার জানান, স্বামী ব্যবসায়ী হওয়ায় তাঁর পকেটে সব সময় কিছু টাকা থাকত। আজ বাড়তি টাকাটা তোলার কথা বাড়িতে বলে গিয়েছিলেন। এ ছাড়াও তাঁর কাছে মোবাইল, মানিব্যাগ ছিল। সবকিছুই খোয়া গেছে।
