
কুষ্টিয়ায় অবৈধ স্থাপনা নির্মাণে বাধা দেওয়ায় সড়ক ও জনপথের (সওজ) নির্বাহী প্রকৌশলীসহ কয়েকজন কর্মকর্তা-কর্মচারীকে মারধর করার অভিযোগ উঠেছে স্থানীয় এক আওয়ামী লীগ নেতার বিরুদ্ধে। আজ শনিবার দুপুরে শহরের মজমপুর এলাকায় বঙ্গবন্ধু শেখ মুজিবুর রহমানের মুর‍্যালের পাশে এ ঘটনা ঘটে।
সওজের কর্মকর্তাদের অভিযোগ, নির্বাহী প্রকৌশলী জিয়াউল হায়দারসহ কয়েকজন কর্মকর্তা-কর্মচারীকে মারধর করেছেন কুষ্টিয়া শহর আওয়ামী লীগের সহসভাপতি আলতাফ হোসেন মালিথা ও তাঁর অনুসারীরা।
হামলার শিকার মোহাম্মদ জিয়াউল হায়দার বলেন, ‘সওজ ও বিটিসিএল অফিসের জায়গা দখল করে অবৈধভাবে দোকান-ঘর নির্মাণের খবর পেয়ে কাজ বন্ধ রাখার নির্দেশ দেওয়া হয়। আলতাফের কাছে বৈধ কাগজপত্র দেখতে চাওয়া হয়েছিল। এ সময় আলতাফের লোকজন সওজের লোকজনসহ আমাকে মারধর করেন।’ তিনি জানান, আগামীকাল রোববার প্রশাসনের সহায়তায় ঘটনাস্থলে উচ্ছেদ অভিযান চালানো হবে।
এই অভিযোগের ব্যাপারে যোগাযোগ করা হলে আলতাফ হোসেন মালিথা মুঠোফোনে বলেন, ‘আমি আমার নিজের জায়গায়, নিজের সম্পত্তিতে দোকানঘর নির্মাণ করছি। এ ব্যাপারে আদালতের রায়ও আমার পক্ষে আছে।’ মারধরের প্রসঙ্গে বলেন, ‘ধাক্কাধাক্কি হয়েছে। এর বেশি কিছু না।’
সওজ সূত্রে জানা গেছে, মারধরের বিষয়টি জেলা প্রশাসক ও পুলিশের শীর্ষ কর্মকর্তাদের জানিয়েছেন নির্বাহী প্রকৌশলী।
প্রত্যক্ষদর্শী কয়েকজনের ভাষ্য, কয়েক দিন ধরেই মজমপুর এলাকায় আলতাফ ও তাঁর লোকজন শ্রমিকদের দিয়ে কয়েকটি দোকান ঘর নির্মাণ করছিলেন। আজ সরকারি অফিসের কয়েকজন কর্মকর্তা ঘটনাস্থলে গিয়ে কাজ বন্ধ রাখার নির্দেশ দেন। এ সময় আলতাফসহ তাঁর লোকজন কয়েকজনকে মারধর করেন।
কুষ্টিয়ার পুলিশ সুপার প্রলয় চিসিম বলেন, ‘নির্বাহী প্রকৌশলী ঘটনাস্থলে গিয়েছিলেন। কিন্তু মারধর হয়েছে কি না, তা জানা নেই।’
