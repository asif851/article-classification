

আগামীতে রংপুরের মতো নিরপেক্ষ, স্বাধীন ও কর্তৃত্বপূর্ণ নির্বাচন হবে। সরকার কোনো হস্তক্ষেপ করবে না। রংপুরে সরকার হেরেছে, ফলাফল মেনে নিয়েছে। বিএনপি মহাসচিব মির্জা ফখরুল ইসলাম আলমগীরের উদ্দেশে এ মন্তব্য করেছেন সড়ক পরিবহন ও সেতুমন্ত্রী ওবায়দুল কাদের। 
আজ মঙ্গলবার দুপুরে সদর উপজেলার বিলুপ্ত ছিটমহল গারাতির মফিজার রহমান ডিগ্রি কলেজ মাঠে কম্বল বিতরণ অনুষ্ঠানে মন্ত্রী এ কথা বলেন। আওয়ামী লীগের কেন্দ্রীয় ত্রাণ ও সমাজকল্যাণ উপকমিটির উদ্যোগে এই অনুষ্ঠানের আয়োজন করা হয়। সেতুমন্ত্রী বলেন, মির্জা ফখরুলের আশঙ্কার কোনো কারণ নেই। আগামীতে রংপুরের মতো নির্বাচন হবে। এ নির্বাচন নিয়ে কেউ একটি অভিযোগ করতে পারেনি। সারা দেশে নৌকার জোয়ার শুরু হয়েছে। ফখরুল সাহেব ‘হেরে যাওয়ার ভয়ে’ আছেন।ওবায়দুল কাদের বলেন, ‘আমরা শহরে কম্বল বিতরণ করে চলে যেতে পারতাম। নেত্রীর নির্দেশে গ্রামে এসেছি। আওয়ামী লীগ মানুষের কষ্ট নিয়ে রাজনীতি করে না। মানুষের কষ্ট নিয়ে রাজনীতি করতে আমরা বিব্রতবোধ করি। বিএনপি মানুষের কষ্ট নিয়ে রাজনীতি করে। লোক দেখানোর জন্য আসবে। ফটোসেশন করে চলে যাবে। কথা দিয়ে ভোট হয় না। আওয়ামী লীগ কাজ দেখিয়ে ভোট আদায় করবে। আওয়ামী লীগ কথার রাজনীতিতে বিশ্বাস করে না। বিএনপি কথার মালায় বিশ্বাসী।’ মন্ত্রী বলেন, যত দিন কষ্ট থাকবে, শেখ হাসিনার সাহায্য তত দিন অব্যাহত থাকবে। বেসরকারি শিক্ষকদের এমপিওভুক্ত করার বিষয়ে বলেন, শেখ হাসিনা শিক্ষকদের দাবির প্রতি সহানুভূতিশীল। আগামী বাজেটে বরাদ্দ রাখা হবে। পর্যায়ক্রমে সব শিক্ষককে এমপিওভুক্তের আওতায় আনা হবে। শহীদ মিনার বা প্রেসক্লাবের সামনে আন্দোলন করতে হবে না। কম্বল বিতরণ অনুষ্ঠানে আওয়ামী লীগের যুগ্ম সম্পাদক ও সাংসদ জাহাঙ্গীর কবীর নানক, সাংগঠনিক সম্পাদক ও সাংসদ খালিদ মাহমুদ চৌধুরী, সাংগঠনিক সম্পাদক ও সাংসদ বিএম মোজাম্মেল হক, পঞ্চগড়-১ আসনের সাংসদ নাজমুল হক প্রধান, পঞ্চগড়-২ আসনের সাংসদ মো. নুরুল ইসলাম, সংরক্ষিত নারী আসনের সাংসদ সেলিনা জাহান, আওয়ামী লীগের ত্রাণ ও সমাজকল্যাণ সম্পাদক সুজিত রায় নন্দী, জেলা আওয়ামী লীগের সাধারণ সম্পাদক আনোয়ার সাদাত, জেলা ছাত্রলীগের সভাপতি আকতারুজ্জামান প্রমুখ উপস্থিত ছিলেন।
পরে মন্ত্রী বোদা পাইলট স্কুল অ্যান্ড কলেজ মাঠে আয়োজিত অনুষ্ঠানে কম্বল বিতরণ করেন এবং জনসভায় বক্তব্য দেন।
