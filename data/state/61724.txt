
প্রস্তাবিত কুমিল্লা বিভাগের নাম ময়নামতি বিভাগ হবে বলে জানিয়েছেন পরিকল্পনামন্ত্রী আ হ ম মুস্তাফা কামাল। আজ মঙ্গলবার পরিকল্পনা কমিশনের এনইসি সম্মেলনকক্ষে অনুষ্ঠিত একনেক সভা শেষে প্রধানমন্ত্রীকে উদ্ধৃতি করে পরিকল্পনামন্ত্রী সাংবাদিকদের এ তথ্য জানান।২০১৫ সালের ১২ জানুয়ারি মন্ত্রিসভার বৈঠকে ময়মনসিংহকে অষ্টম প্রশাসনিক বিভাগ ঘোষণার সিদ্ধান্ত হয়। এরপরই উঠে আসে কুমিল্লাকে বিভাগ করার বিষয়টি। ওই বছরের ২৬ জানুয়ারি চট্টগ্রাম বিভাগকে ভেঙে কুমিল্লা ও নোয়াখালী অঞ্চল নিয়ে পৃথক বিভাগ করা যায় কি না, এ নিয়ে প্রধানমন্ত্রী শেখ হাসিনা পরীক্ষা-নিরীক্ষা করতে মন্ত্রিসভার নিয়মিত বৈঠকে নির্দেশনা দেন।আজকের একনেক সভায় মোট ৩৬৮৪ কোটি ৫০ লাখ টাকার ১১টি প্রকল্পের অনুমোদন দেওয়া হয়েছে। এই অর্থের মধ্যে দেশজ উৎস থেকে ২ হাজার ৬৪২ কোটি টাকা দেওয়া হবে। প্রকল্প সাহায্য পাওয়া যাবে ৯৫৪ কোটি টাকা। বাকি অর্থ প্রকল্প বাস্তবায়নকারী সংস্থাগুলো দেবে।অনুমোদিত প্রকল্পগুলোর মধ্যে অন্যতম হলো উপজেলা পর্যায়ে নারীদের জন্য আয়বর্ধক প্রশিক্ষণ প্রকল্প। এ প্রকল্পে ব্যয় হবে ২৫০ কোটি টাকা। প্রকল্পের আওতায় আগামী তিন বছরে ২ লাখ ১৭ হাজারের বেশি নারীকে বিভিন্ন বিষয়ে প্রশিক্ষণ দিয়ে দক্ষ করা গড়ে তোলা হবে।
অন্য গুরুত্বপূর্ণ প্রকল্প হলো ৯৯০ কোটি টাকার বাংলাদেশ আঞ্চলিক আবহাওয়া ও জলবায়ু সেবা প্রকল্প।
সভাশেষে প্রধানমন্ত্রীকে উদ্ধৃতি দিয়ে পরিকল্পনামন্ত্রী জানান, সময়মতো পদ্মাসেতুর নির্মাণ শুরু হলে এত দিনে কাজ সম্পন্ন হয়ে যেত। মিথ্যা অভিযোগের কারণে সময়মতো নির্মাণকাজ শেষ করা যায়নি। পদ্মা সেতু হলে জিডিপি প্রবৃদ্ধিও বাড়ত।
