
কুষ্টিয়ার ভেড়ামারা উপজেলার মোকারিমপুর ইউনিয়নের রামকৃষ্ণপুর গ্রামে বিদ্যুৎ প্রকল্প মাঠে আয়োজিত এক অনুষ্ঠানে আজ শনিবার সকালে ভারত থেকে আমদানি করা বিদ্যুৎ জাতীয় গ্রিডে সঞ্চালন ও বাগেরহাটের রামপালে কয়লাভিত্তিক তাপবিদ্যুৎকেন্দ্রের ভিত্তিপ্রস্তরের আনুষ্ঠানিক উদ্বোধন ঘোষণা করা হয়েছে।বাংলাদেশের প্রধানমন্ত্রী শেখ হাসিনা ও ভারতের প্রধানমন্ত্রী মনমোহন সিং ভিডিও সম্মেলনের মাধ্যমে যৌথভাবে এ দুই প্রকল্পের উদ্বোধন ঘোষণা করেন।আজ বেলা ১১টা ৩১ মিনিটে প্রধানমন্ত্রী শেখ হাসিনা ও ভারতের প্রধানমন্ত্রী মনমোহন সিংয়ের ভিডিও সম্মেলন শুরু হয়। প্রথমে চার মিনিট শুভেচ্ছা বক্তব্য দেন শেখ হাসিনা। ১১টা ৩৫ মিনিটে বক্তব্য দেন মনমোহন সিং। এরপর ১১টা ৪২ মিনিটে ডিজিটাল সুইচে চাপ দিয়ে আমদানি করা বিদ্যুৎ সঞ্চালন উদ্বোধন করেন প্রধানমন্ত্রী শেখ হাসিনা। একই সঙ্গে ভেড়ামারা ৩৬০ মেগাওয়াট কম্বাইন্ড সাইকেল বিদ্যুৎকেন্দ্র ও বাগেরহাটের রামপালে এক হাজার ৩২০ মেগাওয়াট কয়লাভিত্তিক বিদ্যুৎকেন্দ্রের ভিত্তিপ্রস্তর স্থাপনের উদ্বোধন করেন তিনি। এ সময় উপস্থিত সবাই করতালি দিয়ে স্বাগত জানান।উদ্বোধন শেষে প্রধানমন্ত্রী শেখ হাসিনা বলেন, ‘আমরা নির্বাচনী ইশতেহারে বিদ্যুৎ সমস্যার সমাধানে প্রতিশ্রুতি দিয়েছিলাম। আমাদের দায়িত্বের শেষ প্রান্তে এসে তা অক্ষরে অক্ষরে পালন করেছি।’
রামপাল বিদ্যুৎকেন্দ্র নিয়ে কেউ কেউ পানি ঘোলা করার চেষ্টা করছে, এমন অভিযোগ করে প্রধানমন্ত্রী বলেন, ‘আমি দেশবাসীকে স্পষ্টভাবে জানাতে চাই, পরিবেশের ক্ষতি করে এমন কোনো প্রকল্পের অনুমোদন দিই না বা ভবিষ্যতে দেব না। সব ধরনের পরিবেশগত প্রভাব বিবেচনায় নিয়েই রামপাল বিদ্যুৎকেন্দ্রের অনুমোদন দেয়া হয়েছে।’প্রধানমন্ত্রী বলেন, ‘আজ অনেকেই পরিবেশবাদী সেজেছেন। কিন্তু আমার সরকারই সুন্দরবন রক্ষায় ও একে ঐতিহ্যিক স্থান হিসেবে অন্তর্ভুক্ত করার উদ্যোগ গ্রহণ করে।’রামপাল বিদ্যুৎকেন্দ্র প্রসঙ্গে প্রধানমন্ত্রী আরও বলেন, রামপাল বিদ্যুৎকেন্দ্র যাতে পরিবেশের ক্ষতি না করে, সে জন্য সর্বোচ্চ ব্যবস্থা নেওয়া হয়েছে। বায়ু ও পানিদূষণ রোধে উন্নত মানের কয়লা ব্যবহার করা হবে।এর আগে বেলা ১০টা ৫৫ মিনিটে হেলিকপ্টারে করে ভেড়ামারা বিদ্যুৎ প্রকল্প মাঠে আসেন প্রধানমন্ত্রী। আজ বেলা তিনটায় কুষ্টিয়া সরকারি কলেজ মাঠে জেলা আওয়ামী লীগ আয়োজিত জনসভায় প্রধান অতিথির ভাষণ দেবেন প্রধানমন্ত্রী শেখ হাসিনা।

