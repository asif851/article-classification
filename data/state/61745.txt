
বিএনপির যুগ্ম মহাসচিব সালাহ উদ্দিন আহমেদ বলেছেন, ‘গ্রেপ্তারি পরোয়ানা গণ–আন্দোলনকে বন্দী করতে পারে না বরং অবৈধ সরকারের দেউলিয়াত্বই প্রমাণ করে।’আজ বুধবার বিকেলে এক বিবৃতিতে সালাহ উদ্দিন এসব কথা বলেন।বিএনপির যুগ্ম মহাসচিব আরও বলেন, ‘তৃণমূলের অংশগ্রহণে জনগণের স্বতঃস্ফূর্ত আন্দোলনকে গ্রেপ্তারি পরোয়ানা জারি করে স্তব্ধ করার উদ্ভট পরিকল্পনা শাসক শ্রেণির চিন্তার দৈন্য ছাড়া আর কিছুই নয়। দেশনেত্রী বেগম খালেদা জিয়া দেশ ও জাতির কল্যাণে গণমানুষের মুক্তির লক্ষ্যে যেকোনো ত্যাগ স্বীকার করতে প্রস্তুত রয়েছেন।’সালাহ উদ্দিন অভিযোগ করে বলেন, ‌গতরাতে ফেনীর ফতেহপুরে জেলা ছাত্রদলের নেতা আরিফুর রহমানকে গ্রেপ্তার করতে গিয়ে তাঁকে না পেয়ে তাঁর বৃদ্ধ পিতা মফিজুর রহমানকে নিজ বাড়িতেই নৃশংসভাবে পিটিয়ে হত্যা করে।’ সময়ের পটপরিবর্তনে উপযুক্ত আদালতে এ জাতীয় সব হত্যাকাণ্ডের বিচার করা হবে বলে হুমকি দেন বিএনপির যুগ্ম মহাসচিব।সরকার হত্যা নির্যাতনের মাধ্যমে জনগণকে আতঙ্কিত করে রাষ্ট্রক্ষমতা দীর্ঘায়িত করতে চায় বলে মন্তব্য করেন সালাহ উদ্দিন। ‌‌‌‌বিরোধী দলের নেতা-কর্মীসহ নির্বিচারে মানুষ হত্যা, গুম, অপহরণ, গণগ্রেপ্তার করে মূলত সরকার নিজের নিরাপদ অবতরণের পথকেই ক্রমশ সংকুচিত করে যাচ্ছে।
