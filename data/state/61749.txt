
বাংলাদেশ ক্লিনিক অ্যান্ড ডায়াগনস্টিক ওনার্স অ্যাসোসিয়েশনের রাজশাহী জেলা শাখার ডাকা ধর্মঘট আজ বুধবার বিকেল চারটায় প্রত্যাহার করে নেওয়া হয়েছে। রাজশাহীতে ভ্রাম্যমাণ আদালতের জরিমানার প্রতিবাদে তারা এ ধর্মঘট ডেকেছিল।
সংগঠনের সহসভাপতি ডা. ফয়সাল কবীর চৌধুরী প্রথম আলোকে বিষয়টি নিশ্চিত করেছেন। তিনি বলেন, রাজশাহীর জেলা প্রশাসক, বিভাগীয় পরিচালক, স্বাস্থ্য এবং রাজশাহীর সিভিল সার্জনের সম্মানে তারা এ ধর্মঘট প্রত্যাহার করে নিয়েছেন। তিনি বলেন, তাদের আটক দুই কর্মচারীকে ছাড়িয়ে নেওয়ার প্রক্রিয়া চলছে। স্বাস্থ্য অধিদপ্তর ও র‌্যাব সদর দপ্তরের যৌথ উদ্যোগে দেশব্যাপী অভিযানের অংশ হিসেবে রাজশাহীতে গতকাল মঙ্গলবার ভ্রাম্যমাণ আদালত অভিযান চালান। এতে তিনটি হাসপাতালকে সোয়া ৮ লাখ টাকা জরিমানা করে। জরিমানা পরিশোধ না করায় দুটি হাসপাতালের ব্যবস্থাপককে আটক করা হয়। এর প্রতিবাদে গতকাল বিকেল তিনটা থেকে রাজশাহীর সব বেসরকারি হাসপাতাল ও ক্লিনিকে অনির্দিষ্টকালের জন্য ধর্মঘট ডাকা হয়। এতে রোগীরা চরম দুর্ভোগে পড়েন। ভ্রাম্যমান আদালত পরিচালনা করেন র‌্যাবের নির্বাহী ম্যাজিস্ট্রেট ও আইন কর্মকর্তা সারওয়ার আলম। তাঁর সঙ্গে ছিলেন রাজশাহীর সিভিল সার্জনের প্রতিনিধি স্বাস্থ্য কর্মকর্তা ফরিদ হোসেন ও র‌্যাবের স্থানীয় সদস্যরা।
অভিযান চলাকালে তিনটি বেসরকারি হাসপাতাল থেকে বাংলাদেশ ও ভারতের সরকারি হাসপাতালের চিকিৎসা সরঞ্জাম (সার্জিক্যাল আইটেম) উদ্ধার করা হয়। এর মধ্যে বাংলাদেশের সরঞ্জামগুলো সবই মেয়াদোত্তীর্ণ। এ ছাড়া রোগ নির্ণয় কেন্দ্রের চিকিৎসকদের স্বাক্ষরিত ফাঁকা প্যাড পাওয়া যায়। সেই সঙ্গে অস্ত্রোপচার কক্ষ নোংরা পাওয়া যায়। এসব কারণে তিনটি হাসপাতালকে সোয়া ৮ লাখ টাকা জরিমানা করা হয়।
