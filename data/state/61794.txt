
জিয়াউর রহমান নিহত হওয়ার ঘটনার সঙ্গে প্রধানমন্ত্রী শেখ হাসিনার দেশে ফেরার যোগসূত্র থাকতে পারে বলে আজ মঙ্গলবার মন্তব্য করেছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। এই মন্তব্যের জবাব দিতে আগামীকাল বুধবার বেলা ১১টায় ধানমন্ডিতে আওয়ামী লীগ সভানেত্রীর রাজনৈতিক কার্যালয়ে সংবাদ সম্মেলন করবেন দলটির যুগ্ম সাধারণ সম্পাদক  মাহবুব উল আলম হানিফ।আওয়ামী লীগের উপদপ্তর সম্পাদক মৃণাল কান্তি দাস প্রথম আলোকে বলেন, ‘নেত্রীর (শেখ হাসিনা) দেশে ফেরা নিয়ে মির্জা ফখরুলের মন্তব্যের দলীয় অবস্থান তুলে ধরবেন হানিফ সাহেব।’ বিএনপির নয়াপল্টনের কেন্দ্রীয় কার্যালয়ে আয়োজিত সংবাদ সম্মেলনে সাংবাদিকদের এক প্রশ্নের জবাবে মির্জা ফখরুল বলেন, ‘৭৫-এর পরে প্রধানমন্ত্রী শেখ হাসিনা দেশে ফিরেছেন ১৭ মে। জিয়াউর রহমান শহীদ হয়েছেন ৩০ মে। এ দুটি ঘটনার মধ্যে কোনো সম্পর্ক আছে কি না, তা নিয়ে জনগণের মনে প্রশ্ন আছে।’
