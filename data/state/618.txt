
প্রধানমন্ত্রী ও সংসদ নেতা শেখ হাসিনা বলেছেন, আগ থেকে অবস্থান করা রোহিঙ্গা এবং স্থানীয় অপরাধী চক্রের সহায়তায় অপরাধমনস্ক কিছুসংখ্যক রোহিঙ্গা বিভিন্ন ধরনের অপরাধে লিপ্ত হওয়ার চেষ্টা চালাচ্ছে। তবে তা প্রতিরোধে আইনশৃঙ্খলা বাহিনীর সার্বক্ষণিক নজরদারি অব্যাহত রয়েছে। বর্তমানে অবস্থা সম্পূর্ণ নিয়ন্ত্রণে আছে।
আজ বুধবার জাতীয় সংসদের প্রশ্নোত্তরে মৌলভীবাজার-২ আসনের সাংসদ আবদুল মতিনের প্রশ্নের জবাবে প্রধানমন্ত্রী এ কথা বলেন। স্পিকার শিরীন শারমিন চৌধুরীর সভাপতিত্বে বুধবার প্রশ্নোত্তরের প্রথম আধা ঘণ্টা প্রধানমন্ত্রীর জন্য নির্ধারিত ছিল।
প্রধানমন্ত্রী বলেন, মিয়ানমার থেকে আসা বাস্তুচ্যুত রোহিঙ্গারা যাতে কোনো ধরনের অস্ত্র সঙ্গে আনতে না পারে, সে জন্য তল্লাশি কার্যক্রম অব্যাহত রয়েছে। তিনি বলেন, এ পর্যন্ত ১১টি অস্ত্র মামলায় ২৯ জন রোহিঙ্গাকে গ্রেপ্তার করে বিচারে সোপর্দ করা হয়েছে। এ ছাড়া হত্যা, মাদকসংক্রান্ত অপরাধে জড়িত ব্যক্তিদের গ্রেপ্তার ও মামলা করা হয়েছে। বর্তমানে অবস্থা সম্পূর্ণ নিয়ন্ত্রণে আছে।
