
‘রুখো জঙ্গিবাদ, রুখো মৌলবাদ’ স্লোগানে নওগাঁয় গতকাল বৃহস্পতিবার শুরু হলো ফারাজ আইয়াজ হোসেন স্মৃতি গাদন (বদন) প্রতিযোগিতা।
২০১৬ সালের ১ জুলাই গুলশানের হোলি আর্টিজান বেকারিতে জঙ্গি হামলায় নিহত ফারাজ আইয়াজ হোসেনসহ অন্য শহীদদের স্মরণে নওগাঁর স্থানীয় সামাজিক-সাংস্কৃতিক সংগঠন একুশে পরিষদ তিন দিনব্যাপী এ প্রতিযোগিতার আয়োজন করেছে।
গতকাল বিকেল তিনটায় নওগাঁ সদর উপজেলার লাখাইজানি গ্রামের খেলার মাঠে এ প্রতিযোগিতার উদ্বোধন করেন জেলা পুলিশ সুপার (এসপি) মোজাম্মেল হক। সভাপতিত্ব করেন একুশে পরিষদ নওগাঁর সভাপতি আইনজীবী ডি এম আবদুল বারী। বক্তব্য দেন সংগঠনের উপদেষ্টা শরিফুল ইসলাম খান ও ময়নুল হক, সাধারণ সম্পাদক মেহমুদ মোস্তফা প্রমুখ।
আজ শুক্রবার সেমিফাইনাল খেলা অনুষ্ঠিত হবে। ১ জুলাই অনুষ্ঠিত হবে প্রতিযোগিতার চূড়ান্ত খেলা।
গ্রামীণ খেলাধুলার মধ্যে একটি পরিচিত খেলা হলো গাদন। এই খেলার জন্য ৩০ ফুট দৈর্ঘ্য ও ১৫ ফুট প্রস্থের মাঠ থাকে। থাকে চারটি লাইনে মোট তিনটি ঘর। প্রতিটি দলে পাঁচজন করে খেলোয়াড় থাকে। মোট ২৫ মিনিট এই খেলা অনুষ্ঠিত হয়।
 
