
দেশের মানুষ প্রয়োজনের বেশি লবণ খাচ্ছে। বেশি লবণ খাওয়া খারাপ অভ্যাস। এটা স্বাস্থ্যঝুঁকি বাড়াচ্ছে। এই ঝুঁকি কমাতে মানুষকে সচেতন করা জরুরি। পাশাপাশি সরকারের উচিত প্রক্রিয়াজাত খাবারের মোড়কে লবণের পরিমাণ উল্লেখ বাধ্যতামূলক করা।
আজ সোমবার বঙ্গবন্ধু শেখ মুজিব মেডিকেল বিশ্ববিদ্যালয়ের (বিএসএমএমইউ) মিলন হলে ‘অসংক্রামক রোগের ঝুঁকির কারণ লবণ’ শীর্ষক অনুষ্ঠানে বিশেষজ্ঞরা এসব কথা বলেন। লবণ নিয়ে দুটি পৃথক গবেষণা ফলাফল প্রকাশ উপলক্ষে বিশ্ববিদ্যালয়ের ডিপার্টমেন্ট অব পাবলিক হেলথ অ্যান্ড ইনফরমেটিক্স এ অনুষ্ঠানের আয়োজন করে।
শুরুতে লবণের ব্যবহার ও অসংক্রামক রোগের ঝুঁকি বৃদ্ধিবিষয়ক উপস্থাপনায় জাতীয় হার্ট ফাউন্ডেশনের অধ্যাপক সোহেল রেজা চৌধুরী বলেন, বিভিন্ন গবেষণা পর্যালোচনা করে দেখা গেছে বাংলাদেশের মানুষ দৈনিক ৬ থেকে ১০ গ্রাম লবণ খায়। শহরের মানুষ বেশি লবণ খায়। বিশ্ব স্বাস্থ্য সংস্থা বলেছে, দৈনিক সর্বোচ্চ ৫ গ্রাম লবণ খাওয়া স্বাস্থ্যসম্মত।
সোহেল রেজা চৌধুরী বলেন, প্রক্রিয়াজাত খাবারে, ফাস্ট ফুডে এবং রেস্তোরাঁ ও ক্যানটিনের খাবারে বেশি লবণ থাকে। এসব খাবারের লুকানো লবণ সহজে বোঝা যায় না। তিনি অভিযোগ করেন, খাদ্য প্রস্তুতকারী কিছু প্রতিষ্ঠান অনেক সময় লবণের সর্বোচ্চ গ্রহণযোগ্য মাত্রা নিয়ে বিভ্রান্তমূলক তথ্য হাজির করে। তারা বলার চেষ্টা করে বেশি লবণ ক্ষতিকর নয়।
রাজধানীর বাউনিয়ার বস্তির মানুষের লবণ খাওয়ার প্রবণতা নিয়ে গবেষণা করেছেন ডিপার্টমেন্ট অব পাবলিক হেলথ অ্যান্ড ইনফরমেটিক্সের গবেষণা কর্মকর্তা ফাহমিদা আফরোজ খান। ফলাফল উপস্থাপনার সময় তিনি বলেন, ১০০ নারী ও পুরুষের ২৪ ঘণ্টার প্রস্রাব পরীক্ষা করে তিনি দেখেছেন, ওই বস্তির মানুষ দৈনিক গড়ে ৭ দশমিক ৮ গ্রাম লবণ খায়। বস্তির ৮২ শতাংশ বাসিন্দা জানেন, বেশি লবণ খাওয়া স্বাস্থ্যের জন্য ক্ষতিকর।
রাজধানীর বাজারে বিক্রি হচ্ছে, এমন ১০টি ব্র্যান্ডের পাউরুটিতে ব্যবহৃত লবণের পরিমাণ নিয়ে গবেষণা করেছেন ওই বিভাগের প্রাক্তন ছাত্র ও স্বাস্থ্য অধিদপ্তরের কর্মকর্তা মোহাম্মদ রাশিদুল আলম। গবেষণা ফলাফল উপস্থাপনায় রাশিদুল বলেন, সাতটি ব্র্যান্ডের পাউরুটিতে লবণের পরিমাণ বিশ্ব স্বাস্থ্য সংস্থার নির্ধারিত মাত্রার চেয়ে বেশি। বিশ্ব স্বাস্থ্য সংস্থা বলছে, ১০০ গ্রাম পাউরুটিতে লবণের সহনীয় পরিমাণ সর্বোচ্চ ৪৫০ মিলিগ্রাম।
গবেষণা ফলাফলের ওপর মন্তব্য করার সময় একাধিক গবেষক ও চিকিৎসক বলেন, বেশি লবণ খাওয়া মানুষের অভ্যাস। তবে এটা খারাপ অভ্যাস। মানুষ এই অভ্যাস ছাড়তে পারে। বেশি লবণ উচ্চ রক্তচাপ বাড়ায়। উচ্চ রক্তচাপ হৃদ্‌রোগের অন্যতম কারণ। এসব বিষয়ে বক্তব্য দেন নাগরিক টিভির চিফ অপারেটিং অফিসার আব্দুন নূর তুষার, বিশ্ব স্বাস্থ্য সংস্থার গবেষণা উপদেষ্টা এম মোস্তফা জামান, আইসিডিডিআরবির বিজ্ঞানী ইকবাল আনোয়ার প্রমুখ।আরও পড়ুন...অধিকাংশ পাউরুটিতে লবণ বেশি!লবণ নেব কি নেব না?
 
