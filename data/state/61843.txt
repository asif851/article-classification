
মুক্তিযুদ্ধে শহীদ সুনামগঞ্জের তৎকালীন ছাত্রনেতা তালেব উদ্দিনের স্মৃতি ধরে রাখতে ১০ লাখ টাকা ব্যয়ে ভাস্কর্য নির্মাণ করে জেলা পরিষদ। তিন বছরের মাথায় সেটি ভেঙে পড়ার উপক্রম হয়েছে। ভাস্কর্যের মূল স্তম্ভে দেখা দিয়েছে ফাটল। চুরি হয়ে গেছে ইস্পাতের অংশ।
সুনামগঞ্জ-সিলেট সড়কের দক্ষিণ সুনামগঞ্জ উপজেলার আহসানমারা সেতুর পাশে ভাস্কর্যটি নির্মাণ করা হয়। শহীদ তালেবের স্মৃতিতে নির্মিত এ ভাস্কর্যের নাম দেওয়া হয় ‘মুক্তিযোদ্ধা ভাস্কর্য’। উপজেলা মুক্তিযোদ্ধা কমান্ডার আতাউর রহমান বলেন, শুধু ভাস্কর্য তৈরি করলেই হবে না, সেটির সম্মান রক্ষা করতে হবে। ভাস্কর্যটি খুব সুন্দর ছিল। কিন্তু এখন অযত্ন-অবহেলায় পড়ে আছে।
জেলা পরিষদ সূত্রে জানা যায়, ২০১৫ সালের শুরুর দিকে ভাস্কর্যটি নির্মাণের কাজ শুরু হয়। একই বছরের ১ মার্চ জেলা পরিষদের তৎকালীন প্রশাসক এনামুল কবির এটি উদ্বোধন করেন। ভাস্কর্যে একজন মুক্তিযোদ্ধাকে জাতীয় পতাকা হাতে এগিয়ে যাওয়ার দৃশ্য ফুটে উঠেছে। মানুষের অবয়ব ইস্পাতের পাইপ দিয়ে তৈরি। জাতীয় পতাকার মাঝখানের লাল বৃত্তের ভেতর স্বাধীন বাংলাদেশের মানচিত্র। নিচের স্তম্ভটি পাকা এবং তাতে টাইলস দেওয়া।
স্থানীয় বাসিন্দারা বলেন, বছরখানেক যেতেই ভাস্কর্যটি সৌন্দর্য হারাতে থাকে। মূল স্তম্ভের কিছু টাইলস খসে পড়ে। দেখা দেয় ফাটল। সেই সঙ্গে চুরি হয়ে যায় পতাকার বৃত্তের ভেতরে থাকা মানচিত্র। এখন মূল স্তম্ভে বড় ফাটল দেখা দিয়েছে।
জেলা পরিষদের উপসহকারী প্রকৌশলী সূর্যসেন রায় বলেন, ‘বজ্রপাতে ভাস্কর্যের নিচের স্তম্ভটিতে ফাটল দেখা দিয়েছে। ঠিকাদারি প্রতিষ্ঠানের জামানত আমাদের কাছে আছে। তাদের মাধ্যমে আবার ভাস্কর্যটি সংস্কার করে দেওয়া হবে।’
