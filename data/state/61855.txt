
প্রথম আলো ভৈরব বন্ধুসভার পাঠচক্র সম্পাদক মোয়াজ্জেম হোসাইন (২৩) আজ মঙ্গলবার বিকেলে মাইক্রোবাসের ধাক্কায় নিহত হয়েছেন।
প্রত্যক্ষদর্শী সূত্র জানায়, মোয়াজ্জেম হোসাইন ভৈরব বাসস্ট্যান্ডে দাঁড়িয়ে ছিলেন। বেলা তিনটার দিকে সিলেট থেকে ঢাকাগামী একটি মাইক্রোবাস তাঁকে ধাক্কা দিলে ঘটনাস্থলেই তিনি নিহত হন। পরে লাশ উদ্ধার করে ভৈরব উপজেলা স্বাস্থ্য কমপ্লেক্সে নেওয়া হয়।
এদিকে মোয়াজ্জেম হোসাইনের মৃত্যুর খবর পেয়ে তাঁর স্বজন, বন্ধু ও শুভাকাঙ্ক্ষীরা স্বাস্থ্য কমপ্লেক্সে ছুটে যান। খবর পেয়ে ভৈরব উপজেলা নির্বাহী কর্মকর্তা (ইউএনও) দিলরুবা আহমেদ, বন্ধুসভার সদস্যরাসহ অনেকেই স্বাস্থ্য কমপ্লেক্সে যান।
মোয়াজ্জেম হোসাইন হাজী আসমত কলেজের হিসাববিজ্ঞান স্নাতক (সম্মান) শ্রেণির দ্বিতীয় বর্ষের ছাত্র ছিলেন।
ভৈরব থানার ভারপ্রাপ্ত কর্মকর্তা (ওসি) বদরুল আলম সড়ক দুর্ঘটনায় মোয়াজ্জেম নিহত হওয়ার বিষয়টি নিশ্চিত করেন।
