
চাঁদপুর সদর উপজেলার ঘোষেরহাট এলাকায় অলক চক্রবর্তী (৩০) নামের এক যুবক পিকেটারদের ধাওয়ায় ট্রাকচাপায় আহত হওয়ার পর ঢাকায় নেওয়ার পথে গতকাল সোমবার রাতে মারা গেছেন।
শাহরাস্তি থানার ভারপ্রাপ্ত কর্মকর্তা (ওসি) মোজাম্মেল হক প্রথম আলোকে বলেন, গতকাল রাত নয়টার দিকে অলক সিএনজিচালিত অটোরিকশায় করে শাহরাস্তি থেকে চাঁদপুর সদরের বাবুরহাট এলাকায় তাঁর শ্বশুরবাড়ি যাচ্ছিলেন। পথে চাঁদপুর-কুমিল্লা আঞ্চলিক মহাসড়কের ঘোষেরহাট এলাকায় পিকাটাররা একটি ট্রাকে আগুন দেয়। আগুন ধরা অবস্থায় দ্রুত যাওয়ার পথে ট্রাকটি অলককে বহনকারী অটোরিকশাকে চাপা দেয়। এতে অলক মারাত্মক আহত হন। তাঁকে প্রথমে চাঁদপুর সদর হাসপাতালে নেওয়া হয়। পরে তাঁকে উন্নত চিকিৎসার জন্য ঢাকায় পাঠান সেখানকার চিকিৎসকেরা। ঢাকার আনার পথে রাত সাড়ে ১১টার দিকে মতলব ফেরিঘাটের কাছে তিনি মারা যান।
অলক শাহরাস্তি উপজেলার বরুনিয়া গ্রামের রসময় চক্রবর্তীর ছেলে। এ ঘটনায় কোনো মামলা হয়নি বলে ওসি জানান।
এদিকে, চাঁদপুরের পুলিশ সুপার আমির জাফর জানিয়েছেন, গতকাল জেলার বিভিন্ন স্থানে সংঘর্ষের ঘটনায় পুলিশ বাদী হয়ে আটটি মামলা করেছে। এতে ২৫০ জনের নাম উল্লেখ করে প্রায় ১ হাজার ২০০ জনকে আসামি করা হয়েছে। এর মধ্যে চাঁদপুর সদরে চারটি, ফরিদগঞ্জে দুটি, হাজীগঞ্জে একটি ও কচুয়ায় একটি মামলা হয়েছে। এসব মামলায় এ পর্যন্ত আটজনকে গ্রেপ্তার করা হয়েছে।
