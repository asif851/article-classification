

ক্রিকেটার শাহাদাত হোসেন ও স্ত্রী নিত্যর বিরুদ্ধে গৃহকর্মী নির্যাতনের মামলা হয়েছে। মিরপুর থানায় এই মামলাটি করেন খন্দকার মোজাম্মেল হক নামের এক ব্যক্তি।মিরপুর থানার দায়িত্ব পালনরত কর্মকর্তা বলেন, মামলার পর শাহাদাত হোসেনের বাসায় পুলিশ গিয়েছিল। কিন্তু শাহাদাত ও তাঁর স্ত্রীকে বাসায় পাওয়া যায়নি। ওই কর্মকর্তা বলেন, এ ব্যাপারে নারী ও শিশু নির্যাতন দমন আইনে মামলা হয়েছে।শাহাদাতের বিরুদ্ধে অভিযোগ, তিনি ও তাঁর স্ত্রী গৃহকর্মী হ্যাপিকে (১১) নির্যাতন করেছেন।রাজধানীর কালশী এলাকা থেকে গত রোববার রাতে হ্যাপি নামের শিশু গৃহকর্মীকে উদ্ধার করে পল্লবী থানার পুলিশ। তার শরীরের বিভিন্ন স্থানে নির্যাতনের চিহ্ন রয়েছে। মেয়েটি পুলিশকে জানিয়েছে, সে ক্রিকেটার শাহাদাত হোসেনের বাসায় কাজ করে।পল্লবী থানার ভারপ্রাপ্ত কর্মকর্তা (ওসি) দাদন ফকির বলেন, রাত পৌনে ১০টার দিকে কালশীর সাংবাদিক কলোনি এলাকা থেকে হ্যাপিকে উদ্ধার করে পুলিশ। ক্রিকেটার শাহাদাতের বাসা মিরপুর থানা এলাকায়। কিন্তু মেয়েটি কোনোভাবে সাংবাদিক কলোনি এলাকায় চলে যায়। সেখান থেকে লোকজনের ফোন পেয়ে পুলিশ তাকে উদ্ধার করে মিরপুর থানায় নিয়ে যায়।এ বিষয়ে শাহাদাত হোসেন রোববার প্রথম আলোকে বলেন, মেয়েটিকে শারীরিক নির্যাতন করা হয়নি। সে পড়ে গিয়ে আঘাত পেয়েছে। গতকাল সকাল থেকে সে নিখোঁজ ছিল। এ কারণে দুপুর সাড়ে ১২টার দিকে মিরপুর থানায় তিনি একটি সাধারণ ডায়েরি (জিডি) করেন।
