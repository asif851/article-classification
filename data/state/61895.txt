
‘বর্তমান সরকারের মধ্যে পাগলের সংখ্যা বাড়ছে। হাইকোর্ট থেকে একবার বর্তমান প্রধানমন্ত্রীকে রং হেডেড বলা হয়েছিল। রং হেডেড মানে কী, সেটা আমি আর বলব না। আপনারা জানেন, পাগল নামে আবির্ভূত হয়েছেন মখা আলমগীর।’
আজ শুক্রবার সকালে জাতীয় প্রেসক্লাবের ভিআইপি লাউঞ্জে ‘প্রতিহিংসার রাজনীতি, গণমাধ্যমের স্বাধীনতা ও আগামী জাতীয় নির্বাচন’ শীর্ষক সংলাপে এমন বক্তব্য দেন বিএনপির নেতা মোয়াজ্জেম হোসেন আলাল। বাংলাদেশ অগ্নিসেনা সংসদ নামের একটি সংগঠন আয়োজিত এই সংলাপে বক্তারা এভাবে বর্তমান সরকারের সমালোচনা করেন। সংগঠনটির প্রধান উপদেষ্টা সাবেক মন্ত্রী ব্যারিস্টার নাজমুল হুদার উপস্থিতিতে এ সময় আরও বক্তব্য দেন বিএনপির চেয়ারপারসনের তিন উপদেষ্টা খন্দকার মাহবুব হোসেন, আহমেদ আজম খান ও শামসুজ্জামান।
বিশেষ অতিথির বক্তব্যে মোয়াজ্জেম হোসেন আলাল বলেন, ‘শেখ হাসিনা তাঁর বাবার মতো। মরহুম শেখ মুজিব জিলেপির মতো করে কথা বলতেন, কিন্তু কাজ করতেন নিজের মতো করে। শেখ হাসিনাও তেমনি। তিনি সংসদে বিরোধীদলীয় নেত্রীকে পাকিস্তানে চলে যাবার কথা বলে উর্দুতে বক্তৃতা দেন।’
অর্থমন্ত্রী ও আইন প্রতিমন্ত্রীর সমালোচনা করে আলাল বলেন, ‘একজন মন্ত্রী আছেন, কথায় কথায় শুধু “রাবিশ রাবিশ” বলেন। আরেকজন আছেন, তাঁর মাথায় টাক, তিনি সব বেআইনি কথা বলেন।’
বিরোধীদলীয় নেত্রীর ক্যান্টেনমেন্টের বাড়ির প্রসঙ্গ তুলে শামসুজ্জামান বলেন, ‘খালেদা জিয়াকে বাড়িছাড়ার ব্যাপারে আদালতের প্রসঙ্গ আনা হয়েছিল। আগামীতে যদি রাস্তা প্রশস্তের জন্য কারও বাড়ি ভেঙে ফেলার কথা বলেন আদালত, সেটা ঠিক হবে কি না?’ শামসুজ্জামান আরও বলেন, ‘এখন কারও পিতার ছবি বিভিন্ন জায়গায় টানানো হচ্ছে, যা গণতন্ত্রের জন্য পরিহাস।’
বিএনপির সাবেক সাংসদ হেলেন জেরিন খান বলেন, ‘শেখ মুজিব চারটি সংবাদপত্র রেখে অন্য সব পত্রিকা বন্ধ করে যেমন টিকে থাকতে পারেননি, তেমনি শেখ হাসিনাও দিগন্ত টিভি, ইসলামিক টিভি, “আমার দেশ” পত্রিকা বন্ধ করে টিকে থাকতে পারবেন না।’
হেফাজতে ইসলামের সমাবেশের ঘটনার সমালোচনা করেন অ্যাভোকেট আহমেদ আজম খান। তিনি বলেন, ‘আওয়ামী লীগ মানেই প্রতিহিংসার রাজনৈতিক দল, আওয়ামী লীগ সরকার মানেই স্বৈরাচারী সরকার। মতিঝিলে আলেম-ওলামাদের উচ্ছেদে বাথরুমের ফ্লাশ আউটের নামে অভিযান চালানো হয়, এটাই প্রতিহিংসার রাজনীতি।’
প্রধান অতিথির বক্তব্যে তত্ত্বাবধায়ক সরকারের দাবি মেনে নেওয়ার আহ্বান জানিয়ে বিএনপির চেয়ারপারসনের উপদেষ্টা খন্দকার মাহবুব হোসেন বলেন, ‘গায়ের জোরে নির্বাচন হলে দেশে সহিংসতা হবে, ধ্বংসযজ্ঞ হবে।’
তবে সংলাপে এসব বক্তব্য দুঃখজনক বলে মন্তব্য করেছেন বাংলাদেশ অগ্নিসেনার চেয়ারম্যান তালুকদার জহিরুল হক। প্রথম আলো ডটকমকে তিনি বলেন, ‘যাঁরা এসব কথা বলেছেন, সেগুলো তাঁদের নিজস্ব বক্তব্য, যা তাঁদের সংগঠনের এই সংলাপ আয়োজনের সঙ্গে সংগতিপূর্ণ নয়।’
 
নাজমুল হুদার পরামর্শ
আজ সকালে বাংলাদেশ অগ্নিসেনা আয়োজিত সংলাপে আগামী জাতীয় সংসদ নির্বাচন নিরপেক্ষ করতে নির্বাচন কমিশনকে শক্তিশালী করার পরামর্শ দিয়েছেন বিএনপির সাবেক নেতা নাজমুল হুদা। তিনি বলেন, ‘প্রধান দুই দলের নেত্রীর মতামতের ভিত্তিতে নির্বাচন কমিশনকে পুনর্গঠন করতে হবে। তত্ত্বাবধায়ক সরকারের প্রধান উপদেষ্টা যেভাবে রাষ্ট্রের নির্বাহী ক্ষমতা পেতেন, নির্বাচনকালে প্রধান নির্বাচন কমিশনারের হাতে সেভাবেই ক্ষমতা দিতে হবে। বর্তমান সংবিধান অনুযায়ী সেটি সম্ভব। এর জন্য সংবিধানের ৫৭ ও ৫৮ ধারা সংশোধন করতে হবে।’
