
নরসিংদীর বেলাবতে ঢাকা-সিলেট মহাসড়কে যাত্রীবাহী দুই বাসের মুখোমুখি সংঘর্ষে দুই নারীসহ অজ্ঞাত পাচজন নিহত হয়েছেন। আজ বুধবার বিকেল সাড়ে চারটার দিকে উপজেলার নারায়ণপুর এলাকায় এ দুর্ঘটনায় কমপক্ষে ২৯ জন আহত হয়েছেন। আহতদের ভৈরবের বিভিন্ন বেসরকারি হাসপাতালে ভর্তি করা হয়েছে।
পুলিশ ও প্রত্যক্ষদর্শীদের ভাষ্য, ভৈরব থেকে ছেড়ে যাওয়া ঢাকাগামী চলনবিল পরিবহনের একটি বাস নারায়ণপুর লালমিয়া ফিলিং স্টেশন এলাকায় পৌঁছালে ঢাকা থেকে ছেড়ে আসা কিশোরগঞ্জগামী অনন্যা পরিবহনের একটি বাসের সঙ্গে মুখোমুখি সংঘর্ষ হয়। এতে দুটো বাসই দুমড়ে মুচড়ে গেলে ঘটনাস্থলেই এক নারীসহ তিনজন মারা যান। স্থানীয় লোকজন কমপক্ষে ৩০ জনকে আহত অবস্থায় উদ্ধার করে ভৈরবের বিভিন্ন বেসরকারি হাসপাতালে নিয়ে যান। পরে হাসপাতালে আরও এক নারী মারা যান।
ভৈরব হাইওয়ে থানার ভারপ্রাপ্ত কর্মকর্তা (ওসি) নুরুল আলম খবরটি নিশ্চিত করে বলেন, তাৎক্ষণিকভাবে নিহতদের পরিচয় পাওয়া যায়নি। দুমড়ে মুচড়ে যাওয়া বাস দুটো আটক করে পুলিশ হেফাজতে আনা হয়েছে। মহাসড়কে যান চলাচল স্বাভাবিক রয়েছে।
