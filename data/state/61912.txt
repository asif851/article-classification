
বাংলাদেশ জ্ঞান ও সৃজনশীল প্রকাশক সমিতির নির্বাচনে সৃজনশীল প্রকাশনার সঙ্গে যুক্ত নবীন প্রবীণ ঐক্য পরিষদ ছয়টি পদের সব কটিতেই বিজয়ী হয়েছে। পুস্তক প্রকাশক ও বিক্রেতা সমিতির সমর্থনপুষ্ট এবং বাংলাবাজারভিত্তিক ব্যবসায়ীদের প্যানেল গণতান্ত্রিক ঐক্য পরিষদ নির্বাচনে হেরে গেছে।গতকাল শুক্রবার জাতীয় প্রেসক্লাবে ওই নির্বাচন অনুষ্ঠিত হয়। মোট ১২৫ জন প্রকাশকের মধ্যে ১২৩ জনই নির্বাচনে ভোট দেন।নির্বাচনে পরিচালক হিসেবে সর্বোচ্চ ৯৩ ভোট পেয়েছেন পাঞ্জেরী পাবলিকেশনস লিমিটেডের ব্যবস্থাপনা পরিচালক কামরুল হাসান শায়ক। বিজয়ী অন্য পরিচালকেরা হলেন মেসবাহউদ্দীন আহমদ (৯০ ভোট), নজরুল ইসলাম বাহার ও মো. মিজানুর রহমান (৭৬ ভোট), মো. গফুর হোসেন (৭২ ভোট) এবং হুমায়ূন কবীর (৬৬ ভোট)।গতকালের নির্বাচনে বিজয়ী এই ছয় পরিচালকসহ আগের ১২ জন মিলে সমিতির সভাপতিসহ অন্যান্য কর্মকর্তা নির্বাচন করবেন।
