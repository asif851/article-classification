
রাঙামাটির নানিয়ারচরে বৌদ্ধদের একটি ভাবনা কুটির (ধ্যানের স্থান) ভাঙচুর করার প্রতিবাদে বিক্ষোভ মিছিল ও প্রতিবাদ সমাবেশ করা হয়েছে। গতকাল সোমবার ত্রিশরণ কল্যাণ পরিষদ ও থলচাপ তপোবন অরণ্য ভাবনা কুটির পরিচালনা কমিটির উদ্যোগে এই কর্মসূচি পালন করা হয়েছে।
গতকাল সকাল ১০টায় নানিয়ারচর উপজেলার বনবিহার এলাকা থেকে বিক্ষোভ মিছিল শুরু হয়। মিছিলটি উপজেলা নির্বাহী কর্মকর্তার (ইউএনও) কার্যালয়ে যায়। পরে ভারপ্রাপ্ত ইউএনওর মাধ্যমে প্রধানমন্ত্রী বরাবর স্মারকলিপি দেওয়া হয়। ইউএনওর দায়িত্বে থাকা উপজেলা কৃষি সম্প্রসারণ কর্মকর্তা মো. জাহিদুল ইসলাম স্মারকলিপি গ্রহণ করেন। পরে উপজেলা প্রশাসন মাঠে সংক্ষিপ্ত সমাবেশ করা হয়। সমাবেশে বক্তব্য দেন পাহাড়ি ছাত্র পরিষদের নানিয়ারচর উপজেলা শাখার সভাপতি জয়ন্ত চাকমা ও হিল উইমেন্স ফেডারেশনের কেন্দ্রীয় সাধারণ সম্পাদক মন্টি চাকমা।
বক্তারা অভিযোগ করেন, আইনশৃঙ্খলা রক্ষাকারী বাহিনীর সদস্যরা মামলা না থাকলেও বিনা কারণে নিরীহ মানুষকে আটক করছেন। ১৭ মে নানিয়ারচর ইউনিয়নের থলচাপ তপোবন অরণ্য ভাবনা কুটিরে দরজা ভাঙচুর ও বিভিন্ন জিনিসপত্র তছনছ করা হয়েছে।
এদিকে পাহাড়ি ছাত্র পরিষদের পক্ষ থেকে অভিযোগ করা হয়েছে, সমাবেশ থেকে সংগঠনের নানিয়ারচর উপজেলা শাখার সভাপতি জয়ন্ত চাকমা (২০), শংকর চাকমা (৩২) ও সুশান্ত চাকমাকে (৩১) আটক করা হয়েছে। সমাবেশে আসা বেশ কয়েকজনকে আইনশৃঙ্খলা রক্ষাকারী বাহিনী মারধর করেছে বলেও তাঁরা অভিযোগ করেন।
নানিয়ারচর থানার ভারপ্রাপ্ত কর্মকর্তা (ওসি) মো. আবদুল লতিফ বলেন, বিশৃঙ্খলা সৃষ্টির অভিযোগে তিনজনকে আটক করা হয়েছে। এর মধ্যে পাহাড়ি ছাত্র পরিষদের একজন নেতা রয়েছেন।
 
