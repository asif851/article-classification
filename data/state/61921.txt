
আইনমন্ত্রী আনিসুল হক বলেছেন, সংবিধানের ষোড়শ সংশোধনী রায়ের সঙ্গে প্রধান বিচারপতির ছুটির কোনো সম্পর্ক নেই। তিনি বলেন, ‘যারা এটাকে সংযোগ করতে চাইছে, আমি বলব তাদের একটা দুরভিসন্ধি আছে।’
আজ মঙ্গলবার সচিবালয়ে প্রধান বিচারপতির ছুটি নিয়ে সাংবাদিকদের প্রশ্নের জবাবে আইনমন্ত্রী এ কথা বলেন।
যাঁরা প্রধান বিচারপতির ছুটি নিয়ে অনুমাননির্ভর কথা বলছেন, তাঁদের উদ্দেশে আইনমন্ত্রী বলেন, ‘আমার মনে হয় ওনারা একটু ষড়যন্ত্র করার চেষ্টা করেছিলেন, গণতন্ত্রের ধারাবাহিকতা ব্যাহত করার চেষ্টা করেছিলেন। এখন সেই চেষ্টা সফল হবে না। সে জন্য ওনারা কান্নাকাটি শুরু করে দিয়েছেন।’
আইনমন্ত্রী বলেন, প্রধান বিচারপতি তাঁর পত্রে লিখেছেন, তিনি ক্যানসারসহ নানাবিধ রোগে আক্রান্ত ছিলেন এবং সেগুলো সম্পূর্ণ সারেনি। তিনি জানিয়েছেন, তাঁর আরও বিশ্রামের প্রয়োজন। এ জন্য এক মাসের ছুটি নিয়েছেন। আইনমন্ত্রী বলেন, বিচার বিভাগ স্বাধীন হওয়ার পর প্রধান বিচারপতি নিজের ছুটি নিজেই নেন। কিন্তু তাঁর ছুটি থাকাকালীন আরেকজন প্রধান বিচারপতির দায়িত্ব পালন করেন। এ জন্য রাষ্ট্রপতিকে সেটা অবহিত করতে হয়। এই অবহিতপত্রটাই আইন মন্ত্রণালয় প্রক্রিয়া করে, এরপর প্রধানমন্ত্রীর কার্যালয় হয়ে রাষ্ট্রপতির কাছে যায়। এখানে সংবিধানের ৯৭ অনুচ্ছেদ অনুযায়ী বিচারপতি মো. আবদুল ওয়াহ্হাব মিঞা কর্মে প্রবীণতম বিচারপতি। তাঁকে অস্থায়ী প্রধান বিচারপতির দায়িত্ব দেওয়া হয়েছে। এটা স্বাভাবিক ও আইনানুগ বিষয়। এই ছুটি নিয়ে তাই কোনো ধারণা করার কোনো কারণ নেই।
সুপ্রিম কোর্ট আইনজীবী সমিতির বক্তব্যের প্রশ্নের জবাবে আইনমন্ত্রী বলেন, ‘তাদের এই বক্তব্য ভিত্তিহীন। এর কোনো প্রমাণ নেই।’
