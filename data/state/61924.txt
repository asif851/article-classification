
সড়ক পরিবহন ও সেতুমন্ত্রী ওবায়দুল কাদের বলেছেন, রাজনীতিতে এখন একটা দেয়াল সৃষ্টি হয়েছে। কিন্তু এখানে সেতুর দরকার ছিল। রাজনীতিতে আরও ভালো, সৎ, পরিচ্ছন্ন ও চ্যালেঞ্জ অতিক্রমের মতো নেতৃত্ব দরকার। দেশের রাজনীতি ঠিক হয়ে গেলে সব ঠিক হয়ে যাবে।আজ শুক্রবার ঢাকা বিশ্ববিদ্যালয়ের ব্যবসায় প্রশাসন ইনস্টিটিউটে (আইবিএ) এক অনুষ্ঠানে প্রধান অতিথির বক্তব্যে সেতুমন্ত্রী এসব কথা বলেন। আইবিএর অ্যাডভান্সড সার্টিফিকেট ইন বিজনেস অ্যাডমিনিস্ট্রেশনের (এসিবিএ) সাবেক শিক্ষার্থীদের প্রথম পুনর্মিলনী উপলক্ষে এই অনুষ্ঠানের আয়োজন করা হয়।অনুষ্ঠানে মন্ত্রী বলেন, বিশ্বের সেরা শিক্ষাপ্রতিষ্ঠানগুলোর তালিকায় বাংলাদেশের কোনো শিক্ষাপ্রতিষ্ঠানের নাম নেই। কিন্তু অচিরেই আইবিএ সেই জায়গাটিতে যেতে পারবে।জাতিসংঘের আর্থসামাজিক উন্নয়নের সব সূচকে বাংলাদেশ পাকিস্তানের চেয়ে এগিয়ে আছে উল্লেখ করে ওবায়দুল কাদের বলেন, অনেক টানাপোড়েন থাকার পরও বাংলাদেশের মানুষের গড় আয়, বৈদেশিক আয়, ও বৈদেশিক অর্থের রিজার্ভ বাড়ছে।
পদ্মা সেতুর কাজের অগ্রগতি প্রসঙ্গে সেতুমন্ত্রী বলেন, মে মাসেই প্রথম লেয়ারের ফিনিশিংয়ের কাজ শেষ হবে। নিজস্ব অর্থায়নে এই কাজের মাধ্যমে প্রমাণ হয়েছে, বাঙালি চোরের জাতি নয়। এখন একটাই সমস্যা রয়ে গেছে, যানজট। যানজট কখনো শেষ হবে না। কিন্তু এটা যেন সহনীয় পর্যায়ে থাকে, সে জন্য চেষ্টা করা হচ্ছে।বিশেষ অতিথির বক্তব্যে আইবিএ অ্যালামনাই অ্যাসোসিয়েশনের সভাপতি ও বাংলাদেশ ক্রিকেট বোর্ডের প্রধান নাজমুল হাসান বলেন, ‘আমাদের অনেক সমস্যা আছে, সমস্যা থাকবে। তারপরও বাংলাদেশ সব ক্ষেত্রে এগিয়ে যাচ্ছে, এটাই বড় কথা। নতুন প্রজন্ম এই এগিয়ে যাওয়ার পথে নেতৃত্ব দেবে। কারণ, তাদের দেশপ্রেম রয়েছে, তারা দৃঢ়প্রতিজ্ঞ আর নির্ভীক।’অনুষ্ঠানে আইবিএর সাবেক পরিচালক অধ্যাপক আবদুর রব, পরিচালক অধ্যাপক এ কে এম সাইফুল মজিদ, কোর্সের সমন্বয়ক অধ্যাপক মহিউদ্দিন প্রমুখ বক্তব্য দেন।
