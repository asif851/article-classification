
ব্রাহ্মণবাড়িয়ার আখাউড়ার গঙ্গাসাগর রেলস্টেশন এলাকায় আজ শনিবার সন্ধ্যায় নাসিরাবাদ মেইল ট্রেনের একটি বগি লাইনচ্যুত হয়েছে। এতে হতাহতের খবর পাওয়া যায়নি। ঘটনার পর চট্টগ্রামের সঙ্গে ঢাকা ও সিলেটের ট্রেন যোগাযোগ বন্ধ রয়েছে।
ট্রেনটি বাহাদুরাবাদ ঘাট থেকে চট্টগ্রাম যাচ্ছিল।
আখাউড়া রেলওয়ে জংশনের ঊর্ধ্বতন উপসহকারী প্রকৌশলী (যান্ত্রিক) মোহাম্মদ মহশীন উদ্দিন ভূইয়া প্রথম আলোকে এ তথ্য জানিয়ে বলেন, আখাউড়া থেকে একটি উদ্ধারকারী ট্রেন ঘটনাস্থলে যাওয়ার প্রস্তুতি নিচ্ছে।
আখাউড়া রেলওয়ে থানার ভারপ্রাপ্ত কর্মকর্তা (ওসি) ইয়াছিন ফারুক মজুমদার বলেন, ট্রেনটির পেছনের একটি মালবাহী বগির চাকা লাইন থেকে সরে গিয়ে ওই বগি লাইনচ্যুত হয়েছে। এতে কেউ হতাহত হয়েছেন কি না, তা জানা যায়নি। পুলিশ ঘটনাস্থলে যাচ্ছে।
