
মুন্সিগঞ্জের শ্রীনগর উপজেলার রাঢ়ীখালে অবস্থিত বিজ্ঞানী জগদীশচন্দ্র বসুর বাড়িটি সংরক্ষণে সাত দিনের মধ্যে পদক্ষেপ নিতে নির্দেশ দিয়েছেন হাইকোর্ট। প্রত্নতত্ত্ব অধিদপ্তরের মহাপরিচালক, মুন্সিগঞ্জের জেলা প্রশাসক ও শ্রীনগর থানার ওসি প্রতি এ নির্দেশ দেওয়া হয়েছে।গতকাল বিচারপতি মইনুল ইসলাম চৌধুরী ও বিচারপতি মো. আশরাফুল কামালের সমন্বয়ে গঠিত হাইকোর্ট বেঞ্চ এক রিট আবেদনের প্রাথমিক শুনানি নিয়ে রুলসহ এ আদেশ দেন। নির্দেশনা বাস্তবায়নের অগ্রগতি প্রতিবেদন ১১ ডিসেম্বরের মধ্যে দাখিল করতে বলা হয়েছে।রুলে অ্যান্টিকুইটিস অ্যাক্টস, ১৯৬৮ এর ১০ ধারা অনুসারে জগদীশচন্দ্র বসুর ৩০০ বছরের পুরোনো বাড়ি সংরক্ষণে ব্যর্থতা কেন বেআইনি ঘোষণা করা হবে না, তা জানতে চাওয়া হয়েছে। সংবিধানের ২৪ অনুচ্ছেদ অনুসারে ওই বাড়ি সংরক্ষণের কেন নির্দেশ দেওয়া হবে না এবং বাড়িটি প্রত্নতাত্ত্বিক স্থাপনা হিসেবে ঘোষণা করে কেন গেজেট করা হবে না, রুলে তাও জানতে চাওয়া হয়েছে।
