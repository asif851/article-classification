
রংপুর মহানগরে ট্রাকের চাপায় মোটরসাইকেল আরোহী এক তরুণ নিহত হয়েছেন। আহত হয়েছেন তাঁর এক বন্ধু।
আজ শনিবার সকাল সোয়া নয়টার দিকে মহানগরের সদর উপজেলার সিও বাজার এলাকায় এই দুর্ঘটনা ঘটে।  পুলিশ জানায়, নিহত তরুণের নাম শরিফুল ইসলাম (২৩)। শরিফুলের বাড়ি নীলফামারী শহরে। সকালে তিনি রংপুর মেডিকেল কলেজ হাসপাতালে ভর্তি অসুস্থ এক আত্মীয়কে দেখতে মোটরসাইকেলে এক বন্ধুকে নিয়ে আসছিলেন। হাসপাতালের একটু আগে সিও বাজার এলাকায় বিপরীত দিক থেকে আসা একটি ট্রাক মোটরসাইকেলটিকে ধাক্কা দেয়। এতে ঘটনাস্থলেই শরিফুল ট্রাকের চাপায় নিহত হন। গুরুতর আহত তাঁর বন্ধুকে রংপুর মেডিকেল কলেজ হাসপাতালে ভর্তি করা হয়েছে।
রংপুর মেডিকেল কলেজ হাসপাতালের ওয়ার্ড মাস্টার হাসান আহমেদ বলেন, নিহত শরিফুলের লাশ মেডিকেল কলেজের মর্গে রাখা হয়েছে। আহতের চিকিৎসা চলছে।
কোতোয়ালি থানার ভারপ্রাপ্ত কর্মকর্তা (ওসি) এ জি এম জাহিদুল ইসলাম বলেন, স্থানীয়রা ট্রাকটি আটক করেছে। তবে চালক ও তাঁর সহকারী পলাতক।
 
