
প্রতিরক্ষা সহযোগিতা বিষয়ে ভারতের সঙ্গে বাংলাদেশের সম্ভাব্য স্মারক সইয়ের দিকে ইঙ্গিত করে বিএনপির মহাসচিব মির্জা ফখরুল ইসলাম আলমগীর বলেছেন, দেশ এখন স্বাধীন কি না, তা বড় প্রশ্ন হয়ে দেখা দিয়েছে। দেশে ব্যক্তিস্বাধীনতা নেই, অর্থনৈতিক স্বাধীনতা হুমকির মুখে। এখন ভৌগোলিক স্বাধীনতাও হুমকির মুখে পড়ে যাচ্ছে।গতকাল নয়াপল্টনে ভাসানী মিলনায়তনে অনুষ্ঠিত প্রস্তুতি সভায় মির্জা ফখরুল এসব কথা বলেন। ২৬ মার্চ স্বাধীনতা দিবসের শোভাযাত্রা সফল করার লক্ষ্যে ঢাকা মহানগর বিএনপি এই সভার আয়োজন করে।মির্জা ফখরুল বলেন, প্রধানমন্ত্রীর ভারত সফরকে কেন্দ্র করে যে বিষয়গুলো আলোচনা হচ্ছে, সেগুলো জাতিকে উদ্বিগ্ন করে তুলেছে। কী চুক্তি সই হবে, তা এখনো আনুষ্ঠানিকভাবে জানা যায়নি। তবে গণমাধ্যমে এ বিষয়ে যা প্রকাশিত হচ্ছে, তা উদ্বেগের। তিনি বলেন, দেশের মানুষের স্বার্থের বিরোধী, বাংলাদেশের স্বাধীনতা-সার্বভৌমত্বের বিরুদ্ধে কোনো চুক্তি এ দেশের মানুষ মেনে নেবে না। বিএনপি বাংলাদেশের স্বাধীনতা-সার্বভৌমত্বে বিশ্বাসী। এ বিষয়ে বিএনপি আপস করবে না।মির্জা ফখরুল বলেন, প্রধানমন্ত্রীর ভারতে যাওয়ার প্রয়োজন আছে। ভারতের সঙ্গে বাংলাদেশের যে সমস্যাগুলো আছে, সেগুলো সমাধান করতে হবে। তিস্তার পানিবণ্টন চুক্তিসহ অভিন্ন সব নদীর পানির ন্যায্য হিস্যা নিশ্চিত করতে হবে। তিনি প্রশ্ন রাখেন, তিস্তা চুক্তি না হলে কোন চুক্তি হবে?
 
