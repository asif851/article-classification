
ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক এবং সংস্কৃত ও পালি বিভাগের অধ্যাপক অসীম সরকারকে প্রাণনাশের হুমকি দিয়ে চিঠি দেওয়া হয়েছে। গতকাল বুধবার আল কায়েদা ও আনসারুল্লাহ বাংলা টিম-১৩ এর বরাত দিয়ে পাঠানো চিঠিতে তাঁদের এ হুমকি দেওয়া হয়। ওই চিঠিতে আরেফিন সিদ্দিক ও অসীম সরকার ছাড়া আরও আটজনের নাম উল্লেখ করে তাঁদের মৃত্যুর জন্য প্রস্তুতি নিতে বলা হয়েছে।চিঠিতে যাদের নাম উল্লেখ ছিল তাঁরা হলেন, প্রধানমন্ত্রীর রাজনৈতিক উপদেষ্টা এইচটি ইমাম, সাংসদ তারানা হালিম, ঢাকা বিশ্ববিদ্যালয়ে গণযোগাযোগ ও সাংবাদিকতা বিভাগের অধ্যাপক কাবেরী গায়েন, শাহজালাল বিজ্ঞান ও প্রযুক্তি বিশ্ববিদ্যালয়ের শিক্ষক জাফর ইকবাল, গণজাগরণ মঞ্চের মুখপাত্র ইমরান এইচ সরকার, বিকাশ সাহা, মো. ইকবালুর রহিম ও পল্টন সুতার। শেষের তিনজনের পরিচয় নিশ্চিত হওয়া যায়নি।তবে এঁদের মধ্যে ইমরান এইচ সরকার এ ধরনের চিঠি পাননি বলে জানিয়েছেন। বাকিরা চিঠি পেয়েছেন কি না, তা নিশ্চিত হওয়া যায়নি।এ ব্যাপারে ঢাকা বিশ্ববিদ্যালয়ের উপাচার্য আরেফিন সিদ্দিক বলেন, গতকাল বেলা সাড়ে ১১টার দিকে তিনি চিঠিটি পান। তিনি বলেন, ‘আগেও এ ধরনের হুমকি পেয়েছি। এগুলো যারা করছে গোয়েন্দা সংস্থাগুলোর তাদের বিরুদ্ধে ব্যবস্থা নেওয়া উচিত।চিঠি পাওয়া ঢাকা বিশ্ববিদ্যালয়ের আরেক শিক্ষক অসীম সরকার বলেন, দুপুরে অন্যান্য চিঠিপত্রের সঙ্গে তিনি চিঠিটি পান। এ ঘটনায় তিনি উদ্বিগ্ন বলে জানান।সাদা কাগজে লেখা ওই চিঠিতে দেখা যায়, কাউকে ইসলামের দুশমন, কাউকে হিন্দু মৌলবাদী, ব্লগার ইত্যাদি নামে আখ্যায়িত করা হয়েছে। চিঠিতে উপরোক্ত ব্যক্তিদের মৃত্যুর জন্য প্রস্তুত নিতে বলা হয়েছে। যে খামে চিঠি পাঠানো হয়েছে তার ওপর ঢাকা জিপিওর সিল মারা এবং ছয় টাকার টিকিট বসানো ছিল।
