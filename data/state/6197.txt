
সাতক্ষীরার তালা উপজেলার জেঠুয়ায় একটি ট্রাক উল্টে পানিতে পড়ে ঘটনাস্থলেই দুজন নিহত হয়েছেন। এ সময় আহত হয়েছেন আরও তিনজন। আজ বুধবার ভোররাত চারটায় সাতক্ষীরা শহর থেকে ৩০ কিলোমিটার দূরে তালা উপজেলার জালালপুর ইউনিয়নের নেহেলপুর এলাকায় এই দুর্ঘটনা ঘটে।
নিহত ব্যক্তিরা হলেন ট্রাকচালক রওশন আলী (৩৫) ও শ্রমিক আবদুল আজিজ (৩০)। রওশনের বাড়ি পাবনার আমিনপুরের মহেশখোলায় এবং আজিজের বাড়ি চট্টগ্রামের পটিয়ায়। আহত ব্যক্তিরা হলেন ট্রাকে থাকা অপর তিন শ্রমিক শাহীন, ফাহাদ ও জসিম।
ঘটনাস্থল থেকে তালার জালালপুর ইউনিয়ন পরিষদের (ইউপি) চেয়ারম্যান মফিজুল ইসলাম বলেন, ট্রাকটি (ঝালকাঠি স ১১-০০৪৩) একটি নদী খনন যন্ত্র নিয়ে তালার জেঠুয়া কপোতাক্ষ নদ থেকে উপজেলার সদরের দিকে আসছিল। পথিমধ্যে ট্রাকটি উল্টে পার্শ্ববর্তী পুকুরে পড়ে যায়।
তালা থানার ভারপ্রাপ্ত কর্মকর্তা (ওসি) হাসান হাফিজুর রহমান ঘটনা নিশ্চিত করেছেন। তিনি বলেন, খবর পেয়ে পুলিশ ও সাতক্ষীরা থেকে যাওয়া ফায়ার সার্ভিসের সদস্যরা দুটি লাশ উদ্ধার করেন। নিহত রওশন ও আজিজের লাশ তালা থানায় আনা হয়েছে। পরে তাঁদের লাশ ময়নাতদন্তের জন্য সাতক্ষীরা সদর হাসপাতালে পাঠানো হবে। আহত তিনজনকে তালা স্বাস্থ্য কমপ্লেক্সে পাঠানো হবে।
