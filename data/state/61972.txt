
ঢাকা বিশ্ববিদ্যালয়ের বিজ্ঞান অনুষদভুক্ত ‘ক’ ইউনিটে ২০১৬-১৭ শিক্ষাবর্ষে প্রথম বর্ষ স্নাতক (সম্মান) শ্রেণিতে ভর্তি পরীক্ষায় পাস করেছেন ১৩ দশমিক ৫৫ শতাংশ পরীক্ষার্থী। গতকাল মঙ্গলবার সন্ধ্যায় বিশ্ববিদ্যালয়ের প্রশাসনিক ভবনের কেন্দ্রীয় ভর্তি কার্যালয়ে আনুষ্ঠানিকভাবে এই ফল প্রকাশ করা হয়।
‘ক’ ইউনিটে মোট ১ হাজার ৭৪৫টি আসনের বিপরীতে ভর্তি-ইচ্ছুক মোট ৯০ হাজার ৪২৪ জন শিক্ষার্থীর মধ্যে ৮৩ হাজার ৫৮২ জন পরীক্ষায় অংশ নেন। এর মধ্যে ১১ হাজার ৩৩০ জন উত্তীর্ণ হয়েছেন।
পরীক্ষার বিস্তারিত ফল বিশ্ববিদ্যালয়ের ওয়েবসাইটে (admission.eis.du.ac.bd) জানা যাবে। এ ছাড়া যেকোনো মোবাইল অপারেটর থেকে DU স্পেস KA স্পেস রোল নম্বর লিখে ১৬৩২১-এ পাঠালে খুদে বার্তার মাধ্যমে ফল জানা যাবে।
গত শুক্রবার এই পরীক্ষা অনুষ্ঠিত হয়। আগামী ৮ থেকে ২১ নভেম্বর পর্যন্ত উত্তীর্ণ শিক্ষার্থীরা ওয়েবসাইটে বিষয় পছন্দক্রম পূরণ করতে পারবেন।
