
আবাসিক হল নির্মাণের দাবিতে আগামী রবি ও সোমবার তৃতীয় দফা ধর্মঘট ডেকেছেন জগন্নাথ বিশ্ববিদ্যালয় শিক্ষার্থীরা। এই দুই দিন ক্লাস, পরীক্ষাসহ সব ধরনের কার্যক্রম বর্জনের ঘোষণা দেন তাঁরা।
আজ শুক্রবার সন্ধ্যায় কেন্দ্রীয় শহীদ মিনার প্রাঙ্গণে সংহতি সমাবেশ শেষে শিক্ষার্থীদের পক্ষ থেকে এ ঘোষণা দেওয়া হয়।
আজ বেলা তিনটার দিকে হল নির্মাণের দাবিতে শহীদ মিনার প্রাঙ্গণে সংহতি সমাবেশের আয়োজন করেন ওই বিশ্ববিদ্যালয়ের শিক্ষার্থীরা। এতে প্রায় তিন হাজার ছাত্রছাত্রী অংশ নেন। প্রায় ২০টি বিশ্ববিদ্যালয়ের সাধারণ শিক্ষার্থীরা সংহতি জানান। এ ছাড়া ঢাকা বিশ্ববিদ্যালয়ের গণযোগাযোগ ও সাংবাদিকতা বিভাগের শিক্ষক রোবায়েত ফেরদৌস, গণজাগরণ মঞ্চের মুখপাত্র ইমরান এইচ সরকারসহ আরও কয়েকজন সংহতি জানান।
