
আসি আসি করছে ভাদ্র মাস। তাই বলে বিদায় বেলায় তেজ কমেনি শ্রাবণের বৃষ্টির। বরং দেশজুড়ে দাপট চলছে। মৌসুমি বায়ু সক্রিয় থাকার কারণে বৃষ্টি হচ্ছে। এ অবস্থা আরও চার দিন থাকতে পারে বলে জানিয়েছে আবহাওয়া অধিদপ্তর।
আবহাওয়া অধিদপ্তরের আবহাওয়াবিদ আবদুর রহমান প্রথম আলোকে বলেন, ১৫ আগস্ট পর্যন্ত এভাবে বৃষ্টি হওয়ার সম্ভাবনা রয়েছে। এর সঙ্গে সিলেট ও পার্বত্য চট্টগ্রামের পাহাড়ি অঞ্চলে ভূমিধসের আশঙ্কা রয়েছে।
এই আবহাওয়াবিদ বলেন, আজ শুক্রবার সকাল ছয়টা থেকে দুপুর ১২টা পর্যন্ত সবচেয়ে বেশি বৃষ্টি হয়েছে তেঁতুলিয়ায়, ৯৭ মিলিমিটার। একই সময়ে রাজধানী ঢাকায় বৃষ্টি হয়েছে ১৯ মিলিমিটার। ভারী বৃষ্টির কারণে দেশের নৌবন্দরগুলোকে ১ নম্বর সতর্কতাসংকেত দেখিয়ে যেতে বলা হয়েছে।
আবহাওয়া অধিদপ্তরের আজ সকালে পূর্বাভাসে বলা হয়েছে, মৌসুমি বায়ুর অক্ষের বর্ধিতাংশ পাঞ্জাব, হরিয়ানা, উত্তর প্রদেশ, বিহার, হিমালয়ের পাদদেশীয় পশ্চিমবঙ্গ ও বাংলাদেশের উত্তরাঞ্চল হয়ে আসাম পর্যন্ত বিস্তৃত। এর একটি বর্ধিতাংশ উত্তর বঙ্গোপসাগর বিস্তৃত। এটি বাংলাদেশের ওপর সক্রিয় রয়েছে। এ কারণে সারা দেশে মাঝারি ধরনের ভারী বৃষ্টি থেকে অতি ভারী বৃষ্টির সম্ভাবনা রয়েছে।  জুলাই মাসে সারা দেশে ৬৬২ মিলিমিটার বৃষ্টি হয়েছে। এটি স্বাভাবিকের চেয়ে ১৬৩ মিলিমিটার বেশি। ২৩ দিন বৃষ্টির পূর্বাভাস দেওয়া হলেও জুলাই মাসে গড়ে ২৯ দিন বৃষ্টি হয়েছে। ২ আগস্ট আবহাওয়া অধিদপ্তরের বিশেষজ্ঞ কমিটির বৈঠকে এ তথ্য জানানো হয়।
বৈঠকে আরও জানানো হয়, আগস্ট মাসেও স্বাভাবিকের চেয়ে বেশি বৃষ্টির সম্ভাবনা রয়েছে। এ মাসের প্রথমার্ধে দেশের উত্তর, উত্তর-পূর্ব ও দক্ষিণ-পূর্বাঞ্চলে ভারী বৃষ্টি হতে পারে। এ ছাড়া বঙ্গোপসাগরে দু-একটি মৌসুমি লঘুচাপ সৃষ্টি হতে পারে। এর মধ্যে একটি নিম্নচাপে পরিণত হতে পারে। আগস্টের বৃষ্টির কারণে দেশের উত্তর-পূর্ব ও উত্তর-পশ্চিমাঞ্চলের কিছু কিছু এলাকায় বন্যার আশঙ্কা রয়েছে।
আরও পড়ুন... 
হঠাৎ ঝোড়ো বাতাস, ব্যাংক কর্মকর্তা নিহত
