
তুরস্কে প্রেসিডেন্সিয়াল পদ্ধতি কার্যকরে সংবিধান সংশোধনীর প‌ক্ষে জনগণের রায়ে বিজয়ী হওয়ায় দেশটির প্রেসিডেন্ট রিসেপ তাইয়েপ এরদোয়ানকে অভিনন্দন জানিয়েছেন প্রধানমন্ত্রী শেখ হাসিনা।
গতকাল শুক্রবার এরদোয়ানকে পাঠানো এক বার্তায় প্রধানমন্ত্রী শেখ হাসিনা বলেন, ‘এটি খুবই আনন্দের বিষয়। এ বিজয়ের জন্য আমি বাংলাদেশের জনগণ, সরকার এবং আমার নিজের পক্ষ থেকে আপনাকে অভিনন্দন জানাচ্ছি।’ তিনি আরও বলেন, এই গণভোটে সমর্থনের মাধ্যমে প্রেসিডেন্ট এরদোয়ানের নেতৃত্বের প্রতি তুরস্কের জনগণের আস্থা এবং বিশ্বাসের প্রতিফলন ঘটেছে।
আগামী দিনগুলোতে দুই দেশের ভ্রাতৃপ্রতিম সম্পর্ক উভয় দেশের জনগণের পারস্পরিক স্বার্থে নতুন উচ্চতায় উপনীত হবে বলে আশা প্রকাশ করে শেখ হাসিনা বলেন, পাশাপাশি অর্থনৈতিক, বাণিজ্যিক, প্রযুক্তিগত, শিক্ষা, প্রতিরক্ষা এবং সাংস্কৃতিক খাতে সহযোগিতা জোরদার হবে।
গত রোববারের গণভোটে সামান্য ব্যবধানে বিজয়ী হন প্রেসিডেন্ট এরদোয়ান। ‘হ্যাঁ’-এর প‌ক্ষে ৫১ শতাংশ এবং ‘না’-এর প‌ক্ষে ভোট পড়ে ৪৯ শতাংশ।
