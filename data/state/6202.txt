
গাজীপুর ও খুলনা সিটি করপোরেশন নির্বাচনের তফসিল ঘোষণা করা হবে ৩১ মার্চ। আজ সোমবার নির্বাচন কমিশনের (ইসি) সভায় এ সিদ্ধান্ত হয়। সভা শেষে ইসি সচিবালয়ের সচিব হেলালুদ্দীন আহমদ সাংবাদিকদের এ তথ্য জানান।হেলালুদ্দীন বলেন, কমিশনের সভায় পাঁচ সিটি করপোরেশন নির্বাচন নিয়ে আলোচনা হয়েছে। যেসব সিটি করপোরেশনের প্রথম সভা আগে হয়েছে, সেগুলোর আগে নির্বাচন করার সিদ্ধান্ত হয়েছে। ৩১ মার্চ এ বিষয়ে আলোচনা করে সিদ্ধান্ত গ্রহণ করে তফসিল ঘোষণা করা হবে।এক প্রশ্নের জবাবে সচিব বলেন, ৩১ মার্চ সম্ভবত পাঁচটি সিটি করপোরেশনের তফসিল ঘোষণা করা হবে না। গাজীপুর ও খুলনা সিটি করপোরেশনের প্রথম সভা আগে হয়েছে। এ দুটির তফসিল ঘোষণা করা হবে।হেলালুদ্দীন বলেন, সভায় ইভিএম নিয়ে আলোচনা হয়েছে। বিভিন্ন স্থানীয় নির্বাচনে ইভিএম ব্যবহার করা হবে। ভোটারদের আস্থা অর্জন করা গেলে পরবর্তী জাতীয় নির্বাচনে ইভিএম ব্যবহার করা যেতে পারে।
হেলালুদ্দীন আরও বলেন, ৪০টি নিবন্ধিত রাজনৈতিক দলের মধ্যে দুটি দল ইসির চাওয়া অনুযায়ী প্রতিবেদন দেয়নি। এর মধ্যে গণফোরাম ছয় মাস সময় চেয়েছে। তাদের তিন মাস সময় দেওয়ার সিদ্ধান্ত হয়েছে। আর ঐক্যবদ্ধ নাগরিক আন্দোলন কোনো প্রতিবেদন দেয়নি, সময়ও চায়নি। তাদের নিবন্ধন কেন বাতিল করা হবে না, কারণ দর্শাতে বলা হয়েছে। জবাব না দিলে দলটির নিবন্ধন বাতিল করা হবে। আর নতুনভাবে নিবন্ধনের জন্য ৭৫টি দল আবেদন করেছিল। এর মধ্যে ১৯টি দলের আবেদন যথাযথ হয়নি বিধায় তাদের আবেদন নামঞ্জুর করার প্রস্তাব কমিশন অনুমোদন করেছে। অন্য দলগুলোর যাদের তথ্যের ঘাটতি আছে, সেগুলোকে ১৫ দিনের মধ্যে তথ্য দেওয়ার জন্য বলা হবে।
