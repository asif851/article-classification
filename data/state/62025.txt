
চট্টগ্রামের ফটিকছড়ি উপজেলার লেলাং ইউনিয়নের নয়াহাট গ্রামে গত বৃহস্পতিবার দিবাগত রাতে এক বাড়িতে দুর্ধর্ষ ডাকাতি হয়েছে। ডাকাতেরা নগদ টাকা, স্বর্ণালংকারসহ ১০ লক্ষাধিক টাকার মালামাল লুট করে নিয়ে যায়।পুলিশ ও স্থানীয় সূত্র জানায়, নয়াহাট গ্রামের আলী আহম্মদ ঠিকাদারের বাড়ির জাহাঙ্গীর আলম ও জহুর আলম দুই ভাই দীর্ঘদিন ধরে আরব আমিরাতে থাকেন। তাঁদের মা, স্ত্রী-পুত্রসহ পুরো পরিবার নতুন দ্বিতল ভবন তৈরি করে গ্রামের বাড়িতে থাকে। জাহাঙ্গীর আলমের ভাইয়ের ছেলে মো. জাহেদ (১৬) বলে, বৃহস্পতিবার দিবাগত রাত আড়াইটার দিকে ১০-১৫ জনের একদল মুখোশধারী সশস্ত্র ডাকাত দরজা ভেঙে ঘরের ভেতরে ঢোকে। ডাকাতেরা অস্ত্রের মুখে তাদের সবাইকে জিম্মি করে স্বর্ণালংকার, টাকাপয়সা, মুঠোফোনসহ ১০ লক্ষাধিক টাকার মালামাল লুট করে। 
