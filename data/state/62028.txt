
ফরিদপুরের নগরকান্দা উপজেলায় এক স্কুলছাত্রীর ছবি থেকে তার মাথা কেটে অন্য জায়গায় জোড়া লাগিয়ে ইন্টারনেটে ছড়িয়ে দেওয়ার ঘটনা ঘটেছে। এর প্রতিবাদ করায় ছাত্রী ও তার পরিবারকে মারধর করা হয় বলে অভিযোগ পাওয়া গেছে। এতে কয়েক দিন ধরে আতঙ্কে বিদ্যালয়ে যেতে পারছে না মেয়েটি।
মারধরের ঘটনায় মেয়েটির বাবা বাদী হয়ে গত সোমবার গ্রামের মাসুদ ব্যাপারী (১৯) ও তাঁর বাবা সামাদ ব্যাপারীকে আসামি করে মামলা দায়ের করেন। ওই দিন রাতেই পুলিশ নিজ বাড়ি থেকে সামাদ ব্যাপারীকে গ্রেপ্তার করেছে। তবে মাসুদ পলাতক আছেন।
ভুক্তভোগী পরিবার ও স্থানীয় সূত্রে জানা যায়, সপ্তম শ্রেণির ওই ছাত্রীকে দীর্ঘদিন ধরে উত্ত্যক্ত করে আসছিলেন মাসুদ। সম্প্রতি তিনি ওই মেয়েকে বিয়ে করতে চান। কিন্তু মেয়ের পরিবার তাতে রাজি হয়নি। এর জেরে মাসুদ একটি দলগত ছবি (গ্রুপ ছবি) থেকে কিশোরীটির ছবি কেটে নিজের ছবির সঙ্গে লাগিয়ে দেন। এরপর সেটি ইন্টারনেটে ছেড়ে দেন তিনি।
মেয়েটির বাবা অভিযোগ করেন, ঘটনার দুই দিন পর ১৩ জুলাই ওই কিশোরীর পরিবার এ ঘটনার প্রতিবাদ জানালে মাসুদ ও তাঁর বাবা সামাদ ব্যাপারী ওই কিশোরী ও তার বাবা-মাকে মারধর করেন। এ ঘটনার পর থেকে আতঙ্কে মেয়েটির বিদ্যালয়ে যাওয়া বন্ধ হয়ে যায়।
তিনি আরও বলেন, স্থানীয়ভাবে বিচার-সালিস করার আশ্বাস পাওয়ায় তাঁরা এত দিন মামলা করেননি।
নগরকান্দা থানার ভারপ্রাপ্ত কর্মকর্তা (ওসি) আফসার উদ্দিন বলেন, ছবিটি অশ্লীল না হওয়ায় তথ্যপ্রযুক্তি আইনে মামলা হয়নি। গতকাল মঙ্গলবার গ্রেপ্তারকৃত সামাদ ব্যাপারীকে জেলার মুখ্য বিচারিক হাকিমের আদালতের মাধ্যমে জেলহাজতে পাঠানো হয়েছে। 
