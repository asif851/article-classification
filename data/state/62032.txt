
বগুড়ার গাবতলী উপজেলার তরণীহাট ডিগ্রি কলেজের স্নাতক প্রথম বর্ষের ছাত্রী সুরভী আকতার (১৮) হত্যাকারীদের গ্রেপ্তার করে ফাঁসির দাবিতে মানববন্ধন ও প্রতিবাদ সমাবেশ করেছেন শিক্ষক ও সহপাঠীরা। গতকাল বুধবার তরণীহাট ডিগ্রি কলেজ চত্বরে এ কর্মসূচি পালন করা হয়। এতে দুই সপ্তাহ হলেও হত্যাকারী চিহ্নিত না হওয়ায় ক্ষোভ প্রকাশ করা হয়। সমাবেশে পুলিশের বিরুদ্ধে তদন্তে গাফিলতির অভিযোগ তুলে বক্তারা বলেন, ৪ জানুয়ারি সুরভী আকতার কলেজে আসার কথা বলে বাড়ি থেকে বের হয়ে নিখোঁজ হন। ১০ জানুয়ারি সারিয়াকান্দি উপজেলার যমুনা নদীর দুর্গম চর দক্ষিণ ধারাবর্ষা থেকে তাঁর লাশ উদ্ধার করা হয়। এ ঘটনায় তাঁর বাবা সুরতজ্জামান মামলা করলেও পুলিশ কাউকে গ্রেপ্তার করতে পারেনি। মানববন্ধনে সুরভীর বাবা সুরুতজ্জামান ও মা আঞ্জুয়ারা বেগমসহ পরিবারের সদস্যরা উপস্থিত ছিলেন। বগুড়া প্রতিনিধি
