
রাষ্ট্রপতি মো. আবদুল হামিদ আজ শনিবার রাজশাহীর বাগমারায় আসছেন। স্থানীয় সাংসদের স্বেচ্ছাসেবী সংগঠন সালেহা-ইমারত ফাউন্ডেশন তাঁকে আমন্ত্রণ জানিয়েছে।রাষ্ট্রপতির সহকারী একান্ত সচিব জান্নাতুন নাঈম স্বাক্ষরিত এক চিঠিতে বলা হয়েছে, রাষ্ট্রপতি আজ হেলিকপ্টারযোগে বাগমারায় আসবেন। তিনি উপজেলার চানপাড়ায় স্থাপিত বঙ্গবন্ধু কমপ্লেক্স পরিদর্শন করবেন। পরে তিনি ভবানীগঞ্জ সরকারি উচ্চবিদ্যালয় মাঠে সালেহা-ইমারত ফাউন্ডেশনের উদ্যোগে আয়োজিত চলতি বছরের জুনিয়র স্কুল সার্টিফিকেট (জেএসসি) পরীক্ষায় জিপিএ-৫ ও প্রাইমারি স্কুল সার্টিফিকেট (পিএসসি) পরীক্ষায় বৃত্তি পাওয়া কৃতী শিক্ষার্থীদের সংবর্ধনা অনুষ্ঠানে প্রধান অতিথি থাকবেন।একই স্থানে সংগঠন আয়োজিত বিভিন্ন ক্ষেত্রে অবদান রাখা উপজেলার ১০ ব্যক্তি ও প্রতিষ্ঠানকে পদকও প্রদান করবেন।রাষ্ট্রপতিকে বরণ করতে উপজেলার বিভিন্ন সংগঠনের পক্ষে অনুষ্ঠানস্থলের আশপাশে অর্ধশত তোরণ নির্মাণ করা হয়েছে। সালেহা-ইমারত ফাউন্ডেশনের চেয়ারম্যান ও স্থানীয় সাংসদ এনামুল হক জানান, রাষ্ট্রপতির অনুষ্ঠান সফল করতে ও তাঁকে বরণ করতে সব প্রস্তুতি সম্পন্ন হয়েছে।এ এইচ এম এরশাদের পর বাগমারায় এটাই প্রথম কোনো রাষ্ট্রপতির সফর।
