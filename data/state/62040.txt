
নারায়ণগঞ্জ সিটি করপোরেশনের প্যানেল মেয়র নজরুল ইসলাম ও আইনজীবী চন্দন সরকারসহ সাত খুনের ঘটনার প্রধান আসামি নূর হোসেনকে যেন ক্রসফায়ারে দেওয়া না হয় সেই দাবি জানিয়েছেন নজরুল ইসলামের শ্বশুর শহীদুল ইসলাম ওরফে শহীদ চেয়ারম্যান। তিনি আশঙ্কা প্রকাশ করে বলেন, নূর হোসেনকে ক্রসফায়ারে দিয়ে প্রকৃত ঘটনা ধামাচাপা দেওয়ার চেষ্টা হতে পারে।আজ শুক্রবার সিদ্ধিরগঞ্জে নিজের বাড়িতে বসে শহীদুল ইসলাম সাংবাদিকদের কাছে এ দাবি জানান।শহীদ চেয়ারম্যান বলেন, ‘নূর হোসেনকে ক্রসফায়ারে দিলে প্রকৃত অপরাধীরা ধরাছোঁয়ার বাইরে থাকবে। কিন্তু আমরা প্রকৃত ঘটনা জানতে চাই, ঘটনার সঙ্গে জড়িত খুনিদের বিচার চাই। অন্য কোনোভাবেই গোঁজামিলের তদন্ত বা গ্রেপ্তার আমরা চাই না।’এদিকে নজরুলের ছোট ভাই আবদুস সালাম বলেছেন, ‘যেকোনো মূল্যে আমার ভাইয়ের খুনিদের গ্রেপ্তার করতে হবে এবং সুষ্ঠু তদন্তের স্বার্থে অবিলম্বে র্যাবের তিন কর্মকর্তাকে আইনের আওতায় এনে জিজ্ঞাসাবাদ করতে হবে।’অন্যদিকে জেলা আইনজীবী সমিতির সভাপতি সাখাওয়াত হোসেন বলেছেন, ‘খুনি যারাই হোক, তাদের চিহ্নিত করে গ্রেপ্তার না করা পর্যন্ত আমাদের আন্দোলন চলবে।’ তিনিও আশঙ্কা ব্যক্ত করে বলেন, ‘কাউকে ক্রসফায়ারে ফেলে প্রকৃত ঘটনা ধামাচাপা দেওয়ার চেষ্টা করলে আমরা তা মেনে নেব না। জাতির সামনে খুনিদের মুখোশ উন্মোচন করতে হবে। উদঘাটন করতে হবে প্রকৃত সত্য।’
নজরুলকে ফেরত পেতে র‌্যাবকে দ্বিগুণ টাকা সেধেছি
