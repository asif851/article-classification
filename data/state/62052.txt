
ফোন পেয়েই কামরাঙ্গীরচরের বাসা থেকে বের হয়ে যায় রওনক। পুরান ঢাকার লক্ষ্মীবাজার এলাকায় হোলি উৎসবে যাওয়ার উদ্দেশেই আট বন্ধু মিলে রওনা হয়। উৎসবে যাওয়ার পর হঠাৎ করে পাওয়া যাচ্ছিল না ১৭ বছর বয়সী কিশোরকে। পরে ঢাকা ন্যাশনাল মেডিকেল কলেজ হাসপাতালের সামনে রক্তাক্ত অবস্থায় রওনককে খুঁজে পায় বন্ধুরা। সেখান থেকে ঢাকা মেডিকেল কলেজ হাসপাতালে আনার পর দুপুর সাড়ে ১২টার দিকে রওনক মারা যায়।
প্রাথমিকভাবে পুলিশের ধারণা, হত্যার পেছনে প্রেমঘটিত কোনো বিষয় জড়িত থাকতে পারে।
রওনকের পরিবার, বন্ধুবান্ধব ও পুলিশ সূত্রে জানা গেছে, মৃত শহীদ মিয়ার এক ছেলে ও এক মেয়ের মধ্যে রওনক সবার ছোট। সে আজিমপুর নিউ পল্টন লাইন স্কুল অ্যান্ড কলেজের দ্বাদশ শ্রেণির শিক্ষার্থী। বাসা থেকে বের হয়ে প্রথমে কলাবাগানে যায়। সেখান থেকে আট বন্ধুর সঙ্গে পুরান ঢাকায় যায় রওনক। লক্ষ্মীবাজারের ভিক্টোরিয়া পার্ক গলিতে হোলি উৎসবের সময় পাওয়া যাচ্ছিল না তাকে। পরে জানা যায়, অজ্ঞাত কয়েক যুবক পিটিয়ে ও ধারালো অস্ত্রের আঘাত করে ন্যাশনাল মেডিকেলের সামনে ফেলে যায় রওনককে। সেখান থেকে ঢাকা মেডিকেল কলেজ হাসপাতালের জরুরি বিভাগে আনার পর চিকিৎসকেরা তাকে মৃত ঘোষণা করেন।হাসপাতাল সূত্রে জানা গেছে, ডান পায়ের ঊরু থেকে রওনকের অতিরিক্ত রক্তক্ষরণ হয়েছিল।
রওনকের মা হেলেনা বেগম সাংবাদিকদের বলেন, আজ বৃহস্পতিবার সকালে এক বান্ধবী ফোন করে তাঁর ছেলেকে। এর পরপরই মায়ের কাছ থেকে এক শ টাকা নিয়ে চলে যায় সে।
তদন্তের জন্য কয়েকজনকে জিজ্ঞাসাবাদ করা হচ্ছে বলে জানান কোতোয়ালি জোনের সহকারী কমিশনার বদরুল হাসান। তিনি প্রথম আলোকে বলেন, এ হত্যার পেছনে প্রেমঘটিত কারণ জড়িত থাকতে পারে। তবে রওনকের পরিবারের সদস্যদের সঙ্গে কথা বলা হবে। এ ছাড়া কয়েকজনকে জিজ্ঞাসাবাদ করে তদন্ত এগিয়ে নেওয়া হচ্ছে।
 
