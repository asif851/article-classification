
প্রধানমন্ত্রী ও আওয়ামী লীগের সভানেত্রী শেখ হাসিনা বলেছেন, ‘ইয়াহিয়ার পা চাটা কুকুর এখনো বাংলাদেশে আছে। তাদের দোসররা এখনো সক্রিয়। তাদের সম্পর্কে আমাদের সচেতন থাকতে হবে।’
আজ রোববার রাজধানীর সোহরাওয়ার্দী উদ্যানে বঙ্গবন্ধু শেখ মুজিবুর রহমান ও ফজিলাতুন্নেসা মুজিব স্মরণে ছাত্রলীগ আয়োজিত ছাত্র সমাবেশে প্রধানমন্ত্রী এসব কথা বলেন।
ছাত্রলীগ নেতা-কর্মীদের উদ্দেশে শেখ হাসিনা বলেন, সম্পদের নেশায় যারা রাজনীতি করে, তারা কখনো ওপরে উঠতে পারে না। ত্যাগের মনোভাব নিয়ে রাজনীতি করতে হবে।
প্রধানমন্ত্রী বলেন, ‘গত আড়াই হাজার বছরের ইতিহাসে বিশ্বের সেরা ভাষণগুলো নিয়ে যুক্তরাজ্য থেকে একটি সংকলন বের হয়েছে। ওই সংকলনের মধ্যে বঙ্গবন্ধুর সাত মার্চের ভাষণ রয়েছে। বইটি আমার কাছে আছে। কিন্তু ’৭৫ সালের পর জিয়া এই ভাষণ কোথাও প্রচার করতে দেননি।’
ছাত্র সমাবেশে যোগাযোগমন্ত্রী ওবায়দুল কাদের বলেন, ‘ছাত্রলীগ নয়, ছাত্রলীগের নামে কিছু পরগাছার জন্য আমাদের নেত্রীর সোনালি অর্জন বৃথা যেতে দেওয়া হবে না।’ বিএনপির সঙ্গে এই মুহূর্তে সংলাপের কোনো পরিবেশ নেই বলেও মন্তব্য করেন তিনি।
ছাত্রলীগের সভাপতি এইচ এম বদিউজ্জামানের সভাপতিত্বে ছাত্র সমাবেশে আরও বক্তব্য দেন ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক, আওয়ামী লীগের যুগ্ম সাধারণ সম্পাদক জাহাঙ্গীর কবির নানক, বঙ্গবন্ধু শেখ মুজিব মেডিকেল বিশ্ববিদ্যালয়ের উপাচার্য অধ্যাপক প্রাণ গোপাল দত্ত, সাংসদ তারানা হালিম প্রমুখ।
সমাবেশে সারা দেশের বিভিন্ন জেলা, বিশ্ববিদ্যালয়, কলেজ থেকে ছাত্রলীগের বিপুলসংখ্যক নেতা-কর্মী সমাবেশে অংশ নেন। সমাবেশের পরিধি সোহরাওয়ার্দী উদ্যান ছাড়িয়ে ঢাকা বিশ্ববিদ্যালয়ের টিএসসি পর্যন্ত ও আশপাশের এলাকা পর্যন্ত ছড়িয়ে পড়ে।
