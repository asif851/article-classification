
পূর্ব সুন্দরবনের চাঁদপাই রেঞ্জের অন্তর্ভুক্ত ধানসাগর স্টেশনে আবার আগুন লেগেছে। তুলাতুলী এলাকায় গতকাল বুধবার বিকেলে আগুন লাগে। বন বিভাগ ও ফায়ার সার্ভিসের সদস্যরা সন্ধ্যায় ঘটনাস্থলে পৌঁছে আগুন নেভানোর কাজ শুরু করেন। রাত আটটায় শেষ খবর পাওয়া পর্যন্ত তাঁরা আগুন নিয়ন্ত্রণে আনতে পারেননি। ধানসাগর স্টেশনে এ নিয়ে গত এক মাসে চারবার আগুন লাগল। এর মধ্যে ২৭ মার্চ, ১৩ এপ্রিল ও ১৮ এপ্রিল নাংলি এলাকায় এবং গতকাল তুলাতুলী এলাকায় আগুন লাগে। ঘটনা তদন্তে তিন সদস্যের কমিটি গঠন করা হয়েছে। চাঁদপাই রেঞ্জ কর্মকর্তা বেলায়েত হোসেন বলেন, প্রবল বাতাস ও সন্ধ্যা হয়ে যাওয়ায় আগুন নেভাতে সমস্যা হয়। ধারণা করা হচ্ছে, বনের এক একর জায়গায় আগুন ছড়িয়ে পড়েছে। 
