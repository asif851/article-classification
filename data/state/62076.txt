
 
‘২১ হাজার নেতা-কর্মীর রক্তের দাগ রয়েছে বেগম জিয়ার হাতে। সে দাগ এখনো শুকায়নি। তাঁদের শাসনামলে দেশে রক্তগঙ্গা বয়ে গেছে। এ দেশে তাঁরাই খুন-গুম শুরু করেছেন। তাঁদের মুখে গুম-খুনের কথা হাস্যকর।’ গাজীপুরের কালিয়াকৈরে এ মন্তব্য করেন সড়ক পরিবহন ও সেতুমন্ত্রী ওবায়দুল কাদের।
আজ বুধবার সকালে ঢাকা-টাঙ্গাইল মহাসড়কের কালিয়াকৈরের চন্দ্রা এলাকায় মহাসড়কের যানজট পরিস্থিতি ও রাস্তা সংস্কারকাজ পরিদর্শন এবং হাইওয়ে পুলিশের নিয়ন্ত্রণকক্ষের উদ্বোধন করেন মন্ত্রী। সে সময় সাংবাদিকদের বিভিন্ন প্রশ্নের মন্ত্রী এসব কথা বলেন।
এ সময় তিনি বিএনপির যুগ্ম মহাসচিব রিজভী প্রসঙ্গে বলেন, ‘ও সেখানে বসে বসে শুধু মিথ্যা কথা বলে। তাকে রাখাই হয়েছে মিথ্যা কথা বলার জন্য। ও একটা প্যাথলজিক্যাল লায়ার।’
এদিকে ঈদযাত্রা প্রসঙ্গে মন্ত্রী বলেন, ‘ঈদযাত্রাকে স্বস্তিদায়ক করতে আমরা যে প্রয়াস চালিয়ে যাচ্ছি, খুব বেশি প্রাকৃতিক দুর্যোগ না হলে ঘরমুখী জনগণকে স্বস্তি দিতে পারব। জনদুর্ভোগটা সহনীয় মাত্রায় রাখতে পারব।’ সবাইকে ধৈর্য ধারণের আহ্বান জানিয়েছেন মন্ত্রী।
সে সময় মন্ত্রীর সঙ্গে ছিলেন গাজীপুরের পুলিশ সুপার মোহাম্মদ হারুন অর রশীদ, ঢাকা বিভাগীয় তত্ত্বাবধায়ক প্রকৌশলী সবুজ উদ্দিন খান, হাইওয়ে পুলিশের ঢাকা রেঞ্জের উপমহাপরিদর্শক (ডিআইজি) আতিকুল আলমসহ ঊর্ধ্বতন কর্মকর্তারা।
অন্যদিকে, দায়িত্বে অবহেলার জন্য গাজীপুর সড়ক বিভাগের নির্বাহী প্রকৌশলী ডি এ কে এম নাহীন রেজা ও মানিকগঞ্জের নির্বাহী প্রকৌশলী মহিবুল হককে শোকজ করা হয়েছে।
