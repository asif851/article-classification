
জামায়াতে ইসলামীর নায়েবে আমির দেলাওয়ার হোসাইন সাঈদীর বিরুদ্ধে রাষ্ট্রপক্ষের সাক্ষী মোস্তফা হাওলাদারকে হত্যার ঘটনায় উদ্বেগ প্রকাশ করেছেন ট্রাইব্যুনাল।আন্তর্জাতিক অপরাধ ট্রাইব্যুনাল-১-এর বিচারক এ টি এম ফজলে কবীর আজ মঙ্গলবার ট্রাইব্যুনালের কার্যক্রম শুরুর সময় রাষ্ট্রপক্ষের কৌঁসুলিদের উদ্দেশে বলেন, ‘আজ টেলিভিশনে ব্রেকিং নিউজে এক সাক্ষীর মৃত্যুর সংবাদ দেখলাম। সাক্ষী দেওয়ার কারণে কোনো স্বাধীন দেশে কোনো ব্যক্তির মৃত্যু হবে, তা মেনে নেওয়া যায় না। সরকার কী ব্যবস্থা নিচ্ছে?’এ সময় রাষ্ট্রপক্ষের কৌঁসুলি মোকলেছুর রহমান বলেন, ‘আমরা স্বরাষ্ট্র মন্ত্রণালয়সহ সরকারের সব এজেন্সির সঙ্গে কথা বলেছি। রাষ্ট্রপক্ষের কৌঁসুলিরা সভা করেছি। আমরা আবারও সভা করব।’বিচারপতি এ সময় রাষ্ট্রপক্ষের কৌঁসুলিকে বলেন, ‘আপনারা সরকারকে চাপ দেন যে সাক্ষীর নিরাপত্তা না দিলে আমরা আর সাক্ষী আনব না। সাক্ষীর নিরাপত্তাই যদি না থাকে, তাহলে সাক্ষী আনবেন কী করে?’এ সময় মোকলেছুর রহমান ট্রাইব্যুনালের বিচারকদের বলেন, ‘আপনারা যদি কিছু করতেন। আপনারা স্বতঃপ্রণোদিত হয়ে রুল দেন।’ট্রাইব্যুনাল বলেন, ‘আপনারা আবেদন করেন, দেখি কী করা যায়।’
