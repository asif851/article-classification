
চুয়াডাঙ্গা সদর উপজেলার পদ্মবিলা ইউনিয়নের সুবদিয়া গ্রামে শ্বশুরবাড়ি থেকে সালমা পারভীন (৩০) নামের এক শিক্ষকের লাশ উদ্ধার করা হয়েছে। গত রোববার রাতে লাশটি উদ্ধার করা হয়। স্বামীর পরিবারের লোকজনই সালমাকে হত্যা করেছেন বলে অভিযোগ উঠেছে।ঘটনার পর থেকে নিহত সালমার স্বামী উজ্জ্বল হোসেনসহ তাঁর পরিবারের সদস্যরা গা ঢাকা দিয়েছেন। সালমা বেসরকারি সংস্থা ব্র্যাক পরিচালিত সুবদিয়া প্রাক্-প্রাথমিক বিদ্যালয়ের শিক্ষক ছিলেন। দাম্পত্য জীবনে সালমা ও উজ্জ্বলের ১০ ও ৭ বছর বয়সের দুই ছেলে রয়েছে।উজ্জ্বলের খালাতো ভাই সুবদিয়া গ্রামের রবিউল ইসলাম দাবি করেন, দাম্পত্য কলহের জের ধরে সালমা অভিমান করে রোববার সন্ধ্যায় বাড়ির পাশে একটি গাছের সঙ্গে রশি দিয়ে গলায় ফাঁস লাগিয়ে আত্মহত্যার চেষ্টা করেন। মুমূর্ষু অবস্থায় তাঁকে চুয়াডাঙ্গা সদর হাসপাতালে নিয়ে গেলে কর্তব্যরত চিকিৎসক মৃত ঘোষণা করেন।তবে ওই রাতে হাসপাতালে উপস্থিত একাধিক ব্যক্তি পরিচয় প্রকাশ না করার শর্তে বলেন, সালমার মৃত্যুর বিষয়টি চিকিৎসক নিশ্চিত করার পর তাঁর শ্বশুরবাড়ির লোকজন দ্রুত লাশ নিয়ে চলে যান।
