
পটুয়াখালীর কুয়াকাটা পর্যটনকেন্দ্র-সংলগ্ন বঙ্গোপসাগরে গোসল করতে নেমে মো. হাসান সিকদার নামের এক তরুণ নিখোঁজ হয়েছেন। শুক্রবার দুপুরে এ ঘটনা ঘটে।
হাসানের (২৩) বাড়ি কলাপাড়া পৌর শহরের বাদুড়তলী এলাকায়। তিন বছর আগে একই উপজেলার নীলগঞ্জ ইউনিয়নের মাস্টারবাড়ি মহল্লার আবদুল বারেক হাওলাদারের মেয়ে নুরুন্নাহার বেগমকে বিয়ে করেন।
হাসানের স্ত্রী নুরুন্নাহার বেগম প্রথম আলোকে বলেন, তাঁরা স্বামী-স্ত্রী গত বুধবার কলাপাড়া শহর থেকে কুয়াকাটার আজিমপুর গ্রামে হাসানের মামার বাড়িতে বেড়াতে আসেন। সেখান থেকে হাসান তাঁর মামাতো ভাই ঈসাকে নিয়ে কুয়াকাটা সৈকতে আসেন। শুক্রবার বেলা সাড়ে ১১টার দিকে তাঁরা তিনজন গোসল করতে সাগরে নামেন। এর কিছুক্ষণ পর নুরুন্নাহার ও ঈসা ভেজা কাপড় পাল্টাতে সৈকতের কাছে আবাসিক হোটেলে যান। হাসান আরও কিছুক্ষণ সাগরে থাকতে চান। পরে আবার সৈকতে ফিরে এসে হাসানকে আর খুঁজে পাননি তাঁরা।
সন্ধ্যা সাড়ে সাতটার দিকে জানতে চাইলে কুয়াকাটা পর্যটন পুলিশের সহাকারী পুলিশ সুপার (এসএসপি) মো. আবদুল করিম বলেন, ‘আমরা খবর পাওয়ার পর থেকে ঘটনাস্থলসহ সাগরের আশপাশের এলাকায় ওয়াটার বাইক দিয়ে খোঁজ করেছি। কিন্তু এখন পর্যন্ত হাসানের কোনো সন্ধান পাইনি।’
 
