
পাহাড়ধসে প্রাণহানির মধ্যে প্রধানমন্ত্রী শেখ হাসিনার ইউরোপ সফরের সমালোচনা অব্যাহত রেখেছে বিএনপি। গতকাল বৃহস্পতিবার এ নিয়ে বিএনপির চেয়ারপারসন খালেদা জিয়ার সমালোচনার পর আজ দলটির যুগ্ম মহাসচিব রুহুল কবীর রিজভী তীব্র সমালোচনা করেছেন। তিনি বলেছেন, ‘যে সময় রাঙামাটি এবং অন্যত্র মানুষ মারা যাচ্ছে এবং চিকিৎসা, বিদ্যুৎ ও সরকারি সহায়তার অভাবে কষ্ট করছে, সে সময় ইউরোপে আনন্দভ্রমণে আছেন প্রধানমন্ত্রী। এটা অত্যন্ত দুঃখজনক।’
আজ জাতীয় প্রেসক্লাবে আয়োজিত এক মানববন্ধনে এ কথা বলেন রিজভী। বরকতউল্লাহ বুলু মুক্তি পরিষদ এ মানববন্ধনের আয়োজন করে। অনুষ্ঠানে রিজভী আরও বলেন, ‘যখন কোনো জনবিরোধী সরকার ক্ষমতায় থাকে, তখনই এ ধরনের ঘটনা ঘটতে পারে। তিনি (প্রধানমন্ত্রী) যদি জনগণের প্রধানমন্ত্রী হতেন, তাহলে দেশের এই ভয়াবহ প্রাকৃতিক দুর্যোগের সময় মানুষকে উপেক্ষা করে দেশের বাইরে থাকতে পারতেন না।’গত সোমবার ও মঙ্গলবারের প্রবল বৃষ্টিপাতের পর পাহাড় ধসে রাঙামাটি, বান্দরবান, চট্টগ্রাম, কক্সবাজার ও খাগড়াছড়িতে সেনাসদস্যসহ অন্তত ১৪৬ জন নিহত হন।আজ জাতীয় প্রেসক্লাবেই আরেক অনুষ্ঠানে বিএনপির স্থায়ী কমিটির সদস্য আমির খসরু মাহমুদ চৌধুরী বলেন, রাঙামাটি ও বান্দরবানে প্রাকৃতিক দুর্যোগ মোকাবিলায় সরকার ব্যর্থতা দেখিয়েছে।আমির খসরু বলেন, দুর্যোগ প্রস্তুতির ব্যবস্থাপনা আধুনিক না হওয়ায় এবং সরকারের দায়িত্বশীলতার অভাবে দেশের মানুষ একের পর এক দুর্যোগে আক্রান্ত হচ্ছে।
