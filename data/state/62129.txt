

ঈদে সড়ক দুর্ঘটনায় পাখির মতো মানুষ মরেছে বলে স্বীকার করে সড়ক পরিবহন ও সেতুমন্ত্রী ওবায়দুল কাদের বলেছেন, বেপরোয়া ও অসংযতভাবে গাড়ি চালনার কারণেই এমনটি হয়েছে।আজ সোমবার দুপুরের দিকে ঢাকা রিপোর্টার্স ইউনিটিতে ‘মিট দ্য প্রেস’ অনুষ্ঠানে মন্ত্রী এ কথা বলেন।দেশের অবকাঠামো উন্নয়নে সাফল্য দাবি করে মন্ত্রী বলেন, সড়ক পরিবহন ও সড়ক ব্যবস্থাপনা এবং পরিবহনে শৃঙ্খলা আনার ক্ষেত্রে তাঁর ব্যর্থতা রয়েছে। এই ব্যর্থতার দায় তিনি নিচ্ছেন।ওবায়দুল কাদেরের ভাষ্য, গত বছরের তুলনায় চলতি বছরের প্রথম আট মাসে সড়ক দুর্ঘটনায় হতাহতের পরিমাণ অর্ধেকে নেমে এসেছিল। এবারের ঈদে (ঈদুল আজহা) সেই সাফল্য ধরে রাখা যায়নি।সেতুমন্ত্রী স্বীকার করেন, বেপরোয়া ও অসংযতভাবে গাড়ি চালানো তাঁরা বন্ধ করতে পারছেন না।মন্ত্রী জানান, সড়ক দুর্ঘটনা কমাতে ১৪২টি ব্ল্যাক স্পট উন্নয়নের কাজ চলছে। আগামী ডিসেম্বরের মধ্যে তা শেষ হবে বলে তাঁর আশা।সড়কে শৃঙ্খলার ক্ষেত্রে হতাশা প্রকাশ করেন ওবায়দুল কাদের। তিনি বলেন, সাধারণ মানুষ কথা শোনে। কিন্তু অসাধারণ বা রাজনৈতিক ব্যক্তিরা কথা শোনেন না। তাঁরা আইন মানতে চান না।
