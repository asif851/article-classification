
জামালপুরের সরিষাবাড়ীতে আজ সোমবার দুপুরে একটি লোকাল ট্রেনের বগি লাইনচ্যুত হয়। এতে বঙ্গবন্ধু সেতু পূর্ব রেলওয়ে স্টেশন থেকে ময়মনসিংহের মধ্যে ট্রেন চলাচল বন্ধ রয়েছে। এ ঘটনায় ট্রেনের পাঁচজন যাত্রী আহত হয়েছেন। তাঁদের স্থানীয় হাসপাতালে চিকিৎসা দেওয়া হয়েছে।
সরিষাবাড়ী ও তারাকান্দি রেলওয়ে স্টেশন সূত্রে জানা যায়, ২৫৪ নম্বর লোকাল ট্রেনটি আজ বেলা ১১টায় বঙ্গবন্ধু সেতু পূর্ব রেলওয়ে স্টেশন থেকে ময়মনসিংহের উদ্দেশে ছেড়ে আসে। সরিষাবাড়ীর মতিয়ার রহমান রেলওয়ে স্টেশন পার হওয়ার পর চেচিয়াবাধা এলাকায় ট্রেনের একটি মালবাহী বগি লাইনচ্যুত হয়। এ সময় ট্রেন থেকে লাফিয়ে নামতে গিয়ে পাঁচজন যাত্রী আহত হন। সন্ধ্যা সাতটায় এ প্রতিবেদন লেখা পর্যন্ত ওই লাইনে ট্রেন চলাচল বন্ধ রয়েছে। ফলে সেখানে আটকে পড়া যাত্রীদের দুর্ভোগ পোহাতে হচ্ছে।
ঘটনাস্থলে আটকে পড়া ধলেশ্বরী ট্রেনের যাত্রী রফিকুল ইসলাম জানান, ‘ময়মনসিংহ থেকে এসে সরিষাবাড়ী স্টেশনে আটকা পড়েছি। টাঙ্গাইলে যেতে পারছি না।’
সরিষাবাড়ী রেলওয়ে স্টেশনের স্টেশন মাস্টার দেলোয়ার হোসেন ঘটনার সত্যতা নিশ্চিত করে জানান, উদ্ধারকারী ট্রেন আসার জন্য সংবাদ পাঠানো হয়েছে।
