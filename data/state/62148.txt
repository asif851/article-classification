
শ্রীলঙ্কার প্রেসিডেন্ট মাইথ্রিপালা সিরিসেনা তিন দিনের রাষ্ট্রীয় সফরে আজ বৃহস্পতিবার সকালে ঢাকায় এসে পৌঁছেছেন।
বেলা সাড়ে ১১টার পর সিরিসেনাকে বহনকারী উড়োজাহাজটি হজরত শাহজালাল আন্তর্জাতিক বিমানবন্দরে এসে পৌঁছায়। সেখানে তাঁকে স্বাগত জানান রাষ্ট্রপতি মো. আবদুল হামিদ।
সফরকালে শ্রীলঙ্কার সঙ্গে জাহাজ চলাচল, কৃষি খাতসহ বিভিন্ন ক্ষেত্রে সহযোগিতার জন্য ১০টির বেশি চুক্তি ও সমঝোতা স্মারক সই হতে পারে। আগামীকাল শুক্রবার প্রধানমন্ত্রী শেখ হাসিনার সঙ্গে তাঁর কার্যালয়ে সিরিসেনার আনুষ্ঠানিক বৈঠকের পর এগুলো সইয়ের কথা রয়েছে।
আজ সাভারে জাতীয় স্মৃতিসৌধে একাত্তরে শহীদদের প্রতি শ্রদ্ধা জানাতে যাবেন শ্রীলঙ্কার প্রেসিডেন্ট। সেখান থেকে জাতির জনক বঙ্গবন্ধু শেখ মুজিবুর রহমানের প্রতি শ্রদ্ধা জানাতে বঙ্গবন্ধু স্মৃতি জাদুঘরে যাবেন।
বাংলাদেশ সফরে শ্রীলঙ্কার পররাষ্ট্রমন্ত্রীসহ কয়েকজন মন্ত্রী, প্রতিমন্ত্রীসহ ৭৩ সদস্যের প্রতিনিধিদলের নেতৃত্ব দিচ্ছেন সিরিসেনা।
সিরিসেনা প্রধানমন্ত্রী শেখ হাসিনার সঙ্গে আগামীকাল তাঁর দপ্তরে আনুষ্ঠানিক বৈঠক করার আগে দুই নেতা একান্তে আলোচনা করবেন। সন্ধ্যায় শ্রীলঙ্কার প্রেসিডেন্ট বঙ্গভবনে রাষ্ট্রপতি আবদুল হামিদের সঙ্গে আলোচনা করবেন। এরপর তাঁর সম্মানে রাষ্ট্রপতির দেওয়া নৈশভোজে যোগ দেবেন।
