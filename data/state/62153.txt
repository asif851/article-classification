
বিবিয়ানা গ্যাসক্ষেত্রে রক্ষণাবেক্ষণকাজের কারণে যে সমস্যা হচ্ছে, তাকে ‘সাময়িক’ বলে উল্লেখ করেছেন বিদ্যুৎ ও জ্বালানি প্রতিমন্ত্রী নসরুল হামিদ।
আজ বুধবার সচিবালয়ে সাংবাদিকের প্রশ্নের জবাবে নসরুল হামিদ এ কথা বলেন।
রক্ষণাবেক্ষণকাজে বিবিয়ানা গ্যাসক্ষেত্র বন্ধ রয়েছে। এ কারণে রাজধানীর সিএনজি ফিলিং স্টেশনগুলো গতকাল মঙ্গলবার রাত ১২টা থেকে আজ রাত ১২টা পর্যন্ত বন্ধ থাকছে। ফিলিং স্টেশন বন্ধ থাকায় গাড়িতে গ্যাস না নিতে পেরে দুর্ভোগে পড়েছেন অনেকে।
বিবিয়ানা গ্যাসক্ষেত্র বন্ধ থাকার বিষয়ে প্রতিমন্ত্রী নসরুল হামিদ বলেন, ‘আমরা বেশ আগে থেকেই জানিয়ে আসছিলাম, বিবিয়ানা রক্ষণাবেক্ষণে যাবে। ঈদের আগে থেকেই সবাইকে জানিয়ে আসছি। পত্রিকা-টেলিভিশনেও তথ্য গেছে। এটা খুব বেশি ক্ষণ নয়। মাত্র ২৪ ঘণ্টার জন্য।’
নসরুল হামিদ বলেন, গতকাল রাত ১২টা থেকে আজ রাত ১২টা পর্যন্ত—এই সময়ে হয়তো সিএনজি পাম্পগুলো গ্যাস দিতে পারবে না। যাঁরা গাড়িতে সিএনজি ব্যবহার করেন, তাঁরা পেট্রল বা তেলও ব্যবহার করেন। তাই তাঁরা পেট্রল বা তেল নিয়ে গাড়ি চালাতে পারবেন। কোনো সমস্যা নেই।
প্রতিমন্ত্রী বলেন, ‘আমাদের বড় চিন্তা ছিল পাওয়ার প্ল্যান্ট নিয়ে। আমরা দেখেছি, বিদ্যুতের কোনো সমস্যা নেই। আমরা ঠিকমতো বিদ্যুৎ দিতে পারছি।’
আরও পড়ুন:সিএনজি ফিলিং স্টেশন বন্ধ
