
দেশীয় টিভি চ্যানেলগুলোকে সবার আগে রাখার জন্য কেবল অপারেটরদের নির্দেশ দিয়েছেন তথ্যমন্ত্রী হাসানুল হক ইনু। আজ মঙ্গলবার দুপুরে বাংলাদেশ টেলিভিশন মিলনায়তনে ঢাকা বিভাগের কেবল অপারেটরস মালিক উন্নয়ন পরিষদের বৈঠকে এ নির্দেশনা দেন তিনি। আজ তথ্য মন্ত্রণালয়ের এক বিবৃতিতে এ কথা জানানো হয়েছে।
সভায় প্রধান অতিথির বক্তব্যে তথ্যমন্ত্রী বাংলাদেশি সিনেমার পাইরেসি বন্ধের বিষয়টিতে গুরুত্ব দেন। তিনি বলেন, ‘কেবল চ্যানেলে ১ থেকে ৩০-এর মধ্যে কোনো বিদেশি চ্যানেল রাখা যাবে না। এ ছাড়া কোনো কেবল অপারেটর অবৈধভাবে কোনো বাংলা সিনেমা প্রদর্শন করতে পারবেন না।’বৈঠকে উপস্থিত অভিনয় শিল্পী নাদের চৌধুরী জানিয়েছেন, স্থানীয় কেবল অপারেটরদের পরিচালিত চ্যানেলে কোনো বাংলা ছবি দেখানো যাবে না বলে সিদ্ধান্ত হয়েছে। বৈঠকে লাইসেন্সবিহীন অবৈধ কেবল লাইন এবং এ ব্যবসায় যেকোনো ধরনের সন্ত্রাসী কর্মকাণ্ড বন্ধের লক্ষ্যে মন্ত্রণালয় ও কেবল অপারেটরস মালিকদের সমন্বয়ে একটি ওয়ার্কিং কমিটি গঠনের সিদ্ধান্ত নেওয়া হয়। বাংলাদেশ টেলিভিশনের মহাপরিচালক আবদুল মান্নান বৈঠকে উপস্থিত ছিলেন।
