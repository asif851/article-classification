
ফেসবুক পেজ খুলে মধ্যপ্রাচ্যভিত্তিক জঙ্গি সংগঠন ইসলামিক স্টেটের (আইএস) পক্ষে প্রচারণা চালানোর অভিযোগে হিফজুর রহমান (২২) নামের এক তরুণকে গ্রেপ্তার করেছে ঢাকা মহানগর গোয়েন্দা পুলিশ (ডিবি)।ডিবি জানায়, বৃহস্পতিবার রাত সাড়ে আটটার দিকে পুরানা পল্টনের সুরমা টাওয়ারের সামনে থেকে হিফজুরকে গ্রেপ্তার করা হয়। তিনি সিলেটের শাহজালাল উপশহরের সরকারি তিব্বিয়া কলেজের দ্বিতীয় বর্ষের ছাত্র।এ বিষয়ে গতকাল শুক্রবার ঢাকা মহানগর পুলিশের মিডিয়া সেন্টারে আয়োজিত সংবাদ সম্মেলনে ডিবির যুগ্ম কমিশনার মনিরুল ইসলাম বলেন, হিফজুর আইএসের পক্ষে ফেসবুকে পেজ খুলে প্রচারণা চালাতেন। কথিত জিহাদি সদস্য হওয়ার আহ্বান জানাতেন। প্রবাসীদের কাছ থেকে অর্থ সংগ্রহ করতেন। বিষয়টি ডিবির নজরে আসার পর তাঁকে গ্রেপ্তার করা হয়। তবে আইএসের সঙ্গে হিফজুরের সরাসরি সংশ্লিষ্টতার কোনো তথ্য-প্রমাণ এখনো পাওয়া যায়নি।ডিবির যুগ্ম কমিশনার বলেন, হিফজুর জিজ্ঞাসাবাদে স্বীকার করেছেন যে তিনি জামাআতুল মুজাহিদীন বাংলাদেশের (জেএমবি) সক্রিয় সদস্য। তিনি ইন্টারনেটের মাধ্যমে বাংলাদেশের পার্শ্ববর্তী কয়েকটি দেশের সঙ্গে যোগাযোগ করার চেষ্টা করেন।
