
মুন্সিগঞ্জ সদর ও গজারিয়া উপজেলার মধ্যে সরাসরি সড়ক যোগাযোগ নেই। মাঝখানে মেঘনা নদী। ফেরির অভাবে মাত্র সাত কিলোমিটার পথ পাড়ি দিতে দুই উপজেলাবাসীকে ৭০ কিলোমিটার ঘুরতে হয়।প্রধানমন্ত্রী শেখ হাসিনা গতকাল বুধবার রাজধানীর সোনারগাঁও হোটেল থেকে ভিডিও কনফারেন্সের মাধ্যমে মুন্সিগঞ্জের যশলদিয়ায় পানি শোধনাগার প্রকল্প উদ্বোধনকালে গজারিয়া-মুন্সিগঞ্জ নৌপথে ফেরি সার্ভিস চালু করার জন্য নৌপরিবহনমন্ত্রীকে নির্দেশ দেন।এলাকাবাসীর অভিযোগ, মুন্সিগঞ্জ থেকে গজারিয়ার দূরত্ব মাত্র সাত কিলোমিটার। এইটুকু পথ ফেরির অভাবে মুন্সিগঞ্জ ও গজারিয়াবাসীকে ঢাকা-চট্টগ্রাম মহাসড়ক ও নারায়ণগঞ্জের কাঁচপুর হয়ে প্রায় ৭০ কিলোমিটার ঘুরে যাতায়াত করতে হচ্ছে। জেলা উন্নয়ন সমন্বয় ও জেলা আইনশৃঙ্খলা রক্ষা কমিটির সভায় বিষয়টি নিয়ে বহুবার আলোচনা করা হয়। কিন্তু কোনো কাজ হয়নি। ফেরির অভাবে, এলাকার ব্যবসা-বাণিজ্য, কৃষিপণ্য দ্রুত বাজারজাত, প্রশাসনিক ও শিক্ষা কার্যক্রম বাধাগ্রস্ত হচ্ছে। জেলা সদরে চাকরিরত কর্মকর্তা-কর্মচারীদের আসা-যাওয়া করতে চরম ভোগান্তি পোহাতে হচ্ছে।২০০৭ সালে গজারিয়ার সঙ্গে মুন্সিগঞ্জের সরাসরি সড়ক যোগাযোগ স্থাপনের উদ্দেশ্যে দুই পাশে মেঘনা নদী পর্যন্ত সড়কপথ নির্মাণ করা হয়। মুন্সিগঞ্জ অংশে জেলা শহর থেকে সড়কপথটি দক্ষিণ ইসলামপুর হয়ে চরকিশোরগঞ্জে মেঘনার তীর পর্যন্ত চলে গেছে। গজারিয়ার প্রান্তে গজারিয়া ঘাট থেকে সড়কটি ফুলদি নদী ফেরিঘাটের সঙ্গে যুক্ত হয়েছে। ২০০৭ সালে সড়ক স্থাপিত হলেও এখনো ফেরি চালু হয়নি। মুন্সিগঞ্জের আনসার দেওয়ান গজারিয়ায় একটি বেসরকারি দপ্তরে চাকরি করেন। তিনি বলেন, প্রতিদিন তাঁকে খেয়া পারাপার হয়ে মুন্সিগঞ্জ থেকে গজারিয়ায় যেতে হয়। কাজ শেষ করতে কোনো দিন দেরি হয়ে গেলে সন্ধ্যার পর খেয়াঘাট বন্ধ হয়ে যায়। তাই তাঁকে নারায়ণগঞ্জ হয়ে মুন্সিগঞ্জ ফিরতে হয়।উপজেলা নির্বাহী কর্মকর্তা (ইউএনও) মাহবুবা বিলকিস বলেন, ‘সভাসহ নানা কাজের জন্য আমাকে সপ্তাহে অন্তত তিন দিন জেলা প্রশাসকের কার্যালয়ে যেতে হয়। এ জন্য নারায়ণগঞ্জের কাঁচপুর হয়ে ৭০ কিলোমিটার ঘুরতে হয়।’জেলা প্রশাসক মো. সাইফুল হাসান বলেন, ফেরি সার্ভিস চালুর করার জন্য নৌপরিবহন মন্ত্রণালয়সহ বিআইডব্লিউটিএর কাছে আবেদন করা হয়েছে। বিষয়টি প্রক্রিয়াধীন আছে। মুন্সিগঞ্জ-৩ (গজারিয়া ও সদর উপজেলা) আসনের সাংসদ মৃণাল কান্তি দাস বলেন, মেঘনার এই অংশে ফেরি সার্ভিস স্থাপনে নৌপরিবহনমন্ত্রীকে অনুরোধ করা হয়েছে। তিনি ফেরি দেওয়ার আশ্বাস দিয়েছেন।
