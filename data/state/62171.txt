
আত্মরক্ষার কৌশল জানা থাকলে যে মেয়েদের আত্মবিশ্বাস গড়ে ওঠে। এর জ্বলন্ত উদাহরণ হলো ভারতের পশ্চিমবঙ্গের বীরভূম জেলার সাঁইথিয়ার কিশোরী প্রিয়াঙ্কা সিং। স্যালুট জানাতেই হয় এই কিশোরীকে।
মার্শাল আর্টের একটি কৌশল তায়কোয়ান্দো জানা এই কিশোরী সম্প্রতি কয়েকজন উত্ত্যক্তকারীকে উচিত শিক্ষা দেয়। গালে চড় আর নাকের তলায় একেবারে মোক্ষম ‘ঘুষি’। উপর্যুপরি কয়েকটা লাথি মেরে রাস্তাতেই কুপোকাত করেন বখাটেদের। আনন্দবাজার পত্রিকার এক প্রতিবেদনে ওই কিশোরী বলে, ‘নিজের সামর্থ্য কতটা জানি। তাই ভয় পাইনি। বিশ্বাস ছিল, ওই তিন ছেলেকে একাই ঘায়েল করতে পারব। করে দেখিয়েও দিয়েছি। যে মার মেরেছি, পাঁচবার ভাববে।’
আসলেই বখাটেদের, যৌন হেনস্তাকারীদের বোঝানোর জন্য এখন নারীদেরও ভাবতে হবে। পত্রিকা খুললেই হয় ধর্ষণ, না হয় যৌন হয়রানির খবর। এমন ভয়াবহ খবর পাঠকের নিত্যসঙ্গী হয়ে দাঁড়িয়েছে। গতকালও ছিল, আজও আছে। কালও এমন খবর একটি হলেও যে থাকবে, তা হলফ করে বলে দেওয়া যায়। আর কে না জানেন, পত্রিকায় নারী ধর্ষণ ও যৌন হয়রানির যত খবর প্রকাশিত হয়, তার চেয়ে অনেক বেশি ঘটনা বাস্তবে ঘটে। নারী ও মেয়ে শিশুদের নিগ্রহের ঘটনা যেন থামছেই না। পথে-ঘাটে, বাসে, গণপরিবহনে, জনবহুল জায়গা এমনকি শান্তির নীড় বাসাতেও প্রতিনিয়ত অজ্ঞাত বা আপনজনের দ্বারা নিগ্রহের শিকার হচ্ছে মেয়েরা। নিশ্চিন্তে একটি মেয়ে রাস্তা দিয়ে হেঁটে যাচ্ছে—এ যেন হওয়ার নয়।
নারীরা মনে করছেন, এই অবস্থার পরিবর্তন দরকার। পড়াশোনা, ব্যক্তিগত বা পারিবারিক কাজে প্রতিদিনই তো বের হতে হচ্ছে। আর তাই নারীকেই এখন আত্মবিশ্বাসী হতে হবে। বয়সভেদে ব্যক্তিত্ব তো রয়েছেই। এর পাশাপাশি ধর্ষক বা হেনস্থাকারীদের মোকাবিলার করার শক্তি অর্জন করতে হবে। বিপদে পড়লে বেঁচে আসার জোর যেন থাকে, সেই কৌশল রপ্ত করার এখন সময় এসেছে। অনেক ক্ষেত্রে আত্মরক্ষার কিছু মৌলিক কৌশল জানা থাকলে আত্মবিশ্বাস বাড়ে। তা ছাড়া একবার এই কৌশল রপ্ত করতে পারলে প্রয়োজনের সময় কাজেও লাগতে পারে।
নারীদের জন্য এই আত্মরক্ষামূলক প্রশিক্ষণের গুরুত্ব অনেক বেশি বলে মনে করেন ঢাকা বিশ্ববিদ্যালয়ের শারীরিক শিক্ষা কেন্দ্রের অধীনে ‘জুডো ও কারাতে প্রশিক্ষণ কর্মসূচির’ উপপরিচালক নয়না চৌধুরী। তিনি বলেন, ‘ছয় বছর বয়স থেকে শুরু করে সব বয়সের ছেলে ও মেয়েদের আমরা জুডো ও কারাতে প্রশিক্ষণ দিই। প্রায়ই মেয়েরা এসে জানায়, রাস্তায় কেউ খারাপ মন্তব্য করলে কষে চড় দিয়েছেন বা ঘুরে দাঁড়িয়েছেন। অর্থাৎ “এই প্রশিক্ষণ স্পোর্টস মার্শাল আর্টের” ওপর হলেও মেয়েদের আত্মরক্ষার আত্মবিশ্বাস গড়ে তুলতে বেশ কার্যকর ভূমিকায় রাখছে।’
‘জুডো ও কারাতে প্রশিক্ষণ কর্মসূচিতে’ ছোট-বড় মিলিয়ে শ দেড়েক ছেলেমেয়েকে এখন প্রশিক্ষণ দেওয়া হচ্ছে। এদের মধ্যে বিভিন্ন বয়সের ৫০ জনের মতো মেয়ে। এসব মেয়ের মধ্যে ৩০-৩৫ জন বিভিন্ন বিশ্ববিদ্যালয়ের শিক্ষার্থী। এই শিক্ষার্থীরা মূলত আত্মরক্ষার জন্য এই কর্মসূচিতে অংশ নেন বলে জানালেন নয়না চৌধুরী।
এ বিষয়ে কথা হয় ঢাকা বিশ্ববিদ্যালয়ের জেনেটিক ইঞ্জিনিয়ারিংয়ের প্রভাষক তমালিকা রহমতুল্লাহর সঙ্গে। তিনি শিক্ষার্থী থাকা অবস্থায় ঢাকা বিশ্ববিদ্যালয়ের ওই কর্মসূচিতে প্রশিক্ষণ নেওয়া শুরু করেন। তমালিকা বলেন, ‘শিক্ষার্থী অবস্থায় এখানে আসি। শুরুতে শারীরিক সক্ষমতা বাড়ানোই ছিল লক্ষ্য। ধীরে ধীরে আত্মরক্ষার কৌশল রপ্ত করায় আত্মবিশ্বাস গড়ে ওঠে। এখন যেকোনো খারাপ পরিস্থিতি মোকাবিলা করতে পারার আত্মবিশ্বাস রয়েছে। শারীরিক সক্ষমতাও আগের চেয়ে অনেক বেড়েছে। সবচেয়ে বড় কথা, ভয় কমে গেছে।’
২০১৫ ও ২০১৬ সালে ইউএন উইমেনের সহযোগিতায় ‘সেফ স্কুল সেফ কমিউনিটি’ নামে একটি প্রজেক্ট হাতে নেয় বাংলাদেশ নারী প্রগতি সংঘ। সেই প্রজেক্টের আওতায় দেশের চার জেলার বিভিন্ন স্কুলে মেয়েদের আত্মরক্ষামূলক প্রশিক্ষণ দেওয়া হয়। এই প্রজেক্টের সঙ্গে যুক্ত ছিলেন অনিকেত আচার্য। তিনি বলেন, ‘তিন থেকে ছয় মাসব্যাপী এই প্রশিক্ষণ কার্যক্রমটি চলেছিল। আমি ঢাকা জেলার সঙ্গে যুক্ত ছিলাম। মোট ৩২০ জন স্কুলশিক্ষার্থীকে আমরা এই প্রশিক্ষণ দিই। তাদের সঙ্গে আমার এখনো যোগাযোগ রয়েছে। প্রশিক্ষণ পেয়ে ওই মেয়েগুলোর আত্মবিশ্বাস অনেক বেড়ে গেছে।’ বর্তমানে খুব স্বল্প পরিসরে ময়মনসিংহ জেলায় এই কার্যক্রম চালু রয়েছে বলে জানান অনিকেত।
আসলে প্রাথমিকভাবে স্কুল বা কলেজপর্যায় থেকেই এই ধরনের কার্যক্রম শুরু করা জরুরি। ছোটবেলা থেকে যদি আত্মবিশ্বাসী মনোভাব গড়ে তোলা যায়, তবে বড় হয়েও প্রতিরোধ গড়ে তোলার মানসিকতা তৈরি হবে একজন নারীর মধ্যে। একটা অনুকরণীয় উদাহরণ দেওয়া যায়। সম্প্রতি নিউইয়র্ক টাইমস অনলাইনে একটি প্রতিবেদন প্রকাশিত হয়েছে ভারতের পুলিশ কনস্টেবল রেণুকে নিয়ে। যিনি এগিয়ে এসেছেন স্কুলপর্যায়ে মেয়েশিশু ও কিশোরীদের আত্মরক্ষার প্রশিক্ষণ দিতে।
নয়াদিল্লি পুলিশের সহযোগিতায় বিভিন্ন স্কুল-কলেজে গিয়ে গিয়ে মেয়েদের কারাতে প্রশিক্ষণ দেন রেণু। বিনা মূল্যে ১০টি ক্লাসের মাধ্যমে কোর্স শেষ করা হয়। শেখানো হয় কারাতে, তায়কোয়ান্দো ও জুডোর কিছু কৌশল। আট বছর ধরে এই প্রশিক্ষণ দিচ্ছেন রেণু ও তাঁর সহকর্মীরা। রেণু জানান, আরও কয়েকজন নারী কর্মকর্তা এই কাজে নিয়োজিত আছেন। ছেলেদের জন্য রয়েছে লিঙ্গ সংবেদনশীলতা কোর্স, যেখানে একজন আইনজীবী তাদের শেখান, বিপদে পড়লে কীভাবে একজন নারীকে সাহায্য করতে হবে, জনসমক্ষে কীভাবে নারীকে সম্মান দেখাতে হবে, যা সবচেয়ে গুরুত্বপূর্ণ বলে মনে করেন রেণু।
নিউইয়র্ক টাইমসের প্রতিবেদক কনস্টেবল রেণুর সঙ্গে যেদিন দেখা করতে যান, সেদিন তিনি প্রশিক্ষণ দিচ্ছিলেন ‘নবজীবন সর্বদা কন্যা বিদ্যালয়ে’। ১১ থেকে ১৭ বছর বয়সী ১৮০ জনকে বিভিন্ন কৌশল শেখানো হচ্ছিল। হঠাৎ একটি মেয়ে হেসে ওঠে। সঙ্গে সঙ্গে আরও কয়েকজন। রেণু তাদের কাছে যান। দৃঢ় কণ্ঠে বলেন, ‘যখন একজন পুরুষ তোমাকে নিগ্রহ করবে, তখন কি তুমি এভাবে হাসতে পারবে? যৌন নিগ্রহের ঘটনার বিষয়ে নিজের মধ্যে সেই ক্ষোভ, ঘৃণা নিয়ে আসো, যা তোমাকে রক্ষা করবে।’
নারীদের কী ধরনের কৌশল শেখানো হয়, তা জানতে চাইলে রেণু বলেন, প্রথমেই শেখানো হয় বিপদে পড়লে কীভাবে সর্বশক্তিতে গলা চড়িয়ে চিৎকার করে সাহায্য চাইতে হবে। তিনি মনে করেন, ছোটবেলা থেকেই মেয়েদের রক্ষণশীল পরিবেশে বেড়ে তোলা হয়। তাই যখন বিপদে পড়ে, মেয়েরা চিৎকার করে সাহায্য পর্যন্ত চাইতে পারে না। পাঞ্চিং, উল্টে ফেলা দেওয়াসহ আত্মরক্ষার অনেক সহজ কিছু কৌশল শেখানো হয় মেয়েদের।
বাংলাদেশসহ দক্ষিণ এশিয়ার দেশগুলোতে নারী মানেই শান্ত, ভদ্র, সাত চড়ে রা করে না এমন এক প্রতিমূর্তি। এ থেকে বের হয়ে আসতে হবে। যৌন নিগ্রহের মতো জঘন্য অন্যায়ে সামাজিক সচেতনতা, আইনের শাসন প্রতিষ্ঠাসহ তীব্রভাবে প্রতিরোধ গড়তে হবে। বিশেষ করে স্কুলপর্যায়ে শারীরিক কসরত শেখানোর এখন সময় এসেছে।
