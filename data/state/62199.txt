
সুনামগঞ্জের দিরাই উপজেলায় স্থানীয় ধলা বাজার ও ধল পাবলিক উচ্চবিদ্যালয় এলাকায় ১৪৪ ধারা জারি করেছে উপজেলা প্রশাসন। আজ বৃহস্পতিবার রাত ১২টা পর্যন্ত তা বহাল থাকবে। ওই স্কুলে একই সময় স্থানীয় আওয়ামী লীগের দুই পক্ষ সমাবেশ আহ্বান করায় এ সিদ্ধান্ত নেয় প্রশাসন।
জাতীয় শোক দিবস সামনে রেখে আজ বেলা দুইটায় সেখানে বঙ্গবন্ধু স্মরণসভা ও জঙ্গিবাদবিরোধী পাল্টাপাল্টি সমাবেশ ডাকা হয়।
পুলিশ ও দলীয় সূত্রে জানা গেছে, তাড়ল ইউনিয়ন আওয়ামী লীগের ডাকা সমাবেশে উপজেলা আওয়ামী লীগের নেতাদের অতিথি করা হয়। অন্যদিকে ইউনিয়ন আওয়ামী লীগ ও সহযোগী সংগঠনের ব্যানারে ডাকা সমাবেশে অতিথি করা হয় জেলা আওয়ামী লীগের সভাপতি মতিউর রহমানকে। আজ সকালে এ নিয়ে দুই পক্ষের মধ্যে উত্তেজনা দেখা দিলে বেলা একটার দিকে সেখানে যান উপজেলা নির্বাহী কর্মকর্তা (ইউএনও) মো. আলতাফ হোসেন, সহকারী পুলিশ সুপার (দিরাই সার্কেল) মো. সুরত আলমসহ প্রশাসনের কয়েকজন। পরে বেলা পৌনে দুইটায় ১৪৪ ধারা জারি করা হয়।
তাড়ল ইউনিয়ন আওয়ামী লীগের সাধারণ সম্পাদক আহমদ চৌধুরী বলেন, তাঁরা এক সপ্তাহ আগে উপজেলা কমিটির নেতাদের সঙ্গে কথা বলে এই কর্মসূচি নিয়েছেন। কিন্তু হঠাৎ করেই দলের আরেকটি পক্ষ এখানে একই সময় সমাবেশ করার ঘোষণা দিয়ে বিশৃঙ্খলা সৃষ্টির চেষ্টা করে।
অবশ্য তাড়ল ইউনিয়ন আওয়ামী লীগের যুগ্ম সাধারণ আমিরুল ইসলাম বলেছেন, জেলা আওয়ামী লীগের সভাপতি মতিউর রহমানকে অতিথি করে তাঁরা আগে এই সমাবেশের ঘোষণা দিয়েছিলেন। দুই দিন আগে এ জন্য এলাকায় প্রচার মিছিলও করেছেন তাঁরা। এই সমাবেশ ঠেকাতেই পরে অন্যরা আরেকটি সমাবেশের ঘোষণা দেন।
সহকারী পুলিশ সুপার মো. সুরত আলম জানান, আইনশৃঙ্খলা পরিস্থিতি স্বাভাবিক রাখতে এবং অপ্রীতিকর ঘটনা এড়াতে ১৪৪ ধারা জারি করা হয়েছে। ঘটনাস্থলে পুলিশ মোতায়েন আছে।
