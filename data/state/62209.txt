
লাশ চুরি হওয়ার আশঙ্কায় দিনাজপুরের ফুলবাড়ীতে বজ্রপাতে মৃত্যু সাদ্দাম হোসেন (২২) নামে এক ব্যক্তির মৃতদেহ তাঁর শয়নকক্ষে দাফন করেছেন স্বজনেরা। গত বুধবার উপজেলার রুদ্রানী বাজার এলাকায় ওই ঘটনা ঘটে।সাদ্দাম উপজেলার রুদ্রানী ইউনিয়নের ভেড়ম গ্রামের মো. সজিম উদ্দিনের ছেলে।সাদ্দামের বড় ভাই নুরুজ্জামান বলেন, গত মঙ্গলবার দুপুরে বজ্রপাতে সাদ্দামের মৃত্যু হয়। বজ্রপাতে মৃত ব্যক্তির লাশ নাকি অতি মূল্যবান ও জাদুটোনার কাজে ব্যবহৃত হয়। এ কারণে সাদ্দামের মৃতদেহটি চুরি হওয়ার আশঙ্কায় শয়নকক্ষে দাফন করা হয়েছে।সাদ্দামের বাবা সজিম বলেন, এলাকায় বজ্রপাতে মৃত ব্যক্তির মরদেহ দাফনের পরদিন আর কবরে পাওয়া যায়নি। বজ্রপাতে মৃত ব্যক্তির মৃতদেহ অতি মূল্যবান বলে এলাকায় একটি কুসংস্কার প্রচলিত রয়েছে। এ জন্য অনেকেই বজ্রপাতে মৃত ব্যক্তির কবর পাহারা দিচ্ছেন। এ কারণেই মূলত সাদ্দামের কবর শয়নকক্ষে দেওয়া হয়েছে।
