
ব্রাহ্মণবাড়িয়ার আশুগঞ্জ উপজেলায় ইউনিয়ন পরিষদের (ইউপি) নির্বাচন নিয়ে বিরোধের জের ধরে দুই পক্ষের সংঘর্ষে অর্ধশতাধিক লোক আহত হয়েছেন। গত বৃহস্পতিবার উপজেলার দুর্গাপুর গ্রামে এ ঘটনা ঘটে। পুলিশ ও গ্রামবাসী সূত্রে জানা গেছে, গত ২২ মার্চ প্রথম ধাপে আশুগঞ্জ উপজেলার সাতটি ইউপির নির্বাচন অনুষ্ঠিত হয়। এর মধ্যে দুর্গাপুর ইউপির নির্বাচনে আওয়ামী লীগের বিদ্রোহী প্রার্থী মোয়াজ্জেম হোসেন ওরফে মাজু মিয়ার সমর্থকদের সঙ্গে দলের মনোনীত প্রার্থী জিয়াউল করিম খান ওরফে সাজু খানের সমর্থকদের বিরোধ সৃষ্টি হয়। নির্বাচনে আওয়ামী লীগের প্রার্থী বিজয়ী হন। গত মঙ্গলবার দুর্গাপুর গ্রামে বিজয়ী প্রার্থী জিয়াউল করিমের সমর্থক জুয়েল মিয়াকে একই গ্রামের বিদ্রোহী ও পরাজিত প্রার্থী মোয়াজ্জেম হোসেনের সমর্থক ফরিদ মিয়া মারধর করেন। এ ঘটনায় গত বৃহস্পতিবার সকাল ১০টার দিকে উভয় পক্ষের কয়েক শ লোক দা, বল্লম, লাঠিসোঁটা ও ইটপাটকেল নিয়ে গ্রামের বিভিন্ন স্থানে সংঘর্ষে জড়িয়ে পড়েন। আশুগঞ্জ থানার পুলিশ ঘটনাস্থলে পৌঁছে সংঘর্ষ নিয়ন্ত্রণ করতে ব্যর্থ হয়। পরে জেলা সদর থেকে অতিরিক্ত পুলিশ ঘটনাস্থলে গিয়ে বেলা ১টার দিকে পরিস্থিতি নিয়ন্ত্রণে নেয়।
