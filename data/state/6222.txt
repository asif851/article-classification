
খাগড়াছড়ির দীঘিনালা উপজেলায় গুলিতে এক আনসার সদস্য নিহত হওয়ার ঘটনায় অভিযুক্ত অপর আনসার সদস্য রফিকুল ইসলামকে আটক করেছে সেনাবাহিনী। আজ শনিবার বিকেল তিনটার দিকে উপজেলার চৌধুরীপাড়া এলাকা থেকে তাঁকে আটক করা হয়। 
এর আগে আজ বেলা সাড়ে ১১টার দিকে রফিকুলের নিয়ে যাওয়া একটি থ্রি নট থ্রি রাইফেল ও ৮০টি গুলি দীঘিনালার আলীনগর এলাকার আমিরের টিলা থেকে পরিত্যক্ত অবস্থায় উদ্ধার করা হয়। দীঘিনালা থানার ভারপ্রাপ্ত কর্মকর্তা (ওসি) সাহাদাত হোসেন বলেন, পুলিশ ও সেনাবাহিনী যৌথ অভিযান চালিয়ে ১১টার দিকে ওই অস্ত্র ও গুলি উদ্ধার করে। এরপর বিকেল তিনটার দিকে চৌধুরীপাড়া থেকে পলাতক আনসার সদস্য রফিকুলকে আটক করে সেনাবাহিনী। দীঘিনালায় গতকাল গুলিতে আনসারের নায়েক আমির হোসেন (৫৫) নিহত হন। ঘটনার পর অভিযুক্ত আনসার সদস্য রফিকুল রাইফেল ও গুলি নিয়ে পালিয়ে যান। উপজেলার কবাখালী ইউনিয়নের আলীনগর এলাকার চৌধুরী টিলায় ৩৪ নম্বর অঙ্গীভূত আনসার পোস্টে এ ঘটনা ঘটে। আনসার সূত্রের ভাষ্যমতে, রফিকুলের গুলিতে আমির নিহত হয়েছেন।
