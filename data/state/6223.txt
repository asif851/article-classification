
বিমান বাংলাদেশ এয়ারলাইনসের চারটি ফ্লাইটে দেশে ফিরেছেন ১ হাজার ৫৭৪ জন হাজি।তবে সব কটি ফিরতি হজ ফ্লাইটই বিলম্বে সৌদি আরবের জেদ্দা বিমানবন্দর ছাড়ছে। ফলে ফ্লাইট সূচি ঠিক থাকছে না। এর মধ্যে বিমানের প্রথম হজ ফ্লাইটটি নির্ধারিত সময়ের সাড়ে ছয় ঘণ্টা পর ঢাকার উদ্দেশে জেদ্দা বিমানবন্দর থেকে উড্ডয়ন করে। বাংলাদেশ সময় শনিবার রাত ৮টা ৪০ মিনিটে এটির ঢাকায় পৌঁছার কথা ছিল। কিন্তু সেটি এখানে অবতরণ করে শনিবার দিবাগত রাত পৌনে তিনটায়। ওই ফ্লাইটে আসেন ৪১৯ জন হাজি।এরপর গতকাল রোববার সকাল ১০টায় ৩১৭ জন যাত্রী নিয়ে একটি ফ্লাইট, বেলা ১টা ১০ মিনিটে একটি এবং রাত সোয়া ১০টায় আরেকটি ফ্লাইট (প্রতিটিতে ৪১৯ জন করে) ঢাকায় পৌঁছায়। শেষ দুটি ফ্লাইট ঢাকায় অবতরণের কথা ছিল যথাক্রমে শনিবার দিবাগত রাত ৩টা ১০ মিনিট এবং গতকাল সন্ধ্যা ৬টা ২০ মিনিটে।বিমানের মহাব্যবস্থাপক (জনসংযোগ) খান মোশাররফ হোসেন বলেন, বিমানের প্রতিটি ফ্লাইটই সঠিক সময়ে যাত্রী নিয়ে উড্ডয়নের জন্য প্রস্তুত ছিল। কিন্তু হাজিরা জেদ্দা বিমানবন্দরে পৌঁছাতেই অনেক দেরি হওয়ায় ফ্লাইট সূচি পেছাতে ও পরিবর্তন করতে হয়েছে। তিনি বলেন, অতীতের অভিজ্ঞতা বলে, ফিরতি হজ ফ্লাইটের প্রথম দু-এক দিন এ রকম সমস্যা হয়। পরে তা ঠিক হয়ে যায়।বিমান সূত্র জানায়, বিমানের ফিরতি হজ কার্যক্রম চলবে এক মাস ধরে। ১৭ অক্টোবর বিমানের সর্বশেষ ফ্লাইটটি ঢাকায় আসবে।
