
চট্টগ্রাম নগরের পোস্তারপাড় এলাকায় আগুনে পুড়ে মারা গেছে ৫২টি ছাগল। ক্ষতিগ্রস্ত হয়েছে ১৯টি ভ্যান। আজ বৃহস্পতিবার ভোর পাঁচটার দিকে এই অগ্নিকাণ্ডের ঘটনা ঘটে। সিগারেট থেকে আগুনের সূত্রপাত হয় বলে জানিয়েছে ফায়ার সার্ভিস।
আগ্রাবাদ ফায়ার সার্ভিস স্টেশনের তত্ত্বাবধায়ক ও জ্যেষ্ঠ স্টেশন কর্মকর্তা মো. আবদুর রাজ্জাক প্রথম আলোকে জানান, নগরের পোস্তারপাড় রেললাইনের পাশের এলাকায় দুটি ঘর পুড়ে যায়। সিগারেটের আগুন থেকে অগ্নিকাণ্ডের সূত্রপাত হয়। এতে একটি ঘরে থাকা ৫২টি ছাগলের সব কয়টি পুড়ে মারা যায়। ছাগলগুলো বিক্রির জন্য রাখা হয়েছিল। অন্য ঘরে রাখা ১৯টি ভ্যানগাড়ি ক্ষতিগ্রস্ত হয়। এতে প্রায় তিন লাখ টাকার ক্ষতি হয়েছে। ঘর দুটির মালিক মো. আরমান।
মো. আবদুর রাজ্জাক প্রথম আলোকে বলেন, আগুনের সংবাদ পেয়ে আগ্রাবাদ ফায়ার স্টেশন থেকে তিনটি গাড়ি ঘটনাস্থলে পৌঁছেছে। প্রায় দেড় ঘণ্টা চেষ্টা চালিয়ে সকাল সাড়ে ছয়টার দিকে আগুন নিয়ন্ত্রণে আনা হয়।
