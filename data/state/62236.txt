
বিএনপির চেয়ারপারসন খালেদা জিয়ার বক্তব্যকে ‘চরম মিথ্যাচার’ বলে মন্তব্য করেছে আওয়ামী লীগ ও সরকার। দলীয় শীর্ষ নেতা ও মন্ত্রীরা তাঁর বক্তব্যে ক্ষোভ প্রকাশ করে বলেন, খালেদা জিয়া জনরোষ থেকে রক্ষা পেতে নিজের অপরাধ অন্যের ওপর চাপানোর অপচেষ্টা করেছেন। তাঁর বক্তব্য হাস্যকর।গতকাল সোমবার রাতে খালেদা জিয়ার দেওয়া বক্তব্যের প্রতিক্রিয়ায় শীর্ষ নেতারা এসব কথা বলেন। খালেদা জিয়া অবরোধ অব্যাহত রাখার ঘোষণা দিয়ে বলেন, পেট্রলবোমা মেরে মানুষ হত্যা, বাসে আগুন-ভাঙচুর করছে পুলিশ ও সরকারি দল।আওয়ামী লীগের সভাপতিমণ্ডলীর সদস্য ও কৃষিমন্ত্রী মতিয়া চৌধুরী প্রথম আলোকে বলেন, মিথ্যাচারের একটা সীমা থাকা উচিত। এখন মিথ্যাচার ছাড়া তাঁর কোনো পুঁজি নেই।সারা বাংলার মানুষ দেখেছে, পৃথিবী দেখেছে বিএনপি-জামায়াত পেট্রলবোমা মেরে মানুষ হত্যা করছে। আউটসোর্সিংয়ের মাধ্যমে তারা বোমা মারছে। তিনি বলেন, খালেদা জিয়ার উদ্দেশ্য দেশের অর্থনীতি ধ্বংস করা। তিনি কোনো রাজনৈতিক নেত্রী নন। তিনি ক্রিমিনালদের নেত্রী।আওয়ামী লীগের সভাপতিমণ্ডলীর সদস্য সড়ক পরিবহন ও সেতুমন্ত্রী ওবায়দুল কাদের খালেদা জিয়ার বক্তব্যকে হাস্যকর বলে মন্তব্য করে বলেন, একজন সাবেক প্রধানমন্ত্রী হিসেবে খালেদা জিয়ার এ ধরনের বক্তব্য মানায় না। তিনি নিজেকে ছোট করলেন। এতে তিনি আরও জনবিচ্ছিন্ন হয়ে পড়বেন।স্বরাষ্ট্র প্রতিমন্ত্রী আসাদুজ্জামান খান কামাল বলেন, খালেদা জিয়ার বক্তব্যে মনে হচ্ছে, তিনি উন্মাদ হয়ে গেছেন। তিনি পুলিশের ওপর দায় চাপাচ্ছেন, অথচ পেট্রলবোমার আঘাতে ১০-১২ জন পুলিশের সদস্য দগ্ধ হয়েছেন। একজন মৃত্যুর সঙ্গে লড়ছেন। ৭৬ জন আহত হয়েছেন।আওয়ামী লীগের প্রচার সম্পাদক হাছান মাহমুদ বলেন, খালেদা জিয়ার অবরোধে কেউ সাড়া দেয় না। এমনকি তাঁর নেতা-কর্মীরাও। মানুষ আশা করেছিল, তিনি সন্ত্রাসের জন্য ক্ষমা চেয়ে অবরোধ প্রত্যাহারের ঘোষণা দেবেন। কিন্তু তা না করে তিনি অবরোধের নামে সন্ত্রাস-নৈরাজ্য চালিয়ে যাওয়ার ঘোষণা দিয়েছেন। বিক্ষুব্ধ জনগণ হয়তো তাঁর এ ধরনের অরাজনৈতিক সন্ত্রাসী কর্মকাণ্ডের জন্য তাঁকে ঘেরাও করবে।
