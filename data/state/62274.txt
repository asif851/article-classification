
নরসিংদীর পলাশে তারেক হোসেন (২২) নামের একজন অটোরিকশাচালকের গলাকাটা লাশ উদ্ধার করেছে পুলিশ। গতকাল শনিবার সকালে উপজেলার গজারিয়া এলাকা থেকে তাঁর লাশ উদ্ধার করা হয়। তিনি উপজেলার নোয়াকান্দা গ্রামের হাফিজ উদ্দিনের ছেলে।নারায়ণগঞ্জের ফতুল্লায় উদ্ধার হয়েছে শেখ মোহাম্মদ মোখলেছুর রহমান (৪২) নামের আরেক ব্যক্তির লাশ। গত সোমবার রাতে তিনি নিখোঁজ হন।পলাশ থানা পুলিশ ও তারেকের পরিবার সূত্রে জানা যায়, শুক্রবার সকালে তারেক তাঁর সিএনজিচালিত অটোরিকশা নিয়ে বাড়ি থেকে বের হন। গভীর রাত পর্যন্তও বাড়িতে না ফেরায় পরিবারের লোকজন সম্ভাব্য সব জায়গায় খোঁজ করেন। কিন্তু কোথাও তাঁর সন্ধান পাওয়া যায়নি। গতকাল সকাল নয়টার দিকে গজারিয়া এলাকায় তাঁর লাশ পাওয়া যায়।পলাশ থানার ভারপ্রাপ্ত কর্মকর্তা (ওসি) এস এম শাহাদাৎ হোসেন বলেন, প্রাথমিকভাবে ধারণা করা হচ্ছে, অটোরিকশা ছিনতাই করার উদ্দেশ্যে তারেককে হত্যা করা হয়েছে। যদিও গাড়িটি পাওয়া গেছে। বিষয়টি খতিয়ে দেখা হচ্ছে।ময়নাতদন্ত শেষে তারেকের লাশ পরিবারের কাছে হস্তান্তর করা হয়েছে। এ ব্যাপারে তাঁর পরিবার মামলার প্রস্তুতি নিচ্ছে।নারায়ণগঞ্জে নিহত মোখলেছুর নগরের মাসদাইর এলাকার মনসুর মহাজনের ছেলে। তিনি আওয়ামী লীগের রাজনীতির সঙ্গে সম্পৃক্ত ছিলেন।মোখলেছুরের শ্যালক রুবেল জানান, সোমবার রাত তিনটার দিকে মাসদাইর এলাকার বাসা থেকে মোখলেছুরকে ডেকে নিয়ে যান একই এলাকার জামান ও জসিম। এরপর অনেক খোঁজাখুঁজি করেও তাঁর সন্ধান পাওয়া যায়নি। গতকাল সকাল নয়টার দিকে পশ্চিম মাসদাইর এলাকার সিদ্দিক মিয়ার মালিকানাধীন একটি ডোবায় তাঁর লাশ পাওয়া যায়।রুবেল অভিযোগ করেন, জামান ও জসিমই তাঁর বোনজামাইকে হত্যা করেছে।ফতুল্লা মডেল থানার ওসি মো. আসাদুজ্জামান জানান, ধারণা করা হচ্ছে, মোখলেছুরকে শ্বাসরোধে হত্যা করা হয়েছে। ময়নাতদন্তের জন্য লাশ পাঠানো হয়েছে নারায়ণগঞ্জ জেনারেল হাসপাতাল মর্গে।
