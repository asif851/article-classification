

আওয়ামী লীগের সভাপতিমণ্ডলীর সদস্য আবদুল মতিন খসরু বলেছেন, আদালত কারও প্রতিপক্ষ নয়। আওয়ামী লীগেরও নয়। তবে প্রতিপক্ষ বানানোর চেষ্টা করা হচ্ছে। রায়ের অপব্যাখ্যা ও অপপ্রচার চালানো হচ্ছে। আদালত রাজনীতির ঊর্ধ্বে।
আজ বুধবার বিকেলে আওয়ামী লীগের ধানমন্ডি কার্যালয়ে এক সংবাদ সম্মেলনে আবদুল মতিন খসরু এ কথা বলেন। সংবাদ সম্মেলনে ষোড়শ সংশোধনী বাতিল নিয়ে দলটির পক্ষে আবদুল মতিন খসরু ছাড়াও দলের আইনবিষয়ক সম্পাদক শ ম রেজাউল করিম বক্তব্য দেন।
সংবাদ সম্মেলনে বলা হয়, সুপ্রিম কোর্টের ষোড়শ সংশোধনী বাতিলের রায় নিয়ে বিএনপি রাজনীতি করছে। তারা রায়ের অপব্যাখ্যা দিচ্ছে। বিএনপি বলছে, সরকারের পদত্যাগ করা উচিত ও সরে যাওয়া উচিত। অথচ রায়ের কোথাও সরকার অবৈধ এমন কথা নেই। আদালতের উচিত স্বতঃপ্রণোদিত হয়ে তাদের বিরুদ্ধে ব্যবস্থা নেওয়া।
শ ম রেজাউল করিম বলেন, ‘ষোড়শ সংশোধনী বাতিলের বিষয়ে পর্যালোচনা হচ্ছে। এ বিষয়ে রিভিউ করবে নাকি রায়ের কিছু বিষয় বাদ দেওয়ার জন্য কথা বলবে সেটা নিয়ে দল কাজ করছে।’
