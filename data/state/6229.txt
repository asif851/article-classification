
পানি সরবরাহের পাম্প নষ্ট হয়ে গেছে প্রায় এক মাস। ফলে রাজশাহী সিটি করপোরেশনের একটি ওয়ার্ডের পানি সরবরাহব্যবস্থা ভেঙে পড়েছে। দূরবর্তী কোনো নলকূপ থেকে এলাকাবাসী খাওয়ার পানির ব্যবস্থা করলেও নিজেদের গোসল, থালাবাসন ও কাপড়চোপড় ধোয়াসহ দৈনন্দিন কাজ নিয়ে তারা চরম সংকটের মুখে পড়েছে।ওয়াসার পক্ষ থেকে বলা হচ্ছে, নতুনভাবে পাম্প বসানোর কার্যাদেশ দিতেই আরও এক সপ্তাহ সময় লেগে যাবে।গতকাল সোমবার নগরের ২৫ নম্বর ওয়ার্ড ও তার পাশের এলাকায় গিয়ে দেখা যায়, ওয়ার্ডের রানীনগর এলাকার গৃহবধূ ও শিশুরা হাঁড়ি, কলস, জগ ও বালতি নিয়ে নগরের তালাইমারী শহীদ মিনার এলাকার একটি নলকূপ থেকে পানি নিয়ে আসছে। গৃহবধূ ফেনসি বেগম বলেন, বেশ কিছুদিন ধরে ট্যাপে পানি আসছে না। কখনো এলেও ফোঁটায় ফোঁটায় পড়ছে। তা দিয়ে কোনো কাজ করা যাচ্ছে না। তিনি বলেন, হঠাৎ একটু পানি এলে তাতেও আবার গন্ধ। মুখে দেওয়া যাচ্ছে না।নগরের কেদুর মোড় এলাকার তৃষ্ণা বেগম বলেন, ‘ট্যাপে পানি আসছে দেখে কলস পাতলেই নাই। নাই তো নাই। আর আসছেই না। রাজশাহী ওয়াসার পানি সরবরাহের এই অবস্থা। অথচ পানির বিল ঠিকই দিতে হবে।’ তিনি বলেন, পাশেই পদ্মা নদীর একটা ধারা রয়েছে। তাতে অল্প পানিও আছে। তা-ও ময়লা-আবর্জনায় ভরা। ওই পানিতে গা ভেজানো যায় না।জানতে চাইলে রাজশাহী ওয়াসার সহকারী প্রকৌশলী মাহবুবুর রহমান বলেন, মাস খানেক আগে ওই এলাকার একটি পাম্প নষ্ট হয়ে গেছে। এ জন্য ওই এলাকায় পানির চাপ কমে গেছে। ট্যাপে পরিমাণ মতো পানি আসছে না। তবে যারা পানি ধারণ করার জন্য মাটির নিচে ‘হাউস’ তৈরি করে রেখেছে তারা সেখান থেকে পাম্প দিয়ে পানি নিয়ে ব্যবহার করতে পারছে। যাদের হাউস নেই। তাদের জন্য সমস্যা হচ্ছে। তিনি বলেন, পাম্পের জন্য দরপত্র আহ্বান করা হয়েছে। আশা করা যায় আগামী এক সপ্তাহের মধ্যে কার্যাদেশ দেওয়া সম্ভব হবে। পাম্প বসাতে পারলেই এই সংকট আর থাকবে না।
