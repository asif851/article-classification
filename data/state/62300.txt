
মানবতাবিরোধী অপরাধের বিচারের কার্যক্রম অব্যাহত থাকবে বলে জানিয়েছেন আইনমন্ত্রী আনিসুল হক। তিনি বলেছেন, ‘বাজেট সেশনের পর আমি যুদ্ধাপরাধীদের বিচার ব্যাপারে একটা স্পষ্ট বক্তব্য রাখব। ... বাজেট সেশনের পরে জাতীয় সংসদ মুলতবি হলে আমি আপনাদের সাথে বসব এবং এ ব্যাপারে সরকারের ও আমার স্পষ্ট বক্তব্য তুলে ধরব।’
আজ শনিবার রাজধানীর এলজিইডি মিলনায়তনে বাংলাদেশ রেজিস্ট্রেশন সার্ভিস অ্যাসোসিয়েশনের বার্ষিক সাধারণ সভা-২০১৪ শেষে মানবতাবিরোধী অপরাধের বিচার প্রসঙ্গে সাংবাদিকদের প্রশ্নের জবাবে আনিসুল হক এ কথা বলেন।অপর প্রশ্নে আনিসুল হক বলেন, ট্রাইব্যুনাল রায় কখন দেবেন, এটা তাঁরা সিদ্ধান্ত নেবেন। অনেক দিন হয়ে গেছে, এ ব্যাপারে নির্দেশনা আছে কি না, এমন প্রশ্নে আইনমন্ত্রী বলেন, ‘আমরা ট্রাইব্যুনালকে কোনো নির্দেশ দিই না।’পত্রিকায় এসেছে, প্রসিকিউশন কাজের বাইরে সরকারের বিরুদ্ধে মামলা লড়ছেন, প্রসিকিউশনকে পুনর্গঠন করার সিদ্ধান্ত আছে কি না—এই প্রশ্নে আনিসুল হক বলেন, এটাকে শক্তিশালী করার চিন্তাভবনা আছে। এটাকে আরও গতিশীল করা হবে।এর আগে অ্যাসোসিয়েশনের সভাপতি মো. আনছার উদ্দিন তালুকদারের সভাপতিত্বে সভায় আইনমন্ত্রী আনিসুল হক, অর্থ ও পরিকল্পনা প্রতিমন্ত্রী এম এ মান্নান, আইন মন্ত্রণালয়ের লেজিসলেটিভ ও সংসদবিষয়ক বিভাগের সচিব শহিদুল হক, আইন ও বিচার বিভাগের সচিব আবু সালেহ শেখ মো. জহিরুল হক, নিবন্ধন মহাপরিদর্শক খান মো. আবদুল মান্নান ও সংগঠনের মহাসচিব মাহফুজুর রহমান খান বক্তব্য দেন।রেজিস্ট্রেশন বিভাগে কর্মরতদের ‘স্যোশাল ব্যারোমিটার’ অভিহিত করে সভায় প্রধান অতিথির বক্তব্যে আনিসুল হক বলেন, বিভাগের সব অফিস বিশেষ করে রেজিস্ট্রি অফিসে মানুষ যেন কাঙ্ক্ষিত সেবা পায়, তা নিশ্চিত করতে হবে। এ ব্যাপারে কোনো ধরনের অবহেলা কিন্তু ভালো লাগবে না, সহ্য হবে না।’রেজিস্ট্রি অফিসের কর্মকর্তাদের যেসব বদনাম আছে তা দূর করতে তাঁরা সচেষ্ট হবেন বলে আশা প্রকাশ মন্ত্রী।বাংলাদেশ রেজিস্ট্রেশন সার্ভিস অ্যাসোসিয়েশনের বিভিন্ন দাবি সম্পর্কে আইনমন্ত্রী বলেন, ‘আপনাদের যৌক্তিক দাবিগুলো অবশ্যই সরকার বিবেচনা করবে। আপনাদের সমস্যা সমাধানে চেষ্টার ত্রুটি থাকবে না।’
