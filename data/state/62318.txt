
বিএনপির মহাসচিব মির্জা ফখরুল ইসলাম আলমগীর বলেছেন, আওয়ামী লীগ চায়, নিজেরা রেফারি থাকবে। নিজেরাই লাইন্সম্যান থাকবে। একতরফা খেলে জয়ী হবে। কিন্তু একতরফা খেলা হবে না। 
বিএনপির নেতৃত্বাধীন জোটের শরিক দল কল্যাণ পার্টির এক আলোচনা সভায় এ কথা বলেন মির্জা ফখরুল। আজ বুধবার দুপুরে রাজধানীর তোপখানা রোডের শিশুকল্যাণ পরিষদ মিলনায়তনে এই আলোচনা সভা হয়।  ‘রাজনীতিতে গুণগত পরিবর্তন ও আগামী নির্বাচন’ শীর্ষক এই আলোচনা সভায় বিএনপির মহাসচিব বলেন, প্রধানমন্ত্রী বলেছেন, আগামী নির্বাচন সংবিধান মোতাবেক হবে। কিন্তু সংবিধানকে তাঁরা কেটেকুটে কাগজে পরিণত করেছেন।  জাতীয় প্রেসক্লাবে আরেক আলোচনা সভায় অংশ নিয়ে মির্জা ফখরুল দাবি করেন, আওয়ামী লীগ ও গণমাধ্যম একসঙ্গে যায় না। শুধু গণমাধ্যম নয়, এখন রাজনীতি-অর্থনীতি কোথাও স্বাধীনতা নেই। সব আওয়ামী লীগের হাতে চলে গেছে।  মির্জা ফখরুলের ভাষ্য, অতীতে ক্ষমতায় থাকাকালে আওয়ামী লীগ গণমাধ্যম নিয়ন্ত্রণ করেছে। এখন এই নিয়ন্ত্রণ আরও বেড়েছে।
