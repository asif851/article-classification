
নারীর প্রতি বৈষম্য রোধ, নিরাপত্তাহীনতাসহ সব প্রতিবন্ধকতা এড়িয়ে নারীদের সামনে এগোতে হলে ব্যক্তি পর্যায় থেকেই পরিবর্তন আনতে হবে। নিজের, পরিবারের সবার এবং আশপাশের সবার মানসিকতায় পরিবর্তন আনতে হবে আগে। 
‘উদ্যমে উত্তরণে শতকোটি’ আন্দোলনের মতবিনিময় সভায় এমনটাই মত দিয়েছেন অংশগ্রহণকারীরা। আজ শনিবার রাজধানীর ছায়ানট মিলনায়তনে তরুণদের সঙ্গে এ মতবিনিময়ের আয়োজন করা হয়। এতে অংশ নেন দেশের বিভিন্ন স্কুল-কলেজ ও বিশ্ববিদ্যালয়ের শিক্ষার্থীরা। মতবিনিময়ে পিতৃতন্ত্র, নারীর নিরাপত্তাহীনতা, নারীর প্রতি বৈষম্য দুর করতে তরুণদের কী ভূমিকা নেওয়া উচিত তা নিয়ে আলোচনা হয়। নারীর প্রতি সহিংসতার বিষয়টিকে বিচ্ছিন্নভাবে না দেখে কীভাবে সব ধরনের বৈষম্য ও সহিংসতা দুর করা যায় তাও আলোচনায় উঠে আসে। নারীরাও এ বিষয়ে তাঁদের ভাবনার বিষয়গুলো তুলে ধরেন।আলোচনায় অংশ নিয়ে বিশ্বের সাত শৃঙ্গ জয়ী ওয়াসফিয়া নাজরীন তাঁর পর্বতারোহণের বিষয় নিয়ে পরিবারের অসহযোগিতার কথা তুলে ধরেন। পাশাপাশি সেসব প্রতিকূলতা এড়িয়ে কীভাবে সাফল্যের চূড়ায় পৌঁছেছেন তাও তুলে ধরেন। সাফল্যের জন্য নারীদের নিজেদের ওপর আস্থা ও বিশ্বাস রাখার ওপর গুরুত্ব দেন তিনি।আলোচনায় বক্তারা বলেন, পিতৃতন্ত্র থেকে উত্তরণের জন্য মাতৃতন্ত্রের প্রতিষ্ঠা নয়, সমতাভিত্তিক সমাজ গড়তে হবে। নারীকে মানুষ হিসেবে মূল্যায়ন করেই সিদ্ধান্ত গ্রহণ ও যে কোনো কাজে নারীকে গুরুত্ব দিতে হবে।নারীর ওপর দেশে দেশে বিরাজমান সহিংসতা বিষয়ে বিশ্বব্যাপী গণসচেতনতা সৃষ্টি ও প্রতিরোধ গড়ার লক্ষ্যে সংগঠিত চলমান আন্দোলন ‘উদ্যমে উত্তরণে শতকোটি’। ‘ওয়ান বিলিয়ন রাইজিং’ নামে বিশ্বব্যাপী পরিচিত এটি। ২০১৩ সালের ১৪ ফেব্রুয়ারি বিশ্বব্যাপী এর সূচনা হয়। উদ্যমে উত্তরণে শতকোটি বাংলাদেশের সমন্বয়ক খুশী কবীর প্রথম আলোকে বলেন, আন্দোলনের এবারের প্রতিপাদ্য হলো ‘ভুক্তভোগীদের কথা শোনা, কাজ করা এবং জেগে ওঠা’। এবারের প্রতিপাদ্য নিয়ে কর্মসূচি শুরু হয়েছে বাংলাদেশ থেকে। তারই ধারাবাহিকতায় তরুণদের সঙ্গে মতবিনিময়ের আয়োজন।মতবিনিময়ে অংশ নেন এই আন্দোলনের প্রতিষ্ঠাতা, মার্কিন অভিনেত্রী ও চলচ্চিত্র পরিচালক ইভ এন্সলার ও ফিলিপাইনের চলচ্চিত্র অভিনেত্রী মনিক উইলসন, দক্ষিণ এশিয়ার নারীবাদী নেটওয়ার্ক সাংগাত-এর সমন্বয়কারী নাসতাসিয়া পল গেরা, খুশী কবির, জেন্ডার বিশেষজ্ঞ ফওজিয়া খোন্দকার প্রমুখ।সন্ধ্যায় রাজধানীর ধানমন্ডির রবীন্দ্র সরোবরে সমাবেশ ও সাংস্কৃতিক অনুষ্ঠানের আয়োজন করা হয়। অনুষ্ঠানের সূচনায় খুশী কবীর বলেন, নারীর প্রতি সহিংসতা প্রতিরোধে নারীরাই আন্দোলন করবে তা নয়, এর সঙ্গে পুরুষরাও নারীদের সঙ্গী হবেন। অনুষ্ঠানে নাচ, কবিতা, গান ও কথিকার মাধ্যমে নারীর প্রতি বৈষম্যের নানা দিক তুলে ধরা হয়। নারী-পুরুষ একসঙ্গে মিলে এর প্রতিরোধের অঙ্গীকার করা হয়। ওয়ান বিলিয়ন রাইজিং-এর দুই প্রতিষ্ঠাতা গত বৃহস্পতিবার ঢাকা আসেন। শুক্রবার জাতীয় প্রেসক্লাবে নারী-পুরুষ সবাইকে নারী নিপীড়নের বিরুদ্ধে জেগে ওঠার আহ্বান নিয়ে চতুর্থ বছরের কর্মসূচি ঘোষণা করেন তাঁরা। বিকেলে রানা প্লাজার ঘটনার শিকারদের সঙ্গে মতবিনিময় করেন। সে ধারাবাহিকতায় শনিবারের মতবিনিময় ও সন্ধ্যার সমাবেশ শেষ করে ঢাকা ছেড়েছেন।
