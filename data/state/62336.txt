
নির্বাচন কমিশন (ইসি) গঠন নিয়ে আরও আটটি রাজনৈতিক দলকে আলোচনার জন্য বঙ্গভবনে আমন্ত্রণ জানিয়েছেন রাষ্ট্রপতি মো. আবদুল হামিদ। আজ বৃহস্পতিবার রাষ্ট্রপতির কার্যালয় থেকে এ তথ্য জানানো হয়।
আমন্ত্রণ পাওয়া রাজনৈতিক দলগুলোর মধ্যে বাংলাদেশ খেলাফত মজলিশ, বাংলাদেশ ন্যাশনাল আওয়ামী পার্টি—বাংলাদেশ ন্যাপ ও গণফ্রন্ট ১৬ জানুয়ারি রাষ্ট্রপতির সঙ্গে আলোচনায় বসবে। ১৭ জানুয়ারি রাষ্ট্রপতির সঙ্গে আলোচনা করবে খেলাফত মজলিশ ও জমিয়তে উলামায়ে ইসলাম বাংলাদেশ। ১৮ জানুয়ারি রাষ্ট্রপতির সঙ্গে আলোচনায় বসার আমন্ত্রণ পেয়েছে বাংলাদেশ ইসলামী ফ্রন্ট, বাংলাদেশ মুসলিম লীগ (বিএমএল) ও প্রগতিশীল গণতান্ত্রিক পার্টি (পিডিপি)।
এ পর্যন্ত রাষ্ট্রপতির সঙ্গে ২৩টি রাজনৈতিক দল আলোচনা করেছে। গত ১৮ ডিসেম্বর নির্বাচন কমিশন গঠন নিয়ে বিএনপির সঙ্গে সংলাপ করার মধ্য দিয়ে রাজনৈতিক দলগুলোর সংলাপ শুরু করেন রাষ্ট্রপতি।
