
বইমেলা উপলক্ষে প্রথমা প্রকাশনের একটি উল্লেখযোগ্য প্রকাশনা হলো বাংলাদেশের সিনেমার স্মরণীয় গান: ১৯৫৬-২০১৬। আসলাম আহসানের গবেষণা, সংকলন ও সম্পাদনায় প্রকাশিত বইটির ভূমিকা লিখেছেন বিশিষ্ট গীতিকবি মোহাম্মদ রফিকউজ্জামান। তিনি বলেছেন, ‘এই সংকলন...সর্বশ্রেণির পাঠকের কাছেই সমাদৃত হবে এমন আশা যেমন করতে পারি, তেমনি এই গ্রন্থ ভবিষ্যৎ গবেষকদের জন্যও একটি গুরুত্বপূর্ণ আকর হয়ে রইবে, সে আশাও পোষণ করছি বিনা দ্বিধায়।’ তিনি আসলাম আহসানের এই কাজটিকে ‘অতিশয় শ্রমসাধ্য’ বলে অভিহিত করেছেন। বাংলাদেশের সিনেমার এই গানের সংকলনের মাধ্যমে সম্পাদক কেবল গানই সংগ্রহ করেননি, উল্লেখ করেছেন সিনেমার, গীতিকার ও সুরকারের নামও। গীতি কবিতার বই যেহেতু বাজারে সুলভ নয়, সে কারণে সম্পাদককে গানের বাণী লিপিবদ্ধ করতে হয়েছে মূলত রেকর্ড ও সিডি বাজিয়ে শুনে। বইটি পাওয়া যাচ্ছে বইমেলায় প্রথমার প্যাভিলিয়নে।
