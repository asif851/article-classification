
দেশ টেলিভিশন ও দৈনিক করতোয়ার জয়পুরহাট জেলা প্রতিনিধি মোস্তাকিম ফাররোখকে (৬০) অপহরণ এবং হত্যাচেষ্টার অভিযোগে জেলা ছাত্রলীগের আট নেতা-কর্মীর বিরুদ্ধে জয়পুরহাট সদর থানায় মামলা হয়েছে। গত বৃহস্পতিবার রাতে সাংবাদিক মোস্তাকিম ফাররোখ বাদী হয়ে মামলাটি দায়ের করেন। মামলার আসামিরা হলেন জেলা ছাত্রলীগের সাংগঠনিক সম্পাদক আলমগীর হোসেন, সদস্য অপু; জয়পুরহাট সরকারি কলেজের জুবিলি হল শাখার আহ্বায়ক আবু তাহের, যুগ্ম আহ্বায়ক মিলন ও রাকিব; জয়পুরহাট সরকারি কলেজ শাখা ছাত্রলীগের সাংগঠনিক সম্পাদক ফিজু, ছাত্রলীগ কর্মী আবদুল মোমিন এবং পৌর ছাত্রলীগের নতুনহাট শাখার যুগ্ম আহ্বায়ক সাগর।এ ঘটনার প্রতিবাদে বৃহস্পতিবার বিকেলে জয়পুরহাট প্রেসক্লাবে সাংবাদিকেরা এক জরুরি সভা করেন। প্রেসক্লাবের সভাপতি নৃপেন্দ্রনাথ মণ্ডলের সভাপতিত্বে অনুষ্ঠিত জরুরি সভায় সাংবাদিকেরা মোস্তাকিম ফাররোখের ওপর হামলা এবং তাঁকে অপহরণচেষ্টার ঘটনায় নিন্দা ও প্রতিবাদ জানান। সাংবাদিকেরা অবিলম্বে দোষী ব্যক্তিদের গ্রেপ্তারসহ বহিষ্কারের দাবি জানান।এ বিষয়ে জয়পুরহাট জেলা ছাত্রলীগের সাধারণ সম্পাদক আবু বক্কর সিদ্দিক বলেন, এ ঘটনায় জেলা ছাত্রলীগের সাবেক সহসভাপতি আজিজার রহমানকে আহ্বায়ক করে পাঁচ সদস্যবিশিষ্ট একটি তদন্ত কমিটি গঠন করা হয়েছে। শনিবারের (আজ) মধ্যে ওই কমিটিকে তদন্ত প্রতিবেদন জমা দিতে বলা হয়েছে। প্রতিবেদনের ভিত্তিতে এ বিষয়ে সাংগঠনিক সিদ্ধান্ত নেওয়া হবে। মামলার এজাহার সূত্রে জানা গেছে, বুধবার জয়পুরহাট শহরের বৈরাগীর মোড় এলাকায় রাত আটটার দিকে সাংবাদিক মোস্তাকিম ফাররোখের বাসার সামনে ছাত্রলীগের ১০-১২ জন নেতা-কর্মী দাঁড়িয়ে দীর্ঘ সময় আড্ডা দিচ্ছিলেন। আড্ডায় তাঁরা জোরে জোরে অশ্লীল মন্তব্য করছিলেন। এ সময় মোস্তাকিম নিজ বাসা থেকে বের হয়ে তাঁদের অশ্লীল কথা বলতে বারণ করেন। এ নিয়ে কথা-কাটাকাটির একপর্যায়ে তিনি সেখান থেকে তাঁদের চলেও যেতে বলেন। এতে ছাত্রলীগ নেতা-কর্মীরা ক্ষুব্ধ হয়ে মোস্তাকিম ফাররোখকে অশ্লীল ভাষায় গালমন্দ করেন। একপর্যায়ে তাঁরা বাসার পাশের সানন্দা হোটেলের সামনে থেকে তাঁকে অপহরণ, তাঁর ল্যাপটপ ও ক্যামেরা ছিনিয়ে নেওয়ার চেষ্টা করেন। এ সময় তাঁর চিৎকার শুনে স্থানীয় ব্যবসায়ী ও স্বজনেরা এগিয়ে আসলে ছাত্রলীগ নেতা-কর্মীরা চলে যান।জয়পুরহাট সদর থানার ওসি আনোয়ার হোসেন বলেন, এ ব্যাপারে আইনগত ব্যবস্থা নেওয়া হচ্ছে।
