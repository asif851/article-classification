
মুন্সিগঞ্জের লৌহজং উপজেলায় একটি যাত্রীবাহী বাস ও টেম্পোর মধ্যে মুখোমুখি সংঘর্ষে তিন যাত্রী নিহত ও ১০ জন আহত হয়েছেন। গতকাল মঙ্গলবার বিকেল চারটার দিকে উপজেলার মেদেনীমণ্ডল খানবাড়িসংলগ্ন ঢাকা-মাওয়া মহাসড়কে এ ঘটনা ঘটে।লৌহজং থানার ওসি রেজাউল হক ও মাওয়া নৌ ফাঁড়ি পুলিশের ইনচার্জ উপপরিদর্শক ইউনুস আলী জানান, মেদেনীমণ্ডল খানবাড়ির সামনে ঢাকা-মাওয়া মহাসড়কের শিমুলিয়া ফেরিঘাটগামী ডিএম পরিবহনের যাত্রীবাহী একটি বাসের সঙ্গে বিপরীতমুখী শ্রীনগরগামী যাত্রীবোঝাই অপর একটি টেম্পোর মুখোমুখি সংঘর্ষ হয়। ঘটনাস্থলেই টেম্পোযাত্রী সিদ্দিকুর রহমান (৫০) ও এক নারী (৪৫) নিহত হন। তাঁদের দুজনেরই বাড়ি ঢাকার দোহার এলাকায়। দুর্ঘটনায় আহত হন কমপক্ষে ১০ যাত্রী। তাঁদের শ্রীনগর স্বাস্থ্য কমপ্লেক্সসহ বিভিন্ন হাসপাতালে পাঠানো হলে আহত অবস্থায় আলাউদ্দিন (৪৫) নামে এক যাত্রী উপজেলা স্বাস্থ্য কমপ্লেক্সে মারা যান।
