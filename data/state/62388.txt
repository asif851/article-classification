
কর্মক্ষেত্রে নিরাপত্তা ও সামাজিক সুরক্ষার দাবি জানিয়েছে ইন্টারন্যাশনাল ট্রান্সপোর্ট ওয়ার্কার্স ফেডারেশনের (আইটিএফ) আওতাভুক্ত পরিবহনশ্রমিক সংগঠনগুলো। গতকাল শনিবার চট্টগ্রাম রেলওয়ে স্টেশন চত্বরে অনুষ্ঠিত শ্রমিক সমাবেশ থেকে এ দাবি জানানো হয়।আইটিএফের আওতাভুক্ত পরিবহনশ্রমিক সংগঠনগুলো এই সমাবেশের আয়োজন করে। সমাবেশে নৌ, সড়ক, রেল, উড়োজাহাজসহ বিভিন্ন পরিবহন খাতের শ্রমিকেরা অংশ নেন। সমাবেশে সভাপতিত্ব করেন বাংলাদেশ সিমেন্স অ্যাসোসিয়েশনের সভাপতি এস এম শফিকুর রহমান।সমাবেশে বক্তারা বলেন, সব খাতের পরিবহনশ্রমিকদের মধ্যে ঐক্য গড়ে তোলার জন্য এই সমাবেশের আয়োজন করা হয়েছে, যাতে দাবি আদায়ের লক্ষ্যে সবাইকে নিয়ে আন্দোলন গড়ে তোলা যায়। সব খাতে শ্রমিকদের নিয়োগপত্র ও পরিচয়পত্র প্রদান, নৌশ্রমিকদের বর্ধিত মজুরি বাস্তবায়ন, চলন্ত ট্রেনে কর্মরত রেলকর্মীদের জানমালের নিরাপত্তা নিশ্চিত করার দাবি জানান তাঁরা।সমাবেশে বাংলাদেশ মার্চেন্ট মেরিন অফিসার অ্যাসোসিয়েশন ও সিমেন্স অ্যাসোসিয়েশনের প্রতিনিধিরা ব্যানার ও প্ল্যাকার্ডে বিভিন্ন দাবি তুলে ধরেন। এসব দাবির মধ্যে রয়েছে সমুদ্রগামী জাহাজের শ্রমিকদের ভিসা সমস্যা সমাধান করা, শিপিং করপোরেশনের জাহাজসংখ্যা বাড়ানো, যন্ত্রে পাঠযোগ্য সিডিসি (ধারাবাহিক নিষ্কৃতি সনদ) চালু ইত্যাদি।সমাবেশে বক্তব্য দেন আইটিএফের আওতাভুক্ত সংগঠনগুলোর সমন্বয় কমিটির চেয়ারম্যান মো. হুমায়ুন কবির, সদস্যসচিব চৌধুরী আশিকুল আলম, বাংলাদেশ মার্চেন্ট মেরিন অফিসার্স অ্যাসোসিয়েশনের সভাপতি ক্যাপ্টেন জিল্লুর রহমান, রেলওয়ে শ্রমিক লীগের যুগ্ম সাধারণ সম্পাদক শেখ মো. লোকমান হোসেন, সিমেন্স অ্যাসোসিয়েশনের সাধারণ সম্পাদক মো. শাহনেওয়াজ খান প্রমুখ।
