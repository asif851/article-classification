
জামালপুর সদর উপজেলার নরুন্দি রেলস্টেশন বন্ধ করার প্রতিবাদে এবং ওই স্টেশনে আন্তনগর ট্রেনের যাত্রাবিরতির ব্যবস্থা করার দাবিতে বিক্ষোভ করেছেন এলাকাবাসী। একই সঙ্গে তাঁরা গাছের গুঁড়ি ফেলে রেললাইন অবরোধ করেছেন। গতকাল শুক্রবার এই ঘটনা ঘটে।অবরোধের কারণে জামালপুর-ময়মনসিংহ রুটের সব ট্রেন চলাচল বন্ধ হয়ে যায়। এতে চারটি ট্রেন বিভিন্ন স্টেশনে আটকা পড়ে। ফলে কয়েক হাজার যাত্রী দুর্ভোগে পড়েন। গতকাল সন্ধ্যা সাতটায় প্রশাসন ওই স্টেশনে আন্তনগর ট্রেনের যাত্রাবিরতির ব্যবস্থা করার আশ্বাস দেওয়ায় এলাকাবাসী অবরোধ তুলে নেন। নরুন্দি রেলস্টেশন সূত্রে জানা যায়, লোকবলের অভাবে গত বৃহস্পতিবার থেকে নরুন্দি রেলস্টেশনের সব কার্যক্রম বন্ধ ঘোষণা করে রেল কর্তৃপক্ষ। স্টেশনটি হঠাৎ বন্ধ হয়ে যাওয়ায় এলাকাবাসী বিক্ষুব্ধ হয়ে ওঠেন। গতকাল বেলা দুইটার দিকে নরুন্দি এলাকার বিক্ষুব্ধ কয়েক হাজার লোক ওই স্টেশনের লাইনের ওপর গাছের গুঁড়ি ফেলে বিক্ষোভ শুরু করেন। রেললাইন অবরোধ করার কারণে ঢাকা থেকে সরিষাবাড়ীগামী অগ্নিবীণা এক্সপ্রেস ও ঢাকাগামী কমিউটার ট্রেন ওই স্টেশনে আটকা পড়ে। ঢাকাগামী আন্তনগর তিস্তা জামালপুর স্টেশনে, বঙ্গবন্ধু সেতু পূর্বগামী ধলেশ্বরী ময়মনসিংহের বিদ্যাগঞ্জ স্টেশনে আটকা পড়ে। এতে কয়েক হাজার যাত্রী দুর্ভোগে পড়েন।ঢাকাগামী আন্তনগর তিস্তা ট্রেনের যাত্রী মো. নূরনবী বলেন, নরুন্দি স্টেশন এলাকায় অবরোধ কর্মসূচি চলায় বিকেল চারটা থেকে জামালপুর স্টেশনে আন্তনগর তিস্তা ট্রেনটি দাঁড়িয়েছিল। এলাকাবাসী সন্ধ্যা ছয়টায় অবরোধ তুলে নেওয়ার পর ট্রেন ছাড়ে। তবে চার ঘণ্টা আটকে থাকায় ট্রেনের শত শত যাত্রী দুর্ভোগের মধ্যে পড়েন। নরুন্দি এলাকার বাসিন্দা মো. খলিলুর রহমান বলেন, রহস্যজনক কারণে নরুন্দি রেলস্টেশনের সব কার্যক্রম বন্ধ করে দেয় রেল কর্তৃপক্ষ। এই স্টেশনের সব কার্যক্রম পুনরায় চালু এবং এখানে সব আন্তনগর ট্রেনের যাত্রাবিরতির ব্যবস্থা করার দাবিতে এলাকাবাসী রেললাইন অবরোধ করে বিক্ষোভ করেন। জামালপুর স্টেশনমাস্টার মোহাম্মদ তারেক বলেন, নরুন্দিতে একজন স্টেশনমাস্টার, দুজন সহকারী মাস্টার ও চারজন পয়েন্টসম্যান থাকার কথা। কিন্তু সেখানে একজন স্টেশনমাস্টার, একজন সহকারী স্টেশনমাস্টার ও দুজন পয়েন্টসম্যান ছিলেন। রেলের ঊর্ধ্বতন কর্তৃপক্ষ ওই চারজনকেও অন্য গুরুত্বপূর্ণ স্টেশনে প্রেষণে পাঠিয়ে ওই স্টেশনের সব কার্যক্রম বন্ধ করার ঘোষণা দিয়েছিল। জামালপুর রেলওয়ে থানার ওসি মো. আলাউদ্দিন চৌধুরী বলেন, নরুন্দি স্টেশনে অতিরিক্তি পুলিশ মোতায়েন করা হয়েছে। স্থানীয় প্রশাসন জামালপুরের বন্ধ হয়ে যাওয়া নরুন্দি স্টেশনের সব কার্যক্রম পুনরায় চালু ও আন্তনগর ট্রেনের যাত্রাবিরতির আশ্বাস দিলে সন্ধ্যা ছয়টার সময় এলাকাবাসী অবরোধ তুলে নেন। অবরোধ তুলে নেওয়ায় চার ঘণ্টা পর আবারও ট্রেন চলাচল শুরু হয়। জামালপুর সদর উপজেলার নির্বাহী কর্মকর্তা মোহাম্মদ আবদুল ছালাম বলেন, নরুন্দি স্টেশনটি বন্ধের ঘোষণা আপাতত স্থগিত রাখা হয়েছে। আন্তনগর ট্রেনের যাত্রাবিরতির বিষয়ে এলাকাবাসীকে লিখিতভাবে রেল কর্তৃপক্ষের কাছে আবেদন করতে বলা হয়েছে। এতেই এলাকাবাসী অবরোধ তুলে নেন। নরুন্দি এলাকার বাসিন্দা মো. খলিলুর রহমান বলেন, স্থানীয় প্রশাসন বন্ধ স্টেশনের সব কার্যক্রম আবার চালু ও আন্তনগর ট্রেনের যাত্রাবিরতির আশ্বাস দিলে অবরোধ তুলে নেওয়া হয়।
