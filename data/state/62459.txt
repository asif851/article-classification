

উপর্যুপরি কুপিয়ে হত্যা করা হয়েছে জুলহাজ মান্নান ও মাহবুব রাব্বী তনয়কে। দুজনের ক্ষেত্রেই শরীরের একই জায়গায় বারবার কোপানো হয়েছে। হাত দিয়ে কোপ ঠেকানোর চেষ্টা করায় দুজনের হাতেও কোপ দেয় খুনিরা। 
জুলহাজ ও তনয়ের মরদেহের ময়নাতদন্তকারী চিকিৎসক ও ঢাকা মেডিকেল কলেজের ফরেনসিক মেডিসিন বিভাগের সহযোগী অধ্যাপক সোহেল মাহমুদ প্রথম আলোকে বলেন, দুজনের ক্ষেত্রেই শরীরের একই জায়গায় হত্যাকারীরা বারবার কুপিয়েছে। ধারণা করা হচ্ছে, দুজনই হাত দিয়ে হত্যাকারীদের কোপ ঠেকাতে চেয়েছিলেন। দুজনের হাতেই কোপ দেয় খুনিরা। সোহেল মাহমুদ বলেন, জুলহাজ মান্নানের মাথার বাঁ পাশে ছয় ইঞ্চি গভীর ক্ষত তৈরি হয়েছিল। এতে করে মাথার মগজ পর্যন্ত বেরিয়ে আসে জুলহাজের। এতেই মৃত্যু হয় তাঁর। মাহবুবের ঘাড়ে অনেকগুলো কোপ দেওয়া হয়। স্পাইনাল কর্ড বিচ্ছিন্ন হয়ে মারা যান তিনি। দুজনেরই শরীরের আর কোথাও কোপের চিহ্ন ছিল না।  সোহেল মাহমুদ বলেন, কয়েক বছর ধরে খুনের শিকার হওয়া ব্লগার-লেখকদের দেহে একই ধরনের নির্যাতনের চিহ্ন পাচ্ছেন তাঁরা। প্রায় সবারই মাথায় ও ঘাড়ে কোপের ক্ষত ছিল। গতকাল সোমবার কলাবাগানে বাসায় ঢুকে জুলহাজ মান্নান ও তাঁর বন্ধু মাহবুব তনয়কে কুপিয়ে হত্যা করে দুর্বৃত্তরা। জুলহাজ যুক্তরাষ্ট্রের সাহায্য সংস্থা ইউএসএআইডিতে কর্মরত ছিলেন। সমকামীদের অধিকারবিষয়ক সাময়িকী ‘রূপবান’-এর সম্পাদনার সঙ্গে যুক্ত ছিলেন তিনি। তনয় মঞ্চনাটকের সঙ্গে যুক্ত ছিলেন।
আরও পড়ুন: 
কলাবাগানে জোড়া খুন : তদন্ত প্রতিবেদন দিতে হবে ২৪ মে কলাবাগানে উদ্ধার হওয়া ব্যাগে যা আছে
