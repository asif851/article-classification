
ঢাকা মেডিকেল কলেজ হাসপাতালে আজ রোববার দুপুরে অজ্ঞাত এক ব্যক্তির মৃত্যু হয়েছে। পুলিশ ও হাসপাতালের চিকিৎসকদের ধারণা, অজ্ঞান পার্টির খপ্পরে পড়ে তাঁর মৃত্যু হয়। 
ওই ব্যক্তিকে হাসপাতালে নিয়ে আসা ডেমরা থানার সহকারী উপপরিদর্শক (এএসআই) আসলাম বলেন, রাতে টহলের সময় ডেমরা বাজার ও স্টাফ কোয়ার্টারের মধ্যবর্তী সড়কের পাশে ওই ব্যক্তিকে পড়ে ছিলেন। তাঁর মুখ দিয়ে লালা ঝরছিল। তিনি কোনো কথাও বলতে পারছিলেন না। পরে ভোররাত সাড়ে চারটার দিকে তাঁকে ঢাকা মেডিকেল কলেজ হাসপাতালে নিয়ে গিয়ে ৭০২ নম্বর ওয়ার্ডে ভর্তি করানো হয়। নাম প্রকাশ না করার শর্তে হাসপাতালের ওই ওয়ার্ডের একজন চিকিৎসা কর্মকর্তা জানান, বিষক্রিয়ায় ওই ব্যক্তি মারা গেছেন। তাঁর লাশ ঢাকা মেডিকেল কলেজ মর্গে রাখা হয়েছে।
