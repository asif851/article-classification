
গাজীপুরে বাংলাদেশ ধান গবেষণা ইনস্টিটিউটের (ব্রি) প্রথম নারী মহাপরিচালক হিসেবে যোগদান করেছেন ড. ভাগ্য রাণী বণিক। ব্রির সাড়ে চার দশকের ইতিহাসে এই প্রথম একজন নারী প্রতিষ্ঠানটির শীর্ষ পদে আসীন হলেন। 
গতকাল বৃহস্পতিবার কৃষি মন্ত্রণালয়ের এক আদেশে তাঁকে এ পদে নিয়োগ দেওয়া হয়। আজ শুক্রবার দুপুরে ব্রির প্রকাশনা ও জনসংযোগ বিভাগের প্রযুক্তি সম্পাদক মো. আবুল কাসেমের পাঠানো এক সংবাদ বিজ্ঞপ্তিতে এই তথ্য জানানো হয়। ড. বণিক এর আগে বাংলাদেশ কৃষি গবেষণা ইনস্টিটিউটের পরিচালক (প্রশিক্ষণ ও যোগাযোগ) হিসেবে দায়িত্ব পালন করেন। তিনি ব্রির বিদায়ী মহাপরিচালক ড. জীবন কৃষ্ণ বিশ্বাসের স্থলাভিষিক্ত হলেন। ড. ভাগ্য রাণী বণিক ১৯৫৮ সালের ৩১ ডিসেম্বর কুমিল্লা জেলার সদর দক্ষিণ উপজেলার বাঘমারায় জন্মগ্রহণ করেন। তিনি শেরেবাংলা কৃষি বিশ্ববিদ্যালয় (সাবেক বাংলাদেশ কৃষি ইনস্টিটিউট) থেকে ১৯৮২ সালে বিএসসি (এজি অনার্স) ডিগ্রি লাভ করেন। ১৯৮৭ সালে বাংলাদেশ কৃষি বিশ্ববিদ্যালয় (বাকৃবি) থেকে জেনেটিকস অ্যান্ড প্ল্যান্ট ব্রিডিং এ স্নাতকোত্তর ও ২০০৩ সালে বঙ্গবন্ধু শেখ মুজিবুর রহমান কৃষি বিশ্ববিদ্যালয় থেকে পিএইচডি ডিগ্রি অর্জন করেন।
