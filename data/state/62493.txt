
প্রাথমিক ও ইবতেদায়ি শিক্ষা সমাপনী পরীক্ষার প্রথম দিনে আজ রোববার অনুপস্থিত ছিল ১ লাখ ৪৫ হাজার ৩৮৩ জন পরীক্ষার্থী। 
প্রাথমিক শিক্ষা অধিদপ্তরের নিয়ন্ত্রণ কক্ষের হিসেবে অনুযায়ী, এই দুই পরীক্ষার মধ্যে প্রাথমিক শিক্ষা সমাপনীয় পরীক্ষার্থী ছিল ২৮ লাখ ৬ হাজার ২৭৯ জন। এর মধ্যে অনুপস্থিত ছিল ১ লাখ ৬ হাজার ৪৭১ জন। অনুপস্থিতির হার ৩ দশমিক ৭৯ শতাংশ। ইবতেদায়ি শিক্ষা সমাপনীয় পরীক্ষার্থী ছিল ২ লাখ ৯৪ হাজার ৬২১ জন। এর মধ্যে অনুপস্থিত ছিল ৩৮ হাজার ৯১২ জন। অনুপস্থিতির হার ১৩ দশমিক ২১ শতাংশ। পরীক্ষায় কেউ বহিষ্কার হয়নি।প্রথম দিনে অনুষ্ঠিত হয়েছে ইংরেজি বিষয়ের পরীক্ষা হয়েছে। প্রাথমিক ও গণশিক্ষামন্ত্রী মোস্তাফিজুর রহমান পরীক্ষা দেখতে রাজধানীর মতিঝিলের আইডিয়াল সরকারি প্রাথমিক বিদ্যালয় কেন্দ্রে যান। এ সময় মন্ত্রী সাংবাদিকদের প্রশ্নের জবাবে বলেন, প্রাথমিক ও ইবতেদায়ি শিক্ষা সমাপনী পরীক্ষা নিয়ে এখন পর্যন্ত কোনো মন্দ খবর শোনেননি। আরেক প্রশ্নের জবাবে বলেন, পরীক্ষার কেন্দ্র থেকে প্রশ্নপত্র বাইরে চলে যাওয়ার একটা মাধ্যম হলো মুঠোফোন। কিন্তু এবার কোনো শিক্ষক মুঠোফোন নিয়ে কেন্দ্রে ঢুকতে পারবেন না। কেউ যদি ভুল করে নিয়েও আসেন, সেটা প্রধান শিক্ষকের কক্ষে রেখে যেতে হবে। তাই এবার প্রশ্নপত্রের ছবি তোলার সুযোগ নেই। শিক্ষানীতি অনুযায়ী প্রাথমিক শিক্ষাকে অষ্টম শ্রেণি পর্যন্ত করার ঘোষণা দেওয়া হয়েছে। তাই পঞ্চম শ্রেণি শেষে এ পরীক্ষা থাকবে কি না, এমন প্রশ্নে মন্ত্রী বলেন, তাঁরা মন্ত্রিসভার সিদ্ধান্তই প্রতিপালন করছেন।
