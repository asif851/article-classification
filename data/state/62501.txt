
বঙ্গবন্ধু শেখ মুজিবুর রহমানকে নিয়ে আপত্তিকর মন্তব্য করায় বিএনপির সিনিয়র ভাইস চেয়ারম্যান তারেক রহমানের বিরুদ্ধে যশোরের আদালতে রাষ্ট্রদ্রোহের অভিযোগ দাখিল করা হয়েছে। যশোর জেলা আওয়ামী লীগের সাংগঠনিক সম্পাদক এস এম আফজাল হোসেন বাদী হয়ে গতকাল রোববার দুপুরে এ অভিযোগ করেন।যশোরের জ্যেষ্ঠ বিচারিক হাকিম আবু ইব্রাহিম ১৩ নভেম্বর অভিযোগের ওপর শুনানির দিন ধার্য করেছেন। অভিযোগকারীর আইনজীবী গাজী আবদুল কাদের প্রথম আলোকে বলেন, কোনো ব্যক্তি কোনো সরকারের বিরুদ্ধে ঘৃণা, অবমাননা ও আপত্তিকর মন্তব্য করলে তাঁর বিরুদ্ধে রাষ্ট্রদ্রোহের মামলা করা যাবে। সেই ধারায় মামলা নেওয়ার আবেদন করা হয়েছে।আদালতের একটি সূত্র জানিয়েছে, কোনো ব্যক্তির বিরুদ্ধে রাষ্ট্রদ্রোহের মামলা হতে হলে সরকারের অনুমতি লাগে। সরকারের অনুমতি না থাকায় তাৎক্ষণিকভাবে অভিযোগটি মামলা হিসেবে নেওয়া হয়নি। মামলাটি আমলে নেওয়া হবে কি না, সেই আদেশের জন্য পরবর্তী দিন ধার্য করা হয়েছে।আইনজীবী আবদুল কাদের জানান, তারেক রহমান ৫ নভেম্বর লন্ডনের এক সভায় বঙ্গবন্ধু শেখ মুজিবুর রহমান সম্পর্কে যে বক্তব্য দিয়েছেন, তা শাস্তিযোগ্য অপরাধ।
