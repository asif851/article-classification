
বিএনপির চেয়ারপারসন খালেদা জিয়া বলেছেন, গুম, খুন ও অপহরণ হওয়া ব্যক্তিদের আত্মীয়স্বজনের মতো একদিন শেখ হাসিনাকেও কাঁদতে হবে। এসবের জবাবদিহি করতে হবে।
গত বছরের ২৭ নভেম্বর থেকে নিখোঁজ কুমিল্লার লাকসামের বিএনপির দুই নেতার স্বজনেরা আজ মঙ্গলবার রাতে বিএনপির চেয়ারপারসন খালেদা জিয়ার সঙ্গে তাঁর গুলশান কার্যালয়ে দেখা করেন। এ সময় খালেদা জিয়া এসব কথা বলেন। নিহত ব্যক্তিদের স্বজনদের প্রতি এ সময় খালেদা জিয়া সমবেদনা জানান এবং ধৈর্য ধারণ করার পরামর্শ দেন।
খালেদা জিয়া বলেন, দল গুছিয়ে শিগগির তাঁরা আন্দোলনের কর্মসূচি দেবেন। সরকার যতই গুম-খুন করুক, তাদের বিদায় করে মানুষের নিরাপত্তা নিশ্চিত করা হবে।
লাকসামের উপজেলা বিএনপির সভাপতি সাইফুল ইসলাম এবং লাকসাম পৌর বিএনপির সভাপতি হুমায়ুন কবিরকে গত বছরের ২৭ নভেম্বর ‘গুম’ করা হয়েছে বলে দাবি করে আসছে বিএনপি।
খালেদা জিয়া অভিযোগ করেন, পুলিশ, প্রশাসন, বিচার বিভাগ দলীয়করণ করা হয়েছে। এখন দেশে দুই রকম বিচার চলছে। সরকারি দলের সদস্যদের জন্য এক রকম আর বিরোধী দল ও সাধারণ মানুষের জন্য আরেক রকম বিচার। বিরোধী দলের নেতা-কর্মীরা কোনো অপরাধ না করলেও তাদের শাস্তি দেওয়া হয়। অন্যদিকে আওয়ামী লীগের লোকেরা গুম-খুন করলেও তারা ধরাছোঁয়ার বাইরে থেকে যাচ্ছে। বিভিন্ন স্থানে গুম-খুনের সঙ্গে জড়িত র্যাব সদস্যদের বিচারেরও দাবি জানান খালেদা জিয়া।
খালেদা জিয়া বলেন, সরকার বিএনপিকে সমাবেশ করতে দেয় না। তারা এত অপকর্ম করেছে, গুম-খুন, সন্ত্রাস, আত্মীয়করণ করেছে যে তা চিন্তার বাইরে। সবগুলো প্রতিষ্ঠানকে তারা ধ্বংস করে দিয়েছে। এ কারণে এখন তারা জনগণকে ভয় পায়।
খালেদা জিয়া বলেন, এভাবে চলতে পারে না। এভাবে চলতে দেওয়া যায় না। সরকারের অন্যায়ের প্রতিবাদ করতে হবে। ‘খুনি সরকারের’ বিরুদ্ধে ঐক্যবদ্ধ প্রতিরোধ গড়ে তোলার আহ্বান জানান তিনি।
