
চট্টগ্রাম বন্দরের মূল চ্যানেলের (জাহাজ চলাচলের পথ) পাশে পণ্যবাহী একটি জাহাজের তলা বালি মাটিতে আটকে গেছে। আজ সোমবার বিকেল পৌনে পাঁচটার দিকে বহির্নোঙর থেকে জেটিতে ভিড়ানোর সময় এ ঘটনা ঘটে।
বন্দর কর্মকর্তারা জানান, আজ বিকেল পাঁচটার দিকে ভিয়েতনামের পতাকাবাহী ‘এমভি ল্যান হা’ নামের একটি জাহাজ বহির্নোঙর থেকে সিমেন্ট ক্লিংকার জেটির সামনে আনা হয়। প্রায় ১৩৬ মিটার লম্বা জাহাজটি ঘুরিয়ে জেটিতে ভেড়ানোর সময় জেটির বিপরীতে জাহাজটির তলদেশ পানির নিচে বালি মাটিতে আটকে যায়। আটকে যাওয়া জাহাজটির পানির নিচের অংশের দৈর্ঘ্য সাড়ে আট মিটার।
ঘটনার সময় বহির্নোঙর থেকে ইস্পাতের পাতবাহী ‘এমভি সাংহাই বাল্কার’ জাহাজটি বন্দর জেটির দিকে আসছিল। তবে চ্যানেলে প্রতিবন্ধকতা তৈরি হওয়ায় জাহাজটি আবার বহির্নোঙরে ফেরত নেওয়া হয়।
বন্দর পর্ষদের সদস্য মো. জাফর আলম প্রথম আলোকে বলেন, জাহাজটি যেখানে আটকে গেছে সেখানে পানির গভীরতা কম। জাহাজটি পুরোপুরি সরাতে না পারলেও এখন বন্দর চ্যানেলে জাহাজ চলাচলে কোনো সমস্যা হচ্ছে না। ভোর রাতের জোয়ারে এটি আবার সরিয়ে নেওয়ার প্রক্রিয়া শুরু হবে বলে তিনি জানান।
প্রসঙ্গত, বহির্নোঙর থেকে জেটি ভেদে নয় থেকে ১৬ কিলোমিটার দূরে বিভিন্ন জেটিতে এনে জাহাজ ভিড়ানো হয়। জেটিতে ভিড়ানোর পর পণ্য খালাস হয়। সর্বোচ্চ ১৬ কিলোমিটার লম্বা এই চ্যানেলের প্রশস্ততা ২৫০ থেকে ৪০০ মিটার।
