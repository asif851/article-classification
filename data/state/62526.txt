
রাষ্ট্রপতি মো. আবদুল হামিদের সঙ্গে সৌজন্য সাক্ষাৎ করেছেন সেনাপ্রধান ইকবাল করিম ভূইয়া। আজ বৃহস্পতিবার বঙ্গভবনে রাষ্ট্রপতি ও সেনাপ্রধানের এই সাক্ষাৎ অনুষ্ঠিত হয়। বাংলাদেশ ইউনিভার্সিটি অব প্রফেশনালসের (বিইউপি) উপাচার্য মেজর জেনারেল শেখ মামুন খালেদ এ সময় সেনাপ্রধানের সঙ্গে ছিলেন। খবর ইউএনবি ও বাসস। |রাষ্ট্রপতির প্রেস সচিব ইহসানুল করিম বাসসকে জানান, সাক্ষাতের সময় সেনাপ্রধান রাষ্ট্রপতিকে বাংলাদেশ সেনাবাহিনী প্রতিষ্ঠিত পাঁচটি মেডিকেল কলেজ সম্পর্কে অবহিত করেন। সেনাবাহিনী পরিচালিত প্রতিটি মেডিকেল কলেজে ৫০ জন করে শিক্ষার্থী রয়েছেন। এ ছাড়া মেজর শেখ মামুন খালেদ ১ ফেব্রুয়ারি বিইউপির ক্যাম্পাসে দ্বিতীয় সমাবর্তনে রাষ্ট্রপতিকে আমন্ত্রণ জানান।রাষ্ট্রপতি আবদুল হামিদ সময়ের প্রয়োজনে শিক্ষা খাতে উন্নয়নে এগিয়ে আসায় সেনাবাহিনীর প্রশংসা করেন। রাষ্ট্রপতির কার্যালয়–সংশ্লিষ্টরা এ সময় উপস্থিত ছিলেন।
