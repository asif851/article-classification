

দুটি রৌপ্যপদক, দুটি ব্রোঞ্জপদক ও দুটি সম্মানজনক স্বীকৃতি এবং ১১১ নম্বর নিয়ে ১১১টি দেশের মধ্যে ২৬তম হয়েছে বাংলাদেশ। ১ নম্বরের জন্য স্বর্ণপদক থেকে বঞ্চিত হয়েছে বাংলাদেশের আসিফ-এ-ইলাহী। ব্রাজিলের রিও ডি জেনিরোতে চলমান ৫৮তম আন্তর্জাতিক গণিত অলিম্পিয়াডের ফলাফল ঘোষিত হয়েছে একটু আগে। তাতে দক্ষিণ এশিয়ার মধ্যে সেরা হয়েছে বাংলাদেশ।
ফলাফলে দেখা গেছে, বাংলাদেশের আসিফ-ই-এলাহী (এমসি কলেজ, সিলেট) ২৪ ও আহমেদ জাওয়াদ চৌধুরী (ক্যান্টনমেন্ট ইংলিশ স্কুল অ্যান্ড কলেজ, চট্টগ্রাম) ২৩ নম্বর পেয়ে রৌপ্যপদক পেয়েছে। রাহুল সাহা (ঢাকা কলেজ) ১৮ ও তামজিদ মোর্শেদ রুবাব (নটর ডেম কলেজ) ১৭ নম্বর পেয়ে পেয়েছে ব্রোঞ্জপদক। দেশের অন্য দুজন সাব্বির রহমান (নটর ডেম কলেজ) ১৫ ও এস এম নাঈমুল ইসলাম (অমৃত লাল দে মহাবিদ্যালয়, বরিশাল) ১৪ নম্বর পেয়েছে।
দক্ষিণ কোরিয়া ১৭০ নম্বর পেয়ে শীর্ষস্থানে উঠে এসেছে। চীন ও ভিয়েতনাম রয়েছে এর পরের দুটি স্থানে। গত দুবারের চ্যাম্পিয়ন যুক্তরাষ্ট্রের অবস্থান চতুর্থ। দক্ষিণ এশিয়ার দেশগুলোর মধ্যে ভারত ৯০ নম্বর পেয়ে ৫২তম, শ্রীলঙ্কা ৮০ নম্বর নিয়ে ৬২তম, পাকিস্তান ৫৮ নম্বর নিয়ে ৮১তম এবং প্রথমবারের মতো অংশ নেওয়া নেপাল ১১০তম স্থান পেয়েছে।
আমার সঙ্গে এখানে রয়েছেন বাংলাদেশ দলের কোচ ও দলনেতা মাহবুব মজুমদার। দলের সাফল্যে খুশি হলেও ১ নম্বরের জন্য স্বর্ণপদক না পাওয়ায় মন খারাপ তাঁর। তবে দক্ষিণ এশিয়ার সেরা হওয়ায় মাহবুব খুশি। থাইল্যান্ডে দক্ষিণ এশিয়ার শ্রেষ্ঠত্ব প্রাপ্তির পর গতবার ভারতের চেয়ে ১ নম্বর কম পেয়েছিল বাংলাদেশ। এবার ভারতের চেয়ে বাংলাদেশর নম্বর ২০ বেশি। তা ছাড়া মালয়েশিয়া, ইন্দোনেশিয়া ও সৌদি আরবের ওপরে বাংলাদেশের অবস্থান বজায় রয়েছে। দলের ফলাফলে গর্বিত বাংলাদেশ গণিত অলিম্পিয়াড কমিটির সহসভাপতি মুহম্মদ জাফর ইকবাল বলেন, ‘১ নম্বরের জন্য সোনা না পাওয়াটা দুঃখজনক। কিন্তু সেটা আমার আনন্দ কমিয়ে দিতে পারে না। বাংলাদেশ গণিত দলের জন্য আমি গর্বিত।’ তিনি আরও বলেন, নিশ্চয় প্রতিবেশী দেশগুলোকে হারিয়ে বিশ্ব র‍্যাঙ্কিংয়ে নিজেদের ৮ ধাপ এগিয়ে নেওয়া যথেষ্ট আনন্দের। আজ শনিবার রাতে পদক বিতরণের মাধ্যমে শেষ হবে এবারের অলিম্পিয়াড। উল্লেখ্য, ব্রাজিলের রিও ডি জেনিরোতে চলমান ৫৮তম আন্তর্জাতিক গণিত অলিম্পিয়াডে অংশ নিচ্ছে বাংলাদেশের ছয় খুদে গণিতবিদ। ডাচ্–বাংলা ব্যাংকের পৃষ্ঠপোষকতায় প্রথম আলোর ব্যবস্থাপনায় দেশজুড়ে অনুষ্ঠিত গণিত উৎসবের মধ্য থেকে তাদের নির্বাচিত করেছে বাংলাদেশ গণিত অলিম্পিয়াড কমিটি।
 
