
ফরিদপুরের ভাঙ্গা উপজেলায় সরকারি কাজে বাধা দেওয়ার দায়ে আওয়ামী লীগের কেন্দ্রীয় এক নেতাকে ছয় মাসের বিনাশ্রম কারাদণ্ড দিয়েছেন ভ্রাম্যমাণ আদালত। গত বৃহস্পতিবার দুপুরে ওই নেতাকে জেলা কারাগারে পাঠানো হয়েছে।আদালত পরিচালনা করেন উপজেলা সহকারী কমিশনার (ভূমি) লুৎফুন্নাহার।সাজাপ্রাপ্ত শওকত আলী ওরফে শাহ আলম (৪২) আওয়ামী লীগের কেন্দ্রীয় উপকমিটির সহসম্পাদক। পাশাপাশি তিনি ভাঙ্গা কেএম কলেজের রাষ্ট্রবিজ্ঞান বিভাগের প্রভাষক। তিনি কাউলীবেড়া ইউনিয়নের শেখপুরা গ্রামের বাসিন্দা।সহকারী কমিশনারের (ভূমি) কার্যালয় সূত্রে জানা যায়, গত বুধবার সন্ধ্যায় শওকত আলী ভাইবোনদের সঙ্গে পৈতৃক জমিজমাসংক্রান্ত বিরোধ নিষ্পত্তির জন্য উপজেলা ভূমি কার্যালয়ে আসেন। এ সময় তাঁর কাছে জমিজমাসংক্রান্ত মূল দলিল চাইলে তিনি উত্তেজিত হয়ে ওঠেন। জমা দেওয়া কাগজপত্রের ভিত্তিতে জমির দলিল করে দিতে দাবি জানান তিনি।ওই সময় কার্যালয়টিতে উপস্থিত নাম প্রকাশে অনিচ্ছুক চার ব্যক্তি বলেন, সহকারী কমিশনার এ দাবি নাকচ করলে আওয়ামী লীগ নেতা ক্ষিপ্ত হয়ে ওঠেন। সরকারি কাজে বাধার সৃষ্টি করেন।
