
গ্যাস ও বিদ্যুতের দাম বাড়ানোর সিদ্ধান্তের প্রতিবাদ জানিয়েছে একই সঙ্গে সরকার ও বিরোধী দলে থাকা জাতীয় পার্টি (জাপা)। দাম বাড়ানোর এই সিদ্ধান্তকে ‘মড়ার উপর খাঁড়ার ঘা’ হিসেবে আখ্যা দিয়েছে দলটি।
আজ বৃহস্পতিবার গ্যাস ও বিদ্যুতের দাম বাড়ানোর ঘোষণা দেওয়ার পর দলটির চেয়ারম্যান এইচ এম এরশাদ ও মহাসচিব জিয়াউদ্দিন বাবলু এক যুক্ত বিবৃতিতে সরকারের এই সিদ্ধান্তের প্রতিবাদ এবং দাম কমানোর দাবি জানান।
বিবৃতিতে বলা হয়, ‘এই মূল্য বৃদ্ধি হবে দেশের আপামর মানুষের জন্য মড়ার উপর খাঁড়ার ঘা এর মতো। এমনিতেই দেশের সাধারণ মানুষ দ্রব্যমূল্যের জাঁতাকল নিষ্পেষিত হয়ে আছে। তার ওপর বিদ্যুৎ​ ও গ্যাসের মূল্য বৃদ্ধি করায় দ্রব্যমূল্য আরও বেড়ে যাবে। নির্দিষ্ট আয়ের মানুষ চরমভাবে দুর্দশার মধ্যে পড়বে।’
জাপা বলেছে, ‘যেখানে আন্তর্জাতিক বাজারে তেলের দাম কমেছে, সেখানে তেলের দাম না কমিয়ে উল্টোভাবে গ্যাস ও বিদ্যুতের দাম বাড়িয়ে দেওয়ার মতো জনস্বার্থবিরোধী পদক্ষেপ নেওয়া হয়েছে।’
