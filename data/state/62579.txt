
টাঙ্গাইলের মির্জাপুরে রেলপথে বিকল হয়ে পড়ে থাকা ট্রাকের সঙ্গে ট্রেনের সংঘর্ষে একজন আহত হয়েছে। আজ বুধবার ভোররাতে ঢাকা-টাঙ্গাইল মহাসড়কের মির্জাপুরের ধেরুয়া রেলক্রসিংয়ে এ দুর্ঘটনা ঘটে। 
এ ঘটনার পর এই রেলপথে প্রায় দুই ঘণ্টা আটকে থাকে ট্রেনটি। আন্তনগর একাধিক ট্রেনও এখানে আটকে থাকে। মহাসড়কের দুই দিকে শত শত যানবাহন আটকে যায়। সকাল সাড়ে ৯টায় এ প্রতিবেদন লেখা পর্যন্ত ঢাকা-টাঙ্গাইল মহাসড়কের চন্দ্র থেকে মির্জাপুর জামুর্কির প্রায় ৩০ কিলোমিটার সড়কে যানজট ছিল।
মির্জাপুর স্টেশনের মাস্টার নাজুমল হুদা বলেন, ধেরুয়ার রেলক্রসিংয়ে একটি বিকল ট্রাক পড়ে ছিল। ভোররাত পৌনে চারটার দিকে রাজশাহী থেকে ঢাকামুখী ধূমকেতু এক্সপ্রেসটি রেলপথে থাকা ট্রাকটিকে ধাক্কা দেয়। এ সময় ট্রাকে কেউ ছিল না। ট্রাকটি পাশে থাকা আরেক ট্রাকে ধাক্কা দিলে সেখানে থাকা চালক আহত হন। এ ঘটনার পর ধূমকেতু ট্রেনটি এ রেলপথে আটকে যায়। প্রায় দুই ঘণ্টা আটকে থাকে ট্রেনটি। ঢাকা থেকে একটি লাইট ইঞ্জিন এসে ধূমকেতু ট্রেনকে ঢাকায় নিয়ে যায়।
ট্রাকের আহত চালককে মির্জাপুরের কুমুদিনী হাসপাতালে ভর্তি করা হয়েছে।
মির্জাপুর স্টেশন সূত্র জানায়, রেলপথে ট্রেন আটকে থাকায় আন্তনগর ট্রেনগুলো দেরি করে এ স্টেশন ত্যাগ করে। নীলফামারী থেকে ঢাকামুখী নীলসাগর এক্সপ্রেস সকাল পৌনে ছয়টায় মির্জাপুর পার হওয়ার কথা থাকলেও ট্রেনটি সাড়ে আটটায় মির্জাপুর ছাড়ে। এখানে আটকে থাকে। আবার দিনাজপুর থেকে ঢাকামুখী একতা এক্সপ্রেস নির্ধারিত সময়ের চেয়ে দুই ঘণ্টা পর মির্জাপুর স্টেশন ছাড়ে।
স্টেশনমাস্টার নাজুমল হুদা বলেন, দুর্ঘটনার পর ধেরুয়া রেলক্রসিংয়ের দুই গেটম্যান এমদাদুল ইসলাম ও আবদুল আলিম পালিয়ে গেছেন।
 
