
রোহিঙ্গা সংকট সমাধানে জাতিসংঘের নিরাপত্তা পরিষদের প্রতি দ্রুত, সমন্বিত ও কার্যকর আন্তর্জাতিক পদক্ষেপ নেওয়ার আহ্বান জানিয়েছে হিউম্যান রাইটস ওয়াচসহ (এইচআরডব্লিউ) ৮১টি বেসরকারি সংগঠন। গতকাল মঙ্গলবার এক যৌথ বিবৃতিতে এ আহ্বান জানানো হয়।
গতকালই নিরাপত্তা পরিষদের ১৫ সদস্যকে নিয়ে বৈঠক করার কথা ছিল জাতিসংঘের রাজনীতিবিষয়ক আন্ডার সেক্রেটারি জেনারেল জেফরি ফেল্টম্যান এবং সংঘাতে যৌন সহিংসতাবিষয়ক জাতিসংঘের মহাসচিবের বিশেষ দূত প্রমিলা প্যাটেনের। যৌথ বিবৃতিতে সংগঠনগুলো বলেছে, নিরাপত্তা পরিষদের ওই বৈঠক থেকে কার্যকর কোনো ফল আসবে বলে তারা মনে করছে না। আন্তর্জাতিক আদালতের দ্বারস্থ হওয়াসহ ন্যায়বিচার ও জবাবদিহি প্রতিষ্ঠায় জাতিসংঘের নিরাপত্তা পরিষদের প্রতি সংগঠনগুলো বিবৃতিতে সব পথই অবলম্বনের আহ্বান জানিয়েছে। একই সঙ্গে মিয়ানমারের সেনাবাহিনীর ওপর অস্ত্র নিষেধাজ্ঞা আরোপসহ যে সেনা কর্মকর্তাদের বিরুদ্ধে রোহিঙ্গাদের ওপর নিপীড়ন এবং মানবাধিকার লঙ্ঘনের অভিযোগ রয়েছে, তাদের ওপরও নিষেধাজ্ঞা আরোপের আহ্বান জানানো হয়েছে।
প্রত্যাবাসন চুক্তির নতুন খসড়াপ্রণয়নের আহ্বান
রোহিঙ্গাদের প্রত্যাবাসনের বিষয়ে বাংলাদেশ ও মিয়ানমারের মধ্যে স্বাক্ষরিত চুক্তির নতুন খসড়া প্রণয়নের আহ্বান জানিয়েছে এইচআরডব্লিউ। গত সোমবার দুই দেশের সরকারের উদ্দেশে এক চিঠিতে এই আহ্বান জানায় মানবাধিকার সংগঠনটি।
নতুন এই খসড়া প্রণয়নে আন্তর্জাতিক মান বজায় রাখতে জাতিসংঘের শরণার্থীবিষয়ক হাইকমিশনারকে সংশ্লিষ্ট করারও আহ্বান জানিয়েছে এইচআরডব্লিউ। প্রত্যাবাসন উদ্যোগে অর্থায়ন করা দাতাদের প্রতি মানবাধিকার সংস্থাটি বাংলাদেশ ও মিয়ানমারকে এ ব্যাপারে উৎসাহিত করারও আহ্বান জানিয়েছে।
