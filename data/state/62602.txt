
হজরত শাহজালাল আন্তর্জাতিক বিমানবন্দরে বেসরকারি বিমান সংস্থা ইউএস বাংলার একটি উড়োজাহাজে প্রায় সাত কেজি সোনা পাওয়া গেছে। আজ বিকেল চারটার দিকে এ ঘটনা ঘটে। উড়োজাহাজের ভেতর থেকে পরিত্যক্ত অবস্থায় সোনা জব্দ করেন ঢাকা কাস্টম হাউসের কর্মকর্তারা।
ঢাকা কাস্টম হাউস ও ইউএস বাংলা কর্তৃপক্ষ বলছে, কলকাতা থেকে আসা উড়োজাহাজটির ৯বি নম্বর আসনের নিচে পরিত্যক্ত অবস্থায় একটি ব্যাগের ভেতর সোনার ৬০টি বার পাওয়া যায়।
ঢাকা কাস্টম হাউসের যুগ্ম কমিশনার এস এম সোহেল রহমান জানান, ব্যাগটিতে হলুদ রঙের ছয়টি স্কচটেপে মোড়ানো বান্ডিল পাওয়া যায়। প্রতিটি বান্ডিলে ১০টি করে মোট ৬০টি সোনার বার ছিল। প্রতিটি বারের ওজন ১১৬ গ্রাম করে। সব মিলিয়ে উদ্ধার হওয়া সোনার ওজন ছয় কেজি ৯৬০ গ্রাম। এর মূল্য সাড়ে তিন কোটি টাকা। এ বিষয়ে আইনগত ব্যবস্থা নেওয়া হচ্ছে।
কাস্টম হাউস সূত্রে জানা গেছে, ইউএস বাংলার এই উড়োজাহাজটি সিঙ্গাপুর থেকে আজ সকালে ঢাকায় আসে। ওই উড়োজাহাজে কলকাতাগামী কয়েকজন ট্রানজিট যাত্রী ছিলেন। শাহজালাল বিমানবন্দর থেকে যাত্রী নিয়ে সকালেই ইউএস বাংলার এই উড়োজাহাজ কলকাতায় চলে যায়। কলকাতা থেকে ফিরতি ফ্লাইট আজ বিকেল চারটার দিকে ঢাকায় ফিরে আসে।
এ ব্যাপারে ইউএস বাংলার উপমহাব্যবস্থাপক (মার্কেটিং সাপোর্ট অ্যান্ড পাবলিক রিলেশন) মো. কামরুল ইসলাম প্রথম আলোকে বলেন, কলকাতা থেকে উড়োজাহাজটি আসার পর তাঁদের পরিচ্ছন্নতাকর্মীরা একটি আসনের নিচে ব্যাগটি দেখতে পান। এর পরপরই শুল্ক কর্তৃপক্ষকে খবর দেওয়া হয়। ঘটনাটি খতিয়ে দেখা হচ্ছে বলে জানান তিনি।
