
বিশ্ব ইজতেমার দ্বিতীয় দিনে টঙ্গীর তুরাগ পাড়ে ইবাদত-বন্দেগিতে মগ্ন মুসল্লিরা। আগামীকাল রোববার আখেরি মোনাজাতের মধ্য দিয়ে শেষ হবে এবারের বিশ্ব ইজতেমার প্রথম দফা।
আজ শনিবার বাদ ফজর বয়ান করেন ভারতের মাওলানা মো. জমশেদ। তাঁর উর্দু বয়ান বাংলায় তরজমা করছেন বাংলাদেশের মাওলানা আব্দুল মতিন।
টঙ্গীর ইজতেমাস্থলে কোরআন-হাদিস থেকে ইমান ও আমলের এসব বয়ান শুনছেন দেশ-বিদেশের লাখ লাখ মুসল্লি। টঙ্গী এখন যেন ধর্ম নগরে পরিণত হয়েছে। কনকনে ঠান্ডা আর ঘন কুয়াশা উপেক্ষা করে ইজতেমাস্থলে যোগ দিয়েছেন মুসল্লিরা।
চাঁপাইনবাবগঞ্জের মুসল্লি মোক্তার হোসেন (৫৫) বলেন, শেষ বয়সে ইজতেমায় এসে অনেক কিছুই জানতে পারছি। এর মধ্যে সবচেয়ে গুরুত্বপূর্ণ বিষয় হচ্ছে, ইসলাম শুধু নিজে পালন করলে চলবে না, অন্যকেও ইসলামের দাওয়াত দিতে হবে। নিজের ইমান ঠিক রাখতে হবে।
২০ জানুয়ারি থেকে শুরু হবে ইজতেমার দ্বিতীয় দফা। আর ২২ জানুয়ারি আখেরি মোনাজাতের মধ্য দিয়ে শেষ হবে এবারের ইজতেমার আসর।
আরও এক মুসল্লির মৃত্যুবিশ্ব ইজতেমার মাসলাহাল জামাতের আমির আদম আলী জানান, গতকাল শুক্রবার দিবাগত রাত সাড়ে তিনটার দিকে বার্ধক্যজনিত রোগে আক্রান্ত হয়ে তারা মিয়া (৬০) নামের এক মুসল্লি মারা গেছেন। তাঁর বাড়ি ব্রাহ্মণবাড়িয়ায়। গত বৃহস্পতিবার তিনি ইজতেমাস্থলে যান। তিনি শ্বাসকষ্টজনিত রোগে ভুগছিলেন। এ নিয়ে ইজতেমায় যোগ দিতে আসা সাতজন মুসল্লির মৃত্যু হলো। আগের ছয়জনের মরদেহ তাঁদের নিজ বাড়িতে পাঠিয়ে দেওয়া হয়েছে।
গাজীপুর ট্রাফিক বিভাগের সহকারী পুলিশ সুপার মো. সালেহ উদ্দিন আহমেদের ভাষ্য, ইজতেমা উপলক্ষে ঢাকা-ময়মনসিংহ মহাসড়কে পর্যাপ্ত পুলিশ মোতায়েন করা হয়েছে। যানজট যাতে না হয়, সেদিকে সব সময় নজরদারি রয়েছে।
গাজীপুরের পুলিশ সুপার হারুন আর রশীদ জানান, ইজতেমা উপলক্ষে সব ধরনের নিরাপত্তাব্যবস্থা জোরদার করা হয়েছে।
