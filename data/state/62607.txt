
দুই সপ্তাহ আগে সড়ক পরিবহন ও সেতুমন্ত্রী ওবায়দুল কাদের ঘোষণা দিয়েছিলেন, প্রতি মাসের প্রথম শুক্রবার রাজধানীর মানিক মিয়া অ্যাভিনিউ ব্যক্তিগত গাড়িমুক্ত থাকবে। সে অনুসারে আজ শুক্রবার সকাল থেকে এ সড়কে ঢোকার দুই প্রান্তে অনেকগুলো সাইনবোর্ডে ‘ব্যক্তিগত গাড়ি চলাচল নিষেধ’ লেখা ট্রাফিক বিভাগের নির্দেশনাও ছিল। উপস্থিত ছিলেন ট্রাফিক বিভাগের একাধিক সদস্য। এরপরেও এই পথে ব্যক্তিগত গাড়ি চলাচল থামেনি। ট্রাফিক পুলিশের সদস্যরাও তা আটকানোর চেষ্টা করেননি।
অবশ্য ট্রাফিক বিভাগের পক্ষ থেকে বলা হচ্ছে, মেডিকেল ভর্তি পরীক্ষার কারণে স্বাস্থ্য মন্ত্রণালয় এবং সড়ক পরিবহন ও সেতু মন্ত্রণালয়ের সঙ্গে আলোচনা করে এ কর্মসূচি বন্ধ রাখা হয়েছে।
যানজট ও দূষণমুক্ত নগর গড়ার প্রত্যয়ে গত ২২ সেপ্টেম্বর মানিক মিয়া অ্যাভিনিউয়ে বিশ্ব ব্যক্তিগত গাড়িমুক্ত দিবস পালন করে ঢাকা যানবাহন সমন্বয় কর্তৃপক্ষসহ (ডিটিসিএ) আট সরকারি সংস্থা। এ আয়োজনের সঙ্গে যুক্ত হয় বাংলাদেশ ইনস্টিটিউট অব প্লানার্স (বিআইপি) বাংলাদেশ প্রকৌশল বিশ্ববিদ্যালয়ের নগর ও অঞ্চল পরিকল্পনা বিভাগ, বাংলাদেশ পরিবেশ আন্দোলন (বাপা), পরিবেশ বাঁচাও আন্দোলন (পবা) এবং ওয়ার্ক ফর বেটার বাংলাদেশসহ আরও ৩৬টি বেসরকারি সংস্থা।
দিবসটির ‘তাৎপর্য’ অনুধাবনের তাগিদ দিয়ে ওই অনুষ্ঠানে উপস্থিত সেতুমন্ত্রী ওবায়দুল কাদের মাসের প্রথম শুক্রবার মানিক মিয়া অ্যাভিনিউ ব্যক্তিগত গাড়িমুক্ত রাখার ঘোষণা দেন। প্রধান অতিথির বক্তব্যে তিনি বলেন, ‘ব্যক্তিগত গাড়িমুক্ত দিবস নিয়ে আমরা কাগজে লিখলাম, সুন্দর সুন্দর বক্তব্য দিলাম...বাস্তবতা যদি না থাকে তাহলে এসব কথা বলে লাভ নেই। শুধু মুখে নয়, গাড়িমুক্ত দিবসের যথার্থতা আমরা যেন উপলব্ধি করি।’
মন্ত্রীর ঘোষণার পরের মাসের প্রথম শুক্রবার আজ। এদিন সকাল সাড়ে আটটায় দেখা যায়, মানিক মিয়া অ্যাভিনিউয়ে ঢোকার দুই প্রান্তেই এই সড়কে ব্যক্তিগত গাড়ি চলাচল বন্ধের নির্দেশনা-সংবলিত অনেকগুলো বোর্ড রাখা হয়েছে। তারপরও দুই পাশ থেকে সড়কে ব্যক্তিগত গাড়ি ঢুকছে, বের হচ্ছে। এ ছাড়া সড়কের দুই পাশেই শত শত ব্যক্তিগত গাড়ি পার্ক করা অবস্থায় ছিল।
এ বিষয়ে কথা হয় খেজুরবাগান মোড়ে কর্তব্যরত সার্জেন্ট মো. উজ্জ্বল হোসেনের সঙ্গে। তিনি তখন অ্যাভিনিউয়ে ঢোকার মুখেই দাঁড়িয়ে ছিলেন। এই সড়কে ব্যক্তিগত গাড়ি চলাচল বন্ধের নির্দেশনা থাকা সত্ত্বেও কেন তা আটকানো হচ্ছে না—জানতে চাইলে তিনি বলেন, ‘তেজগাঁও কলেজে মেডিকেল ভর্তি পরীক্ষার কারণে আমরা সকাল ৮টা থেকে ১২টা পর্যন্ত গাড়ি চলাচল বন্ধের বিষয়টি কিছুটা শিথিল রেখেছি। তবে ১২টার পর পুরোপুরি বন্ধ করে দেওয়া হবে।’ তবে দুপুর সাড়ে ১২টার পরও সেখানে একই দৃশ্য চোখে পড়েছে। ট্রাফিক বিভাগের নির্দেশনা বোর্ডগুলোও ততক্ষণে সরিয়ে ফেলা হয়েছে।
ঢাকা মহানগর ট্রাফিক বিভাগের উপকমিশনার (পশ্চিম) লিটন কুমার সাহা বলছেন, মেডিকেল ভর্তি পরীক্ষা দিতে আসা শিক্ষার্থী ও অভিভাবকদের বিষয়টি মাথায় রেখে স্বাস্থ্য ও যোগাযোগ মন্ত্রণালয়ের সঙ্গে আলাপ করে আজকের মতো কর্মসূচি বন্ধ রাখার সিদ্ধান্ত হয়েছে। আগামী মাস থেকে নিয়মিত কর্মসূচি চলবে।
গত শতকের সত্তরের দশকে জ্বালানি-সংকট মোকাবিলায় নানা উদ্যোগের মধ্যে ব্যক্তিগত গাড়িমুক্ত দিবস প্রচলন ছিল অন্যতম। পরে দূষণ নিয়ন্ত্রণ ও যানজট হ্রাসে জনসচেতনতা বাড়ানোর ক্ষেত্রে এই দিবস পালনের বিষয়টি জনপ্রিয় হয়ে ওঠে। বর্তমানে বিশ্বের প্রায় চার হাজার শহরে ব্যক্তিগত গাড়িমুক্ত দিবস পালন করা হয়। কলম্বিয়ার রাজধানী বোগোটা ও ইন্দোনেশিয়ার জাকার্তায় এটি পালন করা হয় সপ্তাহজুড়ে।
