
জয়পুরহাট সদর উপজেলার উড়িমাধবপাড়া রেলওয়ে সেতুর দক্ষিণ পাশের রেললাইনের দুটি ফিশপ্লেট ও কয়েকটি নাট-বল্টু খুলে ফেলেছে দুর্বৃত্তরা। পুলিশের ধারণা, আজ বৃহস্পতিবার ভোর পাঁচটার পর এ ঘটনা ঘটে। ঘটনার সত্যতা নিশ্চিত করে জয়পুরহাট সদর থানার উপপরিদর্শক (এসআই) কমল চন্দ্র বলেন, রেললাইনের ফিশপ্লেট ও নাট-বল্টু খোলা দেখতে পেয়ে ভোর ছয়টার দিকে স্থানীয় লোকজন জয়পুরহাট সদর থানা এবং রেলস্টেশনে খবর দেয়। এর আগে ভোর পাঁচটার দিকে দিনাজপুরের পার্বতীপুর থেকে রাজশাহীগামী ‘উত্তরা এক্সপ্রেস’ ওই রেললাইন দিয়ে চলে গেছে। ধারণা করা হচ্ছে, ভোর পাঁচটার কিছু সময় পর দুর্বৃত্তরা ফিশপ্লেট ও নাট-বল্টু খুলে ফেলেছে। রেললাইন মেরামতের কাজ করা কিম্যান (রেললাইন দেখাশোনার স্থানীয় দায়িত্বপ্রাপ্ত ব্যক্তি) আশরাফুল ইসলামের দাবি, খবর পাওয়ার পর জয়পুরহাটের আক্কেলপুর ও দিনাজপুরের পার্বতীপুর থেকে রেললাইন মিস্ত্রিরা এসে মেরামত শুরু করেছেন। সকাল ১০টার মধ্যে এ লাইনটি চলাচলের উপযোগী করে তোলা সম্ভব হবে। আপাতত এ লাইনে যাওয়ার সূচি না থাকায় ট্রেন চলাচলে বিঘ্ন ঘটবে না।
