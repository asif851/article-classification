
সিরাজগঞ্জ সদর উপজেলার সয়দাবাদে ট্রেনে হামলা ও ভাঙচুরের একটি মামলায় বিএনপির ভাইস চেয়ারম্যান ও সাবেক বিদ্যুৎ প্রতিমন্ত্রী ইকবাল হাসান মাহমুদ টুকুর জামিনের আবেদন আবারও নামঞ্জুর করেছেন আদালত।গতকাল রোববার সিরাজগঞ্জ জ্যেষ্ঠ বিচারিক হাকিম আদালতে ইকবাল হাসান মাহমুদের জামিনের আবেদন করা হয় বলে জানান তাঁর আইনজীবী রেজাউল করিম তালুকদার। শুনানি শেষে বিচারক কোহিনুর আরজুমান জামিন নামঞ্জুর করেন। আদালতের জিআরও মাসুদ মিয়া এ তথ্য নিশ্চিত করেছেন।ছাত্রদল নেতা শহীদ নাজির উদ্দিন জেহাদের মৃত্যুবার্ষিকী উপলক্ষে ২০১০ সালের ১১ অক্টোবর সিরাজগঞ্জ সদর উপজেলার সয়দাবাদের মুলিবাড়িতে গণজমায়েতের আয়োজন করে কেন্দ্রীয় ছাত্রদল। সমাবেশ চলাকালে ট্রেনে কাটা পড়ে ছয়জন নিহত হওয়ার ঘটনায় ট্রেনে অগ্নিসংযোগ ও ভাঙচুরের ঘটনা ঘটে। ওই ঘটনায় সিরাজগঞ্জ ফায়ার সার্ভিসের তৎকালীন উপসহকারী পরিচালক বাদী হয়ে মামলা করেন। ১০ এপ্রিল জেলা জজ আদালতে আত্মসমর্পণ করে জামিনের আবেদন করেন ইকবাল হাসান মাহমুদ। বিচারক আবেদন নাকচ করে তাঁকে কারাগারে পাঠানোর আদেশ দেন। বর্তমানে তিনি গাজীপুরের কাশিমপুর কারাগারে আছেন।
 
