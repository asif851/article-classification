
নিখোঁজের তিন দিন পর আজ বৃহস্পতিবার রাত আটটার দিকে দুই ছাত্রের লাশ উদ্ধার করেছে পুলিশ। জামালপুরের মাদারগঞ্জ উপজেলায় জোড়খালি ইউনিয়নের কুকুরমারী গ্রাম থেকে ওই দুটি লাশ উদ্ধার করা হয়।
ওই দুই ছাত্র হলো মাদারগঞ্জের গজারিয়া গ্রামের আবদুস ছালামের ছেলে মহর আলী (১৮) ও একই গ্রামের জাহাঙ্গীর আলমের ছেলে স্বপন মিয়া (১৬)। মহর মাদারগঞ্জ মির্জা আজম কলেজের দ্বাদশ শ্রেণির ছাত্র ছিল। আর স্বপন ছিল সানইবান্দা ইসলামিয়া দাখিল মাদ্রাসার দাখিল পরীক্ষার্থী। পুলিশ ও স্থানীয় সূত্র জানায়, গত সোমবার রাত ১০টার দিকে মহর আলী ও তার ভাতিজা স্বপন মিয়াকে অজ্ঞাত একজন ব্যক্তি মুঠোফোনে ফোন করে বাড়ি থেকে ডেকে নিয়ে যায়। এরপর থেকে তারা নিখোঁজ ছিল। আজ বৃহস্পতিবার রাত আটটার দিকে কুকুরমারি গ্রামের দুর্গম এলাকার একটি পাটখেতে স্থানীয় লোকজন লাশ দুটি দেখতে পান। খবর পেয়ে পুলিশ লাশ দুটি উদ্ধার করে ময়নাতদন্তের জন্য জামালপুর জেনারেল হাসপাতালের মর্গে পাঠানো হয়েছে।মাদারগঞ্জ থানার ভারপ্রাপ্ত কর্মকর্তা (ওসি) রামপদ মণ্ডল বলেন, মহর আলী ও স্বপন তিন দিন ধরে নিখোঁজ ছিল। নিখোঁজের বিষয়ে মহর আলীর বাবা বুধবার রাতে থানায় একটি সাধারণ ডায়েরি করেছিলেন। কীভাবে হত্যাকাণ্ড ঘটানো হয়েছে, তা তদন্ত করে দেখা হচ্ছে। এ ঘটনায় মামলা দায়েরের প্রস্তুতি চলছে।
