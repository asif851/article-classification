
দল মনোনয়ন দিলে আগামী জাতীয় সংসদে নীলফামারী-৪ আসনে (সৈয়দপুর-কিশোরগঞ্জ) লড়তে চান বিএনপির আন্তর্জাতিকবিষয়ক সহসম্পাদক ও বিশিষ্ট সংগীতশিল্পী বেবী নাজনীন। সবাইকে তিনি দলীয় চেয়ারপারসনের আদেশ-নির্দেশ মেনে চলে ঐক্যবদ্ধভাবে কাজ করার আহ্বান জানান।
সৈয়দপুরে বিএনপি কার্যালয়ে আয়োজিত কর্মিসভায় গতকাল শনিবার বিকেলে তিনি তাঁর এ ইচ্ছার কথা জানান। এ সময় সৈয়দপুরের সাবেক উপজেলা চেয়ারম্যান ও বিএনপির জেলা কমিটির সদস্য ওবায়দুর রহমান, সদস্য শওকত হায়াত শাহ, সৈয়দপুর পৌর বিএনপির সভাপতি শামসুল আলম, যুবদলের সাধারণ সম্পাদক আনোয়ার হোসেন প্রামাণিক প্রমুখ উপস্থিত ছিলেন।
বেবী নাজনীন বলেন, দলকে সংগঠিত করে আগামী দিনে আন্দোলন-সংগ্রামের জন্য প্রস্তুত থাকতে হবে। পরে নীলফামারীতেও এক কর্মিসভায় বেবী নাজনীন বক্তব্য দেন। সেখানে তিনি বলেন, ‘কেন্দ্রীয় কমিটির নির্দেশে এখানে এসেছি।’ 
