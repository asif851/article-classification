
খালেদা জিয়া রাজনৈতিক দেউলিয়ায় রূপান্তরিত হবেন বলে মন্তব্য করেছেন বাণিজ্যমন্ত্রী তোফায়েল আহমেদ। এসএসসি ও সমমানের পরীক্ষার সময় হরতাল-অবরোধ দেওয়ায় বিএনপির কঠোর সমালোচনা করেন তিনি।আজ রোববার দুপুর ১২টার দিকে ভোলা প্রাথমিক শিক্ষক প্রশিক্ষণ সংস্থার (পিটিআই) মাঠে নবনির্মিত প্রশাসনিক ও শিক্ষাদান ভবনের উদ্বোধনী অনুষ্ঠানে প্রধান অতিথির বক্তব্যে বাণিজ্যমন্ত্রী এ মন্তব্য করেন।তোফায়েল আহমেদ বলেন, ২০২১ সালের মধ্যে দেশকে মধ্যম আয়ের দেশে পরিণত করা হবে। সে সময় দেশে শতকরা ১০ ভাগও দরিদ্র মানুষ থাকবে না। মানুষ সুখে-শান্তিতে বসবাস করবে। পৃথিবীর বুকে বাংলাদেশ মাথা তুলে দাঁড়াবে। বর্তমানেও বাংলাদেশ পাকিস্তানের চেয়ে ভালো আছে। দেশের রিজার্ভ বাড়ছে। এগুলো খালেদা জিয়ার ভালো লাগে না। কেননা, দেশ পাকিস্তানের চেয়ে ভালো চলছে। দেশ যেন ভালো না চলে, এ জন্যই দেশে অবরোধ-হরতাল দিয়ে, অরাজকতা করে, পেট্রলবোমা মেরে মানুষ পুড়িয়ে মারছেন।
বাণিজ্যমন্ত্রী আরও বলেন, ‘একটি শিশুরও যেন কোনো ক্ষতি না হয়, এ জন্য শেখ হাসিনা এসএসসি ও সমমানের পরীক্ষা পিছিয়ে শুক্রবার নিয়েছেন। তিনি তো মা, তাই তিনি শিশুসন্তানের মমতা বোঝেন। খালেদা জিয়া তো মা নন, মা হলে বুঝতেন পুত্র হারানোর যন্ত্রণা। যদিও এবার তিনি পুত্রহারা শোক উপলব্ধি করেছেন। তাঁর পুত্রের তো স্বাভাবিক মৃত্যু হয়েছে। যাদের পেট্রলবোমা মেরে পুড়িয়ে মেরেছেন, সেই মায়ের অবস্থা কেমন হয়, বুঝুন।’ তিনি আর​ও বলেন, এমন হলে খালেদা জিয়া রাজনৈতিকভাবে দেউলিয়ায় রূপান্তরিত হবেন। মানুষ মেরে দাবি আদায় করা যায় না।
