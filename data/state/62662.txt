
র‌্যাপিড অ্যাকশন ব্যাটালিয়নের (র‌্যাব-৪) সদস্যরা শনিবার সন্ধ্যায় ঢাকার আশুলিয়ার গাজিরচট এলাকায় একটি বাড়িতে অভিযান চালিয়েছে। এ সময় পাঁচতলা থেকে লাফিয়ে পড়ে নাজমুল হক ওরফে আবদুর রহমান ওরফে বাবু নামের এক ব্যক্তি মারা গেছেন। র‍্যাবের দাবি, নাজমুল নিষিদ্ধঘোষিত সংগঠন জেএমবির মূল অর্থদাতা।নাজমুলের মৃত্যুর বিষয়টি প্রথম আলোকে নিশ্চিত করেন সাভারের সাংসদ এনামুর রহমান। সাভার থানা-পুলিশও নাজমুলের মৃত্যুর বিষয়টি নিশ্চিত করেছে।অভিযানের সময় র‌্যাব ওই বাড়ি থেকে নাজমুলের স্ত্রী সাহানাজ আকতার ওরফে রুমা এবং তাঁদের দুই ছেলে ও এক কন্যা শিশুকে আটক করেছে। এ সময় ৩০ লাখ টাকাসহ একটি পিস্তল, মুঠোফোন জ্যামার, অস্ত্র বানানোর নকশা, বিপুল পরিমান জিহাদি বই ও ছোরা উদ্ধার করা হয়।র‌্যাব সূত্র জানায়, গোপন সংবাদের মাধ্যমে তথ্য পেয়ে র‌্যাব গতকাল শনিবার সন্ধ্যা ছয়টার দিকে র‌্যাব গাজীরচটের বসুন্ধরা এলাকার আমির মৃধার বাড়ির পাঁচতলার একটি ফ্ল্যাটে অভিযান চালায়। র‌্যাবের উপস্থিতি টের পেয়ে নাজমুল বারান্দার গ্রিল কেটে পাঁচতলা থেকে নিচে লাফিয়ে পড়েন। র‍্যাবের তত্ত্বাবধানে তাঁকে সাভারের এনাম মেডিকেল কলেজ হাসপাতালে ভর্তি করা হয়।অভিযান শেষে ঘটনাস্থলে এক প্রেস ব্রিফিংয়ে র‌্যাবের আইন ও গণমাধ্যম শাখার পরিচালক কমান্ডার মুফতি মাহমুদ বলেন, আইনুল পরিচয়ে নাজমুল ছয় মাস আগে ফ্ল্যাটটি ভাড়া নেন। বাড়ির মালিককে তিনি নিজেকে ওষুধ কোম্পানির বিক্রয় প্রতিনিধি বলে পরিচয় দিয়েছিলেন।ব্রিফিংয়ে আরও বলা হয়, নাজমুল প্রতিটি জঙ্গি হামলায় অর্থের যোগান দিয়ে আসছিলেন।এদিকে ঘটনাস্থল পরিদর্শন করে সাভারের সাংসদ এনামুর রহমান প্রথম আলোকে বলেন, চিকিৎসাধীন অবস্থায় রাত আটটার দিকে নাজমুল হক মারা গেছেন। সাংসদ আরও বলেন, নাজমুলকে ধরতে র‌্যাব এর আগে আরও চারবার অভিযান চালিয়ে ব্যর্থ হয়। প্রযুক্তির সাহায্য নিয়ে র‌্যাব শনিবার ওই বাড়িতে অভিযান চালিয়ে আহত অবস্থায় তাঁকে আটক করেছিল।
