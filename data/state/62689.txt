
মাদারীপুরে চিকিৎসার নামে নারীদের আপত্তিকর ভিডিও ধারণ করে প্রতারণার অভিযোগে করা মামলায় কাজী নিজামউদ্দিন (৩০) নামের এক ভুয়া চিকিৎসককে গ্রেপ্তার করেছে র‌্যাব-৮।
আজ রোববার সকালে সংবাদ সম্মেলন করে এ তথ্য জানান র‌্যাব-৮-এর মাদারীপুর ক্যাম্পের কোম্পানি কমান্ডার মেজর মো. রাকিবুজ্জামান। গ্রেপ্তার নিজাম গোপালগঞ্জের মুকসুদপুর উপজেলার নলকোনা গ্রামের বাসিন্দা।
র‍্যাবের দাবি, মাদারীপুরের রাজৈর উপজেলার টেকেরহাটে দীর্ঘদিন করে যৌন চিকিৎসার নামে নারীদের আপত্তিকর ভিডিও ধারণ করে প্রতারণা করে আসছিলেন ভুয়া চিকিৎসক নিজামউদ্দিন। প্রতারণার শিকার এক নারীর দেওয়া তথ্যের ভিত্তিতে গতকাল শনিবার বিকেলে টেকেরহাটের সেবা মেডিকেল হল নামের প্রতিষ্ঠানে অভিযান চালায় র‌্যাব। পরে সেখান থেকে ল্যাপটপ, দুটি ক্যামেরা, আটটি মোবাইল ফোন, ১৬টি সিম কার্ডসহ গোপনে ভিডিও ধারণের ডিভাইস জব্দ করা হয়। পরে পর্নোগ্রাফি আইনে রাজৈর থানায় তাঁর বিরুদ্ধে মামলা করে র‍্যাব। তাঁকে কারাগারে পাঠানো হয়েছে। নিজামউদ্দিনের বিরুদ্ধে ধর্ষণ, ডাকাতিসহ তিনটি মামলা রয়েছে।
মেজর মো. রাকিবুজ্জামান বলেন, গ্রেপ্তার আসামি যৌন চিকিৎসার নামে নারীদের আপত্তিকর ভিডিও ধারণ করে প্রতারণা করে আসছিলেন। তিনি এসএসসির গণ্ডিও পার হতে পারেননি বলে প্রাথমিক জিজ্ঞাসাবাদে জানিয়েছেন।
