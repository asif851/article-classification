
কক্সবাজারের টেকনাফে পাঁচ সাংবাদিককে কুপিয়ে জখমের ঘটনায় করা মামলায় দুজনকে রিমান্ডে নেওয়া হয়েছে। আজ রোববার জ্যেষ্ঠ বিচারিক হাকিম অরুণ পাল এ রিমান্ড মঞ্জুর করেন।
এই দুই আসামি হলেন জামাল হোসেন (৪৫) ও আবুল কাশেম (৫৫)। চলতি মাসের ১৭ তারিখ এজাহার মিয়া (৬৫) ও আবুল কাশেম (৫৫) এবং পরের দিন জামাল হোসেনকে (৪৫) গ্রেপ্তার করা হয়। এজাহার মিয়া ওই মামলার প্রধান আসামি নুরুল হকের বাবা ও মামলার ৫ নম্বর আসামি। আর জামাল নুরুল হকের সহযোগী।
মামলার তদন্ত কর্মকর্তা ও টেকনাফ মডেল থানার উপপরিদর্শক (এসআই) কাঞ্চন কান্তি দাশ প্রথম আলোকে বলেন, এই তিনজনকে রিমান্ডে নিতে আদালতে আবেদন করা হলে আদালত জামাল হোসেন ও আবুল কাশেমের দুই দিন করে রিমান্ড মঞ্জুর করেন। আর এজাহার মিয়া বৃদ্ধ হওয়ায় তাঁর রিমান্ড মঞ্জুর করেননি।
১৩ মে টেকনাফে বেসরকারি টেলিভিশনের পাঁচ সাংবাদিককে কুপিয়ে জখম করা হয়। হামলাকারীরা এ সময় সাংবাদিকদের ভিডিও ক্যামেরা ও ল্যাপটপ ছিনিয়ে নিয়ে যায়। সাংবাদিকদের অভিযোগ, নুরুল হক ওরফে ভুট্টোর নেতৃত্বে এ হামলা চালানো হয়। হামলায় আহত ইন্ডিপেনডেন্ট টেলিভিশনের কক্সবাজার প্রতিনিধি তৌফিকুল ইসলাম এ ঘটনায় থানায় মামলা করেন। মামলায় ১৯ জনের নাম উল্লেখ করা হয়েছে। অজ্ঞাতনামা আসামি করা হয়েছে ১৫ জনকে।
