
চট্টগ্রামের হাটহাজারীতে আনসার সদস্যদের সঙ্গে গ্রামবাসীর সংঘর্ষের ঘটনায় গুলিবিদ্ধ হয়ে আলী আকবর (২০) নামের এক ব্যক্তি নিহত হয়েছেন। গতকাল মঙ্গলবার রাতে উপজেলার চৌধুরীহাটের সেকান্দর কলোনিতে এ ঘটনা ঘটে।নিহত আলী আকবরের বাবা কুরবান আলী প্রথম আলোকে বলেন, মঙ্গলবার সন্ধ্যায় আনসার সদস্যদের সঙ্গে কিছু যুবকের তর্কাতর্কি হয়। এ ঘটনার জের ধরে আনসার সদস্যরা গুলি করলে তাঁর ছেলেসহ কলোনির কয়েকজন লোক গুলিবিদ্ধ হন। তাঁর ছেলেকে গুরুতর আহত অবস্থায় চট্টগ্রাম মেডিকেল কলেজ হাসপাতালে নেওয়া হলে চিকিৎসক মৃত ঘোষণা করেন। তিনি জানান, তাঁর ছেলে কলোনির মুখে দোকান করতেন।চট্টগ্রাম মেডিকেল কলেজ হাসপাতাল পুলিশ ফাঁড়ির নায়েক জাহাঙ্গীর আলম জানান, গুলিতে আহত আলী আকবরকে হাসপাতালে আনা হলে চিকিৎসক তাঁকে মৃত ঘোষণা করেন।হাটহাজারী থানার ভারপ্রাপ্ত কর্মকর্তা (ওসি) বেলাল মো. জাহাঙ্গীর প্রথম আলোকে বলেন, তুচ্ছ ঘটনাকে কেন্দ্র করে সেকান্দর কলোনি এলাকায় আনসার সদস্যদের সঙ্গে এলাকাবাসীর তর্কাতর্কি হয়। একপর্যায়ে সেখানে সংঘর্ষ হয়। এ সময় গুলিবিদ্ধ হয়ে একজন মারা যান। আরও কয়েকজন গুলিবিদ্ধ হন। তিনি জানান, ঘটনাস্থলে পুলিশ মোতায়েন করা হয়েছে। পরিস্থিতি এখন শান্ত। কার গুলিতে ওই ব্যক্তি মারা গেছেন, তা খতিয়ে দেখা হচ্ছে।চট্টগ্রাম জেলা আনসার কমান্ড্যান্ট ইয়াছিন আরাফাত ঘটনাস্থল থেকে বলেন, হাটহাজারীর ফতেয়াবাদের চৌধুরীহাটের পশ্চিমে পাহাড়ি জায়গায় একটি আনসার ক্যাম্প আছে। ওই ক্যাম্প থেকে পেঁপে চুরি নিয়ে কলোনির কয়েকজন বাসিন্দার সঙ্গে গতকাল সন্ধ্যায় আনসার সদস্যদের কথা-কাটাকাটি হয়। এ নিয়ে কলোনির লোকজনকে ভুল বুঝিয়ে মঙ্গলবার রাত সাড়ে আটটার দিকে ক্যাম্পে হামলা চালানো হয়। এ সময় ক্যাম্পে ভাঙচুরও চালানো হয়। হামলায় আনসারের তিন সদস্য আহত হন। পরে আত্মরক্ষার্থে আনসার সদস্যরা ২০ থেকে ৩০টি ফাঁকা গুলি ছোড়েন। তিনি বলেন, আনসার সদস্যের গুলিতে কেউ মারা যাননি।
