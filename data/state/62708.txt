
বগুড়ার নন্দীগ্রাম পৌরসভা নির্বাচনে আচরণবিধি লঙ্ঘনের দায়ে আওয়ামী লীগের মেয়র প্রার্থীসহ ১৪ জনের কাছ থেকে ১৪ হাজার টাকা জরিমানা আদায় করেছেন ভ্রাম্যমাণ আদালত।রিটার্নিং কর্মকর্তা ও নন্দীগ্রাম উপজেলা নির্বাহী কর্মকর্তা (ইউএনও) আনোয়ার ইমাম গতকাল সোমবার পৌরসভার বিভিন্ন এলাকায় ভ্রাম্যমাণ আদালত পরিচালনার সময় আচরণবিধি লঙ্ঘনের প্রমাণ পেয়ে ওই ১৪ প্রার্থীর প্রত্যেকের কাছ থেকে এক হাজার টাকা করে জরিমানা আদায় করেন। এর মধ্যে দুজন মেয়র প্রার্থী, সাধারণ ওয়ার্ডের সাতজন এবং সংরক্ষিত ওয়ার্ডের পাঁচজন মহিলা কাউন্সিলর প্রার্থী রয়েছেন।রিটার্নিং কর্মকর্তার কার্যালয় সূত্র জানায়, আওয়ামী লীগের মেয়র প্রার্থী রফিকুল ইসলাম নৌকা প্রতীকে ভোট চেয়ে সকাল থেকেই মাইকিং করে আচরণবিধি লঙ্ঘন করায় আদালত তাঁর কাছ থেকে এক হাজার টাকা জরিমানা আদায় করেন।এ ছাড়া স্বতন্ত্র প্রার্থী হিসেবে নির্বাচনী মাঠে থাকা পৌর বিএনপির সহসভাপতি ফজলুল হক কাশেম নির্বাচন কমিশনের বেঁধে দেওয়া ডিজিটাল ব্যানারের মাপ না মেনে তাঁর প্রতীক মোবাইল ফোনের বড় আকারের ব্যানার টানানোয় আদালত এক হাজার টাকা জরিমানা করেন।এ ছাড়া ভ্রাম্যমাণ আদালত দেয়ালে পোস্টার ও লিফলেট সাঁটানোর মাধ্যমে আচরণবিধি লঙ্ঘনের দায়ে কাউন্সিলর প্রার্থী ১ নম্বর ওয়ার্ডের ফজলুল হক ও সাইদুল ইসলাম, ৬ নম্বর ওয়ার্ডের বেলায়েত হোসেন ও আখতারুজ্জামান, ৭ নম্বর ওয়ার্ডের ওসমান গনি, ৮ নম্বর ওয়ার্ডের রফিকুল ইসলাম ও ৯ নম্বর ওয়ার্ডের আনিছুর রহমানকে এক হাজার টাকা করে জরিমানা করেন।আচরণবিধি লঙ্ঘন করায় সংরক্ষিত মহিলা কাউন্সিলর প্রার্থী ১ নম্বর ওয়ার্ডের রত্না বেগম, ২ নম্বর ওয়ার্ডের সাফিয়া আকতার এবং ৩ নম্বর ওয়ার্ডের সেলিনা খাতুন, নাজিয়া খাতুন ও ববিতা বেগমকে এক হাজার টাকা করে জরিমানা করা হয়।এ ব্যাপারে ভ্রাম্যমাণ আদালতের বিচারক ও ইউএনও আনোয়ার ইমাম প্রথম আলোকে বলেন, নির্বাচনী আচরণবিধিমালার বিভিন্ন ধারা লঙ্ঘন করে নির্ধারিত সময়ের আগেই মাইকিং বের করায় এবং দেয়ালে পোস্টার সাঁটানোয় প্রার্থীদের বিরুদ্ধে ভ্রাম্যমাণ আদালত পরিচালনা করা হয়। আদালতে অভিযোগ প্রমাণিত হওয়ায় তাদের বিরুদ্ধে এই ব্যবস্থা নেওয়া হয়েছে।
