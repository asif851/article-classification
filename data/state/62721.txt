
সিলেটে শুরু হয়েছে দুই দিনব্যাপী আন্তর্জাতিক সিলেট উৎসব। গতকাল সোমবার সকালে শহরতলির লাক্কাতুরা এলাকার সিলেট আন্তর্জাতিক ক্রিকেট স্টেডিয়ামে ‘শান্তি ও সমৃদ্ধির জন্য সম্প্রীতির অভিযাত্রা’ শীর্ষক এ উৎসবের উদ্বোধন হয়। জালালাবাদ অ্যাসোসিয়েশন ঢাকা এ উৎসবের আয়োজক।সকাল সাড়ে ১০টায় জাতীয় সংগীত পরিবেশনের মধ্য দিয়ে উৎসবের উদ্বোধন হয়। এরপর আয়োজিত উদ্বোধনী অনুষ্ঠানে প্রধান অতিথির বক্তব্য দেন শিক্ষামন্ত্রী নুরুল ইসলাম নাহিদ। আয়োজক সংগঠনের সভাপতি সি এম তোফায়েল সামির সভাপতিত্বে শুভেচ্ছা বক্তব্য দেন সংগঠনের সাধারণ সম্পাদক সৈয়দ জগলুল পাশা। এ পর্বে আয়োজক সংগঠনের বিভিন্ন পর্যায়ের নেতাদের পাশাপাশি সিলেটের রাজনৈতিক-সংস্কৃতি-পেশাজীবী অঙ্গনের বিশিষ্টজনেরা বক্তব্য দেন।উদ্বোধনী অনুষ্ঠানে শিক্ষামন্ত্রী নুরুল ইসলাম নাহিদ বলেন, বাংলাদেশের আর্থসামাজিক ও সাংস্কৃতিক বিকাশে সিলেটবাসীর ভূমিকা খুবই গুরুত্বপূর্ণ। প্রবাসীরা যেমন বৈদেশিক মুদ্রা পাঠিয়ে এ অঞ্চলকে সমৃদ্ধ করে চলেছেন, তেমনি এখানকার বাউল-মরমি কবিরাও তাঁদের ভাবদর্শন বিলিয়ে এই অঞ্চলকে অনন্য মাত্রায় উদ্ভাসিত করেছেন। শিক্ষাক্ষেত্রেও এখন এ অঞ্চলের মানুষ মেধা ও সফলতার পরিচয় দিচ্ছেন।উদ্বোধনী অনুষ্ঠানের পর সিলেট-বিষয়ক তিনটি সেমিনার অনুষ্ঠিত হয়। এসব সেমিনারের বিষয় ছিল যথাক্রমে ‘সিলেটের শিক্ষা ও মানবসম্পদ উন্নয়ন’, ‘সিলেটের স্বাস্থ্য খাতের উন্নয়ন ও সম্ভাবনা’ এবং ‘সিলেটের সাহিত্য ও সংস্কৃতির ধারা’। এরপর বেলা তিনটায় শুরু হয় ‘প্রজন্মের কথামালা’ শীর্ষক সৌহার্দ্য বিনিময় অনুষ্ঠান। এ পর্বে উৎসবে অংশগ্রহণকারী দেশ-বিদেশের অতিথিরা বক্তব্য দেন। সবশেষে ছিল সাংস্কৃতিক অনুষ্ঠান।
