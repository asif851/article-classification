
মানবতাবিরোধী অপরাধের মামলায় ময়মনসিংহের ফুলবাড়িয়ার রিয়াজ উদ্দিন ফকিরের বিরুদ্ধে যেকোনো দিন রায় ঘোষণা করবেন ট্রাইব্যুনাল। আজ বুধবার আন্তর্জাতিক অপরাধ ট্রাইব্যুনালের চেয়ারম্যান বিচারপতি মো. শাহিনুর ইসলামের নেতৃত্বাধীন তিন সদস্যের বেঞ্চ উভয় পক্ষের শুনানি শেষে মামলাটি রায়ের জন্য অপেক্ষমাণ (সিএভি) রাখেন।
আসামি রিয়াজ উদ্দিন ফকির কারাগারে আছেন।
আসামি পক্ষে শুনানি করেন আইনজীবী মুজাহিদুল ইসলাম শাহীন। রাষ্ট্রপক্ষে ছিলেন আইনজীবী ঋষিকেষ সাহা।
এটি হবে আন্তর্জাতিক অপরাধ ট্রাইব্যুনালের ৩২তম রায়। মুক্তিযুদ্ধকালীন মানবতাবিরোধী অপরাধ তথা যুদ্ধাপরাধে জড়িতদের বিচারে গঠিত এ ট্রাইব্যুনাল এর আগে আরও ৩১টি মামলার রায় ঘোষণা করেছে। গত ১৩ মার্চ মুক্তিযুদ্ধকালীন মানবতাবিরোধী অপরাধ তথা যুদ্ধাপরাধে ৩১তম মামলার রায় ঘোষণা করা হয়।
এদিকে, মানবতাবিরোধী অপরাধের মামলায় হবিগঞ্জের লাখাইয়ের শফি উদ্দিন মাওলানা, তাজুল ইসলাম ওরফে ফোকন এবং জাহিদ মিয়া নামে ৩ জনের বিরুদ্ধে তদন্ত প্রতিবেদন পূর্ণাঙ্গ করেছেন আন্তর্জাতিক অপরাধ ট্রাইব্যুনালের তদন্ত সংস্থা। আসামিদের বিরুদ্ধে তদন্ত প্রতিবেদনে গণহত্যা, হত্যা, আটক, নির্যাতন, অপহরণসহ বেশ কয়েকটি অভিযোগ আনা হয়েছে ।
মুক্তিযুদ্ধের সময় হবিগঞ্জের লাখাইয়ের বিভিন্ন স্থানে আসামিরা এসব অপরাধ সংগঠন করেন বলে উল্লেখ করা হয়েছ তদন্ত প্রতিবেদনে। আসামিদের মধ্যে শফি উদ্দিন মাওলানা ছাড়া বাকি দুজন গ্রেপ্তার হয়ে কারাগারে রয়েছেন।
আজ বুধবার ধানমন্ডিতে তদন্ত সংস্থার কার্যালয়ে সংবাদ সম্মেলনে চূড়ান্ত প্রতিবেদন প্রকাশ করা হয়। এ সময় তদন্ত সংস্থার কর্মকর্তা আব্দুল হান্নান খান ও সানাউল হক উপস্থিত ছিলেন।
