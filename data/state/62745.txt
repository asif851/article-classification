
জেন্ডার ন্যায় প্রতিষ্ঠার জন্য তথ্যপ্রাপ্তি নিশ্চিত করতে বেসরকারি উন্নয়ন সংস্থা ব্র্যাক এবং মায়ালোজি যৌথভাবে একটি ওয়েবসাইট চালুর উদ্যোগ নিয়েছে। এ লক্ষ্যে গত রোববার রাজধানীর মহাখালীর ব্র্যাক সেন্টারে প্রতিষ্ঠান দুটি একটি সমঝোতা স্মারক সই করে।ব্র্যাকের পক্ষেÿপ্রতিষ্ঠানটির জেন্ডার জাস্টিস অ্যান্ড ডাইভারসিটি কর্মসূচির পরিচালক শীপা হাফিজা এবং মায়ালোজির পক্ষে এ সংস্থার প্রতিষ্ঠাতা পরিচালক সৈয়দা ফারহানা হক সমঝোতা স্মারকে সই করেন। অনুষ্ঠানে ব্র্যাকের জ্যেষ্ঠ পরিচালক আসিফ সালেহ্সহ উভয় প্রতিষ্ঠানের ঊর্ধ্বতন কর্মকর্তারা উপস্থিত ছিলেন।এ ওয়েবসাইটের মাধ্যমে কিশোরী ও নারীদের যৌন হয়রানি, নারীর প্রতি সহিংসতা, লিঙ্গবৈষম্য, নারী স্বাস্থ্য ও অধিকার, যৌন ও প্রজনন শিক্ষা ইত্যাদি বিষয়ে তথ্য এবং বিশেষজ্ঞ মতামত দেওয়া হবে। প্রাথমিকভাবে কয়েকটি নির্বাচিত বিশ্ববিদ্যালয় এবং প্রতিষ্ঠানের শিক্ষার্থী ও নারী কর্মীরা এ ওয়েবসাইটের সুবিধা নিতে পারবেন। পর্যায়ক্রমে সারা দেশের সব বয়সী নারীই যেন এর মাধ্যমে তথ্য ও পরামর্শ সেবা পান, তা নিশ্চিত করা হবে বলে জানিয়েছেন উদ্যোক্তারা। বিজ্ঞপ্তি।
