
রাঙামাটির লংগদু উপজেলায় লংগদু সদর ইউনিয়নের গোলাছড়ি এলাকায় অভিযান চালিয়ে দুটি একে-৪৭, দুটি চায়নিজ রাইফেল, ১২৪টি তাজা গুলি, চারটি ম্যাগাজিন ও সাতটি সামরিক পোশাক উদ্ধার করেছে সেনাবাহিনী।
আজ বৃহস্পতিবার সকাল আটটার দিকে লংগদুর মাইনি জোন অধিনায়ক লে. কর্নেল আব্দুল আলীম চৌধুরীর নেতৃত্বে ওই এলাকায় অভিযান চালানো হয়। এ সময় সেনাবাহিনীর উপস্থিতি টের পেয়ে অস্ত্র ফেলে পালিয়ে যায় সন্ত্রাসীরা। পরে অস্ত্রগুলো ওখান থেকে উদ্ধার করে সেনাবাহিনী।
লংগদু থানার ভারপ্রাপ্ত কর্মকর্তা (ওসি) মো. মমিনুল ইসলাম প্রথম আলোকে তথ্যের সত্যতা নিশ্চিত করেছেন।
 
