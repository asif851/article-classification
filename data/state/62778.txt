
সিলেটের শাহজালাল বিজ্ঞান ও প্রযুক্তি বিশ্ববিদ্যালয়ের উপাচার্য মো. আমিনুল হক ভূঁইয়ার কার্যালয়ে তালা ঝুলিয়ে অবস্থান কর্মসূচি পালন করছেন শিক্ষার্থীরা। আজ সোমবার বেলা সাড়ে ১২টার দিকে শিক্ষার্থীরা এই কর্মসূচি শুরু করেন। বেলা দেড়টার দিকে এই প্রতিবেদন লেখা পর্যন্ত তাঁদের কর্মসূচি চলছিল।
নাম প্রকাশ না করে আন্দোলনকারী কয়েকজন শিক্ষার্থী জানান, পদার্থবিজ্ঞান, ভূগোল ও পরিবেশবিদ্যা বিভাগের প্রধান পদত্যাগ করার প্রতিবাদে ওই দুই বিভাগের শিক্ষার্থীরা এই কর্মসূচি পালন করছেন। দুই বিভাগের শ্রেণিকক্ষ ও পরীক্ষাগারের স্থান বরাদ্দ নিয়ে প্রশাসনের সঙ্গে বিভাগীয় প্রধানদের টানাপোড়েন চলছিল বলে তাঁরা জানান। গতকাল রোববার দুই বিভাগের প্রধান বিশ্ববিদ্যালয়ের উপাচার্যের সঙ্গে বৈঠক করেন। বৈঠক থেকে বের হয়েই তাঁরা পদত্যাগ করেন।
এ ব্যাপারে পদার্থবিজ্ঞান বিভাগের প্রধান সৈয়দ বদিউজ্জামান ফারুকের ভাষ্য, অনাকাঙ্ক্ষিত ঘটনার পরিপ্রেক্ষিতে তিনি পদত্যাগ করেছেন। ঘটনা সম্পর্কে জানতে চাইলে তিনি কোনো মন্তব্য করতে রাজি হননি।
ভূগোল ও পরিবেশবিদ্যা বিভাগের প্রধান শরীফ মাহমুদ সরাফউদ্দিনের কাছে এ ব্যাপারে জানতে চাইলে তিনি বলেন, বৈঠকে আছেন। পরে বিষয়টি নিয়ে তিনি কথা বলবেন।
এ ব্যাপারে উপাচার্য আমিনুল হক ভূঁইয়া বলেন, সাধারণ ঘটনা নিয়ে ভুল বোঝাবুঝি হয়েছে। শিগগিরই সমস্যার সমাধান হয়ে যাবে।
