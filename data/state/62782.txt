
আবৃত্তি সংগঠন ক্বণনের ৩১ বছর পূর্তি উপলক্ষে আয়োজিত অনুষ্ঠানে ভারতের বাচিকশিল্পী বিজয়লক্ষ্মী বর্মণ মুগ্ধ করলেন চট্টগ্রামের দর্শকদের। গত ৩১ জানুয়ারি সন্ধ্যায় থিয়েটার ইনস্টিটিউট চট্টগ্রাম মিলনায়তনে আয়োজিত এই আসরে আবৃত্তি, কথামালা ও স্বরচিত কবিতাপাঠ।সংগঠনের সভাপতি মোসতাক খন্দকারের সভাপতিত্বে আসরের শুরুতে কথামালায় অংশ নেন কবি ও সাংবাদিক স্বপন দত্ত, বাংলাদেশের আবৃত্তিশিল্পী শফিকুল ইসলাম ও ভারতের আবৃত্তিশিল্পী বিজয়লক্ষ্মী বর্মণ। অনুষ্ঠানের সঞ্চালনা করেন হিমাদ্রী রাহা।বিজয়লক্ষ্মী বর্মণ আবৃত্তি করেন রবীন্দ্রনাথ ঠাকুরের ‘পাখির পালক’ কবিতাটি, কাজী নজরুল ইসলামের ‘বর প্রার্থনা’, জীবনানন্দ দাশের ‘এখানে আকাশ নীল’, সুভাষ মুখোপাধ্যায়ের ‘যেতে যেতে’, প্রেমেন্দ্র মিত্রের ‘নীলকণ্ঠ’, আল মাহমুদের ‘নিদ্রিতা মায়ের নাম’সহ বেশ কিছু কবিতা আবৃত্তি করেন। সব শেষে মোসতাক খন্দকার আবৃত্তি করেন শামসুর রাহমানের ‘তোমার চলে যাওয়ার পর’, ইয়াসিনুর রহমানের ‘পাথর’ ও ইব্রাহিম আজাদের ‘উৎসর্গ’ কবিতাটি।
