

বাণিজ্যমন্ত্রী তোফায়েল আহমেদ বলেছেন, ‘যে দল ৮০ শতাংশ ভোট পাবে বলে আশাবাদী, তাদের নির্বাচনে আসতে এত ভয় কেন?’ আজ শনিবার দুপুরে ভোলার বাংলাবাজারে নবনির্মিত ‘স্বাধীনতা জাদুঘর’ পরিদর্শনের সময় তিনি এ কথা বলেন।
বিএনপির মহাসচিব মির্জা ফখরুল ইসলাম আলমগীর সম্প্রতি দাবি করেছেন, আগামী একাদশ জাতীয় সংসদ নির্বাচনে তাঁর দল ৮০ শতাংশ ভোট পাবে। মির্জা ফখরুলের এমন বক্তব্যের সমালোচনা করে বাণিজ্যমন্ত্রী বলেন, ‘আমি মনে করি ৮০ শতাংশ ভোট যাদের আছে, তাদের সংবিধান অনুযায়ী ক্ষমতাসীন দলের অধীনে যে নির্বাচন হবে, সেই নির্বাচনে অংশগ্রহণ করা উচিত। বিএনপি সবকিছুকে নেতিবাচক ধারণা দিয়ে দেখে। তারা নির্বাচনে জেতার আগেই বলে আমাদের হারিয়ে দেওয়া হচ্ছে। আবার জেতার পরে বলে, ঠিকমতো ভোট হলে আমরা আরও ভোট পেতাম।’ বিএনপির নীতি-আদর্শ নেই উল্লেখ করে তোফায়েল আহমেদ বলেন, ‘আগামী নির্বাচনে বিএনপিকে আসতেই হবে। এ ছাড়া কোনো বিকল্প নেই। তাদের ভয় কিসের? তারা তো ৮০ শতাংশ ভোট পাবেই। ভোট দেবে জনগণ। তাই অহেতুক কথা বলে লাভ নেই। নির্বাচনে আসুন।’ আগামী নির্বাচনে আওয়ামী লীগ তৃতীয়বারের মতো সরকার গঠন করবে বলেও দাবি করেন তিনি।
স্বাধীনতা জাদুঘর পরিদর্শনের সময় আরও উপস্থিত ছিলেন বরেণ্য চিত্রশিল্পী হাশেম খান, কবি তারিক সুজাত, ভোলা জেলা পরিষদের চেয়ারম্যান আব্দুল মমিন, জেলা প্রশাসক মোহাং সেলিম উদ্দিন, পুলিশ সুপার মো. মোকতার হোসেন প্রমুখ।
