
ঢাকার হজরত শাহজালাল আন্তর্জাতিক বিমানবন্দরে দুই কেজি সোনাসহ এক যাত্রীকে আটক করা হয়েছে। আটক সোনার মূল্য প্রায় এক কোটি টাকা বলে জানিয়েছে শুল্ক কর্তৃপক্ষ।
গতকাল রোববার রাত ১১টার দিকে বিমানবন্দরের বোর্ডিং ব্রিজ থেকে ওই যাত্রীকে আটক করে শুল্ক কর্তৃপক্ষ। আটক হওয়া যাত্রীর নাম সুজন (২২)। তিনি সিঙ্গাপুর থেকে ঢাকায় আসেন।
ঢাকা কাস্টম হাউসের সহকারী কমিশনার ইসরাত জাহান প্রথম আলোকে জানান, ওই যাত্রীর ব্যাপারে আগে থেকেই তাঁদের কাছে তথ্য ছিল। রাত ১১টার দিকে টাইগার এয়ারের একটি বিমান ঢাকায় অবতরণ করে। এরপর ওই বিমানের যাত্রী সুজনকে বোর্ডিং ব্রিজ থেকে আটক করা হয়। তাঁর হাতব্যাগ থেকে এক কেজি ওজনের দুটি এবং ১০০ গ্রাম ওজনের একটি সোনার বার উদ্ধার করা হয়।
সুজনের কাছে পাঁচটি মোবাইল ফোনসেট এবং একটি ৪০ ইঞ্চির এলইডি টেলিভিশনও পাওয়া যায়।
ইসরাত জাহান জানান, গত এক মাসে সুজন চারবার সিঙ্গাপুর ভ্রমণ করেছেন। তাঁর বিরুদ্ধে আইনি ব্যবস্থা নেওয়া হচ্ছে। 
