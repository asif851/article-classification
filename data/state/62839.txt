
মন্ত্রিসভার বৈঠকে গতকাল সোমবার জীববৈচিত্র্য আইন, ২০১৫-সহ তিনটি আইনের খসড়ায় অনুমোদন দেওয়া হয়।অপর দুটি আইন হচ্ছে বঙ্গবন্ধু জাতীয় কৃষি পদক তহবিল আইন, ২০১৫ এবং বঙ্গবন্ধু বিজ্ঞান ও প্রযুক্তি ফেলোশিপ আইন, ২০১৫। এ ছাড়া বৈঠকে জাতীয় গুণগত মান (পণ্য ও সেবা) নীতি ২০১৫-এর খসড়া অনুমোদন দেওয়া হয়।গতকাল প্রধানমন্ত্রী শেখ হাসিনার সভাপতিত্বে সচিবালয়ে মন্ত্রিসভার নিয়মিত সাপ্তাহিক বৈঠকে এ অনুমোদন দেওয়া হয়।বৈঠক শেষে মন্ত্রিপরিষদ সচিব মোহাম্মাদ শফিউল আলম ব্রিফিংয়ে বলেন, প্রস্তাবিত জীববৈচিত্র্য আইনে বাংলাদেশের প্রেক্ষাপট তুলে ধরা হয়েছে।জাতিসংঘের জীববৈচিত্র্য সনদে স্বাক্ষরকারী দেশ হিসেবে জীববৈচিত্র্য সংরক্ষণে এ আইন প্রণয়নের প্রয়োজন ছিল। তিনি বলেন, সংবিধানের ১৮(এ) ধারা মোতাবেক জীববৈচিত্র্য সংরক্ষণের দায়িত্ব হচ্ছে সরকারের এবং বাংলাদেশও এ ক্ষেত্রে দায়বদ্ধ। এ আইনের বাস্তবায়ন তদারকির জন্য জাতীয়, জেলা, উপজেলা ও ইউনিয়ন পর্যায়ে কমিটি গঠিত হবে। এক প্রশ্নের জবাবে মন্ত্রিপরিষদ সচিব বলেন, এ আইন লঙ্ঘনে পাঁচ বছর কারাদণ্ড ও ১০ লাখ টাকা জরিমানা বা উভয় দণ্ডের বিধান রয়েছে।
