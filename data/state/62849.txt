
টাঙ্গাইল-৮ (সখীপুর-বাসাইল) আসনে উপনির্বাচনে আজ শনিবার ভোট নেওয়া শুরু হয়েছে। ১১৭টি কেন্দ্রে সকাল আটটা থেকে ভোট নেওয়া শুরু হয়। টানা বিকেল চারটা পর্যন্ত তা চলবে। তিন লাখ সাত হাজার ৩২৮ জন ভোটার তাঁদের ভোটাধিকার প্রয়োগ করবেন।
চারজন প্রার্থী এ আসনে প্রতিদ্বন্দ্বিতা করছেন। তাঁরা হলেন আওয়ামী লীগের মনোনীত ও প্রয়াত সাংসদের ছেলে অনুপম শাহজাহান (নৌকা), আওয়ামী লীগের ‘বিদ্রোহী’ আবদুল মালেক (হরিণ), জাতীয় পার্টির (জেপি) সাদেক সিদ্দিকী (বাইসাইকেল) ও স্বতন্ত্র প্রার্থী যুক্তরাষ্ট্রপ্রবাসী লিয়াকত আলী (মোরগ)।
নির্বাচনে বিএনপি অংশ নেয়নি। অপর দিকে কৃষক শ্রমিক জনতা লীগের কাদের সিদ্দিকীর মনোনয়ন বাতিল হয়েছে। এ কারণে ভোটারদের একটা অংশ ভোটকেন্দ্রে না যাওয়ার ঘোষণা দিয়েছেন।
গত ২০ জানুয়ারি আওয়ামী লীগের সাংসদ শওকত মোমেন শাহজাহানের মারা গেলে আসনটি শূন্য হয়।
