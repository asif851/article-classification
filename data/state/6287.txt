
প্রধানমন্ত্রী শেখ হাসিনা বলেছেন, তিনি নিজের জন্য নয়, মানুষের জন্য রাজনীতি করেন। সাধারণ মানুষের সেবা করাই তাঁর কাজ। আর এরই ধারাবাহিকতায় দেশের মানুষ এখন গণতন্ত্র উপভোগ করছে। যুক্তরাজ্যের প্রভাবশালী দৈনিক দ্য গার্ডিয়ানকে দেওয়া এক সাক্ষাৎকারে প্রধানমন্ত্রী শেখ হাসিনা এই দাবি করেছেন। সিমন টিসদাউল ও আনা রিদাউতের বাংলাদেশের রাজধানী ঢাকায় নেওয়া ওই সাক্ষাৎকারটি আজ সোমবার পত্রিকাটির অনলাইন সংস্করণে প্রকাশিত হয়েছে।শেখ হাসিনা বলেন, ‘আমার দায়িত্ব সাধারন জনগণকে সহায়তা করা। আমি জনগণের জন্য রাজনীতি করি, আমার জন্য নয়...দেশের মানুষ এখন গণতন্ত্রকে উপভোগ করছে। তারা চায় তাদের মৌলিক চাহিদা পূরণ হোক। এ জন্য মৌলিক চাহিদা তথা খাদ্যনিরাপত্তা, স্বাস্থ্যসেবা, শিক্ষা ও কর্মসংস্থানের সুযোগ এবং অধিকতর ভালো জীবনযাত্রা নিশ্চিত করার মধ্য দিয়ে আমি তাদের সহায়তা করার চেষ্টা করছি।’ ‘কর্তৃত্ববাদী আচরণ’ এবং পুলিশ ও আইনশৃঙ্খলা রক্ষাকারী বাহিনীর বিরুদ্ধে মানবাধিকার লঙ্ঘনের ঘটনায় বাংলাদেশে গণতন্ত্র ও আইনের শাসন ক্ষুণ্ন হচ্ছে—এমন অভিযোগ প্রত্যাখ্যান করেছেন শেখ হাসিনা। 
শেখ হাসিনা দেশে বিচারবহির্ভূত হত্যাকাণ্ড, ‘জোরপূর্বক গুমের’ ঘটনা, বিরোধীদলীয় ও ইসলামপন্থী কর্মীদের গণহারে গ্রেপ্তার এবং গণমাধ্যম ও ইন্টারনেটের স্বাধীনতার ওপর নতুন বিধিনিষেধ আরোপের মাধ্যমে একদলীয় রাষ্ট্রে পরিণত করার অভিযোগ প্রত্যাখ্যান করেন।   বাংলাদেশ ২০২১ সালের মধ্যে মধ্যম আয়ের এবং ২০৪১ সালের মধ্যে উন্নত দেশে পরিণত হবে উল্লেখ করে প্রধানমন্ত্রী বলেন, ‘দেশের সব গণতান্ত্রিক প্রতিষ্ঠান সচল রয়েছে। মানুষ এতে সন্তুষ্ট ও তারা এটা উপভোগ করছে। তবে যেভাবে আপনারা বলছেন, আমি কর্তৃত্ব ফলাই; আসলে কিন্তু তা নয়। আমি কর্তৃত্ব ফলাই না। আমি জনগণের সেবা করছি।’
