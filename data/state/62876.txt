

চট্টগ্রামে মেয়র পদে আওয়ামী লীগের প্রার্থী হিসেবে নাম ঘোষণা করা আ জ ম নাছির উদ্দিনের পক্ষে কাজ করার ঘোষণা দিয়েছেন চট্টগ্রাম মহানগর আওয়ামী লীগের সভাপতি ও সাবেক মেয়র এ বি এম মহিউদ্দিন চৌধুরী।প্রধানমন্ত্রী ও দলীয় সভানেত্রী শেখ হাসিনা চট্টগ্রামে মেয়র প্রার্থী হিসেবে নাছির উদ্দিনের নাম চূড়ান্ত করেন। এই নির্বাচনে প্রার্থী হতে চেয়েছিলেন চট্টগ্রামের তিনবারের মেয়র মহিউদ্দিন চৌধুরী। তবে গতকাল শুক্রবার গণভবনে বৈঠকে শেখ হাসিনা নাছিরের নাম জানান।ঢাকা থেকে ফিরে আজ শনিবার চট্টগ্রাম নগরের চশমা হিলের বাসায় মহিউদ্দিন চৌধুরী সাংবাদিকদের বলেন, ‘দল করতে গেলে দলের সিদ্ধান্ত অবশ্যই মানতে হবে। প্রার্থী হতে চেয়েছি, প্রত্যাহার করেছি। দলের পক্ষে তাঁকে সমর্থন দেওয়া হয়েছে। তাঁর পক্ষে মাঠে নেমে প্রচার-প্রচারণার কৌশল নির্ধারণ করব।’
সাবেক এই মেয়র বলেন, ‘নেত্রীর সিদ্ধান্ত বাস্তবায়ন করতে হবে। আমি তিনবারের মেয়র ছিলাম। নাছির মেয়র হলে তাঁকে আমার অভিজ্ঞতার কথা বলব।’ তিনি নাছিরকে ভোট দিতে নগরবাসীর প্রতি আহ্বান জানান।
আগামী ২৮ এপ্রিল ঢাকার দুই সিটি করপোরেশন ও চট্টগ্রাম সিটি করপোরেশনে নির্বাচন হবে।
