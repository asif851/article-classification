
নেপালের কাঠমান্ডুতে ইউএস-বাংলা এয়ারলাইনসের উড়োজাহাজ দুর্ঘটনায় আহত যাত্রী শেহরিন আহমেদকে ঢাকা মেডিকেল কলেজ হাসপাতাল থেকে ছেড়ে দেওয়া হয়েছে। আজ রোববার সকালে হাসপাতালের পক্ষ থেকে এ কথা জানানো হয়। গত ১২ মার্চ ত্রিভুবন আন্তর্জাতিক বিমানবন্দরে অবতরণের সময় বিধ্বস্ত হয় ইউএস-বাংলা এয়ারলাইনসের ড্যাশ-৮ মডেলের উড়োজাহাজ। এ ঘটনায় ৫১ যাত্রী নিহত হন। এর মধ্যে ২৬ জন বাংলাদেশি। এ দুর্ঘটনায় আহত হন ১০ বাংলাদেশি। তাঁদের উদ্ধার করে প্রথমে নেপালের বিভিন্ন হাসপাতালে চিকিৎসা দেওয়া হয়। গত ১৫ মার্চ আহত ব্যক্তিদের মধ্যে প্রথম দেশে আনা হয় শেহরিন আহমেদকে। আজ দেশের ১৪টি মেডিকেল কলেজের বার্ন ও প্লাস্টিক সার্জারি ইউনিটের সমন্বয়ক অধ্যাপক সামন্তলাল সেন প্রথম আলোকে বলেন, আহত শেহরিনের শরীরের ৮ শতাংশ দগ্ধ হয়েছিল। তাঁর হাতে একটি সার্জারি হয়েছে। আপাতত তাঁকে ছেড়ে দেওয়া হলেও দুই সপ্তাহ পর তাঁকে আবার আসতে হবে।
ইউএস-বাংলার উড়োজাহাজ বিধ্বস্ত হওয়ার ঘটনার পরপরই আহত ব্যক্তিদের চিকিৎসার জন্য ১৩ জন চিকিৎসককে নিয়ে একটি মেডিকেল বোর্ড গঠন করা হয়। অধ্যাপক সামন্ত লাল সেনকে প্রধান করে এই বোর্ড গঠন করা হয়।
