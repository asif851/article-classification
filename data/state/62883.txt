
ইসলামী বিশ্ববিদ্যালয়ে মুক্তিযোদ্ধার সনদ জালিয়াতি করে ২০১৫-১৬ শিক্ষাবর্ষে বিশ্ববিদ্যালয়ের ইংরেজি বিভাগে ভর্তি হওয়া এক শিক্ষার্থীকে স্থায়ীভাবে বহিষ্কার করেছে বিশ্ববিদ্যালয় প্রশাসন।
রেজিস্ট্রার কার্যালয় সূত্রে জানা গেছে, সাকিব আহম্মেদ নামে বিশ্ববিদ্যালয়ের ইংরেজি বিভাগের প্রথম বর্ষের এক শিক্ষার্থী তাঁর বাবার নামের সঙ্গে মিল রেখে মুক্তিযোদ্ধা আজিজুর রহমানের মুক্তিযোদ্ধার সনদ জালিয়াতি করে ২০১৫-১৬ শিক্ষাবর্ষে ভর্তি হন। মুক্তিযোদ্ধা আজিজুর রহমান ঝিনাইদহ জেলার খাজুরা গ্রামের মৃত আরিফ হোসেন বিশ্বাসের ছেলে। অন্যদিকে সাকিব আহম্মেদের বাবা আজিজুর রহমান ঝিনাইদহ জেলার হরিণাকুণ্ডু থানার মাকিমপুর গ্রামের শামসুদ্দিন লস্করের ছেলে। এ ছাড়া বিশ্ববিদ্যালয়ে ভর্তির সময় ওই শিক্ষার্থী স্থায়ী ঠিকানা একেক জায়গায় একেক রকম লিখেছেন।
মুক্তিযোদ্ধা সনদ জালিয়াতি করে ভর্তির অভিযোগ উঠলে বিশ্ববিদ্যালয় কর্তৃপক্ষ প্রক্টর মাহবুবর রহমানকে আহ্বায়ক করে তিন সদস্যের তদন্ত কমিটি গঠন করে। কমিটি যাচাই–বাছাই শেষে গতকাল রোববার বিশ্ববিদ্যালয়ের উপাচার্য হারুন-উর রশিদ আসকারির কাছে তদন্ত প্রতিবেদন জমা দেয়।
প্রতিবেদনের সুপারিশের ওপর ভিত্তি করে উপাচার্য বিশেষ ক্ষমতাবলে সাকিব আহম্মেদকে বিশ্ববিদ্যালয় থেকে স্থায়ী বহিষ্কার করেন। তাঁর বহিষ্কারের বিষয়টি পরবর্তী সিন্ডিকেট সভায় উপস্থাপন করা হবে বলে জানান ভারপ্রাপ্ত রেজিস্ট্রার এস এম আবদুল লতিফ। সিন্ডিকেট বৈঠকের সিদ্ধান্তের পর তাঁর এ বহিষ্কারাদেশ কার্যকর হবে।
