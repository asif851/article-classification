
আদালতের নির্দেশের পরও রাজধানীর হাজারীবাগ থেকে যেসব ট্যানারি শিল্পকারখানা সরেনি, তাদের প্রত্যেককে এখন থেকে প্রতিদিন ৫০ হাজার টাকা করে জরিমানা দিতে হবে।
বিচারপতি সৈয়দ মোহাম্মদ দস্তগীর হোসেন ও বিচারপতি এ কে এম সাহিদুল হকের সমন্বয়ে গঠিত হাইকোর্ট বেঞ্চ আজ বৃহস্পতিবার এ আদেশ দিয়েছেন।
হাইকোর্টের আদেশের বিষয়টি প্রথম আলোকে নিশ্চিত করেন রিটকারীর আইনজীবী মনজিল মোরসেদ।  আদেশের পরে মনজিল মোরসেদ বলেন, তিন বছর আগেই হাজারীবাগ থেকে ট্যানারি শিল্পপ্রতিষ্ঠান সারানোর নির্দেশ দিয়েছিলেন আদালত। পরে আদালত তাঁর নির্দেশ অমান্যকারী প্রতিষ্ঠানের তালিকা চান। এই নির্দেশের ভিত্তিতে ১৫৫টি ট্যানারি শিল্পপ্রতিষ্ঠানের তালিকা দেওয়া হয়। এর মধ্যে মাত্র একটি প্রতিষ্ঠান সম্প্রতি সাভারে গেছে। বাকি ১৫৪টি প্রতিষ্ঠান এখনো হাজারীবাগে আছে। পরিবেশদূষণের ক্ষতিপূরণ হিসেবে এখন থেকে প্রতিদিন প্রত্যেক প্রতিষ্ঠানকে ৫০ হাজার টাকা করে জরিমানা দিতে হবে। ওই টাকা সরকারের কোষাগারে জমা দিতে হবে।  মনজিল মোরসেদ বলেন, আগামী ১৭ জুলাই পর্যন্ত কোন কোন ট্যানারি প্রতিষ্ঠান হাজারীবাগ থেকে সাভারে গেছে এবং এই সময়ের মধ্যে কে কত টাকা জরিমানা দিয়েছে, তার হিসাবসহ একটি প্রতিবেদন দিতে বলেছেন আদালত।
