
জামালপুর সদর উপজেলায় আগুনে দগ্ধ এক ব্যক্তি মারা গেছেন। আজ বুধবার সকালে ঢাকা মেডিকেল কলেজ হাসপাতালে চিকিৎসাধীন অবস্থায় মারা যান তিনি। নিহত ব্যক্তির নাম শহিদুর রহমান। তাঁর বাড়ি নান্দিনার নয়াপাড়া গ্রামে।
শহিদুরের স্বজন লুৎফুর কবিরের দেওয়া তথ্যমতে, নান্দিনা পশ্চিম বাজারে শহিদুর রহমানের পেট্রলের দোকান। গত বৃহস্পতিবার সকাল সাড়ে ১০টার দিকে সিগারেটের আগুন থেকে ওই দোকানে আগুন লাগে। আগুনে তাঁর দোকানসহ তিনটি দোকানে আগুন ছড়িয়ে পড়ে। এ সময় শহিদুর রহমান দগ্ধ হন। গুরুতর আহত অবস্থায় প্রথমে তাঁকে ময়মনসিংহ মেডিকেল কলেজ হাসপাতালে ভর্তি করা হয়। পরে উন্নত চিকিৎসার জন্য ঢাকা মেডিকেল কলেজ হাসপাতালের বার্ন ইউনিটে নিয়ে আসা হয়। সাত দিন চিকিৎসাধীন থাকার পর আজ সকালে তিনি মারা যান।
