
নির্বাচন কমিশনকে (ইসি) দ্রুত তফসিল ঘোষণা করে সংবিধান অনুযায়ী নির্বাচনের আহ্বান জানিয়েছে আওয়ামী লীগ নেতৃত্বাধীন ১৪-দলীয় জোট। আজ সোমবার দুপুরে ধানমন্ডির আওয়ামী লীগের সভানেত্রীর রাজনৈতিক কার্যালয়ে ১৪ দলের বৈঠক শেষে এ কথা জানান আওয়ামী লীগের সভাপতিমণ্ডলীর সদস্য ও কেন্দ্রীয় ১৪ দলের মুখপাত্র মোহাম্মদ নাসিম।মোহাম্মদ নাসিম বলেন, ‘সময় চলে যাচ্ছে।ইসির উচিত নির্বাচনের তফসিল ঘোষণা করে সংবিধান অনুযায়ী দ্রুত নির্বাচনের ব্যবস্থা করা।’ এর আগে ১৪ দলের বৈঠকে গৃহীত সিদ্ধান্ত তুলে ধরে নাসিম জানান, ৬ নভেম্বর বিকেলে পেশাজীবী সংগঠন, ৭ নভেম্বর বেলা ১১টায় মুক্তিযোদ্ধা ও বিভিন্ন অসাম্প্রদায়িক, সামাজিক, সাংস্কৃতিক সংগঠন ও তিনটায় নারী সংগঠনের নেতাদের সঙ্গে মতবিনিময় করবে ১৪ দল।৯ নভেম্বর কেন্দ্রীয় ১৪ দলের নেতারা পাবনার সাঁথিয়া উপজেলার বনগ্রাম ক্ষতিগ্রস্ত এলাকা সফর এবং ১৪ নভেম্বর থেকে তিন দিনব্যাপী কেন্দ্রীয় ১৪ দল দেশের বিভিন্ন জেলায় সমাবেশ করবে।এতে জোটের কেন্দ্রীয় নেতারা বক্তব্য রাখবেন।আওয়ামী লীগ সংলাপে আগ্রহী উল্লেখ করে মোহাম্মদ নাসিম বলেন, ‘একদিকে গুলি, বোমাবাজি, নাশকতা চালাবেন, আবার সংলাপও চাইবেন—এটা হতে পারে না। সংলাপে আসতে হলে হরতাল প্রত্যাহার করেই আসতে হবে।’ হরতালে শিক্ষার্থীদের ভোগান্তি হচ্ছে মন্তব্য করে সাবেক এই স্বরাষ্ট্রমন্ত্রী বলেন, ‘২০ লাখেরও বেশি শিক্ষার্থী জেএসসি ও জেএসডি পরীক্ষা দিচ্ছে। তাদের মনোবল নষ্ট করে দেবেন না। এই অমানবিক কর্মসূচি পরিহার করুন।’ পাবনার সাঁথিয়ায় হিন্দু সম্প্রদায়ের ওপর হামলার কঠোর সমালোচনা করেন নাসিম। ১৯৭১ সালে মুক্তিযুদ্ধের সময় জাতির শ্রেষ্ঠ সন্তান বুদ্ধিজীবীদের নৃশংস হত্যাকাণ্ডের নীলনকশা বাস্তবায়নকারী নেতা আশরাফুজ্জামান খান ও চৌধুরী মুঈনুদ্দীনের ফাঁসির রায়ে সন্তুষ্ট বলে মন্তব্য করেন তিনি।কমিউনিস্ট কেন্দ্রের আহ্বায়ক ওয়াজেদুল ইসলাম খানের সভাপতিত্বে বৈঠকে উপস্থিত ছিলেন আওয়ামী লীগের সাংগঠনিক সম্পাদক আহমদ হোসেন, বি এম মোজাম্মেল হক, আ ফ ম বাহাউদ্দিন নাছিম, খালিদ মাহমুদ চৌধুরী, জাসদের সাধারণ সম্পাদক শরীফ নুরুল আম্বিয়া, ওয়ার্কার্স পার্টির সাধারণ সম্পাদক আনিসুর রহমান মল্লিক, গণআজাদী লীগের সভাপতি আবদুস সামাদ প্রমুখ।
