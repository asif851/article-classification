
জাহাঙ্গীরনগর বিশ্ববিদ্যালয়ের ছাত্র-শিক্ষক কেন্দ্রের আয়োজনে কাল শনিবার থেকে শুরু হচ্ছে সপ্তাহব্যাপী মুক্তিসংগ্রাম নাট্য উৎসব। এবারের উৎসবের প্রতিপাদ্য ‘মুক্তির আলোয় আলোকিত করি ভুবন’।গতকাল বৃহস্পতিবার বেলা ১১টার দিকে বিশ্ববিদ্যালয়ের ক্যাফেটেরিয়ার শিক্ষক লাউঞ্জে অনুষ্ঠিত সংবাদ সম্মেলনে এ তথ্য জানান ছাত্র-শিক্ষক কেন্দ্রের পরিচালক অধ্যাপক বশির আহমেদ।সাত দিনব্যাপী এ উৎসবের আয়োজনে রয়েছে আলোচনা সভা, দেশবরেণ্য নাট্যব্যক্তিত্বকে স্মারক প্রদান, মঞ্চনাটক, জাগরণের গান ও আবৃত্তি, শিক্ষার্থীদের অংশগ্রহণে সাংস্কৃতিক অনুষ্ঠানমালা, আর্ট ক্যাম্প এবং মুক্তিযুদ্ধের স্মারক প্রদর্শনী।কাল বিকেল সাড়ে চারটায় কেন্দ্রীয় খেলার মাঠে উৎসবের উদ্বোধন করবেন মুক্তিযোদ্ধা তারামন বিবি বীর প্রতীক। অনুষ্ঠানে প্রধান অতিথি হিসেবে থাকবেন জাতীয় সংসদের স্পিকার শিরীন শারমিন চৌধুরী। এর আগে ছাত্র-শিক্ষক কেন্দ্র প্রাঙ্গণে সকাল ১০টায় মুক্তিযুদ্ধের আর্ট ক্যাম্প ও স্মারক প্রদর্শনী অনুষ্ঠিত হবে।উৎসবের প্রথম দিন সন্ধ্যা সাড়ে সাতটায় সেলিম আল দীন মুক্তমঞ্চে মঞ্চস্থ হবে পদাতিক নাট্য সংসদ প্রযোজিত নাটিকা কালরাত্রি। তৃতীয় দিন সোমবার একই স্থানে মঞ্চায়িত হবে নাটক পায়ের আওয়াজ পাওয়া যায়। চতুর্থ দিন মঙ্গলবার মঞ্চস্থ হবে থিয়েটার আর্ট ইউনিট প্রযোজিত নাটক সময়ের প্রয়োজনে। পঞ্চম দিন বুধবার সন্ধ্যা সাতটায় মঞ্চায়িত হবে নটপালা এবং রাত আটটায় মঞ্চায়িত হবে নাটক ইনফরমার। ষষ্ঠ দিন বৃহস্পতিবার রয়েছে নাটক মৃত্যুপাখি। উৎসবের শেষ দিন শুক্রবার সন্ধ্যায় মঞ্চস্থ হবে নাটক জেরা।সংবাদ সম্মেলনে স্বাগত বক্তব্য দেন জনসংযোগ কার্যালয়ের উপপরিচালক মোহাম্মদ মহিউদ্দিন। এ সময় অন্যদের মধ্যে উৎসবের সমন্বয়কারী মহিবুর রৌফ, উৎসবের জনসংযোগ ও প্রচার কমিটির সদস্য সাংবাদিকতা ও গণমাধ্যম অধ্যয়ন বিভাগের শিক্ষক শেখ আদনান ফাহাদ, সালমা আহমেদ প্রমুখ উপস্থিত ছিলেন।
