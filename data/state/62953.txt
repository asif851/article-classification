
কৃষক শ্রমিক জনতা লীগের সভাপতি আবদুল কাদের সিদ্দিকীর বিরুদ্ধে করা মানহানির মামলায় অভিযোগ গঠনের বিষয়ে গতকাল বৃহস্পতিবার শুনানি হয়নি। আদালত আসামিপক্ষের আবেদনের পরিপ্রেক্ষিতে আগামী ২২ এপ্রিল পরবর্তী দিন ধার্য করেছেন। ঢাকার অতিরিক্ত মুখ্য মহানগর হাকিম আলী মাসুদ শেখ এ তারিখ ধার্য করেন।গতকাল অভিযোগ গঠনের বিষয়ে শুনানির ধার্য দিনে কাদের সিদ্দিকী আদালতে হাজির না হওয়ায় তাঁর পক্ষে সময় চেয়ে আবেদন করা হয়। শুনানি শেষে আদালত এ তারিখ ধার্য করেন।২০১৩ সালের ৯ ফেব্রুয়ারি রাজধানীতে ইঞ্জিনিয়ার্স ইনস্টিটিউশনে কৃষক শ্রমিক জনতা লীগের দ্বিবার্ষিক সম্মেলনে বক্তব্যে কাদের সিদ্দিকী তৎকালীন স্বরাষ্ট্রমন্ত্রী মহীউদ্দীন খান আলমগীরকে উদ্দেশ করে বলেন, রাজাকার স্বরাষ্ট্রমন্ত্রী রেখে যুদ্ধাপরাধীর বিচার সম্ভব নয়। ’৭১ সালে ম খা আলমগীর ময়মনসিংহের এডিসি ছিলেন। তখন তিনি রাজাকারদের পক্ষে কাজ করেছেন।এ ধরনের বক্তব্যে মহীউদ্দীন খান আলমগীরকে সামাজিক, মানসিক, আর্থিক ও সাংগঠনিকভাবে ক্ষতিগ্রস্ত করায় এ মামলা করা হয়।
