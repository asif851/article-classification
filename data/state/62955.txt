
গাজীপুরের পুবাইল এলাকায় স্মার্ট মেটাল অ্যান্ড কেমিক্যাল ইন্ডাস্ট্রি নামের একটি টায়ার কারখানায় বয়লার বিস্ফোরণে ঘটনাস্থলেই পাঁচজন নিহত হয়েছেন। আহত হয়েছেন অন্তত পাঁচজন। আজ শনিবার বিকেল পাঁচটার দিকে ওই বিস্ফোরণ ঘটে। তাৎক্ষণিকভাবে হতাহতদের পরিচয় পাওয়া যায়নি।গাজীপুর ফায়ার সার্ভিসের উপসহকারী পরিচালক মো. আক্তারোজ্জামান বলেন, ওই কারখানায় পুরোনো টায়ার গলানো হতো। বেশ কয়েকজন শ্রমিক প্রতিদিনের মতো কাজ করছিলেন। আজ বিকেলে হঠাৎ করেই সেখানে বয়লার বিস্ফোরণ ঘটে। এতে দগ্ধ হয়ে ঘটনাস্থলেই পাঁচজন নিহত ও কমপক্ষে পাঁচজন আহত হন। আহতদের উদ্ধার করে গাজীপুর শহীদ তাজউদ্দীন মেডিকেল কলেজ হাসপাতালে পাঠানো হয়েছে।মো. আক্তারোজ্জামান আরও জানান, নিহত ব্যক্তির সংখ্যা আরও বাড়তে পারে বলে আশঙ্কা করা হচ্ছে। খবর পাওয়ার সঙ্গে সঙ্গে টঙ্গী ও গাজীপুর ফায়ার সার্ভিসের দুটি ইউনিট ঘটনাস্থলে ছুটে আসে। সাড়ে পাঁচটার মধ্যে আগুন নেভানো সম্ভব হয়েছে। এখন উদ্ধারকাজ চলছে।
