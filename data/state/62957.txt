
ছেলে হারানোর শোকে নির্বাক–মূহ্যমান বিএনপির চেয়ারপারসন খালেদা জিয়া। নিজের ঘরে কবাট বন্ধ করে একান্তে অশ্রুপাত করছেন তিনি। বাইরের কারও সঙ্গে দেখা করছেন না।বিএনপির স্থায়ী কমিটির সদস্য মাহবুবুর রহমান সাংবাদিকদের এ কথা জানিয়েছেন।৩ জানুয়ারি থেকে খালেদা জিয়া তাঁর গুলশানের রাজনৈতিক কার্যালয়ে অবস্থান করছেন।গুলশান কার্যালয়ের কর্মকর্তারা বলেছেন, আজ শনিবার বেলা আড়াইটার সময় খালেদা জিয়ার ভাই সাঈদ এসকান্দরের স্ত্রী নাসরিন সাঈদ ও শামীম এসকান্দরের স্ত্রী কানিজ ফাতেমা খালেদা জিয়াকে তাঁর ছোট ছেলে আরাফাত রহমান কোকোর মৃত্যুর সংবাদ দেন। তাঁরা বলেছেন, দুই ভাইয়ের স্ত্রীদের কাছ থেকে ছেলের মৃত্যুর সংবাদ পেয়ে নির্বাক হয়ে যান খালেদা জিয়া। পরে কান্নায় ভেঙে পড়েন। কিন্তু কোনো কথা বলতে পারেননি। এর পর থেকে তিনি তাঁর কক্ষে কাউকে প্রবেশ করতে দিচ্ছেন না।খালেদা জিয়ার কার্যালয়ের ভেতর থেকে বেরিয়ে আসার পর বিএনপির স্থায়ী কমিটির সদস্য মাহবুবুর রহমান সাংবাদিকদের বলেন, ‘ওনার ঘরের দরজা বন্ধ। কাউকে ভেতরে প্রবেশ করতে দেওয়া হচ্ছে না।’এদিকে গুলশানের কার্যালয়ে গেছেন খালেদা জিয়ার ছোট ভাই শামীম এসকান্দর, এলডিপির চেয়ারম্যান কর্নেল (অব.) অলি আহমদ, কল্যাণ পার্টির চেয়ারম্যান সৈয়দ মুহাম্মদ ইবরাহিম বীরপ্রতীক প্রমুখ।আজ দুপুর সাড়ে ১২টার দিকে মালয়েশিয়ায় আরাফাত রহমান কোকোর মৃত্যু হয়। জাতীয়তাবাদী মহিলা দলের সাধারণ সম্পাদক শিরিন সুলতানা প্রথম আলোকে এ তথ্য নিশ্চিত করেন। বিএনপি সূত্র জানিয়েছে, হৃদরোগে আক্রান্ত হলে কোকোকে মালয়েশিয়ার ন্যাশনাল হাসপাতালে নেওয়ার পথে তিনি মারা যান।
আরও পড়ুন:কোকো মারা গেছেন রোববার মালয়েশিয়ায় কোকোর প্রথম জানাজা
