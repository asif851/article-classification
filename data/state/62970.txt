
কুমিল্লার বরুড়া উপজেলার আদ্রা ইউনিয়নে ভোটকেন্দ্রের কাছে একটি বাড়ি থেকে বিস্ফোরক দ্রব্যসহ আওয়ামী লীগের প্রার্থী মঞ্জুর হোসেনের ছেলে জামিল হোসেনকে আটক করেছে পুলিশ। ঘটনাস্থল থেকে বহিরাগত ১৪ জনকে আটক করা হয়েছে। দুই কেন্দ্র থেকে বিএনপি ও জাতীয় পার্টির প্রার্থীকে আওয়ামী লীগের নেতা-কর্মীরা মারধর করে বের করে দিয়েছেন বলে অভিযোগ পাওয়া গেছে।
আজ বৃহস্পতিবার সকাল ১০টার দিকে এসব ঘটনা ঘটে।
আদ্রা ইউনিয়নের প্যারপেটি সরকারি প্রাথমিক বিদ্যালয় কেন্দ্রের দায়িত্বপ্রাপ্ত কর্মকর্তা মনোহরগঞ্জ থানার পরিদর্শক (তদন্ত) সাদেক হোসেন বিস্ফোরকসহ আওয়ামী লীগ প্রার্থীর ছেলেকে আটক করার খবর নিশ্চিত করেছেন।
ইউনিয়ন বিএনপির সদস্য নান্নু ভূঁইয়ার অভিযোগ, আওয়ামী লীগের নেতা-কর্মীরা খোসবাস উত্তর ইউনিয়নের আরিফপুর সরকারি প্রাথমিক বিদ্যালয় কেন্দ্র থেকে বিএনপির প্রার্থী জাকির হোসেনকে মারধর করে বের করে দিয়েছেন।
কুমিল্লা-৮ আসনের জাতীয় পার্টির সাংসদ নুরুল ইসলাম অভিযোগ করে বলেন, পিলগিরি ভোটকেন্দ্র থেকে জাতীয় পার্টির প্রার্থী শাহ আলমকে মারধর করে বের করে দিয়েছেন আওয়ামী লীগের নেতা-কর্মীরা।
বরুড়া উপজেলার নির্বাহী কর্মকর্তা (ইউএনও) লুৎফুরনাহার নাজীম বলেন, যেখানে অভিযোগ পাওয়া যাচ্ছে, সেখানেই ব্যবস্থা নেওয়া হচ্ছে। প্রশাসন তৎপর রয়েছে।
আরও  পড়ুন...
দ্বিতীয় ধাপে ভোট গ্রহণ চলছে
