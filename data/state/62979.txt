
সীতাকুণ্ডের সোনাইছড়ির ত্রিপুরাপাড়ায় টিকাদান কর্মসূচিতে কর্তব্য অবহেলার অভিযোগে স্বাস্থ্য বিভাগের ছয় মাঠকর্মীকে বদলি করা হয়েছে। বর্তমান কর্মস্থল থেকে তাঁদের বদলি করে চট্টগ্রামের সন্দীপ উপজেলার দুর্গম উরকির চরে পাঠানো হয়েছে। আজ মঙ্গলবার সকালে এ-সংক্রান্ত বদলি আদেশটি সই করে স্বাস্থ্য অধিদপ্তরের মহাপরিচালক বরাবর পাঠিয়েছেন জেলা সিভিল সার্জন।
সিভিল সার্জন আজিজুর রহমান সিদ্দিকী প্রথম আলোকে বলেন, কর্তব্যে অবহেলার অভিযোগে সীতাকুণ্ডের ছয় মাঠকর্মীকে ডিজির (মহাপরিচালকের) নির্দেশে বদলি করা হয়েছে। তাঁদের বিরুদ্ধে তদন্ত প্রতিবেদনে কর্তব্যে অবহেলার অভিযোগ রয়েছে।
উল্লেখ্য, সীতাকুণ্ডের ত্রিপুরাপাড়ায় হামে আক্রান্ত হয়ে নয় শিশু মারা যায়। সর্বশেষ গত বুধবার চার শিশুর মৃত্যু হয়। ওই দিনই ত্রিপুরাপাড়া থেকে জ্বর ও শরীরে লালচে গোটায় আক্রান্ত শিশুদের হাসপাতালে ভর্তি করা হয়। প্রথমে স্বাস্থ্য বিভাগ থেকে অজ্ঞাত রোগে তারা আক্রান্ত বলে দাবি করা হয়। পরে গতকাল সোমবার স্বাস্থ্য অধিদপ্তর জানায়, তারা হামে আক্রান্ত।  ত্রিপুরাপাড়ার বাসিন্দারা অভিযোগ করেন, সেখানে কখনো টিকা দেওয়া হয়নি। ওই অভিযোগের পরিপ্রেক্ষিতে দুটি তদন্ত কমিটি গঠন করা হয়েছিল। কমিটির প্রতিবেদনে স্বাস্থ্যকর্মীদের বিরুদ্ধে কর্তব্যে অবহেলার প্রমাণ মিলেছে।
 
