
সিরাজগঞ্জের রায়গঞ্জে জয়ানপুর গ্রামের হাজি কুড়ান আলীর বাড়ি থেকে তাঁর স্ত্রী আয়মনা বেগম ওরফে আমেনা বেগমের (৫৬) লাশ উদ্ধার করেছে থানা-পুলিশ। মৃত্যুর কারণ নিয়ে ভিন্ন ভিন্ন মত উঠে আসায় ময়নাতদন্তের জন্য লাশটি জেলা সদর হাসপাতালের মর্গে পাঠানো হয়েছে।
গ্রামবাসী, পরিবার ও পুলিশ সূত্রে জানা যায়, গ্রামের পূর্বপাড়া জামে মসজিদের টাকার হিসাব নিয়ে হাজি কুড়ান আলীর পরিবারের সঙ্গে গ্রামের অন্যদের বিরোধ চলে আসছিল। গতকাল বৃহস্পতিবার রাতে বিষয়টি নিয়ে সালিসের একপর্যায়ে দুই পক্ষ সংঘর্ষে জড়িয়ে পড়ে। এতে উভয় পক্ষের পাঁচজন আহত হন।
আহতরা হলেন- হাজি কুড়ান আলীর ছেলে ওয়ায়েজ কোরনী (২৫), খইমুদ্দিনের ছেলে মুন্নাফ (২৫), আলী হাসানের ছেলে আবদুল মোমিন (২২), মনোয়ারা বেগম (৩৫) ও ফাতেমা খাতুন (২৫)। এর মধ্যে ওয়ায়েজ ও মুন্নাফ উপজেলা স্বাস্থ্য কমপ্লেক্সে চিকিৎসাধীন। বাকি তিনজন সেখানে প্রাথমিক চিকিৎসা নিয়েছেন।
এদিকে, রাত তিনটার দিকে আয়মনা বেগমের মৃত্যু হলে গ্রামে ছড়িয়ে পড়ে-- সংঘর্ষে আহত হয়ে তিনি মারা গেছেন। বিষয়টি নিয়েও গ্রামের দুই পক্ষ ভিন্ন অবস্থান নেয়। খবর পেয়ে রায়গঞ্জ থানা-পুলিশ আজ শুক্রবার সকালে এসে লাশটি উদ্ধার করে।
রায়গঞ্জ থানার ভারপ্রাপ্ত কর্মকর্তা (ওসি) রাশেদুল ইসলাম বিশ্বাস বলেন, সুরতহাল প্রতিবেদনে মৃতের শরীরে আঘাতের কোনো চিহ্ন পাওয়া যায়নি। তবে বিষয়টি নিয়ে লোকজনের ভিন্ন মতের কারণে থানায় একটি অপমৃত্যু মামলা হয়েছে। ময়নাতদন্ত প্রতিবেদন হাতে আসলেই পরবর্তী করণীয় ঠিক করা হবে।
