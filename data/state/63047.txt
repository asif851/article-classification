
উত্তাল রয়েছে বঙ্গোপসাগর। বাতাসের চাপ বেশি। তাই প্রচণ্ড ঢেউ ও ঝোড়ো হাওয়া বইছে। এই ঢেউ ও ঝোড়ো হাওয়া উত্তর বঙ্গোপসাগর, বাংলাদেশ উপকূলীয় এলাকা ও সমুদ্রবন্দরগুলোর ওপর দিয়ে বয়ে যেতে পারে। আবহাওয়া অধিদপ্তর জানিয়েছে, এ কারণে চট্টগ্রাম, মোংলা, পায়রা সমুদ্রবন্দর ও কক্সবাজারকে তিন নম্বর স্থানীয় সতর্ক সংকেত দেখাতে বলা হয়েছে।উত্তর বঙ্গোপসাগরে অবস্থানরত মাছ ধরার নৌকা ও ট্রলারগুলোকে পরবর্তী নির্দেশ না দেওয়া পর্যন্ত উপকূলের কাছাকাছি এসে সাবধানে চলাচল করতে বলা হয়েছে। আবহাওয়া অধিদপ্তরের পরিচালক সামছুদ্দিন আহমেদ প্রথম আলোকে বলেন, সাগর উত্তাল ও ঝোড়ো হাওয়ার কারণে ছোট নৌকা ডুবে যেতে পারে। তাই এই সংকেত দেখাতে বলা হয়েছে। এদিকে চৈত্রের বিদায়বেলায় দেশের বিভিন্ন এলাকায় ঝড়-বৃষ্টি হয়েছে। গতকাল রোববার সকাল ছয়টা থেকে আজ সোমবার সকাল ছয়টা পর্যন্ত ২৪ ঘণ্টায় সবচেয়ে বেশি ৭১ মিলিমিটার বৃষ্টি হয়েছে সিলেট জেলায়। এ ছাড়া নেত্রকোনায় ৩৪ ও রাজশাহীর তাড়াশে ১১ মিলিমিটার বৃষ্টি হয়েছে। আবহাওয়া অধিদপ্তরের আজকের পূর্বাভাসে জানানো হয়েছে, সিলেট, ময়মনসিংহ ও চট্টগ্রাম বিভাগের অনেক জায়গায়, রংপুর ও ঢাকা বিভাগের কিছু কিছু জায়গায় এবং রাজশাহী, খুলনা ও বরিশাল বিভাগের দু-এক জায়গায় বজ্র-শিলাবৃষ্টিসহ ঝড়ের আশঙ্কা রয়েছে। ঝড়-বৃষ্টির কারণে দেশের ওপর এখন তাপপ্রবাহ বয়ে যাচ্ছে না। তবে রাজশাহী ও খুলনা বিভাগের তাপমাত্রা কিছুটা বেশি। গতকাল দেশের সর্বোচ্চ তাপমাত্রা ছিল রাজশাহীতে ৩৭ দশমিক ৪ ডিগ্রি সেলসিয়াস। রাজধানী ঢাকায় এটি ছিল ৩৩ ডিগ্রি সেলসিয়াস।
