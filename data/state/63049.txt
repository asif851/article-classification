
আসন্ন ঈদুল আজহায় উত্তরাঞ্চলের যাত্রীরা দুটি নতুন ট্রেন পেতে যাচ্ছেন। ঢাকা-চিলাহাটি ও ঢাকা-রংপুর রুটে ঈদে ঘরমুখী মানুষের জন্য এ দুটি ট্রেন চলাচল করবে। পাহাড়তলী ও সৈয়দপুর রেলওয়ে কারখানায় চলছে নতুন কোচগুলোর কারিগরি পরীক্ষা-নিরীক্ষার কাজ।রেলওয়ে সূত্রে জানা গেছে, যাত্রী চাহিদার কথা মাথায় রেখে ভারত ও ইন্দোনেশিয়া থেকে ২৭০টি ব্রডগেজ (বড়) নতুন কোচ কিনেছে রেলওয়ে। প্রথম কিস্তিতে দীর্ঘ এক দশক পর ঈদুল ফিতরে নতুন কোচ এবং নতুন ট্রেন পান পশ্চিমাঞ্চল রেলের যাত্রীরা। এবার ঈদুল আজহাতেও ট্রেনের নতুন কোচ পেতে যাচ্ছেন রেলওয়ের পূর্ব ও পশ্চিমাঞ্চলের যাত্রীরা।
নাম প্রকাশ না করার শর্তে রেলওয়ের পরিবহন বিভাগের এক কর্মকর্তা জানিয়েছেন, এবারের ঈদেও নতুন কোচ দিয়ে যাত্রীসেবার প্রস্তুতি নিচ্ছে রেলওয়ে কর্তৃপক্ষ। এর অংশ হিসেবে চট্টগ্রামের পাহাড়তলী রেলওয়ে কারখানায় ইন্দোনেশিয়া থেকে কেনা আধুনিক কোচগুলোর পরীক্ষা-নিরীক্ষা করছেন বাংলাদেশ ও ইন্দোনেশিয়ার প্রকৌশলীরা। আর ভারত থেকে কেনা কোচগুলোর পরীক্ষা চলছে সৈয়দপুর রেলওয়ে কারখানায়। যাত্রীদের ঈদ উপহার হিসেবে রেলওয়ের পশ্চিমাঞ্চলে এবার ২২টি নতুন কোচ দেওয়া হবে; যা দিয়ে নীলফামারীর চিলাহাটি থেকে ঢাকা পর্যন্ত নতুন একটি ট্রেন চালানোর চিন্তাভাবনা করছে কর্তৃপক্ষ। একইভাবে ঢাকা-রংপুর রুটেও মিটারগেজ (ছোট) লাইনের লাল-সবুজ নতুন কোচ বহরের ট্রেন চালু হওয়ার সম্ভাবনা দেখা দিয়েছে। ওই কর্মকর্তা আরও জানান, দুটি ট্রেনে একবারে দেড় হাজারের বেশি যাত্রী পরিবহন করা যাবে।সৈয়দপুর রেলওয়ে কারখানার বিভাগীয় তত্ত্বাবধায়ক (ডিএস) নূর আহাম্মদ হোসেন জানান, রেলওয়ে কারখানায় আসা নতুন কোচগুলোর পরীক্ষা-নিরীক্ষা জোরেশোরে চলছে। আসছে ঈদে নতুন কোচগুলোর বিভিন্ন রুটে চলাচল করার সম্ভাবনা রয়েছে।
