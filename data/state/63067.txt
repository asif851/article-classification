
বাংলাদেশ সড়ক পরিবহন করপোরেশনের (বিআরটিসি) অগ্রিম টিকিট বিক্রি আগামীকাল রোববার থেকে শুরু হচ্ছে।
বিআরটিসির মতিঝিল, গাজীপুর, জোয়ারসাহারা, উথলী, নারায়ণগঞ্জ, দ্বিতল বাস ডিপো ও কল্যাণপুর বাস ডিপো থেকে যাত্রীরা অগ্রিম টিকিট কিনতে পারবেন। এ জন্য বিআরটিসি প্রয়োজনীয় ব্যবস্থা গ্রহণ করেছে।
বিআরটিসি পবিত্র ঈদুল ফিতর উপলক্ষে ঘরমুখী যাত্রীদের জন্য ঈদ স্পেশাল সার্ভিস চালু করবে। এই সার্ভিস ২৪ জুলাই চালু হবে।
বিআরটিসি সূত্র জানায়, ঢাকা ও ঢাকার বাইরের ডিপোসহ মোট ৯০০টি বাস ঈদ স্পেশাল সার্ভিসে অন্তর্ভুক্ত হবে। বাসগুলো ঢাকা ও ঢাকার বাইরের ডিপো থেকে যাত্রীদের বিভিন্ন গন্তব্যে পৌঁছে দেবে।
বিআরটিসির উপমহাব্যবস্থাপক (অপারেশন) মো. রফিকুল ইসলাম তালুকদার জানান, ঈদ উপলক্ষে যাত্রীদের নির্বিঘ্নে যাতায়াতের জন্য বিআরটিসি সব প্রস্তুতি নিয়েছে। তিনি জানান, যাত্রীরা যাতে সহজেই অগ্রিম টিকিট কিনতে পারেন, সে জন্য প্রত্যেক বাস ডিপোতে টেলিফোন ও মোবাইল ফোন রয়েছে।
এ ছাড়া বিআরটিসির প্রধান কার্যালয়ে একটি হেল্প ডেস্ক স্থাপন করা হয়েছে। হেল্প ডেস্কের ফোন নম্বর হচ্ছে: ৯৫৬৪৩৬১ এবং মোবাইল ফোন নম্বর হচ্ছে ০১৮১৮২০২১৮৬। এসব ফোন নম্বরে যোগাযোগ করার জন্য যাত্রীদের অনুরোধ জানানো হয়েছে।
বিআরটিসির উপমহাব্যবস্থাপক আরও জানান, ২৪ জুলাই থেকে শুরু করে ঈদ-পরবর্তী তিন দিন পর্যন্ত বিআরটিসির ঈদসেবা সার্ভিস চালু থাকবে।
রাজধানী ঢাকার মতিঝিল বিআরটিসি বাস ডিপোর টেলিফোন নম্বর হচ্ছে ৯৩৩৩৮০৩ এবং মোবাইল ফোন নম্বর হচ্ছে ০১৭১১৫৭৮৭৮৯। বাসস
