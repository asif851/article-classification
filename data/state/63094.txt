
বরিশালের গৌরনদী উপজেলায় এক কলেজছাত্রী ও চাঁদপুর শহরে এক স্কুলছাত্রী ধর্ষণের শিকার হয়েছে। দুটি ঘটনাতেই দুজনকে গ্রেপ্তার করেছে পুলিশ।গৌরনদী থানার পুলিশ জানায়, ওই কলেজছাত্রী (১৭) গতকাল সোমবার সকালে গৌরনদী বন্দরের মা বস্ত্রবিতানে কেনাকাটা করতে যায়। এ সময় দোকানের মালিক উজ্জ্বল চোকদার (২৮) কৌশলে দোকান অর্ধেক বন্ধ রেখে তাকে ধর্ষণ করেন। ঘটনার পর কলেজছাত্রী সেখান থেকে বের হয়ে বিষয়টি গৌরনদী মডেল থানার পুলিশকে জানায়। পরে পুলিশ অভিযান চালিয়ে উজ্জ্বলকে গ্রেপ্তার করে। উজ্জ্বলকে একমাত্র আসামি করে থানায় মামলা হয়েছে।গৌরনদী মডেল থানার ভারপ্রাপ্ত কর্মকর্তা (ওসি) আলাউদ্দিন মিলন বলেন, ডাক্তারি পরীক্ষার জন্য ওই কলেজছাত্রীকে বরিশাল শের-ই-বাংলা মেডিকেল কলেজ হাসপাতালে পাঠানো হয়েছে। আর আসামিকে পাঠানো হয়েছে জেলহাজতে।চাঁদপুরের ঘটনায় সদর মডেল থানায় মামলা করেছেন স্কুলছাত্রীর মা। ওই মামলার বরাত দিয়ে পুলিশ জানায়, গত ২৭ আগস্ট বিকেল সাড়ে চারটার দিকে তাঁর মেয়েকে তুলে নিয়ে যান শহরের পুরানবাজারের মেরকাটিজ সড়কের রানা মিজি (২১) ও ঘোষপাড়ার সাগর পাল (২৪)। তাঁরা মেয়েটিকে সাগর পালদের রান্নাঘরে নিয়ে ধর্ষণ করেন।চাঁদপুর মডেল থানার ওসি এ এইচ এনায়েত উদ্দিন বলেন, মেয়েটির জবানবন্দি নেওয়া হয়েছে এবং ডাক্তারি পরীক্ষা করা হয়েছে। সাগর পালকে গ্রেপ্তার করেছে পুলিশ। অন্য আসামিকেও ধরতে অভিযান চলছে।
