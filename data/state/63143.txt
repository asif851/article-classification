
বাংলাদেশের কাছে অানুষ্ঠানিকভাবে ঐতিহাসিক ডাকোটা (ডিসি-৩) বিমান হস্তান্তর করেছে ভারত। মুক্তিযুদ্ধকালে লড়াইয়ে ও বাংলাদেশের বিমানবাহিনীর গঠনে গুরুত্বপূর্ণ ভূমিকা ছিল এই বিমানটির। খবর টাইমস অব ইন্ডিয়ার।১৯৭১ সালের ১১ ডিসেম্বর টাঙ্গাইলে ছত্রীসেনা নামানোর কাজে ব্যবহার করা হয়েছিল এই ডাকোটা বিমান। ঢাকায় ভারতীয় হাইকমিশনের এক বিবৃতিতে গতকাল সোমবার বলা হয়, ভারতীয় বিমানবাহিনীর পূর্বাঞ্চলীয় কমান্ডের এওসি-ইন-সি এয়ার মার্শাল এসবি ডিয়ো বাংলাদেশ বিমানবাহিনীর কাছে আনুষ্ঠানিকভাবে এই বিমান হস্তান্তর করেন। হস্তান্তরের পর তেজগাঁওয়ে বিমান জাদুঘরে স্থাপন করা হয়েছে এটি। মুক্তিযুদ্ধকালে যে তিনটি বিমান নিয়ে বাংলাদেশ বিমানবাহিনীর যাত্রা শুরু হয়েছিল ডাকোটা বিমানটি ছিল সেগুলোর একটি। ভারত এই বিমানটি দিয়ে সে সময় সহায়তা দেয় বাংলাদেশকে। ঐতিহাসিক এই বিমানটি প্রাথমিকভাবে বেসামরিক যাত্রী পরিবহনের কাজে ব্যবহৃত হতো। পরে এটি যুদ্ধবিমানে রূপান্তর করা হয়।
