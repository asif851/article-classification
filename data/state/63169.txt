
বিচারপতিদের অবসরের পর রায় লেখা নিয়ে চলমান বিতর্কের মধ্যে বৃহস্পতিবার রাতে রাষ্ট্রপতি মো. আবদুল হামিদের সঙ্গে প্রধানমন্ত্রী শেখ হাসিনা, প্রধান বিচারপতি সুরেন্দ্র কুমার সিনহা, আইনমন্ত্রী আনিসুল হক ও অ্যাটর্নি জেনারেল মাহবুবে আলমের বৈঠক হয়েছে। আইনমন্ত্রী আনিসুল হক এই বৈঠকের বিষয়টি প্রথম আলোকে নিশ্চিত করেন। 
জানা গেছে, বৃহস্পতিবার রাত সাড়ে সাতটা থেকে ১০টা পর্যন্ত বঙ্গভবনে তাঁদের এ বৈঠক হয়। আইনমন্ত্রী আনিসুল হক এ বৈঠক সম্পর্কে বলেন, এটি একটি নৈশভোজ ছিল। তবে সেখানে দেশের চলমান বিভিন্ন পরিস্থিতি উঠে আসে। প্রধান বিচারপতি সুরেন্দ্র কুমার সিনহা দায়িত্ব গ্রহণের এক বছর পূর্তি উপলক্ষে বাণীতে বলেছিলেন, বিচারপতিদের অবসরের পর রায় লেখা সংবিধানপরিপন্থী। এ নিয়ে রাজনৈতিক মহল ও বিচারাঙ্গনে নানামুখী আলোচনা চলছে। গত মঙ্গলবার জাতীয় সংসদে অনির্ধারিত আলোচনায় আইনমন্ত্রী আনিসুল হক বলেন, অবসরে যাওয়ার পর কোনো বিচারকের রায় লেখা অসাংবিধানিক হতে পারে না। এ অবস্থায় রাষ্ট্রপতির সঙ্গে প্রধানমন্ত্রী, প্রধান বিচারপতি, আইনমন্ত্রী ও অ্যাটর্নি জেনারেলের বৈঠক অনুষ্ঠিত হলো।
