
ঢাকায় ঢোকা ও বের হওয়ার রাস্তাগুলোর করুণ দশা। এগুলো জাতীয় মহাসড়ক, অথচ খানাখন্দে ভরা। ঢাকা-চট্টগ্রাম মহাসড়ক পারি দিতে এখন দিন পার হয়ে যায়। ঢাকা-ময়মনসিংহ মহাসড়ক প্রায় চলাচলের অনুপযোগী। ঢাকা থেকে উত্তরবঙ্গ কিংবা ঢাকা থেকে খুলনা যেতে চাইলেও একই দুর্ভোগ। দক্ষিণের সড়কও ভালো না।যোগাযোগ মন্ত্রণালয়ের সড়ক ও জনপথ অধিদপ্তরের (সওজ) অধীনেই দেশের ১৮ হাজার ২১০ কিলোমিটার জাতীয় মহাসড়ক ও গুরুত্বপূর্ণ জেলা সড়ক। এর মধ্যে জাতীয় মহাসড়ক তিন হাজার ৪৩৮ কিলোমিটার।প্রতিবছর সওজের মহাসড়ক ব্যবস্থাপনা বিভাগ (এইচডিএম) সারা দেশের সড়কের অবস্থা সমীক্ষা করে। সর্বশেষ গত ডিসেম্বরে প্রকাশিত সমীক্ষা অনুযায়ী, সারা দেশের ৪১ শতাংশ সড়ক-মহাসড়কেরই অবস্থা খারাপ। এর মধ্যে ১২ শতাংশ সড়ক-মহাসড়ক খুবই বেহাল, খানাখন্দে ভরা। বাকি ৫৯ শতাংশ সড়ক-মহাসড়কের মধ্যে ২০ শতাংশ ভালো। আর ৩৯ শতাংশ মোটামুটি চলনসই।২০১২ সালে খানাখন্দ আর ভাঙাচোরা সড়কের পরিমাণ ছিল ৩৮ শতাংশ। এর আগের বছর ছিল প্রায় ৫৫ শতাংশ।প্রথম আলোর প্রতিনিধিরা জাতীয় মহাসড়কগুলো ঘুরে খানাখন্দের স​চিত্র প্রতিবেদন পাঠিয়েছেন। তাঁদের হিসাব অনুযায়ী, ঢাকার সঙ্গে সংযোগ রক্ষাকারী অন্তত ছয়টি মহাসড়কের প্রায় ১৫০ কিলোমিটার পথ একেবারেই বেহাল ও ভগ্নদশা। দূরপাল্লার বাসগুলো সময়মতো গন্তব্যে পৌঁছাতে পারছে না।
এর মধ্যে ঢাকা-চট্টগ্রাম মহাসড়কের সীতাকুণ্ড অংশের ৩০ কিলোমিটারে খানাখন্দের কারণে প্রতিদিনই যানজট হচ্ছে। মোটরসাইকেল দুর্ঘটনায় আহত দুজনকে সম্প্রতি যানজটের কারণে হাসপাতালে নেওয়া যায়নি এবং রাস্তাতেই তাঁরা মারা যান। মহাসড়কের কুমিল্লা অংশেরও প্রায় ২০ কিলোমিটারজুড়ে স্থানে স্থানে গর্তের সৃষ্টি হয়েছে। ঢাকা-ময়মনসিংহ মহাসড়কের ৮৭ কিলোমিটারের প্রায় পুরোটাতেই গাড়ি চলে লাফিয়ে লাফিয়ে।
ঢাকা-খুলনা মহাসড়কের যশোরের মুরলী মোড় থেকে অভয়নগরের নওয়াপাড়া পর্যন্ত প্রায় ৩০ কিলোমিটার পথের বেহাল অবস্থা চার বছর ধরে। এর মধ্যে দুবার ঠিকাদার বদল হয়েছে, কিন্তু মহাসড়কের চেহারা বদলায়নি। দুর্ভোগ আছে আগের মতোই। ঢাকা-বরিশাল মহাসড়কের গৌরনদী থেকে উজিরপুর পর্যন্ত ৩০ কিলোমিটার পথও বর্ষার পানিতে একাকার হয়ে যায়। ঢাকা-উত্তরবঙ্গের মহাসড়কের যমুনা সেতুর পূর্ব ও পশ্চিম পাশে স্থানে স্থানে গর্তের সৃষ্টি হয়েছে। আবদুল্লাহপুর-বাইপাইল অংশের জামগড়া থেকে ইউনিক অংশের সড়কের করুণ অবস্থা। ঢাকা-সিলেট মহাসড়কে ভ্রমণের আরেকটি বিকল্প পথ টঙ্গী-কালিগঞ্জ-নরসিংদী সড়ক। দূরপাল্লার পথের প্রচুর বাস-ট্রাক চলে এই পথে। কিন্তু এই বর্ষায় গাজীপুরের মীরেরবাজার থেকে কালিগঞ্জ পর্যন্ত স্থানে স্থানে হাঁটু সমান গর্তের সৃষ্টি হয়েছে। ফলে বড় বড় বাস-ট্রাক গর্তে পড়ে কাত হয়ে হেলেদুলে চলে।
যোগাযোগমন্ত্রী ওবায়দুল কাদের একাধিকবার এসব বেহাল সড়ক পরিদর্শন করেছেন, সংস্কারের আশ্বাস দিয়েছেন। মন্ত্রীর আগমন বা তাঁর নির্দেশের পর সাময়িক মেরামত হলেও তা টিকছে না। এসব মহাসড়কের দৈন্যদশার কারণে প্রতিদিনই বিকল হচ্ছে যানবাহন। দুর্ঘটনা আর ধীরগতির কারণে যানজট মানুষের দুর্ভোগ কয়েক গুণ বাড়িয়ে দিয়েছে। এ অবস্থায় আসন্ন ঈদে মানুষের ঘরে ফেরা বা ঢাকায় ফিরে আসার যাত্রা নিয়ে এখনই শঙ্কা তৈরি হয়েছে। যাত্রীবাহী বাস সময়মতো গন্তব্যে পৌঁছাতে পারে না। কুরিয়ার সার্ভিস কোম্পানিগুলো যথাসময়ে মালামাল পৌঁছে দিতে পারছে না।
সওজের কর্মকর্তারা জানান, এইচডিএম বিভাগ সড়কের চিত্র তুলে ধরার পাশাপাশি তা ভালো অবস্থায় ফিরিয়ে আনতে কী পরিমাণ অর্থ প্রয়োজন, সেটাও উল্লেখ করে তাদের সমীক্ষায়। সে হিসাবে আগামী বছর সারা দেশের বেহাল সড়ক মেরামতে সাত হাজার ৭০০ কোটি টাকা দরকার। কিন্তু চলতি অর্থবছরে বরাদ্দ পাওয়া গেছে মাত্র এক হাজার ৩০০ কোটি টাকা। গত বছরও চাহিদার তুলনায় বরাদ্দ ছিল কম, মাত্র এক হাজার ২০০ কোটি টাকা। ফলে যে মেরামত হয় এর বেশির ভাগই সাময়িক, নিম্নমানের এবং নামকাওয়াস্তে। একবার বৃষ্টি হলেই তা ধুয়ে যায়। প্রতিবছর চাহিদার মাত্র গড়ে ১২ শতাংশ অর্থ পাওয়া যায়।
যোগাযোগ মন্ত্রণালয় সূত্র জানায়, সড়ক-মহাসড়কে খানাখন্দ সৃষ্টি হওয়ার মূল কারণ চারটি—টানা বৃষ্টি, চার লেন প্রকল্পের কাজের ধীরগতি, ঠিকাদারদের নিম্নমানের কাজ এবং রক্ষণাবেক্ষণে কম বরাদ্দ। ঢাকা-চট্টগ্রাম ও ঢাকা-ময়মনসিংহ মহাসড়ক চার লেন করার প্রকল্পের ব্যয় বেড়েছে। সময়মতো কাজ হয়নি। ঠিকাদার চুক্তির শর্ত মোতাবেক সড়ক মেরামত করেননি।
সওজের কর্মকর্তারা জানান, দুটি মহাসড়কেই নির্মাণকাজ চলার কারণে বৃষ্টির পানি আটকে যাচ্ছে। ঠিকাদার চুক্তির শর্ত অনুসারে সময়মতো পানি নামার ব্যবস্থা করেননি। ফলে পানি জমে গর্ত তৈরি হচ্ছে।
সওজের বাইরে বিভিন্ন সিটি করপোরেশন ও পৌরসভার ভেতরের রাস্তা এবং গ্রামীণ সড়ক স্থানীয় সরকার মন্ত্রণালয়ের অধীনে। ঢাকাসহ সারা দেশের স্থানীয় সরকার মন্ত্রণালয়ের অধীন সড়কেরও একই দশা।
এসব বিষয়ে বক্তব্য জানার জন্য যোগাযোগমন্ত্রীর সঙ্গে যোগাযোগ করলে তিনি মন্ত্রণালয়ের সচিবের সঙ্গে কথা বলার পরামর্শ দেন। সচিব এম এ এন সিদ্দিক গতকাল রাতে প্রথম আলোকে বলেন, এর মূল কারণ বর্ষা, এটা সাময়িক বিষয়। এক সপ্তাহের মধ্যে পরিস্থিতি স্বাভাবিক হয়ে যাবে। তাঁর দাবি, চলতি অর্থবছরের মধ্যে সারা দেশের ৭০ শতাংশ সড়ক ভালো অবস্থায় চলে আসবে। ২০১৮ সালের মধ্যে সড়কের ৮৫ শতাংশই ভালো অবস্থায় চলে আসবে, যা হবে আন্তর্জাতিক মানের।
ঢাকা-ময়মনসিংহ ব্যয় দ্বিগুণ, দুর্ভোগ বহুগুণ: ঢাকা-ময়মনসিংহ মহাসড়ক চার লেন করার কাজ চার বছরে হয়েছে মাত্র ৪১ শতাংশ। এর মধ্যে প্রকল্পের ব্যয় বেড়েছে দ্বিগুণের বেশি। দুর্ভোগ বেড়েছে কয়েক গুণ। চীনা কোম্পানি আর যোগাযোগ মন্ত্রণালয়ের মধ্যে রশি টানাটানিতে প্রকল্পের একাংশের কাজ শুরু হয়েছে বিলম্বে। ঠিকাদারের সঙ্গে চুক্তি অনুযায়ী, ৩০ মাসের মধ্যে মহাসড়কের ৮৭ কিলোমিটার পথ চার লেন করার কথা ছিল। কিন্তু নির্ধারিত এই সময়সীমা পেরিয়ে গেছে গত বছরের জুনে।
সূত্র জানায়, কোনো সড়ক প্রকল্পের অধীনে চলে গেলে সওজের সংশ্লিষ্ট বিভাগীয় অফিস এর দৈনন্দিন রক্ষণাবেক্ষণ করে না। চুক্তি অনুযায়ী, দৈনন্দিন মেরামত ঠিকাদারের করার কথা। কিন্তু সেটাও হচ্ছে না। এ জন্যই মহাসড়কটির বেশ কিছু স্থান ব্যবহারের অনুপযোগী হয়ে পড়েছে।
সওজ সূত্র জানায়, জয়দেবপুর থেকে ময়মনসিংহ পর্যন্ত ৮৭ কিলোমিটার পথ চার লেন করার জন্য ২০১১ সালে তিনটি ঠিকাদারি প্রতিষ্ঠানের সঙ্গে ৮৮০ কোটি টাকার চুক্তি হয়। সর্বশেষ সংশোধনে প্রকল্পের ব্যয় গিয়ে ঠেকেছে এক হাজার ৮১৫ কোটি টাকা। অর্থাৎ, তিন বছরের ব্যবধানে ব্যয় বেড়েছে ৯৩৫ কোটি টাকা।
চার ভাগে বিভক্ত এই কাজের সবগুলোই ভিন্ন ভিন্ন চীনা কোম্পানি বাংলাদেশের ভিন্ন ভিন্ন কোম্পানির সঙ্গে যৌথভাবে পেয়েছিল। এর মধ্যে জয়দেবপুর-মাওনা অংশের কাজ পায় চীনের এইচআরবিসি ও বাংলাদেশের ইন্ট্রাকো। তাদের সঙ্গে চুক্তি হয়েছিল ৩৩০ কোটি টাকায়। কিন্তু চীনা কোম্পানিটির দেওয়া দলিলাদি জাল দাবি করে তাদের নিয়োগ বাতিল করা হলে তা মামলা পর্যন্ত গড়ায়। এখন এ অংশের কাজ দেওয়া হয়েছে সেনাবাহিনীকে।
মাওনা থেকে ত্রিশালের রায়মণি পর্যন্ত ২৯ দশমিক ৬০ কিলোমিটার চার লেন করার কাজ পায় চায়না মেজর ব্রিজ ইঞ্জিনিয়ারিং কোম্পানি ও বাংলাদেশের প্রজেক্ট বিল্ডার্স লিমিটেড। তাদের সঙ্গে চুক্তি ২৮৪ কোটি টাকার। মেজর ব্রিজ পদ্মা সেতুর মূল কাজও পেয়েছে। রায়মণি থেকে ময়মনসিংহ পর্যন্ত বাকি ২৭ দশমিক ৩৩ কিলোমিটারের কাজ পেয়েছে চীনের এসইএল ও বাংলাদেশের তমা কনস্ট্রাকশন কোম্পানি। তাদের সঙ্গে চুক্তি হয় ২৬৬ কোটি টাকার।
প্রকল্পের পরিচালক হাফিজুর রহমানপ্রথম আলোকে বলেন, যে খানাখন্দ হয়েছে, সেটা সাময়িক। সড়ক বন্ধ হবে না। নিয়মিত মেরামত চলছে। বর্ষাকালে এটা স্বাভাবিক ব্যাপার।
 ঢাকা-চট্টগ্রাম মহাসড়কের দুঃখ চীনা কোম্পানি: ২০১১ সালেও মহাসড়কটি চলাচলের অনুপযোগী হয়ে পড়ে। তখন প্রায় ৬০ কোটি টাকা বাড়তি খরচ করে তা মেরামত করা হয়। এখন আবার সীতাকুণ্ড, মিরসরাইসহ কুমিল্লার বিভিন্ন অংশে গর্ত তৈরি হয়েছে।
জানতে চাইলে চার লেন প্রকল্পের পরিচালক ইবনে আলম হাসান প্রথম আলোকে বলেন, বৃষ্টি হলে প্রতিবছরই রাস্তা খারাপ হয়, এবারও হয়েছে। মেরামতও চলছে। এভাবেই চলতে হবে।
প্রকল্প কর্মকর্তারা জানিয়েছেন, দীর্ঘদিন ধরে চার লেনের কাজ চলা এবং পানিনিষ্কাশনের ব্যবস্থা না থাকায় ২০১০ সালের পর মহাসড়কটি এক দিনের জন্যও নিরবচ্ছিন্ন করা যায়নি। এখন জোড়াতালি দিয়ে চালু রাখতে হলে আরও অন্তত ১০ কোটি টাকার কাজ করতে হবে। কিন্তু চুক্তি থাকার পরও চীনা ঠিকাদারি প্রতিষ্ঠান সিনোহাইড্রো মেরামতের এ কাজ করতে চাইছে না।
মহাসড়কটির চার লেন করার কাজ শেষ হওয়ার কথা ছিল ২০১৩ সালের জানুয়ারিতে। সময়মতো কাজ না করে উল্টো ৫১১ কোটি টাকা বাড়তি দাবি করেছে সিনোহাইড্রো করপোরেশন।
