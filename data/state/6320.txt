
অনলাইন সংবাদমাধ্যম পূর্বপশ্চিমবিডিডটনিউজের জ্যেষ্ঠ প্রতিবেদক উৎপল দাসের সন্ধান পাওয়ার দাবি করেছে তাঁর পরিবার। তবে পুলিশ বলছে এখনো তারা এ ব্যাপারে নিশ্চিত নয়।
উৎপলের বোন বিনিতা রানী দাস প্রথম আলোকে বলেছেন, উৎপলকে পাওয়া গেছে। তাঁর সঙ্গে পরিবারের সদস্যদের টেলিফোনে কথা হয়েছে। তিনি এখন টাঙ্গাইলের মির্জাপুরে একটি হাসপাতালে চিকিৎসাধীন আছেন।
তবে মতিঝিল থানার ভারপ্রাপ্ত কর্মকর্তা (ওসি) প্রথম আলোকে বলেছেন, এমন কথা তাঁরাও শুনেছেন। কিন্তু এর সত্যতার ব্যাপারে তাঁরা নিশ্চিত হতে পারেননি।
টাঙ্গাইল পুলিশের কর্মকর্তারাও এ ব্যাপারে কোনো তথ্য দিতে পারেননি। পুলিশের দুজন কর্মকর্তা বলেছেন, এখন পর্যন্ত তাঁদের কাছে উৎপলকে পাওয়া গেছে, এখন কোনো তথ্য নেই। মির্জাপুরে প্রথম আলোর প্রতিনিধি জানান, উৎপল মির্জাপুরে একটি হাসপাতালে আছেন—এমন খবর পেয়ে সাংবাদিকেরা বিভিন্ন হাসপাতালে খোঁজ নিয়েছেন। কিন্তু কোনো হাসপাতালে উৎপলকে পাননি তাঁরা। উপজেলার বেসরকারি ক্লিনিক, স্বাস্থ্য কমপ্লেক্সেও তাঁরা খোঁজ নিচ্ছেন। কিন্তু কেউ সাংবাদিক উৎপল ভর্তি আছেন—এমন কোনো তথ্য সন্ধ্যা সাড়ে সাতটা পর্যন্ত দিতে পারেননি।
উৎপলের কর্মস্থল পূর্বপশ্চিমবিডিডটনিউজে তাঁকে খুঁজে পাওয়া গেছে বলে একটি সংবাদ প্রকাশিত হয়। যদিও সেই সংবাদটি এখন আর সেখানে দেখা যাচ্ছে না।  গত ১০ অক্টোবর উৎপল নিখোঁজ হন। এর ১৪ দিন পর উৎপলের মোবাইল ফোন থেকে মুক্তিপণ চেয়ে পরিবারের কাছে ফোন আসে। যদিও পুলিশ বলছে, ঘটনার দুই সপ্তাহ পর মুক্তিপণ চাওয়ার বিষয়টি অস্বাভাবিক।
