
নারায়ণগঞ্জের রূপগঞ্জ উপজেলায় অস্ত্র ঠেকিয়ে এক ব্যক্তির কাছ থেকে মোটরসাইকেলসহ ১২ লাখ টাকা ছিনিয়ে নেওয়ার অভিযোগ পাওয়া গেছে। গত মঙ্গলবার রাতে উপজেলার কাঞ্চন পৌরসভার তাড়াইল এলাকায় এ ঘটনা ঘটে।
এর আগে গত রোববার ঢাকার উত্তরায় গাড়ি থামিয়ে মা-মেয়েকে গুলি করে ৬ লাখ টাকা, পরদিন সোমবার ঢাকার আশুলিয়ায় বাস থামিয়ে তিনজনকে গুলি করে ৬ লাখ এবং মঙ্গলবার ঢাকার নিউমার্কেট এলাকায় গুলি করে একজনের কাছ থেকে ১২ লাখ টাকা ছিনিয়ে নেয় দুর্বৃত্তরা।
রূপগঞ্জে মঙ্গলবার রাতে ছিনতাইয়ের শিকার হন তাড়াইল এলাকার ব্যবসায়ী সাইফুল ইসলাম। তিনি স্থানীয় কেবিসি ইটভাটার মালিক।
সাইফুল ইসলাম বলেন, মঙ্গলবার রাত সাড়ে ১০টার দিকে তিনি ব্যবসায়িক কাজ শেষ করে মোটরসাইকেলে করে ইট বিক্রির ১২ লাখ টাকা নিয়ে বাড়ি ফিরছিলেন।  পথে কাঞ্চন-ঘোড়াশাল সড়কে পাঁচ থেকে ছয়জন ছিনতাইকারী ছুরি ও চাপাতি নিয়ে তাঁর গতিরোধ করে। এ সময় তিনি ছিনতাইকারীদের বাধা দিলে ছিনতাইকারীরা তাঁকে পিটিয়ে গুরুতর আহত করে। পরে ছিনতাইকারীরা তাঁর মোটরসাইকেল ও সঙ্গে থাকা ১২ লাখ টাকা ছিনিয়ে নিয়ে পালিয়ে যায়।
এ বিষয়ে রূপগঞ্জ থানার ভারপ্রাপ্ত কর্মকর্তা (ওসি) ইসমাইল হোসেন বলেন, তিনি এ ধরনের কোনো অভিযোগ পাননি। অভিযোগ পেলে প্রয়োজনীয় ব্যবস্থা নেবেন।
 
