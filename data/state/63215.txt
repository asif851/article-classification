
জামালপুরের সরিষাবাড়ী উপজেলার কালিকাপুর গ্রামে এক ব্যক্তি দা দিয়ে কুপিয়ে তাঁর স্ত্রীকে হত্যা করেছেন বলে অভিযোগ পাওয়া গেছে। গতকাল বুধবার সকালে এ ঘটনা ঘটে।পুলিশ ও নিহত ব্যক্তির পারিবারিক সূত্রে জানা গেছে, কালিকাপুর গ্রামের সাইফুল ইসলামের (৪৫) সঙ্গে দীর্ঘদিন ধরে স্ত্রী রিনা বেগমের পারিবারিক কলহ চলছিল। এ কলহের জের ধরে গতকাল সকাল সাড়ে নয়টার দিকে কথা-কাটাকাটির একপর্যায়ে সাইফুল তাঁর স্ত্রী রিনাকে দা দিয়ে এলোপাতাড়ি কুপিয়ে গুরুতর আহত করেন। খবর পেয়ে প্রতিবেশী ও বাবার বাড়ির লোকজন এসে রিনা বেগমকে ময়মনসিংহ মেডিকেল কলেজ হাসপাতালে নেওয়ার পথে মধুপুর এলাকায় তিনি মারা যান। এ ঘটনার পর থেকে সাইফুল ইসলাম ও তাঁর পরিবারের লোকজন পলাতক রয়েছেন।পলাতক থাকায় সাইফুল ও তাঁর পরিবারের লোকজনের সঙ্গে যোগাযোগের চেষ্টা করেও এ বিষয়ে কথা বলা সম্ভব হয়নি।রিনার বাবা সামছুল হক বলেন, ‘বিয়ের পর থেকেই আমার মেয়ের ওপর সাইফুল নির্যাতন করে আসছিল। গতকাল সাইফুল রিনাকে কুপিয়ে হত্যা করেছে।’
