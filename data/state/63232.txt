
কানাডা ও যুক্তরাষ্ট্র সফর শেষে দেশে এলে প্রধানমন্ত্রী শেখ হাসিনাকে অভ্যর্থনা দেওয়ার বিষয়ে আওয়ামী লীগের সাধারণ সম্পাদক ও জনপ্রশাসনমন্ত্রী সৈয়দ আশরাফুল ইসলাম বলেছেন, ‘প্রধানমন্ত্রী দেশের জন্য, দেশের মানুষের জন্য অক্লান্ত পরিশ্রম করে যাচ্ছেন। আমরা শুধু ধন্যবাদ দেওয়ার জন্য আয়োজন করেছি।’আজ বুধবার ধানমন্ডিতে আওয়ামী লীগ সভানেত্রীর রাজনৈতিক কার্যালয়ে দলের সহযোগী-ভ্রাতৃপ্রতিম এবং ঢাকা মহানগর উত্তর-দক্ষিণের শীর্ষ নেতাদের নিয়ে যৌথ সভায় সভাপতির বক্তব্যে সৈয়দ আশরাফ এসব কথা বলেন। ২৬ সেপ্টেম্বর প্রধানমন্ত্রী দেশে ফেরার পর তাঁকে বিমানবন্দর থেকে গণভবন পর্যন্ত অভ্যর্থনা দেবে আওয়ামী লীগ। এটা সফল করতেই যৌথ সভার আয়োজন করা হয়।সৈয়দ আশরাফুল ইসলাম বলেন, ‘জীবনের মায়া ত্যাগ করে তিনি যেভাবে বাংলাদেশকে এগিয়ে নিয়ে যাচ্ছেন, আমরা তাঁকে ছোট্ট একটা ধন্যবাদ দেব। একমাত্র ভালোবাসা ছাড়া তাঁকে দেওয়ার মতো আওয়ামী পরিবারের আর কিছুই নেই।’ তিনি আরও বলেন, প্রধানমন্ত্রী এখন এমন উচ্চতায় পৌঁছেছেন যে তিনি এখন আর শুধু আওয়ামী লীগের নন, পুরো জাতির।’আশরাফ বলেন, ‘বিমানবন্দর থেকে মিছিলসহকারে প্রধানমন্ত্রীকে তাঁর সরকারি বাসভবনে নিয়ে যাওয়া হবে। এটা একটা দৃষ্টান্ত হয়ে থাকবে। সবাইকে নিয়ে এই সংবর্ধনা অনুষ্ঠিত হবে। আমরা কাউকেই বাদ দেব না।’যৌথ সভায় উপস্থিত ছিলেন আওয়ামী লীগ নেতা মাহবুব উল আলম হানিফ, খালিদ মাহমুদ চৌধুরী, ঢাকা মহানগর দক্ষিণ আওয়ামী লীগের সাধারণ সম্পাদক শাহে আলম মুরাদ, যুবলীগের ভারপ্রাপ্ত চেয়ারম্যান বেলাল হোসাইন, স্বেচ্ছাসেবক লীগের সাধারণ সম্পাদক পঙ্কজ দেবনাথ, ছাত্রলীগের ভারপ্রাপ্ত সভাপতি কাজী এনায়েত, ভারপ্রাপ্ত সাধারণ সম্পাদক আবদুর রাজ্জাক লালন প্রমুখ।কাল বৃহস্পতিবার বেলা ১১টায় আওয়ামী লীগ সভানেত্রীর ধানমন্ডির রাজনৈতিক কার্যালয়ে দলটির ঢাকার পার্শ্ববর্তী জেলা গাজীপুর, গাজীপুর মহানগর, মানিকগঞ্জ, মুন্সিগঞ্জ, নারায়ণগঞ্জ জেলা, নারায়ণগঞ্জ মহানগর ও ঢাকা জেলা আওয়ামী লীগের সভাপতি, সাধারণ সম্পাদক, সংশ্লিষ্ট জেলার দলীয় সাংসদ এবং ঢাকা মহানগরের অন্তর্গত দলীয় সাংসদদের সঙ্গে যৌথ সভা হবে।
