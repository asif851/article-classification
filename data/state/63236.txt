
আইনমন্ত্রী আনিসুল হকের বক্তব্য আদালত অবমাননাকর বলে মন্তব্য করেছেন সুপ্রিম কোর্ট আইনজীবী সমিতির সভাপতি খন্দকার মাহবুব হোসেন। তিনি বলেছেন, ‘আমি এখনো বিশ্বাস করি না, আইনমন্ত্রী এমন বক্তব্য দিতে পারেন।...এ ধরনের বক্তব্য অত্যন্ত দুর্ভাগ্যজনক। মন্ত্রী অবিলম্বে যদি এই বক্তব্য সঠিক না—জনসম্মুখে না বলেন, তবে আমরা মনে করি দেশের সর্বোচ্চ আদালতের প্রতি অবমাননাকর বক্তব্য দেওয়া হয়েছে।’ গতকাল মঙ্গলবার সুপ্রিম কোর্ট আইনজীবী সমিতির শহীদ শফিউর রহমান মিলনায়তনে এক সংবাদ সম্মেলনে খন্দকার মাহবুব এসব কথা বলেন।মানবতাবিরোধী অপরাধের দায়ে এক দণ্ডিতের রায় কার্যকর না হওয়া প্রসঙ্গে গত সোমবার আইনমন্ত্রী বলেন, ‘একজন (সুপ্রিম কোর্টের আপিল বিভাগের এক বিচারপতি) বিভক্ত রায় দিয়েছেন। কিন্তু তিনি এখনো রায় লেখেননি। আইনে বলে, পুরো রায় না পাওয়া পর্যন্ত তা কার্যকর করা যায় না। ওনাকে রায় লেখার জন্য অনুরোধ করা হয়েছে, এখন দেখা যাক। আপনি বিভক্ত রায় দিয়েছেন, এতই যখন জ্ঞান, রায় লিখতে অসুবিধা কী? তবে এটাও কিন্তু ষড়যন্ত্রের একটা অংশ হতে পারে।’ শিক্ষাবিদ ও সাহিত্যিক প্রয়াত অধ্যাপক কবীর চৌধুরীর ৯৩তম জন্মদিন উপলক্ষে স্মারক বক্তৃতা ও আলোচনা সভায় মন্ত্রী ওই কথা বলেন।খন্দকার মাহবুব বলেন, ‘মন্ত্রীকে অনুরোধ করব, আপনি একটা হিসাব নিন, আজ পর্যন্ত আপিল বিভাগ ও হাইকোর্ট বিভাগে কতটি রায় এভাবে দীর্ঘদিন পর্যন্ত মুলতবি রয়েছে। এই হিসাবটা যদি প্রকাশ করা হয়, তাহলে কি আমরা মনে করব যে হাইকোর্টের বা আপিল বিভাগের বিচারকেরা ষড়যন্ত্রের অংশীদার?’
