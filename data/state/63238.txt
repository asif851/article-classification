
চাঁদপুরের মতলব দক্ষিণ উপজেলায় গত শনিবার অনুষ্ঠিত চারটি ইউনিয়ন পরিষদের (ইউপি) নির্বাচন হয়। এর মধ্যে তিনটিতেই চেয়ারম্যান পদে বিএনপির প্রার্থীদের ভরাডুবি হয়েছে।দলের সাংগঠনিক দুর্বলতা ও ভোট কারচুপিকেই এ জন্য দায়ী করছেন বিএনপির নেতা-কর্মীরা।উপজেলা নির্বাচন কার্যালয় সূত্রে জানা গেছে, উপাদী দক্ষিণ ইউপির নির্বাচনে চেয়ারম্যান পদে আওয়ামী লীগের প্রার্থী গোলাম মোস্তফা ৮ হাজার ২০৫ ভোট পেয়ে নির্বাচিত হন। এখানে বিএনপির প্রার্থী মিজানুর রহমান ২ হাজার ৫১০ ভোট পেয়ে দ্বিতীয় হয়েছেন। উপাদী উত্তর ইউনিয়নে আওয়ামী লীগের চেয়ারম্যান প্রার্থী শহীদ উল্যাহ প্রধান ৯ হাজার ২৪৩ ভোট পেয়ে জয়ী হয়েছেন। আর বিএনপির প্রার্থী শামীম হোসেন মিয়াজী ২ হাজার ২৩৭ ভোট পেয়ে দ্বিতীয় হন।সূত্র জানায়, নায়েরগাঁও উত্তর ইউপির নির্বাচনে চেয়ারম্যান পদে আওয়ামী লীগের প্রার্থী মিজানুর রহমান ৪ হাজার ৫৩০ ভোট পেয়ে নির্বাচিত হন।বিএনপির প্রার্থী আবদুল মান্নান দ্বিতীয় হন ৩ হাজার ১০ ভোট পেয়ে। তবে নায়েরগাঁও দক্ষিণ ইউপির নির্বাচনে চেয়ারম্যান পদে আওয়ামী লীগের প্রার্থীর সঙ্গে বিএনপির প্রার্থীর কিছুটা প্রতিদ্বন্দ্বিতা হয়েছে। এখানে আওয়ামী লীগের প্রার্থী আবদুস সালামের কাছে বিএনপির প্রার্থী আবদুল মজিদ তালুকদার ৫৩০ ভোটের ব্যবধানে পরাজিত হন।উপাদী উত্তর ইউনিয়নের চেয়ারম্যান পদে বিএনপির প্রার্থী শামীম হোসেন মিয়াজী ও উপাদী দক্ষিণ ইউনিয়নে বিএনপির প্রার্থী মিজানুর রহমান অভিযোগ করেন যে প্রশাসনের ছত্রচ্ছায়ায় আওয়ামী লীগের কর্মীরা ভোটকেন্দ্রে ব্যাপক জালিয়াতি ও কারচুপি করেছেন। বেশির ভাগ ভোটকেন্দ্র থেকে বিএনপির এজেন্টদের বের করে নৌকা প্রতীকে প্রকাশ্যে সিল মারা হয়েছে। এ কারণেই বিএনপির প্রার্থীদের এমন পরাজয় হয়েছে। সুষ্ঠু নির্বাচন হলে ফলাফল অন্য রকম হতে পারত।নাম প্রকাশ না করার শর্তে বিএনপির উপজেলা সম্পাদকমণ্ডলী দুজন সদস্য বলেন, ভোটে কারচুপি ছাড়াও দলের নেতা-কর্মীদের নিষ্ক্রিয়তা ও সাংগঠনিক দুর্বলতায় দলের প্রার্থীদের এমন ভরাডুবি হয়েছে।বিএনপির উপজেলা সভাপতি এমদাদ হোসেন খান বলেন, নিরপেক্ষ নির্বাচন হলে বিএনপির প্রার্থীরা এমনভাবে ‘ধরা’ খেতেন না। চার ইউনিয়নেই দলের স্পষ্ট সাংগঠনিক দুর্বলতা ছিল।আওয়ামী লীগের উপজেলা সাংগঠনিক সম্পাদক মোফাজ্জল হোসেনের দাবি, সব ইউনিয়নেই সুষ্ঠু ভোট হয়েছে। কারচুপির অভিযোগ ভিত্তিহীন।
