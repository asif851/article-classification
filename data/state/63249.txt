
পঞ্চগড়ের জ্যেষ্ঠ বিচারিক হাকিম মো. লুৎফর রহমানের বাসা থেকে শিশু গৃহকর্মীর ঝুলন্ত লাশ উদ্ধার করা হয়েছে। আজ মঙ্গলবার সকাল সাড়ে ৯টার দিকে শোয়ার ঘর থেকে গলায় ফাঁস লাগানো অবস্থায় পুলিশ শিশুটির লাশ উদ্ধার করা হয়।
পুলিশ জানায়, পঞ্চগড়ের জ্যেষ্ঠ বিচারিক হাকিম মো. লুৎফর রহমানের বাসায় দীর্ঘদিন ধরে নীলফামারী জেলার ডিমলা উপজেলার আম্বিয়া (১২) গৃহকর্মীর কাজ করত।বিচারক লুৎফর রহমান বলেন, ‘আম্বিয়া আমার এলাকার প্রতিবেশীর মেয়ে। দুপুরে বাসায় কয়েকজন বিচারককে খাওয়ানোর কথা ছিল। এই জন্য কী কী রান্না হবে রাতে এ সব নির্দেশনা দেওয়ার পর আম্বিয়াসহ বাসার সবাই ঘুমিয়ে পড়ে। আজ সকাল পৌনে ৯টার দিকে আম্বিয়াকে ডাকাডাকি করলেও ঘরের ভেতর থেকে কোনো সাড়া-শব্দ না পেয়ে পুলিশ এবং অফিসের লোকজনকে খবর দেওয়া হয়।’মোবাইলে খবর পেয়ে অতিরিক্ত মুখ্য বিচারক তারিকুল কবির ঘটনাস্থলে পৌঁছান। তিনি বলেন, ‘আমি আসার আগেই পুলিশ আসে। আমরা দরজা খোলার চেষ্টা করি। কিন্তু দরজা ভেতর থেকে লাগানো ছিল। পরে ড্রিল মেশিন দিয়ে দরজা ভেঙে ফেলা হয়। ঘরের ভেতরে গলায় ওড়না প্যাঁচানো জানালার গ্রিলের সঙ্গে ঝুলন্ত অবস্থায় আম্বিয়ার লাশ উদ্ধার করা হয়।’পঞ্চগড় সদর থানার ভারপ্রাপ্ত কর্মকর্তা (ওসি) মমিনুল ইসলাম বলেন, ‘ঘরের দরজা ভেতর থেকে বন্ধ ছিল। আমরা দরজা ভেঙে জানালা থেকে ঝুলন্ত অবস্থায় গৃহকর্মীর মরদেহ উদ্ধার করি। ময়নাতদন্তের জন্য তা হাসপাতালের মর্গে পাঠিয়েছি। প্রাথমিকভাবে ধারণা করা হচ্ছে এটি আত্মহত্যা।’
