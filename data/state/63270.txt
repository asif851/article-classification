
সাতক্ষীরার কালীগঞ্জ উপজেলার মৌতলা ইউনিয়নের নামাজেরগড় মাঠ এলাকায় পুলিশের সঙ্গে ‘বন্দুকযুদ্ধে’ ফজলুল হক (৩০) নামের এক ব্যক্তি গুলিবিদ্ধ হয়েছেন।
আজ সোমবার ভোর সাড়ে চারটার দিকে এ ঘটনা ঘটে। পুলিশের দাবি, ফজলুল হক বনদস্যু জিয়া বাহিনীর সদস্য। তাঁর বাড়ি মৌতলা গ্রামে।
কালীগঞ্জ থানার ভারপ্রাপ্ত কর্মকর্তা (ওসি) এমদাদুল হক শেখের ভাষ্য, ডাকাতির প্রস্তুতি চলছে—এমন খবরের ভিত্তিতে পুলিশ মৌতলা গ্রামের নামাজগড় এলাকায় অভিযান চালায়। সেখানে ডাকাত দলের সদস্যরা পুলিশকে লক্ষ্য করে গুলি ছোড়ে ও বোমার বিস্ফোরণ ঘটায়। আত্মরক্ষার্থে পুলিশও পাল্টা গুলি ছোড়ে। এতে দুই পক্ষের মধ্যে ‘বন্দুকযুদ্ধ’ বেধে যায়। একপর্যায়ে ডাকাত দলের সদস্যরা পালিয়ে যাওয়ার পর ঘটনাস্থলে একজনকে গুলিবিদ্ধ অবস্থায় পড়ে থাকতে দেখা যায়। তাঁকে ফজলুল হক বলে শনাক্ত করা হয়।
ওসি দাবি করেন, গুলিবিদ্ধ ফজলুল হক সুন্দরবনের বনদস্যু জিয়া বাহিনীর সক্রিয় সদস্য। তাঁকে সাতক্ষীরা সদর হাসপাতালে ভর্তি করা হয়েছে। তাঁর বিরুদ্ধে কালীগঞ্জ ও শ্যামনগর থানায় অস্ত্র, দস্যুতার অভিযোগে চারটি মামলা রয়েছে। আলামত হিসেবে ঘটনাস্থল থেকে দুটি অবিস্ফোরিত বোমা, একটি দা ও কিছু বিস্ফোরিত বোমার টুকরো উদ্ধার করা হয়।
এ ব্যাপারে ফজলুল হকের ভাষ্য, তিনি একসময় সুন্দরবনের বনদস্যু জিয়া বাহিনীর সদস্য ছিলেন। এখন বরিশালে ইটভাটায় কাজ করেন। কয়েকদিন আগে তিনি বাড়ি এসেছেন। গতকাল বেলা ১১টার দিকে পুলিশ তাঁকে বাড়ি থেকে গ্রেপ্তার করে নিয়ে যায়। সারা দিন তাঁকে কালীগঞ্জ থানার ভেতর আটকে রাখা হয়। আজ ভোরের দিকে চোখ বেঁধে একটি গাড়িতে করে ঘটনাস্থলে নিয়ে তাঁর বাঁ হাঁটুর নিচে গুলি করে পুলিশ। তাঁর দেওয়া তথ্যমতে, সুন্দরবনে ডাকাতির অভিযোগে তাঁর বিরুদ্ধে শ্যামনগর থানায় একটি মামলা রয়েছে। ওই মামলায় বর্তমানে তিনি জামিনে রয়েছেন।
