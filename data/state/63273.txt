
৫ জানুয়ারি রাজধানীতে শান্তিপূর্ণ সমাবেশ করার অঙ্গীকার ব্যক্ত করে এর অনুমতি দেওয়ার আহ্বান জানিয়েছে বিএনপি। আজ শুক্রবার বিকেলে বিএনপির চেয়ারপারসনের গুলশান কার্যালয়ে সংবাদ সম্মেলনে এই আহ্বান জানান দলটির যুগ্ম মহাসচিব রুহুল কবির রিজভী।রিজভী বলেন, ‘আমাদের সমাবেশ হবে শান্তিপূর্ণ। শান্তির জন্য, গণতন্ত্রের জন্য আমরা অঙ্গীকারবদ্ধ।’ সমাবেশের অনুমতি দেওয়ার পাশাপাশি নিরাপত্তা ও সহযোগিতা দেওয়ার জন্যও পুলিশের প্রতি আহ্বান জানান তিনি।অনুমতি না পেলে বিএনপি কী করবে? জানতে চাইলে রিজভী বলেন, ‘আমরা কর্মসূচি করব। এটি দ্ব্যর্থহীনভাবে বলতে পারি।’রিজভী বলেন, বিএনপির সমাবেশ যে শান্তিপূর্ণ হবে তার দৃষ্টান্ত অতীত থেকেও পাওয়া যাবে। শান্তির জন্য প্রশাসন এ সমাবেশের অনুমতি দেবে বলে তিনি আশা করেন। তিনি জানান, ৫ জানুয়ারি সমাবেশ করার জন্য গণপূর্ত অধিদপ্তর ও ঢাকা মেট্রোপলিটন পুলিশের কাছে দরখাস্ত করেছে বিএনপি। গণপূর্ত অধিদপ্তর বলেছে, পুলিশ মাইক ব্যবহারের অনুমতি ও নিরাপত্তা দিলে তারা সমাবেশের জন্য মাঠ দেবে। কিন্তু পুলিশের কাছ থেকে বিএনপি এখনো কোনো অনুমতি বা আশ্বাস পায়নি। রিজভী বলেন, ‘তাদের কী মতিগতি জানি না। তারা শাসক দল কি যুদ্ধ ঘোষণা করতে চান?’
গতকাল বৃহস্পতিবার বিএনপির চেয়ারপারসন খালেদা জিয়াকে নিয়ে জাতীয় পার্টির চেয়ারম্যান এইচ এম এরশাদের বক্তব্যের নিন্দা জানান রিজভী। তিনি এরশাদকে গুজবের ‘মহানায়ক’ ও ‘অন্যতম জঘন্য রাজাকার’ আখ্যা দেন। রিজভী দাবি করেন, ১৯৭১ সালে পাকিস্তান সেনাবাহিনী থেকে যাঁরা মুক্তিযুদ্ধে যোগ দিতে গিয়ে ধরা পড়েছিলেন, তাঁদের বিচারের চেয়ারম্যান ছিলেন এরশাদ।
