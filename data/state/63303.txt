
নারায়ণগঞ্জে শিক্ষককে লাঞ্ছিত করার অভিযোগে জাতীয় পার্টির (জাপা) সাংসদ সেলিম ওসমানের পদত্যাগ ও গ্রেপ্তার দাবি করেছে সরকারের শরিক দল বাংলাদেশের ওয়ার্কার্স পার্টি। আজ শনিবার এক বিবৃতিতে দলটির সভাপতি রাশেদ খান মেনন ও সাধারণ সম্পাদক ফজলে হোসেন বাদশা এই দাবি জানান। জাপা সংসদে বিরোধী দল হলেও একই সঙ্গে তারা ওয়ার্কার্স পার্টির মতো সরকারের শরিক দলও।
বিবৃতিতে ওয়ার্কার্স পার্টির শীর্ষ দুই নেতা বলেন, দেশের সংবিধান অনুসারে সব ধর্মবিশ্বাসের চর্চার অধিকার আছে। সেই অধিকারের ওপর কারও অযাচিত হস্তক্ষেপ কোনোভাবেই গ্রহণযোগ্য নয়।
বিবৃতিতে বলা হয়, ‘কেবলমাত্র প্রধান শিক্ষকের পদ দখলের মতো নোংরা কাজের উদ্দেশ্যে নারায়ণগঞ্জের জাতীয় পার্টি দলীয় সংসদ সদস্য সেলিম ওসমান কর্তৃক পরিকল্পিতভাবে সম্মানিত শিক্ষক নিগ্রহের প্রেক্ষিতে সারা দেশে যখন প্রতিবাদ-বিক্ষোভের ঝড় উঠেছে, এমনকি সরকারের একাধিক মন্ত্রী যখন এ বিষয়ে প্রতিবাদে সোচ্চার হয়েছেন, তখন সেলিম ওসমান বিষয়টিকে ভিন্ন খাতে প্রবাহিত করার অসৎ উদ্দেশ্যে হেফাজতে ইসলামের মতো ঘৃণ্য সাম্প্রদায়িক অপশক্তিকে সাথে নিয়ে সাম্প্রদায়িক নোংরা কার্ড খেলার অপচেষ্টা চালিয়েছেন। সর্বশেষ মতবিনিময় সভার নামে টাকা দিয়ে হেফাজতে ইসলামের লোকজন ভাড়া করে এনে তিনি সেখানে আরও নোংরা তামাশা করেছেন।’
