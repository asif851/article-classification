
ঢাকায় এক সেমিনারে নিরাপত্তা বিশ্লেষকেরা বিশ্ববিদ্যালয়গুলোতে গোয়েন্দা বিষয়ে কোর্স চালু করার তাগিদ দিয়েছেন, যাতে সরকারি পর্যায়ের পাশাপাশি সাধারণ জনগণও দেশের নিরাপত্তা বিষয়ে অবদান রাখতে পারে।
গত বৃহস্পতিবার সকালে ঢাকা বিশ্ববিদ্যালয়ের নবাব নওয়াব আলী চৌধুরী সিনেট ভবন মিলনায়তনে ইন্টেলিজেন্স, ন্যাশনাল সিকিউরিটি অ্যান্ড ফরেন পলিসি: আ সাউথ এশিয়ান ন্যারেটিভ বইয়ের মোড়ক উন্মোচন অনুষ্ঠানে বিশ্লেষকেরা এ তাগিদ দেন।
ঢাকা বিশ্ববিদ্যালয়ের আন্তর্জাতিক সম্পর্ক বিভাগের সহযোগী অধ্যাপক এ এস এম আলী আশরাফ বইটি সম্পাদনা করেন। আলোচনায় অংশ নিয়ে এই বিভাগের অধ্যাপক এম শাহীদুজ্জামান বলেন, ‘বিশ্ববিদ্যালয়গুলোতে এবং সাধারণ মানুষের গোয়েন্দা বিষয়ে পড়াশোনা এখন অপরিহার্য হয়ে পড়েছে। সারা বিশ্বে তথ্যবিপ্লবের ফলে এটা আমাদের জন্য আরও প্রয়োজনীয় হয়ে পড়েছে, যাতে বিশ্লেষকেরা জাতীয় নিরাপত্তা বিষয়ে মতামত দিতে পারেন।’
বইয়ের সম্পাদক আলী আশরাফ বলেন, এ বইয়ে প্রধানত দক্ষিণ এশিয়ার পরিপ্রেক্ষিতে গোয়েন্দা এবং জাতীয় নিরাপত্তা বিষয়ে আলোকপাত করা হয়েছে।
ইংরেজি দৈনিক দ্য ডেইলি স্টার-এর স্ট্র্যাটেজিক অ্যাফেয়ার্স সম্পাদক শাহেদুল আনাম খান গোয়েন্দাবৃত্তিতে আরও ভালো সাফল্যের জন্য দেশের সব গোয়েন্দা সংস্থাকে এক ছাতার নিচে আনার পরামর্শ দেন।
বইটি বাংলাদেশ ইনস্টিটিউট অব ল অ্যান্ড ইন্টারন্যাশনাল অ্যাফেয়ার্স (বিলিয়া) এবং ঢাকা বিশ্ববিদ্যালয়ের আন্তর্জাতিক সম্পর্ক বিভাগ যৌথভাবে প্রকাশ করে। ৩৯৭ পৃষ্ঠার বইয়ে ২৩টি অধ্যায় আছে। ছয়টি দেশের ২৩ জন লেখক বাংলাদেশ এবং দক্ষিণ এশিয়া অঞ্চলের গোয়েন্দা ও নিরাপত্তার বিভিন্ন দিক নিয়ে বইটি লিখেছেন। এর দাম ৭৫০ টাকা।
বিলিয়ার অল্টারনেট প্রেসিডেন্ট ও সাবেক রাষ্ট্রদূত মোহাম্মদ জমিরের সভাপতিত্বে মোড়ক উন্মোচন অনুষ্ঠানে সাবেক পররাষ্ট্রসচিব ফারুক সোবহান, ঢাকা বিশ্ববিদ্যালয়ের সহ-উপাচার্য নাসরিন আহমাদ, ঢাকা বিশ্ববিদ্যালয়ের আন্তর্জাতিক সম্পর্ক বিভাগের চেয়ারম্যান এহসানুল হক, বিলিয়ার অনারারি ডিরেক্টর শাহদীন মালিক উপস্থিত ছিলেন।
 
