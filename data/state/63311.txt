
খেজুরকে আরবিতে তুমুর বলে। মদিনায় হাজিরা দেশে ফেরার আগে খেজুর কেনায় ব্যস্ত থাকেন।মদিনার হাইয়াল মাসনিয়া এলাকায় ‘তুমুর তাইয়াবা’ খেজুরের দোকানের কর্ণধার হামদুল্লাহ মোহাম্মদ জানালেন, ‘রমজান মাস থেকে খেজুর ওঠে, শাওয়াল মাস পর্যন্ত থাকে। এখনো কিছু খেজুরবাগানে খেজুর পাওয়া যাচ্ছে। আগামী সপ্তাহ থেকে খেজুর ফ্রিজে সংরক্ষণ করা শুরু হবে। তাই তখন কিছুটা দামও বাড়বে।মদিনায় খেজুরের বাগান মাজরায় কাজ করেন মো. আনোয়ার। তিনি জানালেন, চারটি পর্যায়ে খেজুর পাকানো হয়। আরবি ভাষায় সেগুলো বিশ্বব্যাপী কিমরি (কাঁচা), খলাল (পূর্ণাঙ্গ, ক্রাঞ্চি), রুতাব (পাকা, নরম), তুমুর (পাকা, সূর্যে শুকানো) নামে পরিচিত। গাছে ফল উৎপাদনের জন্য সচরাচর চার থেকে আট বছর পর্যন্ত অপেক্ষা করতে হয়। তবে বাণিজ্যিকভাবে ফসল উৎপাদনের উপযোগী খেজুরগাছে ফল আসতে ৭ থেকে ১০ বছর সময় লেগে যায়। পূর্ণাঙ্গ খেজুরগাছে প্রতি মৌসুমে গড়ে ৮০-১২০ কিলোগ্রাম (১৭৬-২৬৪ পাউন্ড) ফল পাওয়া যায়। সৌদিতে অনেক জাতের খেজুর হয়। কিন্তু জনপ্রিয় খেজুরের নাম হলো আজুয়া, আনবারা, সাগি, সাফাওয়ি, মুসকানি, খালাস, ওয়াসালি, বেরহি, শালাবি, ডেইরি, মাবরুম, ওয়ান্নাহ, সেফরি, সুক্কারি, খুদরি ইত্যাদি। এসব খেজুরের দাম জাত, আকার, মানভেদে কেজিপ্রতি ১০ থেকে ১৫০ রিয়াল।

