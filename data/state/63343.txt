
কুমিল্লা সিটি করপোরেশন নির্বাচনে সদ্য বিদায়ী মেয়র মনিরুল হক সাক্কুকে মনোনয়ন দিয়েছে বিএনপি। বিএনপির চেয়ারপারসনের প্রেস উইংয়ের সদস্য শায়রুল কবির খান প্রথম আলোকে এ তথ্য নিশ্চিত করেছেন। জানা গেছে, শনিবার দিবাগত রাতে গুলশানে নিজের রাজনৈতিক কার্যালয়ে সদ্য বিদায়ী মেয়র ও কুমিল্লা দক্ষিণ জেলা বিএনপির যুগ্ম সাধারণ সম্পাদক মনিরুল হককে ডাকেন বিএনপির চেয়ারপারসন খালেদা জিয়া। পরে তাঁকে মনোনয়ন দেওয়ার কথা জানান এবং কুমিল্লা সিটি করপোরেশনের সংশ্লিষ্ট বিএনপির নেতা–কর্মীসহ সবাইকে সাক্কুকে জয়ী করতে একযোগে কাজ করার নির্দেশ দেন খালেদা জিয়া। এ সময় বিএনপির মহাসচিব মির্জা ফখরুল ইসলাম আলমগীর, স্থায়ী কমিটির সদস্য খন্দকার মোশাররফ হোসেন, কুমিল্লা দক্ষিণ জেলা বিএনপির সভাপতি আমিন উর রশীদ ইয়াছিন প্রমুখ নেতা উপস্থিত ছিলেন। আগামী ৩০ মার্চ কুমিল্লা সিটি করপোরেশন নির্বাচন অনুষ্ঠিত হবে। এবারই প্রথম দলীয় প্রতীকে এ নির্বাচন হবে।
