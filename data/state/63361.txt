
ডায়রিয়া ও কলেরা ছড়িয়ে পড়ার আশঙ্কায় বাংলাদেশে আসা রোহিঙ্গাদের কলেরার টিকা দেওয়া হবে। কাল মঙ্গলবার থেকেই এ কর্মসূচি শুরু হবে। এক বছরের বেশি বয়সীদের মুখে খাওয়ার এ টিকা দেওয়া হবে। 
আজ সোমবার দুপুরে স্বাস্থ্য মন্ত্রণালয়ের আয়োজিত প্রেস ব্রিফিংয়ে কলেরার টিকা দেওয়ার এ ঘোষণা দেন স্বাস্থ্যমন্ত্রী মোহাম্মদ নাসিম। প্রেস ব্রিফিংয়ে জানানো হয়, শুধু রোহিঙ্গা নয়, ঝুঁকিপূর্ণ জনগোষ্ঠীকেও এ টিকা দেওয়া হবে। ১৬ অক্টোবর পর্যন্ত ৬ লাখ ৫০ হাজার জনকে এ টিকা দেওয়া হবে। সংবাদ সম্মেলনে বিশ্ব স্বাস্থ্য সংস্থা (ডব্লিউএইচও), ইউনিসেফ, আইসিসিডিডিআরবির প্রতিনিধিরা উপস্থিত ছিলেন। তাঁরা বলেছেন, এ টিকা সম্পূর্ণ নিরাপদ। ডব্লিউএইচওসহ বিভিন্ন দাতা সংস্থার সহযোগিতায় নয় লাখ টিকা বাংলাদেশে এসেছে। এসব ইতিমধ্যে কক্সবাজারে পৌঁছে গেছে। কলেরার টিকা দেওয়ার বিষয়ে প্রশিক্ষণ দেওয়া হয়েছে। টিকাদানকারী প্রতিটি দলের সঙ্গে রোহিঙ্গাদের দুজন প্রতিনিধি থাকবেন। প্রেস ব্রিফিংয়ে স্বাস্থ্য প্রতিমন্ত্রী জাহিদ মালেক, স্বাস্থ্যসেবা বিভাগের সচিব সিরাজুল হক খান, স্বাস্থ্যশিক্ষা ও পরিবার পরিকল্পনা বিভাগের সিরাজুল ইসলাম, স্বাস্থ্য অধিদপ্তরের মহাপরিচালক আবুল কালাম আজাদ প্রমুখ উপস্থিত ছিলেন।
