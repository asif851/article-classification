
জাসদ সভাপতি হাসানুল হক ইনুর ৮০ পয়সা ও ২০ পয়সার ধারণায় সাম্যবাদী দল (এম.এল) বিশ্বাসী নয় বলে মন্তব্য করেছেন দলটির সাধারণ সম্পাদক দিলীপ বড়ুয়া। আজ বুধবার সকালে রাজশাহীতে সাংবাদিকদের সঙ্গে মতবিনিময়ের সময় তিনি এ কথা বলেন।রাজশাহী সড়ক ও জনপথ বিভাগের বাংলোয় আয়োজিত মতবিনিময় সভায় দিলীপ বড়ুয়া বলেন, ‘আমরা মনে করি, ১৪ দল একটি অভিন্ন সত্তা। সেই সত্তা হচ্ছে ২৩ দফার ভিত্তিতে সত্তা, অসাম্প্রদায়িক গণতান্ত্রিক রাজনীতির সত্তা, জঙ্গিবাদ মৌলবাদবিরোধী সংগ্রামের সত্তা। কাজেই শেখ হাসিনার নেতৃত্বে ঐক্যটাকে অটুট রাখতে হবে।’কুষ্টিয়ার মিরপুরে ৮ নভেম্বর জাতীয় সমাজতান্ত্রিক দলের (জাসদ) জনসভায় ইনু বলেন, ‘আপনি (আ.লীগ নেতা) আশি পয়সা। আর এরশাদ, দিলীপ বড়ুয়া, মেনন আর ইনু মিললে এক টাকা হয়। আমরা যদি না থাকি, তাহলে আশি পয়সা নিয়ে রাস্তায় ফ্যা-ফ্যা করে ঘুরবেন। এক হাজার বছরেও ক্ষমতার মুখ দেখবেন না।’
১৪–দলীয় জোটে পাওয়া না–পাওয়া নিয়ে সমস্যা আছে কি না, সাংবাদিকদের এমন প্রশ্নের জবাবে দিলীপ বড়ুয়া বলেন, ‘এখানে সব দলের সব চাওয়া পূরণ হবে তার কোনো নিশ্চয়তা নেই। আমি তো মন্ত্রীও না, এমপিও না। আমার তো কিছু নেই। পাওয়ার জন্য তো আমি রাজনীতি করছি না। কাজেই না পাওয়ার বেদনা থেকে কোনো রাজনৈতিক সিদ্ধান্ত নেওয়া সঠিক হবে না। আমি মনে করি, প্রধানমন্ত্রীর অনেক সুযোগ আছে। তিনি সমন্বয় করবেন।’
আগামী নির্বাচনে ১৪ দলের অবয়ব বাড়তে পারে উল্লেখ করে দিলীপ বড়ুয়া বলেন, আগামী নির্বাচনে তাঁর দল চারটি আসন চাইবে। এ সময় জামায়াত-বিএনপির সমালোচনাও করেন এই নেতা।
মতবিনিময় সভায় আরও উপস্থিত ছিলেন সাম্যবাদী দলের পলিটব্যুরো সদস্য লুৎফর রহমান, উপদেষ্টা বীরেন সাহা, ওমর ফারুক, রাজশাহী মহানগরের আহ্বায়ক সিদ্দিকুর রহমান, সদস্যসচিব মাসুদ রানা প্রমুখ।
