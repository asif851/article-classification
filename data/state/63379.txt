
ঢাকায় হজরত শাহজালাল আন্তর্জাতিক বিমানবন্দরে নিরাপত্তাকর্মীদের ওপর ছুরি নিয়ে হামলাকারী শিহাবউদ্দিনকে আজ শনিবার আবার চার দিনের রিমান্ডে নিয়েছে পুলিশ।
মামলার তদন্ত তদারক কর্মকর্তা ঢাকা মেট্রোপলিটন পুলিশের কাউন্টার টেররিজম বিভাগের অতিরিক্ত উপকমিশনার আবদুল মান্নান এ তথ্য নিশ্চিত করেন।এর আগে শিহাবকে পাঁচ দিনের রিমান্ডে নিয়ে জিজ্ঞাসাবাদ করা হয়েছিল। তা শেষ হওয়ার পর আজ তাঁকে ঢাকার মুখ্য মহানগর হাকিমের আদালতে হাজির করে আরও ১০ দিনের রিমান্ডের আবেদন করে কাউন্টার টেররিজম বিভাগ। আদালত চার দিনের রিমান্ড মঞ্জুর করেন।তদন্তসংশ্লিষ্ট সূত্রগুলো বলছে, প্রথম দফা রিমান্ডে আসামি শিহাব যেসব তথ্য দিয়েছেন, তা যাচাই-বাছাই করা হচ্ছে। তবে কেন, কী উদ্দেশ্যে শিহাব বিমানবন্দরে হামলা করেছিলেন, সে বিষয়ে এখনো নিশ্চিত হওয়া যায়নি। কোনো জঙ্গিগোষ্ঠীর সঙ্গে তাঁর সম্পৃক্ততা আছে কি না, সে বিষয়েও জানার চেষ্টা চলছে।৬ নভেম্বর সন্ধ্যায় হজরত শাহজালাল আন্তর্জাতিক বিমানবন্দরের বহির্গমন টার্মিনালে নিরাপত্তার দায়িত্বে থাকা আনসার সদস্যদের ওপর ছুরি নিয়ে হামলা চালান শিহাব। তাঁর ছুরিকাঘাতে আনসার সদস্য সোহাগ আলী নিহত এবং আনসার ও এপিবিএনের তিন সদস্য আহত হন। একপর্যায়ে আক্রমণকারী যুবককে আহত অবস্থায় গ্রেপ্তার করা হয়।
