
পাবনার ভাঙ্গুড়া উপজেলায় বাবাকে পিটিয়ে হত্যার অভিযোগ উঠেছে দুই সন্তানের বিরুদ্ধে।
উপজেলার মণ্ডুতোষ ইউনিয়নে এই ঘটনা ঘটেছে। ঘটনার সঙ্গে জড়িত সন্দেহে নিহত ব্যক্তির ছেলে ও মেয়েকে আটক করেছে পুলিশ।
নিহত ব্যক্তির নাম তোরাব সরদার (৭০)। তাঁর আটক হওয়া দুই ছেলেমেয়ের নাম আবদুস সাত্তার (২৪) ও সাবিনা ইয়াসমিন (২০)। আজ শনিবার সকালে তাঁদের আটক করা হয়।
পুলিশ বলছে, গতকাল শুক্রবার রাতে গুরুতর আহত অবস্থায় রাজশাহী মেডিকেল কলেজ হাসপাতালে নেওয়ার পথে তোরাব সরদারের মৃত্যু হয়। পিটুনিতে তাঁর মৃত্যু হয়েছে বলে প্রাথমিক আলামতে মনে হচ্ছে। এই ঘটনায় তাঁর ছেলেমেয়েকে সন্দেহ করা হচ্ছে।
ভাঙ্গুড়া থানার ভারপ্রাপ্ত কর্মকর্তা (ওসি) আবদুর রব বলেন, পারিবারিক বিষয় ও জমিজমা নিয়ে বিরোধের জেরে এই ঘটনা ঘটেছে বলে প্রাথমিকভাবে জানা গেছে। প্রতিবেশীদের অভিযোগের ভিত্তিতে নিহত ব্যক্তির দুই সন্তানকে আটক করে জিজ্ঞাসাবাদ করা হচ্ছে।
