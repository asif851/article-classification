
বঙ্গবন্ধু শেখ মুজিবুর রহমানকে এবার ‘পাকবন্ধু’ ও ‘জাতির হত্যাকারী’ বলে উল্লেখ করলেন বিএনপির সিনিয়র ভাইস চেয়ারম্যান তারেক রহমান। এর আগে বিভিন্ন সময়ে বক্তৃতায় বঙ্গবন্ধুকে ‘অবৈধ প্রধানমন্ত্রী’ বলেছিলেন তিনি। লন্ডনের ইয়র্ক হলে বাংলাদেশ সময় সোমবার দিবাগত রাত তিনটায় যুক্তরাজ্য বিএনপি আয়োজিত অনুষ্ঠানে কয়েকটি মামলার পলাতক আসামি তারেক রহমান এসব কথা বলেন। যুক্তরাষ্ট্রের শিকাগোতে জিয়াউর রহমান সড়কের নামফলক হস্তান্তর উপলক্ষে অনুষ্ঠানটি আয়োজন করা হয়। বিএনপির চেয়ারপারসন খালেদা জিয়ার বড় ছেলে তারেক রহমান বলেন, আওয়ামী লীগ ঐতিহাসিকভাবেই বাংলাদেশবিরোধী। দলটির নেতা শেখ মুজিবুর রহমান স্বাধীন বাংলাদেশ চাননি, অবিভক্ত পাকিস্তানের প্রধানমন্ত্রী হতে চেয়েছিলেন।বঙ্গবন্ধুকে ‘পাকবন্ধু’ আখ্যায়িত করে তারেক রহমান বলেন, শেখ মুজিবের যুদ্ধ-প্রস্তুতি না থাকায় যুদ্ধে অনেক মানুষ প্রাণ হারিয়েছিলেন। তিনি ইতিহাসে ‘জাতির হত্যাকারী’ হিসেবেই চিহ্নিত থাকবেন। তারেক আরও বলেন, আওয়ামী লীগের বিষয়ে কেউ সত্য কথা বললেই তাকে বিষোদগারের মুখোমুখি হতে হচ্ছে। তাঁর অভিযোগ, প্রকৃত তথ্য তুলে ধরায় মুক্তিযুদ্ধের ছয়জন সেক্টর কমান্ডারকে আওয়ামী লীগ রাজাকার বানিয়েছে।তথ্যমন্ত্রী হাসানুল হক ইনুর দিকে ইঙ্গিত করে তারেক রহমান বলেন, ‘বিএনপির জনসম্পৃক্ততা ও সফলতার দৌড়ে কুলিয়ে উঠতে না পেরে শেখ হাসিনা এবার ভাড়া করা ষড়যন্ত্রকারীদের সঙ্গে গাঁট বেঁধেছেন। ইনুকে রিমান্ডে নিলে শেখ মুজিব ও খালেদ মোশাররফের হত্যায় তাঁর জড়িত থাকার বিষয়টি বেরিয়ে আসবে।’
তারেক রহমান আরও বলেন, মতিয়া চৌধুরী ও রাশেদ খান মেনন আওয়ামী লীগের নেতা শেখ মুজিবের চামড়া দিয়ে ডুগডুগি বাজাতে চেয়েছিলেন। আর শেখ হাসিনা তাঁদের মন্ত্রী বানিয়েছেন। যে যত খারাপ কথা বলেন, শেখ হাসিনা তাঁদেরই বেশি পছন্দ করেন।তারেক অভিযোগ করেন, ক্ষমতা স্থায়ী করতে শেখ হাসিনা বাংলাদেশকে জঙ্গি রাষ্ট্র হিসেবে দেখানোর চক্রান্ত করছেন। তিনি জুজুর ভয় দেখাচ্ছেন। আন্তর্জাতিক বিশ্বকে বাংলাদেশে জঙ্গি আছে বলে প্রমাণ করার চেষ্টা করছেন। শেখ হাসিনার পতনের মাধ্যমে দেশকে জঙ্গিমুক্ত করা হবে বলে মন্তব্য করেন তারেক। সরকার পতন ও নির্দলীয় সরকারের অধীনে নির্বাচনের দাবিতে চলমান আন্দোলন নিয়ে আওয়ামী লীগ নেতাদের মন্তব্যেরও জবাব দেন তারেক। তিনি বলেন, বিএনপি নিজেদের কৌশলে আন্দোলন করছে। আওয়ামী লীগের অন্যায়-অত্যাচারের বিরুদ্ধে কর্মসূচি পালন করছে। এ আন্দোলন নাকি আওয়ামী লীগ টের পাচ্ছে না। সময়মতো আন্দোলনের কঠোরতা বাড়বে। আর আন্দোলন যখন টের পাবে তখন আওয়ামী লীগ পালানোর পথ পাবে না।যুক্তরাজ্য বিএনপির সভাপতি শায়েস্তা চৌধুরী কুদ্দুসের সভাপতিত্বে অনুষ্ঠানে বক্তব্য দেন বিএনপির চেয়ারপারসনের উপদেষ্টা জয়নুল আবেদীন ও আহমেদ আজম খান, বিএনপির স্বনির্ভরবিষয়ক সম্পাদক রুহুল কুদ্দুস তালুকদার, আন্তর্জাতিক সম্পাদক মাহিদুর রহমান, যুক্তরাজ্য বিএনপির সাধারণ সম্পাদক কয়সর এম আহমদ, যুক্তরাষ্ট্রের ইলিনয় রাজ্যের জেসি হোয়াইটের উপদেষ্টা কাউন্সিলের সদস্য শাহ মোজাম্মেল প্রমুখ।
