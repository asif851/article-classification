
খুলনা নগরে গণপরিবহনসংকট নিরসনে পাঁচটি দ্বিতল বাস নামানোর উদ্যোগ নিয়েছে খুলনা জেলা প্রশাসন। আগামীকাল শুক্রবার বেলা ১১টার দিকে আনুষ্ঠানিকভাবে যাত্রা শুরু করবে বাসগুলো।
প্রাথমিকভাবে বাসগুলো নগরের রূপসা ট্রাফিক মোড় থেকে পিটিআই, রয়েল মোড়, ফেরিঘাট, পাওয়ার হাউস মোড়, জোড়াগেট, দৌলতপুর, ফুলবাড়ি গেট হয়ে ফুলতলা পর্যন্ত চলাচল করবে।
জেলা প্রশাসন সূত্রে জানা গেছে, ইজিবাইকসমস্যা সমাধানে প্রথম পর্যায়ে নগরে ইজিবাইকের সংখ্যা পাঁচ হাজারে নামিয়ে আনার সিদ্ধান্ত হয়েছে। এ অবস্থায় গণপরিবহনের সংকট যাতে না হয়, সে জন্য বিআরটিসিকে চিঠি লেখা হয়। বিআরটিসির পক্ষ থেকে পাঁচটি দ্বিতল বাস দেওয়া হয়েছে। বাসগুলো ২০ থেকে ২৫ মিনিট পরপর নির্দিষ্ট গন্তব্যে ছেড়ে যাবে।
খুলনার জেলা প্রশাসক মো. নাজমুল আহসান আজ বৃহস্পতিবার দুপুরে প্রথম আলোকে বলেন, বাসগুলোতে যাত্রীসংখ্যা সন্তোষজনক হলে অন্য রুটেও এই বাস চালুর চেষ্টা করা হবে। এ জন্য বিআরটিসি আরও পাঁচটি বাস দেওয়ার প্রতিশ্রুতি দিয়েছে।
ইজিবাইকের সংখ্যা পাঁচ হাজার করার সিদ্ধান্ত কতখানি বাস্তবায়িত হয়েছে—এমন প্রশ্নের জবাবে জেলা প্রশাসক বলেন, দীর্ঘদিনের সমস্যা কাটাতে খুলনা সিটি করপোরেশন, জেলা প্রশাসন ও স্থানীয় জনপ্রতিনিধিরা কাজ করছেন। এখন বিকল্প গণপরিবহন নামানোয় ইজিবাইকের প্রয়োজনীয়তা অনেকটা কমবে। তাদের বিরুদ্ধে আরও কঠোর ব্যবস্থা নেওয়া সম্ভব হবে।
গত ১১ মে খুলনা নগরে যানজট নিরসন ও সড়ক দুর্ঘটনা কমাতে ইজিবাইকের সংখ্যা পাঁচ হাজার করা এবং নগরের দুটি সড়কে ইজিবাইক চলতে না দেওয়ার সিদ্ধান্ত হয়। পাশাপাশি নগরে হঠাৎ যানবাহন কমে যাওয়ায় যাতে ভোগান্তির সৃষ্টি না হয়, সে জন্য বিআরটিসির গাড়ি চলাচল এবং নগর পরিবহন বাড়ানোর সিদ্ধান্ত হয়।
