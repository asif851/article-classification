
মহান বিজয় দিবসে শহীদদের শ্রদ্ধা জানাতে গতকাল শনিবার লক্ষ্মীপুরের রায়পুর উপজেলার ছাত্রলীগ নেতা-কর্মীরা বিজয়স্তম্ভে ওঠেন জুতা পায়ে দিয়ে। উপজেলা পরিষদ চত্বরে অবস্থিত মুক্তিযুদ্ধের বিজয়স্তম্ভে সকাল আটটার দিকে এ ঘটনা ঘটে।
উপজেলা পরিষদ প্রাঙ্গণে বিজয়স্তম্ভে সকাল সাতটার দিকে প্রশাসন ও মুক্তিযোদ্ধা সংসদ ফুল দিয়ে শহীদদের প্রতি শ্রদ্ধা জানান। এরপরই শ্রদ্ধা জানানোর জন্য রাজনৈতিক দলসহ সর্বস্তরের মানুষের জন্য উন্মুক্ত করে দেওয়া হয়।
বিজয়স্তম্ভে ফুল দিতে আসা লোকজন ও উপস্থিত পুলিশ সদস্যদের সঙ্গে কথা বলা জানা গেছে, তিন শতাধিক ছাত্রলীগ নেতা-কর্মী বিজয়স্তম্ভে শ্রদ্ধা জানাতে আসেন। এ সময় ছাত্রলীগের সভাপতি পাপেল মাহমুদসহ নেতা-কর্মীরা জুতা পায়ে দিয়ে বিজয়স্তম্ভে ওঠেন। এ ঘটনায় শহীদ মিনারে ফুল দিতে আসা অনেকেই ক্ষোভ ক্ষুব্ধ হন।
উপজেলা ছাত্রলীগের সাবেক সভাপতি মারুফ বিন জাকারিয়া বলেন, ‘বিজয়স্তম্ভে জুতা পায়ে দিয়ে একাত্তরের শহীদদের প্রতি শ্রদ্ধা না অপমান করছেন বিষয়টি বুঝতে পারছি না। দায়িত্বশীল ব্যক্তি ও সংগঠনের নেতাদের এটা করা ঠিক হয়নি।’
উপজেলা ছাত্রলীগের সভাপতি পাপেল মাহমুদ বলেন, ‘নেতা-কর্মীদের ধাক্কার কারণে জুতা খুলতে পারিনি। পরে ফুল দেওয়ার সময় আমরা জুতা খুলে বিজয়স্তম্ভে শ্রদ্ধা জানিয়েছি।’
উপজেলা মুক্তিযোদ্ধা কমান্ডার নিজাম উদ্দিন পাঠান বলেন, ‘এটি আমাদের দেশ ও জাতির জন্য একটি লজ্জার ব্যাপার। যাঁরা রক্তের বিনিময়ে আমাদের স্বাধীনতা এনে দিয়েছেন, তাঁদের শ্রদ্ধা জানানো হলো জুতা পায়ে দিয়ে। ঘটনাটি খুবই দুঃখজনক।’
