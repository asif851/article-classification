
আট বছরের শিশুটি ট্রাক্টরের পেছনে বসে খেলছিল। ট্রাক্টরচালক কানে হেডফোন লাগিয়ে গান শুনছিলেন। সে অবস্থাতেই ট্রাক্টরটি চালু করলেন এবং ব্যাক গিয়ারে তা ঘোরানো শুরু করেন। অন্য শিশুরা চিৎকার করে সতর্ক করার চেষ্টা করলেও হেডফোনে গান শুনতে মনোযোগী চালক তা শুনতে পাননি। ট্রাক্টরচাপায় ঘটনাস্থলেই প্রাণ হারায় শিশুটি। আজ রোববার বিকেল সাড়ে পাঁচটার দিকে কিশোরগঞ্জের করিমগঞ্জ উপজেলায় এ ঘটনা ঘটে।
নিহত শিশুটির নাম হোসাইন হোসেন (৮)। সে উপজেলার রৌহা গ্রামের কাইয়ুম মিয়ার ছেলে। স্থানীয় প্রাথমিক বিদ্যালয়ে দ্বিতীয় শ্রেণিতে পড়ত হোসাইন।ট্রাক্টরচালকের নাম জনি মিয়া (২৮)। তিনি একই গ্রামের মুসলিম মিয়ার ছেলে।
ঘটনার সত্যতা নিশ্চিত করেছেন করিমগঞ্জ থানার এসআই মাসুদ আনোয়ার। সাংবাদিকদের তিনি বলেন, ট্রাক্টরটি আটক করা হলেও চালক পলাতক রয়েছেন। চালককে গ্রেপ্তার চেষ্টা চলছে। এসআই বলেন, হোসাইন অন্য শিশুদের সঙ্গে স্থানীয় প্রাথমিক বিদ্যালয়ের মাঠে খেলা করছিল। ওই সময় চালক জনি মিয়া কানে হেডফোন লাগিয়ে গান শুনতে শুনতে তাঁর মাহেন্দ্র ট্রাক্টরটি ব্যাক গিয়ারে ঘোরাচ্ছিলেন। শিশু হোসাইন ট্রাক্টরের পেছনেই খেলা করছিল। অন্য শিশুরা চিৎকার করলেও কানে হেডফোন থাকায় জনি তা শুনতে না পেয়ে শিশুটিকে চাপা দেন। ঘটনাস্থলেই শিশুটির মৃত্যু হয়।
