
রাজধানীর নিউমার্কেট থেকে সায়েন্স ল্যাব এবং সেখান থেকে নীলক্ষেত পর্যন্ত রাস্তার দুই পাশের ফুটপাত দখলমুক্ত করতে সকাল থেকে অভিযান শুরু করেছে ঢাকা দক্ষিণ সিটি করপোরেশন (ডিএসসিসি)। আজ বুধবার বেলা ১১টা থেকে এখনো এই অভিযান চলছে। ডিএসসিসি জানিয়েছে, আগামী এক সপ্তাহ ধরে অভিযান চলবে।
সরেজমিনে গিয়ে দেখা গেছে, বুলডোজার দিয়ে পুলিশ ফুটপাত ঘেঁষে গড়া ওঠা স্থায়ী দোকানগুলো গুঁড়িয়ে দিচ্ছে। আর অস্থায়ী দোকানগুলো নির্মাণের নানা সামগ্রী ট্রাকে করে নিয়ে যাওয়া হচ্ছে। দুজন নির্বাহী ম্যাজিস্ট্রেট খান মো. নাজমুস শোয়েব ও মামুনুর রশীদের নেতৃত্বে ডিএসসিসির ৫০ জন কর্মকর্তা-কর্মচারী এবং বিপুলসংখ্যক পুলিশ অভিযানে অংশ নেয়। অভিযান চলকালে খান মো. নাজমুস শোয়েব প্রথম আলোকে বলেন, ফুটপাতে সাধারণ মানুষ চলাচল করবে। সেখানে কোনো স্থাপনা থাকতে পারে না। এ কারণে এই অভিযান শুরু হয়েছে। আগামী কয়েক দিন এই অভিযান চলবে।
এর আগেও দেখা গেছে, দখলমুক্ত করার পর সেটি আবার দখল হয়ে গেছে। এবারও কী তা-ই হবে, তা জানতে চাইলে নাজমুস শোয়েব বলেন, অভিযান সফল করতে এবং ফুটপাত দখলমুক্ত রাখতে সবার সহযোগিতা প্রয়োজন।
