
বিজয়ের মাস ডিসেম্বরে চট্টগ্রামের রাউজান উপজেলার বিভিন্ন স্কুল, কলেজ, মাদ্রাসা, ইউনিয়ন পরিষদ ও সরকারি প্রতিষ্ঠানে সঠিক পরিমাপের ৪০০ জাতীয় পতাকা সরবরাহ করা হবে।
উপজেলা প্রশাসনের উদ্যোগে ও সেন্ট্রাল বয়েজ অব রাউজান নামের একটি সংগঠনের সহযোগিতায় এ উদ্যোগ নেওয়া হয়েছে। এ উপলক্ষে আজ বৃহস্পতিবার উপজেলা নির্বাহী কর্মকর্তার (ইউএনও) কার্যালয়ে আয়োজিত এক সভায় এ তথ্য জানানো হয়েছে।
সভায় সেন্ট্রাল বয়েজ অব রাউজানের সভাপতি সাইদুল ইসলাম বলেন, ১৮০টি সরকারি প্রাথমিক বিদ্যালয়, ৬৯টি উচ্চবিদ্যালয়, ১৪টি ইউনিয়ন পরিষদ, ২৪টি সরকারি প্রতিষ্ঠানসহ গুরুত্বপূর্ণ স্থাপনাগুলোর জন্য ৪০০ পতাকা তৈরি করা হয়েছে। প্রতিটি পতাকা বানাতে খরচ হয়েছে ৭০০ টাকা। বিজয় দিবসের আগে একটি অনুষ্ঠানের মাধ্যমে পতাকাগুলো বিতরণ করা হবে।
রাউজান উপজেলার ইউএনও শামীম হোসেন প্রথম আলোকে বলেন, জাতীয় পতাকার সঠিক পরিমাপ সম্পর্কে অনেকে হয়তো জানেন না। সরকারি নিয়ম অনুযায়ী সব প্রতিষ্ঠানে এর ব্যবহার নিশ্চিত করার জন্যই সঠিক মাপের ৪০০টি জাতীয় পতাকা সরবরাহ করা হবে।
বাংলাদেশের পতাকা আয়তাকার। এর দৈর্ঘ্য ও প্রস্থের অনুপাত ১০:৬ এবং মাঝের লাল বর্ণের বৃত্তটির ব্যাসার্ধ দৈর্ঘ্যের পাঁচ ভাগের এক ভাগ, পতাকার দৈর্ঘ্যের ২০ ভাগের বাঁ দিকের নয় ভাগের শেষ বিন্দুর ওপর অঙ্কিত লম্ব এবং প্রস্থের দিকে মাঝখান বরাবর অঙ্কিত সরলরেখার ছেদ বিন্দু হলো বৃত্তের কেন্দ্র।
পতাকার দৈর্ঘ্য ১০ ফুট হলে প্রস্থ হবে ৬ ফুট, লাল বৃত্তের ব্যাসার্ধ হবে ২ ফুট, পতাকার দৈর্ঘ্যের সাড়ে ৪ ফুট ওপরে প্রস্থের মাঝ বরাবর অঙ্কিত আনুপাতিক রেখার ছেদ বিন্দু হবে লাল বৃত্তের কেন্দ্রবিন্দু।
