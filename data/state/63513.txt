
কক্সবাজারের চকরিয়া উপজেলার ডুলাহাজারা কলেজের শিক্ষার্থীদের ওপর গতকাল সোমবার হামলা চালিয়েছেন পরিবহনশ্রমিকেরা। এর আগে শিক্ষার্থীরা একটি বাসের চালক ও তাঁর সহকারীকে মারধর করে। এ ঘটনার পর কলেজের ছাত্রাবাস ছেড়ে গেছে শিক্ষার্থীরা।
কলেজের শিক্ষার্থীরা জানান, দ্বাদশ শ্রেণির তিন ছাত্র কলেজে যাওয়ার জন্য গতকাল বেলা একটার দিকে পৌরসভার সোসাইটি স্টেশন থেকে একটি বাসে উঠছিল। এ সময় বাসচালকের সহকারী ছাত্রদের ধাক্কা দেন। এতে ওই তিন ছাত্র ছিটকে পড়ে আহত হয়।পরে ডুলাহাজারা কলেজের ফটকের সামনে ওই বাসটি আটকে চালক ও তাঁর সহকারীকে মারধর করে শিক্ষার্থীরা। এ ঘটনার পর পরিবহনশ্রমিকেরা কলেজের ক্যাম্পাসে ঢুকে কয়েকজন ছাত্রকে মারধর করেন। এতে পাঁচ শিক্ষার্থী আহত হন। এর পর ৩৪ শিক্ষার্থী ছাত্রাবাস ত্যাগ করে।
দ্বাদশ শ্রেণির ছাত্র নাঈম উদ্দিন বলে, ‘শ্রমিকেরা যেখানে ছাত্রাবাসে ঢুকে ছাত্রদের মারধর করেছে, সেখানে আমাদের কোনো নিরাপত্তা নেই। তাই আমরা ছাত্রাবাস ছেড়ে চলে এসেছি।’
কলেজের অধ্যক্ষ ফরিদ উদ্দিন চৌধুরী বলেন, ইতিমধ্যে দুটি মুঠোফোন উদ্ধার করা হয়েছে। শ্রমিক ও ছাত্রদের মধ্যে সংঘটিত ঘটনার সুরাহার চেষ্টা চলছে।
