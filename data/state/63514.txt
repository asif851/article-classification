
নীলফামারীর চিলাহাটি-ঢাকা রুটের একমাত্র বিলাসবহুল ট্রেন নীলসাগর এক্সপ্রেসে অতিরিক্ত পাঁচটি কোচ সংযোজন হচ্ছে আগামীকাল বৃহস্পতিবার। ওই ট্রেনটি এখন থেকে সাতটির স্থলে ১২টি কোচ নিয়ে ওই রুটে চলাচল করবে।পশ্চিমাঞ্চল রেলওয়ে সূত্র জানায়, রংপুর বিভাগের আটটি জেলাসহ পাশের জয়পুরহাট, বগুড়া, নওগাঁ ও নাটোরের ট্রেনযাত্রীরা নীলসাগর এক্সপ্রেস ব্যবহার করেন। ট্রেনটিতে অধিক যাত্রী পরিবহনের স্বার্থে অতিরিক্ত কোচ সংযোজনে ওই এলাকার যাত্রীদের দীর্ঘদিনের দাবি ছিল। সেই দাবি বাস্তবায়িত হচ্ছে। আজ বুধবার রাত ১০টায় সংযোজনের পর ১২টি কোচ নিয়ে সাজানো নীলসাগর এক্সপ্রেস চিলাহাটি থেকে ছেড়ে এসে সৈয়দপুর হয়ে ঢাকা যাবে। রেলওয়ের ট্রাফিক কন্ট্রোল বিভাগ সূত্র জানায়, নীলসাগর ট্রেনে বর্তমানে আসনসংখ্যা হবে ৯১৫টি। এর আগে ওই ট্রেনে আসন ছিল ৪৬৭।
সূত্রমতে, আসন বৃদ্ধি পাওয়ায় উত্তরাঞ্চলের ঈদের ঘরমুখী রেলযাত্রীরা অধিকতর সেবা পাবেন। পাকশী রেলওয়ে বিভাগের বিভাগীয় পরিবহন কর্মকর্তা শওকত জামিল মহসী জানান, রেলওয়ের সেবাকে আরও গতিশীল করতে ট্রেনে ট্রেনে কোচ বৃদ্ধির উদ্যোগ নেওয়া হয়েছে। সে অনুযায়ী নীলসাগর ট্রেনে পাঁচটি কোচ যুক্ত হলো। এতে জ্বালানি ব্যয় সাশ্রয় হয়ে রেলের আয় বাড়বে। কেননা একই জ্বালানি খরচে অতিরিক্ত যাত্রী পরিবহন করবে ট্রেনগুলো।
সৈয়দপুর রেলওয়ে স্টেশনমাস্টার আবুল কাশেম জানান, নীলসাগর ট্রেনে মূলত সৈয়দপুর থেকে বেশি যাত্রী যাতায়াত করেন। ট্রেনটিতে শীতাতপনিয়ন্ত্রিত বাথ আসন থাকছে ১১টি, শীতাতপ চেয়ার (স্নিগ্ধা) আগে ২০টি আসন ছিল, বর্তমানে পাঁচটি বাড়িয়ে ২৫টি করা হয়েছে। শোভন চেয়ার ছিল ৯২টি, সেখানে আরও বাড়ানো হয়েছে ৯২টি। এ ছাড়া গুরুত্বপূর্ণ রেলওয়ে জংশন পার্বতীপুরের জন্য আসন নির্ধারিত হয়েছে ৬টি শয়ন বাথ, ২০টি শীতাতপনিয়ন্ত্রিত চেয়ার আসন ও ৭২টির ক্ষেত্রে আরও যুক্ত হচ্ছে ৯২ আসনের অতিরিক্ত একটি শোভন কোচ।
এখন থেকে চিলাহাটি-ঢাকা ক্যান্টনমেন্টগামী নীলসাগর ট্রেনটি ১২টি কোচ নিয়ে নিয়মিত চলাচল করবে। ভবিষ্যতে এ ট্রেনটিকে ডবল র‌্যাক করে এ রুটে দুটি ট্রেন চালানোর চিন্তাভাবনা করছে রেলওয়ে কর্তৃপক্ষ।
