
স্থগিতাদেশ প্রত্যাহার করে সিবিএ নির্বাচনের দাবিতে আজ রোববার বিক্ষোভ সমাবেশ করেছেন যমুনা সার কারখানার শ্রমিকেরা। আর শ্রমিক অসন্তোষ এড়াতে কারখানায় অতিরিক্ত পুলিশ মোতায়েন করা হয়েছে।
জামালপুরের সরিষাবাড়ীতে অবস্থিত যমুনা সার কারখানা কর্তৃপক্ষ, শ্রমিক ও পুলিশ সূত্রে জানা গেছে, শ্রমিক কর্মচারী ইউনিয়নের (সিবিএ) নির্বাচনের দাবিতে শ্রমিকেরা সকাল সাড়ে নয়টা থেকে বেলা সাড়ে ১১টা পর্যন্ত বিক্ষোভ সমাবেশ করেছেন। প্রশাসনিক ভবনের সামনে এই সমাবেশে বক্তব্য রাখেন কারখানার শ্রমিক লীগের সাধারণ সম্পাদক মুসলেম উদ্দিনসহ অন্য শ্রমিক নেতারা। একই দাবিতে গত পাঁচ দিন ধরে কারখানার ভেতর ও আবাসিক এলাকায় চলা বিক্ষোভ ঘিরে শ্রমিক অসন্তোষ দেখা দিয়েছে।
সিবিএ নির্বাচনে সাধারণ সম্পাদক পদে প্রার্থী হতে ইচ্ছুক শাহজাহান বলেন, ‘প্রশাসন নির্বাচনের ব্যবস্থা না নিলে আন্দোলনের মাধ্যমে কারখানা অচল করে দেওয়া হবে।’
কারখানার ব্যবস্থাপনা পরিচালক মোস্তাফিজুর রহমান শ্রমিকদের বিক্ষোভের বিষয়টি নিশ্চিত করে বলেন, ‘শিগগিরই নির্বাচন দেওয়া হবে।’
সরিষাবাড়ী থানার ভারপ্রাপ্ত কর্মকর্তা (ওসি) মো. বিল্লাল উদ্দিন বলেন, সহিংসতা এড়াতে কারখানা এলাকায় পাঁচ দিন ধরে অতিরিক্ত পুলিশ মোতায়েন রয়েছে।
