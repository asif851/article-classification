
খালেদা জিয়াকে মিথ্যা মামলায় সাজা দিয়ে জেলে পাঠানো হলে দেশে কোনো নির্বাচন হবে না—বিএনপির মহাসচিবের এমন মন্তব্যের পরিপ্রেক্ষিতে তরীকত ফেডারেশনের চেয়ারম্যান সৈয়দ নজিবুল বশর মাইজভান্ডারী বলেন, নির্বাচন হবে এবং খালেদা জিয়া গ্রেপ্তার হবেন। প্রয়োজনে তাঁকে জেলে নেওয়া হবে না, গৃহবন্দী করে রাখা হবে। যদি আদালতের বিচারে তিনি দোষী হন, তাঁর সাজা হয়, সরকার আদালতের আদেশ মানতে বাধ্য হবে।গতকাল বৃহস্পতিবার সকালে চট্টগ্রামের ফটিকছড়ির নাজিরহাট পৌরসভায় একটি সেতু পরিদর্শন শেষে পথসভায় এসব কথা বলেন তরীকতের চেয়ারম্যান। তিনি আরও বলেন, প্রধান নির্বাচন কমিশনার (সিইসি) কে এম নুরুল হুদা এবং আরও দুই কমিশনার তরীকত ফেডারেশনের প্রস্তাব করা নামের তালিকা থেকে নেওয়া হয়েছে।বাংলাদেশ উন্নয়নশীল দেশের রোল মডেল এবং শেখ হাসিনা এখন বিশ্বনেত্রী উল্লেখ করে নজিবুল বশর বলেন, শেখ হাসিনা বেঁচে থাকতে বাংলার মাটিতে কোনো রাজাকার থাকতে পারবে না। এ দেশকে রাজাকারমুক্ত করা হবে। প্রথমে ফটিকছড়িকে রাজাকারমুক্ত করতে হবে। তিনি প্রশাসনকে নির্দেশ দিয়েছেন ফটিকছড়িতে যাঁরা জামায়াত-শিবির করেন, তাঁদের তালিকা করতে। তাঁদের বিরুদ্ধে ব্যবস্থা নেওয়া হবে।উপজেলা প্রকৌশলী ম বিল্লাল হোসেনের সভাপতিত্বে পথসভায় বক্তব্য দেন ফটিকছড়ি উপজেলা পরিষদের চেয়ারম্যান এম তৌহিদুল আলম, উপজেলা নির্বাহী কর্মকর্তা দীপক কুমার রায়, জেলা আওয়ামী লীগ নেতা এইচ এম আবু তৈয়ব, সুয়াবিল ইউনিয়ন পরিষদের (ইউপি) চেয়ারম্যান আবু তালেব চৌধুরী, মুক্তিযোদ্ধা ইসমাইল হোসেন, তরীকত ফেডারেশন উপজেলা শাখার সভাপতি বেলাল উদ্দিন শাহ, পৌর আওয়ামী লীগ নেতা মোরশেদুল আমিন, আলী আকবর প্রমুখ।
