
গণফোরামের সভাপতি ড. কামাল হোসেন বলেছেন, অন্যায়ের প্রতিবাদ করতে বাঙালি ভয় পায় না। যারা মনে করে জনগণের রায় না নিয়ে ক্ষমতায় চিরস্থায়ী হওয়া যাবে, তারা আহাম্মকের স্বর্গে বাস করে।আজ শনিবার রাজধানীর ইন্সটিটিউশন অব ডিপ্লোমা ইঞ্জিনিয়ার্স মিলনায়তনে ‘কমান্ডার আবদুর রউফ’ স্মরণে নাগরিক শোকসভায় সভাপতির বক্তব্যে কামাল এসব কথা বলেন।কামাল হোসেন বলেন, ‘সমাজ পচে যায়নি। চলমান রাজনীতিতে কিছু রোগ ঢুকেছে। তারা মনে করে চাঁদাবাজি, টেন্ডারবাজি, অস্ত্র দিয়ে ক্ষমতায় টিকে থাকা যায়। রাজনীতি যেটা নীতিভিত্তিক হবে সেটাকে মানুষ মূল্যায়ন করবে। অসুস্থ রাজনীতি, মানে সুবিধাবাদী রাজনীতি যারা করে; যারা সংবিধান বাদ দিয়ে নীতিবাদ দিয়ে রাজনীতি করে তাদের নাম মানুষের তালিকা থেকে বাদ পড়বে।’জাতীয় সমাজতান্ত্রিক দল (জেএসডি) সভাপতি আ স ম আবদুর রব বলেন, সরকার বলছে-২০২১ সালের মধ্যে মধ্য আয়ের দেশ গড়বে। কিন্তু ক্রসফায়ার, খুন-গুম থাকলে এটা সম্ভব না। যেকোনো ‘মেগা প্রজেক্ট’ বাস্তবায়নে রাজনৈতিক স্থিতিশীলতা প্রয়োজন। বর্তমানে সেটা নেই।
বাংলাদেশের কমিউনিস্ট পার্টির (সিপিবি) সভাপতি মুজাহিদুল ইসলাম সেলিম বলেন, সিটি নির্বাচনে শুধু আওয়ামী লীগ-বিএনপির জন্য নয়, সব দলের জন্য সমান সুযোগ নিশ্চিত করতে হবে।নগরিক শোকসভায় আরও বক্তব্য দেন বাংলাদেশের সমাজতান্ত্রিক দলের (বাসদ) সাধারণ সম্পাদক খালেকুজ্জামান, গণফোরা​​মের  সাধারণ সম্পাদক মোস্তফা মহসিন, বিকল্পধারা মহাসচিব আবদুল মান্নান, ফরোয়ার্ড পার্টির আহ্বায়ক মোস্তফা আমীন, আওয়ামী লীগের সাবেক নেতা সুলতান মোহাম্মদ মনসুর প্রমুখ।
