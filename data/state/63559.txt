
কেউ ইঞ্জিনচালিত ট্রলার, নৌকা বা কার্গোতে দাঁড়িয়ে। কেউ কেউ আবার উঁচু ভবনের ছাদে ও গাছে চড়ে বসেছেন। আজ রোববার বিকেলে ভৈরব নদের পাড়ের দৃশ্য ছিল এটি। নৌকাবাইচ প্রতিযোগিতা ভালোভাবে দেখার জন্যই তাদের এত কিছু।
বাগেরহাটের ভৈরব নদের মুনিগঞ্জ সেতুর নিচ থেকে আজ বিকেলে এই প্রতিযোগিতা শুরু হয়। শেষ হয় পৌর পার্ক এলাকায় গিয়ে। প্রতিযোগিতা শুরুর কয়েক ঘণ্টা আগে থেকেই নদের দুই তীরে ভিড় জমায় সাধারণ মানুষ। তাঁরা নেচে-গেয়ে নৌকাবাইচ প্রতিযোগিতা উপভোগ করেন।বাগেরহাট পৌরসভার মেয়র খান হাবিবুর রহমানের উদ্যোগে এই প্রতিযোগিতার আয়োজন করা হয়। বিভিন্ন এলাকার মোট ১৪টি নৌকা এতে অংশ নেয়। প্রতিযোগিতায় প্রথম স্থান অধিকার করে ঝিলাম তালুকদারের নৌকা। দ্বিতীয় হয় ভাই ভাই জলপরী এবং তৃতীয় হয়েছে জহিরুল ইসলাম মিঠুর নৌকা। এ ছাড়া নারীদের চালানো দুটি নৌকা আলাদা প্রতিযোগিতায় অংশ নেয়।
নৌকাবাইচ শেষে প্রতিযোগীদের হাতে পুরস্কার তুলে দেওয়া হয়। পুরস্কার বিতরণী অনুষ্ঠানের প্রধান অতিথি ছিলেন বাগেরহাট-১ আসনের সংসদ সদস্য শেখ হেলাল উদ্দিন।
