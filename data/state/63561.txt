
মাগুরার মহম্মদপুর উপজেলা সদরের জাঙ্গালিয়া গ্রামে গতকাল মঙ্গলবার দুপুরে বেসরকারি টেলিভিশন চ্যানেল-২৪-এর জ্যেষ্ঠ ভিডিও এডিটর শফিকুল ইসলাম ওরফে তুফানকে কুপিয়ে গুরুতর জখম করেছে প্রতিপক্ষের লোকজন। তাঁকে মাগুরা সদর হাসপাতালে ভর্তি করা হয়েছে।পুলিশ ও তুফানের বাবা মো. আবুল বাসার জানান, দীর্ঘদিন ধরে শফিকুলের সঙ্গে প্রতিবেশী রকিব মুসল্লির জমিজমা নিয়ে বিরোধ চলছিল। শফিকুল ইসলাম ছুটিতে গ্রামের বাড়ি ছিলেন। গত সোমবার সকালে বিরোধপূর্ণ জমিতে রকিব জোর করে পাটকাঠির গাদা করতে গেলে এ নিয়ে শফিকুলের কথা-কাটাকাটি হয়। একপর্যায়ে রকিব তাঁকে মারধর করেন। পরে তিনি মহম্মদপুর থানায় সাধারণ ডায়েরি (জিডি) করেন। জিডি করার জের ধরে গতকাল দুপুর ১২টার দিকে শফিকুলের সঙ্গে রকিব মুসল্লিদের কথা-কাটাকাটি হয়। একপর্যায়ে রকিবের লোকজন শফিকুলকে কুপিয়ে গুরুতর জখম করে।
