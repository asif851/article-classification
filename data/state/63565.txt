
নেত্রকোনার মোহনগঞ্জ পৌর শহরের কাজীহাটি এলাকায় ট্রেনের নিচে কাটা পড়ে বাদল কুমার তালুকদার (৩৮) নামের এক স্কুলশিক্ষক মারা গেছেন। আজ সোমবার সকালে এ দুর্ঘটনা ঘটে। প্রত্যক্ষদর্শী ও মোহনগঞ্জ রেলওয়ে জিআরপি পুলিশ ফাঁড়ি সূত্রে জানা গেছে, মোহনগঞ্জ থেকে ময়মনসিংহগামী ২৬১ নম্বর লোকাল ট্রেনটি মোহনগঞ্জ পৌর শহরের কাজীহাটি এলাকায় পৌঁছালে চলন্ত ট্রেনে উঠতে চেষ্টা করেন বাদল কুমার তালুকদার। এ সময় ট্রেনের নিচে পড়ে গিয়ে গুরুতর আহত হন তিনি। স্থানীয় লোকজন গুরুতর আহত অবস্থায় তাঁকে মোহনগঞ্জ উপজেলা স্বাস্থ্য কমপ্লেক্সে নিয়ে যান। প্রাথমিক চিকিৎসা শেষে নেত্রকোনা আধুনিক সদর হাসপাতালে নিয়ে গেলে কর্তব্যরত চিকিৎসা কর্মকর্তা তাঁকে মৃত ঘোষণা করেন।  বাদল কুমার তালুকদারের বাড়ি সুনামগঞ্জের ধরমপাশা উপজেলার পাইকুরাটি ইউনিয়নের চকিয়াচাপুর গ্রামে। তিনি ধরমপাশা উপজেলার গাছতলা উচ্চবিদ্যালয়ে সহকারী শিক্ষক ছিলেন। মোহনগঞ্জ রেলওয়ে স্টেশন পুলিশ ফাঁড়ির উপপরিদর্শক (এসআই) মো. আব্দুর রাজ্জাক জানান, ওই ব্যক্তি ট্রেন চলাচলের সময় ট্রেনে উঠতে গিয়ে ট্রেনের নিচে কাটা পড়েন।
