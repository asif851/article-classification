
জেলা পরিষদ নির্বাচনে পাওয়া ভোট সমান হওয়ায় গতকাল বুধবার বিভিন্ন স্থানে লটারির মাধ্যমে ফলাফল নির্ধারণ করা হয়েছে। এভাবে নীলফামারী ও সিলেটে দুজন করে এবং হবিগঞ্জ ও নেত্রকোনায় একজন করে সদস্য প্রার্থীকে জয়ী ঘোষণা করা হয়েছে।সংশ্লিষ্ট জেলা রিটার্নিং কর্মকর্তার কার্যালয় সূত্রের বরাত দিয়ে প্রথম আলোর প্রতিনিধিদের পাঠানো খবর:নীলফামারী: নির্বাচনে সাধারণ সদস্য পদে ৭ নম্বর ওয়ার্ডে মোস্তাফিজুর রহমান চৌধুরী ও মিজানুর রহমান ২২টি ভোট করে পান। ৮ নম্বর ওয়ার্ডে মাহাবুব জজ ও মন্টু চন্দ্র সরকার ১৬টি করে ভোট পান। এ অবস্থায় জেলা প্রশাসকের কার্যালয়ের সম্মেলন কক্ষে জেলা পরিষদ নির্বাচন নিয়ন্ত্রণকক্ষে লটারির মাধ্যমে ফলাফল নির্ধারণ করা হয়। এতে মোস্তাফিজুর রহমান চৌধুরী ও মাহাবুব জজ জয়ী হন।সিলেট: ২ নম্বর ওয়ার্ডে মতিউর রহমান ও গোলাম কিবরিয়া ১৭টি করে ভোট পান। ১২ নম্বর ওয়ার্ডে নজরুল হোসেন ও শামীম আহমদ তালুকদার ২৪টি করে ভোট পান। এ অবস্থায় লটারি করা হয়। এভাবে মতিউর রহমান ও নজরুল হোসেনকে জয়ী ঘোষণা করা হয়।হবিগঞ্জ: ১৩ নম্বর ওয়ার্ডে ফরিদ আহমেদ তালুকদার ও মামুনুর রশিদ ২৫টি করে ভোট পান। এ দুই প্রার্থীর মতামতের ভিত্তিতে জেলা রিটার্নিং কর্মকর্তা ও জেলা প্রশাসক সাবিনা আলম লটারি করেন। এতে ফরিদ আহমেদ তালুকদার জয়ী হন।নেত্রকোনা: কলমাকান্দা উপজেলার ৩ নম্বর ওয়ার্ডে ইদ্রিস আলী তালুকদার ও শফিকুজ্জামান শফিক ২৩টি করে ভোট পান। এ অবস্থায় জেলা প্রশাসকের কার্যালয়ে লটারি করা হয়। এতে ইদ্রিস আলী তালুকদারকে জয়ী ঘোষণা করা হয়।
