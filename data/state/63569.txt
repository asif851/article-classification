
বঙ্গবন্ধু শেখ মুজিবুর রহমানের সহধর্মিণী বেগম ফজিলাতুন্নেছা মুজিবের জন্মদিনকে (৮ আগস্ট) জাতীয় দিবস হিসেবে পালনের সুপারিশ করেছে মহিলা ও শিশুবিষয়ক মন্ত্রণালয় সম্পর্কিত সংসদীয় স্থায়ী কমিটি।
আজ রোববার কমিটির বৈঠকে এ সুপারিশ করা হয়।
সংসদ সচিবালয়ের এক সংবাদ বিজ্ঞপ্তিতে বলা হয়, তরুণ প্রজন্মের কাছে ফজিলাতুন্নেছা মুজিবের জীবনসংগ্রাম, শেখ মুজিবুর রহমানের কারাবাসকালে বাংলাদেশ আওয়ামী লীগ ও অঙ্গসংগঠনগুলোকে প্রত্যক্ষ ও প্রত্যক্ষভাবে সংগঠিত করা এবং তাঁর দেশপ্রেমের সঙ্গে পরিচয় করিয়ে দিতে তাঁর জন্মদিনকে জাতীয় দিবস হিসেবে পালনের সুপারিশ করা হয়।
বৈঠকে বলা হয়, সুপারিশটি মন্ত্রিপরিষদে অনুমোদিত হলে জাতীয়ভাবে এ দিবসটি পালনের মাধ্যমে সারা দেশে বিশেষ করে নতুন প্রজন্মের কাছে স্বাধীনতাসংগ্রাম ও শেখ মুজিবুর রহমানের রাজনৈতিক সিদ্ধান্ত গ্রহণে বেগম ফজিলাতুন্নেছা মুজিবের অবদানকে তুলে ধরা সম্ভব হবে। সংসদীয় কমিটি মহিলা ও শিশুবিষয়ক মন্ত্রণালয়কে আগামী ৮ আগস্ট বেগম ফজিলাতুন্নেছা মুজিবের ৮৭তম জন্মবার্ষিকী যথাযথ মর্যাদায় পালনের প্রয়োজনীয় ব্যবস্থা গ্রহণের সুপারিশ করে। দিনটির এ বছরের প্রতিপাদ্য ‌‌‘বঙ্গমাতা দিয়েছ প্রেরণা...জেগেছি আমরা’।
কমিটির বৈঠকের কার্যপত্র থেকে জানা যায়, ১৩ জুলাই সংসদীয় কমিটির বৈঠকে মহিলা ও শিশুবিষয়ক মন্ত্রণালয়ের সচিব নাছিমা বেগম ৮ আগস্টকে জাতীয় দিবস হিসেবে ঘোষণা করার প্রস্তাব করেছিলেন। সেদিন তিনি বলেছিলেন, ফজিলাতুন্নেছা মুজিবের জন্মদিনকে জাতীয় দিবস হিসেবে পালনের জন্য সংসদীয় কমিটির পক্ষ থেকে কোনো দিকনির্দেশনা এলে ভালো হয়।
আজকের বৈঠকে সংসদীয় কমিটি কিশোর-কিশোরী ও পথশিশুদের জীবনদক্ষতা উন্নয়নে চলমান কার্যক্রমকে আরও গতিশীল ও কার্যকর করার সুপারিশ করে।
কমিটির সভাপতি রেবেকা মমিনের সভাপতিত্বে কমিটির সদস্য মহিলা ও শিশুবিষয়ক প্রতিমন্ত্রী মেহের আফরোজ, সাংসদ ফজিলাতুন নেসা, মনোয়ারা বেগম, আমিনা আহমেদ, সালমা ইসলাম ও রিফাত আমিন বৈঠকে উপস্থিত ছিলেন।
