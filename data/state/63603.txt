
আম খেয়ে বিপাকে পড়েছেন চাঁপাইনবাবগঞ্জের পুলিশ সুপার (এসপি) মো. বশির আহমেদ। জের হিসেবে দুর্নীতি দমন কমিশনে (দুদক) অনুসন্ধানের মুখোমুখি হতে হচ্ছে তাঁকে।
দুদক সূত্র জানায়, গত ১৩ সেপ্টেম্বর এসপি বশিরের বিরুদ্ধে ঘুষ গ্রহণের অভিযোগ দুদকে আসে।
অভিযোগে বলা হয়, অনৈতিক সুবিধা পাইয়ে দেওয়ার জন্য তিনি একটি পক্ষের কাছ থেকে ১৬০ ঝুড়ি আম ঘুষ হিসেবে গ্রহণ করেন, যার আনুমানিক দাম ধরা হয়েছে ৯০ হাজার ৭০০ টাকা। এ ছাড়া আরও কিছু বিষয়ে দুর্নীতির অভিযোগ আসে। এ ধরনের সুনির্দিষ্ট কিছু অভিযোগ আমলে নিয়ে অনুসন্ধান শুরু করেছে দুদক। বিষয়টি অনুসন্ধানের জন্য দুদকের রাজশাহী বিভাগীয় কার্যালয়ে পাঠিয়েছে দুদক।
দুদকের উপপরিচালক শেখ ফাইয়াজ আলম স্বাক্ষরিত চিঠিতে রাজশাহী বিভাগীয় কার্যালয়ের দুদকের একজন কর্মকর্তা নিয়োগ করে অতি দ্রুত অনুসন্ধান প্রতিবেদন কমিশনে দিতে বলা হয়েছে।
