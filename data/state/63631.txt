
ঢাকা মেডিকেল কলেজ হাসপাতালের বহির্বিভাগের ফটকের সামনের সড়কে নিয়ন্ত্রণহীন এক মাইক্রোবাসের ধাক্কায় রিকশার আরোহী মা-মেয়েসহ পাঁচজন আহত হয়েছেন। আজ সোমবার সন্ধ্যা পৌনে ছয়টার দিকে এ ঘটনা ঘটে। আহত ব্যক্তিরা হলেন মা রোকেয়া বেগম (৫০), তাঁর মেয়ে ফারজানা ইসলাম (২৮), রিকশাচালক জাহেদুল ইসলাম (৩০), ঢাকা মেডিকেল কলেজের ফটকের সামনের ফল বিক্রেতা জসিম উদ্দিন (৪০) ও আলমগীর (৪৫)। 
এঁদের মধ্যে ফারজানা ও জাহেদুলের অবস্থা গুরুতর। আহত সবাইকে উদ্ধার করে ঢাকা মেডিকেল কলেজ হাসপাতালে আনেন গোলাম রব্বানী নামের এক পথচারী। বর্তমানে হাসপাতালের জরুরি বিভাগে আহত ব্যক্তিদের চিকিৎসা চলছে। এ ঘটনার পর বিক্ষুব্ধ লোকজন মাইক্রোবাসটি ভাঙচুর ও এর চালককে আটক করে পুলিশের কাছে তুলে দেয়। গোলাম রব্বানী সাংবাদিকদের বলেন, মাইক্রোবাসটি নিয়ন্ত্রণ হারিয়ে ঢাকা মেডিকেল কলেজের বহির্বিভাগের সামনে বেশ কয়েকটি রিকশা ও পথচারীদের ধাক্কা দিয়ে ফুটপাতে উঠে যায়। শাহবাগ থানার ভারপ্রাপ্ত কর্মকর্তা (ওসি) আবুল হাসান প্রথম আলোকে বলেন, চালকসহ মাইক্রোবাসটি আটক করে থানায় আনা হয়েছে।
