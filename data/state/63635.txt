
বরগুনার পাথরঘাটায় বিএনপির মেয়র পদপ্রার্থী মল্লিক মোহাম্মদ আইউবকে কাফনের কাপড় পাঠিয়ে হত্যার হুমকি দেওয়ার অভিযোগ উঠেছে। পাথরঘাটা কেন্দ্রীয় জামে মসজিদে তাঁর নামে কাফনের কাপড় পাঠিয়ে এ হুমকি দেওয়া হয়। খবর পেয়ে গতকাল সোমবার সকালে একটি প্যাকেট থেকে কাফনের ওই কাপড় উদ্ধার করে পুলিশ।পাথরঘাটা থানার ভারপ্রাপ্ত কর্মকর্তা (ওসি) জি এম শাহনেওয়াজ বলেন, সকাল সাতটার দিকে ঘটনাস্থল থেকে একটি চিরকুট, কাফনের কাপড়সহ একটি প্যাকেট উদ্ধার করা হয়। এ ঘটনায় পুলিশের পক্ষ থেকে থানায় সাধারণ ডায়েরি (জিডি) করা হয়েছে। বিষয়টি পুলিশ তদন্ত করছে।এলাকার কয়েকজন বাসিন্দা ও বিএনপির স্থানীয় সূত্রে জানা গেছে, কাফনের কাপড়ের সঙ্গে আগরবাতি, ধূপ ও গোলাপজল পাঠানো হয়েছে। এ ঘটনায় মল্লিক মোহাম্মদ আইউব তাঁর নিজ বাসভবনে গতকাল দুপুর ১২টার দিকে সংবাদ সম্মেলন করেছেন। এ সময় তিনি বলেন, ‘মসজিদে কাফনের কাপড় পাঠিয়ে আমাকে হত্যার হুমকি দেওয়া হয়েছে। কাফনের কাপড়ের সঙ্গে পাঠানো চিরকুটে লেখা রয়েছে “অনেক বাড়ছো, আর বাড়িস না। নির্বাচন থেকে সইরা যা, না হলে এই নির্বাচনই তোর শেষ নির্বাচন।” ধারণা করছি, এ ঘটনার সঙ্গে আওয়ামী লীগের মেয়র প্রার্থী আনোয়ার হোসেন আকনের সমর্থকেরা জড়িত। ঘটনাটি আমি মৌখিকভাবে থানার ওসি ও বরগুনা পুলিশ সুপারকে জানিয়েছি।’সংবাদ সম্মেলনে বিএনপির বরিশাল বিভাগীয় নির্বাচন পর্যবেক্ষণ কমিটির সদস্য মো. মনিরুজ্জামান, উপজেলা বিএনপির সাধারণ সম্পাদক চৌধুরী মোহাম্মদ ফারুক, উপজেলা বিএনপির সহসভাপতি রুস্তম আলী প্রমুখ উপস্থিত ছিলেন।পাথরঘাটা কেন্দ্রীয় জামে মসজিদের মুয়াজ্জিন মো. মাইনুদ্দিন বলেন, ‘গতকাল ফজরের আজান দিতে মসজিদে ঢুকেই সাদা একটি প্যাকেট দেখতে পাই। তখনই আমার সন্দেহ হলে, মসজিদের মুসল্লিদের প্যাকেটটি দেখাই। পরে নামাজ শেষে পুলিশকে খবর দিলেপুলিশ এসে প্যাকেটটি উদ্ধার করে।’এ ব্যাপারে পাথরঘাটা পৌরসভা নির্বাচনের রিটার্নিং কর্মকর্তা ও উপজেলা নির্বাহী কর্মকর্তা (ইউএনও) মোহাম্মাদ সাখাওয়াত হোসেন সরকার প্রথম আলোকে বলেন, ‘ঘটনাটি ওসির মাধ্যমে সকালেই শুনি। পরে এ ঘটনায় দুপুরের দিকে মল্লিক মোহাম্মদ আইউব লিখিত অভিযোগ দেন। ঘটনাটি গুরুত্ব দিয়ে পুলিশ তদন্ত করছে।’
