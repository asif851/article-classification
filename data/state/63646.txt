
চাঁদপুরের মতলব উত্তর উপজেলায় নবম শ্রেণির এক ছাত্রীর বাল্যবিবাহ থামিয়ে দিয়েছে পুলিশ। পরে ভ্রাম্যমাণ আদালত বরের বাবা ও কনের বাবাকে এক বছর করে কারাদণ্ড দেন।আদালত পরিচালনা করেন উপজেলা নির্বাহী কর্মকর্তা (ইউএনও) ও নির্বাহী হাকিম মোহাম্মদ মফিজুল ইসলাম।উপজেলার মান্দারতলী গ্রামে গত রোববার রাতে এ ঘটনা ঘটে। থানার পুলিশ ও দুজন এলাকাবাসী জানান, মেয়েটি স্থানীয় ধনাগোদা উচ্চবিদ্যালয়ের ছাত্রী। রোববার রাতে তার সঙ্গে কুমিল্লার দাউদকান্দি উপজেলার দিদার হোসেনের (২৭) বিয়ের প্রস্তুতি চলছিল। খবর পেয়ে মতলব উত্তর থানার পুলিশ ঘটনাস্থলে যায় এবং বিয়ে বন্ধ করে দেয়।ওই ছাত্রী বলে, মা-বাবার ইচ্ছাতে এ বিয়ের আয়োজন করা হয়েছিল।এসআই মোবারক হোসেন জানান, ছাত্রীর বাবা ও বরের বাবা ধনু মিয়াকে (৫৫) আটক করে থানায় নিয়ে আসা হয়। পরে তাঁদের উপজেলা পরিষদে ভ্রাম্যমাণ আদালতে পাঠানো হয়।
