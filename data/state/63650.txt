
রামপাল বিদ্যুৎকেন্দ্রসহ সুন্দরবনবিনাশী সব প্রকল্প বাতিলের দাবিতে আজ শনিবার বিশ্বব্যাপী প্রতিবাদ দিবস পালনের কর্মসূচি দেওয়া হয়েছে। তেল-গ্যাস-খনিজ সম্পদ ও বিদ্যুৎ-বন্দর রক্ষা জাতীয় কমিটির ডাকে বিভিন্ন দেশের পরিবেশবাদী সংগঠনগুলো এই কর্মসূচি পালনের ঘোষণা দিয়েছে। দেশে রাজধানীসহ বিভিন্ন জেলায় জাতীয় কমিটির অন্তর্ভুক্ত বিভিন্ন সংগঠন এ কর্মসূচি পালন করবে।
গতকাল শুক্রবার ভারতের ৩৩টি ও যুক্তরাষ্ট্রের চারটি পরিবেশবাদী সংগঠন এই কর্মসূচির সঙ্গে সংহতি জানিয়ে বিবৃতি দিয়েছে। সংগঠনগুলো বিশ্বের সবচেয়ে বড় ম্যানগ্রোভ বন ও বিশ্ব ঐতিহ্য সুন্দরবন রক্ষায় রামপাল প্রকল্প বাতিলের দাবিতে সোচ্চার হওয়ার জন্য বিশ্ববাসীর প্রতি আহ্বান জানিয়েছে।
কর্মসূচি উপলক্ষে দেওয়া বিবৃতিতে জাতীয় কমিটির আহ্বায়ক প্রকৌশলী শেখ মুহাম্মদ শহীদুল্লাহ ও সদস্যসচিব আনু মুহাম্মদ বলেন, সুই থেকে রকেট—সবকিছুই বানানো সম্ভব। কিন্তু সুন্দরবনের মতো এমন একটি জীববৈচিত্র্যপূর্ণ বন তৈরি সম্ভব নয়। তাই সুন্দরবন রক্ষার আন্দোলনে সম্পৃক্ত হওয়া সমগ্র মানবজাতির কর্তব্য।
জাতীয় কমিটি জানিয়েছে, আজ ভারতের কলকাতা ও নয়াদিল্লি, যুক্তরাজ্যের লন্ডন, অস্ট্রেলিয়ার মেলবোর্ন, ফ্রান্সের প্যারিস, জার্মানির বার্গেন ও বার্লিন, নেদারল্যান্ডসের আমস্টারডাম, কানাডার টরন্টো, যুক্তরাষ্ট্রের নিউইয়র্ক ও আটলান্টাসহ বিভিন্ন শহরে এই কর্মসূচি পালনের প্রস্তুতি নেওয়া হয়েছে।
আজ সকাল থেকে বিকেল পর্যন্ত রাজধানীর বিভিন্ন স্থানে বিশ্ব প্রতিবাদ কর্মসূচি পালিত হবে। সর্বপ্রাণ সাংস্কৃতিক শক্তি শাহবাগে বেলা সাড়ে তিনটায় যে কর্মসূচি পালন করবে, জাতীয় কমিটির নেতারা তাতে অংশ নেবেন। এ ছাড়া ইডেন কলেজ, তেজগাঁও, ঢাকা বিশ্ববিদ্যালয়সহ বিভিন্ন স্থানে ছাত্র সংগঠনগুলো তাদের কর্মসূচি পালন করবে। পল্টনে ও জাতীয় প্রেসক্লাবের সামনে বিভিন্ন বাম রাজনৈতিক দল তাদের কর্মসূচি পালন করবে।
পরিবেশবাদী আন্তর্জাতিক সংস্থা ফ্রেন্ডস অব দ্য আর্থ থেকে পাঠানো বিবৃতিতে বলা হয়, সুন্দরবন ইউনেসকোর বিশ্ব ঐতিহ্য, একে রক্ষা করা বিশ্ববাসীর দায়িত্ব।
প্রতিবাদ কর্মসূচিতে ভারতের সাউথ এশিয়া নেটওয়ার্ক অন ড্যাম, ন্যাশনাল অ্যালায়েন্স অন পিপলস মুভমেন্ট, অল ইন্ডিয়া ইউনিয়ন ফর ফরেস্ট ওয়ার্কিং পিপলসহ ৩৩টি সংগঠন সংহতি জানিয়েছে। ফ্রেন্ডস অব দ্য আর্থ যুক্তরাষ্ট্র শাখা, ইকোলজি মুভমেন্ট, বাংলাদেশের কমিউনিস্ট পার্টি ও উদীচী যুক্তরাষ্ট্র শাখা কর্মসূচির প্রতি সংহতি জানিয়েছে।
