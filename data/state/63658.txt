
মৌলভীবাজার ও হবিগঞ্জ জেলায় সিলেট-আখাউড়া সাতটি রেলস্টেশন লোকবলের অভাবে বন্ধ রয়েছে। আরও দুটি স্টেশন কেবল দিনের বেলা খোলা থাকে। বন্ধ স্টেশনে মেইল ট্রেন চলাচল করে। যাত্রীরা তাতে বিনা টিকিটে ভ্রমণ করেন।
মৌলভীবাজারের কমলগঞ্জ উপজেলার শমশেরনগর স্টেশন সূত্রে জানা যায়, লোকবলের অভাবে প্রায় দুই বছর ধরে সিলেট-আখাউড়া রেলপথের সাতটি স্টেশন বন্ধ। এগুলো হলো ভাটেরাবাজার, লংলা, টিলাগাঁও, মনু এবং হবিগঞ্জ জেলার লস্করপুর, শাহজীবাজার ও লস্করপুর স্টেশন। আর দুটি স্টেশন ভোর ছয়টা থেকে সন্ধ্যা ছয়টা পর্যন্ত খোলা থাকে। রাতে বন্ধ থাকে। এসব স্টেশন হচ্ছে মৌলভীবাজার জেলার সাতগাঁও ও বরমচাল স্টেশন।
বাংলাদেশ রেলওয়ের এক কর্মকর্তার সঙ্গে কথা বলে জানা যায়, একটি স্টেশন সচল রাখতে দুজন স্টেশনমাস্টার, একজন পয়েন্টস-ম্যানসহমোট পাঁচজন কর্মচারী লাগে। কিন্তু এ স্টেশনগুলোতে কোনো কর্মচারী নেই।
শমশেরনগর স্টেশনের সহকারী মাস্টার কবির আহমদ বলেন, বন্ধ থাকা স্টেশনগুলোতে চারটি ট্রেন থামে। সিলেট-ঢাকা পথে চলাচলকারী সুরমা মেইল, সিলেট-চট্টগ্রাম পথে চলাচলকারী জালালাবাদ এক্সপ্রেস ও সিলেট-আখাউড়া পথে চলাচলকারী কুশিয়ারা এক্সপ্রেস ও ডেমু ট্রেন। এসব স্টেশনে যাত্রীরা ট্রেনের জন্য অপেক্ষা করেন।
লংলা, টিলাগাঁও ও মনু স্টেশন ঘুরে দেখা যায়, প্রতি ট্রেনে এসব স্টেশন থেকে কমপক্ষে ৫০ জন যাত্রী ওঠানামা করে। এসব ট্রেনে ভাড়া সর্বনিম্ন ৫ টাকা। তাই শ্রমজীবী মানুষেরা ট্রেন বেশি ব্যবহার করেন। স্টেশনে কোনো কর্মচারী না থাকায় যাত্রীরা টিকিট না কিনেই ট্রেন ভ্রমণ করেন। ট্রেনে টিকিট পরিদর্শক থাকলে সেখানে টিকিট করে নিতে হয় নতুবা যাত্রীরা বিনা টিকিটে চলাচল করেন।
শমশেরনগর স্টেশনের সহকারী মাস্টার আরও বলেন, কুলাউড়া ও শমশেরনগর স্টেশনে বেশির ভাগ ক্রসিং হয়। মাঝপথে স্টেশন বন্ধ থাকায় খোলা স্টেশনের সঙ্গে মুঠোফোনে কথা বলে ক্লিয়ারেন্সনিয়ে ট্রেন চলাচল করে। আন্তনগর ট্রেন চলাচল স্বাভাবিক রাখতে মেইল ট্রেনগুলোকে দীর্ঘ সময় একটি স্টেশনে আটকে রাখতে হয়। বন্ধ কোনো স্টেশনে মাস্টার ও অন্যান্য কর্মচারী না থাকায় সেসব স্টেশনে কোনো ট্রেন ক্রসিং করানো হয় না।
বাংলাদেশ রেলওয়ের ঢাকার বিভাগীয় পরিবহন কর্মকর্তা মাহবুবুর রহমান বলেন, একমাত্র লোকবলের অভাবেই এ সমস্যার সৃষ্টি হয়েছে। তবে এ চিত্রটি শুধু সিলেট-আখাউড়া রেলপথের নয়। প্রয়োজনীয় লোকবল নিয়োগের চেষ্টা চলছে। নিয়োগ হয়ে গেলে বন্ধ থাকা স্টেশনগুলো আবার আগের মতো পুরোদমে চালু হবে।
