
এইসব দিনরাত্রি নাটকে ‘টুনি’ চরিত্রে অভিনয় করা নায়ার সুলতানাকে হত্যার অভিযোগে করা মামলায় তাঁর শ্বশুর-শাশুড়ির চার সপ্তাহের আগাম জামিন মঞ্জুর করেছেন হাইকোর্ট। 
আজ বৃহস্পতিবার সকালে নায়ারের শ্বশুর আমিন আলী ও শাশুড়ি ইয়াসমিন আমিন হাইকোর্টে হাজির হয়ে আগাম জামিনের আরজি জানান। ২২ নভেম্বর তাঁরা জামিনের আবেদনটি করেছিলেন।বিচারপতি সৈয়দ এ বি মাহমুদুল হক ও বিচারপতি মো. আকরাম হোসেন চৌধুরীর সমন্বয়ে গঠিত হাইকোর্ট বেঞ্চ শুনানি নিয়ে এ আদেশ দেন।
ময়নাতদন্ত প্রতিবেদনের জন্য অপেক্ষা পুলিশের
আবেদনের পক্ষে শুনানি করেন আইনজীবী মো. মজিবুর রহমান। রাষ্ট্রপক্ষে ছিলেন ডেপুটি অ্যাটর্নি জেনারেল মো. বশিরউল্লাহ।
শুনানিতে আবেদনকারীর আইনজীবী বলেন, তাঁদের বিরুদ্ধে এজাহারে সুনির্দিষ্ট কোনো অভিযোগ নেই। নায়ারের স্বামী মামলার ১ নম্বর আসামি। তিনিও নিম্ন আদালত থেকে জামিনে মুক্তি পেয়েছেন। তাঁরা জামিন পেতে পারেন। এর বিরোধিতা করে রাষ্ট্রপক্ষ।
গত ১৬ অক্টোবর রাতে রাজধানীর গুলশানের ১২৬ নম্বর রোডের একটি ফ্ল্যাট থেকে নায়ারের ঝুলন্ত লাশ উদ্ধার করে পুলিশ। হত্যার অভিযোগ এনে নায়ারের মা রাজিয়া সুলতানা নায়ারের স্বামী আলী আমিন, শ্বশুর ও শাশুড়ির বিরুদ্ধে মামলা করেন। ওই দিন রাতেই পুলিশ আলী আমিনকে গ্রেপ্তার করে।

