
গত ৫ জানুয়ারির নির্বাচনের প্রসঙ্গ টেনে বাংলাদেশে গণতন্ত্র অনুপস্থিত বলে ভারতের পররাষ্ট্রমন্ত্রী সুষমা স্বরাজের কাছে মন্তব্য করেছেন বিএনপির চেয়ারপারসন খালেদা জিয়া৷ বিশ্বের সবচেয়ে বড় গণতান্ত্রিক দেশ ভারত পাশের দেশ বাংলাদেশে গণতান্ত্রিক পরিবেশ দেখতে চায় কি না, তা সুষমা স্বরাজের কাছে জানতে চেয়েছেন খালেদা জিয়া। প্রশ্নটির সরাসরি কোনো উত্তর দেননি সুষমা স্বরাজ। তবে তিনি দ্ব্যর্থহীনভাবে জানিয়েছেন, বাংলাদেশে যে দলই ক্ষমতায় আসুক না কেন, ভারত তার সঙ্গে সম্পর্ক জোরদারে গুরুত্ব দেবে। ঢাকা ও দিল্লির কূটনৈতিক সূত্রগুলো প্রথম আলোকে জানিয়েছে, গতকাল শুক্রবার সকালে রাজধানীর একটি হোটেলে সৌজন্য সাক্ষাতের সময় তাঁদের আলোচনায় এভাবেই বাংলাদেশের সাম্প্রতিক রাজনীতি ও দ্বিপক্ষীয় সম্পর্কের প্রসঙ্গটি উঠে আসে৷ তিন দিনের সফর শেষে গতকাল দুপুরে নয়াদিল্লি ফিরে গেছেন সুষমা স্বরাজ৷ শাহজালাল আন্তর্জাতিক বিমানবন্দরে তাঁকে বিদায় জানান পররাষ্ট্রসচিব মো. শহীদুল হক।এদিকে, বাংলাদেশের সঙ্গে সম্পর্ককে এগিয়ে নিতে ভারতের পররাষ্ট্রমন্ত্রী তাঁর প্রথম ঢাকা সফরকে ‘চমৎকার সূচনা’ হিসেবে আখ্যায়িত করেছেন। সুষমা স্বরাজ ঢাকা ছাড়ার আগে বিমানবন্দরে সাংবাদিকদের ব্রিফ করার সময় এ তথ্য জানান ভারতের পররাষ্ট্র মন্ত্রণালয়ের মুখপাত্র সৈয়দ আকবরউদ্দীন।  খালেদা-সুষমা বৈঠক: গতকাল শুক্রবার সকালে রাজধানীর সোনারগাঁও হোটেলে সুষমা স্বরাজের সঙ্গে খালেদা জিয়ার প্রায় আধা ঘণ্টা আলোচনা হয়। বৈঠক শেষে বিএনপির স্থায়ী কমিটির সদস্য আবদুল মঈন খান সাংবাদিকদের বলেন, ‘বৈঠকে যে বিষয়টি গুরুত্বের সঙ্গে উল্লেখ করা হয়েছে, তা হলো বাংলাদেশে গণতন্ত্র অনুপস্থিত। তথাকথিত সংসদ জনগণের ইচ্ছা প্রতিফলিত করে না। বিশ্বের সর্ববৃহৎ গণতন্ত্রের দেশ তার প্রতিবেশী দেশে গণতান্ত্রিক পরিবেশ দেখতে চায় কি না, তা আলোচনায় উল্লেখ করা হয়েছে।’ বৈঠকের আলোচনার বিষয়ে মঈন খান আরও বলেন, ‘গণতন্ত্র ছাড়া উন্নয়ন সম্ভব নয়। ভারতের নতুন প্রধানমন্ত্রীর প্রধান কর্মসূচি সেটির প্রতি দৃষ্টি আকর্ষণ করেও বলা হয়েছে, প্রথম যে বিষয়টি আমরা দক্ষিণ এশিয়ার সার্বিক আঞ্চলিক ভিত্তিতে দেখতে চাই, সেটি হচ্ছে বাংলাদেশে গণতন্ত্রকে পুনরুদ্ধার করতে হবে।’সাংবাদিকদের এক প্রশ্নের জবাবে মঈন খান বলেন, ‘এই অঞ্চলে ভারত বিশ্বের বৃহৎ গণতন্ত্র। প্রতিবেশী দেশে গণতন্ত্র অনুপস্থিত থাকলে তা এই অঞ্চলের সার্বিক উন্নয়ন ব্যাহত করবে।’বিএনপির ভাইস চেয়ারম্যান শমসের মবিন চৌধুরী বলেন, ভারতের নতুন সরকার বাংলাদেশের বিশেষ কোনো দল নয়, জনগণের সঙ্গে সম্পর্ক গড়ে তুলতে চায় বলে সুষমা স্বরাজ খালেদা জিয়াকে জানিয়েছেন।শমসের মবিন বলেন, বৈঠকে দ্বিপক্ষীয় স্বার্থসংশ্লিষ্ট বিভিন্ন বিষয় নিয়ে আলোচনা হয়েছে। বিএনপির চেয়ারপারসন ভারতের নতুন সরকারকে অভিনন্দন এবং দক্ষিণ এশিয়ার দেশগুলোর মধ্যে সম্পর্ক টেকসই করতে মোদি সরকার যে উদ্যোগ নিয়েছে, তাকে সাধুবাদ জানিয়েছেন। সুষমা স্বরাজকে খালেদা জিয়া বলেন, ভারতের নির্বাচনের ফলাফলে মানুষের মনে আশা জেগেছে যে তারা ভারত-বাংলাদেশ দ্বিপক্ষীয় সম্পর্কে নতুন অধ্যায় দেখতে পাবে। পারস্পরিক লাভ ও সমমর্যাদার ভিত্তিতে এ সম্পর্ক গড়ে উঠবে। শমসের মবিন বলেন, খালেদা জিয়া দ্বিপক্ষীয় অমীমাংসিত বিষয়গুলো দ্রুত আলোচনার ভিত্তিতে সমাধান করার ওপর গুরুত্বারোপ করেন। জবাবে সুষমা স্বরাজ এ বিষয়ে অগ্রগতি হয়েছে বলে আশ্বস্ত করেছেন। তিনি বলেছেন, ভারতে জাতীয় ঐক্য গড়ে তোলার কাজ চলছে।এক প্রশ্নের জবাবে বিএনপির নেতা বলেন, বৈঠকে বাংলাদেশে মধ্যবর্তী নির্বাচন বা সংলাপ নিয়ে কোনো ধরনের আলোচনা হয়নি। তিনি বলেন, ‘গণমাধ্যমে খবর প্রকাশিত হয়েছে যে সুষমার সঙ্গে খালেদা জিয়ার বৈঠকের বিষয়ে বাংলাদেশ সরকার আপত্তি করেছিল। এসব আপত্তি অতিক্রম করেও বৈঠক অনুষ্ঠিত হয়েছে। ভারত যে কোনো দল নয়, বাংলাদেশের মানুষের সঙ্গে সম্পর্ক করতে চায়, এই বৈঠক তারই প্রতিফলন।’ আধা ঘণ্টার বৈঠকের ১০ মিনিটের মতো খালেদা জিয়া ও সুষমা স্বরাজের মধ্যে একান্ত আলাপ হয়েছে বলে বিএনপির পক্ষ থেকে জানানো হয়।কূটনীতিক সূত্রগুলো জানিয়েছে, গণতন্ত্র, অমীমাংসিত বিষয় ও নিরাপত্তা সহযোগিতা নিয়ে খালেদা জিয়া ও সুষমা স্বরাজের মধ্যে আলোচনা হয়েছে। নিরাপত্তা সহযোগিতার ব্যাপারে বাংলাদেশের অবদানের জন্য ভারতের পক্ষ থেকে কৃতজ্ঞতা জানান সুষমা৷ তিনি দুই দেশের স্বার্থে এ সহযোগিতা আগামী িদনে অব্যাহত রাখার পক্ষে মত দেন। জানা গেছে, গণতন্ত্র প্রসঙ্গে ভারতের পররাষ্ট্রমন্ত্রী সরাসরি কোনো মন্তব্য না করে বাংলাদেশের অভ্যন্তরীণ সমস্যা এ দেশের মানুষেরই সমাধান করা উচিত বলে অভিমত দেন। বৈঠকের সঙ্গে সংশ্লিষ্ট কূটনীতিক সূত্রগুলো এ প্রতিবেদককে জানিয়েছে, গণতন্ত্র, বিশেষ করে বাংলাদেশের নির্বাচন নিয়ে বিএনপির নেতারা ভারতের পররাষ্ট্রমন্ত্রীর কাছে
