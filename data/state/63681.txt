
সিলেট সিটি করপোরেশনের কাউন্সিলরদের গোপন ভোটে মেয়র প্যানেলের সদস্য নির্বাচিত হয়েছেন ৪ নম্বর ওয়ার্ডের কাউন্সিলর রেজাউল হাসান লোদী, ১০ নম্বর ওয়ার্ডের কাউন্সিলর ছালেহ আহমদ চৌধুরী ও ৯ নম্বর সংরক্ষিত ওয়ার্ডের কাউন্সিলর রোকসানা বেগম।গত বুধবার সিটি করপোরেশনের নবনির্বাচিত পরিষদের প্রথম সভায় এ নির্বাচন অনুষ্ঠিত হয়। সিটি করপোরেশনের জনসংযোগ দপ্তর সংবাদ বিজ্ঞপ্তির মাধ্যমে জানায়, মেয়র আরিফুল হক চৌধুরীর সভাপতিত্বে অনুষ্ঠিত সভায় নবনির্বাচিত সব কাউন্সিলর ও সিটি করপোরেশনের কর্মকর্তারা উপস্থিত ছিলেন।সভায় আলোচনার ভিত্তিতে মেয়র প্যানেল নির্বাচনের চেষ্টা সফল না হওয়ায় গোপন ভোটের আয়োজন করা হয়। নির্বাচনে সর্বোচ্চ ১৬টি ভোট পান কাউন্সিলর রেজাউল হাসান ও কাউন্সিলর ছালেহ আহমদ চৌধুরী। পরে লটারির মাধ্যমে মেয়র প্যানেলের প্রথম সদস্য নির্বাচিত হন রেজাউল হাসান, দ্বিতীয় ছালেহ আহমদ চৌধুরী এবং ১৪ ভোট পেয়ে মেয়র প্যানেলের তৃতীয় সদস্য নির্বাচিত হন রোকসানা বেগম।
