
জয়পুরহাটের ক্ষেতলালে চালককে হত্যা করে ব্যাটারিচালিত রিকশা-ভ্যান নিয়ে গেছে দুর্বৃত্তরা। গতকাল শনিবার উপজেলার বটতলী-ক্ষেতলাল সড়কের পুঁটিবাড়ি সেতুর পাশের খাল থেকে তাঁর গলাকাটা লাশ উদ্ধার করা হয়।পুলিশ ও এলাকাবাসী সূত্রে জানা গেছে, উপজেলার তালশন গ্রামের আবদুল হাকিম (৪৮) দীর্ঘদিন ধরে বটতলী-ক্ষেতলাল সড়কে রিকশা-ভ্যানে করে যাত্রী আনা-নেওয়া করতেন। গত শুক্রবার দুপুরে বাড়ি থেকে রিকশা-ভ্যান নিয়ে তিনি বের হন। ওই দিন রাতে আর তিনি ফেরেননি। গতকাল সকালে স্থানীয় কৃষকেরা মাঠে ধান কাটতে গিয়ে ওই খালে হাকিমের লাশ দেখে পুলিশকে খবর দেন। পরে পুলিশ লাশ উদ্ধার করে জয়পুরহাট জেলা আধুনিক হাসপাতালের মর্গে পাঠায়।হাকিমের ভগ্নিপতি তোতা মিয়া বলেন, হাকিম খুবই নিরীহ প্রকৃতির লোক ছিলেন। পেটের দায়ে তিনি গভীর রাত পর্যন্ত ভ্যান চালাতেন।ক্ষেতলাল থানার ভারপ্রাপ্ত কর্মকর্তা (ওসি) মুনিরুল ইসলাম গতকাল বিকেলে প্রথম আলোকে বলেন, লাশ পরিবারের কাছে হস্তান্তর করা হয়েছে।
