
স্থানীয় সরকার, পল্লী উন্নয়ন ও সমবায়মন্ত্রী খন্দকার মোশাররফ হোসেন বলেছেন, ‘সন্ত্রাসী কর্মকাণ্ডের বিরুদ্ধে জিহাদ ঘোষণা করেছে আওয়ামী লীগ।’ আজ শুক্রবার বিকেলে ফরিদপুরে এক শ্রমিক সমাবেশে প্রধান অতিথির বক্তব্যে তিনি এ কথা বলেন। মহান মে দিবস উপলক্ষে জেলা শ্রমিক লীগ শহরের জনতা ব্যাংকের মোড়ে এ সমাবেশের আয়োজন করে।
মন্ত্রী বলেন, উন্নয়নের চাকা নস্যাৎ করতে সুপরিকল্পিতভাবে চক্রান্ত করা হচ্ছে। এ জন্য রাজশাহী বিশ্ববিদ্যালয়ে শিক্ষককে হত্যা করা হয়েছে, ঢাকায় ঘটানো হয়েছে সন্ত্রাসী কর্মকাণ্ড।
বাংলাদেশের প্রবৃদ্ধি বিশ্বে একটা মডেল উল্লেখ করে খন্দকার মোশাররফ বলেন, ‘বাংলাদেশ এখন আর তলাবিহীন ঝুড়ি নয়, বাংলাদেশের ঝুড়ি এখন উপচে পড়ছে। বাংলাদেশের প্রবৃদ্ধি বিশ্বে একটা মডেল তথা অনুকরণীয় দৃষ্টান্ত হয়ে উঠেছে। কেননা অন্য দেশগুলোর বার্ষিক প্রবৃদ্ধি যখন ৩ থেকে ৪ শতাংশ, সেখানে আমাদের প্রবৃদ্ধি ৭ দশমিক ৫। এ কারণেই প্রবৃদ্ধিতে বাংলাদেশ পৃথিবীতে নেতৃত্ব দিচ্ছে।
জেলা শ্রমিক লীগের সভাপতি আক্কাস হোসেনের সভাপতিত্বে ওই শ্রমিক সমাবেশে অন্যদের মধ্যে বক্তব্য দেন ফরিদপুরের জেলা প্রশাসক সরদার সরাফত আলী, সদর উপজেলা পরিষদের চেয়ারম্যান খন্দকার মোহতেশাম হোসেন প্রমুখ।
