
চাঁদপুরের মতলব দক্ষিণ উপজেলায় এক পুলিশ সদস্যের পায়ের ওপর দিয়ে মোটরসাইকেল চালিয়ে নিয়ে তাঁর ডান পা ভেঙে দিয়েছে দুর্বৃত্তরা। গত শুক্রবার রাত ১১টায় উপজেলার ভাঙারপাড় এলাকায় এ ঘটনা ঘটে। পুলিশ তিনজনকে গ্রেপ্তার করেছে।পুলিশ জানায়, গত শুক্রবার রাতে থানার সহকারী উপপরিদর্শক (এএসআই) নজরুল ইসলামের নেতৃত্বে থানা-পুলিশের তিন সদস্য (কনস্টেবল) উপজেলার ভাঙারপাড় এলাকায় মতলব-গৌরীপুর সড়কের যানবাহনে তল্লাশি চালাচ্ছিলেন। রাত ১১টায় উপজেলার নারায়ণপুর এলাকা থেকে মতলব দক্ষিণ উপজেলাগামী একটি মোটরসাইকেলের গতি রোধ করেন তাঁরা। ওই মোটরসাইকেলে চালকসহ তিনজন আরোহী ছিলেন। তাঁদের দেহ তল্লাশি করতে এগিয়ে গেলে আচমকা চালক এক পুলিশ সদস্যদের পায়ের ওপর দিয়ে মোটরসাইকেলটি চালাতে থাকেন। এতে মো. শামসুদ্দিন নামের ওই পুলিশ সদস্যের ডান পা ভেঙে যায়। সামান্য আহত হন এএসআই নজরুল ইসলাম ও দুজন কনস্টেবল। পরে ঘটনাস্থল থেকেই ওই তিন দুর্বৃত্তকে আটক করা হয়। এ তিনজন হলেন উপজেলা সদরের বাবু ওরফে কুট্টি বাবু (২৮), দক্ষিণ বাইশপুর গ্রামের জামাল হোসেন (৩০) ও চাঁদপুর সদর উপজেলার বিষ্ণপুর গ্রামের সাদ্দাম হোসেন (৩৫)। পরে মামলায় তাঁদের গ্রেপ্তার দেখানো হয়।
সূত্রটি জানায়, গুরুতর আহত পুলিশের ওই কনস্টেবলকে সেখান থেকে উদ্ধার করে গতকাল শনিবার সকালে ঢাকার পঙ্গু হাসপাতালে ভর্তি করেন তাঁর সহকর্মীরা।
চিকিৎসকের বরাত দিয়ে থানার উপপরিদর্শক (এসআই) তপন চন্দ্র দাস বলেন, আহত শামসুদ্দিনের অবস্থা আশঙ্কাজনক। তবে তাঁর চিকিৎসা চলছে।
চাঁদপুরের সহকারী পুলিশ সুপার (মতলব সার্কেল) রাজন কুমার দাস বলেন, ওই তিন যুবকের বিরুদ্ধে থানায় মামলা হয়েছে। এএসআই নজরুল ইসলাম বাদী হয়ে মামলাটি করেন। গ্রেপ্তার হওয়া তিনজনকে গতকাল দুপুরে চাঁদপুর বিচারিক হাকিমের আদালতের মাধ্যমে কারাগারে পাঠানো হয়।
