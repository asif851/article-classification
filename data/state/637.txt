
স্বরাষ্ট্রমন্ত্রী আসাদুজ্জামান খান কামাল বলেছেন, মিয়ানমারের রাখাইনে সেনা দমন অভিযানের মধ্যে পালিয়ে আসা রোহিঙ্গা নারীদের অধিকাংশই ধর্ষিত হয়েছেন। আর যতগুলো শিশু এসেছে, তারা সবাই আহত।
গতকাল বুধবার তেজগাঁওয়ে এক অনুষ্ঠান শেষে স্বরাষ্ট্রমন্ত্রী সাংবাদিকদের এসব কথা জানিয়ে বলেন, ‘রোহিঙ্গাদের ওপর অত্যাচার, সেই অত্যাচারে দিশাহারা হয়ে তারা আমাদের দেশে চলে এসেছে। আমি ব্যক্তিগতভাবে কয়েকজনের সঙ্গে কথা বলেছি এবং তাদের নির্যাতনের বর্ণনা শুনেছি।’
স্বরাষ্ট্রমন্ত্রী বলেন, ‘আমরা দেখেছি, অন্যান্য দেশে ‍দুই হাজার, পাঁচ হাজার রিফিউজি গেলে তারা নানান ধরনের কথা বলে। এমনিতেই আমাদের দেশটি ছোট। ছোট দেশের মধ্যেও লাখ লাখ রিফিউজিকে আমরা জায়গা দিচ্ছি, তাদের বাসস্থান ও তাদের খাবারের ব্যবস্থা করছি। কারণ, বঙ্গবন্ধু শেখ মুজিবুর রহমান বলেছিলেন, পৃথিবী আজকে শোষিত এবং শোষকের দুই দল হয়েছে। বঙ্গবন্ধু হলেন শোষিতের পক্ষে। যারা শোষকের নির্যাতনের পরে দেশত্যাগ করেছে, তারা এই রোহিঙ্গা, আমাদের দেশে আশ্রয় নিয়েছে।’
রোহিঙ্গাদের কারণে বাংলাদেশের সামাজিক ব্যবস্থা হুমকির মুখে পড়ার কথা স্বীকার করে স্বরাষ্ট্রমন্ত্রী বলেন, তারা যাতে নির্দিষ্ট এলাকার বাইরে বাংলাদেশের অন্যান্য জায়গায় ছড়িয়ে পড়তে না পারে, সে জন্য ব্যবস্থা নেওয়া হচ্ছে।’
 
 
