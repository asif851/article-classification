
আওয়ামী লীগের উপদেষ্টা পরিষদের সদস্য তোফায়েল আহমেদ বলেছেন, ২৪ অক্টোবর সংসদ অধিবেশন শেষ হবে না। নির্বাচনী তফসিল ঘোষণা পর্যন্ত অধিবেশন চলবে।আজ শনিবার সন্ধ্যায় ভোলা নতুন বাজারের কবি মোজাম্মেল হক টাউন হলে শ্রমিক লীগের প্রতিষ্ঠাবার্ষিকী উপলক্ষে এক আলোচনা সভায় প্রধান অতিথির বক্তব্যে এ কথা বলেন তোফায়েল। এ সময় তিনি ভোলা-১ আসন (ভোলা সদর) থেকে জাতীয় সংসদ নির্বাচনে প্রার্থী হওয়ার ঘোষণা দেন।ভোলা-২ আসনের (বোরহানউদ্দিন-দৌলতখান) সাংসদ তোফায়েল বলেন, ‘২৪ অক্টোবর সংসদ অধিবেশন শেষ হবে না। নির্বাচনী শিডিউল ঘোষণা পর্যন্ত অধিবেশন চলবে। সংবিধানে আছে, আগামী ২৪ জানুয়ারির মধ্যে নির্বাচন করতে হবে। অধিবেশন চলতে বাধা নেই। সংসদে আমার বক্তব্য সব সাংসদ সমর্থন করেছে।’তোফায়েল বলেন, ‘বিএনপি যতই হুংকার দিক না কেন, ২৪ অক্টোবরের পর কোথাও কিছু করতে পারবে না।’ তিনি বলেন, ‘একাত্তরের চেতনা নিয়ে আমাদের ঐক্যবদ্ধ হতে হবে। দেশে যুদ্ধাপরাধীদের বিচার চলছে। বিএনপির সঙ্গে স্বাধীনতাবিরোধীদের যোগসাজশ আছে। তারা সালাউদ্দিন কাদের চৌধুরীর ফাঁসির রায়ের বিরুদ্ধে মিছিল করেছে। তারা চায় না যুদ্ধাপরাধীদের বিচার সম্পন্ন করে দেশ কলঙ্কের কালিমামুক্ত হোক।’
তোফায়েল আহমেদ বলেন, আওয়ামী লীগের অধীনে পাঁচ হাজার ৭৭৭টি নিরপেক্ষ নির্বাচন হয়েছে। কোনো নির্বাচনে আওয়ামী লীগ প্রভাব বিস্তার করেনি। আওয়ামী লীগ প্রমাণ করেছে তাদের অধীনে নিরপেক্ষ নির্বাচন সম্ভব।
খালেদা জিয়ার উদ্দেশে তোফায়েল বলেন, ‘আপনারা তো মনে করেন বিএনপির জনপ্রিয়তা বেশি। তাহলে নির্বাচন কেন করবেন না। পৃথিবীর সব দেশে ক্ষমতাসীন দলের অধীনে নির্বাচন অনুষ্ঠিত হয়। শেখ হাসিনার নেতৃত্বে আগামী নির্বাচন হবে। অবাধ ও নিরপেক্ষ নির্বাচন করতে সরকার ও নির্বাচন কমিশন বদ্ধপরিকর।’
ভোলা জেলা শ্রমিক লীগের সভাপতি আবু তাহের মিয়ার সভাপতিত্বে আরও বক্তব্য দেন জেলা আওয়ামী লীগের সম্পাদক জেলা পরিষদের প্রশাসক আবদুল মমিন, ভোলা পৌর মেয়র মো. মনিরুজ্জামান, সদর আওয়ামী লীগের সভাপতি মোশারেফ হোসেন, সাংগঠনিক সম্পাদক আজিজুল ইসলাম, শ্রমিক লীগের সম্পাদক মো. শাহে আলম, জেলা ছাত্রলীগের সভাপতি আবিদুল আলম প্রমুখ।
