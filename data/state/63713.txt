
খাগড়াছড়ি শহরে আঞ্চলিক রাজনৈতিক দল ইউপিডিএফ সমর্থিত তিন সংগঠনের কর্মীদের সঙ্গে সংঘর্ষে আট পুলিশ সদস্য আহত হয়েছেন। আজ বুধবার বেলা পৌনে ১১টার দিকে এ ঘটনা ঘটে। সোয়া ১১টায় এ প্রতিবেদন লেখা পর্যন্ত বিচ্ছিন্নভাবে সংঘর্ষ চলছিল। এ ঘটনায় পুরো শহরের অবস্থা থমথমে। 
আজ খাগড়াছড়ি শহরের স্বনির্ভর এলাকায় ইউপিডিএফ সমর্থিত পাহাড়ি ছাত্র পরিষদ, হিল উইমেন্স ফেডারেশন এ সমাজতান্ত্রিক যুব ফ্রন্টের সমাবেশ ছিল। একই জায়গায় সমাবেশ ডেকেছিল ইউপিডিএফ থেকে বের হয়ে যাওয়া গণতান্ত্রিক ইউপিডিএফ। পরিস্থিতি সামলাতে পুলিশ সমাবেশ শুরুর আগেই এলাকায় অবস্থান নেয়। এ সময় পুলিশের সঙ্গে সমাবেশ আয়োজনকারীদের সংঘর্ষ শুরু হয়।
খাগড়াছড়ি সদর থানার ভারপ্রাপ্ত কর্মকর্তা (ওসি) তারেক মো. আব্দুল হান্নান প্রথম আলোকে বলেন, সমাবেশ শুরুর আগে সংঘর্ষে আট পুলিশ সদস্য আহত হন। তাঁদের মধ্যে একজন হাসপাতালে ভর্তি আছেন।
এ বিষয়ে ইউনাইটেড পিপলস ডেমোক্রেটিক ফ্রন্ট (ইউপিডিএফ) বা দলটির কোনো অঙ্গ-সংগঠনের নেতাদের সঙ্গে যোগাযোগ করা সম্ভব হয়নি।
