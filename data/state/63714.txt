
পঞ্চগড়ে পরিবহন ধর্মঘট দুদিন পর আজ বৃহস্পতিবার প্রত্যাহার করা হয়েছে। সকাল থেকে ওই জেলায় সব ধরনের যান চলাচল শুরু হয়েছে। গত মঙ্গলবার সকালে ধর্মঘট ডাকা হয়।
তেঁতুলিয়ার বাংলাবান্ধা স্থলবন্দরে চাঁদাবাজি, থ্রি-হুইলার, নছিমন, করিমন, ভটভটিসহ অবৈধ যান চলাচল বন্ধ ও বন্দরের পণ্যবাহী ট্রাক রাত ১২টা পর্যন্ত চলাচলের দাবিতে অনির্দিষ্টকাল ধর্মঘট ডেকেছিল পরিবহন মালিক ও শ্রমিকদের কয়েকটি সংগঠন। এতে দুদিন ধরে দুর্ভোগ পোহাতে হয় যাত্রীসাধারণকে। এ ব্যাপারে গতকাল বুধবার রাতে জেলা প্রশাসকের সম্মেলনকক্ষে পরিবহন মালিক ও শ্রমিকদের সঙ্গে সভা হয়। সেখানে দুই পক্ষের মধ্যে সমঝোতা হয়েছে বলে জানা গেছে। আজ সকাল থেকে যান চলাচল শুরু হয়েছে।
জেলা মোটর মালিক সমিতির সাধারণ সম্পাদক আপেল মাহমুদের পাঠানো বিজ্ঞপ্তিতে জানানো হয়, সাত দিনের মধ্যে বাংলাবান্ধা স্থলবন্দরে কুলিদের বকশিশের নামে প্রতি ট্রাকে দেড় থেকে দুই হাজার টাকা চাঁদা আদায় বন্ধ করা হবে বলে তাঁরা আশ্বাস পেয়েছেন। এ ছাড়া বাংলাবান্ধা স্থলবন্দরের পণ্যবাহী ট্রাক রাত ১২টা পর্যন্ত চলাচলের ব্যবস্থা নেওয়া হবে। ১৫ দিনের মধ্যে তিন চাকার যান চলাচলের ক্ষেত্রে নিবন্ধন, রুট পারমিট, ফিটনেস লাইসেন্সের ব্যবস্থা করা হবে।
কমিটির আহ্বায়ক ও অতিরিক্ত জেলা ম্যাজিস্ট্রেট ফিরোজ আহমেদ জানান, দাবি বাস্তবায়নের আশ্বাস পাওয়ার পর তাঁরা ধর্মঘট প্রত্যাহার করে নিয়েছেন।
