
তথ্যপ্রযুক্তিনির্ভর শিক্ষার প্রসারে শিক্ষার্থীদের হাতে বিনা মূল্যে ইন্টারনেট সেবা দেওয়ার পক্ষে মত দিয়েছেন তথ্যপ্রযুক্তিবিদেরা। সিলেটে ‘আইসিটি এক্সপো ২০১৫’ উপলক্ষে আয়োজিত এক সেমিনারে আলোচকেরা এ মতামত দিয়েছেন। তাঁরা বলেন, এ খাতের উপযুক্ত জনশক্তি গড়ে তুলতে পারলে জাতি দ্রুত এগিয়ে যাবে। এ জন্য শিক্ষার্থীদের হাতে বিনা মূল্যে ইন্টারনেট তুলে দেওয়া প্রয়োজন। গত শুক্রবার রাতে নগরের মোহাম্মদ আলী জিমনেসিয়ামে ‘তথ্যপ্রযুক্তি ও সিলেটের সম্ভাবনা’ শীর্ষক সেমিনারে আলোচকেরা এ মতামত ব্যক্ত করেন। সিলেট চেম্বার অব কমার্স অ্যান্ড ইন্ডাস্ট্রির সভাপতি সালাউদ্দিন আলী আহমদের সভাপতিত্বে সেমিনারে প্রধান বক্তা ছিলেন তথ্যপ্রযুক্তিবিদ মোস্তাফা জব্বার। 
