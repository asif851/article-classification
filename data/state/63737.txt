
সৌদি আরবে সড়ক দুর্ঘটনায় একই পরিবারের চার সদস্যসহ পাঁচ বাংলাদেশি নিহত হয়েছেন। গতকাল শনিবার ওমরাহ পালন শেষে দেশে ফেরার উদ্দেশ্যে পূর্বাঞ্চলীয় প্রদেশ রিয়াদের হাফার আল-বাতিন যাওয়ার পথে তাঁরা দুর্ঘটনার শিকার হন।
রিয়াদে বাংলাদেশ দূতাবাসের লেবার কাউন্সেলর ড. সারওয়ার আলম আরব নিউজকে বলেন, মক্কা ও মদিনায় এক সপ্তাহ থাকার পর পরিবারটি দেশে ফিরছিল। রিয়াদ অঞ্চলের উম আল-জমজম শহরের কাছে স্থানীয় সময় ভোর পাঁচটার দিকে তাঁদের বহনকারী প্রাইভেটকারটি দুর্ঘটনার শিকার হয়। নিহত ব্যক্তিরা হলেন আবদুল আজিজ, তাঁর ১২ বছরের ছেলে আরাফাত, চার বছরের মেয়ে আরিয়া, শ্বাশুড়ি জোবেদা খানম এবং গাড়িচালক মাসুদ।
সারওয়ার আলম বলেন, ওই দুই শিশু এবং গাড়ির চালক ঘটনাস্থলেই মারা যান। এই দুর্ঘটনায় প্রাণে বেঁচে যাওয়া একমাত্র ব্যক্তি হলেন আজিজের স্ত্রী। তাঁকে রিয়াদের একটি হাসপাতালে চিকিৎসা দেওয়া হচ্ছে। দূতাবাস তাঁর অবস্থা পর্যবেক্ষণ করছে। পরিবারটি বাংলাদেশের ফেনি থেকে এসেছিল।
