
কক্সবাজার-চট্টগ্রাম মহাসড়কের চকরিয়া উপজেলার হারবাং ইউনিয়নের গয়ালমারা স্টেশনে গত রোববার রাত ১১টায় তিনটি দোকানে ডাকাতি হয়েছে।এ সময় স্থানীয় জনতা নূরুল ইসলাম (২৪) নামের এক ডাকাতকে ধরে গণধোলাই দিয়ে পুলিশে সোপর্দ করে। অন্য ডাকাতেরা কয়েক রাউন্ড ফাঁকা গুলিবর্ষণ করে পালিয়ে যেতে সক্ষম হয়। আশঙ্কাজনক অবস্থায় ওই ডাকাতকে চকরিয়া উপজেলা স্বাস্থ্য কমপ্লেক্সে ভর্তি করানো হয়। নূরুল ইসলামের গ্রামের বাড়ি চট্টগ্রামের সাতকানিয়া উপজেলায় বলে জানা গেছে। স্থানীয়রা জানিয়েছেন, গত রোববার রাত ১১টায় ১১-১২ জনের ডাকাতদল গয়ালমারা স্টেশনে কয়েকটি দোকানে হানা দেয়। এ সময় তিনটি দোকানে তারা ডাকাতি করতে সক্ষম হলেও খবর পেয়ে স্থানীয় জনতা তাদের ঘিরে ফেলে।
