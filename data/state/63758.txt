
লালমনিরহাটের পাটগ্রাম উপজেলার বুড়িমারী ইউনিয়নের মাস্টারপাড়া সীমান্তের ওপারে ভারতীয় চ্যাংরাবান্ধার পানিশালা সীমান্তে এক বাংলাদেশি নাগরিককে আটক করেছে ভারতীয় সীমান্তরক্ষী বাহিনী (বিএসএফ)৷ গতকাল বৃহস্পতিবার ভোরে তাঁকে আটক করা হয়৷তাঁর নাম জবেদ আলী (৩৫)৷ তিনি বুড়িমারী ইউনিয়নের ইসলামপুর গ্রামের বাসিন্দা৷বর্ডার গার্ড বাংলাদেশ (বিজিবি) ও স্থানীয় ব্যক্তিরা জানান, গতকাল ভোরে বাংলাদেশের ১০-১২ জন গরু ব্যবসায়ী মাস্টারপাড়া সীমান্তের ৮৪৩ নম্বর মেইন পিলারের ১ নম্বর সাবপিলার দিয়ে ভারতের পানিশালা গ্রাম এলাকায় যান৷ ভারতীয় ব্যবসায়ীর কাছ থেকে গরু নিয়ে ফেরার সময় ভারতের কোচবিহার ১০৪ ব্যাটালিয়নের চ্যাংরাবান্ধা বিএসএফ ক্যাম্পের টহল দলের সদস্যরা তাঁদের ধাওয়া করেন৷ এ সময় অন্যরা পালিয়ে এলেও জবেদ বিএসএফের কাছে ধরা পড়েন৷স্থানীয় ব্যক্তিরা জানান, বিএসএফ জবেদকে বেধড়ক পিটিয়ে মেখলিগঞ্জ সদর থানার পুলিশের কাছে সোপর্দ করেছে৷লালমনিরহাট ১৫ বিজিবি ব্যাটালিয়নের অধিনায়ক লে. কর্নেল শফিউল আলম খান বাংলাদেশি আটকের কথা স্বীকার করে বলেন, বিএসএফকে পতাকা বৈঠকের জন্য আহ্বান জানানো হয়েছে৷
