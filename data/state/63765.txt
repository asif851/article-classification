
‘নব্য জেএমবি’র নেতা তামিম চৌধুরীসহ অন্তত চারজন গুরুত্বপূর্ণ ব্যক্তি নিহত হওয়ায় জঙ্গি সংগঠনটি বড় ধরনের ধাক্কা খেলেও এখনো অনেকে ধরা পড়েননি। আর সেসব জঙ্গির মধ্য থেকে একজন তামিম চৌধুরীর স্থলাভিষিক্ত হচ্ছেন বলে তথ্য পেয়েছেন জঙ্গি মোকাবিলায় যুক্ত পুলিশ কর্মকর্তারা। তাঁর নাম মুরাদ ওরফে জাহাঙ্গীর।
পুলিশের কাউন্টার টেররিজম ও ট্রান্সন্যাশনাল ক্রাইম ইউনিটের একাধিক কর্মকর্তা প্রথম আলোকে বলেন, এর আগে ধরা পড়া ব্যক্তিদের কাছ থেকে পাওয়া তথ্য এবং নারায়ণগঞ্জে জঙ্গি আস্তানায় অভিযানের পর প্রাপ্ত বিভিন্ন তথ্য-উপাত্ত মিলিয়ে তাঁদের মনে হচ্ছে, তামিমের স্থলাভিষিক্ত হতে যাচ্ছেন মুরাদ ওরফে জাহাঙ্গীর।
জঙ্গি মোকাবিলায় যুক্ত একজন কর্মকর্তা বলেন, মুরাদ তাঁর সাংগঠনিক নাম। প্রকৃত নাম এখনো পাওয়া যায়নি। মুরাদ সমরবিদ্যায় দক্ষ এবং তিনি জঙ্গিদের প্রশিক্ষণ দিয়েছেন বলে কিছু তথ্য পাওয়া গেছে। তাই এই মুরাদ ওরফে জাহাঙ্গীর অতীতে সরকারি কোনো বাহিনীতে ছিলেন কি না, এমন একটা সন্দেহ তৈরি হয়েছে।
এ ছাড়া মানিক (সাংগঠনিক নাম) নামের আরেকজন জঙ্গির নাম পেয়েছে পুলিশ। এই মানিকও ‘নব্য জেএমবি’র গুরুত্বপূর্ণ কোনো দায়িত্বে রয়েছেন। এই মানিকও নিহত তামিমের স্থলাভিষিক্ত হওয়ার যোগ্যতা রাখেন বলে কর্মকর্তারা মনে করছেন।
সংশ্লিষ্ট একটি সূত্র জানায়, নারায়ণগঞ্জের পাইকপাড়ায় তামিম চৌধুরীর আস্তানা চিনতেন এমন এক জঙ্গি গত শুক্রবার ময়মনসিংহের ত্রিশালে ধরা পড়েন। তাঁর কাছ থেকে তথ্য পেয়ে পরদিন ভোরে পাইকপাড়ায় অভিযান চালানো হয় এবং তাতে তামিম ও তাঁর দুই সহযোগী নিহত হন। ত্রিশালে ধরা পড়া ওই ব্যক্তিকে জিজ্ঞাসাবাদ করে পুলিশ জানতে পেরেছে, গত ৫ জুলাই নারায়ণগঞ্জের পাইকপাড়ার বাড়িটি সাত হাজার টাকায় ভাড়া নেন মুরাদ। ওই বাড়িতে তামিম ওঠেন চলতি মাসের শুরুতে। এরপর থেকে ফজলে রাব্বী ও তাওসিফ হোসেন সব সময় তামিমের সঙ্গে থাকতেন। মুরাদ সেখানে মাঝেমধ্যে যেতেন।
পুলিশের কাউন্টার টেররিজম ও ট্রান্সন্যাশনাল ক্রাইম বিভাগের প্রধান মনিরুল ইসলাম রোববার সাংবাদিকদের বলেন, তামিম নব্য জেএমবির সমন্বয়ক হিসেবে কাজ করতেন। তামিম নিহত হওয়ার আগে ঢাকার কল্যাণপুরে জঙ্গি আস্তানায় পুলিশের অভিযানে এই জঙ্গি সংগঠনের অন্তত চারজন গুরুত্বপূর্ণ সমন্বয়ক নিহত হয়েছেন। এর ফলে জেএমবির কার্যক্রম অনেকটা স্তিমিত হবে, তবে নিশ্চিহ্ন হবে না। তিনি বলেন, গুলশান হামলার নেপথ্যে ছিলেন এমন আরও আট-নয়জনকে চিহ্নিত করা হয়েছে।
রিমান্ডে বাড়িওয়ালা: প্রথম আলোর নারায়ণগঞ্জ প্রতিনিধি জানান, তিন জঙ্গিকে বাড়ি ভাড়া দেওয়ার তথ্য গোপন করার অভিযোগে পাইকপাড়ার ওই তিনতলা বাড়ির মালিক নূরউদ্দীন দেওয়ানকে তিন দিনের রিমান্ডে নিয়েছে পুলিশ। এদিকে নারায়ণগঞ্জের বিভিন্ন এলাকায় পুলিশের ‘ব্লক রেইড’ চলছে বলে জানিয়েছেন কর্মকর্তারা। গত রোববার রাতে শহরের পাইকপাড়া থেকে নারায়ণগঞ্জ মহানগর ইসলামী ছাত্রশিবিরের তথ্য ও সাহিত্যবিষয়ক সম্পাদক হেলাল উদ্দিনকে গ্রেপ্তার করেছে পুলিশ। তাঁর কাছ থেকে বেশ কিছু ধর্মীয় বই উদ্ধার করা হয়েছে।
 
