
হেফাজতে ইসলামের কর্মীদের হামলায় বাংলাদেশ প্রকৌশল বিশ্ববিদ্যালয়ের ছাত্র আরিফ রায়হানের মৃত্যুতে শোক প্রকাশ করে গতকাল বৃহস্পতিবার বিবৃতি দিয়েছে সাম্প্রদায়িক-জঙ্গিবাদবিরোধী মঞ্চ।মঞ্চের সমন্বয়ক অজয় রায়, যুগ্ম সমন্বয়ক জিয়াউদ্দিন তারেক আলী, সদস্যসচিব নুর মোহাম্মদ তালুকদার যৌথ বিবৃতিতে বলেছেন, আরিফের ওপর হামলাকারী হিসেবে সন্দেহভাজন একজনকে ইতিমধ্যে গ্রেপ্তার করা হয়েছে এবং তিনি হামলার কথা স্বীকারও করেছেন। তাঁকে এবং এর সঙ্গে জড়িত ব্যক্তিদের গ্রেপ্তার ও বিচারের আওতায় এনে দৃষ্টান্তমূলক শাস্তির দাবি জানিয়ে নেতারা হেফাজতে ইসলামের বর্বরতার বিরুদ্ধে মুক্তিবুদ্ধিসম্পন্ন সব মানুষকে ঐক্যবদ্ধ হয়ে একটি অসাম্প্রদায়িক সমাজ গড়ার আন্দোলনে শামিল হওয়ার আহ্বান জানান।এ ছাড়া ঝালকাঠির লিমনের বিরুদ্ধে র‌্যাবের করা মামলার কার্যক্রম শুরু করায় উদ্বেগ প্রকাশ করে বিবৃতিতে বলা হয়েছে, গ্রামের দরিদ্র পরিবারের সন্তান লিমনকে আইনশৃঙ্খলা বাহিনী যেভাবে আহত ও পঙ্গু করে আবার তাঁকেই আইনের মারপ্যাঁচে অভিযুক্ত করার নানামুখী তৎপরতা চালাচ্ছে, সেটি আদৌ দেশে সুশাসনের প্রতিচ্ছবি মনে হয় না। তাই লিমনের প্রতি সরকারকে খুব দ্রুত একটি শালীনতাপূর্ণ আচরণ করার আহ্বান জানিয়েছেন বিবৃতিদাতারা। বিজ্ঞপ্তি।
