
লিবিয়ার ভূমধ্যসাগরীয় উপকূলে গত বৃহস্পতিবার প্রায় ৫০০ অভিবাসীবাহী দুটি নৌকাডুবির ঘটনায় গতকাল শুক্রবার পর্যন্ত ১০৫ জনের লাশ উদ্ধার করা হয়েছে। এর মধ্যে আটজন বাংলাদেশি অভিবাসনপ্রার্থী। এ ঘটনায় বিভিন্ন দেশের ২০০ নাগরিক মারা গেছেন বলে আশঙ্কা করা হচ্ছে।লিবিয়ার কর্মকর্তাদের বরাত দিয়ে বিবিসি জানায়, প্রায় ১০০ জন আরোহী নিয়ে প্রথম নৌকাটি ডুবে যায় গত বৃহস্পতিবার সকালে। এরপর ডুবে যায় আরেকটি নৌকা। এতে যাত্রী ছিল প্রায় ৪০০ জন। নৌকা দুটি লিবিয়ার উপকূলীয় জুয়ারা শহর থেকে ইতালির উদ্দেশে যাত্রা করেছিল।রেড ক্রিসেন্টের স্থানীয় একজন কর্মকর্তা বলেন, দুই নৌকাডুবির ঘটনায় গতকাল শুক্রবার সন্ধ্যা পর্যন্ত ১০৫ জনের লাশ এবং আরও ১৯৮ জনকে জীবিত উদ্ধার করা হয়েছে। নিখোঁজ রয়েছেন অন্তত ১০০ জন। তবে নৌকা দুটির অন্তত ২০০ জন প্রাণ হারিয়েছেন বলে জাতিসংঘ শরণার্থী সংস্থার পক্ষ থেকে জানানো হয়েছে।লিবিয়ার বাংলাদেশ দূতাবাসের শ্রম কাউন্সিলর আশরাফুল ইসলাম গত রাতে বার্তা সংস্থা ইউএনবিকে বলেন, ‘এখন পর্যন্ত আট বাংলাদেশি মারা গেছেন।’ তখন পর্যন্ত কোনো বাংলাদেশির লাশ দেখেননি জানিয়ে তিনি বলেন, মৃত ব্যক্তিদের স্বজনদের সঙ্গে কথা বলে এ বিষয়টি নিশ্চিত হওয়া গেছে।এর আগে গতকাল সন্ধ্যায় আশরাফুল ইসলাম প্রথম আলোকে বলেছিলেন, দুটি নৌকায় ৫৪ বাংলাদেশি ছিলেন বলে তাঁরা জেনেছেন। কীভাবে এ সংখ্যার বিষয়ে নিশ্চিত হলেন জানতে চাইলে তিনি বলেন, ‘বেঁচে যাওয়া বাংলাদেশি মোহাম্মদ আলী ও মোহাম্মদ আজিমের সঙ্গে কথা বলে জানা গেছে, দুই নৌকার আরোহীদের মধ্যে চার পরিবারের ২২ জনসহ মোট ৫৪ জন বাংলাদেশি ছিলেন। এঁদের মধ্যে আটজন নিখোঁজ রয়েছেন। আশঙ্কা করা হচ্ছে তাঁরা মারা গেছেন।’নিখোঁজ ওই আটজনের মধ্যে সাতজনের পরিচয় জানা গেছে। তাঁরা হলেন রমজান আলী (৫৮), সানোয়ারা খাতুন (৪২), ইউসুফ (৭), রিমা আবদুল আজিম (২), রাইসা আবদুল আজিম (৮ মাস), আবুল বাশার (৪৭) ও তাঁর মেয়ে।এই কর্মকর্তার বক্তব্যের আগে লিবিয়ায় বাংলাদেশ দূতাবাসের চার্জ দ্য অ্যাফেয়ার্স মোজাম্মেল হক বিবিসি বাংলাকে বলেছিলেন, যাঁদের মৃতদেহ উদ্ধার করা হয়েছে, তাঁদের মধ্যে পাঁচজন বাংলাদেশি। এর মধ্যে শিশু দুটি। আর নৌডুবির ঘটনায় বাংলাদেশি দুটি পরিবারের চারজন নিখোঁজ আছেন বলে তাঁরা জেনেছেন।মোজাম্মেল হক বিবিসিকে বলেন, দুটি পরিবার লিবিয়ার সিরতে শহর থেকে এসেছে। অন্যরা ত্রিপোলিতে বাস করতেন। দীর্ঘদিন ধরে পরিবারগুলো লিবিয়াতে রয়েছে। সন্তানদের সবার জন্ম লিবিয়ায়। দেশটির পরিস্থিতি খারাপ হওয়ায় তারা সমুদ্রপথে ইতালি যাওয়ার চেষ্টা করছিল।মোজাম্মেল হক বলেন, এর আগেও তাঁরা খবর পেয়েছিলেন, এই পরিবারগুলো ইতালি যাওয়ার চেষ্টা করছে। বারবার সতর্ক করার পরও তারা ঝুঁকি নিয়ে সমুদ্রপথে সেখানে যাওয়ার চেষ্টা করে। এখন পরিবারগুলোর ইচ্ছা অনুযায়ী পরবর্তী ব্যবস্থা নেওয়া হবে।বার্তা সংস্থা এএফপির খবরে বলা হয়, দুর্ঘটনার পরপরই অভিবাসীদের উদ্ধারে অভিযান শুরু করে লিবিয়ার কোস্টগার্ড। তবে বিবিসির উত্তর আফ্রিকার সংবাদদাতা রানা জাওয়াদ বলেন, উদ্ধার অভিযান পরিচালনার জন্য দেশটির কোস্টগার্ডের কাছে উপযুক্ত জাহাজসহ যথেষ্ট উপকরণ নেই।ত্রিপোলির পশ্চিমে জুয়ারা শহরের একজন বাসিন্দা বলেন, এখানকার হাসপাতালে অন্তত ১০০ জনের মরদেহ আনা হয়েছে। একজন লিবীয় কর্মকর্তা বার্তা সংস্থা রয়টার্সকে বলেন, জীবিত উদ্ধার করা ব্যক্তিদের মধ্যে ১৪৭ জনকে ত্রিপোলির পশ্চিমে সাবরাথা এলাকায় অবৈধ অভিবাসীদের একটি আটক শিবিরে রাখা হয়েছে।গণমাধ্যমের খবর অনুযায়ী, এসব অভিবাসীর মধ্যে বাংলাদেশ, সিরিয়া ও সাব-সাহারা আফ্রিকার কয়েকটি দেশের নাগরিক রয়েছেন। তবে এ তথ্য নিরপেক্ষ সূত্র থেকে যাচাই করা সম্ভব হয়নি।লিবিয়াসহ বিভিন্ন দেশে চলা সংঘাত এবং অন্য অস্থিতিশীল পরিস্থিতির মুখে পড়ে সম্প্রতি ইউরোপের দেশগুলোতে পাড়ি জমাতে মরিয়া হয়ে উঠেছেন অভিবাসীরা। এ জন্য বেছে নিচ্ছেন অত্যন্ত ঝুঁকিপূর্ণ সমুদ্রযাত্রা। কখনো বা তাঁরা পড়ছেন সংগঠিত মানব পাচারকারী চক্রের খপ্পরে।অভিবাসীবাহী নৌকাডুবির সাম্প্রতিকতম এ ঘটনার মাত্র এক দিন আগেই গত বুধবার লিবিয়ার উপকূলে ক্ষতিগ্রস্ত একটি নৌযানের ভেতর থেকে অন্তত ৫১ জনের লাশ উদ্ধার করা হয়। এরও আগে গত শনিবার এই লিবিয়া উপকূল থেকে আরও প্রায় ৪ হাজার ৪০০ অভিবাসীকে জীবিত উদ্ধার করা হয়।জাতিসংঘ বলছে, ইউরোপে দেশান্তরি হওয়ার চেষ্টায় ভূমধ্যসাগর পাড়ি দিতে গিয়ে চলতি বছর এখন পর্যন্ত প্রাণ হারিয়েছেন প্রায় ২ হাজার ৪০০ জন অভিবাসী। এ সময়ে ইতালি পৌঁছাতে পেরেছেন এক লাখের বেশি। আর গ্রিসে গেছেন ১ লাখ ৬০ হাজার।
