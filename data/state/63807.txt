

আওয়ামী লীগের সাধারণ সম্পাদক ওবায়দুল কাদের বলেছেন, প্রধান বিচারপতি সুরেন্দ্র কুমার সিনহার দেওয়া দুটি চিঠির বিষয়ে আওয়ামী লীগের যৌথ সভায় পর্যালোচনা হবে। সেখানে আইনমন্ত্রী আনিসুল হককে ডাকা হয়েছে। এরপর দলের বক্তব্য দেওয়া হবে।
আজ শনিবার দুপুরে রাজধানীর ভিকারুননিসা নূন স্কুল অ্যান্ড কলেজের একাদশ শ্রেণির শিক্ষার্থীদের নবীনবরণ অনুষ্ঠান শেষে সাংবাদিকের প্রশ্নের জবাবে সড়ক পরিবহন ও সেতুমন্ত্রী ওবায়দুল কাদের এ মন্তব্য করেন।
প্রধান বিচারপতির ছুটির আবেদনে অসুস্থতার কথা থাকলেও দেশ ত্যাগের সময় তিনি অসুস্থ নন বলে মন্তব্য করেন। এ বিষয়ে জানতে চাইলে ওবায়দুল কাদের বলেন, ‘তিনি (প্রধান বিচারপতি) ছুটি চেয়েছেন, ওটাও লিখিত বিষয়। আর সাংবাদিকদের কাছে বিদেশে যাওয়ার প্রাককালে যেটি দিয়েছেন, এটাও লিখিত বিষয়। এ দুটি লিখিত বিষয় নিয়ে আমাদের দলের কার্যনির্বাহী কমিটি ও উপদেষ্টা পরিষদের যৌথসভা হবে আজ সন্ধ্যায়, সেখানে আলাপ আলোচনা করে আমাদের দলের বক্তব্য দেব।’
এ সময় সাংবাদিকের প্রশ্নের জবাবে ওবায়দুল কাদের বলেন, ‘তিনি তো অসুস্থ বলে ছুটি চেয়েছেন রাষ্ট্রপতির কাছে। দুটি চিঠি নিয়েই আমাদের আলাপ-আলোচনা করতে হবে। যিনি (আইনমন্ত্রী) জোর গলায় বলেছেন অসুস্থতার (প্রধান বিচারপতি) কারণে ছুটি চেয়েছেন, তাঁকেও আমাদের আজকের বৈঠকে আমন্ত্রণ জানিয়েছি।’
এর আগে প্রধান বিচারপতি অসুস্থতার জন্য আইন মন্ত্রণালয়ে ছুটি চেয়ে আবেদন করেছেন বলে জানিয়েছিলেন আইনমন্ত্রী আনিসুল হক। এরপর গতকাল শুক্রবার প্রধান বিচারপতি বিদেশে যাওয়ার সময় সাংবাদিকদের দেওয়া লিখিত বক্তব্যে বলেন, তিনি সুস্থ আছেন। এ দুটি বিষয় নিয়ে আলোচনা করতে গণভবনে আজকে সন্ধ্যার সভায় আইনমন্ত্রীকে ডাকা হয়েছে বলে ওবায়দুল কাদের জানান।
নিজের ওপর চাপের বিষয়টি নাকচ করে বিচারপতি সুরেন্দ্র কুমার সিনহা গতকাল বলেন, বিচার বিভাগ যাতে ‘কলুষিত না হয়’, এ জন্য তিনি নিজেই ‘সাময়িকভাবে’ বিদেশ যাচ্ছেন। এ ছাড়া বিদেশ যাওয়ার সময় প্রধান বিচারপতি সরকারের বিরুদ্ধে বিচার বিভাগের কাজে হস্তক্ষেপ করার অভিযোগও করে যান।
