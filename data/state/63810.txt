
স্থানীয় সরকার বিশেষজ্ঞ ও চট্টগ্রাম বিশ্ববিদ্যালয়ের লোকপ্রশাসন বিভাগের প্রাক্তন অধ্যাপক তোফায়েল আহমেদ বলেছেন, ২০২১ সালে বাংলাদেশের বয়স ৫০ বছর পূর্ণ হবে। তখন চাকরির বাজার থাকবে চাঙা। এ জন্য চাকরি নিয়ে কোনো চিন্তা করার দরকার নেই। ভালো করে পড়তে হবে। তবেই একাডেমিক ও সহশিক্ষা কার্যক্রম জোরদার হবে। এর মাধ্যমে শিক্ষার্থীরা নিজেদের চাকরির জন্য তৈরি করতে পারবে। শিক্ষক ও ছাত্রের মধ্যে অংশীদারত্ব গড়তে হবে।গতকাল সোমবার দুপুরে কুমিল্লায় অবস্থিত ব্রিটেনিয়া বিশ্ববিদ্যালয়ের নবীনবরণ অনুষ্ঠানে প্রধান অতিথির বক্তব্যে তোফায়েল আহমেদ এসব কথা বলেন। বেলা ১১টায় কুমিল্লা টাউন হল মিলনায়তনে এ অনুষ্ঠান হয়।ব্রিটেনিয়া বিশ্ববিদ্যালয়ের উপাচার্য অধ্যাপক মো. আবদুস সাত্তারের সভাপতিত্বে অনুষ্ঠানে বিশেষ অতিথির বক্তব্য দেন কুমিল্লা অজিত গুহ মহাবিদ্যালয়ের অধ্যক্ষ হাসান ইমাম মজুমদার ও ব্রিটেনিয়া বিশ্ববিদ্যালয়ের ইংরেজি বিভাগের অধ্যাপক মতিউর রহমান।স্থানীয় সরকার বিশেষজ্ঞ তোফায়েল আহমেদ আরও বলেন, ‘আমরা কোনো কিছু শুরু করার আগে অভিযোগ করি, কেউ কেউ রাগান্বিত হই। এর থেকে বেরিয়ে এসে নিজের কাজ নিজেকেই করতে হবে। তবেই ব্যক্তি, সমাজ ও রাষ্ট্রের কল্যাণ হবে।’অনুষ্ঠানে শিক্ষক-শিক্ষার্থীদের পাশাপাশি তাঁদের অভিভাবকেরাও উপস্থিত ছিলেন। পরে এক মনোজ্ঞ সাংস্কৃতিক অনুষ্ঠান হয়।
