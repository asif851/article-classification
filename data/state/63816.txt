
রাজশাহীর আদালত চত্বর থেকে হাতকড়া লাগানো অবস্থায় এক আসামি পালিয়ে গেছেন। আজ মঙ্গলবার দুপুর ১২টার দিকে একটি মামলায় হাজিরা দিতে আদালত চত্বরে ওই আসামিকে আনা হয়। এ সময় পুলিশের হাত ফসকে হাতকড়া পরা অবস্থায় তিনি পালিয়ে যান।
পালিয়ে যাওয়া আসামির নাম ইব্রাহীম (৩৫)। তিনি রাজশাহী নগরের বিলশিমলা এলাকার মো. আশরাফের ছেলে। ঘটনার পরপরই পুলিশ তাঁর সন্ধানে অভিযানে নামে।
আদালত সূত্রে জানা গেছে, আসামি ইব্রাহিমের বিরুদ্ধে নগরের দুই থানায় দুটি মামলা রয়েছে। এর মধ্যে আরএমপি অধ্যাদেশের একটি মামলায় তাঁর এক মাসের সাজা হয়েছে। মাদকদ্রব্য নিয়ন্ত্রণ আইনের আরেকটি মামলায় আজ আদালতে তাঁর হাজিরা ছিল।
পুলিশ সূত্রে জানা যায়, আজ ইব্রাহিমকে কারাগার থেকে নিয়ে রাজশাহীর মুখ্য মহানগর হাকিমের আদালত-৩-এ তোলা হয়। ওই আদালতের কাঠগড়ায় তিনজন আসামি ছিলেন। আর দায়িত্বে ছিলেন মাসুদ হোসেন নামের এক পুলিশ সদস্য। কাঠগড়ায় দুই আসামিকে একসঙ্গে একটি হাতকড়া পরানো হয়েছিল। ইব্রাহিমকে একটি হাতকড়া পরানো হয়েছিল। আদালতের কার্যক্রম চলাকালে পুলিশ সদস্যকে ফাঁকি দিয়ে ইব্রাহিম হাতকড়া নিয়েই দৌড় দেন। এরপর পুলিশ পিছু নিলেও তাঁকে ধরতে পারেনি।
নগরের রাজপাড়া থানার ভারপ্রাপ্ত কর্মকর্তা (ওসি) হাফিজুর রহমান জানান, আসামি পালিয়ে যাওয়ার পর বিষয়টি তাঁকে জানানো হয়। তিনি আদালতে গিয়ে এ ব্যাপারে খোঁজখবর নিয়েছেন। আসামিকে ধরতে পুলিশ অভিযান শুরু করেছে। আদালত থেকে পালানোর অপরাধে ইব্রাহিমের বিরুদ্ধে আরেকটি মামলা করা হবে। দু-এক দিন সময় লাগলেও তাঁকে অবশ্যই ধরা যাবে।
রাজশাহী মহানগর পুলিশের মুখপাত্র ও সহকারী পুলিশ কমিশনার ইফতেখায়ের আলম এ খবরের সত্যতা নিশ্চিত করে বলেন, কীভাবে আসামি পালিয়েছে, তা তদন্ত করে দেখা হবে। এ নিয়ে দায়িত্বরত পুলিশ সদস্যের কোনো অবহেলা থাকলে তাঁর বিরুদ্ধে বিভাগীয় ব্যবস্থা গ্রহণ করা হবে।
