
ফল জানতে বেলা সাড়ে ১১টায়ই স্কুলে এসেছিলেন ৬৫ বছরের বাছিরন। সঙ্গে পাঁচ সহপাঠী। বাছিরনের ভাঁজ পড়া মুখে ছিল উদ্বেগ। তবে মুঠোফোনে ফল দেখার পরই সে মুখে দেখা যায় হাসির ঝিলিক।
শুধু পাসই করেননি, স্কুলসেরা হয়েছেন ৬৫ বছরের পঞ্চম শ্রেণির শিক্ষার্থী বাছিরন। কেমন লাগছে জানতে চাইলে হাসিমুখে প্রথম আলোকে বললেন, ‘এটা বুলে বুঝাতে পারব না আজ আমার কত ভালো লাগছে। ওপরআলা (সৃষ্টিকর্তা) আমার দিকে মুখ তুইলি তাকাইছে। আসলে স্কুলে পড়ার আনন্দই আলাদা।’
মেহেরপুরের গাংনী উপজেলার হোগলবাড়িয়া পূর্বপাড়া সরকারি প্রাথমিক বিদ্যালয় থেকে বাছিরন জিপিএ-৩ পেয়েছেন। স্কুলের প্রধান শিক্ষক আতিয়ার রহমান বলেন, ‘দৃঢ় বিশ্বাস ছিল বাছিরন পাস করবেন। কিন্তু স্কুলসেরা হবেন ভাবতেই পারিনি। এই স্কুল থেকে মোট ছয়জন পরীক্ষা দিয়েছিল। বাছিরন স্কুলসেরা হয়েছেন। তাঁর ফলে স্কুলসহ এলাকার মানুষের মধ্যে আনন্দের জোয়ার বইছে।’
বাছিরনকে নিয়ে প্রথম আলো অনলাইন ও ছাপা সংস্করণে একাধিক প্রতিবেদন প্রকাশ হয়েছিল। তাঁর পরীক্ষা দেখতে ও খোঁজখবর নিতে জেলা প্রশাসক (ডিসি) ও উপজেলা নির্বাহী কর্মকর্তা (ইউএনও) এসেছিলেন।
আরও পড়ুন:
পঁয়ষট্টির বাছিরন পঞ্চম শ্রেণির শিক্ষার্থীবয়স ৬৫ তাতে কী, হেসেখেলে পড়ছেন তিনি
