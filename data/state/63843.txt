
নারায়ণগঞ্জ সিটি নির্বাচনে আওয়ামী লীগের মেয়র পদপ্রার্থী সেলিনা হায়াৎ আইভীর বিরুদ্ধে আচরণবিধি লঙ্ঘনের অভিযোগ করেছেন তাঁর প্রতিদ্বন্দ্বী প্রার্থী বিএনপির সাখাওয়াত হোসেন খান। জবাবে আইভী বলেছেন, এটা বিএনপির প্রার্থীর রাজনৈতিক ভাঁওতাবাজি (স্ট্যান্টবাজি)। গতকাল শনিবার ভোটের প্রচারে নেমে এসব কথা বলেন আইভী। অন্যদিকে দলীয় প্রার্থীর পক্ষে প্রচারে গিয়ে বিএনপির স্থায়ী কমিটির সদস্য মওদুদ আহমদ হুঁশিয়ারি দিয়ে বলেছেন, নির্বাচন সুষ্ঠু না হলে নারায়ণগঞ্জ থেকেই আন্দোলনের সূচনা হবে।গতকাল ১২ নম্বর ওয়ার্ডের মিশনপাড়া, ৫, ৬ ও ৭ নম্বর ওয়ার্ডে গণসংযোগ করেন সাখাওয়াত। তাঁর সঙ্গে ছিলেন বিএনপির চেয়ারপারসনের উপদেষ্টা আবুল খায়ের ভূঁইয়া, হাবিবুর রহমান, কেন্দ্রীয় সহসাংগঠনিক সম্পাদক আবদুস সালাম আজাদ প্রমুখ। প্রচারে নেমে সাখাওয়াত অভিযোগ করেন, আওয়ামী লীগের প্রার্থী আচরণবিধি ভঙ্গ করে বড় বড় আকারের প্রতীক লাগিয়েছেন।  দলীয় প্রার্থীর পক্ষে গতকাল শহরের কেন্দ্রীয় বাস টার্মিনাল এলাকায় পথসভা করেন বিএনপির স্থায়ী কমিটির সদস্য মওদুদ আহমদ। এ সময় তিনি বলেন, নারায়ণগঞ্জ সিটি করপোরেশন নির্বাচন বিএনপির জন্য যেমন একটি পরীক্ষা, তেমনি সরকার ও নির্বাচন কমিশনের জন্য একটি অগ্নিপরীক্ষা। নির্বাচন সুষ্ঠু না হলে এই নারায়ণগঞ্জ থেকেই গণতন্ত্র পুনরুদ্ধারের আন্দোলন আবার শুরু হবে।
