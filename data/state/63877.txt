
প্রধানমন্ত্রীর নিরাপত্তা উপদেষ্টা মেজর জেনারেল (অব.) তারেক আহমেদ সিদ্দিক বলেছেন, ‘দেশে বিভিন্ন সময় অগণতান্ত্রিক শাসনের কারণে জাতীয় নিরাপত্তার ওপর নেতিবাচক প্রভাব পড়েছে। তাই এখন আমরা সন্ত্রাস ও জঙ্গিবাদের প্রভাবের বিষয়টি লক্ষ করছি।’
আজ বুধবার সকালে রাজধানীর বাংলাদেশ ইনস্টিটিউট অব ইন্টারন্যাশনাল অ্যান্ড স্ট্র্যাটেজিক স্টাডিজে (বিআইআইএসএস) দিনব্যাপী একটি সেমিনারের উদ্বোধন করতে গিয়ে তারেক আহমেদ সিদ্দিক এ কথা বলেন।
‘সিভিল মিলিটারি রিলেশন ইন ডিমক্রেসি অ্যান্ড ইফেক্টিভ ফ্রেম ওয়ার্ক’ শীর্ষক এই সেমিনারের যৌথ আয়োজক সশস্ত্র বাহিনী বিভাগ (এএফডি) ও বিআইআইএসএস।
বিআইআইএসএসের পরিচালনা পরিষদের সভাপতি মুন্সি ফয়েজ আহমেদের সভাপতিত্বে আয়োজিত সেমিনারে প্রবন্ধ উপস্থাপন করেন ন্যাশনাল ডিফেন্স কলেজের কমানডেন্ট লে. জেনারেল চৌধুরী হাসান সোহরাওয়ার্দী। ভারতের জওহরলাল নেহরু বিশ্ববিদ্যালয়ের অধ্যাপক শরণ সিং অনুপস্থিত থাকায় তাঁর পক্ষে প্রবন্ধটি পড়ে শোনান দিল্লির গবেষণা প্রতিষ্ঠান আইডিএসএ-এর সুতি পট্টনায়েক।
