
ঢাকা বিশ্ববিদ্যালয়ের সাবেক উপাচার্য এমাজউদ্দীন আহমদ বলেছেন, দেশের গণতন্ত্র এখন কারাবন্দী। কারাগারে রাখা হয়েছে গণতন্ত্রকে। সরকার মনে করেছিল বৃহত্তম দলের নেত্রীকে কারাগারে প্রেরণ করলে ছিন্নভিন্ন হয়ে যাবে। কিন্তু বর্তমানে বিএনপি সবচেয়ে বেশি ঐক্যবদ্ধ দল। তিনি আরও বলেন, তড়িঘড়ি করে নয়, শান্তিপূর্ণ ও নিয়মতান্ত্রিক আন্দোলন করতে হবে। গণতন্ত্রকে ফিরিয়ে আনতে হবে।
আজ শনিবার সন্ধ্যায় সিলেট নগরের মীরের ময়দান এলাকায় একটি রেস্তোরাঁর সম্মেলনকক্ষে ‘মুক্তিযুদ্ধ, জিয়াউর রহমান ও বর্তমান বাংলাদেশ’ শীর্ষক আলোচনা সভায় প্রধান অতিথির বক্তব্যে এমাজউদ্দীন এসব কথা বলেন।
মহান স্বাধীনতা ও জাতীয় দিবস উপলক্ষে ‘পাবলিক ভয়েস-ওয়ার্কিং ফর বাংলাদেশ’ নামের একটি সংগঠন এ আলোচনা সভার আয়োজন করে।
বিএনপির প্রতিষ্ঠাতা সাবেক রাষ্ট্রপতি জিয়াউর রহমানকে বাংলাদেশের উন্নয়নের সূচনাকারী অভিহিত করে এমাজউদ্দীন বলেন, ১৯৭৫ সালের ৭ নভেম্বর জিয়া স্বেচ্ছায় দেশের দায়িত্ব নেননি। তাঁর ওপর দায়িত্ব চাপিয়ে দেওয়া হয়েছিল। জিয়াউর রহমান দায়িত্ব নেওয়ার পর দেশে সবুজ বিপ্লব হয়েছিল। সেই সময়ে তিনি দেশের দায়িত্ব না নিলে মানুষ কোন পরিস্থিতিতে থাকত তা বলা মুশকিল। আজ যারা বলছে দেশ উন্নয়নের জোয়ারে ভাসছে, তাদেরও দেশের উন্নয়নের সূচনকারী জিয়ার নাম নিতে হবে।
সংগঠনের সভাপতি মিফতাহ সিদ্দিকীর সভাপতিত্বে বিশেষ অতিথির বক্তব্য দেন সিলেট সিটি করপোরেশনের মেয়র আরিফুল হক চৌধুরী, ঢাকা সাংবাদিক ইউনিয়নের (ডিইউজে) একাংশের সভাপতি কবি আবদুল হাই শিকদার ও সাধারণ সম্পাদক জাহাঙ্গীর আলম প্রধান, জাতীয়তাবাদী সামাজিক সাংস্কৃতিক সংস্থার (জাসাস) সভাপতি অধ্যাপক মামুন আহমেদ। উন্মুক্ত আলোচনায় অংশ নেন সিলেট জেলা বিএনপির সভাপতি আবুল কাহের চৌধুরী শামীম, নগর বিএনপির সভাপতি নাসিম হোসাইন, সুশাসনের জন্য নাগরিক (সুজন) সিলেটের সভাপতি ফারুক মাহমুদ চৌধুরী, মুক্তিযোদ্ধা আবদুর রাজ্জাক প্রমুখ।
