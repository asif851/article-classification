
বিরোধীদলীয় নেত্রী রওশন এরশাদ আজ মঙ্গলবার জাতীয় পার্টির (জাপা) সংসদীয় দলের বৈঠক ডেকেছেন। রওশনপন্থী নেতা প্রতিমন্ত্রী মুজিবুল হক প্রথম আলোকে এ তথ্য জানিয়েছেন।জাতীয় সংসদ ভবনে বিকেল তিনটায় জাপার সংসদীয় দলের ওই বৈঠক হওয়ার কথা রয়েছে। বৈঠক শেষে সাংবাদিকদের ব্রিফ করতে পারেন জাপার সংসদীয় দলের প্রধান রওশন।জাপায় ফের অস্থিরতা শুরু হয়েছে।দলটির চেয়ারম্যান এইচ এম এরশাদ গত রোববার রংপুরে সংবাদ সম্মেলন করে ছোট ভাই জি এম কাদেরকে জাপার কো-চেয়ারম্যান ও দলে তাঁর উত্তরসূরি ঘোষণা করেন। একই সঙ্গে জি এম কাদেরকে আহ্বায়ক ও এ বি এম রুহুল আমিন হাওলাদারকে সদস্যসচিব করে জাপার ত্রিবার্ষিক সম্মেলন প্রস্তুতি কমিটি ঘোষণা করেন।এরশাদের ওই ঘোষণায় দলের ভেতরে তীব্র প্রতিক্রিয়া হয়। পরদিনই স্ত্রী রওশনের নেতৃত্বে দলের একটি অংশের বিদ্রোহের মুখে পড়েন এরশাদ। দলের মহাসচিব ও ১৮ সাংসদসহ একটা অংশ গতকাল সোমবার যৌথ সভা করে রওশনকে ভারপ্রাপ্ত চেয়ারম্যান ঘোষণা করেছে।ওই ঘোষণার এক ঘণ্টার মাথায় রংপুরে সংবাদ সম্মেলন ডেকে এরশাদ বলেন, রওশনকে ভারপ্রাপ্ত চেয়ারম্যান ঘোষণা করাটা অবৈধ।উদ্ভূত পরিস্থিতিতে আজ বেলা দুইটায় রাজধানীর বনানীতে দলের কার্যালয়ে সংবাদ সম্মেলন ডেকেছেন এরশাদ। একই দিন রওশন ডেকেছেন জাপার সংসদীয় দলের বৈঠক।
এসব ঘটনায় জাপা ভাঙনের মুখে পড়ল কি না, তা নিয়ে রাজনৈতিক মহলে কৌতূহলের সৃষ্টি হয়েছে।
আরও পড়ুন..জাপায় আবার ঝড় 
