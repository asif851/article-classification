
রংপুরের গঙ্গাচড়া উপজেলায় গতকাল শুক্রবার অগ্নিসংযোগের ঘটনায় ক্ষতিগ্রস্ত হরকলি ঠাকুরপাড়া গ্রাম পরিদর্শন করেছে আওয়ামী লীগের একটি দল। আজ শনিবার দুপুরে আওয়ামী লীগের কেন্দ্রীয় সাংগঠনিক সম্পাদক ও সাংসদ খালিদ মাহমুদ চৌধুরী, দিনাজপুর-১ আসনের সাংসদ মনোরঞ্জন শীল গোপালসহ আওয়ামী লীগের স্থানীয় নেতারা সেখানে যান। আওয়ামী লীগের দপ্তর থেকে পাঠানো বিজ্ঞপ্তিতে এ কথা জানানো হয়।
খালিদ মাহমুদ চৌধুরী প্রথম আলোকে বলেন, সাম্প্রদায়িক সম্প্রতি নষ্ট করার প্রয়াস থেকেই ঘটনার জন্ম। এর পেছনে জামায়াত-বিএনপি প্রতিক্রিয়াশীল গোষ্ঠী জড়িত। তবে ধর্মীয় উসকানিদাতা ও সংখ্যালঘুদের ওপর হামলাকারী সবাইকে শাস্তির আওতায় আনা হচ্ছে। আইনশৃঙ্খলা রক্ষাকারী বাহিনী তৎপর।
আওয়ামী লীগের এই নেতা বলেন, ক্ষতিগ্রস্ত পরিবারগুলোকে স্থানীয় প্রশাসন থেকে ঘর তৈরি করে দেওয়ার উদ্যোগ নেওয়া হয়েছে। তাদের খাওয়াদাওয়ার ব্যবস্থা করা হয়েছে। আওয়ামী লীগের পক্ষ থেকে প্রত্যেক ক্ষতিগ্রস্ত পরিবারকে পাঁচ হাজার টাকা করে দেওয়া হয়েছে।
সামাজিক যোগাযোগমাধ্যম ফেসবুকে ধর্মীয় ‘অবমাননাকর’ ব্যঙ্গচিত্র পোস্ট করার অভিযোগে হরকলি ঠাকুরপাড়া গ্রামের হিন্দু সম্প্রদায়ের আটটি বাড়ি আগুনে পুড়িয়ে দেওয়া হয়। এ সময় পুলিশের সঙ্গে বিক্ষোভকারীদের সংঘর্ষে একজন গুলিবিদ্ধ হয়ে মারা গেছেন। পুলিশসহ আহত ২৫ জন।
