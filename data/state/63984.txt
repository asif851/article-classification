
ময়মনসিংহের ত্রিশাল উপজেলা থেকে গোয়েন্দা পুলিশ (ডিবি) পরিচয়ে এক ব্যক্তিকে অপহরণ করে মুক্তিপণ দাবির পর দুই ভুয়া ডিবি পুলিশকে আটক করেছে জেলা গোয়েন্দা পুলিশ (ডিবি)। গতকাল বুধবার দুপুরে ময়মনসিংহ শহরের কৃষ্টপুর এলাকার একটি বাড়ি থেকে তাঁদের আটক করা হয়।আটক হওয়া দুই ভুয়া ডিবি পুলিশ হলেন ফুলবাড়িয়া উপজেলার ছনকান্দা গ্রামের রাসেল মিয়া (৩০) ও জামালপুরের মেলান্দহ উপজেলার খুরি গ্রামের মুবারক হোসেন।ময়মনসিংহ জেলা গোয়েন্দা পুলিশ সূত্রে জানা যায়, গতকাল ভোরে ত্রিশাল উপজেলার সেনবাড়ি এলাকার বিয়ার্ত্তা গ্রামের আলম মণ্ডল নামের এক ব্যক্তিকে ডিবি পরিচয়ে কয়েকজন দুর্বৃত্ত ধরে নিয়ে যায়। পরে ডিবি পরিচয়ে অপহরণকারীরা আলমের মুঠোফোন থেকে তাঁর পরিবারের কাছে দুই লাখ টাকা মুক্তিপণ দাবি করে। বিষয়টি আলমের পরিবার ময়মনসিংহ জেলা গোয়েন্দা পুলিশ ও ত্রিশাল থানায় জানায়। জেলা গোয়েন্দা পুলিশ মুঠোফোন ট্রেকিং করে দুপুরে ময়মনসিংহ শহরের কৃষ্টপুর এলাকা থেকে অপহৃত আলমসহ দুই ভুয়া গোয়েন্দা পুলিশকে আটক করে।ময়মনসিংহ গোয়েন্দা পুলিশের ভারপ্রাপ্ত কর্মকর্তা (ওসি) ইমারত হোসেন বলেন, আটক ব্যক্তিদের জিজ্ঞাসাবাদ করা হচ্ছে। আলমের ব্যক্তিগত কোনো পূর্বশত্রুতার কারণে এ ঘটনা ঘটতে পারে। পরিবার অভিযোগ করলে বিষয়টি তদন্ত করা হবে।
