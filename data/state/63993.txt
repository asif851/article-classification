
ঢাকা বিশ্ববিদ্যালয়ের অধিভুক্ত রাজধানীর সরকারি সাত কলেজের ২০১৪-১৫ শিক্ষাবর্ষের দ্বিতীয় বর্ষের পরীক্ষার ফল জানুয়ারি মাসের মধ্যে প্রকাশের দাবিতে তিন ঘণ্টার মতো নীলক্ষেত মোড় অবরোধ করে রাখেন শিক্ষার্থীরা। এটি ছাড়াও বিভিন্ন বর্ষের আটকে থাকা পরীক্ষা দ্রুত নেওয়ার দাবিও জানান তাঁরা।
আজ বৃহস্পতিবার বেলা ১১টা থেকে ২টা পর্যন্ত এই অবস্থান কর্মসূচি চলে। বেলা দুইটার দিকে ঢাকা বিশ্ববিদ্যালয়ের উপাচার্যের আশ্বাসে শিক্ষার্থীরা সড়ক অবরোধ তুলে নেন।
উপাচার্য অধ্যাপক মো. আখতারুজ্জামান বেলা দুইটার দিকে নীলক্ষেত মোড়ে এসে শিক্ষার্থীদের উদ্দেশে বলেন, আগামী ২৫ ফেব্রুয়ারির মধ্যে ফল প্রকাশ করা হবে।
এই আশ্বাসে শিক্ষার্থীরা আজকের মতো অবরোধ তুলে নিলেও তাঁদের দাবি চলতি জানুয়ারি মাসের মধ্যেই ফল প্রকাশের। তা না হলে জানুয়ারি মাস শেষে নতুন কর্মসূচিতে যাবেন বলে জানান শিক্ষার্থীরা।
দ্বিতীয় বর্ষের ফল প্রকাশ ছাড়াও শিক্ষার্থীদের দাবি, তৃতীয় বর্ষের চূড়ান্ত পরীক্ষা মার্চের মধ্যে শুরু করতে হবে, দ্রুত একাডেমিক ক্যালেন্ডার প্রকাশ করতে হবে, ২০১২-১৩ সেশনসহ সব সেশনের পরীক্ষা দ্রুত সম্পন্ন করতে হবে এবং ডিগ্রির সব সেশনে আটকে থাকা পরীক্ষার তারিখ ও পরীক্ষার ফল দ্রুত প্রকাশ করতে হবে।
রাজধানীর ব্যস্ততম কয়েকটি সড়কে শিক্ষার্থীদের অবস্থানের কারণে যান চলাচল বিঘ্ন হয়। আশেপাশের এলাকার সড়ক দিয়ে চলাচলরত লোকজনকে ভোগান্তিতে পড়তে হয়।
 
