
বিচারপতিদের অভিশংসনের বিষয়ে আইন করার সময় বিশেষজ্ঞদের মতামত নেওয়া হবে বলে জানিয়েছেন আইনমন্ত্রী আনিসুল হক।আজ শনিবার সকালে রাজধানীর একটি হোটেলে ‘আইনগত সহায়তার ক্ষেত্রে সরকারি ও এনজিওর উদ্যোগের অংশীদারত্বের মাধ্যমে ন্যায় বিচারপ্রাপ্তি’ শীর্ষক এক জাতীয় সম্মেলনের পর সাংবাদিকদের প্রশ্নের জবাবে আইনমন্ত্রী এ কথা বলেন।আইনমন্ত্রী বলেন, ‘সংবিধান সংশোধনের বিষয়ে আলোচনার প্রয়োজন নেই। তবে বিচারকদের অপসারণের বিষয়ে যখন আইন করা হবে, তার আগে আইনজীবী, বিশেষজ্ঞ ও সুশীল সমাজসহ সংশ্লিষ্টদের মতামত নেওয়া হবে।’ তিনি বলেন, বিচার বিভাগ কারও একার নয়।কমিউনিটি লিগ্যাল সার্ভিস এবং জাতীয় আইনগত সহায়তা প্রদান সংস্থা এ সম্মেলনের আয়োজন করেছে। সম্মেলনে আইন মন্ত্রণালয়ের আইন ও বিচার বিভাগের সচিব এ এস এস এম জহিরুল হক, কমিউনিটি লিগ্যাল সার্ভিসের টিম লিডার হেক্টর ডিয়াজ সোলিমান, জাতীয় আইনগত সহায়তা প্রদান সংস্থার পরিচালক সৈয়দ আমিনুল ইসলাম, ডিএফআইডি বাংলাদেশের সিনিয়র গভর্ন্যান্স অ্যাডভাইজার ও গভর্ন্যান্স টিম লিডার রিচার্ড বাটার ওয়ার্থ বক্তব্য দেন।
