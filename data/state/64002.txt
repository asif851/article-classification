
হজযাত্রীদের নিয়ে ওড়ার কিছুক্ষণ আগে সৌদি এয়ারলাইনসের একটি উড়োজাহাজে আজ মঙ্গলবার ধোঁয়া বের হতে দেখা যায়। এ ঘটনায় উড়োজাহাজটি প্রায় আড়াই ঘণ্টা পর হজরত শাহজালাল আন্তর্জাতিক বিমানবন্দরে ছেড়ে যায়।
বিমানবন্দর সূত্রে জানা যায়, আজ মঙ্গলবার বেলা ১১টা ১৩ মিনিটে সৌদি এয়ারলাইনসের এসভি ৮১১ ফ্লাইট হজযাত্রীদের নিয়ে বোর্ডিংয়ের ট্র্যাক ওয়ে থেকে রানওয়ের দিকে যাচ্ছিল। তখন পেছন থেকে বিমানবন্দরের এক কর্মী উড়োজাহাজটিতে ধোঁয়া দেখতে পান। তিনি সঙ্গে সঙ্গে কন্ট্রোল টাওয়ারকে বিষয়টি জানান। সেখান থেকে উড়োজাহাজটির বৈমানিককে বিষয়টি জানানো হলে ইঞ্জিন বন্ধ করে দেওয়া হয়।
সৌদি এয়ারলাইনসের এ ফ্লাইটে ৩১৩ জন হজযাত্রী ছিলেন। উড়োজাহাজটি পুশ কার্ট দিয়ে টেনে টারমার্কে আনা হয়। এরপর যাত্রীদের নিরাপদে নামানো হয়। প্রায় আড়াই ঘণ্টার পরীক্ষা-নিরীক্ষার পর বেলা ১টা ৪৫ মিনিটে উড়োজাহাজটি আবার ছেড়ে যায়।
বিমানবন্দর আর্মড পুলিশ ব্যাটালিয়নের (এপিবিএন) সহকারী পুলিশ সুপার তরিকুল ইসলাম প্রথম আলোকে বলেন, ‘উড়োজাহাজটি ওই যাত্রীদের নিয়েই জেদ্দার উদ্দেশে যাত্রা করে।’
