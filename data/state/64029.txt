
নোয়াখালীর দুর্গম চর এলাকায় র‍্যাবের সঙ্গে কথিত বন্দুকযুদ্ধে ইব্রাহিম মাঝি (৪৫) নামের এক ব্যক্তি মারা গেছেন। তিনি জলদস্যু বাহিনী ইব্রাহিম বাহিনীর প্রধান বলে জানিয়েছে র‍্যাব।
আজ শুক্রবার ভোররাত সাড়ে চারটায় জেলার কোম্পানীগঞ্জ উপজেলার চর এলাহী ইউনিয়নের উরির চরে এ ঘটনা ঘটে। র‍্যাপিড অ্যাকশন স্যাটালিয়নের (র‍্যাব-৭) একটি দল এ এলাকায় অভিযান চালালে এই ‘বন্দুকযুদ্ধে’ ইব্রাহিম মাঝি মারা যান। ঘটনাস্থল থেকে ১৩টি আগ্নেয়াস্ত্র এবং ধারালো অস্ত্র ও গুলি উদ্ধার করা হয়।
র‍্যাব জানায়, ২০১৪, ২০১৫ ও ২০১৭ সালের স্বরাষ্ট্র মন্ত্রণালয়ের তালিকাভুক্ত শীর্ষ জলদস্যু ইব্রাহিম। তাঁর বিরুদ্ধে চট্টগ্রামের বিভিন্ন থানায় হত্যা, ডাকাতি, দস্যুতা, অপহরণ, চাঁদাবাজিসহ নয়টি মামলা রয়েছে।
র‍্যাব-৭-এর জ্যেষ্ঠ সহকারী মিমতানুর রহমান প্রথম আলোকে বলেন, উরির চরসহ আশপাশের এলাকায় প্রচুর মহিষ, গরু পালন করা হয়। সেখানে বিভিন্ন সময় এই গবাদিপশু ডাকাতি করে নিয়ে যেত ইব্রাহিম মাঝির দল। পরে এসব গরু-মহিষ বিভিন্ন এলাকায় বিক্রি করা হতো। এমন অভিযোগ পেয়ে গতকাল দিবাগত রাতে উরির চর এলাকায় নৌযান নিয়ে অভিযান চালায় র‍্যাব। র‍্যাব ধাওয়া দেওয়ার পর ইব্রাহিম বাহিনীর সদস্যরা গুলি ছোড়ে। আত্মরক্ষায় র‍্যাবও পাল্টা গুলি ছোড়ে। এতে ইব্রাহিম আহত হন। সেখান থেকে তাঁকে উদ্ধার করে কোম্পানীগঞ্জ উপজেলা হাসপাতালে নেওয়ার পর ইব্রাহিম মারা যান।
