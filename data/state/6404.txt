
বনানী থেকে গতকাল মঙ্গলবার বিকেলে একটি বিএমডব্লিউ গাড়ি জব্দ করেছে শুল্ক গোয়েন্দারা।শুল্ক গোয়েন্দা ও তদন্ত অধিদপ্তরের মহাপরিচালক মইনুল খান প্রথম আলোকে বলেন, জাহিদ হোসেন নামে এক ব্যবসায়ী বিএমডব্লিউ এক্স ৫ মডেলের কালো রঙের এই গাড়িটি ব্যবহার করছিলেন। এটি তৈরি হয়েছিল ২০০৩ সালে। ইংল্যান্ড থেকে এটি বাংলাদেশে আনা হয়। তদন্ত করে দেখা গেছে যে গাড়িটির রেজিস্ট্রেশন নম্বর (ঢাকা মেট্রো ঘ ১৩-১৯৫৭), ফিটনেস সার্টিফিকেট, ব্লু বুকসহ আনুষঙ্গিক সব কাগজ ভুয়া। সিলেটের জাফর আহমেদ নামের এক ব্যক্তির কাছ থেকে তিন বছর আগে চুক্তির মাধ্যমে গাড়িটি কিনেছিলেন মহাখালীতে অবস্থিত একটি বেসরকারি টেলিভিশন ভবনের মালিক ও নির্মাণ ব্যবসায়ী জাহিদ। প্রায় তিন কোটি টাকার কর ফাঁকি দিয়ে গাড়িটি কেনেন তিনি। করসহ গাড়িটির মূল্য প্রায় পাঁচ কোটি টাকা।এ ব্যাপারে আইনি ব্যবস্থা নেওয়া হচ্ছে জানিয়ে মইনুল খান বলেন, কর ফাঁকি ও রেজিস্ট্রেশন না থাকার কারণে সম্প্রতি বিএমডব্লিউসহ ১০টি বিলাসবহুল গাড়ি জব্দ করা হয়েছে।
