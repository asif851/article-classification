
বাংলাদেশ ব্যাংকের চুরি হওয়া রিজার্ভের অর্থ ফেরত পেতে ঢাকাকে সহায়তা দিতে ফিলিপাইনের কেন্দ্রীয় ব্যাংককে চিঠি দিয়েছে যুক্তরাষ্ট্রের ফেডারেল রিজার্ভ ব্যাংক অব নিউইয়র্ক (নিউইয়র্ক ফেড)। যুক্তরাষ্ট্রের এই ব্যাংকে রাখা বাংলাদেশ ব্যাংকের রিজার্ভ থেকে গত ফেব্রুয়ারিতে ৮ কোটি ১০ লাখ ডলার পাচার হয়ে যায় ফিলিপাইনের রিজাল কমার্শিয়াল ব্যাংকিং করপোরেশনে (আরবিসিবি)।গত ২৩ জুন নিউইয়র্ক ফেডারেল রিজার্ভ ব্যাংকের জেনারেল কাউন্সেল টমাস ব্যাক্সটার ফিলিপাইনের কেন্দ্রীয় ব্যাংকের জেনারেল কাউন্সেল এলমোর ও’ কাপিউলের কাছে চিঠি পাঠান। চিঠিতে ‘চুরি হওয়া অর্থ উদ্ধারে বাংলাদেশকে সহায়তা করতে যথাযথ পদক্ষেপ নেওয়ার জন্য’ ফিলিপাইনের কেন্দ্রীয় ব্যাংকের প্রতি আহ্বান জানানো হয়।বাংলাদেশ সরকারের বিভিন্ন সংস্থাকে দেওয়া বাংলাদেশ ব্যাংকের প্রতিবেদন অনুযায়ী, বাংলাদেশ ব্যাংকের রিজার্ভ থেকে ১৯২ কোটি ৬০ লাখ ডলার চুরির চেষ্টা করা  হয়েছিল। এর মধ্যে শেষ পর্যন্ত চুরি হয় ১০ কোটি ১০ লাখ ডলার। এ জন্য ৭০টি ভুয়া লেনদেনের আদেশ দেওয়া হয়েছিল। এর মধ্যে একটি আদেশের বিপরীতে শ্রীলঙ্কায় দুই কোটি ডলার এবং চারটি আদেশের বিপরীতে ৮ কোটি ১০ কোটি ডলার পাঠানো হয় ফিলিপাইনে। এর মধ্যে শ্রীলঙ্কা থেকে দুই কোটি ডলার ফেরত পাওয়া গেছে। প্রসঙ্গত, গত ৪ ফেব্রুয়ারি দিবাগত রাতে বাংলাদেশ ব্যাংকের রিজার্ভের ৮ কোটি ১০ লাখ ডলার অর্থ চুরি যায়। এ নিয়ে গত ২৯ ফেব্রুয়ারি প্রথম প্রতিবেদন প্রকাশিত হয় ফিলিপাইনের ইনকোয়ারার পত্রিকায়। পরে বাংলাদেশেও এ ঘটনা ব্যাপক আলোচনার জন্ম দেয়। ঘটনার সূত্র ধরে বাংলাদেশ ব্যাংকের গভর্নর আতিউর রহমান গত ১৫ মার্চ পদত্যাগ করতে বাধ্য হন।
