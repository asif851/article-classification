
একনলা বন্দুকসহ পুলিশের তালিকাভুক্ত সন্ত্রাসী হুমায়ুন কবির ওরফে মামুনকে (২৮) গ্রেপ্তার করে পুলিশ। আজ সোমবার বিকেলে তাঁকে আদালতে হাজির করা হয়। আদালত তাঁকে কারাগারে পাঠানোর আদেশ দেন। এজলাস থেকে চট্টগ্রাম আদালত ভবনের নিচতলায় অবস্থিত জেলা পুলিশের হাজতখানায় নেওয়া সময় হাওয়া হয়ে যান সন্ত্রাসী হুমায়ুন।
পুলিশ সূত্রে জানিয়েছে, হুমায়ুন কবিরের বিরুদ্ধে চট্টগ্রামের মিরসরাই উপজেলার জোরারগঞ্জ থানায় অস্ত্র, ডাকাতিসহ বিভিন্ন অপরাধের পাঁচটি মামলা রয়েছে।
জোরারগঞ্জ থানার ভারপ্রাপ্ত কর্মকর্তা (ওসি) জাহিদুল কবির প্রথম আলোকে বলেন, গতকাল রোববার রাতে বারইয়ারহাট এলাকা থেকে একটি একনলা বন্দুকসহ হুমায়ুনকে গ্রেপ্তার করা হয়। হুমায়ুন পুলিশের তালিকাভুক্ত সন্ত্রাসী। আজ সোমবার তাঁকে আদালতে পাঠানো হয়।
চট্টগ্রাম জেলা কোর্ট পরিদর্শক এ এইচ এম মশিউর রহমান বলেন, আদালতে আসামিকে হাজির করা হলে বিচারক কারাগারে পাঠানোর আদেশ দেন। আদালত থেকে আসামি হুমায়ুনকে হাজতখানায় নিয়ে যাওয়ার সময় এক ফাঁকে তিনি পালিয়ে যান। দায়িত্বে অবহেলায় জড়িত হাজতখানার পুলিশ সদস্যদের বিরুদ্ধে ব্যবস্থা নেওয়া হচ্ছে।
