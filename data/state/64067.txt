
গাজীপুর সিটি করপোরেশনের পূবাইলের পূর্ব হারবাইদ এলাকায় জমি নিয়ে বিরোধের জের ধরে এক বৃদ্ধের বিরুদ্ধে চাঁদাবাজির মামলা করা হয়েছে। ওই ‘মিথ্যা’ মামলায় বৃদ্ধ আফছার উদ্দিনকে (৮০) দুই দিন কারাভোগও করতে হয়েছে। এ ঘটনায় পুলিশের বিরুদ্ধে পক্ষপাতের অভিযোগ উঠেছে।সংশ্লিষ্ট পক্ষগুলোর সঙ্গে কথা বলে এবং এলাকায় খোঁজ নিয়ে জানা গেছে, কিশোরগঞ্জের বাসিন্দা ও আমেরিকাপ্রবাসী আতাউর রহমান ২০১১ সালে পূর্ব হারবাইদ এলাকার হাজি লোকমান হোসেনের কাছ থেকে ৬ কাঠা জমি কেনেন। লোকমান জমিটি কিনেছিলেন আফছার উদ্দিনের কাছ থেকে। ওই জমির পাশে আফছার উদ্দিনের আরও জমি রয়েছে। সেখানে তিনি একটি দোকানঘর তুলে সংসার চালাতেন। কিন্তু আতাউর রহমানের লোকজন দোকানঘরটি ভেঙে দিয়ে ওই জমিটিসহ সীমানাপ্রাচীর দেওয়া শুরু করেন। পরে এলাকার মাতব্বরদের নিয়ে মিমাংসা বৈঠক করার কথা হয়। এ অবস্থায় গত ২৯ ফেব্রুয়ারি আতাউর রহমানের বোন শিউলি বেগম বাদী হয়ে জয়দেবপুর থানায় আফছার উদ্দিন ও তাঁর ছোট ছেলের বিরুদ্ধে ৫ লাখ টাকা চাঁদা দাবির অভিযোগে মামলা করেন।তবে আফছার উদ্দিনের পরিবার দাবি করেছে, পুলিশ তাঁকে রাতের বেলায় বাড়ি থেকে ধরে নিয়ে জমি ছেড়ে দেওয়ার জন্য চাপ দেয়। তিনি রাজি না হওয়ায় চাঁদাবাজির মামলা দিয়ে পরদিন সকালে আদালতে চালান করে দেওয়া হয়। দুই দিন কারাভোগের পর গত বুধবার তিনি জামিন পান। আফছার উদ্দিনের ছেলে মোহাম্মদ আলী প্রথম আলোকে বলেন, তাঁদের জমিটুকু বুঝিয়ে দিলেই তাঁরা এখন এই ঝামেলা থেকে মুক্তি পান।গত বুধবার এলাকায় গিয়ে দেখা গেছে, বিরোধপূর্ণ ওই জমিতে সীমানাপ্রাচীর নির্মাণ করা হচ্ছে। প্রবাসী আতাউর রহমানের বোন জামাই স্কুলশিক্ষক আলী আহমেদ ও এলাকায় জমির দালাল হিসেবে পরিচিত আওলাদসহ দু-তিনজন যুবক তা দেখভাল করছেন।আফছার উদ্দিনের বিরুদ্ধে চাঁদাবাজির অভিযোগের বিষয়ে জানতে চাইলে আলী আহমেদ বলেন, ‘আমাদের জমিতে তিনি দোকান তুলেছেন। মীমাংসা করতে বললেও রাজি হচ্ছিলেন না।’ তিনি কি আসলে চাঁদা চেয়েছেন—জানতে চাইলে আলী আহমেদ সরাসরি জবাব না দিয়ে বলেন, ‘আফছার সাহেব কথা শুনছিলেন না। বাধ্য হয়ে এ কাজ করতে হয়েছে।’কিন্তু মুঠোফোনে যোগাযোগ করা হলে মামলার বাদী শিউলি বেগম বললেন ভিন্ন কথা। ৫ লাখ টাকা চাঁদার বিষয়ে প্রশ্ন করলে তিনি বলেন, জায়গার দখল ছাড়ার জন্য ৪০ হাজার টাকা চেয়েছিলেন (আফছার), তাঁকে ১০ হাজার টাকা দেওয়া হয়েছে।গাজীপুর সিটি করপোরেশনের ৪২ ‘নম্বর ওয়ার্ডের কাউন্সিলর সুলতান উদ্দিন আহমেদ প্রথম আলোকে বলেন, আফছার উদ্দিন এলাকার একজন সম্মানিত ব্যক্তি। তাঁর বিরুদ্ধে চাঁদাবাজির মামলা হাস্যকর।পুলিশের বিরুদ্ধে পক্ষপাতের অভিযোগের বিষয়ে জানতে চাইলে বৃদ্ধ আফছার উদ্দিনকে গ্রেপ্তারকারী জয়দেবপুর থানার পূবাইল পুলিশ ক্যাম্পের উপপরিদর্শক (এসআই) ফাইজুর রহমান প্রথম আলোকে বলেন,‘তাঁকে (আফছার) অনেকবার বলা হয়েছে বিষয়টি মীমাংসা করতে, তিনি করেননি। এরপর প্রতিপক্ষ চাঁদাবাজি মামলা করলে তাঁকে গ্রেপ্তার করা হয়।’
