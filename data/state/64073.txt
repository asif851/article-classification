
বিএনপি চেয়ারপারসন খালেদা জিয়া বলেছেন, যে স্বপ্ন নিয়ে মানুষ ১৯৯০ সালে স্বৈরশাসনের অবসান ঘটিয়েছিল, সেই স্বপ্ন সরকার তছনছ করে দিয়েছে। এরা মহান স্বাধীনতা যুদ্ধের চেতনার সঙ্গে বেইমানি করছে।
কাল রোববার স্বৈরাচার পতন দিবস উপলক্ষে এক বাণীতে খালেদা জিয়া এ কথা বলেন। ১৯৯০ সালের ৬ ডিসেম্বর আন্দোলনের মুখে স্বৈরাচার এরশাদ সরকারের পতন হয়।বিএনপি চেয়ারপারসন বলেন, স্বাধীনতার চুয়াল্লিশ বছরে বাংলাদেশে গণতন্ত্র বারবার হোঁচট খেয়েছে। গণবিরোধী শাসনের মুখে গণতন্ত্রের অভিযাত্রা ব্যাহত হয়েছে। কিন্তু গণতন্ত্রপ্রিয় মানুষ বাধাকে অতিক্রম করে গণতন্ত্রের পথচলাকে নির্বিঘ্ন করেছে। গণতন্ত্র এখন আবারও সংকটের মুখে। বিনা ভোটের কর্তৃত্ববাদী সরকারের একদলীয় শাসনের চরিত্রগুলো ক্রমেই স্পষ্ট হয়ে উঠছে।সাবেক এই প্রধানমন্ত্রী বাণীতে বলেন, ৫ জানুয়ারির একতরফা নির্বাচন জাতিকে একদলীয় নিষ্ঠুর শাসনের শৃঙ্খলে বন্দী করেছে। মানুষের মৌলিক মানবাধিকারকে শাসকদল, গণতন্ত্র হত্যাকারী পতিত স্বৈরাচার ও ৭২-৭৫ সময়ের সন্ত্রাসীরা এক জোট হয়ে গণতান্ত্রিক প্রতিষ্ঠানকে ধ্বংস করছে। তিনি বলেন, সব রাজনৈতিক দলের ইচ্ছায় নিরপেক্ষ, নির্দলীয় তত্ত্বাবধায়ক সরকার ব্যবস্থা প্রতিষ্ঠিত হয়েছিল। এরা তা সংবিধান থেকে মুছে দিয়েছে। বিনা ভোটের সরকার সংবিধানে বর্ণিত জনগণের মৌলিক অধিকার সম্পূর্ণভাবে কেটে নিয়েছে। দেশে গণতন্ত্রের বিন্দুমাত্র চিহ্ন নেই, মানুষের জান-মালের নিরাপত্তা নেই।বিএনপি চেয়ারপারসন ’৯০র চেতনায় সবাইকে গণতন্ত্র পুনঃপ্রতিষ্ঠার নতুন সংগ্রামে ঐক্যবদ্ধ হওয়ার আহ্বান জানান।
