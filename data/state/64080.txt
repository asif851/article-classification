
রাজশাহীতে শ্যালকের ছুরিকাঘাতে বিপ্লব হোসেন (২৩) নামের এক যুবক খুন হয়েছেন বলে জানা গেছে। গতকাল শুক্রবার বিকেল পাঁচটার দিকে রাজশাহী নগরের কাজলা কেডি ক্লাব এলাকায় এ ঘটনা ঘটে।ছুরিকাঘাতে নিহত বিপ্লব নগরের কাজলা এলাকার এরশাদ আলীর ছেলে। এ ঘটনায় অভিযুক্ত ব্যক্তির নাম মো. রনি। তিনি কাজলা এলাকার হাবিবুর রহমানের ছেলে।পুলিশ ও প্রতিবেশীদের সূত্রে জানা যায়, রনি ও বিপ্লব দুই বন্ধু ছিলেন। কয়েক বছর আগে বিপ্লব ভালোবেসে রনির ছোট বোন লিজা খাতুনকে বিয়ে করেন। কিন্তু এই বিয়ে মেনে নেননি রনি। এ নিয়ে রনি ও বিপ্লবের মধ্যে দীর্ঘদিন ধরেই দ্বন্দ্ব চলে আসছিল।গতকাল বিকেলে বাড়ির সামনে ইট রাখাকে কেন্দ্র করে বিপ্লব ও রনির মধ্যে কথা-কাটাকাটি শুরু হয়। এরই একপর্যায়ে বিপ্লবকে ছুরিকাঘাত করে রনি পালিয়ে যান। এতে ঘটনাস্থলেই বিপ্লব মারা যান।
 
