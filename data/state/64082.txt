
প্রেমের প্রস্তাবে সাড়া না দেওয়ায় এক স্কুলছাত্রীকে কুপিয়ে জখম করার মামলার প্রধান আসামি তাওহীদ মিয়াকে (২২) গ্রেপ্তার করেছে পুলিশ। গতকাল মঙ্গলবার ভোরে জেলার পাকুন্দিয়া উপজেলার কুমড়ি গ্রাম থেকে তাঁকে গ্রেপ্তার করা হয়।পাকুন্দিয়া আহুতিয়া পুলিশ তদন্ত কেন্দ্রের এসআই মতিউর রহমানের নেতৃত্বে একদল পুলিশ মুঠোফোনের মাধ্যমে তথ্য পেয়ে তাওহীদের এক আত্মীয়ের বাড়িতে অভিযান চালান। সেখান থেকে তাঁকে গ্রেপ্তার করা হয়।গত রোববার সকালে কয়েকজন সহপাঠীসহ দশম শ্রেণির ওই ছাত্রী বিদ্যালয়ে রওনা দেয়। বাড়ির পাশের রাস্তায় তাওহীদ মিয়া (২২), তাঁর সহযোগী সাইফুল ইসলামসহ আরও দুই-তিনজন তরুণ তাদের পথরোধ করেন। একপর্যায়ে মেয়েটি দৌড়ে পালানোর চেষ্টা করে। এ সময় তাওহীদ একটি বঁটি দিয়ে ছাত্রীর ঘাড়ে, গলায় ও হাতে এলোপাতাড়ি কোপ দেন।
