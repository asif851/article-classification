
বিএনপির নেতৃত্বাধীন ২০-দলীয় জোটের ডাকা হরতালে গত সোমবার চট্টগ্রামে গাড়ি ভাঙচুরের ঘটনায় মামলা হয়েছে।সোমবার রাতে পুলিশ কোতোয়ালি থানায় এ মামলা করে। মামলায় নগর ছাত্রদলের সভাপতি ও সাধারণ সম্পাদকসহ ২০ জনের নাম উল্লেখ করা হয়েছে। এ ছাড়া ২০ থেকে ২৫ জনকে অজ্ঞাতনামা আসামি করা হয়।মামলার বাদী নগরের কোতোয়ালি থানার উপপরিদর্শক (এসআই) জাফর ইকবাল প্রথম আলোকে জানান, মামলায় নগর ছাত্রদলের সভাপতি গাজী সিরাজ, সাধারণ সম্পাদক বেলায়েত হোসেন ও সাংগঠনিক সম্পাদক এ এইচ এম রাশেদসহ ২০ জনের নাম উল্লেখ করা হয়েছে। আসামিরা যুবদল ও ছাত্রদলের নেতা-কর্মী।
