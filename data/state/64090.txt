
বিরোধীদলীয় নেতা খালেদা জিয়ার ‘মার্চ ফর ডেমোক্রেসি’ অবৈধ, অগণতান্ত্রিক ও অসাংবিধানিক বলে মন্তব্য করেছেন আওয়ামী লীগের উপদেষ্টা পরিষদের সদস্য সুরঞ্জিত সেনগুপ্ত।
আজ বুধবার দুপুরে রাজধানীর শাহবাগে গণগ্রন্থাগার মিলনায়তনে আওয়ামী লীগের জ্যেষ্ঠ নেতা সদ্য প্রয়াত জোহরা তাজউদ্দীনের স্মরণে শোকসভায় সুরঞ্জিত সেনগুপ্ত এ মন্তব্য করেন।
সুরঞ্জিত সেনগুপ্ত বলেন, ‘এটা মার্চ ফর ডেমোক্রেসি নয়; মার্চ ফর অটোক্রেসি (স্বৈরতন্ত্র), হিপোক্রেসি (ভণ্ডামি)। তাঁর এই বক্তব্য পরিশীলিত করতে হবে। মূলত মার্চ ফর ডেমোক্রেসি অজ্ঞতাপ্রসূত, এটা ডেমোক্রেসি নয়।’ তিনি বলেন, ‘খালেদা জিয়া গতকাল জাতির উদ্দেশে দেওয়া বক্তব্যে মার্চ ফর ডেমোক্রেসির কথা বলেছেন। একই সঙ্গে লাঠি হাতে পতাকা নিয়ে আসতেও বললেন। পতাকা ধারণ করে বুকে। কিন্তু লাঠির সঙ্গে পতাকা নিয়ে আসতে বলে তিনি অগণতান্ত্রিক ও বেআইনি মার্চের কথা বলেছেন।’
সাবেক এই মন্ত্রী বলেন, বিরোধী দলের আন্দোলন মোকাবিলায় আওয়ামী লীগ, ছাত্রলীগ, যুবলীগ, স্বেচ্ছাসেবক লীগসহ সব অঙ্গ সংগঠন মাঠে থাকবে। তিনি খালেদা জিয়ার উদ্দেশে বলেন, ‘সংবিধান অনুযায়ী আপনি সমাবেশ করতে পারেন। কিন্তু আইনশৃঙ্খলা বিঘ্ন করার অধিকার আপনাকে কেউ দেয়নি।’ মধ্যবর্তী নির্বাচনের মাধ্যমে দেশে শান্তি ফিরে আসবে বলে আশাবাদ ব্যক্ত করে তিনি বলেন, ‘খালেদা জিয়ার ছল, চাতুরতা বাদ দিয়ে স্পষ্ট কথায় আসা প্রয়োজন।’
বিরোধী দলের উদ্দেশে সুরঞ্জিত সেনগুপ্ত বলেন, ‘গণতান্ত্রিক আচরণের মধ্যে আসতে হবে। আমাদের ওপর চাপ সৃষ্টি করে নির্বাচন থেকে শেখ হাসিনাকে ফেরানো যাবে না। নির্বাচন যথাসময়েই হবে। কে এল, কে এল না; এটা আমাদের দেখার বিষয় না। কে পর্যবেক্ষক পাঠাল না, তাও আমাদের বিষয় না। আমরা কাউকে দাওয়াত করি নাই।’
নীতিবান মানুষ হিসেবে জোহরা তাজউদ্দীন অমর হয়ে থাকবেন মন্তব্য করে সুরঞ্জিত বলেন, তাজউদ্দীন পরিবার আওয়ামী লীগে নীতিবাদী রাজনীতির অনির্বাণ শিখা জ্বালিয়ে রেখেছে।
বঙ্গবন্ধু সাংস্কৃতিক জোট আয়োজিত আলোচনা সভায় সভাপতিত্ব করেন শেখ জাহাঙ্গীর আলম।
