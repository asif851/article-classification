
পটুয়াখালীর আটটি উপজেলার ৭৩টি ইউনিয়ন পরিষদের (ইউপি) মধ্যে ২২টির নির্বাচন হচ্ছে না। সীমানা-সংক্রান্ত জটিলতা, মামলা, ভোটার তালিকা পুনর্বিন্যাস না করায় ও মেয়াদোত্তীর্ণ না হওয়ায় এই ২২ ইউপির নির্বাচন আটকে গেছে।জেলা নির্বাচন কার্যালয় সূত্র জানায়, জেলার আটটি উপজেলার ৭৩টি ইউপির মধ্যে ৫১টির নির্বাচন আগামী ২২ মার্চ অনুষ্ঠিত হবে। নানা জটিলতার কারণে ২২টি ইউপির নির্বাচন আটকে গেছে। এর মধ্যে পটুয়াখালী সদর উপজেলার ১২টি ইউপির মধ্যে ছয়টিতে নির্বাচন হচ্ছে না। পটুয়াখালী পৌরসভা বর্ধিত করায় জৈনকাঠি, কালিকাপুর ও ইটবাড়িয়া ইউপির কিছু অংশ পৌরসভায় অন্তর্ভুক্ত করা হয়েছে। গেজেট প্রকাশ না হওয়ায় এবং ভোটার তালিকা পুনর্বিন্যাস না করায় এই তিন ইউপির নির্বাচন আটকে গেছে। এ ছাড়া অপর তিন ইউপি লাউকাঠি, মৌকরণ ও কমলাপুরে মামলার কারণে নির্বাচন হচ্ছে না।এদিকে বাউফল উপজেলার মদনপুরা, নাজিরপুর, দাসপাড়া ও বাউফল সদর ইউপিতে নির্বাচন হচ্ছে না। কলাপাড়া উপজেলার ১২টি ইউনিয়নের মধ্যে আটটি ইউপির নির্বাচন হচ্ছে না। দশমিনা উপজেলার ছয়টি ইউনিয়নের মধ্যে রণগোপালদী ইউপির নির্বাচন হচ্ছে না। রাঙ্গাবালী উপজেলার বড়বাইশদিয়া ইউনিয়নে সীমানা-সংক্রান্ত মামলার কারণে এই ইউনিয়নে নির্বাচন হচ্ছে না।তবে গলাচিপার ১২টি ও মির্জাগঞ্জের ছয়টি ইউপির সবগুলোতেই নির্বাচন হচ্ছে।
