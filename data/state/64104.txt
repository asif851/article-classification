
গ্যাসের দাম বাড়ানোর প্রতিবাদে আজ মঙ্গলবার রাজধানী ঢাকায় কয়েকটি বাম দলের ডাকা আধা বেলার হরতাল চলছে। সকালে হরতালকারীদের অবরোধে শাহবাগ মোড়ে যান চলাচল আধা ঘণ্টার বেশি বন্ধ থাকে। এ ছাড়া পল্টন, মিরপুর, মোহাম্মদপুর ও লালবাগে হরতালের সমর্থনে মিছিল হয়েছে।
রাজধানীর বিভিন্ন এলাকায় যান চলাচল প্রায় স্বাভাবিক রয়েছে। সকাল ৬টা থেকে দুপুর ১২টা পর্যন্ত এই হরতাল চলবে।
সকালে পুরানা পল্টনে সিপিবি কার্যালয়ের সামনে রাস্তার একাংশ অবরোধ করে রাখে হরতালকারীরা। পরে পুলিশ তাদের সরিয়ে দেয়।
সকাল আটটার দিকে শাহবাগ মোড়ে টায়ার জ্বেলে ও ইট রেখে সড়ক অবরোধ করে প্রগতিশীল ছাত্রজোট ও হরতালকারীরা। এ সময় প্রায় ৪০ মিনিট শাহবাগকেন্দ্রিক এলাকায় যান চলাচল বন্ধ ছিল। ওই এলাকায় পুলিশ মোতায়েন ছিল। পরে হরতালকারীরা মিছিল নিয়ে রূপসী বাংলা হোটেল ঘুরে আজিজ সুপার মার্কেটের দিকে চলে যায়। এ সময় সংগঠনের নেতারা গ্যাসের দাম কমাতে সরকারের প্রতি দাবি জানান। না কমালে কঠোর কর্মসূচি দেওয়া হবে বলেও হুমকি দেন।
হরতালকারীদের অভিযোগ, মিরপুর এক নম্বরে মিছিলে পুলিশ বাধা দিয়েছে।
গণসংহতি আন্দোলনের সমন্বয়কারী জোনায়েদ সাকি বলেন, ‘সরকার অযৌক্তিকভাবে গ্যাসের দাম বাড়িয়েছে। আমরা এর প্রতিবাদে এই হরতাল ডেকেছি। আমাদের এই ডাকে সাড়া দিয়ে রাজধানীর বিভিন্ন স্থানে হরতাল পালিত হচ্ছে।’ তিনি অভিযোগ করেন, সরকারি দলের নিয়ন্ত্রণাধীন পরিবহন কোম্পানিগুলো জোর করে রাস্তায় বাস বের করছে।
বাংলাদেশের কমিউনিস্ট পার্টির (সিপিবি) নেতা খান আসাদুজ্জামান মাসুম বলেন, ‘মিরপুর এক নম্বরে আমাদের শান্তিপূর্ণ মিছিলে পুলিশ বাধা দিয়েছে। তবে আমরা দুপুর ১২টা পর্যন্ত হরতালের পক্ষে রাজপথে অবস্থান ও মিছিল চালিয়ে যাব।’
এসএসসি পরীক্ষার্থী ও পরীক্ষার সব কাজ, অগ্নিনির্বাপণব্যবস্থা, হাসপাতাল-অ্যাম্বুলেন্স, সংবাদপত্র-প্রচারমাধ্যম, জরুরি গ্যাস ও বিদ্যুতের কাজ হরতালের বাইরে রাখা হয়েছে। হরতাল ডেকেছে বাংলাদেশের কমিউনিস্ট পার্টি (সিপিবি), বাংলাদেশের সমাজতান্ত্রিক দল (বাসদ), গণতান্ত্রিক বাম মোর্চা ও গণসংহতি আন্দোলন।
