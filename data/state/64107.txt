
রাজশাহীতে বিজিবির পাহারার মধ্যেই ট্রাকের বহরে বোমা হামলা চালিয়েছে দুর্বৃত্তরা। হামলাকারীদের বাধা দিতে গিয়ে আহত হয়েছেন দুই ভাই। আজ বৃহস্পতিবার দুপুর ১২টার দিকে হামলার এ ঘটনা ঘটে।পুলিশ ও প্রত্যক্ষদর্শীরা জানান, বিজিবির সদস্যরা ট্রাকের বহরটিকে চাঁপাইনবাবগঞ্জ থেকে পাহারা দিয়ে ঢাকায় নিয়ে যাচ্ছিলেন। বহরটি রাজশাহী শহরের কাদিরগঞ্জ এলাকায় পৌঁছালে পেছনে পড়ে যাওয়া কয়েকটি ট্রাকে ১৫-২০ জন মুখোশধারীর একটি দল হামলা চালায়। তারা একের পর এক বোমার বিস্ফোরণ ঘটাতে থাকে। হামলায় একটি গাড়ির সামনের কাচ ভেঙে যায়। আরেকটি গাড়িতে সামান্য আগুন জ্বলে ওঠে। এ ছাড়াও আরও তিনটি ট্রাক আংশিক ক্ষতিগ্রস্ত হয়। তবে গাড়িগুলো ওই অবস্থার মধ্যেও না দাঁড়িয়ে এলাকাটি পার হয়ে যায়। একপর্যায়ে বহরের পেছনে থাকা বিজিবির গাড়ি হামলাকারীদেরকে ধাওয়া দিলে তারা হাতবোমা ছুড়তে ছুড়তে পালিয়ে যায়। হামলায় কেউ আহত হয়েছেন কি না, জানা যায়নি।ঘটনার সময় হামলাকারীরা রাস্তায় কাউকে দাঁড়াতে দিচ্ছিল না বলে প্রত্যক্ষদর্শীরা জানান। সাংবাদিকেরা ছবি তুলতে গেলে তাঁদেরও বাধা দেওয়া হয়। তবে এর মধ্যেই হামলাকারীদের প্রতিরোধে রড নিয়ে রাস্তায় নেমে আসেন স্থানীয় পান দোকানদার মাশেম শেখ। তাঁর ডাকে পাশের ছাপাখানায় কর্মরত তাঁর ছোট ভাই কাজেম শেখসহ আরও কয়েকজন যুবক হামলাকারীদের বাধা দিতে চেষ্টা করেন। এ সময় হামলাকারীর তাঁদের লক্ষ্য করে হাতবোমা ছোড়ে। এতে দুই ভাই আহত হয়ে রাস্তায় পড়ে যান। স্থানীয় লোকজন তাঁদের উদ্ধার করে রাজশাহী মেডিকেল কলেজ হাসপাতালে ভর্তি করেন।
আহত মাশেম শেখ বলেন, হামলাকারীরা একসঙ্গে কোনো রাস্তা দিয়ে আসেনি। হঠাৎ জড়ো হয়ে বোমা ফাটাতে শুরু করে। তারা ট্রাকগুলোতে আগুন দেওয়ার চেষ্টা করে, একটিতে সামান্য আগুন ধরেও যায়। তবে তাঁরা প্রতিরোধ করায় অন্য ট্রাকে আগুন দিতে পারেনি।  বোয়ালিয়া থানার পরিদর্শক (তদন্ত) মাহমুদুর রহমান বলেন, ট্রাকগুলো বিজিবি পাহারায় চাঁপাইনবাবগঞ্জ থেকে মালামাল নিয়ে আসছিল। ওই বহরে সেনাবাহিনীর পণ্যবাহী কিছু ট্রাকও ছিল। হামলাকারীদের কাউকে আটক করা সম্ভব হয়নি। পুলিশ ঘটনাস্থলে পৌঁছার আগেই তারা পালিয়ে যায়।
