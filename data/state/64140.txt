
সাংবাদিক শাহ আলমগীর প্রেস ইনস্টিটিউট অব বাংলাদেশের (পিআইবি) মহাপরিচালক পদে নিয়োগ পেয়েছেন। গত বৃহস্পতিবার তাঁকে এ পদে নিয়োগ দেওয়া হয়। সর্বশেষ এশিয়ান টিভির প্রধান নির্বাহী কর্মকর্তা ও প্রধান সম্পাদক হিসেবে কাজ করছিলেন তিনি। গতকাল শনিবার শাহ আলমগীর প্রথম আলোকে বলেন, জনপ্রশাসন মন্ত্রণালয়ের নিয়োগ-সংক্রান্ত প্রজ্ঞাপন তিনি হাতে পেয়েছেন। আজ রোববার নতুন কর্মস্থলে যোগ দেবেন। তিনি বলেন, ‘পিআইবি আমাদের সংবাদপত্র তথা সংবাদকর্মীদেরই একটি প্রতিষ্ঠান। এখানে ঢাকা ও ঢাকার বাইরের সাংবাদিকদের জন্য কাজ করার সুযোগ রয়েছে।’ শিক্ষাজীবন থেকেই সাংবাদিকতা পেশার সঙ্গে যুক্ত হন শাহ আলমগীর। ১৯৭৯ সালে অবজারভার গ্রুপের সাপ্তাহিক কিশোর বাংলা পত্রিকায় কাজ শুরুর মধ্য দিয়ে তাঁর সাংবাদিকতা শুরু। পরে কাজ করেন দৈনিক জনতা, বাংলার বাণী ও আজাদ পত্রিকায়। সংবাদ পত্রিকায় জ্যেষ্ঠ সহ-সম্পাদক ও শিফট ইনচার্জ হিসেবেও দায়িত্ব পালন করেন।
পরে প্রথম আলো প্রকাশের সময় যুগ্ম বার্তা সম্পাদক পদে যোগ দেন। এরপর ২০০০ সালের সেপ্টেম্বরে চ্যানেল আই-এর প্রধান বার্তা সম্পাদক হিসেবে যোগ দেন। পরে একুশে টেলিভিশনে বার্তাপ্রধান হিসেবে কাজ করেন। যমুনা টেলিভিশনের পরিচালক (বার্তা) ও মাছরাঙা টেলিভিশনের বার্তাপ্রধান হিসেবেও দায়িত্ব পালন করেন তিনি। সর্বশেষ যোগ দেন এশিয়ান টিভিতে।  ঢাকা বিশ্ববিদ্যালয় থেকে বাংলা সাহিত্যে স্নাতক ও স্নাতকোত্তর ডিগ্রি লাভ করেন শাহ আলমগীর। ১৯৮৯ সালে সাংবাদিকতায় ডিপ্লোমা করেন মস্কো ইনস্টিটিউট অব জার্নালিজম থেকে।
