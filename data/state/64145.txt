
রাজধানীর ন্যাশনাল মেডিকেল কলেজের ছাত্রী সাদিয়া হাসানকে ধাক্কা দেওয়া সেই বাসের চালককে গ্রেপ্তার করে জিজ্ঞাসাবাদের জন্য রিমান্ডে নিয়েছে পুলিশ। গত রোববার রাতে মিরপুর এলাকা থেকে রিয়াজ বাঘা নামের ওই বাসচালককে গ্রেপ্তার করে পুলিশ। তানজিল পরিবহনের বাসটিও জব্দ করা হয়েছে।সাদিয়া পুরান ঢাকার ন্যাশনাল মেডিকেল কলেজের পঞ্চম বর্ষের ছাত্রী ছিলেন। গত শনিবার সকালে তিনি ও তাঁর মা রাজশাহী থেকে ট্রেনে কমলাপুর আসেন। সেখান থেকে অটোরিকশায় করে পুরান ঢাকায় হোস্টেলে যাচ্ছিলেন তাঁরা। পথে বংশাল থানার নর্থসাউথ রোড এলাকায় তাঁদের বহনকারী অটোরিকশাটিকে ধাক্কা দেয় তানজিল পরিবহনের একটি বাস। এতে সাদিয়া নিহত হন, গুরুতর আহত হন তাঁর মা।বংশাল থানার ভারপ্রাপ্ত কর্মকর্তা (ওসি) নূরে আলম গতকাল প্রথম আলোকে বলেন, গত রোববার রাতে চালক রিয়াজকে গ্রেপ্তার করা হয়। বাসটিও জব্দ করা হয়েছে। একই সঙ্গে চালকের সহকারী মিলনকেও গ্রেপ্তার করা হয়।
 
