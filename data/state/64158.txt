
বই নিয়ে কথার শুরুটা করলেন প্রধান অতিথি অধ্যাপক আনিসুজ্জামান। সোমবার রাতে তাঁর হাতে পৌঁছেছিল বইটি। লাতিন আমেরিকান সাহিত্যিক মারিয়ো বার্গাস যোসাকে নিয়ে বইটির নাম মারিয়ো বার্গাস যোসার জীবন ও মিথ্যার সত্য।গতকাল মঙ্গলবার সন্ধ্যায় শাহবাগের পাঠক সমাবেশ কেন্দ্রে বইটির মোড়ক উন্মোচন অনুষ্ঠানের আয়োজন করে সাক্ষাৎ প্রকাশনী ও বইনিউজ টোয়েন্টিফোর। সভাপতি ছিলেন খালিকুজ্জামান ইলিয়াস। বিশেষ অতিথি ছিলেন কবি মুহাম্মদ নূরুল হুদা। বইটি নিয়ে আলোচনা করেন কবি ও সাংবাদিক সাজ্জাদ শরিফ।আলোচনায় সাজ্জাদ শরিফ জানান, লাতিন আমেরিকার জনগণ তাদের সাহিত্যিক ও শিল্পীদের দ্বারা দারুণভাবে প্রভাবিত। এমনটা সারা বিশ্বে দেখা যায় না। যোসা লাতিন আমেরিকান অন্য সাহিত্যিকদের থেকে আলাদা এবং বৈচিত্র্যপূর্ণ।বইটিতে রয়েছে যোসার এক দীর্ঘ সাক্ষাৎকার।প্রকাশক আনিসুজ্জামান জানালেন, স্প্যানিশ ভাষাটা জানা থাকায় সেটি প্রকাশের ব্যাপারে আগ্রহ তৈরি হয়েছে। এটিই তাঁর প্রকাশনীর প্রথম বই।সংকলক ও অনুবাদক রাজু আলাউদ্দিন স্প্যানিশ ভাষা থেকে বইটি অনুবাদের নেপথ্যের কিছু কারণ তুলে ধরেন।প্রধান অতিথি আনিসুজ্জামান অবশ্য এ বইয়ের মুদ্রণত্রুটি নিয়ে সামান্য নিরাশা ব্যক্ত করেছেন।
