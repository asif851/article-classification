
পিরোজপুরের মঠবাড়িয়া উপজেলার পশ্চিম রাজপাড়া গ্রামে আজ বুধবার সকালে পুকুরে ডুবে দুই ভাই-বোনের মৃত্যু হয়েছে।
মৃত দুই শিশু হলো পশ্চিম রাজপাড়া গ্রামের এমাদুল হকের ছেলে মো. আবদুল্লাহ (৪) ও তার ফুপাতো বোন একই গ্রামের আলমগীর হোসেনের মেয়ে আয়েশা আক্তার (৩)।
হাসপাতাল ও পারিবারিক সূত্রে জানা গেছে, সকাল নয়টার দিকে আবদুল্লাহ ও আয়েশা বাড়ির পেছনে পুকুরপাড়ে খেলা করছিল। পরিবারের সদস্যদের অগোচরে তারা পুকুরে ডুবে যায়। পরে পরিবারের লোকজন তাদের পুকুর থেকে উদ্ধার করে উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক মৃত ঘোষণা করেন।  আবদুল্লাহর বাবা এমাদুল হক জানান, আয়েশা তাঁর বোনের মেয়ে। কয়েক দিন আগে আয়েশা মায়ের সঙ্গে নানাবাড়িতে বেড়াতে আসে। মঠবাড়িয়া উপজেলা স্বাস্থ্য কমপ্লেক্সের কর্তব্যরত চিকিৎসক সৌমিত্র সিনহা রায় বলেন, বেলা পৌনে ১১টার দিকে দুই শিশুকে মৃত অবস্থায় হাসপাতালে নিয়ে আসা হয়।
