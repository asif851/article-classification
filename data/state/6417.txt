
গ্যাটকো দুর্নীতি মামলা চ্যালেঞ্জ করে বিএনপির চেয়ারপারসন খালেদা জিয়ার রিট খারিজ করে হাইকোর্টের দেওয়া পূর্ণাঙ্গ রায়ের কপি বিচারিক আদালতে পৌঁছেছে। এই রায়ের কপি পাওয়ার দুই মাসের মধ্যে খালেদা জিয়াকে বিচারিক আদালতে আত্মসমর্পণ করতে হবে। আগামী ১৩ এপ্রিল এই মামলার পরবর্তী শুনানির তারিখ নির্ধারিত রয়েছে। 
এ ব্যাপারে দুর্নীতি দমন কমিশনের (দুদক) আইনজীবী মোশাররফ হোসেন কাজল প্রথম আলোকে বলেন, রিট খারিজের রায়ের কপি বিচারিক আদালতে পৌঁছানোর দুই মাসের মধ্যে খালেদা জিয়াকে আত্মসমর্পণ করার নির্দেশ দিয়েছেন হাইকোর্ট। ওই আদেশ মোতাবেক খালেদা জিয়াকে আগামী দুই মাসের মধ্যে বিচারিক আদালতে আত্মসমর্পণ করতে হবে। ঢাকার ৩ নম্বর বিশেষ জজ আদালতে গ্যাটকো দুর্নীতি মামলাটি বিচারাধীন। ওই আদালতের পেশকার আরিফুল ইসলাম বলেন, ‘হাইকোর্টের খালেদা জিয়ার রিট খারিজের পূর্ণাঙ্গ রায়ের কপি ১৬ ফেব্রুয়ারি পেয়েছি। আর এই মামলার পরবর্তী শুনানির তারিখ রয়েছে ১৩ এপ্রিল।’ গ্যাটকো দুর্নীতি মামলা চ্যালেঞ্জ করে বিএনপির চেয়ারপারসন খালেদা জিয়ার করা রিট আবেদন খারিজের পূর্ণাঙ্গ রায় ১৫ ফেব্রুয়ারি প্রকাশ করেছেন হাইকোর্ট। এই রায়ের কপি পাওয়ার দুই মাসের মধ্যে খালেদা জিয়াকে বিচারিক আদালতে আত্মসমর্পণ করতে হবে। ২০০৭ সালের ২ সেপ্টেম্বর খালেদা জিয়াসহ ১৩ জনকে আসামি করে গ্যাটকো দুর্নীতি মামলা করে দুদক। ২০০৮ সালের ১৩ মে খালেদা জিয়াসহ ২৪ জনের বিরুদ্ধে এ মামলায় অভিযোগপত্র দেওয়া হয়। ২০০৭ ও ২০০৮ সালে মামলাটির বৈধতা চ্যালেঞ্জ করে হাইকোর্টে পৃথক দুটি রিট আবেদন করেন খালেদা জিয়া। ২০০৮ সালের ১৫ জুলাই হাইকোর্ট এই মামলার কার্যক্রম স্থগিত করেন ও রুল দেন। ওই সময় থেকে মামলাটির কার্যক্রম স্থগিত ছিল। ২০১৫ সালের ৫ আগস্ট জারি করা রুল খারিজ করে রায় দেন বিচারপতি মো. নুরুজ্জামান ও বিচারপতি আবদুর রবের বেঞ্চ। গ্যাটকো মামলায় অভিযোগ করা হয়, আসামিরা পরস্পর যোগসাজশে ঠিকাদার প্রতিষ্ঠান গ্যাটকোকে ঢাকার কমলাপুর আইসিডি ও চট্টগ্রাম বন্দরের কনটেইনার হ্যান্ডেলিংয়ের কাজ পাইয়ে দিয়ে রাষ্ট্রের ১৪ কোটি ৫৬ লাখ টাকার ক্ষতি করেছেন। খালেদা জিয়া ছাড়াও সাবেক মন্ত্রী ও বিএনপির স্থায়ী কমিটির সদস্য খন্দকার মোশাররফ হোসেন ও এম কে আনোয়ার, সাবেক মন্ত্রী আমীর খসরু মাহমুদ চৌধুরী, জামায়াতে ইসলামীর আমির মতিউর রহমান নিজামী প্রমুখ এ মামলার আসামি। গ্যাটকো বাদে খালেদা জিয়ার বিরুদ্ধে তিনটি দুর্নীতির মামলার বিচারকাজ চলছে। এগুলো হলো জিয়া অরফানেজ ট্রাস্ট, জিয়া চ্যারিটেবল ট্রাস্ট দুর্নীতি মামলা ও নাইকো দুর্নীতি মামলা। ঢাকার দুটি বিশেষ জজ আদালতে এসব মামলা বিচারাধীন। এর মধ্যে জিয়া চ্যারিটেবল ট্রাস্ট দুর্নীতি মামলার বিচার শেষ পর্যায়ে রয়েছে। এ ছাড়া খালেদা জিয়ার বিরুদ্ধে মোট ১৬টি মামলা বিচারাধীন।
