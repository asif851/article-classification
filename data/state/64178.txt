
রাজধানীর হজরত শাহজালাল আন্তর্জাতিক বিমানবন্দরে আজ রোববার দুপুরে ১০ কেজি সোনাসহ পাঁচজনকে আটক করেছে শুল্ক কর্তৃপক্ষ।
এই পাঁচজন হলেন আবদুল হালিম, বেলাল উদ্দীন, মোহাম্মদ সাজ্জাদ, মো. আলম ও মোহাম্মদ আনোয়ার।
ঢাকা কাস্টম হাউসের যুগ্ম কমিশনার কাজী মোহাম্মদ জিয়াউদ্দিন জানান, বাংলাদেশ বিমানের উড়োজাহাজটি দুবাই থেকে চট্টগ্রাম হয়ে আজ দুপুরে ঢাকায় আসে। বেলা পৌনে তিনটার দিকে অভ্যন্তরীণ রুটের টার্মিনাল থেকে এই পাঁচজনকে আটক করা হয়। এই পাঁচজন চট্টগ্রাম থেকে অভ্যন্তরীণ রুটের যাত্রী হিসেবে বিমানে উঠেছিলেন। গোপন সূত্রে খবর পেয়ে তল্লাশি করে তাঁদের কাছ থেকে ৮৬টি সোনার বার পাওয়া যায়। এগুলোর ওজন ১০ কেজি। জুতার মধ্যে সোনার বারগুলো লুকিয়ে রাখা ছিল। উদ্ধার করা সোনার বাজার মূল্য পাঁচ কোটি টাকা। এ ঘটনায় মামলা করা হবে বলে তিনি জানান।
