
একাত্তরে মুক্তিযুদ্ধের বিরোধিতাকারীদের ভূমিকা পাঠ্যপুস্তকে অন্তর্ভুক্ত করার দাবি জানিয়েছেন মুক্তিযুদ্ধবিষয়ক মন্ত্রী আ ক ম মোজাম্মেল হক। গতকাল রোববার জাতীয় সংসদে বাজেটের ওপর সাধারণ আলোচনায় অংশ নিয়ে তিনি এ দাবি জানান।মোজাম্মেল হক বলেন, পাঠ্যপুস্তকে শুধু মুক্তিযুদ্ধের কথা বলা আছে। কিন্তু যুদ্ধাপরাধী বা মুক্তিযুদ্ধের বিরোধিতাকারীদের কথা বলা নেই। এতে নতুন প্রজন্ম অর্ধসত্য জানছে। তাদের জানাতে হবে, কারা স্বাধীনতার বিরোধিতা করেছিল। সে জন্য রাজাকার, আলবদর ও জামায়াতে ইসলামীর ভূমিকা পাঠ্যপুস্তকে যুক্ত করতে হবে। তিনি জানান, রাজাকার, আলবদরসহ স্বাধীনতাবিরোধীদের তালিকা তৈরির উদ্যোগ নেওয়া হয়েছে। স্বরাষ্ট্র মন্ত্রণালয়ে রাজাকার ও আলবদরদের একটি তালিকা ছিল। একাত্তরে সরকারের বাহিনী হিসেবে তারা বেতনভাতা নিত। কিন্তু বিএনপি-জামায়াতের আমলে সেই তালিকা ধ্বংস করা হয়েছে।মুক্তিযোদ্ধাদের অত্যাধুনিক সনদ ও পরিচয়পত্র দেওয়া হবে জানিয়ে মোজাম্মেল হক বলেন, বিশ্বের সর্বশেষ প্রযুক্তি দিয়ে এই সনদ ও পরিচয়পত্র তৈরি করা হবে। টাকা জালিয়াতি করা সম্ভব, কিন্তু এই পরিচয়পত্র-সনদ জালিয়াতি করা সম্ভব হবে না। ২৫ মার্চকে আন্তর্জাতিক গণহত্যা দিবস ঘোষণার দাবি জানিয়ে তিনি বলেন, অনেক শিক্ষাপ্রতিষ্ঠানে এখনো জাতীয় সংগীত গাওয়া হয় না, জাতীয় পতাকা ওঠে না। সেই সব প্রতিষ্ঠান কীভাবে চালু থাকে। তিনি এসব শিক্ষাপ্রতিষ্ঠানের বিরুদ্ধে আইনানুগ ব্যবস্থা নেওয়ার অনুরোধ জানান।
