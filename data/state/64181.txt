
আওয়ামী লীগের সাধারণ সম্পাদক সৈয়দ আশরাফুল ইসলাম বলেছেন, আসন্ন পৌরসভা নির্বাচন অবাধ, নিরপেক্ষ ও সবার কাছে গ্রহণযোগ্য হবে। আজ সোমবার সন্ধ্যায় রাজধানীর ধানমন্ডিতে আওয়ামী লীগের দলীয় কার্যালয়ে এক সংবাদ সম্মেলনে তিনি এ কথা বলেন।
সৈয়দ আশরাফ বলেন, ‘নির্বাচন অনুষ্ঠানের দায়িত্ব নির্বাচন কমিশনের। আমি মনে করি কমিশন তাদের সাংবিধানিক দায়িত্ব পালন করবে। আর সরকারের দায়িত্ব হচ্ছে আইনশৃঙ্খলা রক্ষা করা। সেটা সরকার শতভাগ পালন করবে।’
সৈয়দ আশরাফ প্রশ্ন তোলেন, বিএনপির নেত্রী মুক্তিযুদ্ধ ও শহীদদের নিয়ে যে প্রশ্ন তুলেছেন, সেটা এখন কোনো ইস্যু না। পৌরসভা নির্বাচনের সঙ্গে এটা সম্পৃক্তও না। তাহলে তিনি কেন এই বিতর্ক তৈরি করলেন, এই বিতর্কের কারণ কি? নিশ্চয়ই এর পেছনে তাঁর কোনো ভবিষ্যৎ পরিকল্পনা আছে। সেটারই অংশ হিসেবে তাঁর এই বিতর্ক তৈরি করা। তিনি বিএনপির চেয়ারপারসন খালেদা জিয়ার প্রতি ইঙ্গিত করে বলেন, ‘তিনি পৌর নির্বাচনে থাকবেন কি না, সন্দেহ আছে। সেদিকেই এগিয়ে যাচ্ছেন তিনি।’
খালেদা জিয়ার উদ্দেশে সৈয়দ আশরাফ বলেন, ‘আপনি নির্বাচনে থাকুন। নির্বাচন বর্জন করবেন না। ভোট গণনা পর্যন্ত থাকুন। কারণ, গণতন্ত্রের জন্য নির্বাচন খুবই জরুরি। নির্বাচন বিতর্কিত করলে আপনার কোনো লাভ নেই। প্রধানমন্ত্রীরও কোনো লাভ নেই। এতে দেশের ক্ষতি হবে।’ তিনি আরও বলেন, পৌর নির্বাচনে আওয়ামী লীগ সবগুলোতে জিতে গেলেও সরকারের কিছু আসবে বা যাবে না। আবার একটাতে না জিতলেও সরকারের পতন হবে না। নতুন সরকারের প্রশ্ন আসবে আগামী সাধারণ নির্বাচনের পর। তবে আওয়ামী লীগের নিজস্ব জরিপে দেখা গেছে, বেশির ভাগ পৌরসভায় আওয়ামী লীগের মেয়র-কাউন্সিলর প্রার্থীরা জয়ী হবেন। এখন নির্বাচনের দিন বোঝা যাবে, কোন জরিপ সঠিক।
