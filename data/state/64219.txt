

বাংলাদেশ ভ্রমণে বিদেশিদের রেড অ্যালার্ট জারি লজ্জার বলে মন্তব্য করেছেন সাবেক রাষ্ট্রপতি ও জাতীয় পার্টির চেয়ারম্যান এইচ এম এরশাদ। তিনি বলেন, দেশে গণতন্ত্রের চিহ্ন নেই। প্রাণহীন গণতন্ত্র চলছে।আজ রোববার দুপুরে জাতীয় পার্টির চেয়ারম্যানের বনানী কার্যালয়ে রংপুর বিভাগের নেতা-কর্মীদের সঙ্গে মতবিনিময় সভায় এরশাদ এসব কথা বলেন।রাজধানীর বারিধারা ও গুলশানের কূটনৈতিক পাড়ায় বিজিবি টহলের সমালোচনা করে এরশাদ বলেন, রাস্তায় বিজিবি, তাতে কি মানুষের মনে শান্তি আসছে? এটা কীসের লক্ষণ? মানুষের মনে এখন শান্তি নেই, কথা বলার স্বাধীনতা নেই। বিদেশিরা একে একে দেশ ছেড়ে চলে যাচ্ছে। পোশাক খাতের বিদেশি ক্রেতারা আর আসছেন না।জাতীয় পার্টির ভবিষ্যৎ উজ্জ্বল বলে মন্তব্য করে নেতা-কর্মীদের সংগঠিত হওয়ার আহ্বান জানিয়ে দলের চেয়ারম্যান বলেন, ‘কেউ আমাদের বন্ধু না। আমাদের বন্ধু আমরাই। দুর্বলের সঙ্গে কেউ বন্ধুত্ব করে না। আমরা সবল হলে সবাই আমাদের সঙ্গে বন্ধুত্ব করবে। এখন সুযোগ এসেছে। এ সুযোগ কাজে লাগাতে হবে।’মেডিকেল কলেজে ভর্তি পরীক্ষার প্রশ্ন ফাঁসের জন্য সরকারকে দায়ী করে এরশাদ অভিযোগ করেন, সব জায়গায় সরকার দলীয়করণ করছে এবং সরাসরি হস্তক্ষেপ করা হচ্ছে।মতবিনিময় সভায় অন্যান্যের মধ্যে জাতীয় পার্টির মহাসচিব জিয়াউদ্দিন আহমেদ বাবলু, প্রেসিডিয়াম সদস্য জিএম কাদের ও মশিউর রহমান বক্তব্য দেন।
