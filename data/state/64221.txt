
লক্ষ্মীপুর সদর উপজেলার ভবানীগঞ্জ ইউনিয়নের চরভূতা এলাকায় মারধরের শিকার কৃষক আবদুর রব (৬৫) গত শনিবার রাতে মারা গেছেন।আবদুর রবের স্ত্রী আমেনা বেগম বলেন, তাঁদের জমিজমা না থাকায় পরের জমি বর্গা নিয়ে চাষাবাদ করতেন তাঁর স্বামী। গত ৩০ জানুয়ারি সকালে কয়েকজন তুচ্ছ ঘটনাকে কেন্দ্র করে তাঁর স্বামীকে বাড়ি থেকে ডেকে নিয়ে বেদম মারধর করে। এতে তিনি গুরুতর আহত হন। পরে তাঁকে সদর হাসপাতালে ভর্তি করা হয়। চিকিৎসার খরচ চালাতে না পেরে তাঁর স্বামীকে বাড়ি নিয়ে আসা হয়। শনিবার রাতে তিনি মারা যান। তিনি জানান, এ ঘটনায় সদর থানায় হত্যা মামলার প্রস্তুতি চলছে।সদর থানার উপপরিদর্শক (এসআই) আফছার উদ্দিন জানান, আবদুর রবের লাশ উদ্ধার করে ময়নাতদন্তের জন্য সদর হাসপাতালের মর্গে পাঠানো হয়েছে। ময়নাতদন্তের পর প্রয়োজনীয় ব্যবস্থা নেওয়া হবে।
