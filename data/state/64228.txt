
যশোরে বোমা বিস্ফোরণে দুজনের মৃত্যু হয়েছে। গতকাল বুধবার রাতে বিস্ফোরণে পাঁচজন আহত হন। আজ বৃহস্পতিবার সকালে যশোর ২৫০ শয্যা জেনারেল হাসপাতালে চিকিৎসাধীন অবস্থায় তাঁদের মধ্যে দুজন মারা যান।
পুলিশ বলছে, গতকাল রাত নয়টার দিকে যশোর সদর উপজেলার আন্দোলপোতা গ্রামের মাঠের মধ্যে বোমা বানাতে গিয়ে বিস্ফোরণে তাঁরা আহত হন। প্রত্যক্ষদর্শীর ভাষ্য, স্থানীয় বাজারে অবস্থান করার সময় তাঁদের লক্ষ্য করে দুর্বৃত্তরা বোমা হামলা চালায়।
নিহত ব্যক্তিরা হলেন ইবাদুল ইসলাম (৩৮) ও মো. সবুজ (২৯)। তাঁদের বাড়ি যশোর সদর উপজেলার লেবুতলা ইউনিয়নের কাঠামারা গ্রামে। অন্য তিনজন একই হাসপাতালে চিকিৎসাধীন। তাঁরা হলেন গোলাম মোস্তফা (৩০), রুবেল হোসেন (২১) ও রাকিব হোসেন (২৫)।
 যশোর কোতোয়ালি মডেল থানার ভারপ্রাপ্ত কর্মকর্তা (ওসি) ইলিয়াস হোসেনের ভাষ্য, ‘বোমা বিস্ফোরণের ঘটনায় আহত পাঁচজনের মধ্যে দুজন চিকিৎসাধীন অবস্থায় মারা গেছেন। আরও একজনের অবস্থা আশঙ্কাজনক। প্রাথমিক তদন্তে জানা গেছে, ওই পাঁচজন আন্দোলপোতা মাঠের মধ্যে বোমা তৈরি করছিলেন। এ সময় বিস্ফোরণ হয়।
আহত ব্যক্তিদের উদ্ধার করে হাসপাতালে আনা আন্দোলপোতা গ্রামের নাম প্রকাশে অনিচ্ছুক এক বাসিন্দা জানান, পাঁচজন আন্দোলপাতা বাজারে অবস্থান করছিলেন। মোটরসাইকেলে কয়েকজন এসে তাঁদের লক্ষ্য করে বোমা ছোড়ে। পরে পালিয়ে যায়।
