
পুলিশ ও র‌্যাবের সহযোগিতায় নির্বাচন কমিশন নীলনকশার নির্বাচনের দিকে এগোচ্ছে বলে অভিযোগ করেছে বিএনপি। তারা বলেছে, সরকারদলীয় প্রার্থীদের জয়ী করতে এ নীলনকশা করা হচ্ছে।
আজ সোমবার বিকেলে রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে দলের স্থায়ী কমিটির সদস্য মওদুদ আহমদ এ অভিযোগ করেন। তিনি বলেন, ‘আগামীকালই দেখব এর সত্যতা আছে। তবে এটা সত্য হোক, তা আমরা আশা করি না। এ কথা মিথ্যা হলেই খুশি হব।’
মওদুদ আহমদ বলেন, ‘নির্বাচনে লেভেল প্লেয়িং ফিল্ড দূরে থাক, আমরা বিরাট প্রতিবন্ধকতা নিয়ে নির্বাচন করতে যাচ্ছি। দক্ষিণের মেয়র পদপ্রার্থী মির্জা আব্বাস এখনো ভোটারদের কাছে যেতে পারেননি।’ তিনি অভিযোগ করেন ‘গত ২০ দিনে বিএনপির ৬৯ জন নেতা-কর্মীকে পুলিশ গ্রেপ্তার করেছে। এর মধ্যে পাঁচজন কাউন্সিলর পদপ্রার্থীও আছেন। এখন পুলিশ আমাদের এজেন্টদের বাড়ি বাড়ি যাচ্ছে, তাঁরা যেন ভোট কেন্দ্রে না যান।’মওদুদ বলেন, বিএনপির চেয়ারপারসন খালেদা জিয়ার ওপর চারবার হামলা হলো। তাঁর জীবননাশের ন্যক্কারজনক ঘটনা ঘটে গেল। কিন্তু সরকার ও নির্বাচন কমিশন যে প্রতিক্রিয়া দেখিয়েছে, তাতে মর্মাহত হওয়া ছাড়া অন্য কথা মনে আসে না।
মওদুদ আহমদ বলেন, সরকারের চাপে নির্বাচন কমিশন সেনা মোতায়েনের সিদ্ধান্ত পরিবর্তন করেছে। এতে আবারও প্রমাণিত হয়েছে, নির্বাচন কমিশন সরকারের আজ্ঞাবহ প্রতিষ্ঠান হিসেবে কাজ করছে। তাবিথ আউয়াল এ পর্যন্ত কমিশনে ১০টি অভিযোগ করেছেন। কিন্তু কমিশন কোনো পদক্ষেপ নেয়নি।
নির্বাচন পর্যবেক্ষক নিয়ে উদ্বেগ: মওদুদ আহমদ জানান, নির্বাচন কমিশন ঢাকা দক্ষিণ সিটিতে ১ হাজার ৪৪৫ জন এবং উত্তরে ১ হাজার ৩৩০ জনকে নির্বাচন পর্যবেক্ষক কার্ড দিয়েছে। এর মধ্যে মানবাধিকার ও সমাজ উন্নয়ন সংস্থা নামের একটি ‘ভুয়া’ সংগঠনকে এক হাজার পর্যবেক্ষক কার্ড দেওয়া হয়েছে। তিনি বলেন, এঁরা পর্যবেক্ষক, না দলীয় লোক? হয়তো তাঁদের জন্য কেন্দ্রে গিয়ে সিল দেওয়ারও ব্যবস্থা আছে।
মওদুদ দাবি করেন, ফেয়ার ইলেকশন মনিটরিং অ্যালায়েন্স (ফেমা), ডেমোক্রেসি ওয়াচ ও অধিকার-এর মতো প্রসিদ্ধ সংগঠনগুলোকে সব মিলিয়ে এক শর মতো পর্যবেক্ষক কার্ড দেওয়া হয়েছে।
সাংবাদিকদের এক প্রশ্নের জবাবে মওদুদ আহমদ বলেন, ‘সরকার যদি পুলিশ ও র‌্যাবের সহযোগিতায় মানুষকে কেন্দ্রে যেতে না দেয়, এজেন্টদের বের করে দেয়, তাহলে আমরা যে আন্দোলন করছি তা আরও জোরদার করব। এর দায় সরকারকে বহন করতে হবে।’সংবাদ সম্মেলনে দলের স্থায়ী কমিটির সদস্য ও ঢাকা দক্ষিণে দল-সমর্থিত মেয়র প্রার্থীর নির্বাচন সমন্বয়কারী আ স ম হান্নান শাহ, বিএনপির আন্তর্জাতিক বিষয়ক সম্পাদক আসাদুজ্জামান, কেন্দ্রীয় সহদপ্তর সম্পাদক শামীমুর রহমান, আসাদুল করিমসহ কেন্দ্রীয় নেতারা উপস্থিত ছিলেন।
