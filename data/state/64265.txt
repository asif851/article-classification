
ঢাকার কোথায় কোথায় গণশৌচাগার আছে, তা মুঠোফোনের মাধ্যমেই জানা যাবে। এ জন্য শিগগিরই একটি অ্যাপস চালু করা হবে। গতকাল নগর ভবনে এক অনুষ্ঠানে এসব তথ্য জানান ডিএসসিসির প্রধান নির্বাহী কর্মকর্তা খান মোহাম্মদ বিলাল। বিশ্ব টয়লেট দিবস উপলক্ষে এই অনুষ্ঠানের আয়োজন করে ওয়াটারএইড। খান মোহাম্মদ বিলাল বলেন, এরই মধ্যে সিটি করপোরেশন বিভিন্ন এলাকায় নতুন করে গণশৌচাগার নির্মাণ করেছে। এর অধিকাংশই চালু হয়েছে। বাকিগুলোও শিগগিরই খুলে দেওয়া হবে। সংস্থাটির পরিচালক লিয়াকত আলী জানান, প্রচারপত্রের মাধ্যমে মানুষকে গণশৌচাগারের অবস্থান জানানো হচ্ছে। শিগগিরই অ্যাপসটি চালু হলে মুঠোফোনের মাধ্যমেই যেকোনো জায়গা থেকে এ-সংক্রান্ত তথ্য জানা যাবে।
