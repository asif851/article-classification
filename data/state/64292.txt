
বিস্ফোরক আইনের মামলায় হেফাজতে ইসলামের নেতাসহ ২৫ জনের বিরুদ্ধে গ্রেপ্তারি পরোয়ানা জারি করেছেন আদালত। আজ রোববার ঢাকার মহানগর দায়রা জজ মো. কামরুল হোসেন মোল্লা এ আদেশ দেন।
যাঁদের বিরুদ্ধে গ্রেপ্তারি পরোয়ানা জাির করা হয়েছে, তাঁদের মধ্যে উল্লেখযোগ্য হলেন খেলাফত মজলিসের আমির মাওলানা ইসহাক ও নায়েবে আমির মাওলানা আবদুর রব ইউসুফী, জমিয়তে উলামায়ে ইসলামের মহাসচিব মুফতি মো. ওয়াক্কাস, বাংলাদেশ খেলাফত আন্দোলনের আমির শাহ আহমেদুল্লাহ আশরাফ, নেজামে ইসলাম বাংলাদেশের সভাপতি আবদুর রািকব, ইসলামী ঐক্যজোটের চেয়ারম্যান আবদুল লতিফ নেজামী, মহাসচিব মুফতি মো. ফয়জুল্লাহ প্রমুখ।
ওই আদালতের সরকারি কৌঁসুলি তাপস কুমার পাল বলেন, ২০১৩ সালের ২২ ফেব্রুয়ারি গণজাগরণ মঞ্চের দিকে মিছিল নিয়ে আনন্দবাজারের সামনে যাওয়ার পর পুলিশ বাধা দেয়। পুলিশের ওপর বোমা ও ককটেল নিক্ষেপ, লেগুনায় অগ্নিসংযোগসহ নানা নাশকতা চালান আসামিরা। এ ঘটনায় ২৪ ফেব্রুয়ারি শাহবাগ থানায় বিস্ফোরক আইনে মামলা করে পুলিশ। তদন্তে শেষে গত বছরের ৩০ সেপ্টেম্বর আদালতে অভিযোগপত্র জমা দেয় পুলিশ। আজ সেই অভিযোগপত্র আমলে নিয়ে আদালত মামলার পলাতক ২৫ আসামির বিরুদ্ধে গ্রেপ্তারি পরোয়ানা জারির আদেশ দেন। আগামী ৬ এপ্রিল এই ২৫ জনকে গ্রেপ্তার করা গেল কী গেল না, এ–সংক্রান্ত প্রতিবেদন জমা দেওয়ার জন্য শাহবাগ থানার ভারপ্রাপ্ত কর্মকর্তাকে (ওসি) নির্দেশ দিয়েছেন আদালত।
