
ফরিদপুরে পৃথক দুই সড়ক দুর্ঘটনায় ছয়জন নিহত হয়েছে। জেলার সদর ও ভাঙ্গা উপজেলায় আজ মঙ্গলবার এসব দুর্ঘটনা ঘটে। নিহত ব্যক্তিদের মধ্যে তিনজন শ্রমিক এবং এক ভারতীয় নাগরিক আছেন।
বেলা ১১টার দিকে সদর উপজেলার মাচ্চর ইউনিয়নের ধুলদী রেলগেট এলাকায় দুর্ঘটনায় তিনজন নিহত ও ২৫ জন আহত হয়।
ঘটনার প্রত্যক্ষদর্শী দুই ব্যক্তি জানান, কলকাতা থেকে ঢাকাগামী ঈগল পরিবহনের একটি বাস ঘটনাস্থলে বিপরীতমুখী একটি মোটরসাইকেলকে চাপা দিয়ে রাস্তার বাঁ পাশে একটি গাছে গিয়ে আঘাত করলে এ দুর্ঘটনা ঘটে। গাছের সঙ্গে আঘাত লাগায় বাসটির সামনের অংশ ভেতরে ঢুকে যায়।
ফরিদপুর ফায়ার সার্ভিস স্টেশনের জ্যেষ্ঠ কর্মকর্তা মো. সাইফুজ্জামান বলেন, দুর্ঘটনার কারণে বাসের সামনের অংশ দুমড়েমুচড়ে যায়। ঘটনাস্থলেই একজন নিহত হয়। ফরিদপুর মেডিকেল কলেজ হাসপাতালে নেওয়ার পর বাকি দুজনকে মৃত বলে ঘোষণা করেন চিকিৎসক।  দুর্ঘটনায় নিহত তিনজনের মধ্যে একজনের পরিচয় পাওয়া গেছে। তিনি হলেন সুশান্ত মল্লিক (৫০)। তিনি ভারতের পশ্চিমবঙ্গের বারাসাত এলাকার বাসিন্দা। সুশান্ত ঘটনাস্থলেই নিহত হন। হাসপাতালে মারা যাওয়া দুজনের নাম জানা যায়নি। তাঁদের বয়স ৩৫ থেকে ৪০ বছর। একজনের বাড়ি রাজবাড়ী এবং অপরজনের বাড়ি ঢাকার সাভারে বলে জানা গেছে।
প্রত্যক্ষদর্শী ব্যক্তিরা জানান, এ ঘটনার পর এলাকাবাসী দুর্ঘটনাস্থলে একটি গতিরোধক নির্মাণের দাবিতে মহাসড়ক অবরোধ করে। পৌনে এক ঘণ্টা পর ফরিদপুর সদর উপজেলা নির্বাহী কর্মকর্তা (ইউএনও) প্রভাংশু সোম মহান গতিরোধক নির্মাণের আশ্বাস দিলে অবরোধ তুলে নেয় এলাকাবাসী।
ফরিদপুর মেডিকেল কলেজ হাসপাতালের ওয়ার্ড মাস্টার সাখাওয়াত মোস্তফা বলেন, এ দুর্ঘটনায় আহত ২৫ জনকে ফরিদপুর মেডিকেল হাসপাতালে ভর্তি করা হয়েছে।
ভাঙ্গা উপজেলায় সকাল নয়টার দিকে আরেক দুর্ঘটনায় তিন শ্রমিক মারা যান। ঢাকা-খুলনা মহাসড়কের আজিমনগর ইউনিয়নের ব্রাহ্মণপাড়ায় এ দুর্ঘটনা ঘটে।
নিহত ওই তিন শ্রমিক হলেন মাদারীপুরের শিবচর উপজেলার গুপ্তচর গ্রামের লিনু মোল্লার ছেলে মিলন মোল্লা (২৮) ও আলাপ শেখের ছেলে চান শেখ (২৬) এবং অপরজন রিংকু (৩০)। এ প্রতিবেদন লেখা পর্যন্ত রিংকুর বাড়ির ঠিকানা জানা যায়নি।
ভাঙ্গা হাইওয়ে থানার ভারপ্রাপ্ত কর্মকর্তা (ওসি) এজাজুল ইসলাম জানান, তখন ঘন কুয়াশা ছিল। ঘটনাস্থলে পাথরভর্তি একটি ট্রাক আগে থেকেই দাঁড়িয়ে ছিল। ভাঙ্গা থেকে শিবচরগামী ইটবাহী অপর একটি ট্রাক দাঁড়িয়ে থাকা ট্রাককে পেছন থেকে ধাক্কা দিলে এ দুর্ঘটনা ঘটে। নিহত তিনজনই শ্রমিক ছিলেন।
