
জাতীয় পার্টির (জাপা) চেয়ারম্যান ও সাবেক রাষ্ট্রপতি এইচ এম এরশাদের ভাগনি মেহেজেবুন্নেছা রহমান টুম্পার সঙ্গে বিবাহবন্ধনে আবদ্ধ হলেন জাপার সাংসদ ও সাবেক মহাসচিব জিয়াউদ্দিন আহমেদ বাবলু।শুক্রবার সকালে বারিধারায় এরশাদের বাসভবন ‘প্রেসিডেন্ট পার্কে’ এই বিয়ের আনুষ্ঠানিকতা সম্পন্ন হয় বলে দলীয় ও পারিবারিক সূত্রে জানা গেছে। রাতে খিলক্ষেতে হোটেল লা মেরিডিয়ানে নবদম্পতির বিবাহোত্তর সংবর্ধনা অনুষ্ঠিত হয়।
সংশ্লিষ্ট সূত্রগুলো জানায়, সকালে বাবলু তাঁর ঘনিষ্ঠজনদের নিয়ে প্রেসিডেন্ট পার্কে উপস্থিত হন। এরপর তাঁদের বিয়ে পড়ানো হয়। বাবলুর বিয়েতে উকিল হয়েছেন এরশাদের ছোট ভাই ও জাপার কো-চেয়ারম্যান জি এম কাদের। বিয়েতে জাপার মহাসচিব রুহুল আমিন হাওলাদার কনেপক্ষের সাক্ষী হন, আর বরপক্ষের সাক্ষী হন পানিসম্পদমন্ত্রী আনিসুল ইসলাম মাহমুদ। এ সময় কনের মা মেরিনা রহমানসহ দুই পরিবারের নিকটাত্মীয়রা উপস্থিত ছিলেন।
জিয়াউদ্দিন বাবলু দশম জাতীয় সংসদে জাপার দলীয় সাংসদ। তাঁর শাশুড়ি মেরিনা রহমান সংরক্ষিত নারী আসনের সাংসদ। মামাশ্বশুর এরশাদও এ সংসদের সাংসদ। আর মামিশাশুড়ি রওশন এরশাদ জাতীয় সংসদের বিরোধীদলীয় নেতা।
জিয়াউদ্দিন বাবলুর স্ত্রী ফরিদা সরকার ক্যানসারে আক্রান্ত হয়ে ২০০৫ সালে মারা যান। ফরিদা নর্থ সাউথ ইউনিভার্সিটির ইংরেজি বিভাগের অধ্যাপক ছিলেন। বর্তমান স্ত্রী মেহেজেবুন্নেছা রহমানও অধ্যাপক। তিনি সাউথইস্ট ইউনিভার্সিটির বিবিএর প্রোগ্রাম ডিরেক্টর। প্রথম সংসারে তাঁর এক মেয়ে ও এক ছেলে রয়েছে।
এদিকে জিয়াউদ্দিন বাবলুর একমাত্র ছেলে আশিক আহমেদ এমবিএ শেষ করে ব্যবসা করছেন, বিয়েও করেছেন।
আরও পড়ুন.. জিয়াউদ্দিন বাবলুর শ্বশুর হচ্ছেন এরশাদ
