
ঝালকাঠি শহরে নিজ বাড়ির শয়নকক্ষ থেকে এক গৃহবধূর ঝুলন্ত লাশ উদ্ধার করা হয়েছে। গত শুক্রবার শহরের ডিসি অফিসের সামনের সড়কে গৃহবধূর স্বামী যুবদল নেতা তানজির হোসেন মল্লিকের তিনতলার বাসা থেকে পুলিশ লাশটি উদ্ধার করে।নিহতের নাম কানিজ ফাতিমা ওরফে ঝিমুর (২৫)। তাঁর বাড়ি সদর উপজেলার মানপাশা গ্রামে। তবে তানজির মল্লিকের পরিবারের পক্ষ থেকে এই ঘটনাকে আত্মহত্যা বলে দাবি করা হয়েছে।নিহত গৃহবধূর মামাতো ভাই ও আইনজীবী আলাউদ্দিন খান জানান, শুক্রবার সকালে কানিজ ফাতিমার ছোট ভাইকে একটি মুঠোফোন কিনে দেওয়া নিয়ে স্বামী তানজিরের সঙ্গে ঝগড়া হয়। একপর্যায়ে তানজির তাঁকে মারধর করেন। এ ঘটনার রেশ ধরে কানিজ সন্ধ্যায় তাঁর কক্ষের দরজা বন্ধ করে দেন। রাতে পুলিশ সেখান থেকে কানিজের ঝুলন্ত লাশ উদ্ধার করে।ঝালকাঠি থানার ভারপ্রাপ্ত কর্মকর্তা শীলমণি চাকমা বলেন, এ ব্যাপারে একটি অপমৃত্যু মামলা দায়ের করা হয়েছে। ময়নাতদন্তের প্রতিবেদন পাওয়ার পর মৃত্যুর সঠিক কারণ জানা যাবে।
