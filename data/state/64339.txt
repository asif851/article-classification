
রোহিঙ্গাদের পাশে দাঁড়িয়ে বাংলাদেশ মানবতার পরিচয় দিয়েছে বলে মন্তব্য করেছেন ব্রিটিশ পররাষ্ট্রমন্ত্রী বরিস জনসন। আজ শনিবার বেলা একটার দিকে কক্সবাজার বিমানবন্দরে পৌঁছান তিনি। পরে সড়কপথে উখিয়ার কুতুপালং ট্রানজিট ক্যাম্পে যান। সেখানে তিনি এ কথা বলেন।
মিয়ানমারে নতুন করে নির্যাতনের শিকার হয়ে পালিয়ে কুতুপালংয়ে আসা রোহিঙ্গাদের সঙ্গে কথা বলেন বরিস জনসন। পরে উখিয়ার বালুখালী-১ রোহিঙ্গা শিবির ও সেখানে থাকা আন্তর্জাতিক অভিবাসন সংস্থার (আইওএম) চিকিৎসাকেন্দ্র পরিদর্শন করেন।
বরিস জনসন বলেন, রোহিঙ্গাদের বিষয় নিয়ে মিয়ানমার সরকারের সঙ্গে কথা বলবেন তিনি। রোহিঙ্গাদের এমন সংকটজনক অবস্থায় তাঁদের পাশে দাঁড়িয়ে বাংলাদেশ মানবতার পরিচয় দিয়েছে।
ব্রিটিশ পররাষ্ট্রমন্ত্রীর সঙ্গে ছিলেন বাংলাদেশের পররাষ্ট্র প্রতিমন্ত্রী শাহরিয়ার আলম, ঢাকায় নিযুক্ত ব্রিটিশ হাইকমিশনার অ্যালিসন ব্লেক, কক্সবাজারের অতিরিক্ত জেলা প্রশাসক (সার্বিক) মো. মাহেদুর রহমান, সহকারী পুলিশ সুপার চাও লাও মারমাসহ বিভিন্ন দাতা সংস্থা এবং দুই দেশের পররাষ্ট্র মন্ত্রণালয়ের কর্মকর্তারা।
রোহিঙ্গা শিবির পরিদর্শনের পর আজ বেলা সাড়ে তিনটায় কক্সবাজারের উদ্দেশে রওনা দেন বরিস জনসন। আজই ঢাকায় ফেরার কথা রয়েছে তাঁর। দুই দিনের সফরে গতকাল শুক্রবার বিকেলে এ দেশে এসেছেন ব্রিটিশ পররাষ্ট্রমন্ত্রী। বাংলাদেশ সফর শেষে তাঁর মিয়ানমার ও থাইল্যান্ড সফরের কথা রয়েছে।
