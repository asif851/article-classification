
বিএনপির মহাসচিব মির্জা ফখরুল ইসলাম বলেছেন, চিন্তা ও কাজের ক্ষেত্রে বিএনপি ঘুরে দাঁড়াতে শুরু করেছে। এর বড় প্রমাণ দলের ‘ভিশন ২০৩০’।
আজ রোববার দুপুরে জাতীয় প্রেসক্লাব মিলনায়তনে বিএনপির ভিশন-২০৩০ নিয়ে এক গোলটেবিল আলোচনায় মির্জা ফখরুল এ কথা বলেন। সেন্টার ফর ন্যাশনাল অ্যান্ড রিজিওনাল রিসার্চ স্টাডিজ নামের একটি সংগঠন ওই আলোচনার আয়োজন করে।
বিএনপির ‘ভিশন-২০৩০’-এ জোটসঙ্গী জামায়াতের বিষয়ে কোনো বক্তব্য না থাকা প্রসঙ্গে মির্জা ফখরুল বলেন, বিএনপির সঙ্গে জামায়াতের জোট পুরোপুরি রাজনৈতিক। তাই ২০৩০ সালে জামায়াতের সঙ্গে বিএনপির কী সম্পর্ক হবে, সেটা এখন বলার সুযোগ নেই। সুতরাং ভিশনে জামায়াতের বিষয়টি উল্লেখ করার প্রয়োজন আছে বলে মনে হয় না।
আওয়ামী লীগের বক্তব্যের সমালোচনা করে মির্জা ফখরুল বলেন, তারা বলছে বিএনপির ‘ভিশন-২০৩০’ অন্তঃসারশূন্য। কেউ বলছেন, বিএনপি তাদের অনুকরণ করেছে। কিন্তু বিএনপির দর্শন অনুকরণ করে আওয়ামী লীগ তাদের রাজনৈতিক দর্শন, কর্মসূচি পরিবর্তন করেছে।
নাগরিক ঐক্যের আহ্বায়ক মাহমুদুর রহমান মান্না বলেন, বিএনপির ভিশনে বলা হয়েছে, বিএনপি আগামী দিনে রাষ্ট্র পরিচালনায় গেলে জনগণের সরকার প্রতিষ্ঠা করা হবে এবং মুক্তিযুদ্ধের সঙ্গে সংশ্লিষ্ট যাবতীয় কর্মকাণ্ডকে যথাযথভাবে সম্মান ও গুরুত্ব দেওয়া হবে। এতে প্রশ্ন থেকে যায়, বিএনপি আগামী দিনে নির্বাচনের মাধ্যমে রাষ্ট্র পরিচালনার দায়িত্ব পেলে জামায়াতে ইসলামীর কী হবে? খালেদা জিয়া এ বিষয়টি স্পষ্ট করেননি। তাই এই ভিশনে সত্যতা, সঠিকতা, আন্তরিকতা যেমন আছে, তেমনি আছে ভক্তিপ্রবণতা।
গণস্বাস্থ্য কেন্দ্রের প্রতিষ্ঠাতা জাফরুল্লাহ চৌধুরী বলেন, খালেদা জিয়া তাঁর অনেক বক্তব্যে র‌্যাব বিলুপ্তির কথা বলেছেন। কিন্তু ভিশনে র‌্যাব বিলুপ্তির কথা বলেননি। জনগুরুত্বপূর্ণ রামপালে বিদ্যুৎকেন্দ্র নির্মাণের বিষয়ে কোনো কথা বলেননি। ভারতীয় আগ্রাসনের বিষয়েও কিছু বলেননি। তিনি বিএনপিকে মাঠে নামার পরামর্শ দেন। গোলটেবিলে অন্যদের মধ্যে অধ্যাপক মাহবুব উল্লাহ, অধ্যাপক দিলারা চৌধুরী, কল্যাণ পার্টির চেয়ারম্যান সৈয়দ মুহাম্মদ ইব্রাহীম প্রমুখ বক্তব্য দেন।
