
দিনাজপুরে গত মঙ্গল ও গতকাল বুধবার পৃথক সড়ক দুর্ঘটনায় একই পরিবারের তিনজনসহ পাঁচজন নিহত হয়েছে। এ ছাড়া গতকাল মৌলভীবাজার, গাজীপুর, সিরাজগঞ্জে শিশুসহ চারজন এবং মঙ্গলবার বগুড়ার দুপচাঁচিয়া ও লক্ষ্মীপুরের রায়পুরে আরও দুজন সড়ক দুর্ঘটনায় প্রাণ হারান।প্রথম আলোর প্রতিনিধিদের পাঠানো খবর:সৈয়দপুর (নীলফামারী): মঙ্গলবার দিবাগত রাত সোয়া ১২টার দিকে ঘন কুয়াশার মধ্যে পার্বতীপুর থেকে টাঙ্গাইলগামী কাঠবোঝাই একটি ট্রাক নিয়ন্ত্রণ হারিয়ে পার্বতীপুর-ফুলবাড়ী আঞ্চলিক মহাসড়কের বড়পুকুরিয়া কয়লাখনির কোল ইয়ার্ডের পাশের খাদে পড়ে যায়। এতে কাঠের গুঁড়ির চাপায় দিনাজপুরের নবাবগঞ্জের শওগুন খোলা গ্রামের একই পরিবারের নওয়াব আলীর ছেলে জফিরুল ইসলাম (৪৫), আবদুল মালেকের ছেলে রেজাউল করিম (৪২), আবদুল করিমের ছেলে ইসমাইল হোসেন (৩৮) এবং ওই গ্রামের আশুতোষ সিংহের ছেলে দিলীপ সিংহ (৩৮) ঘটনাস্থলে মারা যান।এদিকে গতকাল সকালে জয়পুরহাটের পাঁচবিবি উপজেলার কচুকুড়া আদর্শ গুচ্ছ গ্রামের পুকুরের মাছ নিয়ে একটি পিকআপ ভ্যান নীলফামারীর সৈয়দপুর শহরে যাচ্ছিল। সাতটার দিকে পার্বতীপুর শহরের হলদীবাড়ি মোড়ে পেছন থেকে একটি যাত্রীবাহী বাস পিকআপটিকে সজোরে ধাক্কা দেয়। পিকআপটি দুমড়ে-মুচড়ে যায়। এতে আদর্শ গুচ্ছ গ্রাম মৎস্যচাষি সমিতির সভাপতি আবদুল জব্বার (৫০), সমিতির সদস্য মজিবর রহমান (৫২) ও আসাদ আলী (৪৮) আহত হন। তাঁদের দিনাজপুর মেডিকেল কলেজ হাসপাতাল নেওয়ার পথে আবদুল জব্বার মারা যান।মৌলভীবাজার: গতকাল সকাল ১০টার দিকে ঢাকা-সিলেট আঞ্চলিক মহাসড়কের মৌলভীবাজার সদর উপজেলার আকবরপুরে বাসের চাপায় সোমা আক্তার (৭) নামের এক শিশু মারা গেছে। সে সদর উপজেলার আকবরপুর গ্রামের ছাদির বক্সের মেয়ে ও আকবরপুর সরকারি প্রাথমিক বিদ্যালয়ের প্রথম শ্রেণির ছাত্রী ছিল। সদর মডেল থানার এসআই মো. আমিনুল ইসলাম বলেন, লাশ ময়নাতদন্তের জন্য হাসপাতালের মর্গে পাঠানো হয়েছে।গাজীপুর: গতকাল দুপুরে টঙ্গীর গাজীপুরা এলাকায় রাস্তা পার হওয়ার সময় এক মাদ্রাসাছাত্র নিহত হয়েছে। তার নাম মাহবুবুর রহমান। সে টঙ্গীর তামিরুল মিল্লাত কামিল মাদ্রাসার আলিম প্রথম বর্ষের ছাত্র ছিল। ঢাকা-ময়মনসিংহ মহাসড়ক পার হওয়ার সময় কালিয়াকৈরগামী আজমেরী পরিবহনের একটি বাস তাকে চাপা দিলে ঘটনাস্থলে তার মৃত্যু হয়। টঙ্গী থানার ওসি ফিরোজ তালুকদার বলেন, ঘটনার পরপর বাসটি পালিয়ে গেছে।এদিকে গতকাল সকালে শ্রীপুরের এমসি বাজার এলাকায় ট্রাকের চাপায় এক পথচারী প্রাণ হারান। তাঁর নাম আবদুল ছালাম মিয়া (৫৫)। বাড়ি শ্রীপুরের মোলাইদ এলাকায়। ট্রাক ও এর চালককে আটক করেছে পুলিশ।পার্বতীপুর মডেল থানার ভারপ্রাপ্ত কর্মকর্তা (ওসি) মাহমুদুল আলম বলেন, পুলিশ ও ফায়ার সার্ভিসের কর্মীরা হতাহত ব্যক্তিদের উদ্ধার করেন।সিরাজগঞ্জ: সিরাজগঞ্জে বঙ্গবন্ধু সেতুর পশ্চিম সংযোগ মহাসড়কের কামারখন্দ উপজেলার ঝাঐল এলাকায় সড়ক দুর্ঘটনায় এক নারী নিহত হয়েছেন। বঙ্গবন্ধু সেতু পশ্চিম থানার ওসি মো. রকিবুল ইসলাম বলেন, গতকাল সকাল ১০টার দিকে কামারখন্দ উপজেলার ঝাঐল সড়ক-সেতুর পাশে দুর্ঘটনায় গুরুতর আহত হন অজ্ঞাতনামা (৫০) এক নারী। তাঁকে সিরাজগঞ্জ আড়াই শ শয্যা হাসপাতালে ভর্তি করা হলে সেখানে তিনি মারা যান। ধারণা করা হচ্ছে, রাস্তা পার হওয়ার সময় কোনো গাড়ি তাঁকে ধাক্কা দিয়ে চলে গেছে।দুপচাঁচিয়া (বগুড়া): বগুড়া-নওগাঁ সড়কের দুপচাঁচিয়া থানা বাসস্ট্যান্ডে মঙ্গলবার সন্ধ্যার দিকে ট্রাকের ধাক্কায় এক মোটরসাইকেল আরোহীর মৃত্যু হয়। তাঁর নাম রানা (২৫)। তিনি কাহালুর বীরকেদার দক্ষিণপাড়ার জালাল উদ্দিনের ছেলে। তিনি ধান-চাল ব্যবসায়ী ছিলেন। দুপচাঁচিয়া থানার ওসি নজরুল ইসলাম ঘটনার সত্যতা নিশ্চিত করেছেন।রায়পুর (লক্ষ্মীপুর): জেলার রায়পুর উপজেলায় ট্রলির চাপায় অহিদা খাতুন (৬০) নামের এক বৃদ্ধার মৃত্যু হয়েছে। মঙ্গলবার রাত আটটার দিকে রায়পুর-ফরিদগঞ্জ সড়কের বোয়ার্ডার বাজার এলাকায় এ দুর্ঘটনা ঘটে। রায়পুর থানার ওসি মোহাম্মদ লোকমান হোসেন বলেন, রাস্তায় ট্রলি চলাচল অবৈধ। এ ঘটনায় আইনি ব্যবস্থা নেওয়া হবে।
