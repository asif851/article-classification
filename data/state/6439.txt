
দেশের বিভিন্ন জেলায় সড়কগুলো বেহাল হয়ে পড়েছে। কোথাও কোথাও নির্মাণের অল্প দিনের মধ্যেই পিচ–খোয়া উঠে গেছে। সৃষ্টি হয়েছে গর্তের। কোথাও সড়ক ধসে পড়েছে। এসব সড়ক নিয়ে ধারাবাহিক প্রতিবেদন
পিচ-খোয়া উঠে ছোট-বড় অসংখ্য গর্তের সৃষ্টি হয়েছে। এর ওপর দিয়ে হেলেদুলে ঝুঁকি নিয়ে চলে যানবাহন। এ অবস্থা নড়াইল-ফুলতলা সড়কের। ফলে এ সড়কে প্রতিদিন যাত্রীদের চরম দুর্ভোগ পোহাতে হচ্ছে।
সড়ক ও জনপথ (সওজ) বিভাগের নড়াইল কার্যালয় সূত্রে জানা গেছে, নড়াইল-গোবরা-ফুলতলা সড়কটির দৈর্ঘ্য ২৮ কিলোমিটার। এর ২৬ কিলোমিটার নড়াইল সওজের অধীনে। বাকি ২ কিলোমিটার খুলনার ফুলতলা উপজেলায় পড়েছে, যা খুলনা সওজের অধীনে।সওজ নড়াইলের নির্বাহী প্রকৌশলী তাপসী দাস বলেন, এই ২৮ কিলোমিটার সড়ক প্রায় ১০ বছর ধরে সংস্কার হয় না। চার-পাঁচ বছর ধরে ফাইল চালাচালি হচ্ছে। সম্প্রতি যোগাযোগ মন্ত্রণালয় থেকে কর্মকর্তা এসেছিলেন। সড়কটি সংস্কারের জন্য ১১৩ কোটি টাকার প্রকল্প তৈরি হয়েছে। এ প্রকল্পের মধ্যে ভৈরব নদের সিকিরহাটে ফেরিও হবে। এবার মনে হয় বরাদ্দ হবে। তিনি বলেন, সড়কটির ৫ কিলোমিটার অংশ মোটামুটি ভালো। বাকি ২৩ কিলোমিটার খুবই খারাপ।সড়কের নড়াইল-গোবরা ৭ কিলোমিটার অংশ ব্যবহার করে দেশের গুরুত্বপূর্ণ বাণিজ্যিক শহর যশোরের নওয়াপাড়ায় যাওয়া যায়। এতে নড়াইল-নওয়াপাড়া যাতায়াতে প্রায় ১৫ কিলোমিটার রাস্তা কম ঘুরতে হয়। আর নড়াইল-গোবরা-ফুলতলা সড়ক দিয়ে নড়াইল থেকে ফুলতলা ও খুলনা যাতায়াতে প্রায় ২০ কিলোমিটার পথ কমে।এই সড়কের আশপাশে গোবরা মহিলা কলেজ, গোবরা মিত্র মহাবিদ্যালয়, মির্জাপুর ডিগ্রি কলেজ, পার্বতী বিদ্যাপীঠ, প্রগতি মাধ্যমিক বিদ্যালয়, সিঙ্গা-শোলপুর কেপি মাধ্যমিক বিদ্যালয়, আড়পাড়া মাধ্যমিক বিদ্যালয়সহ অন্তত ১৭টি শিক্ষাপ্রতিষ্ঠান রয়েছে।গোবরা, মির্জাপুর, রুখালী ও চাকই এই এলাকার বড় বড় বাজার। এসব বাজারে পণ্য পরিবহনে প্রতিনিয়ত ট্রাক ও কাভার্ড ভ্যান চলাচল করে।গত রোববার সরেজমিনে দেখা গেছে, সড়কের মির্জাপুর থেকে রুখালী পর্যন্ত ২ কিলোমিটার এবং চাকই থেকে শুভরাড়া পর্যন্ত ৩ কিলোমিটার অংশ মোটামুটি চলাচলের উপযোগী। বাকি ২৩ কিলোমিটার সড়কে পিচ ও খোয়া উঠে ছোট-বড় অসংখ্য গর্ত তৈরি হয়েছে। এ অংশে যানবাহন চলছে হেলেদুলে। দুর্ঘটনা এড়াতে যানবাহন চালাতে হচ্ছে ধীরগতিতে। গোবরা বাসস্ট্যান্ডের সময় নিয়ন্ত্রক (স্টাটার) মইন মিনা বলেন, নড়াইল থেকে গোবরা পর্যন্ত ৭ কিলোমিটার সড়ক বাসে পার হতে ১০ মিনিট সময় লাগার কথা। সেখানে প্রায় ৪৫ মিনিট সময় লাগে।সড়কের নড়াইল পৌরসভার মাছিমদিয়া, বেতবাড়িয়া, ধোপাখোলা, ও উজিরপুর এলাকার অবস্থা খুব খারাপ। ছোট-বড় গর্ত ও খানাখন্দে ভরা। জায়গায় জায়গায় পিচ-খোয়া উঠে গেছে। শুধু যানবাহন নয়, পথচারীদের চলাফেরায়ও অসুবিধা হচ্ছে। প্রায় একই অবস্থা দেখা গেছে সড়কের কলোড়া, বীড়গ্রাম, গোবরা, বরকুলা, আড়পাড়া, মির্জাপুর ও চাকই এলাকায়।
