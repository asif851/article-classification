
খালেদা জিয়াকে উদ্দেশ করে আওয়ামী লীগের প্রেসিডিয়াম সদস্য ও স্বাস্থ্যমন্ত্রী মোহাম্মদ নাসিম বলেছেন, তিনি আইন-আদালতকে ভয় করেন, নির্বাচনকে ভয় পান, জনগণ ও আওয়ামী লীগকে ভয় পান। এত ভয় পেলে রাজনীতি করা যায় না। কেউ অন্যায়-অপরাধ করলে আইনে সাজা হবে। অপরাধ প্রমাণিত না হলে খালাস পাবেন। এটাই আইনের বিধান। খালেদা জিয়ার এত ভয় কিসের?
আজ সোমবার বিকেলে কাজীপুরের সোনামুখী বঙ্গবন্ধু ডিগ্রি কলেজের নবনির্মিত শহীদ মিনার উদ্বোধন শেষে আয়োজিত ছাত্র-জনতার এক সমাবেশে স্বাস্থ্যমন্ত্রী এসব কথা বলেন। তিনি বলেন, কোনো চক্রান্ত বা ষড়যন্ত্র করে ক্ষমতায় আসা যাবে না। দেশের উন্নয়ন করবে আওয়ামী লীগ আর বিএনপি ক্ষমতায় যাওয়ার স্বপ্ন দেখবে, জনগণ তা মানবে না, মানতে পারেও না।
কলেজ প্রাঙ্গণে অনুষ্ঠিত সমাবেশে সভাপতিত্ব করেন কলেজের প্রতিষ্ঠাতা সিদ্দিক হোসেন। অন্যদের মধ্যে বক্তব্য দেন অতিরিক্ত জেলা প্রশাসক ইশতিয়াক আহসান, কাজীপুর উপজেলা নির্বাহী কর্মকর্তা (ইউএনও) শফিকুল ইসলাম, উপজেলা আওয়ামী লীগের সভাপতি শওকত হোসেন, সাধারণ সম্পাদক খলিলুর রহমান, কলেজ পরিচালনা কমিটির সদস্য রতন কুমার কর্মকার ও কলেজের অধ্যক্ষ আবদুর রাজ্জাক।
মোহাম্মদ নাসিম নির্বাচনকালীন সরকার প্রসঙ্গ টেনে সমাবেশে আরও বলেন, এ দেশের জনগণ উন্নয়নের পক্ষে। জনগণ জ্বালাও-পোড়াও এবং সন্ত্রাসের পক্ষ নিতে পারে না।
এর আগে মন্ত্রী তাঁর নির্বাচনী এলাকার মাথাইলচাপড়ে একটি অটো-অ্যাম্বুলেন্স সার্ভিসের উদ্বোধন করেন এবং হাটশিরায় শীতার্ত মানুষের মধ্যে কম্বল বিতরণ করেন। পরে তিনি সোনামুখীতে নির্মাণাধীন স্টেডিয়াম, চালিতাডাঙ্গা ইউনিয়নে ১০ শয্যার আমেনা মনসুর মা ও শিশুকল্যাণ কেন্দ্র এবং চালিতাডাঙ্গা ইউনিয়ন পরিষদ ভবনের নির্মাণকাজের অগ্রগতি পরিদর্শন করেন।
