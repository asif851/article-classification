
বরিশালে সিটি করপোরেশনের বিভিন্ন স্থাপনার সৌন্দর্য বিলবোর্ডে ঢাকা পড়েছে। পদ্মপুকুর পাড়ে বিলবোর্ড স্থাপনের জন্য বিজ্ঞাপনী সংস্থার কাছে জায়গা ভাড়া দেওয়া হয়েছে। ঐতিহ্যবাহী অশ্বিনীকুমার হল, দৃষ্টিনন্দন বিবির পুকুর এবং জেলা পরিষদ পুকুর পাড়ের বেশির ভাগ অংশ মেয়র-কাউন্সিলরদের শুভেচ্ছা জানিয়ে টাঙানো বিলবোর্ডে ঢেকে আছে।সিটি করপোরেশনেরই কর্মকর্তা-কর্মচারীদের উদ্যোগে বিলবোর্ডগুলো লাগানো হয়েছে। এসব বিলবোর্ড অপসারণের উদ্যোগ না নেওয়ায় দর্শনার্থীরা সৌন্দর্য উপভোগ থেকে বঞ্চিত হচ্ছেন।সিটি করপোরেশন সূত্রে জানা গেছে, ভারপ্রাপ্ত মেয়র আলতাফ মাহমুদ সিকদার দায়িত্বে থাকাকালে একটি বিজ্ঞাপনী সংস্থাকে পদ্মপুকুর পাড়ে একটি বিলবোর্ড স্থাপনের অনুমতি দেওয়া হয়।গত সোমবার পদ্মপুকুর এলাকায় গিয়ে দেখা যায়, পুকুরপাড়ে একটি বড় বিলবোর্ড স্থাপন করায় পদ্মফুলে ভরে থাকা পুকুরটির বেশির ভাগ ঢাকা পড়েছে। এ ছাড়া অক্টোবরের শুরুর দিকে সিটি করপোরেশনের মেয়র ও কাউন্সিলরদের শুভেচ্ছা জানিয়ে লাগানো বিলবোর্ডে ঢাকা পড়েছে অশ্বিনীকুমার হল, বিবিরপুকুর এবং জেলা পরিষদ পুকুরের সৌন্দর্য। সিটি করপোরেশনের কর্মকর্তা-কর্মচারীদের নামে এসব বিলবোর্ড লাগানো হয়েছে। 
আলতাফ মাহমুদ সিকদার তাঁর সময়ে পদ্মপুকুর পাড়ে একটি বিলবোর্ড স্থাপনের জন্য বিজ্ঞাপনী সংস্থার কাছে ভাড়া দেওয়ার কথা স্বীকার করে বলেন, ‘বিলবোর্ডটির কারণে পুকুরের সৌন্দর্য নষ্ট হয়ে থাকলে তা অপসারণ করার জন্য বর্তমান মেয়রকে অনুরোধ জানাব।’ 
সুশাসনের জন্য নাগরিক (সুজন) বরিশালের সভাপতি আক্কাস হোসেন বলেন, ‘নগরের সৌন্দর্য ম্লান হয়ে যাচ্ছে। বর্তমান মেয়র সৌন্দর্যবর্ধনের অঙ্গীকার করেছিলেন। আমাদের দাবি, বিলবোর্ড অপসারণ করে সৌন্দর্য রক্ষা করা হোক।’ ব্রজমোহন কলেজের শিক্ষার্থী সাকুর নাহিদ বলেন, ‘আমরা প্রতিদিন বিকেলে বিবির পুকুর পাড়ে এর সৌন্দর্য উপভোগ করতে যেতাম। কিন্তু বিলবোর্ডে ঢাকা থাকায় পুকুরটির সৌন্দর্য নষ্ট হয়েছে।’ 
সিটি করপোরেশনের প্রধান প্রকৌশলী ও কর্মকর্তা-কর্মচারী কল্যাণ পরিষদের সভাপতি তারিকুল ইসলাম বলেন, ‘আমরা এসব বিলবোর্ড লাগিয়েছি। তবে এগুলো সরিয়ে ফেলা হবে।’
সিটি করপোরেশনের মেয়র আহসান হাবিব বলেন, ‘আমি গত ৮ অক্টোবর দায়িত্ব নিয়েছি। নগরের সৌন্দর্য নষ্ট করে কোনো কিছু করা হয়ে থাকলে সেগুলো অপসারণ করা হবে। একই সঙ্গে বিলবোর্ড অপসারণেও ব্যবস্থা নেওয়া হবে।’
সাবেক মেয়র শওকত হোসেন বলেন, ‘বরিশালে দর্শনীয় তেমন কিছুই নেই। পদ্মপুকুরের পদ্মফুল যাতে মানুষ বাইরে থেকে দেখতে পারেন, সে জন্য প্রাচীর ভেঙে পুকুরের চারদিকে গ্রিল দেওয়া হয়েছিল। এখন বিজ্ঞাপনী সংস্থার কাছে ভাড়া দেওয়ায় এর সৌন্দর্য নষ্ট হয়ে যাচ্ছে। এ ছাড়া অশ্বিনীকুমার হল, বিবির পুকুর, জেলা পরিষদ পুকুর পাড়ে হাজারো মানুষ হাঁটেন এবং সৌন্দর্য উপভোগ করতে আসেন। মেয়র-কাউন্সিলরদের বিলবোর্ড দিয়ে এসব স্থানের সৌন্দর্য নষ্ট করা হয়েছে। আশা করি, বর্তমান মেয়র এসব স্থাপনার সৌন্দর্য রক্ষায় আন্তরিক হবেন।’
