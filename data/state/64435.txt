
জাতীয়করণ হওয়া এবং হতে যাওয়া কলেজশিক্ষকদের বিসিএস ক্যাডারে অন্তর্ভুক্ত না করার দাবিতে সারা দেশে সরকারি কলেজসহ বিভিন্ন দপ্তরে কর্মবিরতি পালন করছেন শিক্ষা ক্যাডারের কর্মকর্তারা। এর ফলে আজ বৃহস্পতিবার সরকারি কলেজগুলোতে ক্লাস হচ্ছে না। এ ছাড়া এ কর্মবিরতির কারণে জাতীয় বিশ্ববিদ্যালয় কর্তৃপক্ষ আজ এবং আগামীকাল সোমবারের সব পরীক্ষা স্থগিত করেছে।
বিসিএস সাধারণ শিক্ষা সমিতির ডাকে এ কর্মবিরতি পালিত হচ্ছে। একই দাবিতে আগামীকালও অনুরূপ কর্মবিরতি পালিত হবে।
সংগঠনটির সভাপতি আই কে সেলিম উল্লাহ খোন্দকার প্রথম আলোকে বলেছেন, তারা খোঁজ নিয়ে জেনেছেন সারা দেশেই এই কর্মবিরতি পালিত হচ্ছে। যদি তাঁদের দাবি না মানা হয় তাহলে আগামী ৬, ৭ ও ৮ জানুয়ারি আবারও পূর্ণ দিবস কর্মবিরতি পালন করা হবে। কিন্তু এর আগে প্রধানমন্ত্রীর অনুশাসন ও জাতীয় শিক্ষানীতির বাইরে কিছু করা হলে লাগাতার কর্মসূচি দেওয়া হবে।
যেসব উপজেলার সরকারি কলেজ নেই সেগুলোতে একটি করে বেসরকারি কলেজকে সরকারি করণের সিদ্ধান্ত নিয়েছে সরকার। ইতিমধ্যে বেশ কিছু কলেজকে সরকারি করা হয়েছে এবং আরও ২৮৩টি বেসরকারি কলেজকে জাতীয় করণের জন্য তালিকাভুক্ত করা হয়েছে।
বিসিএস সাধারণ শিক্ষা ক্যাডারের কর্মকর্তারা বলছেন, এসব কলেজের শিক্ষকদের ক্যাডারভুক্ত করা তাঁরা মানবেন না। তাঁদের নন ক্যাডার করতে হবে। এই দাবিতে তাঁরা গত কয়ে কমাস ধরেই আন্দোলন করছেন। সবশেষ গত শুক্রবার কেন্দ্রীয় শহীদ মিনারে মহাসমাবেশ করে আজ এবং আগামীকালের কর্মবিরতির কর্মসূচি ঘোষণা করা হয়।
