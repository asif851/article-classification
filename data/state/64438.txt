
ঢাকা উত্তর ও দক্ষিণ সিটি করপোরেশনের নবনির্বাচিত দুই মেয়র আনিসুল হক ও সাঈদ খোকন গতকাল বুধবার রাতে গণভবনে প্রধানমন্ত্রী শেখ হাসিনার সঙ্গে সাক্ষাৎ করেছেন। এ সময় দুই সিটি করপোরেশনের বিজয়ী আওয়ামী লীগ-সমর্থিত কাউন্সিলররাও ছিলেন। প্রধানমন্ত্রী নবনির্বাচিত দুই মেয়র ও কাউন্সিলরদের অভিনন্দন জানান। এ সময় প্রধানমন্ত্রী সিটি করপোরেশন নির্বাচন সুষ্ঠু হয়েছে দাবি করে জালিয়াতির অভিযোগকারীদের ভোটের হারের দিকে দৃষ্টি দিতে বলেন। তিনি তিন সিটি করপোরেশনে ৪৪ শতাংশ ভোট পড়ার চিত্র তুলে ধরে বলেন, কারচুপি হলে এত কম ভোট হবে কেন?দলীয় নেতাদের মধ্যে এ সময় সেখানে ছিলেন বাণিজ্যমন্ত্রী তোফায়েল আহমেদ, কৃষিমন্ত্রী মতিয়া চৌধুরী, সুরঞ্জিত সেনগুপ্ত, গণপূর্তমন্ত্রী ইঞ্জিনিয়ার মোশাররফ হোসেন, মাহবুব উল আলম হানিফ প্রমুখ।
