
রাজধানীর মতিঝিলে গতকাল শনিবার মধ্যরাতে গোয়েন্দা পুলিশের (ডিবি) সঙ্গে ‘বন্দুকযুদ্ধে’ দুজন নিহত হয়েছে। আজ রোববার ইউএনবির এক প্রতিবেদনে এ তথ্য জানানো হয়।
তবে তাত্ক্ষণিকভাবে নিহত দুজনের পরিচয় পাওয়া যায়নি। তবে পুলিশের দাবি, তারা সন্ত্রাসী ছিল।গোয়েন্দা পুলিশ ঘটনাস্থল থেকে দুটি আগ্নেয়াস্ত্র ও একটি মোটরসাইকেল উদ্ধার করার দাবি করেছে।পুলিশের ভাষ্যমতে, গতকাল দিবাগত রাত দুইটার দিকে মতিঝিল আইডিয়াল স্কুল অ্যান্ড কলেজের সামনে দুটি মোটরসাইকেলে থাকা আরোহীদের চ্যালেঞ্জ করে গোয়েন্দা পুলিশের একটি দল। এ সময় মোটরসাইকেলের আরোহীরা পুলিশকে লক্ষ্য করে গুলি ছোড়ে। পুলিশও পাল্টা গুলি করে।ডিবির উপকমিশনার (জনসংযোগ বিভাগ) মাসুদুর রহমান ইউএনবিকে বলেন, গুলিবিনিময়ের পর ঘটনাস্থলে দুই সন্ত্রাসীকে গুলিবিদ্ধ অবস্থায় পাওয়া যায়। পরে তাদের ঢাকা মেডিকেল কলেজ হাসপাতালে নিয়ে গেলে কর্তব্যরত চিকিত্সক মৃত ঘোষণা করেন।
