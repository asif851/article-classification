
ছাত্রলীগের দুই পক্ষের কোন্দলের জের ধরে দুই দিন উত্তপ্ত থাকার পর গতকাল মঙ্গলবার শান্ত ছিল চট্টগ্রাম বিশ্ববিদ্যালয়ের ক্যাম্পাস। শুরু হয়েছে বিভিন্ন বিভাগের ক্লাস-পরীক্ষা। তবে শিক্ষার্থীদের উপস্থিতি ছিল কম।চট্টগ্রাম নগর ও বিশ্ববিদ্যালয়ের মধ্যে চলাচলকারী শাটল ও ডেমু ট্রেন এবং শিক্ষক বাসগুলোও পূর্বনির্ধারিত সময়ে চলাচল করেছে।ষোলশহর রেলওয়ে স্টেশনের ইনচার্জ আরব আলী প্রথম আলোকে বলেন, মঙ্গলবার সকাল থেকেই দুটি শাটল ট্রেনই পূর্বনির্ধারিত সময়ে নগরের ষোলশহর স্টেশন থেকে ক্যাম্পাসের উদ্দেশে ছেড়ে যায় এবং ক্যাম্পাস থেকে ফিরে আসে। এদিন কোনো অপ্রীতিকর ঘটনা ঘটেনি।সরেজমিনে দেখা যায়, স্বাভাবিক সময়ে শাটল ও ডেমুতে উপচে পড়া ভিড় থাকলেও গতকাল তা দেখা যায়নি। অধিকাংশ শিক্ষার্থী কেবল পরীক্ষা ও ভর্তিসংক্রান্ত কাজে ক্যাম্পাসে গেছেন। সাধারণ শিক্ষার্থীদের মধ্যে একধরনের আতঙ্ক বিরাজ করছে।বিশ্ববিদ্যালয়ের আইন বিভাগের তৃতীয় বর্ষের শিক্ষার্থী ফারহানা শারমিন প্রথম আলোকে জানান, ‘৪৩ দিন বন্ধ থাকার পর ক্যাম্পাস খুললেও নিরাপত্তা নিয়ে আমাদের উদ্বেগ এখনো কাটেনি। এমন অভিভাবকেরাও শিক্ষার্থীদের ক্যাম্পাসে পাঠাতে ভয় পাচ্ছেন।’তবে বিশ্ববিদ্যালয়ের প্রক্টর সিরাজ উদ দৌল্লাহ বলেন, ‘বিশ্ববিদ্যালয়ের পরিস্থিতি স্বাভাবিক হয়েছে। শিক্ষার্থীদের ভয়ের কিছু নেই।’ কোনো গুজবে কান না দিয়ে ক্যাম্পাসে আসতে তিনি শিক্ষার্থীদের প্রতি আহ্বান জানান।
