
কুষ্টিয়া ইসলামী বিশ্ববিদ্যালয়ের উপাচার্যের বাসভবনের সামনে গতকাল শুক্রবার রাত সাড়ে নয়টার দিকে তিনটি ককটেলের বিস্ফোরণ ঘটেছে। ঘটনার সময় উপাচার্য আব্দুল হাকিম সরকার বাসভবনে ছিলেন না।এ ঘটনার পর স্থানীয় সাংবাদিকদের কাছে মুঠোফোনে পাঠানো বার্তায় বলেন, কে বা কারা তাঁর বাসভবন উড়িয়ে দেওয়ার হুমকি দিয়েছে।ঘটনার কিছু সময় পর একটি মুঠোফোন নম্বর থেকে সাংবাদিকদের কাছে একটি খুদেবার্তা পাঠানো হয়। বিস্ফোরণের দায় স্বীকার করে ওই বার্তায় বলা হয়, ‘চাকরি দেওয়ার কথা বলে উপাচার্য আমার কাছ থেকে আট লাখ টাকা নিয়েছেন। কিন্তু এখনো চাকরি দিচ্ছেন না। আজ বাসভবনের সামনে ককটেল মারলাম, আগামী দিন বাসভবন উড়িয়ে দেব।’এ বিষয়ে জানতে চাওয়া হলে উপাচার্য আব্দুল হাকিম সরকার মুঠোফোনে প্রথম আলো ডটকমকে বলেন, ছয় মাস আগে তিনি ইসলামী বিশ্ববিদ্যালয়ে উপাচার্য হিসেবে যোগ দিয়েছেন। এ সময়ের মধ্যে বিশ্ববিদ্যালয়ের নতুন নিয়োগের বিষয়ে কোনো সিদ্ধান্ত বা সার্কুলার হয়নি। এর আগে যিনি উপাচার্য ছিলেন, তাঁর সময়কালে কোনো নিয়োগের প্রক্রিয়া ঝুলে আছে কি না, তা খতিয়ে দেখা হবে।উপাচার্য বলেন, একটি বিশেষ মহল উদ্দেশ্যপ্রণোদিতভাবে  এ ধরনের ঘটনা ঘটাচ্ছে।
ইসলামী বিশ্ববিদ্যালয় থানার ভারপ্রাপ্ত কর্মকর্তা (ওসি) গাজী রুহুল ইমাম জানান, তাঁরা ঘটনাস্থল পরিদর্শন করেছেন। তবে বিশ্ববিদ্যালয় কর্তৃপক্ষ এখনো কোনো অভিযোগ না করায় প্রয়োজনীয় ব্যবস্থা নেওয়া সম্ভব হচ্ছে না।
