
আওয়ামী লীগের প্রচার ও প্রকাশনা সম্পাদক হাছান মাহমুদ অভিযোগ করেছেন, বিএনপির চেয়ারপারসন খালেদা জিয়া অগণতান্ত্রিক উপায়ে সরকার পতনের ষড়যন্ত্র করছেন। আজ শনিবার রাজধানীর ধানমন্ডিতে আওয়ামী লীগ সভানেত্রীর কার্যালয়ে আয়োজিত সংবাদ সম্মেলনে তিনি এ কথা বলেন।হাছান মাহমুদ বলেন, খালেদা জিয়া ২০১৩ ও ২০১৪ সালে সন্ত্রাস এবং আগুনে পুড়িয়ে মানুষ মেরে ক্ষমতায় আসতে চেয়েছিলেন। জনগণ তাঁর সেই প্রচেষ্টায় সাড়া দেয়নি। এখন তিনি বলছেন, শিগগিরই সরকার পড়ে যাবে। সরকার গঠিত হয়েছে নির্বাচনের মাধ্যমে। ২০১৯ সালে আরেকটি নির্বাচন হবে। এর আগে যে সরকার পতনের কথা খালেদা জিয়া বলছেন; তার মানে তিনি অগণতান্ত্রিক উপায়ে সরকারের পত​ন ঘটানোর ষড়যন্ত্র করছেন।খালেদা জিয়া ছাত্রদলের প্রতিষ্ঠাবার্ষিকী উপলক্ষে আয়োজিত এক অনুষ্ঠানে গতকাল শুক্রবার প্রধানমন্ত্রী ও আওয়ামী লীগের সভানেত্রী শেখ হাসিনাকে ‘ডাইনি’ বলে মন্তব্য করেছেন জানিয়ে হাসান মাহমুদ বলেন, ‘খালেদা জিয়া প্রকৃতপক্ষে ডাইনি, হিংস্র ও রক্ত-পিপাসু। ২০১৩ থেকে ২০১৫ সাল পর্যন্ত তিনি কয়েক শ মানুষ পুড়িয়ে হত্যা করেছেন, নির্বিচারে গাছ নিধন করেছেন, পশুপাখি হত্যা করেছেন—একমাত্র তাঁর বেলাতেই শব্দগুলো প্রযোজ্য।’আগামী ৫ জানুয়ারি নিয়ে কর্মসূচি প্রণয়ন করা হচ্ছে জানিয়ে এই আওয়ামী লীগ নেতা বলেন, ‘শিগগিরই তা জানিয়ে দেওয়া হবে।’
সংবাদ সম্মেলনে উপস্থিত ছিলেন দলের দপ্তর সম্পাদক আবদুস সোবহান গোলাপ, ত্রাণ-বিষয়ক সম্পাদক ফরিদুন্নাহার লাইলি, কেন্দ্রীয় সদস্য এস এম কামাল হোসেন প্রমুখ।
