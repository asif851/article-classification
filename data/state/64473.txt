
ইসলামিক ফাউন্ডেশনের টাকায় ময়মনসিংহের সদর উপজেলায় ধর্মমন্ত্রী মতিউর রহমানের ছেলের নামে মুশফিকুর রহমান মেমোরিয়াল ইসলামিক মিশন হাসপাতাল করা হচ্ছে। ধর্ম মন্ত্রণালয় সম্পর্কিত সংসদীয় কমিটির বৈঠকের নথি থেকে এ তথ্য জানা গেছে। মন্ত্রণালয়ের এই প্রস্তাবে সংসদীয় কমিটিও সম্মতি দিয়েছে। 
আজ বৃহস্পতিবার সংসদ ভবনে ধর্ম মন্ত্রণালয় সম্পর্কিত সংসদীয় কমিটির এই বৈঠক হয়।
বৈঠকের কার্যপত্র থেকে জানা যায়, মন্ত্রীর ছেলের নামে হাসপাতাল করার বিষয়টি নীতিগতভাবে অনুমোদিত হয়েছে। সে অনুযায়ী কাজ এগিয়ে চলছে।
জানতে চাইলে কমিটির সভাপতি বি এইচ হারুন প্রথম আলোকে বলেন, মন্ত্রীর ছেলে ২০১১ সালে মারা গেছেন। এর সঙ্গে তাঁর আবেগ জড়িত। সে জন্য তিনি ছেলের নামে হাসপাতাল করার ইচ্ছা পোষণ করেছেন। সংসদীয় কমিটি মন্ত্রীর প্রস্তাবে সম্মতি দিয়েছে। এই হাসপাতালের নির্মাণে টাকা দেবে ইসলামিক ফাউন্ডেশন।
কমিটির আগের বৈঠকে সংসদীয় কমিটির সভাপতিকে ইসলামিক ফাউন্ডেশনের ভাইস চেয়ারম্যান হিসেবে সম্পৃক্ত করার সুপারিশ করা হয়। এ বিষয়ে আজকে মন্ত্রণালয় জানায়, কমিটির এই প্রস্তাব ফাউন্ডেশনের বোর্ড অব গভর্নরসের আগামী সভায় উত্থাপন করা হবে।
মন্ত্রণালয় থেকে জানানো হয়, এবার সরকারি ব্যবস্থাপনায় ১০ হাজার এবং বেসরকারি ব্যবস্থাপনায় ৯১ হাজার ৭৫৮ জন হজে যাবেন। এ জন্য সরকারি টাকায় হাবের মাধ্যমে ৪ হাজার ৭৯৭টি ট্রলি ব্যাগ সরবরাহ করা হয়েছে। তবে সংসদীয় কমিটি এ বিষয়ে প্রশ্ন তুলে বলেছে, টাকা দেবে সরকার, ব্যাগ সরবরাহ করবে হাব। এতে কোনো ধরনের অনিয়ম হলে বদনাম হবে সরকারের।
জানতে চাইলে কমিটির সভাপতি বলেন, মন্ত্রণালয় বলেছে, ট্রলি ব্যাগ কেনার জন্য হাবকে টাকা দেওয়া হয়ে গেছে। ব্যাগ বিতরণ হয়ে গেছে। হজ ফ্লাইট তৈরি। এ অবস্থায় কিছু করার নেই। তবে আগামীতে ট্রলি ব্যাগ কেনাকাটা এবং তা সরবরাহে নীতিমালা সংশোধন করা হবে বলে তারা জানিয়েছে।
সংসদ সচিবালয়ের সংবাদ বিজ্ঞপ্তিতে জানানো হয়, বৈঠকে কোনো হজ ফ্লাইট যাতে বাতিল করতে না হয়, সেদিকে লক্ষ্য রেখে ধর্ম মন্ত্রণালয় ও বেসামরিক বিমান মন্ত্রণালয়কে সমন্বয় করে ফ্লাইট বুকিংয়ের সুপারিশ করা হয়। এ ছাড়া হজ ফ্লাইট বাতিলের কারণ উদ্‌ঘাটন করে দায়ী ব্যক্তিদের বিরুদ্ধে ব্যবস্থা গ্রহণের সুপারিশ করা হয়। বজলুল হক হারুনের সভাপতিত্বে অনুষ্ঠিত বৈঠকে কমিটির সদস্য সাধন চন্দ্র মজুমদার, এ কে এম এ আউয়াল, মকবুল হোসেন, আমির হোসেন ও দিলারা বেগম অংশ নেন।
