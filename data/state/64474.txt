
নরসিংদীতে জমিসংক্রান্ত বিরোধের জের ধরে এক বিয়েবাড়িতে হামলা চালিয়ে লুটপাটের অভিযোগ পাওয়া গেছে। গতকাল রোববার সন্ধ্যা সাড়ে সাতটায় সদর উপজেলার মহিষাশুরা ইউনিয়নের কোতালিরচর এলাকায় এ ঘটনা ঘটে। এতে শিশুসহ চারজন আহত হয়েছে।স্থানীয়া ব্যক্তিরা জানান, কোতালিরচর এলাকার খলিলুর রহমানের সঙ্গে একই এলাকার মফিজ উদ্দিন ও অহিদ মিয়ার দীর্ঘদিন ধরে বাড়ির জমির সীমানা নিয়ে বিরোধ চলে আসছিল। এ নিয়ে একাধিক মামলা চলমান। গতকাল রোববার খলিলুর রহমানের ছোট বোন হালিমা বেগমের বিয়ে অনুষ্ঠিত হয়। অনুষ্ঠান চলাকালে হঠাৎ মফিজ ও অহিদের নেতৃত্বে শহিদ মিয়া, আজিজুল ইসলাম, খলিল, উজ্জ্বল মিয়া, কাজল হোসেনসহ ৮-১০ জনের একটি দল দেশীয় অস্ত্র নিয়ে হামলা চালায়। এতে খলিলুর রহমানের ছোট ভাই মুজিবুর রহমান, নূর আলম, ভাতিজা আবুবকর ও মোবারক হোসেন আহত হয়। এ সময় হামলাকারীরা অনুষ্ঠানে কনে ও অতিথিদের কাছ থেকে দেশীয় অস্ত্রের মুখে ১০ ভরি স্বর্ণালংকারসহ কয়েকটি মুঠোফোন নিয়ে যায় বলে জানান প্রত্যক্ষদর্শী ও বিয়েবাড়ির লোকজন।খলিলুর রহমান বলেন, ‘বিয়ে পড়ানোর পর মোনাজাতের সময় হঠাৎ মফিজ ও অহিদের নেতৃত্বে ৮-১০ জন চাপাতি নিয়ে ধর ধর করে হামলা চালায়, তখন সবাই দৌড়াদৌড়ি শুরু করে। এ সময় তারা আমার ছোট বোনসহ মেয়েদের কাছ থেকে প্রায় ১০ ভরি স্বর্ণালংকার ও কয়েকটি মুঠোফোন নিয়ে যায়।’স্থানীয় সাবেক ইউপি সদস্য আহাম্মদ হোসেন বলেন, ‘বিয়েবাড়িতে হামলার খবর পেয়ে আমরা ঘটনাস্থলে যাই। যতদূর জানি, খলিলদের সঙ্গে অহিদ ও মফিজদের জমিসংক্রান্ত বিরোধ চলে আসছে। এরই ধারাবাহিকতায় এই হামলা হয়েছে। মাধবদী পুলিশ তদন্ত কেন্দ্রের উপপরিদর্শক (এসআই) মো.শাহ আলম বলেন, জমিসংক্রান্ত বিরোধের জের ধরেই বিয়েবাড়িতে হামলা চালিয়েছে। এ ব্যাপারে এখনো কেউ অভিযোগ করেনি। লিখিত অভিযোগ পেলে প্রয়োজনীয় ব্যবস্থা গ্রহণ করা হবে।
