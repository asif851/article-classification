
 ২১ আগস্ট গ্রেনেড হামলায় নিহত ও আহত ব্যক্তিদের স্মরণে এবং দোষী ব্যক্তিদের দৃষ্টান্তমূলক শাস্তির দাবিতে গতকাল রোববার সারা দেশের বিভিন্ন স্থানে শোক র‍্যালি, মানববন্ধন, সমাবেশসহ নানা কর্মসূচি পালিত হয়েছে।
আমাদের আঞ্চলিক কার্যালয় ও প্রতিনিধিদের পাঠানো খবর:
নীলফামারী: দুপুরে স্থানীয় শহীদ মিনার চত্বরে সমাবেশ শেষে শোক র‍্যালি বের হয়ে শহরের প্রধান প্রধান সড়ক প্রদক্ষিণ করে। জেলা ছাত্রলীগের সভাপতি সজল কুমারের সভাপতিত্বে সমাবেশে বক্তব্য দেন জেলা আওয়ামী লীগের সভাপতি দেওয়ান কামাল আহমেদ, সাংগঠনিক সম্পাদক হাফিজুর রশীদ, জেলা যুবলীগের সম্পাদক শাহিদ মাহমুদ, জেলা যুব মহিলা লীগের সভাপতি আরিফা সুলতানা, মুক্তিযোদ্ধা আমিনুর রহমান, জেলা স্বেচ্ছাসেবক লীগের সম্পাদক দীপক চক্রবর্তী, জেলা ছাত্রলীগের সম্পাদক নোহেল রানা প্রমুখ।
কুড়িগ্রাম: গতকাল আওয়ামী লীগ, যুবলীগ ও ছাত্রলীগ পৃথক পৃথকভাবে বিক্ষোভ মিছিল করে। মিছিল শহর প্রদক্ষিণ শেষে ঘোষপাড়াস্থ জেলা কার্যালয়ে এসে শেষ হয়। পরে জেলা আওয়ামী লীগ কার্যালয়ে আলোচনা সভা, দোয়া ও মিলাদ মাহফিল হয়। সভায় বক্তব্য দেন জেলা আওয়ামী লীগের সভাপতি আমিনুল ইসলাম, সম্পাদক জাফর আলী, যুগ্ম সম্পাদক আব্রাহাম লিংকন, সাঈদ হাসান প্রমুখ।
পঞ্চগড়: পঞ্চগড় শের-ই-বাংলা পার্কের পাশে পঞ্চগড়-ঢাকা মহাসড়কে সকালে ঘণ্টাব্যাপী মানববন্ধন ও সমাবেশ হয়। মানববন্ধনে বক্তব্য দেন সংরক্ষিত মহিলা আসনের সাংসদ সেলিনা জাহান, জেলা আওয়ামী লীগের সম্পাদক আনোয়ার সাদাত, মহিলা আওয়ামী লীগের সভাপতি রেজিয়া ইসলাম, জেলা আওয়ামী লীগের যুগ্ম সম্পাদক মনিরা পারভীন প্রমুখ।
বিরামপুর (দিনাজপুর): বিকেলে দিওড় ইউনিয়নের বেপারিটোলা গ্রামে শোক সভা হয়। ইউপি চেয়ারম্যান হাফিজুর রহমানের সভাপতিত্বে শোক সভায় প্রধান অতিথি ছিলেন সাংসদ শিবলী সাদিক। বিশেষ অতিথি ছিলেন উপজেলা আওয়ামী লীগের সভাপতি মিজানুর রহমান, সম্পাদক খায়রুল আলম, সহসভাপতি নাড়-গোপাল কুণ্ড, যুগ্ম সম্পাদক গোলজার হোসেন, সাংগঠনিক সম্পাদক সেলিম রেজা।
সৈয়দপুর (নীলফামারী): দিনাজপুরের পার্বতীপুরে বড়পুকুরিয়া তাপবিদ্যুৎকেন্দ্রে ২১ আগস্ট গ্রেনেড হামলা দিবস পালন করা হয়েছে। গতকাল কেন্দ্রের প্রশাসনিক ভবনের সামনে এ নিয়ে আলোচনা সভা হয়। সভায় সভাপতিত্ব করেন তাপবিদ্যুৎকেন্দ্রের নির্বাহী প্রকৌশলী (বয়লার) মো. কামরুজ্জামান।
