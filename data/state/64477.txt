
চাঁপাইনবাবগঞ্জের শিবগঞ্জ উপজেলার হরিনগর তাঁতীপাড়ায় গ্রামের মঙ্গল কামনায় মাঘী কালীপূজা অনুষ্ঠিত হয়েছে। গত শুক্রবার রাত ১২টার দিকে অমাবস্যার শেষ লগ্নে এ পূজা শুরু হয়। বিসর্জন দেওয়া হয় গতকাল শনিবার রাতে। আয়োজকদের মতে, চাঁপাইনবাবগঞ্জসহ আশপাশের জেলার মধ্যে কেবল হরিনগরেই এ পূজা হয়। হরিনগর গ্রাম সমিতির সাধারণ সম্পাদক ও পূজা উদ্যাপন কমিটির পরিচালক দ্বিজেন্দ্রনাথ দাস বলেন, প্রায় ৭০ বছর আগে গ্রামের তারিণীপদ বাবু এর প্রচলন করেন। তখন থেকে গ্রামের মানুষের সম্মিলিত উদ্যোগে এ পূজা উদ্যাপিত হয়ে আসছে। পূজা উপলক্ষে হরিনগরের বাড়ি বাড়ি ভালো খাবার রান্না করা হয়। দূরদূরান্ত থেকে আত্মীয়স্বজনেরা বেড়াতে আসেন। গ্রামে মিঠাই-মণ্ডার দোকানও বসে। নিজস্ব প্রতিবেদক, চাঁপাইনবাবগঞ্জ
