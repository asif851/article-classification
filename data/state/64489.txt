
সারের দাম বাড়াতে শিল্পসচিবের উদ্যোগে বিরক্ত হয়েছেন প্রধানমন্ত্রী শেখ হাসিনা। তিনি বলেছেন, সারের দাম বাড়ানো হবে না। আর এ ধরনের উদ্যোগ একজন সচিব নিতে পারেন না। গতকাল সোমবার সচিবালয়ে অনুষ্ঠিত মন্ত্রিসভার বৈঠকে অনির্ধারিত আলোচনায় এ বিষয়টি নিয়ে আলোচনা হয়। সভায় উপস্থিত দুজন মন্ত্রী প্রথম আলোকে এই তথ্য নিশ্চিত করেন। তাঁরা বলেন, প্রথমে বিষয়টি কৃষিমন্ত্রী মতিয়া চৌধুরী উত্থাপন করেন। সভায় তিনি বলেন, শিল্পসচিব সম্প্রতি সারের দাম বাড়ানোর উদ্যোগ নেওয়ার কথা জানিয়েছেন। কিন্তু এটি তো সরকারের সিদ্ধান্তের বিষয়। আর এই মুহূর্তে সারের দাম বাড়ানোর কোনো প্রয়োজন নেই। এটা বাড়ালে সরকারের জন্য ভালো হবে না। বৈঠক সূত্র জানায়, তখন প্রধানমন্ত্রী বলেন, সারের দাম বাড়ানোর পরিকল্পনা নেই। বিষয়টি নিশ্চিত হওয়ার জন্য বৈঠক শেষে কৃষিমন্ত্রীর কাছে যান প্রথম আলোসহ কয়েকটি পত্রিকার সাংবাদিকেরা। মন্ত্রী এ বিষয়ে আলোচনা হওয়ার কথা স্বীকার করেন। পরে জানতে চাইলে শিল্পসচিব মোশাররফ হোসেন ভূঁইয়া প্রথম আলোকে বলেন, দাম বাড়ানোর কোনো প্রস্তাব তাঁরা দেননি। তবে বাংলাদেশ রসায়ন শিল্প সংস্থার (বিসিআইসি) সঙ্গে অনুষ্ঠিত এক সভায় সারের ভর্তুকির বিষয়টি আলোচনা হয়। কৃষি মন্ত্রণালয় সূত্র জানায়, এ খাতে সরকার গত বছর ২ হাজার ৩৩৭ কোটি টাকা ভর্তুকি দিয়েছে। তবে কৃষিমন্ত্রী মনে করেন, কৃষি খাতের জন্য এটা ভর্তুকি নয়, বরং বিনিয়োগ। খাদ্যমন্ত্রীকে দোষারোপবৈঠকে সম্প্রতি ঢাকা আইনজীবী সমিতির নির্বাচনে আওয়ামী লীগ সমর্থক আইনজীবীদের ভরাডুবি নিয়ে আলোচনা হয়। বৈঠকে উপস্থিত একজন মন্ত্রী প্রথম আলোকে বলেন, প্রধানমন্ত্রী শেখ হাসিনা এ বিষয়ে খাদ্যমন্ত্রী কামরুল ইসলামের ভূমিকার সমালোচনা করেন। একই সঙ্গে আসন্ন সুপ্রিম কোর্ট আইনজীবী সমিতির নির্বাচনে সবাই যেন একসঙ্গে কাজ করেন, তার ওপর গুরুত্ব দেন প্রধানমন্ত্রী।
