
রাজশাহীর হড়গ্রাম পূর্বপাড়া এলাকা ঘিরে পুলিশের নয় ঘণ্টার ‘ব্লক রেইড’ আজ মঙ্গলবার সন্ধ্যায় শেষ হয়েছে।
রাজশাহী মহানগর পুলিশের সহকারী কমিশনার ও মুখপাত্র ইফতে খায়ের আলম সন্ধ্যায় প্রথম আলোকে বলেন, ‘ব্লক রেইড’ শেষ হয়েছে। কিছু পাওয়া যায়নি।
এর আগে সকাল ১০টা থেকেই ওই এলাকায় তল্লাশি অভিযান চালানো হয়। পুলিশ সকালে বলেছিল, ‘ব্লক রেইড’ দেওয়া হচ্ছে। এ অভিযানে রাজশাহী মহানগরের পুলিশ, গোয়েন্দা পুলিশ ও পুলিশ লাইনের সদস্যরা অংশ নিয়েছেন। সকালে অভিযান শুরুর পর থেকে এ এলাকায় বাইরের কাউকে ঢুকতে দেওয়া হয়নি। এলাকার সব কটি প্রবেশমুখ পুলিশ ঘিরে রেখেছিল। ফলে অভিযান শুরুর আগে যাঁরা বাইরে গিয়েছিলেন, তাঁরা আর এলাকায় ঢুকতে পারেননি। কাউকে এলাকা ছেড়ে বাইরেও যেতে দেওয়া হয়নি। তবে সন্ধ্যা সাতটার দিকে অভিযান শেষের পর সবাইকে এলাকায় ঢুকতে দেওয়া হয়েছে। এলাকা ছেড়ে বাইরেও গেছেন অনেকে।
রাজশাহী মহানগর পুলিশের উপকমিশনার (পশ্চিম) এ কে এম নাহিদুল ইসলাম প্রথম আলোকে বলেন, পুলিশের নিয়মিত অভিযানের অংশ হিসেবে সব সময় রাতে ব্লক রেইড দেওয়া হয়। তবে এবার দিনের বেলায় ‘ব্লক রেইড’ পরিচালনা করেছেন তাঁরা। জঙ্গি আস্তানা সন্দেহে এই রেইড দেওয়া হচ্ছে কি না, জানতে চাইলে নাহিদুল ইসলাম বলেন, এ রকম কিছুর সন্দেহে এ অভিযান নয়। এটা তাঁদের নিয়মিত অভিযানের অংশ। বেলা আড়াইটার দিকে রাজশাহীর অতিরিক্ত জেলা ম্যাজিস্ট্রেট (এডিএম) সুব্রত পাল ও নির্বাহী ম্যাজিস্ট্রেট রুমন দে এলাকা পরিদর্শন করেন।
