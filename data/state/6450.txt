
রাজধানীর সিদ্ধেশ্বরীতে এক শিশু গৃহকর্মীর লাশ পাওয়া গেছে। আজ শনিবার সকাল ১০টার দিকে লাশটি উদ্ধার করেছে রমনা থানা-পুলিশ। ঘটনায় নয় ব্যক্তিকে জিজ্ঞাসাবাদের জন্য থানায় নিয়ে আসা হয়েছে।
রমনা মডেল থানার ওসি মশিউর রহমান প্রথম আলোকে বলেন, ‘আমরা সিদ্ধেশ্বরীতে একটি নির্মাণাধীন বাসা থেকে মিনা (১৪) নামের এক গৃহকর্মীর লাশ উদ্ধার করেছি। তার শরীরে আঘাতের চিহ্ন রয়েছে। আমরা প্রাথমিক ভাবে হত্যাকাণ্ড হিসেবে ধারণা করছি।’মিনা বঙ্গবন্ধু শেখ মুজিব মেডিকেল বিশ্ববিদ্যালয় (বিএসএমএমইউ) হাসপাতালের চিকিৎসক জাকির আহমেদের বাসায় কাজ করত বলে জানান ওসি। ওসি বলেন, যাঁদের বাসায় কাজ করত তাঁরা জানিয়েছেন ওই গৃহকর্মী আগের দিন রাত আটটার পর থেকে নিখোঁজ ছিল। এ ঘটনায় বাসার ৬ নিরাপত্তা কর্মী ও তিন শ্রমিককে জিজ্ঞাসাবাদের জন্য থানায় আনা হয়েছে। লাশ ময়নাতদন্তের জন্য ঢাকা মেডিকেল কলেজ হাসপাতালে পাঠানো হয়েছে।
