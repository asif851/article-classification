
ঈদে পরিবারের সবার জন্য পছন্দের পোশাক কিনতে পটিয়া থেকে চট্টগ্রাম শহরে এসেছিলেন শিরিন আক্তার (২৪)। এক আত্মীয়কে নিয়ে কেনাকাটা করতে বাসা থেকে বেরও হয়েছিলেন। বিধি বাম। বিপণিকেন্দ্রে যাওয়া হলো না তাঁর, ঠাঁই হলো হাসপাতালে। ছিনতাইকারীরা তাঁর ব্যাগ ধরে টান দিলে তিনি রিকশা থেকে রাস্তায় ছিটকে পড়ে মাথায় গুরুতর আঘাত পান। সাত দিন হাসপাতালে মৃত্যুর সঙ্গে লড়াই করে আজ মঙ্গলবার দুপুরে লাশ হয়ে গ্রামের বাড়ি ফিরে গেলেন তিনি।নিহত শিরিনের পরিবার সূত্রে জানা গেছে, শিরিন ১৩ জুন রাত সাড়ে আটটার দিকে চট্টগ্রাম নগরের ব্যাটারি গলির বাসা থেকে বের হয়ে আত্মীয়সহ টেরিবাজারের দিকে যাচ্ছিলেন। রাত নয়টার দিকে তাঁদের রিকশাটি জামাল খান মোড়ে পৌঁছালে মোটরসাইকেলে করে আসা তিন ছিনতাইকারী শিরিনের ভ্যানিটি ব্যাগ ধরে টান দেয়; এতে রিকশা রিকশা থেকে পড়ে গিয়ে মাথায় আঘাত পান তিনি। গুরুতর আহত অবস্থায় তাঁকে চট্টগ্রাম মেডিকেল কলেজ হাসপাতালে ভর্তি করা হয়। পরে সেখান থেকে গভীর রাতে নগরের একটি বেসরকারি হাসপাতালে নেওয়া হয়। অবস্থার অবনতি হলে তাঁকে আবার দুই দিন আগে চট্টগ্রাম মেডিকেল কলেজ হাসপাতালে ভর্তি করা হয়। সেখানে গতকাল সোমবার রাতে চিকিৎসাধীন অবস্থায় তিনি মারা যান। আজ দুপুরে চট্টগ্রাম মেডিকেল কলেজের মর্গে ময়নাতদন্ত শেষে শিরিনের মরদেহ পরিবারের কাছে হস্তান্তর করা হয়দুপুরে মর্গের সামনে শিরিনের বড় ভাই আবুল কাশেম প্রথম আলোকে বলেন, সপ্তাহ খানেক চাচাতো বোনসহ আত্মীয়ের বাসায় থেকে ঈদের কেনাকাটা করার কথা ছিল শিরিনের। এখন তাঁর লাশ নিয়ে ফিরতে হচ্ছে।তরুণীর চাচাতো ভাই সৈয়দুল বলেন, ঘটনার তিন দিন পর চকবাজার থানায় তিনি বাদী হয়ে মামলা করলেও পুলিশ কাউকে আটক বা গ্রেপ্তার করতে পারেনি।চট্টগ্রাম নগর পুলিশের উপকমিশনার (দক্ষিণ) এস এম মোস্তাইন হোসেন বলেন, এ ঘটনায় জড়িত ছিনতাইকারীদের ধরতে পুলিশ সর্বোচ্চ চেষ্টা করছে।
