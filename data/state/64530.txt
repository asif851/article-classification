
‘মুক্তিযুদ্ধের চেতনায় উজ্জীবিত হোক আজকের প্রজন্ম’—এ প্রতিপাদ্যে গতকাল শুক্রবার থেকে মানিকগঞ্জে শুরু হয়েছে মুক্তিযুদ্ধের বিজয় মেলা। বিকেলে সরকারি বালক উচ্চবিদ্যালয় মাঠে মেলার উদ্বোধন করেন বীর প্রতীক শহীদ মাহফুজুর রহমানের মা শামছুন্নাহার বেগম।মেলা উদ্যাপন পরিষদের চেয়ারম্যান ও জেলা পরিষদের প্রশাসক গোলাম মহিউদ্দিনের সভাপতিত্বে উদ্বোধনী অনুষ্ঠানে বক্তব্য দেন জেলা মুক্তিযোদ্ধা সংসদের ডেপুটি কমান্ডার তোবারক হোসেন, জেলা জাসদের সভাপতি ইকবাল হোসেন খান, জেলা আওয়ামী লীগের সাধারণ সম্পাদক গাজী কামরুল হুদা, বিজয় মেলা উদ্যাপন পরিষদের সদস্যসচিব সিপিবির জেলা শাখার সভাপতি আজাহারুল ইসলাম প্রমুখ।মানিকগঞ্জ হানাদারমুক্ত দিবস উপলক্ষে ১৯৯১ সাল থেকে ১৩-১৫ ডিসেম্বর এ মেলার আয়োজন করা হয়। মেলায় সার্কাস, নাগরদোলা ও বিভিন্ন খাবারের দোকানসহ দুই শতাধিক বিভিন্ন ধরনের স্টল স্থান পেয়েছে।মানিকগঞ্জের সহকারী পুলিশ সুপার (সদর সার্কেল) কামরুল ইসলাম জানান, নাশকতামূলক কর্মকাণ্ড প্রতিহত করতে মেলার আশপাশে নিরাপত্তা জোরদার করা হয়েছে। মেলার ভেতরে ও এর চারপাশে পর্যাপ্ত পুলিশ সদস্য মোতায়েন করা হয়েছে।
 
