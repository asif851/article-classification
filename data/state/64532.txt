
রাজধানীর মিরপুর মাজার রোডে ‘জঙ্গি আস্তানায়’ অভিযানের সময় বিস্ফোরণে নিহত সাতজনের লাশ আজ মঙ্গলবার আঞ্জুমানে মফিদুল ইসলামের কাছে হস্তান্তর করা হয়েছে। আজই বেওয়ারিশ হিসেবে তাঁদের লাশ জুরাইন কবরস্থানে দাফন করা হবে।
র‍্যাবের আইন ও গণমাধ্যম শাখার পরিচালক মুফতি মাহমুদ খান প্রথম আলোকে বলেন, পাঁচজনের পরিচয় পাওয়া গেছে। তাঁরা হলেন আবদুল্লাহ, তাঁর দুই স্ত্রী ও দুই শিশু সন্তান ওসামা ও ওমর। ডিএনএ পরীক্ষার ফলাফল হাতে এলে বাকি দুজনের পরিচয় নিশ্চিত হওয়া যাবে।
এ ছাড়া র‍্যাবের আইন ও গণমাধ্যম শাখার উপপরিচালক আবদুল্লাহ আল মেহেদী প্রথম আলোকে বলেন, নিহত আবদুল্লাহ ও তাঁর পরিবারের লাশ তাঁর ভাই নিতে রাজি হননি। আজ বেলা দেড়টার দিকে র‍্যাব ঢাকা মেডিকেল কলেজের মর্গ থেকে লাশগুলো আঞ্জুমানে মফিদুল ইসলামের কাছে হস্তান্তর করেছে।
৫ সেপ্টেম্বর রাতে মিরপুর মাজার রোডের বর্ধনবাড়ি এলাকায় ‘কমল প্রভা’ নামের একটি বাড়ির পঞ্চম তলায় ‘জঙ্গি আস্তানায়’ ভয়াবহ রাসায়নিক বিস্ফোরণ হয়। জঙ্গি আস্তানা রয়েছে—এমন খবর পেয়ে মিরপুরের এই বাড়ি ৪ সেপ্টেম্বর রাত ১১টার দিকে র‍্যাব ঘেরাও করে। র‍্যাবের কর্মকর্তারা বলছেন, তাঁরা বাড়ির ভেতর থাকা জঙ্গিদের আত্মসমর্পণ করানোর সর্বাত্মক চেষ্টা করেছেন। সন্ধ্যায় তাঁরা রাজিও হয়েছেন। কিন্তু রাত পৌনে ১০টার দিকে ওই ফ্ল্যাটে বিকট শব্দে বিস্ফোরণ ঘটে। সেখানে থাকা ‘জঙ্গিরা’ আত্মঘাতী হন। অভিযান শেষে র‍্যাব জানিয়েছিল, সেখানে পোড়া হাড় ও মাথার খুলি ছাড়া মানুষের দেহের কোনো অংশ পাওয়া যায়নি।
