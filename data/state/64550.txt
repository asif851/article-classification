
সাড়ে ৭ শতাংশ ভ্যাট প্রত্যাহারের দাবিতে গতকাল শনিবার রাজধানী ঢাকায় মিছিল ও মানববন্ধন করেছেন কয়েকটি বেসরকারি বিশ্ববিদ্যালয়ের শিক্ষার্থীরা। একই দাবিতে সাভার, রাজশাহী, সিলেট ও চট্টগ্রামে সড়ক অবরোধ করেন শিক্ষার্থীরা। আজ রোববারও শিক্ষার্থীদের এক পক্ষের এ ধরনের কর্মসূচি পালনের ঘোষণা রয়েছে।এ পরিস্থিতিতে ব্র্যাক বিশ্ববিদ্যালয় ও ড্যাফোডিল ইন্টারন্যাশনাল ইউনিভার্সিটি আজ বন্ধ ঘোষণা করা হয়েছে। স্ট্যামফোর্ড ইউনিভার্সিটির কয়েকজন শিক্ষার্থী জানিয়েছেন, তাঁরা আজ ক্লাস বন্ধ রেখে আন্দোলন করবেন। একই কথা বলেছেন স্টেট ইউনিভার্সিটি অব বাংলাদেশ এবং গণবিশ্ববিদ্যালয়ের কিছু শিক্ষার্থী।বেসরকারি বিশ্ববিদ্যালয় সমিতি উদ্ভূত পরিস্থিতিতে প্রধানমন্ত্রী শেখ হাসিনার হস্তক্ষেপ চেয়েছে। সমিতির চেয়ারম্যান শেখ কবির হোসেন গতকাল প্রথম আলোকে বলেছেন, ‘আমরা শিক্ষার্থীদের ক্লাসে ফিরে যেতে বলেছি। এ-ও বলেছি, তাদের ভ্যাট দিতে হবে না। কিন্তু পরিস্থিতি শান্ত হচ্ছে না। বরং অর্থমন্ত্রীর বিভ্রান্তিমূলক বক্তব্যে নতুন পরিস্থিতি সৃষ্টি হয়েছে।’ আলাপ-আলোচনা করে দ্রুত এই সংকটের সমাধান সম্ভব বলে মনে করেন তিনি।তবে বেসরকারি বিশ্ববিদ্যালয়গুলোর মধ্যে ভ্যাট নেওয়া বা না-নেওয়ার প্রশ্নে বিভ্রান্তি রয়েছে। অনেক বিশ্ববিদ্যালয় এখন পর্যন্ত সিদ্ধান্ত নেয়নি। ইস্টওয়েস্ট ইউনিভার্সিটি ভ্যাট ফেরত দেওয়ার ঘোষণা দিয়েছে। ব্র্যাক বিশ্ববিদ্যালয় ভ্যাট বাবদ এ পর্যন্ত নেওয়া টাকা ফেরত দেওয়ার ঘোষণা দিয়েছে এবং নতুন করে ভ্যাট না নেওয়ার কথা জানিয়েছে।গতকাল বেলা সাড়ে ১১টার দিকে কলাবাগান বাসস্ট্যান্ডের সামনে মানববন্ধন ও মিছিল করেন স্টেট ইউনিভার্সিটির শিক্ষার্থীরা। একই সময় ধানমন্ডি ২৭ নম্বর সড়কে মিছিল করেন বাংলাদেশ ইউনিভার্সিটির শিক্ষার্থীরা। প্রায় অর্ধশত শিক্ষার্থী ভ্যাট বিরোধী পোস্টার নিয়ে নানা ধরনের স্লোগান দিতে থাকেন। সোবহানবাগ দিয়ে শুক্রাবাদ বাসস্ট্যান্ড হয়ে মোহাম্মদপুরের ক্যাম্পাসে ফিরে যান তাঁরা। বেলা ১২টার দিকে মহাখালীতে ব্র্যাক ইউনিভার্সিটির সামনের সড়কে মিছিল করেন শিক্ষার্থীরা। একই সময় ল্যাবএইড হাসপাতালের সামনে মানববন্ধন করেন ওয়ার্ল্ড ইউনিভার্সিটির শিক্ষার্থীরা।এদিকে বেলা সাড়ে ১১টায় সাভারে গণবিশ্ববিদ্যালয়ের শিক্ষার্থীরা গণস্বাস্থ্য মেডিকেল কলেজের সামনে ঢাকা-আরিচা মহাসড়ক অবরোধ করেন। এ সময় সড়কে প্রায় দেড় ঘণ্টা যান চলাচল বন্ধ থাকে। ভোগান্তিতে পড়েন যাত্রীরা। বেলা একটার দিকে পুলিশ এসে অবরোধকারীদের সরিয়ে দেয়।বেলা পৌনে ১১টার দিকে চট্টগ্রামের চন্দনাইশ চট্টগ্রাম-কক্সবাজার মহাসড়ক অবরোধ করেন বিজিসি ট্রাস্ট বিশ্ববিদ্যালয়ের শিক্ষার্থীরা। তাঁদের আধঘণ্টার অবরোধে শত শত যানবাহন আটকা পড়ে। পরে বিশ্ববিদ্যালয় কর্তৃপক্ষ ‘শিক্ষার্থীদের ভ্যাট দিতে হবে না’ জানালে অবরোধ তুলে নেওয়া হয়।গত ৯ সেপ্টেম্বর দুপুরে রাজধানীর আফতাবনগরে ভ্যাট প্রত্যাহারের দাবিতে আন্দোলনে নামে ইস্টওয়েস্ট বিশ্ববিদ্যালয়ের শিক্ষার্থীরা। এ সময় পুলিশের সঙ্গে শিক্ষার্থীদের সংঘর্ষে ৩০ জন আহত হন। পরদিন বৃহস্পতিবার রাজধানীর বিভিন্ন সড়ক দিনভর অবরোধ করে রাখেন বেসরকারি বিশ্ববিদ্যালয়ের শিক্ষার্থীরা। সেদিন বিকেলে জাতীয় রাজস্ব বোর্ড (এনবিআর) জানায়, সাড়ে ৭ শতাংশ ভ্যাট শিক্ষার্থীদের নয়, বিশ্ববিদ্যালয়গুলোকে দিতে হবে।শুক্রবার সংবাদ সম্মেলন করে বেসরকারি বিশ্ববিদ্যালয় উদ্যেক্তাদের সংগঠন বেসরকারি বিশ্ববিদ্যালয় সমিতিও জানায়, শিক্ষার্থীদের ভ্যাট দিতে হবে না। তবে বিশ্ববিদ্যালয় কর্তৃপক্ষ ভ্যাটের সংজ্ঞা অনুযায়ী কীভাবে তা নেবে, সেই ব্যাখ্যা দেওয়ার অনুরোধ জানায় এনবিআরের কাছে।এনবিআর এবং বেসরকারি বিশ্ববিদ্যালয় সমিতির বক্তব্য দেওয়ার পর শিক্ষার্থীদের আন্দোলনে বিভক্তি সৃষ্টি হয়। এক পক্ষ গত শুক্রবারই আন্দোলন প্রত্যাহার করে নিয়েছে। অপর পক্ষ আন্দোলন চালিয়ে যাওয়ার পক্ষে। ‘নো ভ্যাট অন এডুকেশন’-এর ব্যানারে আন্দোলনকারীরা তিন দিনের ধর্মঘট ডাকেন। গতকাল ছিল ধর্মঘটের প্রথম দিন। আজ রোববার ও সোমবারও তাঁদের ধর্মঘট রয়েছে।পরিস্থিতি মোকাবিলায় সতর্ক অবস্থানে রয়েছে পুলিশসহ বিভিন্ন আইনশৃঙ্খলা রক্ষাকারী বাহিনী। ঢাকা মহানগর পুলিশের উপকমিশনার (তথ্য ও জনসংযোগ) মুনতাসীরুল ইসলাম বলেন, সার্বিক পরিস্থিতি নজরদারিতে রাখা হচ্ছে। সাধারণ মানুষের নিরাপত্তার জন্য সব ধরনের ব্যবস্থা নেওয়া হয়েছে। পরিস্থিতি বুঝে ব্যবস্থা নেওয়া হবে।এদিকে বেসরকারি বিশ্ববিদ্যালয়ের ওপর থেকে ভ্যাট প্রত্যাহারের দাবি জানিয়েছে অভিভাবক ঐক্য ফোরাম নামে একটি সংগঠন। একই দাবিতে চলমান আন্দোলন প্রসঙ্গে আজ দুপুরে ঢাকা বিশ্ববিদ্যালয়ের মধুর ক্যানটিনে সংবাদ সম্মেলন করবে প্রগতিশীল ছাত্র জোট। বাংলাদেশ ছাত্র ফেডারেশনের পক্ষ থেকে ঢাকা বিশ্ববিদ্যালয় এলাকায় বিক্ষোভ মিছিলেরও কথা রয়েছে। বাংলাদেশ ছাত্র মৈত্রী গতকাল সংবাদ সম্মেলন করে আন্দোলনকারী শিক্ষার্থীদের সঙ্গে একাত্মতা পোষণ করেছে। তাঁদের নেতা-কর্মীরা আন্দোলনে যোগ দেওয়ার ঘোষণা দেন।এদিকে একই দাবিতে গতকাল শনিবার বিক্ষোভ, সড়ক অবরোধ ও অবস্থান কর্মসূচি পালন করেছেন রাজশাহী ও সিলেটের পাঁচটি বেসরকারি বিশ্ববিদ্যালয়ের শিক্ষার্থীরা।ভ্যাট প্রশ্নে বিশ্ববিদ্যালয়গুলোর অবস্থানইস্টওয়েস্ট বিশ্ববিদ্যালয়ের চেয়ারম্যান ড. মোহাম্মদ ফরাসউদ্দিন প্রথম আলোকে বলেছেন, বিশ্ববিদ্যালয়ের পক্ষ থেকে ভ্যাট ফেরত দেওয়া হয়েছে। ছাত্ররা ক্লাসরুমে ফিরে গেছে।নর্থসাউথ বিশ্ববিদ্যালয়ের কোষাধ্যক্ষ গৌর গোবিন্দ গোস্বামী জানান, বেসরকারি বিশ্ববিদ্যালয় সমিতির সিদ্ধান্ত তাঁরা মেনে নিয়েছেন।আমেরিকান ইন্টারন্যাশনাল ইউনিভার্সিটি বাংলাদেশের পরিচালক (জনসংযোগ) লুৎফর রহমান জানান, বিশ্ববিদ্যালয়ের উপাচার্য দেশের বাইরে আছেন। তিনি ফিরলে খুব শিগগির এ বিষয়ে সিদ্ধান্ত নেওয়া হবে।ব্র্যাক বিশ্ববিদ্যালয়ের জনসংযোগ বিভাগের প্রধান আলী সালমান বলেন, ভ্যাট না নেওয়ার কথা বিশ্ববিদ্যালয় জানিয়ে দিয়েছে। আজ রোববার বিশ্ববিদ্যালয় বন্ধ রাখা হবে।ড্যাফোডিল বিশ্ববিদ্যালয়ের জনসংযোগ বিভাগ জানিয়েছে, আজ রোববার বিশ্ববিদ্যালয় বন্ধ থাকবে।বাংলাদেশ বিশ্ববিদ্যালয়ের জনসংযোগ বিভাগ সূত্রে জানা গেছে, তারা শিক্ষার্থীদের কাছ থেকে ভ্যাট নিচ্ছে না। বিশ্ববিদ্যালয় কর্তৃপক্ষ এ বিষয়ে এখন পর্যন্ত নতুন কোনো সিদ্ধান্ত নেয়নি।
