
চাঁদপুরের মতলব উত্তর উপজেলায় তিনটি বেসরকারি রোগনির্ণয় প্রতিষ্ঠানকে মোট ২৭ হাজার টাকা জরিমানা করা হয়েছে। আজ মঙ্গলবার সকালে উপজেলার ছেংগারচর বাজার এলাকায় অভিযান চালিয়ে ভ্রাম্যমাণ আদালত এ অর্থদণ্ড দেন। লাইসেন্স নবায়ন না করা এবং অস্বাস্থ্যকর পরিবেশ থাকায় জরিমানা করা হয়।
উপজেলা নির্বাহী কর্মকর্তার (ইউএনও) কার্যালয় সূত্রে জানা গেছে, ছেংগারচর বাজারের মুন ডায়াগনস্টিক সেন্টারের মালিক মামুন মিয়াকে দুই হাজার, ইবনে সিনা ডায়াগনস্টিক সেন্টারের মালিক নুরে আলমকে পাঁচ হাজার ও ছেংগারচর জেনারেল হাসপাতাল অ্যান্ড ডায়াগনস্টিক সেন্টারের মালিক কুলসুম আক্তারকে ২০ হাজার টাকা জরিমানা করা হয়েছে।
আদালত পরিচালনা করেন উপজেলা নির্বাহী কর্মকর্তা (ইউএনও) শারমিন আক্তার। ইউএনও বলেন, অনুমতিপত্র (লাইসেন্স) নবায়ন না করায় এবং অস্বাস্থ্যকর পরিবেশ থাকায় ওই সব রোগনির্ণয় কেন্দ্রের মালিককে দণ্ড দেওয়া হয়। এ সময় আরও উপস্থিত ছিলেন উপজেলা স্বাস্থ্য ও পরিবার পরিকল্পনা কর্মকর্তা শংকর কুমার।
