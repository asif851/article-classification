
ভারত থেকে অবৈধপথে বাংলাদেশে আসার সময় নারী-শিশুসহ ২৪ জন বাংলাদেশিকে আটক করেছে বর্ডার গার্ড বাংলাদেশ (বিজিবি)। গতকাল বুধবার দিবাগত রাত একটার দিকে সাতক্ষীরা সদর উপজেলার কুশখালী সীমান্ত এলাকা থেকে তাদের আটক করা হয়।
আটক হওয়া ব্যক্তিদের মধ্যে চারজন নারী, ১৩ শিশু ও সাতজন পুরুষ। তাদের বাড়ি বান্দরবান জেলার নাইক্ষ্যংছড়ি উপজেলার বিভিন্ন গ্রামে।
আটক হওয়া ব্যক্তিদের মধ্যে নাইক্ষ্যংছড়ি উপজেলার লেবুবাড়ি গ্রামের মো. আবদুল্লাহ (৩০) ও ফুলতলা গ্রামের মো. শহীদুল্লাহ জানান, তাঁরা প্রায় দুই বছর আগে কাজ করার জন্য অবৈধভাবে ভারতে গিয়েছিলেন। বাড়ি আসার জন্য তাঁরা দালালের মাধ্যমে চুক্তিতে কুশখালী সীমান্ত দিয়ে গতকাল রাত ১২টার দিকে বাংলাদেশে প্রবেশ করেন। কুশখালী গ্রামের মধ্যে অবস্থানের সময় রাত একটার দিকে বিজিবি তাঁদের আটক করে।
ঘটনা সত্যতা নিশ্চিত করে সাতক্ষীরা ৩৮ বিজিবির কুশখালী ক্যাম্পের নায়েক সুবেদার নাছিরউদ্দিন জানান, আটক হওয়া ব্যক্তিদের সাতক্ষীরা সদর থানায় সোপর্দ করার প্রক্রিয়া চলছে।
