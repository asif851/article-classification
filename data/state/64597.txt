
দুর্নীতি মামলায় গ্রেপ্তারি পরোয়ানা জারির পর থেকে কুমিল্লা সিটি করপোরেশনের নবনির্বাচিত মেয়র মো. মনিরুল হক সাক্কু ‘আত্মগোপনে’ রয়েছেন বলে জানিয়েছে পুলিশ। তবে তাঁর পরিবার জানিয়েছে, চিকিত্সার জন্য তিনি ঢাকায় আছেন।নবনির্বাচিত মেয়র মনিরুলের বিরুদ্ধে গত মঙ্গলবার গ্রেপ্তারি পরোয়ানা জারি করেন ঢাকা মহানগর জ্যেষ্ঠ বিশেষ জজ কামরুল হোসেন মোল্লা।কুমিল্লা কোতোয়ালি মডেল থানার ভারপ্রাপ্ত কর্মকর্তা (ওসি) আবু সালাম মিয়া গতকাল শনিবার বলেন, মেয়র মনিরুলের বিরুদ্ধে গ্রেপ্তারি পরোয়ানাটি দুই দিন আগে ডাকযোগে তাঁদের কাছে এসেছে। এরপর পুলিশ তাঁর খোঁজে কুমিল্লার নানুয়ার দিঘির পাড়ে তাঁর বাসায় যায়। তিনি সেখানে নেই। খোঁজ নিয়ে জানা গেছে তিনি আত্মগোপনে।মনিরুল হকের মুঠোফোনে গতকাল বিকেলে ফোন করা হলেও তিনি ধরেননি। তাঁর ছোট ভাই আইনজীবী মো. কাইমুল হক প্রথম আলোকে বলেন, ‘মামলা নিষ্পত্তি না হওয়া পর্যন্ত তিনি জামিনে আছেন। রায় না হওয়া পর্যন্ত হাইকোর্ট তাঁকে জামিনের আদেশ দেন। অভিযোগপত্র দাখিলের পরও দুবার হাজিরা দিয়েছেন তিনি। ভুলক্রমে আদালতে নথিপত্র উপস্থাপন করা হয়নি। যে কারণে ওই গ্রেপ্তারি পরোয়ানা।’ মনিরুল কোথায় আছেন, জানতে চাইলে তিনি বলেন, ‘নির্বাচনের পর ভাই চিকিত্সার জন্য কুমিল্লা থেকে ঢাকায় গিয়েছেন। এরপর কোথায় আছেন, তা এই মুহূর্তে বলতে পারছি না।’দুর্নীতি দমন কমিশন (দুদক) সূত্র জানায়, জ্ঞাত আয়বহির্ভূত সম্পদ অর্জন ও তথ্য গোপনের অভিযোগে মনিরুল হক ও তাঁর স্ত্রী আফরোজা জেসমিনের বিরুদ্ধে ২০০৮ সালের ৭ জানুয়ারি রাজধানীর রমনা মডেল থানায় একটি মামলা করে দুদক। দীর্ঘ তদন্ত শেষে ২০১৬ সালের ৪ ফেব্রুয়ারি আদালতে অভিযোগপত্র দেওয়া হয়।ইতিমধ্যে গত ৩০ মার্চ সিটি করপোরেশন নির্বাচনে টানা দ্বিতীয় দফায় মেয়র নির্বাচিত হন বিএনপির নেতা মনিরুল হক। গত ১৮ এপ্রিল রাতে এ-সংক্রান্ত গেজেট প্রকাশিত হলেও এখনো শপথ নেননি তিনি।
 
