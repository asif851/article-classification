
কুমিল্লার দাউদকান্দিতে ঢাকা–চট্টগ্রাম মহাসড়কে আজ মঙ্গলবার ৪০ কিলোমিটার দীর্ঘ যানজট সৃষ্টি হয়। এতে ভোররাত চারটা থেকে সকাল সাড়ে আটটা পর্যন্ত যানবাহন চলাচল বন্ধ ছিল। সকাল সাড়ে আটটার পর থেকে ধীরগতিতে থেমে থেমে যানবাহন চলছে।
দাউদকান্দির ইলিয়টগঞ্জ সেতু থেকে মেঘনা সেতু পর্যন্ত এই যানজট বিস্তৃত হয়।
কক্সবাজার থেকে ঢাকাগামী জনতা পরিবহনের বাসের চালক মো. লাভলু বলেন, ‘ভোররাত চারটায় দাউদকান্দির গৌরীপুরে এসে যানজটে আটকা পড়ি। সাড়ে চার ঘণ্টা পর সকাল সাড়ে আটটা থেকে থেমে থেমে যান চলাচল শুরু হয়।’
এ ঘটনায় বেশি সমস্যায় পড়েছে চলমান এসএসসি পরীক্ষার শিক্ষার্থীরা। আজ কৃষিশিক্ষার ব্যবহারিক পরীক্ষা। দাউদকান্দি কাউয়াদি লোয়ার সিনিয়র ফাজিল মাদ্রাসার শিক্ষার্থীরা জানায়, ওই মাদ্রাসার ১০০ শিক্ষার্থী প্রায় ১০ কিলোমিটার দৌড়ে-হেঁটে সকাল নয়টায় পরীক্ষা কেন্দ্রে পৌঁছায়।
ঢাকাগামী কাভার্ড ভ্যানের চালক বাদল মিয়া বলেন, সকাল ছয়টার মধ্যে ঢাকায় পৌঁছাতে না পারায় সন্ধ্যা ছয়টা পর্যন্ত কাঁচপুরের আগে মহাসড়কে বসে থাকতে হবে। কারণ ট্রাফিক পুলিশ বিভাগের পক্ষ থেকে সকাল ছয়টার পর সন্ধ্যার আগ পর্যন্ত ঢাকায় কাভার্ড ভ্যানের মতো যান প্রবেশের নিষেধাজ্ঞা রয়েছে।
দাউদকান্দি হাইওয়ে থানার পুলিশের সহকারী উপপরিদর্শক (এএসআই) কামরুল হাসান বলেন, ঢাকা-চট্টগ্রাম মহাসড়কে নারায়ণগঞ্জের সোনারগাঁয়ের অংশে দুই লেনের সংস্কারকাজ চলছে। এতে সোমবার সন্ধ্যা ছয়টা থেকে এই যানজটের সৃষ্টি। ধীরে ধীরে এর দৈর্ঘ্য ৪০ কিলোমিটারে পৌঁছে। যানজট কাটানোর চেষ্টা চলছে।
