
মুন্সিগঞ্জের লৌহজং উপজেলার শিমুলিয়া ঘাটে ঈদে ঘরমুখী মানুষের যাতায়াত নির্বিঘ্ন করার লক্ষ্যে গতকাল বুধবার সকালে আইনশৃঙ্খলা রক্ষা কমিটির সভা হয়েছে। জেলা প্রশাসনের আয়োজনে এ সভা হয়। সভায় জানানো হয়, ৩০ জুন থেকে শিমুলিয়া ঘাটে নিরাপত্তা জোরদার করা হবে। শিমুলিয়া ঘাট ও এর আশপাশে ৩৫০ জন পুলিশ, নৌপুলিশ, র্যা ব, কোস্টগার্ড, ভ্রাম্যমাণ আদালত দায়িত্ব পালন করবেন। এ ছাড়া সন্ধ্যার পর থেকে স্পিডবোট এবং রাত আটটা থেকে লঞ্চ চলাচলের ওপর নিষেধাজ্ঞা দেওয়া হয়। জেলা প্রশাসক মো. সাইফুল হাসানের সভাপতিত্বে সভায় অতিরিক্ত জেলা ম্যাজিস্ট্রেট এ কে এম শওকত আলম মজুমদার, নৌ-পুলিশের অতিরিক্ত পুলিশ সুপার আলী হোসেন, সহকারী পুলিশ সুপার (শ্রীনগর সার্কেল) মো. সামছুজ্জামান প্রমুখ উপস্থিত ছিলেন। 
