
ঢাকা বিশ্ববিদ্যালয়ের কয়েকটি বিভাগে নামে-বেনামে অসংখ্য সন্ধ্যাকালীন স্নাতকোত্তর শ্রেণি খোলা, কখনো ভর্তি পরীক্ষা ছাড়া নিম্নমানের শিক্ষার্থী ভর্তি করার অভিযোগ করেছেন কোষাধ্যক্ষ অধ্যাপক কামাল উদ্দীন। তিনি এসব সান্ধ্য কোর্সের লাগাম টেনে ধরার আহ্বান জানান।
আজ শনিবার ঢাকা বিশ্ববিদ্যালয়ের সিনেটের বার্ষিক অধিবেশনে বাজেট উপস্থাপনের সময় কোষাধ্যক্ষ এসব কথা বলেন। তিনি বলেন, ‘আশার বিষয় হচ্ছে, কয়েকটি মাত্র ইনস্টিটিউট এবং বিভাগ এ ধরনের শিক্ষাবাণিজ্যের সঙ্গে জড়িত, যা আমাদের মোট বিভাগের ১০ শতাংশের বেশি নয়।’
অধ্যাপক কামাল উদ্দীন সিনেট অধিবেশনে ৬৬৪ কোটি ৩৭ লাখ টাকার বাজেট উপস্থাপন করেন। এখন বাজেট নিয়ে অধিবেশনে আলোচনা হচ্ছে।
কোষাধ্যক্ষ বলেন, ‘ঢাকা বিশ্ববিদ্যালয়সহ অনেক পাবলিক বিশ্ববিদ্যালয় সান্ধ্য কোর্সের মাধ্যমে শুধু ব্যক্তিগত স্বার্থ হাসিল ও অর্থলাভের আশায় অসংখ্য নিম্নমানের গ্র্যাজুয়েট তৈরি করছে। বিশ্ববিদ্যালয়ের ১৯৭৩ সালের অধ্যাদেশের অপব্যবহার করে একশ্রেণির শিক্ষক ঢাকা বিশ্ববিদ্যালয়ের সুনাম ক্ষুণ্ন করেছেন এবং নিয়মিত শিক্ষার্থীদের চাকরির বাজারে চ্যালেঞ্জের মুখে ফেলে দিচ্ছেন।’ এই শ্রেণির শিক্ষকদের ‘শিক্ষক-দোকানদার’ হিসেবে মন্তব্য করে তিনি বলেন, তাঁরা জ্ঞান ও দক্ষতার পার্থক্য জানেন না অথবা ইচ্ছাকৃতভাবে ভুলে গেছেন।
অধ্যাপক কামাল উদ্দীন অভিযোগ করেন, ‘কিছু বিভাগ সরকারি বা বেসরকারি প্রতিষ্ঠানের পক্ষে চাকরির নিয়োগ পরীক্ষা নেয়। কিন্তু নিয়ম অনুযায়ী ওই কাজের আয় থেকে বিশ্ববিদ্যালয়ের প্রাপ্য ১০ শতাংশ টাকা দেন না। মাঝেমধ্যে চাকরির নিয়োগ পরীক্ষার প্রশ্ন ফাঁস করে ঢাকা বিশ্ববিদ্যালয়ের সুনাম ক্ষুণ্ন করছেন। তবু এ বিষয়ে কারও শাস্তি হয় না। ব্যয়ের ক্ষেত্রে তাঁরা সরকারি নিয়ম মানেন না। এ প্রবণতা বিশ্ববিদ্যালয়ের বাকি ৯৫ শতাংশ শিক্ষক কর্মকর্তার ওপর নেতিবাচক প্রভাব ফেলছে।’
কোষাধ্যক্ষ সান্ধ্য কোর্সগুলোর রিপোর্ট তৈরি করতে একটি কমিটি গঠনের দাবি জানান। এ ছাড়া সান্ধ্য কোর্স থেকে আয়ের ৪০ শতাংশ বিশ্ববিদ্যালয় তহবিলে জমা দেওয়ার বিধান করতে বলেন। নতুন বিভাগগুলোতে কমপক্ষে তিন বছর কোনো বাণিজ্যিক বা সান্ধ্য কোর্স খোলার অনুমতি না দেওয়ার সুপারিশ করেন।
আরও পড়ুন:গবেষণায় বরাদ্দ ২ শতাংশ, বেতন-ভাতায় ৭৮
