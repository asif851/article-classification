
জাতীয় কবি কাজী নজরুল ইসলামের ১১৬তম জন্মজয়ন্তীর অনুষ্ঠানে যোগ দিতে ২৫ মে কুমিল্লায় আসছেন প্রধানমন্ত্রী শেখ হাসিনা। এদিন তিনি কুমিল্লার বিভিন্ন উপজেলার ১১টি প্রকল্পের উদ্বোধন এবং সাতটি প্রকল্পের ভিত্তিপ্রস্তর স্থাপন করবেন। প্রধানমন্ত্রীর সহকারী একান্ত সচিব-১ জাহাঙ্গীর আলম স্বাক্ষরিত এক সফরসূচিতে ওই তথ্য জানানো হয়।জানা যায়, প্রধানমন্ত্রী ২৫ মে বিকেলে কুমিল্লা টাউন হল মাঠে বিবিরবাজার স্থলবন্দর, কুমিল্লা ইপিজেডের তরল বর্জ্য পরিশোধনাগার, চৌদ্দগ্রাম জেলা পরিষদ ডাকবাংলো, দৃষ্টিপ্রতিবন্ধীদের জন্য নির্মিত ছাত্রাবাসসহ ১১টি প্রকল্পের উদ্বোধন করবেন। এ ছাড়া প্রধানমন্ত্রী একই সময়ে শাসনগাছা রেলওয়ে ওভারপাস নির্মাণ প্রকল্প, বুড়িচং উপজেলা ফায়ার সার্ভিস ও সিভিল ডিফেন্স স্টেশন স্থাপন প্রকল্প, শচীন দেববর্মন কালচারাল কমপ্লেক্স, অটিস্টিক শিশুদের জন্য হিউম্যান কনসার্ন ইন্টারন্যাশনাল স্কুল এবং বঙ্গবন্ধু ল কলেজ ভবনসহ সাতটি প্রকল্পের ভিত্তিপ্রস্তর স্থাপন করবেন। এরপর বিকেল চারটা ১০ মিনিটে তিন দিনব্যাপী আয়োজিত নজরুল জন্মজয়ন্তীর জাতীয় উৎসবের উদ্বোধন করবেন তিনি।
