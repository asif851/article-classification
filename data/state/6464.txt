
গাইবান্ধা-১ (সুন্দরগঞ্জ) আসনের উপনির্বাচনে আওয়ামী লীগ-সমর্থিত প্রার্থী গোলাম মোস্তফা আহমেদ ৯০ হাজার ১৬৯ ভোট পেয়ে বেসরকারিভাবে নির্বাচিত হয়েছেন। তাঁর নিকটতম প্রতিদ্বন্দ্বী জাতীয় পার্টি-সমর্থিত প্রার্থী শামীম হায়দার পাটোয়ারী পেয়েছেন ৬০ হাজার ১০০ ভোট। গোলাম মোস্তফা ৩০ হাজার ৬৯ ভোটের ব্যবধানে বিজয়ী হন। 
উপনির্বাচনের রিটার্নিং কর্মকর্তা এবং রংপুর বিভাগের আঞ্চলিক নির্বাচন কর্মকর্তা জি এম সাহাতাব উদ্দিন আজ বুধবার রাত আটটায় আওয়ামী লীগ প্রার্থী বিজয়ী হওয়ার কথা নিশ্চিত করে বলেন, মোট ৩ লাখ ৩৩ হাজার ৪২৬ ভোটের মধ্যে ১ লাখ ৬৬ হাজার ৬১৮ ভোট পড়ে। শতকরা ৪৯ দশমিক ৯৭ ভাগ ভোট পড়ে। গত বছরের ৩১ ডিসেম্বর সুন্দরগঞ্জের সাংসদ মনজুরুল ইসলাম লিটন দুর্বৃত্তদের গুলিতে নিহত হওয়ায় আসনটি শূন্য হয়। এখানে মোট সাতজন প্রার্থী প্রতিদ্বন্দ্বিতা করেন। এ আসনে মোট ভোটার ৩ লাখ ৩৩ হাজার ৪২৬ জন। এর মধ্যে নারী ১ লাখ ৭০ হাজার ৮৪১ এবং পুরুষ ১ লাখ ৬২ হাজার ৫৮৫ জন।
