
বরিশালের গৌরনদী উপজেলায় নিয়ন্ত্রণ হারিয়ে একটি ট্রাক দেশীয় ইঞ্জিনচালিত মাহেন্দ্রকে চাপা দিলে ঘটনাস্থলে দুজন নিহত হয়েছে। গুরতর আহত হয়েছে শিশু-নারীসহ সাতজন। হতাহত ব্যক্তিদের সবাই মাহেন্দ্রর চালক ও যাত্রী ছি​ল। আজ মঙ্গলবার সকাল ১০টা ৪০ মিনিটে উপজেলার আশোকাঠি এলাকায় ঢাকা-বরিশাল মহাসড়কে এ দুর্ঘটনা ঘটে।
পুলিশ ও প্রত্যক্ষদর্শী সূত্রে জানা গেছে, ১০ জন যাত্রী নিয়ে মাহেন্দ্রটি বাটাজোড় এলাকা থেকে গৌরনদী বাসস্ট্যান্ডের দিকে যাচ্ছিল। ওই সময় আশোকাঠি পেট্রলপাম্পের সামনে উল্টো দিকে ঢাকা থেকে বরিশালগামী একটি ট্রাক (খুলনা মেট্রো ট ১১-১০২২) নিয়ন্ত্রণ হারিয়ে মাহেন্দ্রকে চাপা দেয়। এতে ঘটনাস্থলে মাহেন্দ্রর চালক সুজন সরদার (৩০) ও যাত্রী সুমন মণ্ডল (৩২) নিহত হন। স্থানীয় লোকজন গুরতর আহত অবস্থায় সাতজনকে উদ্ধার করে গৌরনদী উপজেলা স্বাস্থ্য কমপ্লেক্স ও বরিশাল শের-ই-বাংলা নগর মেডিকেল কলেজ হাসপাতালে ভর্তি করে। মাহেন্দ্রর শুধু একজন যাত্রী সামান্য আহত হয়েছেন। নিহত ব্যক্তিদের মধ্যে সুজন সরদার গৌরনদী উপজেলার বাটাজোড় ইউনিয়নের দেওপাড়ার ইউনূস সরদারের ছেলে এবং সুমন মণ্ডল গৌরনদী পৌরসভার তর্কী মহল্লার সাধু মণ্ডলের ছেলে। আহত ব্যক্তিদের মধ্যে গৌরনদী উপজেলা স্বাস্থ্য কমপ্লেক্সে চিকিৎসাধীন আছেন জয়নাল আবেদিন (৬০), জানে আলম (৭০), সঞ্চিতা (২৫) ও তাঁর শিশুপুত্র পার্থ (২)। আর বরিশাল শের-ই-বাংলা নগর মেডিকেল কলেজ হাসপাতালে চিকিৎসাধীন আছেন সেন্টু মণ্ডল (৪০), খোকন (৩২) ও মানিক (৩৭)।গৌরনদী উপজেলা স্বাস্থ্য কমপ্লেক্সের জরুরি বিভাগের কর্তব্যরত চিকিৎসক আব্দুল্লাহ আল-মামুন প্রথম আলোকে বলেন, ঘটনাস্থলে দুজন মারা গেছেন। আহত ব্য​ক্তিদের মধ্যে চারজন এখানে চিকিৎসাধীন। গৌরনদী হাইওয়ে থানার ভারপ্রাপ্ত কর্মকর্তা (ওসি) মো. শাহাদাত হোসেন ঘটনার সত্যতা নিশ্চিত করেছেন। প্রথম আলোকে তিনি বলেন, ট্রাকটি আটক করা হয়েছে। তবে ট্রাকের চালক পলাতক রয়েছে। তাঁকে আটকের চেষ্টা চলছে।
