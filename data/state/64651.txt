
রাঙামাটি জেলার বাঘাইছড়ি উপজেলার মাদ্রাসাপাড়ার বাসিন্দা মোক্তার হোসেন। গত ১৩ দিন ধরে পানিতে ডুবে রয়েছে দিনমজুর এই মানুষটির ঘর। স্ত্রী-কন্যাকে নিয়ে আশ্রয় নিয়েছেন উপজেলার কিশলয় সরকারি প্রাথমিক বিদ্যালয়ে। ওই আশ্রয়কেন্দ্রে গতকাল সোমবার সন্ধ্যায় তাঁর হাতে ত্রাণ তুলে দেন বন্ধুসভার বন্ধুরা। প্রথম আলো ট্রাস্টের উদ্যোগে এ ত্রাণ বিতরণ কার্যক্রম পরিচালনা করেছে চট্টগ্রাম বন্ধুসভা।
গতকাল ত্রাণ বিতরণের প্রথম দিনে উপজেলার কিশলয় সরকারি প্রাথমিক বিদ্যালয় আশ্রয়কেন্দ্রে নয় পরিবার, হাজীপাড়ায় ১০ পরিবার ও মাদ্রাসাপাড়ায় ১০ পরিবারের হাতে ত্রাণ তুলে দেন বন্ধুরা। ত্রাণের মধ্যে ছিল দুই কেজি চাল, এক কেজি চিড়া, এক কেজি মুড়ি, এক লিটার সয়াবিন তেল, এক কেজি চিনি, পাঁচ প্যাকেট ওরস্যালাইন, ২৫০ গ্রাম গুঁড়ো দুধ, একটি শাড়ি, একটি লুঙ্গি, এক প্যাকেট বিস্কুট, থালাবাসন, চামচ ও রান্নার হাঁড়ি।
ত্রাণ বিতরণের সময় কাচালং ডিগ্রি কলেজের শিক্ষক কামাল হোসেন মীর, চট্টগ্রাম বন্ধুসভার সহসভাপতি শিহাব জিশান, সাধারণ সম্পাদক জাকিয়া কবির, সদস্য নুরুদ্দিন আকবর, ইকবাল জিশান, সাঈদ আল সোহেল, লিটন দত্ত, শান্ত দেবসহ ২০ বন্ধু উপস্থিত ছিলেন।
আজ মঙ্গলবারও বাঘাইছড়ির বন্যাকবলিত বিভিন্ন এলাকায় প্রথম আলো ট্রাস্টের পক্ষ থেকে ত্রাণ বিতরণ করবেন বন্ধুসভার বন্ধুরা।
