
চট্টগ্রামের সীতাকুণ্ডে পূবালী ব্যাংকের গাড়ি থেকে সাড়ে ৫০ লাখ টাকা ‘খোয়া’ যাওয়ার ঘটনায় ব্যাংক কর্মকর্তাসহ পাঁচজনের রিমান্ড মঞ্জুর করেছেন আদালত। আজ শুক্রবার বিকেলে চট্টগ্রামের জ্যেষ্ঠ বিচারিক হাকিম শিপলু কুমার দে শুনানি শেষে এ আদেশ দেন।
চট্টগ্রাম জেলা আদালত পরিদর্শক এ এইচ এম মশিউর রহমান প্রথম আলোকে বলেন, পূবালী ব্যাংকের সাড়ে ৫০ লাখ টাকা খোয়া যাওয়ার মামলায় গ্রেপ্তার হওয়া ব্যাংক কর্মকর্তাসহ পাঁচজনকে জিজ্ঞাসাবাদ করতে সাত দিনের রিমান্ডের আবেদন করেন মামলার তদন্ত কর্মকর্তা সীতাকুণ্ড থানার উপপরিদর্শক (এসআই) রিয়াদ মাহমুদ। শুনানি শেষে আদালত পূবালী ব্যাংকের চট্টগ্রাম সিডিএ করপোরেট শাখার কর্মকর্তা (জুনিয়র অফিসার-ক্যাশ) রাজিবুর রহমান, ব্যাংকের নিরাপত্তারক্ষী মো. আশিকুর রহমান, তানজুর রহমান ও মাজহারুল ইসলামকে দুই দিন করে এবং গাড়িচালক বিজয় কুমার দাশের একদিনের রিমান্ড মঞ্জুর করেন।গতকাল বৃহস্পতিবার বিকেলে ব্যাংক কর্মকর্তা রাজিবুর রহমান চট্টগ্রাম নগরের শেখ মুজিব রোড শাখা থেকে ৫০ লাখ ৫০ হাজার টাকা নিয়ে তিন নিরাপত্তারক্ষীসহ গাড়িতে করে সীতাকুণ্ড শাখায় যান। ওই শাখা থেকে আরও ৮১ লাখ টাকা সংগ্রহ করে তিনি চট্টগ্রাম নগরের সিডিএ করপোরেট শাখার উদ্দেশে রওনা দেন। কিছুক্ষণ পর রাজিবুর রহমান ফোন করে সিডিএ করপোরেট শাখাকে জানান, গাড়িতে থাকা একটি বস্তা পাওয়া যাচ্ছে না। ওই বস্তায় সাড়ে ৫০ লাখ টাকা ছিল।ওই ঘটনায় শাখার ব্যবস্থাপক আবদুস সবুর পাঁচজনকেই সীতাকুণ্ড থানায় নিয়ে যান। এ ঘটনায় সিডিএ করপোরেট শাখার সহকারী মহাব্যবস্থাপক তৌফিকুর রহমান বাদী হয়ে রাতে সীতাকুণ্ড থানায় মামলা করেন।
