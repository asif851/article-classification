
এ সময়কার সৃজনশীল লেখক শাহাদুজ্জামান তাঁর ক্রাচের কর্নেল উপন্যাস নিয়ে চট্টগ্রামের পাঠকের নানা প্রশ্নের উত্তর দিলেন। সোমবার সন্ধ্যা ছয়টায় বাতিঘর গ্রন্থবিপণিতে আয়োজিত লেখক-পাঠক আলাপচারিতায় তিনি বলেন, সমকালের রাজনীতিকে বুঝতে হলে কর্নেল তাহেরকে জানতে হবে।শাহাদুজ্জামান বলেন, ‘স্বপ্নের যেমন মৃত্যু হয় না, কর্নেল তাহেরের মতো বিপ্লবীদেরও মৃত্যু নেই। তিনি ছিলেন সময়ের চেয়ে এগিয়ে থাকা এক ব্যতিক্রমী চরিত্র। এটি সাহিত্য হিশেবে কতটুকু মানোত্তীর্ণ হয়েছে তা পাঠকরা বিবেচনা করবেন। তবে লেখক হিশেবে আমি ইতিহাসের প্রতি বস্তুনিষ্ঠ থেকেছি। বইটির ঐতিহাসিক তথ্যগুলি নিয়ে এ পর্যন্ত কেউ প্রশ্ন তোলেননি।’অনুষ্ঠানের শুরুতে দর্শকদের সামনে লেখক পরিচিতি তুলে ধরেন সুমাইয়া ইসলাম। সংগীত পরিবেশন করেন ইন্দ্রানী ভট্টাচার্য এবং কবিতা আবৃত্তি করেন রাশেদ হাসান। এরপর শুরু হয় প্রশ্নোত্তর পর্ব। নিজের লেখালেখি জগৎ ও ক্রাচের কর্নেল গিয়ে দর্শকের নানা প্রশ্নের উত্তর দেন শাহাদুজ্জামান।অনুষ্ঠান উপস্থাপনা করেন রাজীব নন্দী। সবশেষে সবাইকে ধন্যবাদ জানিয়ে অনুষ্ঠানের সমাপ্তি ঘোষণা করেন চট্টগ্রাম বিশ্ববিদ্যালয়ের চারুকলা ইনস্টিটিউটের অধ্যাপক শিল্পী ঢালী আল মামুন।
