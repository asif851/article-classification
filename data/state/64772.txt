
বরিশালের কীর্তনখোলা নদীতে গত রোববার রাতে যাত্রীবাহী সুন্দরবন-৭ লঞ্চের সঙ্গে সংঘর্ষে ফ্লাই অ্যাশ বহনকারী কর্ণফুলী-৫ নামের একটি কার্গো জাহাজ ডুবে গেছে। লঞ্চটি দ্রুত পাশের চরে নোঙর করলে তাড়াহুড়ো করে নামতে গিয়ে বেশ কজন যাত্রী আহত হন। সংঘর্ষে দুমড়ে-মুচড়ে গেছে লঞ্চটির সামনের অংশ।লঞ্চের যাত্রীরা জানান, রাত নয়টার দিকে সুন্দরবন-৭ লঞ্চটি বরিশাল নৌবন্দর থেকে যাত্রী নিয়ে ঢাকার উদ্দেশে যাত্রা করে। প্রায় এক ঘণ্টা চলার পর বরিশাল সদর উপজেলার চরবাড়িয়া ইউনিয়নের নতুন চর এলাকায় হঠাৎ বিকট শব্দে লঞ্চের সঙ্গে কার্গোটির মুখোমুখি সংঘর্ষ হয়। এতে লঞ্চের সামনের অংশ দুমড়ে-মুচড়ে ও ফেটে যায়। সঙ্গে সঙ্গে ডুবে যায় সিমেন্ট প্রস্তুতের কাঁচামাল (ফ্লাই অ্যাশ) বহনকারী কর্গোটি। এ সময় কার্গোর চালকসহ ১১ জন নদীতে ঝাঁপ দিয়ে সাঁতরে তীরে ওঠেন। আর লঞ্চটি চলাচলের অনুপযোগী হওয়ায় পাশের তীরে যাত্রীদের নামিয়ে দেওয়া হয়।সুন্দরবন-৭ লঞ্চের যাত্রী ইফফাত হোসেন বলেন, তাঁদের লঞ্চের চালকের ভুলেই দুর্ঘটনা ঘটেছে। এ সময় যাত্রীরা ভয়ে ছোটাছুটি শুরু করেন। তাড়াহুড়ো করে নামতে গিয়ে বেশ কিছু যাত্রী আহত হন।ডুবে যাওয়া কার্গোটির মাস্টার আবদুল হালিম জানান, কার্গোটি ৯০০ টন ফ্লাই অ্যাশ নিয়ে চট্টগ্রাম থেকে বরিশাল আসছিল।জানতে চাইলে বরিশাল নৌ-নিরাপত্তা ও ট্রাফিক বিভাগের উপপরিচালক আবুল বাসার মজুমদার গতকাল সোমবার প্রথম আলোকে বলেন, ‘সুন্দরবন লঞ্চের খামখেয়ালি আছে। এ বিষয়ে সমুদ্র পরিবহন কর্তৃপক্ষ তদন্ত কমিটি করে দিয়েছে। ওই কমিটির প্রতিবেদন পাওয়ার পর ব্যবস্থা নেওয়া হবে।’এ ব্যাপারে সুন্দরবন লঞ্চের মালিক মো. সাইদুর রহমান বলেন, ‘আমাদের লঞ্চের চালকের কোনো ত্রুটি হয়নি।’ তিনি বলেন, ‘মূলত রাতে কার্গো চলার নিয়ম নেই। তার পরও তারা রাতে চলাচলের নিয়ম না জানায় লঞ্চের সঙ্গে ধাক্কা লেগেছে। লঞ্চের ক্ষতির চেয়ে আমার সুনাম ক্ষুণ্ন হয়েছে।’আবুল বাসার মজুমদার কার্গোটি উদ্ধারের ব্যাপারে বলেন, দুর্ঘটনাস্থল চিহ্নিত করে রাখা হয়েছে। শিগগিরই উদ্ধারকাজ শুরু করা হবে।
 
