
আওয়ামী লীগের সাধারণ সম্পাদক সৈয়দ আশরাফুল ইসলামের পূর্বঘোষিত সংবাদ সম্মেলন স্থগিত করা হয়েছে। আজ বুধবার ধানমন্ডিতে আওয়ামী লীগের সভাপতি শেখ হাসিনার রাজনৈতিক কার্যালয়ে এই সংবাদ সম্মেলন হওয়ার কথা ছিল।
আওয়ামী লীগের উপ-দপ্তর সম্পাদক মৃণাল কান্তি দাস গত মঙ্গলবার রাতে প্রথম আলোকে বলেন, ‘অনিবার্য কারণবশত সংবাদ সম্মেলনটি স্থগিত করা হয়েছে। পরবর্তী সময়ে সংবাদ সম্মেলনের দিনক্ষণ জানিয়ে দেওয়া হবে।’
নির্বাচনকালীন সরকারের বিষয়ে বিরোধীদলীয় নেত্রী খালেদা জিয়ার দেওয়া প্রস্তাব এবং সর্বশেষ রাজনৈতিক পরিস্থিতি সম্পর্কে দলের অবস্থান তুলে ধরার কথা ছিল এই সংবাদ সম্মেলনে।
জানতে চাইলে আওয়ামী লীগের একজন জ্যেষ্ঠ নেতা জানান, তাঁদের কাছে খবর আছে, আজ বিএনপির সংসদে যাওয়ার কথা রয়েছে। সংসদে তাঁরা কী প্রস্তাব দেন, তা দেখে আওয়ামী লীগ পরবর্তী পদক্ষেপ নেবে। এ কারণে আজকের সংবাদ সম্মেলন স্থগিত করা হয়েছে।
 
