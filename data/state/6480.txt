
রাজধানীর তেজগাঁওয়ে একটি বাসায় প্রবেশ করে তিনজনকে আহত করেছে সশস্ত্র দুর্বৃত্তরা। আজ বৃহস্পতিবার ভোররাতে আরজতপাড়া এলাকার একটি ছয়তলা বাড়ির দ্বিতীয় তলায় এ ঘটনা ঘটে।
আহত তিনজন হলেন রাজেশ, রঞ্জন ও বিপাশা। তাঁরা একই পরিবারের সদস্য। তাঁরা বিভিন্ন প্রতিষ্ঠানের কর্মকর্তা।
ঘটনার পর আহত তিনজনকে ঢাকা মেডিকেল কলেজ হাসপাতালের জরুরি বিভাগে নেওয়া হয়।
হাসপাতালের পুলিশ ক্যাম্পের পরিদর্শক মোজাম্মেল হক বলেন, গুলি ও ধারালো অস্ত্রের আঘাতে ওই তিনজন আহত হয়েছেন। তাঁদের মধ্যে দুজনের অবস্থা গুরুতর।
ভুক্তভোগী ও তাঁদের স্বজনদের বরাত দিয়ে হাসপাতাল ও পুলিশ সূত্র জানিয়েছে, আজ ভোররাতে ওই বাড়িটির দ্বিতীয় তলায় কয়েকজন সশস্ত্র দুর্বৃত্ত প্রবেশ করে। দুর্বৃত্তরা একপর্যায়ে গুলি করে ও ধারালো অস্ত্র দিয়ে কুপিয়ে তিনজনকে আহত করে চলে যায়। এ ঘটনায় কোনো মালামাল খোয়া যাওয়ার তথ্য এখন পর্যন্ত মেলেনি।
পুলিশ জানায়, খবর পেয়ে আইনশৃঙ্খলা রক্ষাকারী বাহিনীর সদস্যরা ঘটনাস্থলে গেছেন। তাঁরা ঘটনা ও দুর্বৃত্তদের সম্ভাব্য উদ্দেশ্য খতিয়ে দেখছেন। আলামত সংগ্রহ করা হচ্ছে।
