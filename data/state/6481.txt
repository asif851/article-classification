
পাবনার ঈশ্বরদী কৃষি প্রশিক্ষণ কলেজে (এটিআই) বহিরাগত সন্ত্রাসীরা গত বৃহস্পতিবার দুপুর থেকে সন্ধ্যা পর্যন্ত কয়েক দফায় হামলা চালিয়েছে। সন্ত্রাসীরা কলেজের প্রশাসনিক ভবনে ভাঙচুর ও কর্মচারীদের মারধর করে।
এটিআই সূত্র জানায়, দীর্ঘদিন ধরে স্থানীয় বহিরাগত একটি সন্ত্রাসী চক্র বিভিন্ন সময়ে শিক্ষার্থীদের উত্ত্যক্ত ও ছিনতাই করত। এ ব্যাপারে বেশ কিছুদিন আগে ঈশ্বরদী থানায় একটি মামলাও হয়।
মামলার পর থেকেই সন্ত্রাসীরা কলেজ কর্তৃপক্ষ ও শিক্ষার্থীদের মামলা তুলে নিতে হুমকি দিয়ে আসছিল।
বৃহস্পতিবার দুপুরে একদল সশস্ত্র সন্ত্রাসী কলেজের মূল ভবনের সামনে প্রথমে কর্মচারী ইকবাল হোসেনকে (২৭) ছুরিকাঘাত করে। এ সময় অপর দুই কর্মচারী বাদশা ও আরমান এগিয়ে এলে সন্ত্রাসীরা তাঁদেরও পেটায়। এরপর সন্ত্রাসীরা শিক্ষার্থীদের যাকে যেখানে পেয়েছে এলোপাতাড়ি মারধর করে। এ ছাড়া প্রশাসনিক ভবনের জানালা-দরজা ও আসবাবপত্রে ভাঙচুর করে।
