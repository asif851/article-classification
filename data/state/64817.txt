
ভোলার সাময়িক বরখাস্ত হওয়া জ্যেষ্ঠ সহকারী জজ জাবেদ ইমামকে মাদকদ্রব্য নিয়ন্ত্রণ আইনের একটি মামলায় চার বছরের কারাদণ্ড দিয়েছেন আদালত।ঢাকার দ্বিতীয় অতিরিক্ত মহানগর দায়রা জজ রুহুল আমিন আজ মঙ্গলবার এ রায় ঘোষণা করেন। রায় ঘোষণার সময় আদালতে উপস্থিত ছিলেন জাবেদ ইমাম। তাঁর বিরুদ্ধে সাজা পরোয়ানা জারি করে কারাগারে পাঠানোর আদেশ দেওয়া হয়েছে।আদালত সূত্রে জানা যায়, গত বছরের ২০ ডিসেম্বর নিউমার্কেট থানার উপপরিদর্শক  শফিকুল ইসলাম মাদকদ্রব্য নিয়ন্ত্রণ আইনে জাবেদ ইমামের বিরুদ্ধে অভিযোগপত্র দেন। তাতে বলা হয়েছে, যশোর সদর থেকে নিজেই মাইক্রোবাস চালিয়ে ৩৪২ বোতল ফেনসিডিল নিয়ে ঢাকায় আসেন জাভেদ ইমাম। ১ ডিসেম্বর ইডেন কলেজের সামনে থেকে ফেনসিডিলসহ তাঁকে আটক করে পুলিশ।’ওই বিচারককে আটকের পর নিউমার্কেট থানায় সংবাদ সম্মেলন করে পুলিশ। সেখানে ফেনসিডিল বহনের কথা স্বীকার করেন জাবেদ ইমাম। ২ ডিসেম্বর জাভেদকে গণমাধ্যমের সামনে হাজির করানোর ঘটনায় রমনা জোনের সহকারী কমিশনারসহ পাঁচ পুলিশ কর্মকর্তাকে কারণ দর্শানোর নোটিশ দেন আদালত।
 
 
 

