
কিশোরগঞ্জ-৪ আসনের উপনির্বাচনে বিজয়ী আওয়ামী লীগদলীয় সাংসদ রেজওয়ান আহাম্মদ তৌফিক আজ সোমবার শপথ নিয়েছেন।সংসদ ভবনে নিজ কক্ষে স্পিকার শিরীন শারমিন চৌধুরী তাঁকে শপথ পড়ান।সংসদ সচিবালয় থেকে এ তথ্য জানানো হয়েছে। 
শপথ অনুষ্ঠানে আওয়ামী লীগের জ্যেষ্ঠ সাংসদ তোফায়েল আহমেদ, জাতীয় সংসদের হুইপ নূর-ই-আলম চৌধুরী, মত্স্য ও প্রাণিসম্পদ প্রতিমন্ত্রী আবদুল হাই, প্রাথমিক ও গণশিক্ষা প্রতিমন্ত্রী মোতাহার হোসেন, সাংসদ ফজলে করিম চৌধুরী প্রমুখ উপস্থিত ছিলেন।জাতীয় সংসদের সচিব মাহফুজুর রহমান শপথ অনুষ্ঠান পরিচালনা করেন।
শপথ নেওয়ার পর রেজওয়ান আহাম্মদ ধানমন্ডিতে বঙ্গবন্ধু শেখ মুজিবুর রহমানের প্রতিকৃতিতে পুষ্পস্তবক অর্পণের মাধ্যমে শ্রদ্ধা নিবেদন করেন।
সাবেক স্পিকার আবদুল হামিদ রাষ্ট্রপতি নির্বাচিত হওয়ার পর কিশোরগঞ্জ-৪ আসন শূন্য ঘোষিত হয়। উপনির্বাচনে রাষ্ট্রপতির ছেলে রেজওয়ান আহাম্মদ আওয়ামী লীগের প্রার্থী হিসেবে বিজয়ী হন।
 
