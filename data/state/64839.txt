
লালমনিরহাটের পাটগ্রাম সীমান্তের ওপারে রাজ মিয়া (৩০) নামে এক বাংলাদেশিকে আটক করেছেন ভারতীয় সীমান্তরক্ষী বাহিনী (বিএসএফ)। ঘটনাটি ঘটেছে গতকাল শুক্রবার রাতে উপজেলার বুড়িমারী ইউনিয়নের বুড়িমারী সীমান্তে। রাজ ৮৪২ নম্বর আন্তর্জাতিক সীমানা পিলারের ওপারে ভারতীয় গ্রাম চ্যাংড়রাবান্ধায় আটক হন। 
বর্ডার গার্ড বাংলাদেশ (বিজিবি) ও প্রত্যক্ষদর্শী সূত্রে জানা গেছে, শুক্রবার রাতে বুড়িমারী সীমান্তের ধরলা নদী পার হয়ে অবৈধ ভাবে ভারতের চ্যাংরাবান্ধা গ্রামে যায় রাজ। ভারতের কোচবিহার-৬১ বিএসএফ ব্যাটালিয়নের চ্যাংরাবান্ধা ক্যাম্পের টহল দলের বিএসএফ সদস্যরা তাঁকে আটক করে। পরে তাঁকে চ্যাংরাবান্ধা বিএসএফ ক্যাম্পে নিয়ে যায়।  বিজিবির সূত্রমতে, আজ শনিবার বুড়িমারী জিরোপয়েন্ট (আইসিপি) গেট এলাকায় বিএসএফ-বিজিবির মধ্যে কোম্পানি কমান্ডার পর্যায়ে পতাকা বৈঠক অনুষ্ঠিত হয়েছে। বৈঠকে বিজিবি কমান্ডার আটক রাজ মিয়াকে ফেরত চাইলে বিএসএফ কমান্ডার জানান, আটক ব্যক্তি অবৈধ ভাবে ভারতে প্রবেশ করেছেন। তার কাছে বাংলাদেশি ১৭ হাজার টাকাসহ সিমকার্ড পাওয়া গেছে। অবৈধ ভাবে ভারতে প্রবেশের অপরাধে ভারতীয় মেকলিগঞ্জ থানা-পুলিশের নিকট তাঁকে হস্তান্তর করা হয়েছে। লালমনিরহাট-১৫ বিজিবি ব্যাটালিয়নের পরিচালক লে. কর্ণেল গোলাম মোর্শেদ ঘটনার সত্যতা নিশ্চিত করেছেন।
