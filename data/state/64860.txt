
কুমিল্লার দাউদকান্দিতে গত রোববার রাতে ডাকাত-পুলিশ গোলাগুলিতে এক ‘ডাকাত’ নিহত হয়েছে। আহত হয়েছেন পুলিশের দুই সদস্যসহ চারজন।পুলিশ সূত্রের বিবরণ অনুযায়ী, রোববার দিবাগত রাত দেড়টার দিকে উপজেলার হাসানপুর শহীদ নজরুল সরকারি ডিগ্রি কলেজের পূর্ব পাশের ঢাকা-চট্টগ্রাম মহাসড়কে পাঁচ-ছয়জনের ডাকাত দল রড দিয়ে আঘাত করে একটি ব্যক্তিগত গাড়ির পেছনের কাচ ভেঙে ফেলে। চালক গাড়িটি থামিয়ে দরজা খুললে ডাকাতেরা চালকের ডান পায়ে গুলি করে সর্বস্ব ছিনিয়ে নেয়। এ সময় টহল পুলিশের গাড়ি ঘটনাস্থলে পৌঁছে। একপর্যায়ে ডাকাত ও পুলিশের মধ্যে গোলাগুলি শুরু হয়। এতে অজ্ঞাতপরিচয় ডাকাত (৪০) মারা যান। আহত হন পুলিশের দুই সদস্যসহ চারজন। ডাকাতেরা লুণ্ঠিত মুঠোফোন, টাকা ও মালামাল ফেলে পালিয়ে যায়।আহত ব্যক্তিরা হলেন এসআই আতিকুর, কনস্টেবল ইসহাক, ব্যক্তিগত গাড়ির চালক তাজুল ও আরোহী কেবা রাখাইন।
