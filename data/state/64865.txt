
রাজধানীর লালবাগের ওয়াসা রোড এলাকায় আজ বৃহস্পতিবার রাতে ককটেল বিস্ফোরণে দুজন আহত হয়েছেন। সন্ধ্যা সাড়ে সাতটার দিকে এ ঘটনা ঘটে।
আহত ব্যক্তিরা হলেন মো. আলম (৩৫) ও মো. মাসুদ (২৪)। তাঁদের ঢাকা মেডিকেল কলেজ হাসপাতালে ভর্তি করা হয়েছে।ঢাকা মেডিকলে কলেজ হাসপাতাল সূত্রে জানা যায়, আলম ও মাসুদ ওয়াসা রোডের শরীফ হোটেলের কর্মচারী। তাঁরা হোটেলের সামনে কাজ করছিলেন। সন্ধ্যা সাড়ে সাতটার দিকে হোটেলের সামনে দুটি ককটেল বিস্ফোরিত হয়। তাঁদের দুই পায়ে ককটেলের স্প্লিন্টার লাগে। পরে তাঁদের ঢাকা মেডিকেল কলেজ হাসপাতালে আনা হয়।হাসপাতালে চিকিৎসাধীন মো. আলম জানান, ‘আমরা হোটেলের সামনেই চুলায় পুরি ভাজছিলাম। হঠাৎ দুইটা আওয়াজ পাই। পরে পায়ে ব্যথা বুঝতে পারি।’
