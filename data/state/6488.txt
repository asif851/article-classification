
জাহাজভাঙা কারখানায় (শিপব্রেকিং ইয়ার্ড) দগ্ধ আট শ্রমিকের মধ্যে আরও দুজন গতকাল বৃহস্পতিবার চট্টগ্রাম মেডিকেল কলেজ (চমেক) হাসপাতালে চিকিৎসাধীন অবস্থায় মারা গেছেন। এ নিয়ে ওই দুর্ঘটনায় মৃতের সংখ্যা দাঁড়াল তিনে।গত শনিবার সীতাকুণ্ডের কুমিরায় শীতল এন্টারপ্রাইজ নামের একটি ইয়ার্ডে গ্যাস সিলিন্ডার থেকে আগুন লেগে আট শ্রমিক দগ্ধ হন।গতকাল মারা যাওয়া দুজন হলেন মোকসেদুল আলম (২৬) ও আল আমীন (২০)। মোকসেদুলের শরীরের ৩০ ভাগ ও আল আমীনের ২৪ ভাগ পুড়ে যায়। এর আগে গত বুধবার খোকন নামের আরও এক শ্রমিক মারা যান।চট্টগ্রাম মেডিকেল কলেজ হাসপাতালের বার্ন ও প্লাস্টিক সার্জারি বিভাগের সহকারী অধ্যাপক এস খালেদ জানান, দুর্ঘটনায় মোকসেদুল ও আল আমীনের শ্বাসনালি পুড়ে যায়। তিনি বলেন, দগ্ধ আরও পাঁচজন শ্রমিকের চিকিৎসা চলছে। তাঁদের মধ্যে দুজনের অবস্থা আশঙ্কাজনক।
