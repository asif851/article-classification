
বিএনপির যুগ্ম মহাসচিব রুহুল কবির রিজভী আহমেদ বলেছেন, কোনো বর্বরোচিত আক্রমণই তাঁদের চলমান আন্দোলন স্তব্ধ করতে পারবে না। ‘বিজয় অর্জিত’ না হওয়া পর্যন্ত চলমান অবরোধ কর্মসূচি অব্যাহত থাকবে। আজ বৃহস্পতিবার গণমাধ্যমে পাঠানো এক বিবৃতিতে রিজভী এ কথা বলেন। রিজভী অভিযোগ করেন, চলমান আন্দোলন দমন করতে না পেরে সরকার নিজেরাই নাশকতা সৃষ্টি করে আন্দোলনকারীদের ওপর দায় চাপাচ্ছে। তিনি বলেন, ‘অমানবিক নাশকতা সৃষ্টি করে বিরোধী দলের বিরুদ্ধে অপপ্রচার চালালেও জনগণ তা কখনোই বিশ্বাস করবে না। যদিও ক্ষমতাসীন গোষ্ঠী সকল গণমাধ্যম দখল করে সেগুলোকে নিজেদের ব্যক্তিগত সম্পত্তির ন্যায় যখন যা ইচ্ছা তাই বলছেন, তথাপি জনগণই হচ্ছে শ্রেষ্ঠ বিচারক, জনগণ এই দুঃশাসনের অত্যাচারীদের বিচার করবে।’ রুহুল কবির রিজভী বলেন, যারা শতকরা পাঁচ ভাগ ভোটের ওপর ভিত্তি করে রাষ্ট্রীয় ক্ষমতা দখল করে, তাদের নাশকতা, সন্ত্রাস, হানাহানি, খুনোখুনির ওপর নির্ভর করেই দেশ চালাতে হয়। কারণ তাদের পেছনে জনগণের কোনো ম্যান্ডেট নেই। এই অবৈধ সরকারের কোনো বৈধতা নেই, আর এ কারণেই বিরোধী মত, সমালোচনা ও বিরোধী দল উচ্ছেদ অভিযানে এরা এখন সব শক্তি নিয়োগ করেছে।
