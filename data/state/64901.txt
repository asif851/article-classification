
রাজধানীর বিভিন্ন স্থানে অভিযান চালিয়ে গতকাল শনিবার নয়টি প্রতিষ্ঠান ও তিনটি প্লাস্টিক কারখানা সিলগালা করেছেন র‍্যাবের ভ্রাম্যমাণ আদালত। র‍্যাবের সংবাদ বিজ্ঞপ্তিতে বলা হয়, গতকাল বেলা দুইটার দিকে র‍্যাব-২-এর একটি দল নির্বাহী ম্যাজিস্ট্রেট হেলাল উদ্দিনের উপস্থিতিতে রাজধানীর শংকর, জিগাতলা ও হাজারীবাগ এলাকায় ভেজালবিরোধী অভিযান চালায়। ওই এলাকায় নোংরা ও অস্বাস্থ্যকর পরিবেশে নিম্নমানের খাদ্য তৈরি, বিক্রয় ও সংরক্ষণের অপরাধে নয়টি প্রতিষ্ঠানের মালিককে জরিমানা করা হয়। এর মধ্যে তুষার হোটেলকে এক লাখ টাকা, সিটি ক্যাফে ও সুনামী ইফতার বাজারকে ৫০ হাজার টাকা করে, হোটেল ডার্লিং পয়েন্টকে ২০ হাজার টাকা, ধানমন্ডি ভাতের ঘর-১ ও ২ কে তিন হাজার টাকা করে, ধানমন্ডি চা-বাগানকে দুই হাজার টাকা জরিমানা করা হয়।র‍্যাবের পৃথক এক সংবাদ বিজ্ঞপ্তিতে বলা হয়, গতকাল প্রায় একই সময়ে র‍্যাব ১০-এর একটি দল নির্বাহী ম্যাজিস্ট্রেট সারওয়ার আলমের উপস্থিতিতে চকবাজার থানার সোয়ারীঘাট এলাকায় তিনটি পলিথিন কারখানায় অভিযান চালায়।
