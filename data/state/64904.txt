
ত্বকী হত্যার বিচার করতে প্রধানমন্ত্রী শেখ হাসিনার কাছে অনুরোধ করেছেন নারায়ণগঞ্জ সিটি করপোরেশনের মেয়র সেলিনা হায়াৎ আইভী । 
আজ বুধবার বিকেলে নারায়ণগঞ্জের দেওভোগে জিমখানা লেক মঞ্চে তানভীর মুহাম্মদ ত্বকী হত্যার পঞ্চম বার্ষিকী স্মরণে আয়োজিত হয় শিশু সমাবেশ ও চিত্রাঙ্কন প্রতিযোগিতার পুরস্কার বিতরণী অনুষ্ঠান। সেখানেই প্রধান অতিথির বক্তব্যে মেয়র আইভী এ অনুরোধ করেন।
মেয়র আইভী বলেন, ‘আমি প্রধানমন্ত্রীকে অনুরোধ করব, সাত খুনসহ দেশের অন্যান্য স্থানে খুনের বিচার করে আপনি যেভাবে প্রশংসিত হয়েছেন, ঠিক সেভাবে আমাদের সন্তান ত্বকী হত্যার বিচার করবেন। আমার দৃঢ় বিশ্বাস, বিচার আপনি অবশ্যই করবেন।’ আইভী বলেন, ‘ত্বকী হত্যার বিচার শুধু, নারায়ণগঞ্জবাসীর চাহিদা না, সারা বাংলাদেশের চাহিদা।’ তিনি উপস্থিত শিশুর মায়েদের উদ্দেশে বলেন, ‘আপনারা কখনই ভয় পাবে না। সন্তানকে সাহসী করে তুলবেন, নিজেরা সাহসী হবেন। ত্বকী হত্যার ন্যায় বিচার না পাওয়া পর্যন্ত প্রতিবাদ করে যাব।’ সেলিনা হায়াৎ আইভী বলেছেন, ত্বকীকে হত্যা করা হয়েছে- শুধু ত্বকীর বাবাকে শাস্তি দেওয়ার জন্য নয়। সমগ্র নারায়ণগঞ্জবাসীকে স্তব্ধ করে রাখার জন্য। যে পদ্ধতিগুলো তারা দীর্ঘ দিন যাবৎ ব্যবহার করে আসছিল, তারই ধারাবাহিকতা ত্বকী হত্যাকাণ্ড। নিহত ত্বকীর পিতা রফিউর রাব্বি বলেন, ত্বকীকে এই ওসমান পরিবারের কারা, কীভাবে হত্যা করেছে তার আদ্যোপান্ত তদন্তকারী সংস্থা র‌্যাব সংবাদ সম্মেলন করে দেশবাসীকে জানিয়েছেন। ত্বকী হত্যার প্রতিবাদ বন্ধ করতে আমাদের সংস্কৃতি কর্মীদের ওপর বিভিন্নভাবে হামলা ও মিথ্যা মামলা দেওয়া হয়েছে।
রফিউর রাব্বির সভাপতিত্বে ভবানী শংকর রায়ের সঞ্চালনায় বক্তব্য দেন শিক্ষাবিদ অধ্যাপক হায়াৎ মামুদ, চিত্রশিল্পী মোখলেছুর রহমান, নারায়ণগঞ্জ প্রেস ক্লাবের সভাপতি মাহবুবুর রহমান, সাবেক সভাপতি হালিম আজাদ ও নারায়ণগঞ্জ চারুকলা ইনস্টিটিউটের অধ্যক্ষ শামসুল আলম আজাদ, নারায়ণগঞ্জ সাংস্কৃতিক জোটের সভাপতি জিয়াউল ইসলাম কাজল প্রমুখ। ত্বকীকে নিয়ে শিল্পী কৃষ্ণকলি ইসলামের সংগীতের মধ্য দিয়ে অনুষ্ঠান শুরু হয়।
চিত্রাঙ্কন প্রতিযোগিতায় নারায়ণগঞ্জের বিভিন্ন স্কুলের তিন শ’ শিক্ষার্থী অংশ নেয়। এর মধ্যে তিনটি বিভাগে ৩০ জনকে পুরস্কার প্রদান করা হয়। চিত্রাঙ্কন প্রতিযোগিতার পুরস্কার বিতরণী শেষে নিহত ত্বকীর ওপর প্রামাণ্য চিত্র ‘মানুষ হয়ে মরব’ প্রদর্শন করা হয়।
