
চট্টগ্রাম শিক্ষা বোর্ডের অধীনে কলেজগুলোর একাদশ শ্রেণিতে ভর্তির জন্য নতুন করে আবেদন করা যাবে। ১১ থেকে ১৫ জুলাই পর্যন্ত শুধু অনলাইনে এ আবেদন করতে পারবে ভর্তি-ইচ্ছুক শিক্ষার্থীরা। বিষয়টি নিশ্চিত করেছেন চট্টগ্রাম শিক্ষা বোর্ডের কলেজ পরিদর্শক সুমন বড়ুয়া। তিনি প্রথম আলোকে বলেন, এখনো পর্যন্ত ৭১৬ শিক্ষার্থী কোনো কলেজে ভর্তির জন্য মনোনীত হয়নি। তারা আবেদন করতে পারবে। শিক্ষা বোর্ড সূত্র জানায়, এবার পছন্দক্রমে সর্বনিম্ন ৭টি ও সর্বোচ্চ ১০টি শিক্ষাপ্রতিষ্ঠানের নাম দিতে হবে। ভর্তির ফলাফল ১৭ জুলাই প্রকাশ করা হবে। ১৮ থেকে ২০ জুলাইয়ের মধ্যে ভর্তি কার্যক্রম সম্পন্ন করতে হবে। এর আগে তিন দফায় শিক্ষার্থী ভর্তি করা হয়। এদিকে আন্তশিক্ষা বোর্ড সমন্বয় সাব-কমিটির সভাপতি ও ঢাকা শিক্ষা বোর্ডের চেয়ারম্যান মো. মাহবুবুর রহমান স্বাক্ষরিত এক বিজ্ঞপ্তিতে গত বুধবার জানানো হয়েছে, কোনো কোনো শিক্ষাপ্রতিষ্ঠান বা ব্যক্তি শিক্ষার্থীদের ম্যানুয়ালি (অনলাইন বহির্ভূত) ভর্তির নিশ্চয়তা ও আশ্বাস দিয়েছে। সবাইকে জানানো যাচ্ছে যে, ২০১৭-১৮ শিক্ষাবর্ষে কেবল অনলাইন পদ্ধতিতেই শিক্ষার্থীদের ভর্তি করা হবে।
