
ধর্মীয় ভাবগাম্ভীর্যের মধ্য দিয়ে সাতক্ষীরায় পবিত্র ঈদুল ফিতরের নামাজ অনুষ্ঠিত হয়েছে। আজ বৃহস্পতিবার সকাল আটটায় সাতক্ষীরা কেন্দ্রীয় ঈদগাহ ময়দানে ঈদের প্রধান জামাত অনুষ্ঠিত হয়েছে। ঈদের নামাজে ইমামতি করেন হাফেজ মাওলানা রফিকুল ইসলাম। নামাজে অংশ নেন সাতক্ষীরা জেলা প্রশাসক আবুল কাশেম মো. মহিউদ্দিন, স্থানীয় সরকার বিভাগের উপপরিচালক এ এন এম মঈনুল ইসলাম, পৌর মেয়র আলহাজ তাজকিন আহমেদ চিশতি, অতিরিক্ত জেলা প্রশাসক (সার্বিক) এ এফ এম এহতেশামূল হকসহ রাজনৈতিক, সামাজিক, সাংস্কৃতিক অঙ্গনের ব্যক্তিবর্গ ও সর্বস্তরের জনসাধারণ। সকাল সাড়ে আটটায় সেখানে ঈদের দ্বিতীয় জামাত অনুষ্ঠিত হয়। ওই নামাজে ইমামতি করেন হাফেজ মাওলানা আবদুল করিম। এদিকে আহলে হাদিস অনুসারীদের প্রধান জামাত অনুষ্ঠিত হয় সকাল সাড়ে আটটায় শহীদ আবদুর রাজ্জাক পার্কে। এ ছাড়া সকাল সাড়ে আটটায় সাতক্ষীরা স্টেডিয়াম মাঠে, সাড়ে সাতটায় পাওয়ার হাউস জামে মসজিদে, আটটায় কালেক্টরেট জামে মসজিদে, সোয়া আটটায় সাতক্ষীরা সরকারি কলেজ মাজে মসজিদে ঈদের জামাত অনুষ্ঠিত হয়। ঈদের নামাজের পর দেশ-জাতির সমৃদ্ধি ও শান্তি কামনা করে বিশেষ মোনাজাত করা হয়। ঈদের জামাতকে ঘিরে তৎপর ছিলেন আইনশৃঙ্খলা রক্ষাকারী বাহিনীর সদস্যরা।
