
বিএনপির চেয়ারপারসন ও বিরোধীদলীয় নেতা খালেদা জিয়ার গুলশানের বাসভবনের সামনে থেকে আজ রোববার বেলা আড়াইটার দিকে জলকামান ও বালুভর্তি ট্রাক সরিয়ে নিয়েছে পুলিশ।এখন খালেদা জিয়ার বাড়ির একদিকে লোহার পাইপের ব্যারিকেড ও অন্যদিকে পুলিশের একটি কাভার্ডভ্যান রাখা হয়েছে।খালেদা জিয়াকে তাঁর বাড়িতে ‘অবরুদ্ধ’ করে রাখা হয়েছে বলে দাবি করে আসছে বিএনপি। গত ২৯ ডিসেম্বর ঢাকা অভিমুখে ‘গণতন্ত্রের অভিযাত্রা’ কর্মসূচিতে যোগ দিতে নয়াপল্টনে যেতে চাইলে পুলিশের বাধায় গুলশানের বাসা থেকে বের হতে পারেননি তিনি।খালেদা জিয়ার গুলশানের বাসভবনের সামনে বিপুলসংখ্যক অতিরিক্ত পুলিশ মোতায়েন ছিল। বাড়ির পূর্ব ও পশ্চিম পাশে দুটি করে চারটি ট্রাক রাখা হয়েছিল। কয়েক দিন আগে পশ্চিম পাশে রাখা ট্রাক দুটি সরিয়ে সেখানে একটি জলকামান রাখা হয়েছিল।
