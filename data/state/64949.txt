
সাধারণ সম্পাদক পর্যায়ে গোপন বৈঠকের কথা বিএনপি অস্বীকার করলেও দুই পক্ষের প্রস্তাব নিয়ে বিএনপি ও আওয়ামী লীগের শীর্ষ পর্যায়ে আলোচনা-পর্যালোচনা চলছে। নির্বাচনকালীন সরকার প্রশ্নে সংকট নিরসনে আওয়ামী লীগের সাধারণ সম্পাদক সৈয়দ আশরাফুল ইসলাম ও বিএনপির ভারপ্রাপ্ত মহাসচিব মির্জা ফখরুল ইসলাম আলমগীরের মধ্যে আবারও বৈঠক হওয়ার সম্ভাবনা রয়েছে।
দল দুটির দায়িত্বশীল সূত্র থেকে জানা গেছে, দুই পক্ষের একাধিক প্রস্তাব থাকলেও মূল আলোচনা ঘুরপাক খাচ্ছে নির্বাচনকালীন সরকারের প্রধান কে হবেন, তা নিয়ে। আওয়ামী লীগের তরফ থেকে বলা হয়েছে, শেখ হাসিনাই নির্বাচনকালীন সরকারের প্রধান থাকবেন। আর, বিএনপি শেখ হাসিনা ছাড়া অন্য কাউকে সরকারপ্রধান হিসেবে দেখতে চায়।
গত শনিবার রাতে সৈয়দ আশরাফ ও মির্জা ফখরুল বনানীর একটি বাসায় বৈঠক করেন। সরকার এই বৈঠকের কথা স্বীকার করলেও বিএনপি অস্বীকার করে যাচ্ছে।
তবে উভয় দলের দায়িত্বশীল সূত্র থেকে জানা গেছে, শনিবার রাতের ওই বৈঠকে মির্জা ফখরুল একটি লিখিত প্রস্তাব দিয়েছেন সৈয়দ আশরাফকে। একই সঙ্গে সমঝোতার আগ পর্যন্ত নির্বাচনের তফসিল ঘোষণা না করার জন্য বিএনপির পক্ষ থেকে অনুরোধ করা হয়। কেননা, তফসিল হলেই টানা আন্দোলন কর্মসূচি দেওয়ার সিদ্ধান্ত আছে বিএনপির।
অপরদিকে সৈয়দ আশরাফ আলোচনার পরিবেশ সৃষ্টি করার জন্য বিএনপি যাতে আন্দোলনের নতুন কোনো কর্মসূচি না দেয়, সে জন্য মির্জা ফখরুলকে অনুরোধ করেন। প্রধানমন্ত্রী শেখ হাসিনার সঙ্গে আলোচনা করে আওয়ামী লীগের অবস্থানের কথা জানিয়ে আজ-কালের মধ্যে এই দুই নেতা আবারও বৈঠকে বসতে পারেন বলে জানা গেছে।
এদিকে শনিবার রাতের বৈঠকের পর দুই দলই যখন প্রস্তাব পর্যালোচনা করছে, এ অবস্থায় গতকাল রোববার সংবাদ সম্মেলন করে বিএনপির চেয়ারপারসনের উপদেষ্টা ও বার কাউন্সিলের ভাইস চেয়ারম্যান খন্দকার মাহবুব হোসেন বর্তমান প্রধানমন্ত্রীকে স্বীয় পদে রেখে নির্বাচন করার বিষয়ে একটি বিকল্প প্রস্তাব দিয়েছেন। এ প্রস্তাব সম্পর্কে তিনি প্রথম আলোকে বলেন, নির্বাচনকালীন দুই মাসের জন্য প্রধানমন্ত্রীর ক্ষমতা স্থগিত করতে হবে। তাহলে মন্ত্রীদের সঙ্গে তাঁর ক্ষমতার ভারসাম্য আসবে। তখন সব দলের সমন্বয়ে মন্ত্রিপরিষদ হলে সুষ্ঠু নির্বাচন সম্ভব হবে।
গত রাতে বিএনপির নেতারা জানিয়েছেন, খন্দকার মাহবুব হোসেনের এই প্রস্তাব নিয়ে দলের ফোরামে আলোচনা হয়নি। তবে খন্দকার মাহবুবের মতামত বিএনপি গুরুত্ব দিয়ে বিবেচনা করে।
প্রধানমন্ত্রীর সঙ্গে আশরাফের আলোচনা: আওয়ামী লীগের মনোনয়নপ্রত্যাশীদের সঙ্গে বৈঠকের পর গত রাতে গণভবনে প্রধানমন্ত্রী শেখ হাসিনার সঙ্গে একান্ত আলোচনা করেন সৈয়দ আশরাফ। তিনি এ সময় শনিবার রাতের বৈঠকের বিষয়বস্তু সম্পর্কে প্রধানমন্ত্রীকে অবহিত করেন বলে সূত্রে জানা গেছে।
অবশ্য মির্জা ফখরুল শনিবার রাতেই আওয়ামী লীগের সাধারণ সম্পাদকের সঙ্গে তাঁর আলোচনার বিষয়বস্তু বিরোধীদলীয় নেতা খালেদা জিয়াকে অবহিত করেন।
আওয়ামী লীগের নীতিনির্ধারক পর্যায়ের একাধিক নেতা জানান, বিরোধী দল নির্বাচনে যাওয়ার জন্য একটা সন্মানজনক পথ খুঁজছে। কীভাবে বিরোধী দলকে নির্বাচনে নেওয়া যায়, সে ব্যাপারে সরকারি দলের নেতারাও নিজেদের মধ্যে কথাবার্তা বলছেন। প্রধানমন্ত্রী শেখ হাসিনা গতকাল গণভবনে আওয়ামী লীগের মনোনয়নপ্রত্যাশীদের উদ্দেশে দেওয়া বক্তৃতায় বিরোধীদলীয় নেতার উদ্দেশে বলেন, ‘আপনি নির্বাচনে আসেন। সাংসদদের নাম দেন। কোন কোন মন্ত্রণালয় চান, বলেন, তা দেওয়া হবে।’
বিএনপির প্রস্তাব: ওই বৈঠকে সৈয়দ আশরাফকে দেওয়া বিএনপির প্রস্তাবে বলা হয়, বিএনপি নির্বাচনকালীন সরকারের প্রধান হিসেবে প্রধানমন্ত্রী শেখ হাসিনাকে চায় না। এই পদে কে থাকবেন, তা নিয়ে আলোচনা করা যায় বলে উল্লেখ করা হয়। এ ছাড়া নির্বাচন কমিশন পুনর্গঠন, ভোটের আগে বিভিন্ন পর্যায়ের সরকারি কর্মকর্তাদের বদলি করা, বিশেষ করে জেলা প্রশাসক (ডিসি), পুলিশ সুপার (এসপি), থানার ভারপ্রাপ্ত কর্মকর্তাদের (ওসি) বদলি এবং সংসদ ভেঙে দেওয়ার প্রস্তাব করা হয়।
আওয়ামী লীগের উচ্চপর্যায় থেকে জানা গেছে, বিএনপি চাইলে নির্বাচন কমিশন পুনর্গঠনের ব্যাপারে আওয়ামী লীগের আপত্তি থাকবে না। তবে নির্বাচনকালীন সরকারের প্রধান হিসেবে প্রধানমন্ত্রী শেখ হাসিনা ছাড়া অন্য কাউকে এখন পর্যন্ত আওয়ামী লীগ চিন্তা করছে না।
তবে বিএনপির স্থায়ী কমিটির তিন সদস্য প্রথম আলোকে বলেন, সাধারণ সম্পাদক পর্যায়ের এই বৈঠক থেকে কোনো ফল পাওয়া যাবে, এমন আশা তাঁরা এখনো করছেন না। নির্বাচনের তফসিল অন্তত এক সপ্তাহ পেছানো হলে সংলাপে সমাধানের ব্যাপারে সরকারের আন্তরিকতা পরিষ্কার হবে। এসব নেতা এ-ও জানান, তফসিল ঘোষণা হলেই টানা আন্দোলন শুরু হবে—১৮-দলীয় জোটের এই সিদ্ধান্ত এখনো বহাল আছে।
বৈঠক নিয়ে বিএনপির লুকোচুরি: এদিকে শনিবার রাতে বৈঠক শেষে মির্জা ফখরুল বিএনপির গুলশানের কার্যালয়ে যান। সেখানে তিনি সাংবাদিকদের কাছে বৈঠক করার কথা অস্বীকার করেন। তিনি এ-ও বলেন, ১৮-দলীয় জোটের আন্দোলন ভিন্ন খাতে নিতে বৈঠকের কথা বলে অপপ্রচার করা হচ্ছে।
কিন্তু গতকাল সকালে জাতীয় প্রেসক্লাবে এক অনুষ্ঠানে বিএনপির স্থায়ী কমিটির সদস্য আ স ম হান্নান শাহ বলেন, সৈয়দ আশরাফ ও মির্জা ফখরুলের বৈঠক হয়েছে। তবে তা ফলপ্রসূ হয়নি।
অবশ্য কয়েক ঘণ্টা পরই হান্নান শাহ বিবৃতি দিয়ে তাঁর ওই বক্তব্য প্রত্যাহার করে নেন। তিনি দাবি করেন, ‘মির্জা ফখরুল ও সৈয়দ আশরাফের মধ্যে কথিত আলাপ হয়েছে বলে যে বক্তব্য দিয়েছি, তা গণমাধ্যমে ভুলভাবে উপস্থাপন করা হয়েছে। মূলত এই বক্তব্য গণমাধ্যম থেকে জেনেছি। পরে দলের ভারপ্রাপ্ত মহাসচিবের কাছ থেকে বৈঠকের বিষয়টি ভিত্তিহীন বলে নিশ্চিত হয়েছি।’
অবশ্য সরকারের পক্ষ থেকে বৈঠকের কথা স্বীকার করা হয়েছে। তথ্যমন্ত্রী হাসানুল হক ইনু গতকাল তাঁর দপ্তরে সাংবাদিকদের বলেছেন, সৈয়দ আশরাফ ও মির্জা ফখরুলের মধ্যে বৈঠক হয়েছে। এমন বৈঠক আরও হবে।
