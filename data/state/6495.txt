
পাবনা বিজ্ঞান ও প্রযুক্তি বিশ্ববিদ্যালয়ে উপাচার্যের পদটি ২৪ দিন ধরে শূন্য। এতে প্রশাসনিক কর্মকাণ্ড চরমভাবে বিঘ্নিত হচ্ছে বলে দাবি করেছেন শিক্ষকেরা। নতুন উপাচার্য নিয়োগের দাবিতে গতকাল মঙ্গলবার তাঁরা রাষ্ট্রপতির কাছে স্মারকলিপি দিয়েছেন।বিশ্ববিদ্যালয় সূত্রে জানা যায়, নতুন এই বিশ্ববিদ্যালয়টিতে এ পর্যন্ত উপ-উপাচার্য, কোষাধ্যক্ষ ও রেজিস্ট্রারের পদেও কোনো নিয়োগ হয়নি। ফলে উপাচার্যই সব দায়িত্ব পালন করতেন। গত ২২ নভেম্বর উপাচার্য মোজাফফর হোসেনের মেয়াদকাল শেষ হলে তিনি কর্মস্থল ত্যাগ করেন। ২৩ নভেম্বর থেকে বিশ্ববিদ্যালয়টি অভিভাবকশূন্য হয়ে পড়ে। সিদ্ধান্তের অভাবে আগামী ২০১৩-১৪ অর্থবছরে বিশ্ববিদ্যালয়ের ভর্তি পরীক্ষা স্থগিত আছে। এ ছাড়া কর্মকর্তা-কর্মচারীদের পদোন্নতি, নির্মাণকাজের বিল পরিশোধ ও চলতি মাসে কর্মকর্তা-কর্মচারীদের বেতন বন্ধ থাকার আশঙ্কা দেখা দিয়েছে।বিশ্ববিদ্যালয়ের প্রক্টর কামরুজ্জামান বলেন, ‘এই মাসের মধ্যে নতুন উপাচার্য নিয়োগ না হলে আমাদের বেতনভাতা বন্ধ থাকবে।’
