
ভারতে পাচারের শিকার ৩১ তরুণী ও কিশোরীকে দেশে ফিরিয়ে আনা হয়েছে। গত বুধবার সন্ধ্যায় যশোরের বেনাপোল তল্লাশিচৌকি (চেকপোস্ট) দিয়ে তাঁদের আনা হয়। ফেরত আসা তরুণী ও কিশোরীদের বাড়ি যশোর, নড়াইল, মাদারীপুর, নরসিংদী, কুমিল্লা, জামালপুর, পিরোজপুর, বাগেরহাট, ঢাকা ও খুলনা জেলার বিভিন্ন এলাকায়। বেনাপোল অভিবাসন পুলিশের ভারপ্রাপ্ত কর্মকর্তা (ওসি) ওমর শরীফ বলেন, ভালো কাজের প্রলোভন দেখিয়ে দালালেরা তাঁদের অবৈধ পথে ভারতে নিয়ে যায়। পরে অনুপ্রবেশের অভিযোগে দেশটির মুম্বাই শহর থেকে বিভিন্ন সময়ে পুলিশ তাঁদের আটক করে আদালতের মাধ্যমে কারাগারে পাঠায়। সেখান থেকে ‘রেসকিউ ফাউন্ডেশন’ নামে একটি বেসরকারি সংস্থা তাঁদের জিম্মায় নেয়। পরে দুই দেশের স্বরাষ্ট্র মন্ত্রণালয়ের দেওয়া বিশেষ ট্রাভেল পারমিটের মাধ্যমে তাঁদের দেশে ফিরিয়ে আনা হয়।বুধবার সন্ধ্যায় এসব তরুণী ও কিশোরী বেনাপোল তল্লাশিচৌকি হয়ে দেশে ফেরেন। পরে বেনাপোল বন্দর থানায় জিডির মাধ্যমে তাঁদের বাংলাদেশ জাতীয় মহিলা আইনজীবী সমিতি (বিএনডব্লিউএলএ) ও রাইটস যশোরের তত্ত্বাবধানে দেওয়া হয়েছে। বিএনডব্লিউএলের যশোর শাখার সমন্বয়কারী নাসিমা খাতুন প্রথম আলোকে বলেন, ফিরিয়ে আনা তরুণীদের বিএনডব্লিউএলের যশোর আশ্রয়কেন্দ্রে (শেল্টার হোম) রাখা হয়েছে। পুনর্বাসনের জন্য স্বজনদের কাছে তাঁদের তুলে দেওয়া হবে। ইতিমধ্যে তাঁদের স্বজনদের সঙ্গে যোগাযোগ করা হয়েছে।
