
বঙ্গোপসাগরে সৃষ্টি হওয়া লঘুচাপটি পরিণত হয়েছে নিম্নচাপে। এর ফলে ঢাকাসহ দেশের মধ্যাঞ্চল, দক্ষিণ-পশ্চিম ও উত্তরাঞ্চলে ভারী বৃষ্টি হতে পারে বলে জানিয়েছে আবহাওয়া অধিদপ্তর।
আবহাওয়া অধিদপ্তরের আজ সোমবার সকালের সতর্কবাতায় বলা হয়, উপকূলীয় বাংলাদেশ, পশ্চিমবঙ্গ ও তৎসংলগ্ন উত্তর-পশ্চিম বঙ্গোপসাগর এলাকায় লঘুচাপটি আরও ঘনীভূত হয়ে স্থল নিম্নচাপে পরিণত হয়েছে। নিম্নচাপটি আজ সকালে গাঙ্গেয় পশ্চিমবঙ্গ, বাংলাদেশ ও এর পার্শ্ববর্তী উত্তর বঙ্গোপসাগর এলাকায় অবস্থান করছিল। এটি আরও ঘনীভূত হয়ে স্থলভাগের ওপর দিয়ে উত্তর-পশ্চিম দিকে অগ্রসর হতে পারে। এর প্রভাবে উত্তর বঙ্গোপসাগর এবং তৎসংলগ্ন বাংলাদেশ উপকূলীয় এলাকায় গভীর সঞ্চালনশীল মেঘমালা তৈরি হচ্ছে। উত্তর বঙ্গোপসাগরসহ পার্শ্ববর্তী বাংলাদেশের উপকূলীয় এলাকা এবং সমুদ্রবন্দরগুলোর ওপর দিয়ে ঝোড়ো হাওয়া বয়ে যেতে পারে। এ জন্য চট্টগ্রাম, কক্সবাজার, মোংলা ও পায়রা সমুদ্রবন্দরগুলোকে ৩ নম্বর স্থানীয় সতর্কসংকেত দেখাতে বলা হয়েছে। উত্তর বঙ্গোপসাগরে অবস্থানরত মাছ ধরার নৌকা ও ট্রলারকে পরবর্তী নির্দেশ না দেওয়া পর্যন্ত উপকূলের কাছাকাছি এসে সাবধানে চলাচল করতে হবে।
আবহাওয়া অধিদপ্তরের পূর্বাভাসে আরও বলা হয়, নিম্নচাপের প্রভাবে ঢাকা, ফরিদপুর, যশোর, কুষ্টিয়া, খুলনা, বরিশাল, পটুয়াখালী, নোয়াখালী, কুমিল্লা, চট্টগ্রাম ও কক্সবাজার অঞ্চলগুলোর ওপর দিয়ে দক্ষিণ ও দক্ষিণ-পূর্ব দিক থেকে ঘণ্টায় ৬০ থেকে ৮০ কিলোমিটার বেগে অস্থায়ীভাবে ঝোড়ো হাওয়া বয়ে যেতে পারে। সেই সঙ্গে বৃষ্টি বা বজ্রসহ বৃষ্টি হতে পারে। এসব এলাকার নদীবন্দরগুলোকে ২ নম্বর নৌ হুঁশিয়ারি সংকেত দেখাতে বলা হয়েছে।
তবে স্থলভাগে চলে আসায় নিম্নচাপটির আর ঘূর্ণিঝড়ে পরিণত হওয়ার সুযোগ নেই বলে জানান আবহাওয়াবিদ আবদুর রহমান খান। তিনি প্রথম আলোকে বলেন, স্থল নিম্নচাপটির প্রভাবে আজ ও আগামীকাল দেশের উপকূলীয় এলাকাসহ বিভিন্ন স্থানে ভারী বৃষ্টি হতে পারে।
