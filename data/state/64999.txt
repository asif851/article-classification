
জাসদের একাংশের সভাপতি ও তথ্যমন্ত্রী হাসানুল হক ইনু বলেছেন, গুপ্তহত্যা দমনের প্রশ্নে সরকারকে গালি দিয়ে লাভ নেই। খালেদা জিয়া জামায়াত আর জঙ্গিসঙ্গ ত্যাগ করলে সরকার দ্রুত জঙ্গি দমন করতে সফল হবে। খালেদা জিয়ার ছাতার তলেই জঙ্গি উৎপাদন ও পুনরুৎপাদন হয়ে চলেছে। তাঁর রহস্যজনক ভূমিকা বাংলাদেশে জঙ্গি দমনে বড় বাধা।
আজ শুক্রবার বেলা তিনটায় কুষ্টিয়া সার্কিট হাউসে পুলিশ কর্মকর্তাদের সঙ্গে জঙ্গি দমন নিয়ে এক মতবিনিময় সভায় যোগদানের আগে সাংবাদিকদের প্রশ্নের জবাবে তথ্যমন্ত্রী এসব কথা বলেন।
আওয়ামী লীগ দেশের স্বার্থ রক্ষা করে না—খালেদা জিয়ার এমন অভিযোগ সম্পর্কে ইনু বলেন, ‘শেখ হাসিনার সরকার জনগণের প্রতি বেশি দায়বদ্ধ, এটাই প্রমাণ হয়েছে। উল্টো খালেদা জিয়ার সরকার আমলে আমরা দেখেছি, জনগণের প্রতি তাঁর কোনো দায়বদ্ধতা ছিল না। তাঁর দায়বদ্ধতা ছিল পরিবার ও পুত্রদের প্রতি। যার কারণে তিনি সংঘবদ্ধ লুটপাটের চক্র তৈরি করেছিলেন। ফলে দেশে পরিবারতন্ত্র কায়েম হয়েছিল।’
এ সময় কুষ্টিয়ার পুলিশ সুপার প্রলয় চিসিম ছাড়াও মেহেরপুর ও চুয়াডাঙ্গার পুলিশ সুপার এবং কুষ্টিয়া জেলা জাসদের সভাপতি গোলাম মহসিন উপস্থিত ছিলেন।
