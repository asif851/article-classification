
রাজধানীর মতিঝিল আইডিয়াল স্কুল অ্যান্ড কলেজে এবারও বিভিন্ন শ্রেণিতে বিজ্ঞাপনে ঘোষিত আসনের চেয়ে বাড়তি শিক্ষার্থী ভর্তির পাঁয়তারা চলছে। নিয়মানুযায়ী ইতিমধ্যে ২ হাজার ৩৮৩ জন শিক্ষার্থী ভর্তি হয়েছে। এখন অনিয়ম করে ঘোষিত আসনের ১০ থেকে ১৫ শতাংশ বাড়তি শিক্ষার্থী ভর্তির প্রক্রিয়া চলছে।
স্কুল অ্যান্ড কলেজ সূত্রে জানা গেছে, গতকাল শনিবার শিক্ষাপ্রতিষ্ঠানটির পরিচালনা কমিটির সভায় প্রাথমিকভাবে এমন সিদ্ধান্ত হয়েছে। এই প্রক্রিয়ায় মূলত তদবির ও টাকার বিনিময়ে শিক্ষার্থী ভর্তি করার অভিযোগ রয়েছে।
এ বিষয়ে জানতে চাইলে প্রতিষ্ঠানের অধ্যক্ষ শাহান আরা বেগম প্রথম আলোকে বলেন, এ বিষয়ে আলোচনা হয়েছে। এখনো চূড়ান্ত সিদ্ধান্ত হয়নি।
নাম প্রকাশে অনিচ্ছুক প্রতিষ্ঠানের একজন শিক্ষক প্রথম আলোকে বলেন, সব মিলিয়ে ঘোষিত আসনের ১৫ শতাংশ বাড়তি শিক্ষার্থী ভর্তি হতে পারে। ১৫ শতাংশ শিক্ষার্থী বাড়তি ভর্তি হলে সাড়ে তিন শর কিছু বেশি শিক্ষার্থী ভর্তি হবে।
এর আগেও এই প্রতিষ্ঠানে একাধিকবার বাড়তি শিক্ষার্থী ভর্তির নামে বাণিজ্যের অভিযোগ উঠেছিল। ২০১৬ শিক্ষাবর্ষে বিজ্ঞাপনে ঘোষিত আসনের চেয়ে ১ হাজার ৯৮১ জন অতিরিক্ত শিক্ষার্থী ভর্তি করা হয়েছিল বলে মাধ্যমিক ও উচ্চশিক্ষা (মাউশি) অধিদপ্তরের এক তদন্তে প্রমাণিত হয়েছিল। তবে কোনো ব্যবস্থা নেওয়া হয়নি।
শিক্ষা মন্ত্রণালয়ের জারি করা ভর্তির নীতিমালা অনুযায়ী, ভর্তির বিজ্ঞাপনের সময় কোন ক্লাসে কত জন শিক্ষার্থী ভর্তি করা হবে, তার ঘোষণা দেওয়া হয়। বিদ্যালয়টিতে সেই অনুযায়ী ভর্তির কাজও শেষ হয়েছে।
