
কুষ্টিয়া সদর উপজেলায় র‍্যাবের সঙ্গে ‘বন্দুকযুদ্ধে’ দুই ব্যক্তি নিহত হয়েছেন। র‍্যাবের দাবি, তাঁরা চরমপন্থী দলের সদস্য ছিলেন।
গতকাল বুধবার দিবাগত রাত সাড়ে তিনটার দিকে উপজেলার স্বস্তিপুর এলাকায় কথিত এই ‘বন্দুকযুদ্ধ’ হয় বলে বলা হচ্ছে।
র‍্যাবের তথ্যমতে, নিহত ব্যক্তিরা হলেন সদর উপজেলার মৃত্তিকাপাড়ার আকাম উদ্দিন ওরফে হিয়া (২৫) ও লিয়াকত আলী (৩০)।
র‍্যাবের দাবি, বন্দুকযুদ্ধের পর ঘটনাস্থল থেকে কয়েকটি আগ্নেয়াস্ত্র উদ্ধার করা হয়েছে। এ ঘটনায় র‍্যাবের কয়েকজন সদস্য আহত হয়েছেন।
র‍্যাব-১২ কুষ্টিয়া ক্যাম্পের কমান্ডার মোসাদ্দেক ইবনে মুজিব আজ বৃহস্পতিবার সকালে প্রথম আলোকে বলেন, ‘নিহত দুজন চরমপন্থী ছিলেন। তাঁরা কোন সংগঠনের সদস্য ছিলেন, তা এ মুহূর্তে বলা যাচ্ছে না। আজ বেলা ১১টায় সংবাদ সম্মেলনে এ ব্যাপারে বিস্তারিত তথ্য জানানো হবে।’
 
