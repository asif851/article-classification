
যাত্রী পরিবহনে ঢাকা মহানগরীতে সিটিং সার্ভিসের বিষয়ে আগামী এক সপ্তাহের মধ্যে সিদ্ধান্ত নেওয়া হবে বলে জানিয়েছেন সড়ক পরিবহন ও সেতুমন্ত্রী ওবায়দুল কাদের। আজ বুধবার সচিবালয়ে মন্ত্রণালয়ের সভাকক্ষে সড়ক পরিবহন উপদেষ্টা পরিষদের ৪১তম সভাশেষে সাংবাদিকদের এ কথা জানান তিনি। খবর বাসসের।
ওবায়দুল কাদের বলেন, ‘ঢাকা মহানগরীতে যাত্রী পরিবহনে সিটিং সার্ভিসের বিষয়ে গঠিত কমিটি আগামী সপ্তাহে প্রতিবেদন জমা দেবে। প্রতিবেদনের সুপারিশমালা পর্যালোচনা করে পরবর্তী এক সপ্তাহের মধ্যে সিটিং সার্ভিসের বিষয়ে সিদ্ধান্ত নেওয়া হবে।’
সেতুমন্ত্রী বলেন, সিএনজিচালিত অটোরিকশাগুলোর ‘ইকোনমিক লাইফ’ বৃদ্ধির বিষয়ে বাংলাদেশ প্রকৌশল বিশ্ববিদ্যালয়ের মতামত চাওয়া হয়েছে। এ মতামতের ভিত্তিতে শিগগিরই সিদ্ধান্ত জানানো হবে। তিনি বলেন, সড়ক-মহাসড়কের স্থায়িত্ব রক্ষায় যানবাহনের অতিরিক্ত ওজন নিয়ন্ত্রণ অত্যন্ত জরুরি। এ বিষয়ে স্বল্পসময়ে বাস্তবভিত্তিক সুপারিশমালা প্রণয়নে সড়ক পরিবহন ও মহাসড়ক বিভাগের সচিবকে প্রধান করে একটি উচ্চপর্যায়ের কমিটি গঠন করা হয়েছে।
ওবায়দুল কাদের বলেন, ট্রাক ও কাভার্ড ভ্যানের অ্যাঙ্গেল, হুক এবং অবৈধ বাম্পার অপসারণকাজ এগিয়ে চলছে। দ্রুত এ কাজ শেষ করতে সংশ্লিষ্ট সবাইকে নির্দেশনা দিয়েছে উপদেষ্টা কমিটি। জাতীয় ও আঞ্চলিক মহাসড়কে রেজিস্ট্রেশনবিহীন নছিমন, করিমন, ভটভটি, ইজিবাইকসহ অনুরূপ যানবাহন চলাচল বন্ধে ইতিপূর্বের গৃহীত সিদ্ধান্ত কঠোরভাবে বাস্তবায়ন করা হবে। যাত্রীদের চলাচলের সুবিধার্থে স্বল্প দূরত্বে বাস চলাচলে পরিবহন মালিক সমিতি, প্রয়োজনীয় ক্ষেত্রে বিআরটিসিকে অনুরোধ জানানো হয়েছে। এ ছাড়া জেলা পর্যায়ে যাত্রীদের চাহিদা ও রুট পর্যালোচনা করে আঞ্চলিক পরিবহন কমিটি প্রয়োজনীয় সিদ্ধান্ত গ্রহণ করবে।
সভায় নৌপরিবহনমন্ত্রী শাজাহান খান, সড়ক পরিবহন ও মহাসড়ক বিভাগের সচিব মো. নজরুল ইসলাম, স্থানীয় সরকার বিভাগের সচিব আবদুল মালেক, পরিকল্পনা কমিশনের সদস্য জুয়েনা আজিজ, বাংলাদেশ পুলিশের ভারপ্রাপ্ত আইজি মোহাম্মদ জাবেদ পাটোয়ারী, রাজউক চেয়ারম্যান আবদুর রহমান, সড়ক ও জনপথ অধিদপ্তরের প্রধান প্রকৌশলী ইবনে আলম হাসান, বিআরটিএর চেয়ারম্যান মো. মশিয়ার রহমান, ডিআইজি (হাইওয়ে) মো. আতিকুল ইসলাম প্রমুখ বক্তব্য দেন।
 
