
নেদারল্যান্ডসের রানি ম্যাক্সিমা জাতিসংঘ মহাসচিবের ইনক্লুসিভ ফাইন্যান্স ফর ডেভেলপমেন্ট বিশেষ দূত হিসেবে তিন দিনের সফরে আজ সোমবার ঢাকায় আসছেন।জাতিসংঘের উন্নয়ন কর্মসূচির (ইউএনডিপি) ঢাকা দপ্তর গতকাল রোববার এক বিজ্ঞপ্তিতে বলেছে, বাংলাদেশ সরকারের আমন্ত্রণে রানি ম্যাক্সিমা বাংলাদেশে আসছেন।আর্থিক প্রক্রিয়ায় সব মানুষের অন্তর্ভুক্তির বিষয়ে বৈশ্বিক উদ্যোগের বিষয়ে বাংলাদেশে জনসচেতনতা সৃষ্টির জন্য রানি ম্যাক্সিমা এ সফরে আসছেন। ২০৩০ সালের টেকসই উন্নয়ন লক্ষ্যে দারিদ্র্য বিমোচন, অর্থনৈতিক উন্নয়ন জোরদার, নারীর ক্ষমতায়নসহ অন্যান্য উন্নয়ন লক্ষ্য অর্জনে আর্থিক সেবায় সবার অন্তর্ভুক্তি একটি গুরুত্বপূর্ণ ব্যবস্থা হিসেবে বিবেচিত হচ্ছে।বাংলাদেশ সফরের সময় জাতিসংঘের মহাসচিবের বিশেষ দূত হিসেবে রানি ম্যাক্সিমা রাষ্ট্রপতি মো. আবদুল হামিদ, প্রধানমন্ত্রী শেখ হাসিনা ও অর্থমন্ত্রী আবুল মাল আবদুল মুহিতের সঙ্গে সৌজন্য সাক্ষাৎ করবেন। এ ছাড়া তিনি বাংলাদেশ ব্যাংকের গভর্নর আতিউর রহমান, সরকারি কর্মকর্তা, উন্নয়ন অংশীদার, নাগরিক সমাজ ও বেসরকারি খাতের প্রতিনিধিদের সঙ্গে বৈঠক করবেন। পাশাপাশি তিনি ব্যাংক ও ক্ষুদ্রঋণের সঙ্গে সম্পৃক্ত ব্যক্তিদের সঙ্গে কথা বলবেন।
