
চট্টগ্রামের সীতাকুণ্ডে জঙ্গিবিরোধী অভিযানে নিহত দুজনসহ এক শিশুর লাশ দাফন করা হয়েছে। পরিবারের সদস্যরা লাশ নিতে না চাওয়ায় গতকাল সোমবার রাতে চট্টগ্রাম নগরের কোতোয়ালি থানার চৈতন্যগলি কবরস্থানে তিনজনকে বেওয়ারিশ হিসেবে দাফন করা হয়।
কোতোয়ালি থানার ভারপ্রাপ্ত কর্মকর্তা (ওসি) জসিম উদ্দিন বলেন, তিনজনের লাশ পরিবার নেবে না বলে জানায়। এরপর লাশ তিনটি দাফনের জন্য আঞ্জুমানে মফিদুল ইসলামের কাছে হস্তান্তর করা হয়। বেওয়ারিশ হিসেবে লাশ তিনটি দাফন করেছে।
১৬ মার্চ সীতাকুণ্ডের ‘ছায়ানীড়’ নামের বাড়িতে জঙ্গিবিরোধী অভিযান চালায় পুলিশ। এতে আত্মঘাতী নারীসহ চার জঙ্গি ও এক শিশু নিহত হয়।  নিহত দুই জঙ্গি জোবাইরা ইয়াছমিন ও তাঁর স্বামী কামাল হোসেন এবং তাঁদের শিশুসন্তানের লাশ না নেওয়ার কথা গতকাল জানিয়ে দেয় পরিবার।
পরিবারের এই অবস্থানের পরিপ্রেক্ষিতে আঞ্জুমানে মফিদুল ইসলামকে লাশ তিনটি দাফন করার জন্য পুলিশের পক্ষ থেকে অনুরোধ করা হয়।
আরও পড়ুন:দুই জঙ্গির লাশ নিতে চায় না পরিবার
