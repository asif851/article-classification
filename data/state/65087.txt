
ফরিদপুরে রাজেন্দ্র কলেজের ইংরেজি তৃতীয় বর্ষের ছাত্র সোলায়মান মিয়া ওরফে শিমুলকে (২৫) পিটিয়ে হত্যা করার অভিযোগ উঠেছে। ফরিদপুর শহরের পশ্চিম খাবাসপুর মহল্লার ইসহাক মিয়ার ছেলে শিমুল। ক্যারম খেলাকে কেন্দ্র করে গতকাল শুক্রবার রাত আটটার দিকে ফরিদপুর শহরের শুভারামপুর এলাকায় এ ঘটনা ঘটে।
পুলিশ সূত্রে জানা গেছে, গতকাল শুভারামপুর বাজারে এক বন্ধুর বাড়িতে যান শিমুল। সেখানকার বাজারে ক্যারম খেলতে গিয়েছিলেন তিনি। ক্যারম খেলাকে কেন্দ্র করে সেখানকার দুই পক্ষের মধ্যে আগে থেকেই কথা-কাটাকাটি হয়েছিল। স্থানীয় একটি পক্ষের লোকজন তাঁকে ধরে নিয়ে গিয়ে পেটাতে থাকে। খবর পেয়ে পুলিশ গিয়ে আহত অবস্থায় তাঁকে উদ্ধার করে হাসপাতালে পাঠায়। চিকিৎসাধীন অবস্থায় দিবাগত রাত আড়াইটার দিকে ফরিদপুর মেডিকেল কলেজ হাসপাতালে তিনি মারা যান।
ঘটনার সত্যতা নিশ্চিত করে ফরিদপুরের কোতোয়ালি থানার উপপরিদর্শক (এসআই) বেলাল হোসেন বলেন, লাশ উদ্ধার করে ফরিদপুর মেডিকেল কলেজ হাসপাতালের মর্গে পাঠানো হচ্ছে। মামলার বিষয়টি প্রক্রিয়াধীন।
 
