
সাতক্ষীরার শ্যামনগর উপজেলার একটি রিসোর্টের কক্ষ থেকে অস্ত্র, গুলিসহ এক যুবককে গ্রেপ্তারের দাবি করেছে পুলিশ। এ সময় একই কক্ষ থেকে তিন নারীকেও গ্রেপ্তার করা হয়।
পুলিশ জানায়, গ্রেপ্তার হওয়া যুবকের নাম সাফায়েত সরোয়ার রুমন। তিনি জাতীয় সংসদের সংরক্ষিত নারী আসনের সাংসদ বেগম রিফাত আমিনের ছেলে। তাঁদের বাড়ি সাতক্ষীরা শহরে।
পুলিশের ভাষ্য, গতকাল বৃহস্পতিবার দিবাগত রাত সাড়ে ১২টার দিকে উপজেলার সুন্দরবন-সংলগ্ন বরষা রিসোর্ট থেকে রুমনসহ অন্যদের গ্রেপ্তার করা হয়। গ্রেপ্তার হওয়া তিন নারীর বাড়ি সাতক্ষীরা শহরের রসুলপুর এলাকায়।
শ্যামনগর থানার ভারপ্রাপ্ত কর্মকর্তা (ওসি) এনামুল হক বলেন, গোপন সংবাদের ভিত্তিতে ওই রিসোর্টের ১০৪ নম্বর কক্ষে অভিযান চালায় পুলিশ। কক্ষ থেকে রুমন ও তিন নারীকে গ্রেপ্তার করা হয়। রুমনের কাছ থেকে একটি বিদেশি পিস্তল ও ৪৩টি গুলি উদ্ধার করা হয়।
পুলিশ জানায়, রুমনের কাছে পাওয়া পিস্তলটি তাঁর মায়ের নামে লাইসেন্স করা।
শ্যামনগর থানা-পুলিশ জানায়, রুমনের বিরুদ্ধে মামলা হয়েছে। মামলার বাদী পুলিশের উপসহকারী পরিদর্শক (এএসআই) লিটন মিয়া। তিন নারীর বিরুদ্ধেও মামলা হয়েছে।
ঘটনার বিষয়ে জানতে সাংসদ বেগম রিফাত আমিনের মুঠোফোনে যোগাযোগ করা হলে অন্য একজন ধরে বলেন, সাংসদ বাইরে আছেন।
