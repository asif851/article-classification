
আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেছেন, সেলিনা হায়াৎ আইভী নারায়ণগঞ্জে আগেও মেয়র ছিলেন। তিনি যে যোগ্য প্রার্থী, তা আগেই প্রমাণ করেছেন। তাঁর মেধা, দক্ষতা ও সাহসিকতা এবং নারায়ণগঞ্জের উন্নয়ন তাঁকে জনগণের কাছে গ্রহণযোগ্য করে তুলেছে। ফলে তাঁর জয় সুনিশ্চিত।
আজ বৃহস্পতিবার দুপুরে ধানমন্ডিতে আওয়ামী লীগ সভানেত্রীর রাজনৈতিক কার্যালয়ে নারায়ণগঞ্জ নির্বাচন নিয়ে আয়োজিত সংবাদ সম্মেলনে সাংবাদিকদের এক প্রশ্নের জবাবে হানিফ এসব কথা বলেন।
বিএনপি বারবার নির্বাচনকে বিতর্কিত করার চেষ্টা চালায় অভিযোগ করে মাহবুব উল আলম হানিফ বলেন, আগেও বিএনপি নির্বাচনকে বিতর্কিত করার অপচেষ্টা চালিয়েছে; নারায়ণগঞ্জ নির্বাচনকে ঘিরেও সেটাই করছে তারা। তিনি বলেন, ‘বিএনপি-সমর্থিত প্রার্থী সাখাওয়াত হোসেন বলছেন—সবই ঠিকঠাক আছে, নির্বাচন সুষ্ঠু হচ্ছে, উৎসবমুখর নির্বাচন হচ্ছে। অথচ ঢাকা থেকে বিএনপির নেতা-কর্মীরা বলছেন, সেখানকার পরিস্থিতি নাকি ঠিক নেই। নারায়ণগঞ্জ সিটি করপোরেশন নির্বাচনকে বিতর্কিত করতে নানা কথা বলে সাধারণ মানুষকে বিভ্রান্তি সৃষ্টি করার চেষ্টা করছে। কিন্তু সেখানে সকাল থেকেই উৎসবমুখর পরিবেশে নির্বাচন অনুষ্ঠিত হচ্ছে।’
বিএনপির নেতাদের সমালোচনা করে হানিফ বলেন, ‘বিএনপি যখন দেখে তাদের পরাজয় সুনিশ্চিত, তখন তারা প্রার্থিতা প্রত্যাহার করে। তৈমুর আলমকেও তারা এভাবেই প্রত্যাহার করেছিল, এমনকি ঢাকা সিটি নির্বাচনেও তা দেখেছি। কিন্তু আমরা আশা করব, আজকের নির্বাচনে বিএনপি এমনটি করবে না। জনগণের রায়ের জন্য বিএনপি অপেক্ষা করবে। জনগণের রায় মেনে নিলে বিএনপিকে ধন্যবাদ জানাবে আওয়ামী লীগ।’
সংবাদ সম্মেলনে উপস্থিত ছিলেন আওয়ামী লীগের যুগ্ম সাধারণ সম্পাদক দীপু মনি, জাহাঙ্গীর কবির নানক, দপ্তর সম্পাদক আব্দুস সোবহান গোলাপ, প্রচার সম্পাদক হাছান মাহমুদ, সাংগঠনিক সম্পাদক আহমেদ হোসেন, এনামুল হক শামীম, খালিদ মাহমুদ চৌধুরী, মহিবুল হাসান চৌধুরী, বন ও পরিবেশ সম্পাদক দেলোয়ার হোসেন প্রমুখ।
