
চাঁদপুরের কচুয়ায় বিএনপির দেড় হাজার নেতা-কর্মীর বিরুদ্ধে তিনটি মামলা করেছে পুলিশ। কচুয়া উপজেলা বিএনপির ডাকে গতকাল শনিবার সকাল-সন্ধ্যা হরতালের সময় পুলিশের ওপর হামলা, গাড়ি ভাঙচুর ও সড়ক অবরোধের ঘটনায় রাতেই মামলাগুলো করা হয়।
কচুয়া থানার ভারপ্রাপ্ত কর্মকর্তা (ওসি) মো. আলমগীর হোসেন এ ব্যাপারে জানান, কচুয়া থানার উপপরিদর্শক (এসআই) মো. শাহজাহান মিয়া, মো. জহির হোসেন ও মো. বাতেন বাদী হয়ে মামলা তিনটি করেছেন। এসব মামলায় কচুয়া উপজেলা বিএনপি ও এর সহযোগী সংগঠনের প্রায় দেড় হাজার নেতা-কর্মীকে আসামি করা হয়েছে। তিনটি মামলাতেই সাবেক শিক্ষা প্রতিমন্ত্রী ও বিএনপির কেন্দ্রীয় কমিটির আন্তর্জাতিক-বিষয়ক সম্পাদক আ ন ম এহছানুল হক মিলনকে আসামি করা হয়েছে। দুজনকে গ্রেপ্তার দেখিয়ে আজ আদালতে পাঠানো হয়।
গত বৃহস্পতিবার কারা হেফাজতে চিকিত্সাধীন থাকা অবস্থায় কচুয়া উপজেলা বিএনপির সহসভাপতি দেলোয়ার হোসেন দুলাল (৩৫) মারা যান। তাঁকে নির্যাতনের মাধ্যমে হত্যার অভিযোগ তুলে স্থানীয় বিএনপি গতকাল সকাল-সন্ধ্যা হরতাল পালন করে। ওই হরতালে পুলিশের সঙ্গে বিএনপির নেতা-কর্মীদের দফায় দফায় সংঘর্ষের ঘটনা ঘটে। এ সময় পুলিশ পাঁচজনকে আটক করে।
