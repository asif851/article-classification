
বিএনপির চেয়ারপারসন খালেদা জিয়া আজ মঙ্গলবারও গুলশানে তাঁর রাজনৈতিক কার্যালয়ে ‘অবরুদ্ধ’ রয়েছেন। গত শনিবার রাত থেকে সেখানে আছেন তিনি।আজ সকালে খালেদা জিয়ার রাজনৈতিক কার্যালয়ের সামনের সড়কে গিয়ে দেখা যায়, বালু ও ইটভর্তি ট্রাকগুলো নেই। ওই সড়কে আড়াআড়িভাবে প্রায় এক ডজন ট্রাক রাখা হয়েছিল।তবে গুলশান-২-এর ৮৬ নম্বর সড়কটিতে আজও রাখা হয়েছে পুলিশের সাঁজোয়া যান, জলকামান ও কয়েকটি ট্রাক। জলকামানটি রাখা হয়েছে কার্যালয় তাক করে।কার্যালয়ের প্রধান ফটক আজও তালা দিয়ে আটকে রাখা হয়েছে। সকালে ফটকের সামনে এক সারি পুলিশ ছিল। পরে দুই সারি পুলিশ অবস্থান নেয়।সকালের দিকে পুলিশের উপস্থিতি ছিল তুলনামূলকভাবে কম। এখন সেখানে পুলিশের উপস্থিতি বাড়ানো হয়েছে। ঘটনাস্থলে প্রায় ১০০ জন পোশাকধারী পুলিশ রয়েছে বলে নাম প্রকাশ না করে একজন পুলিশ কর্মকর্তা জানিয়েছেন। র‌্যাবের সদস্যরা না থাকলেও আছে সাদা পোশাকধারী পুলিশ।কার্যালয়ের পকেট ফটক দিয়ে আজ সকালে ভেতরে খাবার সরবরাহ করতে দেখা গেছে।
