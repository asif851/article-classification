
বিএনপির নেতৃত্বাধীন ২০-দলীয় জোটের টানা অবরোধ কর্মসূচির মধ্যে আইনশৃঙ্খলা রক্ষাকারী বাহিনীর ধরপাকড় অব্যাহত রয়েছে। শনিবার সন্ধ্যা থেকে গতকাল রোববার রাত পর্যন্ত ১৩ জেলায় ১০৬ জনকে আটক করা হয়েছে। পুলিশ বলছে, আটক ব্যক্তিদের মধ্যে বিএনপি-ছাত্রদল ও জামায়াত-শিবিরের ৭৭ জন নেতা-কর্মী আছেন। নাশকতা ও নাশকতার ষড়যন্ত্রসহ নানা অভিযোগে তাঁদের আটক করা হয়েছে।সাতক্ষীরা জেলার বিভিন্ন স্থান থেকে জেলা জামায়াতের আমির ও কেন্দ্রীয় মজলিশে শুকরার সদস্য আবদুল খালেক মণ্ডলসহ ৪৫ জনকে গ্রেপ্তার করা হয়েছে। এর মধ্যে জামায়াতের ১৩ নেতা-কর্মী রয়েছেন। খালেক মণ্ডলকে গতকাল ও অন্যদের শনিবার রাতে গ্রেপ্তার করে পুলিশ। সাতক্ষীরা জেলা পুলিশের তথ্য কর্মকর্তা কামাল বিষয়টি নিশ্চিত করে জানান, গ্রেপ্তার ব্যক্তিদের বিরুদ্ধে নাশকতাসহ বিভিন্ন অভিযোগে মামলা রয়েছে। তাঁদের আদালতের মাধ্যমে কারাগারে পাঠানো হয়েছে।গাইবান্ধার তুলসীঘাট এলাকায় বাসে পেট্রলবোমা হামলার ঘটনায় গতকাল রোববার দুপুর পর্যন্ত ১১ জনকে গ্রেপ্তার করা হয়েছে। গ্রেপ্তার ব্যক্তিরা সবাই এজাহারভুক্ত আসামি ও বিএনপি জামায়াত-শিবিরের কর্মী। বরিশালের গৌরনদীতে পেট্রলবোমায় তিনজন নিহত হওয়ার ঘটনায় করা মামলায় গত শনিবার দিবাগত রাতে ও গতকাল রোববার এজাহারভুক্ত আসামিসহ পাঁচজনকে গ্রেপ্তার করা হয়েছে। এ নিয়ে গ্রেপ্তারের সংখ্যা দাঁড়াল নয়জন। গাজীপুরে নাশকতা সৃষ্টির পরিকল্পনার সঙ্গে জড়িত সন্দেহে গত শনিবার রাতে জয়দেবপুর থেকে বিএনপির ছয়জন কর্মীকে আটক করেছে পুলিশ।  সিরাজগঞ্জের উল্লাপাড়া থানায় গত শনিবার রাতে ককটেল নিক্ষেপের ঘটনায় করা মামলায় রাতেই র্যা ব-পুলিশ উল্লাপাড়ায় বিএনপি-জামায়াতের ছয়জনকে আটক করেছে। অপর দিকে, পুলিশ শহরের হোসেনপুর ও দিয়ারধানগড়া মহল্লা থেকে দুজনকে আটক করেছে। বিএনপির নেতা ও মৌলভীবাজার সদর উপজেলার আখাইলকুরা ইউনিয়ন পরিষদের (ইউপি) চেয়ারম্যান শামীম আহমদকে পুলিশ গ্রেপ্তার করেছে। গতকাল রোববার দুপুরের দিকে শহরের চৌমোহনা এলাকার শমশেরনগর সড়ক থেকে তাঁকে গ্রেপ্তার করা হয়। বগুড়ার শেরপুর মহাসড়কে নাশকতার মামলায় গতকাল ভোরে স্থানীয় বিএনপির দুই কর্মীকে গ্রেপ্তার করেছে পুলিশ। তাঁদের বাড়ি মির্জাপুর ইউনিয়নের রাজাপুর গ্রামে। হরতালের নাশকতার আশঙ্কায় বরগুনা জেলা ছাত্রশিবিরের সভাপতি ইফতেখার হাসান ওরফে ফরিদসহ দুজনকে আটক করা হয়েছে। বরগুনা থানার পুলিশ শনিবার রাতে শহরের উপকণ্ঠে কেওড়াবুনিয়া থেকে তাঁদের করে। আটক অন্যজন শিবিরের কর্মী খায়রুল বাশার (২০)। গোপালগঞ্জের কাশিয়ানীতে বিএনপি ও জামায়াতের কর্মীসহ পাঁচজনকে গ্রেপ্তার করেছে পুলিশ। গতকাল ভোরে কাশিয়ানী থানার পুলিশ উপজেলার বিভিন্ন স্থানে অভিযান চালিয়ে ওই নেতা-কর্মীদের গ্রেপ্তার করে।  মানিকগঞ্জে নাশকতার আশঙ্কায়¦শনিবার রাতে বিএনপির চার কর্মীকে আটক করেছে পুলিশ। এ নিয়ে জেলায় ৫ জানুয়ারি থেকে শুক্রবার পর্যন্ত বিএনপি-জামায়াতের ২০৭ নেতা-কর্মীকে আটক করা হয়। রাজশাহীর চারঘাট উপজেলায় পেট্রলবোমা হামলা ও নাশকতার মামলায় বিএনপির এক নেতা ও শিবিরের এক কর্মীকে গ্রেপ্তার করেছে পুলিশ। গত শনিবার রাতে শলুয়া ইউনিয়নের চামটা গ্রাম থেকে ওই দুজনকে গ্রেপ্তার করা হয়। পুলিশের ওপর ককটেল হামলার মামলায় চট্টগ্রাম সিটি করপোরেশনের চান্দগাঁও ওয়ার্ডের কাউন্সিলর মাহবুবুল আলমকে গ্রেপ্তার করে পুলিশ। চট্টগ্রামের সীতাকুণ্ড পৌর সদরের আমিরাবাদ এলাকা থেকে পৌর ছাত্রদলের সাংগঠনিক সম্পাদক নুরুল আকবরকে (৩০) গতকাল গ্রেপ্তার করেছে পুলিশ। গ্রেপ্তার করা হয়েছে মিরসরাই উপজেলার ছাত্রদলের সাবেক সভাপতি ও উত্তর জেলা ছাত্রদলের সদস্য জাহেদুল আবছারকেও। এ ছাড়া জামায়াতের সাতজন কর্মীকে গ্রেপ্তার করা হয়েছে। চট্টগ্রামের লোহাগাড়া উপজেলায় শিবিরের চার কর্মীকে গ্রেপ্তার করেছে পুলিশ।পাবনার চাটমোহর উপজেলা সদরে শনিবার রাতে এসএসসি পরীক্ষার তিনটি কেন্দ্রসহ গুরুত্বপূর্ণ সাতটি স্থানে একযোগে ককটেল হামলার ঘটনায় শনিবার দিবাগত রাত ও গতকাল সাতজনকে গ্রেপ্তার করেছে। {প্রতিবেদন তৈরিতে ঢাকার বাইরে প্রথম আলোর নিজস্ব প্রতিবেদক ও প্রতিনিধিরা তথ্য দিয়ে সহায়তা করেছেন।}
