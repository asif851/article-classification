
নারায়ণগঞ্জের রূপগঞ্জ উপজেলায় আজ শনিবার দেশীয় ইঞ্জিনচালিত ভটভটির সঙ্গে কাভার্ড ভ্যানের মুখোমুখি সংঘর্ষ হয়েছে। এতে ভটভটির দুই আরোহী নিহত হন। আহত হন ওই গাড়ির চালকসহ মোট চারজন। বেলা ১১টার দিকে উপজেলার গোলাকান্দাইল এলাকায় এ ঘটনা ঘটে।
নিহত দুজন হলেন রূপগঞ্জের কেন্দুয়া এলাকার আবদুল হামিদের ছেলে কবির হোসেন (২৮) ও আবদুল করিম মিয়ার ছেলে ইসমাইল মিয়া (২৪)।
পুলিশ ও প্রত্যক্ষদর্শী সূত্রে জানা গেছে, সকালে গোলাকান্দাইল এলাকায় মদনপুর-ভুলতা-জয়দেবপুর সড়কে গাজীপুরগামী কাভার্ড ভ্যানের সঙ্গে মদনপুরগামী ভটভটির সংঘর্ষ হয়। এতে ঘটনাস্থলেই ওই দুই ব্যক্তি মারা যান। গুরুতর আহত হন ভটভটির চালক আরিফ (২৫), যাত্রী আরমান (২২), রাকিবুল ইসলাম (১৭) ও রাজু আহমেদ (১৮)। তাঁদের ঢাকা মেডিকেল কলেজ হাসপাতালে ভর্তি করা হয়েছে।
রূপগঞ্জ থানার উপপরিদর্শক (এসআই) রবিউল ইসলাম জানান, এ ঘটনায় কাভার্ড ভ্যানের চালক জাহিদ হোসেন (২৫) ও তাঁর সহযোগী সুমন মিয়াকে (২২) কাভার্ড ভ্যানসহ আটক করেছে পুলিশ।
