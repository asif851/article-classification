
পাবনার চাটমোহর উপজেলার রেলবাজারে মেসার্স কৃষি বিতান নামের একটি দোকানে হামলা ও ভাঙচুরের প্রতিবাদে গতকাল শনিবার ব্যবসায়ীরা বিক্ষোভ মিছিল ও সমাবেশ করেছেন। ক্রিকেট খেলাকে কেন্দ্র করে গত বৃহস্পতিবার সন্ধ্যায় দুই পক্ষের সংঘর্ষের সময় ওই দোকানে হামলা ও ভাঙচুরের ঘটনা ঘটে।
কয়েকজন প্রত্যক্ষদর্শী সূত্রে জানা গেছে, সকাল ১০টার দিকে বাজারের ব্যবসায়ীরা একত্র হয়ে প্রথমে বিক্ষোভ মিছিল বের করেন। মিছিলটি বিভিন্ন সড়ক প্রদক্ষিণ করে বাজারে এসে শেষ হয়। সেখানে প্রতিবাদ সমাবেশে রেলবাজার বণিক সমিতির সভাপতি লিখন বিশ্বাসের সভাপতিত্বে বক্তব্য দেন উপজেলা ব্যবসায়ী সমিতির সভাপতি কে এম বেলাল হোসেন, রেলবাজার বণিক সমিতির সাধারণ সম্পাদক আলম শিকদার, জ্যেষ্ঠ সহসভাপতি সালাম মণ্ডল প্রমুখ।
বক্তারা বলেন, স্থানীয় মাঠে ক্রিকেট খেলাকে কেন্দ্র করে বৃহস্পতিবার দুই দল যুবকের মধ্যে ঝামেলা হয়। একপর্যায়ে একদল দুর্বৃত্ত বাজারে শহিদুল ইসলামের দোকানে হামলা চালায়। তারা প্রতিষ্ঠানটিতে ভাঙচুর করে চলে যায়। দুদিন পেরিয়ে গেলেও পুলিশ কোনো ব্যবস্থা নেয়নি। তাঁরা অবিলম্বে হামলাকারীদের গ্রেপ্তার ও দৃষ্টান্তমূলক শাস্তি চান।
থানার ওসি একরামুল হক বলেন, ‘অপরাধীরা শনাক্ত হলে অবশ্যই তাদের আইনের আওতায় আনা হবে।’
