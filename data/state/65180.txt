
দেশের অস্থিতিশীল রাজনৈতিক পরিস্থিতি হলেও সফলভাবে সমাবর্তন আয়োজনের সব প্রস্তুতি সম্পন্ন করেছে রাজশাহী বিশ্ববিদ্যালয় প্রশাসন। গতকাল শুক্রবার সকালে বিশ্ববিদ্যালয়ের সিনেট ভবনে আয়োজিত সংবাদ সম্মেলনে এ কথা জানান উপাচার্য মুহম্মদ মিজানউদ্দিন।তিনি সুষ্ঠু ও শান্তিপূর্ণ পরিবেশে সমাবর্তন সম্পন্ন করতে বিরোধীদলীয় জোটকে অবরোধ প্রত্যাহারের পাশাপাশি সমাবর্তন বর্জনের ঘোষণা দেওয়া বিএনপি-জামায়াতপন্থী শিক্ষকদের সমাবর্তনে যোগ দেওয়ার আহ্বান জানান।সাংবাদিকদের প্রশ্নের জবাবে উপাচার্য বলেন, অবরোধ হলেও নিবন্ধিত গ্র্যাজুয়েটদের দেশের বিভিন্ন প্রান্ত থেকে ক্যাম্পাসে আসতে যাতে কোনো সমস্যা না হয়, তার জন্য যথাযথ ব্যবস্থ নেওয়া হয়েছে।রাজশাহীর প্রশাসন এখানে সার্বিক সহযোগিতা করছে। রাজশাহীর সঙ্গে সারা দেশের রেল যোগাযোগ রয়েছে। রেলপথে সহজেই শিক্ষার্থীরা সমাবর্তনে যোগ দিতে পারবেন। তাঁদের যাত্রা নির্বিঘ্ন করতে রেলওয়ের মহাপরিচালকের সঙ্গেও আলোচনা করেছে প্রশাসন। সমাবর্তনে নিবন্ধিত প্রায় সব গ্র্যাজুয়েটই যোগ দিতে পারবেন বলে তিনি আশাবাদ ব্যক্ত করেন।১৮ জানুয়ারি অনুষ্ঠেয় সমাবর্তনের প্রস্তুতি নিয়ে আয়োজিত এ সংবাদ সম্মেলনে উপাচার্য মিজানউদ্দিন লিখিত বক্তব্যে বলেন, স্বাধীনতার পর বিশ্ববিদ্যালয়ে সপ্তম ও অষ্টম সমাবর্তন অনুষ্ঠিত হয়। এবার হতে যাচ্ছে নবম সমাবর্তন। এই সমাবর্তনে বিশ্ববিদ্যালয়ের আচার্য রাষ্ট্রপতি মো. আবদুল হামিদ উপস্থিত থেকে ডিগ্রিধারীদের ডিগ্রি প্রদান করবেন। এবারের সমাবর্তনে ৪ হাজার ৭৭১ জন নিবন্ধিত গ্র্যাজুয়েট, আট শতাধিক শিক্ষক ও পাঁচ শতাধিক অতিথি উপস্থিত থাকবেন।সমাবর্তনসংক্রান্ত সব কাজ বর্তমানে চূড়ান্ত পর্যায়ে রয়েছে। এবারের সমাবর্তন অনুষ্ঠানটি শেষ করতে দুই কোটি ৩০ লাখ টাকা খরচ হবে বলেও জানান তিনি।সংবাদ সম্মেলনে উপস্থিত ছিলেন বিশ্ববিদ্যালয়ের সহ-উপাচার্য চৌধুরী সারওয়ার জাহান, রেজিস্ট্রার এন্তাজুল হক, কোষাধ্যক্ষ সায়েন উদ্দিন, প্রক্টর তারিকুল হাসান, ছাত্র উপদেষ্টা ছাদেকুল আরেফিন, জনসংযোগ কর্মকর্তা ইলিয়াছ হোসেন প্রমুখ।
