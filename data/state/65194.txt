

আসিফ নজরুল আবারও বিয়ে করলেন। এবার কনে হুমায়ূন আহমেদতনয়া শীলা আহমেদ। মাস দুয়েক আগে আসিফ নজরুলের সঙ্গে শীলা আহমেদের বিয়ে হয়েছে বলে আসিফ নজরুলের একটি ঘনিষ্ঠ সূত্র প্রথম আলো ডটকমকে নিশ্চিত করেছেন। আসিফ নজরুল ও শীলা আহমেদের ব্যক্তিগত ফেসবুক অ্যাকাউন্টের কভার ছবি হিসেবে দুজনের ঘনিষ্ঠ একটি ছবি পোস্ট করা হয়েছে।
ওই সূত্র আরও জানায়, ১০-১২ বছর আগে আসিফ-শীলার বিয়ের জোরালো গুঞ্জন উঠেছিল। তবে সে সময় তাঁদের দুজনের মধ্যে ঘনিষ্ঠ সম্পর্ক থাকলেও তা বিয়ে পর্যন্ত গড়ায়নি। গত দুই মাস আগে তা বিয়েতে রূপলাভ করেছে।দুই মাস আগে তাঁদের বিয়ের কাজটি সম্পন্ন হলেও এত দিন বিষয়টি অনেকটা অজানাই ছিল। আসিফ-শীলা দুজনের ফেসবুক অ্যাকাউন্টে একান্ত মুহূর্তের ছবি প্রকাশের পর বিষয়টি আলোচনায় আসে।আসিফ নজরুলের সঙ্গে এর আগে অভিনয়শিল্পী রোকেয়া প্রাচীর বিয়ে হয়েছিল। সেই সংসারে ছয় বছরের একটি সন্তানও রয়েছে। অন্যদিকে শীলা আহমেদও এর আগে একবার বিয়ে করেছিলেন। ওই সংসারে চার বছর ও দুই বছর বয়সী দুটি সন্তান রয়েছে।
