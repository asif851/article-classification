

বেসামরিক বিমান পরিবহন ও পর্যটনমন্ত্রী রাশেদ খান মেনন বলেছেন, হজরত শাহজালাল আন্তর্জাতিক বিমানবন্দরের নিরাপত্তা ব্যবস্থাপনা ও প্রশিক্ষণের কাজ যুক্তরাজ্যের বেসরকারি প্রতিষ্ঠান রেডলাইন অ্যাভিয়েশন সিকিউরিটি লিমিটেডকে দেওয়ার ক্ষেত্রে পুরোপুরি আইন অনুসরণ করা হয়েছে। আজ মঙ্গলবার নভো এয়ারের নতুন তিনটি এয়ারক্রাফট উদ্বোধনের পর সাংবাদিকদের এ কথা বলেন তিনি।মন্ত্রী বলেন, ‘পিপিআরের ৬৮ বিধিতে বলে দেওয়া আছে রাষ্ট্রীয় জরুরি প্রয়োজনে আমরা সরাসরি ক্রয় করতে পারি। আমরা সেই ৬৮ বিধি অনুসরণ করেছি। পুরোপুরি আইন অনুসরণ করেছি। এখানে কোনো দরপত্রের বিষয় আসে যায় না।’কোনো ধরনের আন্তর্জাতিক দরপত্র ছাড়াই ঢাকার হজরত শাহজালাল আন্তর্জাতিক বিমানবন্দরের নিরাপত্তা ব্যবস্থাপনা ও প্রশিক্ষণের কাজ দেওয়া হয়েছে যুক্তরাজ্যের বেসরকারি প্রতিষ্ঠান রেডলাইন অ্যাভিয়েশন সিকিউরিটি লিমিটেডকে। সরকার যথাসময়ে ব্যবস্থা না নেওয়ায় হঠাৎ করে চাপের মুখে দ্রুত এ ধরনের সিদ্ধান্ত নিতে হয়েছে। গতকাল সোমবার বিকেলে বেসামরিক বিমান চলাচল কর্তৃপক্ষের সদর দপ্তরে এ ব্যাপারে দুই পক্ষের মধ্যে চুক্তি সই হয়েছে। চুক্তির আওতায় আগামী দুই বছর শাহজালাল বিমানবন্দরের নিরাপত্তা ব্যবস্থাপনার দায়িত্ব পালন করবে এই ব্রিটিশ প্রতিষ্ঠানটি।ব্রিটিশ প্রতিষ্ঠানকে কাজ দেওয়ার ব্যাপারে চাপ আছে কি না সাংবাদিকদের এমন প্রশ্নের জবাবে মন্ত্রী বলেন, ‘অনেকগুলো কোম্পানির নাম তারা দিয়েছিল সেখান থেকে যারা আমাদের সময়মতো দিতে পারবে বলে বলেছে তাদের সেভাবে যোগাযোগ করেছি। এখনো বহু কোম্পানি আসছে, তারা আমাদের সঙ্গে যোগাযোগ করছে। আমি মনে করি না কোনো চাপ আছে।’
