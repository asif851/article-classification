
আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেছেন, ‘রাজনৈতিক অঙ্গনে বিভেদের কারণে এক-এগারোর কুশীলবেরা আবার মাথাচাড়া দিয়ে উঠেছে।’
হানিফ বলেন, জাতীয় প্রেসক্লাবে একটি অনুষ্ঠানে বাম মোর্চার কিছু রাজনীতিক ও বুদ্ধিজীবী বলেছেন, প্রধানমন্ত্রীর হাতে দেশ নিরাপদ নয়। প্রধানমন্ত্রীর হাতে যদি দেশ নিরাপদ না হয়, তাহলে কার হাতে নিরাপদ?
আজ বুধবার দুপুরে রাজধানীর শিল্পকলা একাডেমীতে বঙ্গবন্ধু সাংস্কৃতিক জোট আয়োজিত এক আলোচনা সভায় প্রধান অতিথির বক্তব্যে হানিফ এ মন্তব্য করেন।
হানিফ বলেন, ড. কামাল হোসেন ও বাম মোর্চা, যাঁদের সঙ্গে জনগণের কোনো সম্পর্ক নেই, যাঁরা দেশের বিপদে বিদেশে পালিয়ে যান, যাঁরা নিজের নিরাপত্তা দিতে পারেন না, তাঁরা কীভাবে এসব কথা বলেন। জনগণকে বিভ্রান্ত করতেই তাঁরা এসব কথা বলছেন।
আকবর আলি খান প্রসঙ্গে হানিফ বলেন, আকবর আলি খান সরকারি কর্মকর্তা ছিলেন। তিনি তত্ত্বাবধায়ক সরকারের উপদেষ্টা হিসেবেও দায়িত্ব পালন করেছেন কিছুদিন। ব্যর্থতার কারণে তাঁকে পদত্যাগ করতে হয়েছিল। নিজের পদে থেকে তিনি যখন সফল হননি, সেখানে কীভাবে তিনি সেই ফর্মুলা বাস্তবায়নের কথা বলেন?
হানিফ বলেন, ‘উনি গণভোটের কথা বলেছেন। গণভোট কেন দিতে হবে? জনগণ আমাদের ম্যানডেট দিয়েছে। কীভাবে দেশ পরিচালনা করা যায় সেটা আমরা বুঝব। জিয়াউর রহমানের আমলেও গণভোট হয়েছিল। সেই গণভোটের অভিজ্ঞতা আমাদের রয়েছে। ওই ধরনের গণভোট বাংলার মানুষ দেখতে চায় না। আপনারা আপনাদের কর্মজীবনে সফল হতে পারেননি। নিজেদের ব্যর্থতা ঢাকতে পরামর্শ দেবেন না।’
হানিফ আরও বলেন, বিরোধী দলের নির্বাচনকালীন সরকার নিয়ে আগ্রহ নেই। এ জন্য সরকার আলোচনার উদ্যোগ নিলেও তারা সংসদ থেকে ওয়াক ওয়াট করেছে। এতে প্রমাণ হয়েছে তারা যে আন্দোলন করছে, তত্ত্বাবধায়ক সরকার পুনর্বহাল নয়, যুদ্ধাপরাধীদের বাঁচাতেই তারা আন্দোলন করছে। তিনি বলেন, ‘বিরোধী দলকে অনুরোধ করব, আপনাদের কোনো পরামর্শ বা প্রস্তাব থাকলে জাতীয় সংসদে এসে পেশ করুন। সেটা নিয়ে আলোচনায় বসুন। দয়া করে হরতাল-সন্ত্রাস করে ধ্বংসাত্মক পরিস্থিতি সৃষ্টি করবেন না।’
আওয়ামী লীগের এই নেতা বলেন, বিএনপি-জামায়াত হেফাজতকে দিয়ে ষড়যন্ত্রের মাধ্যমে সরকার পতন করতে চেয়েছিল। সেটা ব্যর্থ হওয়ার পর এখন তারা পথহারা পথিকের মতো। সংসদেই তারা পথ খুঁজে পাবে। আগামী জাতীয় সংসদ নির্বাচনে শেখ হাসিনার সরকার গঠিত হলে উন্নয়নের ধারা অব্যাহত থাকবে বলে মনে করেন হানিফ।
আইন প্রতিমন্ত্রী কামরুল ইসলাম বলেন, ষড়যন্ত্র করে বিরোধী দল রাজনীতিকে আইয়্যামে জাহেলিয়াতের (অন্ধকারাচ্ছন্ন যুগ) দিকে নিয়ে যাচ্ছে। ষড়যন্ত্র এখনো চলছে। তিনি বলেন, কিছু বুদ্ধিজীবী ও রাজনীতিক তৃতীয় শক্তির উত্থানের চেষ্টা করছে।
বঙ্গবন্ধু সাংস্কৃতিক জোটের সভাপতি তারানা হালিমের সভাপতিত্বে আলোচনা সভায় বক্তব্য দেন জোটের সহসভাপতি মোবারক আলী শিকদার, সাধারণ সম্পাদক অরুণ সরকার প্রমুখ।
