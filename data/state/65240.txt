
স্থানীয় সরকার (পৌরসভা) সংশোধন আইন, ২০১৫ খসড়ায় চূড়ান্ত অনুমোদন দিয়েছে মন্ত্রিসভা। এতে ইতিপূর্বে জারি করা এ সম্পর্কিত অধ্যাদেশ সামান্য পরিবর্তন করা হয়েছে। প্রধানমন্ত্রী শেখ হাসিনার সভাপতিত্বে আজ সোমবার বাংলাদেশ সচিবালয়ে মন্ত্রিসভার নিয়মিত সাপ্তাহিক বৈঠকে এ অনুমোদন দেওয়া হয়। খবর বাসসের।বৈঠক শেষে সাংবাদিকদের ব্রিফ করার সময় মন্ত্রিপরিষদ সচিব মোহাম্মদ শফিউল আলম বলেন, অনুমোদিত খসড়ায় ২০০৯ সালের আইনের ২ অনুচ্ছেদে ৫৫ (ক) ধারা প্রতিস্থাপন করা হয়েছে। এতে ‘রাজনৈতিক দল’ শব্দ প্রতিস্থাপিত হয়েছে।
মন্ত্রিপরিষদ সচিব বলেন, খসড়ায় ১৯৭১ সালের জন প্রতিনিধিত্ব আদেশের ২ ধারায় ‘নিবন্ধিত রাজনৈতিক দল’ শব্দ সংযুক্ত হয়েছে। এ ছাড়া ৬১ ধারায় ৬১ (ক) নামে নতুন একটি উপধারা সংযোজিত হয়েছে। এতে বলা হয়, কোনো রাজনৈতিক দল কর্তৃক মনোনীত নয়—এমন কোনো প্রার্থী স্বতন্ত্র প্রার্থী হিসেবে গণ্য হবেন। তিনি বলেন, স্থানীয় সরকারের পৌরসভা সম্পর্কিত এ আইনে দুটি সংশোধনী যুক্ত হয়েছে। তিনি বলেন, পৌর নির্বাচনে মেয়র বা কাউন্সিলর পদে রাজনৈতিক দলের মনোনয়ন বা স্বতন্ত্র প্রার্থী হিসেবে অংশগ্রহণ করতে হবে।
সচিব জানান, মন্ত্রিসভা সামান্য পরিবর্তন সাপেক্ষেÿবীমা করপোরেশন আইন-২০১৫-এর খসড়ায় নীতিগত অনুমোদন দিয়েছে।করপোরেশন বাণিজ্যিকভাবে পরিচালিত হবে, খসড়ায় এই প্রস্তাবনার সঙ্গে ‘জনস্বার্থে’ শব্দ যুক্ত করতে বলেছে মন্ত্রিসভা।
মন্ত্রিপরিষদ সচিব বলেন, এখনো সমঝোতা স্মারক স্বাক্ষরিত না হওয়ায় মালয়েশিয়া ও বাংলাদেশের মধ্যে জি-টু-জি প্লাস প্রক্রিয়ায় বাংলাদেশি কর্মী পাঠানোর নতুন সমঝোতা স্মারকের খসড়া অনুমোদনের প্রস্তাব প্রত্যাহার করে নেওয়া হয়।
অারও পড়ুন
এবার দলীয় প্রতীকে স্থানীয় নির্বাচন
