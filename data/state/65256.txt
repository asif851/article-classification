
বাংলাদেশে প্রায় ৯০ ভাগ পরিবার এখনো রান্নার জন্য প্রচলিত চুলা ব্যবহার করে। এই চুলার ধোঁয়ার কারণে শ্বাসজনিত রোগে প্রতিবছর প্রায় ৫০ হাজার মানুষ মারা যায়। হাঁপানিসহ নানা রোগে কষ্ট পায় ২৫ লাখ মানুষ। এদের অধিকাংশই মা ও শিশু, যাদের বেশির ভাগ সময় কাটে রান্নাঘরে। এ ছাড়া রান্নার জ্বালানির জন্য বছরে ১৫০ কোটি মণ লাকড়ি খরচ হয়। এসব সমস্যার সমাধান হতে পারে ‘বন্ধুচুলা’। এতে জ্বালানি খরচ অর্ধেক সাশ্রয়ী হয়।গতকাল বুধবার প্রথম আলো আয়োজিত ‘বন্ধুচুলা কেন’ শীর্ষক এক গোলটেবিল বৈঠকে এই অভিমত উঠে আসে। গোলটেবিল বৈঠকে সহযোগিতা করেছে বন্ধু ফাউন্ডেশন, পরিবেশ অধিদপ্তর, জার্মান কো-অপারেশন, জার্মান সংস্থা জিআইজেড ও ইউনিসেফ।বৈঠকের শুরুতে জিআইজেড, বাংলাদেশের উপদেষ্টা প্রকৌশলী খালেকুজ্জামান বলেন, ‘বন্ধুচুলা বাংলাদেশ বিজ্ঞান ও শিল্প গবেষণা পরিষদ উদ্ভাবিত এবং জিআইজেড কর্তৃক পরিমার্জিত একটি উন্নত চুলা। এটি ব্যবহার করলে রান্না করতে গিয়ে নারীরা ধোঁয়ায় আক্রান্ত হবেন না। তাঁদের সঙ্গে থাকা শিশুরাও রেহাই পাবে। জ্বালানি অর্ধেক সাশ্রয়ী হওয়ায় বছরে ৭০ কোটি মণ লাকড়ি বেঁচে যাবে। ২০২১ সালের মধ্যে বাংলাদেশের তিন কোটি পরিবারকেই আমরা এই চুলা দিতে চাই।’সবাই যেন এই চুলা ব্যবহার করে, সে জন্য যথাযথ প্রচারণা চালাতে হবে বলে তাগিদ দেন অনুষ্ঠানের প্রধান অতিথি সাবেক ডেপুটি স্পিকার ও সাংসদ শওকত আলী। তিনি বলেন, ‘আজ হোক কাল হোক, এই চুলা ব্যবহারের বিকল্প নেই। প্রয়োজনে সাংসদেরাও এই কাজে যুক্ত হতে পারেন।’ব্র্যাক বিশ্ববিদ্যালয়ের ইমেরিটাস অধ্যাপক আইনুন নিশাত বলেন, ‘বাংলাদেশের সবচেয়ে অস্বাস্থ্যকর পরিবেশ একেকটি রান্নাঘর। বর্ষাকালে একজন নারী ভেজা কাঠ চোঙা ফুঁকিয়ে যেভাবে আগুন ধরান এবং ধোঁয়ার যে পরিবেশ সৃষ্টি হয়, সেটি ভয়াবহ। বন্ধুচুলা একটি ভালো উদ্যোগ হলেও কেন মানুষ পুরোপুরি ব্যবহারে আগ্রহী না, তার সীমাবদ্ধতাগুলো চিহ্নিত করে সমাধানের উদ্যোগ নিতে হবে।’জলবায়ু পরিবর্তন ট্রাস্টের উপপরিচালক আবি আবদুল্লাহ বলেন, ‘আমরা এ পর্যন্ত ৪২৪টি প্রকল্প নিয়েছি। এর মধ্যে দেড় শটি সমাপ্ত হয়েছে। এই প্রকল্পগুলোর মধ্যে সাফল্যের তালিকা করলে প্রথম দিকে থাকবে এই বন্ধুচুলা। এটি স্বাস্থ্যসম্মত। তবে বেশির ভাগ মানুষই এখনো এ চুলা সম্পর্কে জানে না। যথাযথ প্রচারণা চালিয়ে সবাইকে এ সম্পর্কে জানাতে হবে।’বাংলাদেশ বন্ধু ফাউন্ডেশনের সদস্য সুজিত চৌধুরী বন্ধুচুলার প্রেক্ষাপট তুলে ধরে বলেন, জ্বালানিসাশ্রয়ী ও পরিবেশবান্ধব বলে এ প্রকল্পে জার্মানি যুক্ত হয়েছে।ইউনিসেফের কর্মকর্তা শফিকুল আলম বলেন, ‘ধোঁয়ায় আক্রান্ত যে ৫০ হাজার মানুষ মারা যাচ্ছে, তার মধ্যে ৩২ হাজারই শিশু। বাংলাদেশের নারীদের একটা বড় সময়ই কাটে রান্নাঘরে। ফলে শিশুদেরও সেখানে থাকতে হয়। এ সমস্যার সমাধান বন্ধুচুলা। সরকার ২০২১ সালের মধ্যে যে তিন কোটি পরিবারে বন্ধুচুলা দিতে চায়, আমরা তাদের সহায়তা করতে চাই।’জাতীয় প্রেসক্লাবের সাধারণ সম্পাদক এবং পরিবেশ সাংবাদিক ফোরামের সভাপতি কামরুল ইসলাম চৌধুরীও যথাযথ প্রচারণার কথা বলেন। এ ক্ষেত্রে টেলিভিশনসহ গণমাধ্যমে নিয়মিত প্রচারণা ও গবেষণা করার পরামর্শ দেন তিনি।বন্ধুচুলার প্রতিবন্ধকতাগুলো চিহ্নিত এবং দূর করার পরামর্শ দিয়েছেন প্রায় সব আলোচক। পিকেএসএফের জলবায়ু প্রকল্পের পরিচালক ফজলে রাব্বী সাদেক আহমেদ বলেন, এই চুলার ক্ষেত্রে কিছু ছোটখাটো সমস্যা হয়। সে ক্ষেত্রে বিক্রয়োত্তর সেবা বাড়াতে হবে। চুলায় ভিন্নতা আনতে হবে, যাতে মানুষ তার চাহিদামতো নিতে পারে।বাংলাদেশ প্রকৌশল বিশ্ববিদ্যালয়ের অধ্যাপক ইজাজ হোসেন বলেন, এখনো ৯০ ভাগ মানুষ সনাতনী চুলা ব্যবহার করছে। কাজেই ২০২১ সালের মধ্যে সবার কাছে এই চুলা পৌঁছানোর লক্ষ্যে দরকার দেশব্যাপী ব্যাপক জনসচেতনতা ও জাগরণ।ফরিদপুর সদর উপজেলা চেয়ারম্যান কে এম হোসেন এ কাজে স্থানীয় সরকারকে আরও বেশি করে যুক্ত করার আহ্বান জানান। টাঙ্গাইলের বিটতারা ইউনিয়ন পরিষদের চেয়ারম্যান শফিকুল ইসলাম বলেন, ‘আমার পরিষদের মাধ্যমে লোকজনকে বুঝিয়েছি। এখন আমার ইউনিয়নে পাঁচ হাজার চুলা ব্যবহৃত হচ্ছে।’বেসরকারি ড্যাফোডিল বিশ্ববিদ্যালয়ের জনস্বাস্থ্য বিভাগের সহযোগী অধ্যাপক সালামত খন্দকার বলেন, বাচ্চাদের নিউমোনিয়া হওয়ার একটা বড় কারণ রান্নাঘরের দূষিত বাতাস। একজন মা দিনে তিন থেকে সাত ঘণ্টা রান্নাঘরে থাকেন। শিশুও তাঁর সঙ্গে থাকে। বন্ধুচুলার মাধ্যমে ৫০ ভাগ শিশুর মৃত্যু কমিয়ে আনা সম্ভব।ইনস্টিটিউট অব ফুয়েল রিসার্চ অ্যান্ড ডেভেলপমেন্টের পরিচালক মাহফুজা খানম বলেন, সারা দেশে এই চুলা ব্যবহার করলে বন উজাড় রোধ করা সম্ভব। তবে রান্নার সব সরঞ্জাম গুছিয়ে এই চুলায় রান্না করা উচিত। এই চুলা ব্যবহার করে অনেক উদ্যোক্তা লাভবান হচ্ছেন।বন্ধু ফাউন্ডেশনের ব্যবস্থাপক সুচিত্রা হাজং বলেন, এই চুলার মাধ্যমে নারীর ক্ষমতায়ন হয়। কারণ, এ চুলায় কম সময়ে রান্না হয়। পরিবেশও ভালো থাকে। সংসারের অন্যান্য কাজেও নেতৃত্ব দেওয়ার সুযোগ হয়।এই চুলা ব্যবহারকারীদের একজন মুন্সিগঞ্জের শাহিদা খাতুন বলেন, বন্ধুচুলা রান্নাঘর অনেক পরিচ্ছন্ন রাখে। আগে ধোঁয়ায় নষ্ট হয়ে যাওয়ার কারণে তাঁর ঘরের টিনের চালা প্রতিবছর বদলাতে হতো। এখন সেটি হচ্ছে না। তাঁর বাচ্চারাও আর শ্বাসকষ্টে ভুগছে না।সাভারে বন্ধুচুলার সহযোগী মোহাম্মদ খালেদ বলেন, তিনি বিভিন্ন হোটেল ও কমিউনিটি সেন্টারে এ চুলা দিচ্ছেন। এর ফলে লাকড়ি ব্যবহার অর্ধেকে নেমে এসেছে।অনুষ্ঠানের সঞ্চালক আব্দুল কাইয়ুম বলেন, ‘বন্ধুচুলার ব্যাপক প্রচলনে স্থানীয় সরকারকে যুক্ত হতে হবে। ২০২১ সালের মধ্যে সবার ঘরে ঘরে এটি পৌঁছাতে ব্যাপক প্রচার ও সমন্বিত উদ্যোগ নিতে হবে। চুলাটি সবার কাছে পৌঁছে দিতে পারলে সারা বিশ্বে একটি দৃষ্টান্ত হয়ে থাকবে।’
