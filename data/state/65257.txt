
বান্দরবান জেলা সদর স্টেডিয়ামে আজ সোমবার থেকে ‘সেনা রিজিয়ন কাপ ফুটবল টুর্নামেন্ট-২০১৪’ শুরু হচ্ছে। বেলা দুইটায় টুর্নামেন্টের উদ্বোধন করবেন বান্দরবানের ৬৯ পদাতিক ব্রিগেডের ব্রিগেডিয়ার জেনারেল নকিব আহমদ চৌধুরী।টুর্নামেন্টের সার্বিক ব্যবস্থাপনা সম্পর্কে গতকাল রোববার জেলা স্টেডিয়াম মিলনায়তনে এক সংবাদ সম্মেলনে বান্দরবান সেনা সদর জোনের অধিনায়ক লে. কর্নেল নাজমুল হক বলেন, স্থানীয় খেলোয়াড়দের দক্ষতা বৃদ্ধি ও এলাকায় সৌহার্দ্যপূর্ণ পরিবেশ সৃষ্টির লক্ষ্যে এ টুর্নামেন্টের আয়োজন করা হয়েছে। টুর্নামেন্টে সাত উপজেলার সাতটি দল অংশগ্রহণ ও একে অপরকে মোকাবিলা করবে। বান্দরবান সেনা সদর জোন খেলার সার্বিক ব্যবস্থাপনার দায়িত্ব পালন করবে।সংবাদ সম্মেলনে সেনাবাহিনীর কর্মকর্তা ছাড়াও জেলা ক্রীড়া সংস্থার সাধারণ সম্পাদক ইসলাম বেবী উপস্থিত ছিলেন।সংবাদ সম্মেলনে বলা হয়, বান্দরবানে অনেক প্রতিভাবান খেলোয়াড় আছেন। কিন্তু নানা সীমাবদ্ধতার কারণে ক্রীড়া প্রতিযোগিতার আয়োজন না হওয়ায় চর্চার অভাবে তাঁদের দক্ষতা বৃদ্ধি ও বৃহত্তর পরিসরে যাওয়া সম্ভব হয় না। এ জন্য রিজিয়ন কাপ টুর্নামেন্টে শুধু জেলার স্থানীয় খেলোয়াড় ছাড়া বাইরের কাউকে কোনো দলের হয়ে খেলার সুযোগ দেওয়া হবে না। নিরাপত্তা বাহিনীর কোনো সদস্যও কোনো দলের হয়ে খেলায় অংশ নিতে পারবেন না।টুর্নামেন্টের সঙ্গে সংশ্লিষ্ট সেনা কর্মকর্তা জানিয়েছেন, আজ উদ্বোধনী দিনে বলীপাড়া কিংস বনাম মিরিঞ্জা ফাইটার্স দল প্রতিদ্বন্দ্বিতা করবে। খেলায় অংশগ্রহণকারী অন্য দলগুলো হচ্ছে প্রাণবন্ত একাদশ, কেওক্রাডং একাদশ, অনন্য ফুটবল ক্লাব, নাইক্ষ্যংছড়ি রয়েলস ও রোয়াংছড়ি ওয়ারিয়র্স। খেলা আগামী ৮ জানুয়ারি পর্যন্ত চলবে।
