
মানিকগঞ্জ পৌরসভার পৌলি গ্রামে ছুরিকাঘাতে দশম শ্রেণির এক ছাত্র নিহত হয়েছে বলে অভিযোগ পাওয়া গেছে।
গতকাল মঙ্গলবার রাতে এ ঘটনা ঘটে।
নিহত ছাত্রের নাম রাকিব। সে মানিকগঞ্জ টেকনিক্যাল স্কুল অ্যান্ড কলেজের শিক্ষার্থী ছিল।
স্থানীয় লোকজন জানান, কান্দাপৌলি গ্রামের মিঠু রাত নয়টার দিকে বাড়ি থেকে রাকিবকে ডেকে নিয়ে যায়। এরপর ভুট্টাখেতে তাকে নিয়ে এলোপাতাড়ি ছুরিকাঘাত করা হয়। পরে স্থানীয় লোকজন রাকিবকে গুরুতর অবস্থায় উদ্ধার করে উপজেলা হাসপাতালে নিয়ে যায়। সেখান থেকে চিকিৎসকেরা তাকে ঢাকায় পাঠানোর পরামর্শ দেন।
সদর থানার ভারপ্রাপ্ত কর্মকর্তা (ওসি) রাকিবুজ্জামান জানান, ঢাকায় নেওয়ার পথে রাকিবের মৃত্যু হয়। পুলিশ ধারণা করছে, মাদকসংক্রান্ত বিরোধের জের ধরে তাকে হত্যা করা হয়েছে।
