
শাহজালাল আন্তর্জাতিক বিমানবন্দরে এক কোটি চার লাখ ভারতীয় রুপিসহ পাকিস্তানের এক নাগরিককে আটক করেছে শুল্ক কর্তৃপক্ষ। আটক যাত্রীর নাম রেহান আলী (২৯)। আজ বৃহস্পতিবার সন্ধ্যা সাড়ে ছয়টার দিকে এ ঘটনা ঘটে।
রেহান আলী দুবাই থেকে এমিরেটস এয়ারলাইনসের একটি উড়োজাহাজে দুবাই থেকে ঢাকা আসেন।ঢাকা কাস্টমস হাউসের সহকারী কমিশনার ফরিদ আল মামুন প্রথম আলোকে জানান, গ্রিন চ্যালেন পার হওয়ার সময় রেহান আলীর মালামাল তল্লাশি করে এসব রুপি উদ্ধার করা হয়। তিনি কাপ-পিরিচের একটি কার্টনের নিচে রুপিগুলো লুকিয়ে এনেছিলেন। সব নোটই ৫০০ রুপির। তবে নোটগুলো জাল কি না, তা বাংলাদেশ ব্যাংকে পাঠিয়ে শনাক্ত করা হবে।এ ঘটনায় বিমানবন্দর থানায় মামলার প্রস্তুতি চলছে।
