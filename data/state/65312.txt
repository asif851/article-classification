
প্রস্তাবিত বাজেট সম্পর্কে বিএনপির চেয়ারপারসন খালেদা জিয়া বলেছেন, ‘বাজেট হলো আওয়ামী লীগের চুরি করার বাজেট। অর্থমন্ত্রীও নিজে কিছুই করতে পারেন না। বাজেটও তৈরি হয় হাসিনার কথামতো। হাসিনা যা চান, বাজেট তা-ই।’
গতকাল বৃহস্পতিবার সুপ্রিম কোর্টের শহীদ শফিউর রহমান মিলনায়তনে এক আলোচনা সভা ও ইফতার মাহফিলে খালেদা জিয়া এসব কথা বলেন। তিনি গ্যাসের দাম বাড়ানো বন্ধের আহ্বান জানান।
বিএনপির প্রতিষ্ঠাতা জিয়াউর রহমানের ৩৬তম মৃত্যুবার্ষিকী উপলক্ষে জাতীয়তাবাদী আইনজীবী ফোরাম এই আলোচনা সভা ও ইফতার মাহফিলের আয়োজন করে।
বিএনপির চেয়ারপারসন বলেন, ‘সরকারের থাবা এত বেশি যে সবদিকে তারা হাত দিয়েছে। কোনো জায়গা বাদ রাখেনি। সব নিয়ন্ত্রণে রাখতে হবে। বিচার বিভাগের কী দুরবস্থা, তা প্রধান বিচারপতির বক্তব্য পড়ে আমরা বুঝতে পারি। প্রধান বিচারপতির বক্তব্য থেকে আমরা বুঝেছি যে নিম্ন আদালত পুরোপুরি সরকারের নিয়ন্ত্রণে। সেখানে সরকার যা নির্দেশ দেয় বিচারকদের সেই নির্দেশ মেনে কাজ করতে হয় এবং রায় দিতে হয়।’
খালেদা জিয়া বলেন, আওয়ামী লীগ নানাভাবে ষড়যন্ত্র করছে ৫ জানুয়ারির মতো আরেকটি নির্বাচন করতে। এমন নির্বাচনে বাংলাদেশের মানুষ অংশগ্রহণ করবে না। কোনো দল অংশগ্রহণ করবে না। যদি জোর করে নির্বাচন করে তাহলে সেই নির্বাচন থেকে তাদের বিদায় নিতে হবে। ‘আওয়ামী লীগ দেশকে শেষ করে দিয়েছে’ বলে মন্তব্য করেন খালেদা জিয়া।
সুপ্রিম কোর্ট আইনজীবী সমিতির সভাপতি জয়নুল আবেদিনের সভাপতিত্বে আলোচনা সভায় আরও বক্তব্য দেন বিএনপির স্থায়ী কমিটির সদস্য মওদুদ আহমদ, জমির উদ্দিন সরকার, মির্জা আব্বাস, বিএনপির নেতা ও সুপ্রিম কোর্ট আইনজীবী সমিতির সাধারণ সম্পাদক মাহবুব উদ্দিন খোকন প্রমুখ।
 
