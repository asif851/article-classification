
বগুড়া শহরের সাতমাথা-তিনমাথা-স্টেশন সড়ক দীর্ঘদিন ধরেই যেন পৌরসভার ময়লা-আবর্জনা ফেলার অস্থায়ী ভাগাড়ে (ডাম্পিং পয়েন্ট) পরিণত হয়েছে। প্রতিদিন শহরের বিভিন্ন এলাকা থেকে ভ্যানে করে ময়লা-আবর্জনা এনে পৌরসভার লোকজন এই সড়কের ওপর ফেলছে। দুর্গন্ধে পথচারীদের দম বন্ধ হওয়ার জোগাড়। গুরুত্বপূর্ণ এই সড়ক দিয়ে দিনভর যানবাহন ও পথচারী ছাড়াও শহর থেকে সরকারি আজিজুল হক কলেজে যাতায়াত করতে হয় শিক্ষার্থীদের।বগুড়া রেলস্টেশনের ব্যবস্থাপক বেঞ্জুরুল ইসলাম বলেন, ‘স্টেশনের সামনে এভাবে সড়কের ওপর ময়লা-আবর্জনা ফেলায় দুর্গন্ধে রেলস্টেশনে আসা যাত্রীদের অত্যন্ত ভোগান্তিতে পড়তে হয়। ময়লা-আবর্জনার কারণে পরিবেশদূষণের সঙ্গে সঙ্গে রেলস্টেশন এলাকারও সৌন্দর্য নষ্ট হচ্ছে। এটি সরিয়ে নিতে বগুড়া পৌরসভাকে অনুরোধ করা হয়েছে।’সরেজমিনে গত রোববার দেখা গেছে, ব্যস্ততম সাতমাথা-তিনমাথা সড়কের বগুড়া রেলস্টেশনের পেছনে সড়কের ওপরই পৌরসভার বিভিন্ন এলাকা থেকে ভ্যানে করে ময়লা-আবর্জনা এনে ফেলা হচ্ছে। এতে চরে বেড়াচ্ছে কাক, কুকুর ও শূকর। দুর্গন্ধ ছড়িয়ে পড়েছে রেলস্টেশন ও স্টেশন সড়কে। নাক-মুখ চেপে ধরে চলাচল করতে হচ্ছে পথচারীদের।এ সড়কে চলাচলকারী অটোরিকশাচালক নুর আলম বলেন, এ সড়কে প্রতিদিন হাজার খানেক অটোরিকশা যাতায়াত করে। ময়লা-আবর্জনার কারণে যাত্রীদের দুর্ভোগ পোহাতে হচ্ছে।সরকারি আজিজুল হক কলেজের বাংলা বিভাগের শিক্ষার্থী আবদুল কাদের বলেন, শহরের বউবাজার এলাকায় বাসা হওয়ায় প্রতিদিন এ পথেই তাঁকে চলাচল করতে হয়। কিন্তু ময়লা-আবর্জনার কারণে নাড়িভুঁড়ি বেরিয়ে আসার উপক্রম হয় বলে জানান তিনি।পৌর মেয়র এ কে এম মাহবুবর রহমান বলেন, ‘সড়কের ওপর থেকে ময়লা-আবর্জনা ফেলার অস্থায়ী ডাম্পিং সরিয়ে নিতে পৌরসভার সচিবসহ প্রকৌশল শাখার সংশ্লিষ্ট লোকজনকে সেখানে পাঠানো হয়েছিল। এরই মধ্যে অস্থায়ী ড্যাম্পিংয়ের জন্য রেলওয়ের কাছ থেকে জায়গা চাওয়া হয়েছে। তা ছাড়া পৌরসভার ময়লা-আবর্জনা ফেলতে শহরে কমপক্ষে ১২টি অস্থায়ী ড্যাম্পিং পয়েন্ট প্রয়োজন। প্রতিটি ড্যাম্পিং পয়েন্টের জন্য চার শতক জায়গাসহ কমপক্ষে তিন লাখ টাকা করে বরাদ্দ প্রয়োজন।’ তিনি জানান, এ অর্থ পৌরসভার তহবিলে নেই। এ অবস্থায় রেলওয়ে জায়গা দিলেই তিনি সাতমাথা-তিনমাথা-স্টেশন সড়ক থেকে ময়লা ফেলার অস্থায়ী ডাম্পিং সরিয়ে নেবেন।
