
সাবেক প্রধান নির্বাচন কমিশনার এ টি এম শামসুল হুদা বলেছেন, সুষ্ঠু নির্বাচন করার দায়িত্ব শুধু নির্বাচন কমিশনের একার নয়। রাজনৈতিক দলগুলোরও নির্বাচন সুষ্ঠু করার ক্ষেত্রে দায়িত্ব আছে। তিনি আশা করেন, সব দলই এবার নির্বাচনে আসবে আর নির্বাচন কমিশন (ইসি) কথায় বা কাজে এমন কিছু করবে না, যাতে কমিশনের আস্থা নষ্ট হয়।
আজ মঙ্গলবার দুপুরে নির্বাচন কমিশনের সঙ্গে সংলাপ শেষে তিনি সাংবাদিকদের এসব কথা বলেন। আগারগাঁওয়ে নির্বাচন ভবনে নির্বাচন বিশেষজ্ঞদের সঙ্গে সংলাপ করেন নির্বাচন কমিশন। এতে বিগত সময়ের প্রধান নির্বাচন কমিশনার, নির্বাচন কমিশনার, নির্বাচন কমিশন সচিবালয়ের সাবেক সচিব ও নির্বাচন–সংশ্লিষ্ট সাবেক কয়েকজন সরকারি কর্মকর্তাও উপস্থিত ছিলেন।
সংলাপে শামসুল হুদা বলেন, নির্বাচন কমিশনের নিজেকে শক্তিশালী করতে হবে। মানবসম্পদ উন্নয়নে জোর দিতে হবে। তিনি জানান, নিজস্ব কর্মকর্তাদের মধ্যে রিটার্নিং অফিসার করার প্রস্তাব তাঁরা দিয়েছেন।
এক প্রশ্নের জবাবে শামসুল হুদা বলেন, নির্বাচনকালীন সরকার বিষয়ে কোনো আলোচনা হয়নি। তিনি আরও বলেন, পরিস্থিতি, পরিবেশ ও বর্তমান অবস্থা মেনে নিয়েই নির্বাচন করতে হবে। নির্বাচন কমিশন সাংবিধানিক এই বিষয়ে কোনো পরিবর্তন আনতে পারবে না।
সাবেক নির্বাচন কমিশনার এম সাখাওয়াত হোসেন বলেন, তিনি গণপ্রতিনিধিত্ব আদেশে (আরপিও) ২২টি ক্ষেত্রে সংস্কারের প্রস্তাব দিয়েছেন।
সাবেক কমিশনার মো. শাহনেওয়াজ বলেন, যথাসম্ভব নির্বাচন কমিশনের নিজস্ব কর্মকর্তাদের মধ্য থেকে রিটার্নিং অফিসার নিয়োগ দেওয়ার প্রস্তাব করেছেন।
