
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের দলীয় নেতা-কর্মীদের সব কোন্দল মিটিয়ে ফেলার তাগিদ দিয়ে বলেছেন, ‘বসন্তের কোকিলদের সংশোধন হতে হবে, না হলে খবর আছে। আমি কোনো আপস করব না। মানুষের মনের ভাষা, চোখের ভাষা বুঝতে হবে। যে নেতা মানুষের মনের ভাষা বোঝেন না, তাঁর রাজনীতি করার দরকার নাই।’
আজ শনিবার বিকেলে নোয়াখালী জিলা স্কুল মাঠে জেলা আওয়ামী লীগের উদ্যোগে আয়োজিত জনসভায় ওবায়দুল কাদের এসব কথা বলেন। দলের কেন্দ্রীয় কমিটির সাধারণ সম্পাদক নির্বাচিত হওয়ায় ওবায়দুল কাদেরের সম্মানে সংবর্ধনা ও ওই জনসভার আয়োজন করা হয়।
জনসভায় প্রধান অতিথির বক্তব্যে নেতা-কর্মীদের উদ্দেশে ওবায়দুল কাদের বলেন, রাজনীতি লেগে থাকার বিষয়। হঠাৎ এসে হঠাৎ চলে যাওয়ার নাম রাজনীতি নয়। দশটা ভালো উন্নয়ন দুইটা খারাপ আচরণে ম্লান হয়ে যেতে পারে। মানুষের সঙ্গে ভালো আচরণ করতে হবে। তাহলেই মানুষের মন জয় করা যাবে।
দলের সাধারণ সম্পাদক নির্বাচিত হওয়া প্রসঙ্গে বলতে গিয়ে ওবায়দুল কাদের বলেন, ‘একজন রাজনীতিকের জীবনে মানুষের ভালোবাসার চেয়ে বড় কিছুই নেই। আমি এসব বঙ্গবন্ধুর কাছ থেকে, শেখ হাসিনার কাছ থেকে শিখেছি। ৪০ বছরের রাজনীতির জীবনে সবচেয়ে বড় স্বীকৃতি পেয়েছি শেখ হাসিনার কাছ থেকে। তিনি আমাকে সাধারণ সম্পাদকের গুরুদায়িত্ব দিয়েছেন। এর চেয়ে বড় কিছু আর পাওয়ার নেই।’
জনসভায় আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেন, বিএনপি-জামায়াতের সময় যে বাংলাদেশ সন্ত্রাসের জনপদ ছিল, সেই বাংলাদেশ এখন শেখ হাসিনার নেতৃত্বে এগিয়ে যাচ্ছে। বিদ্যুতের ঘাটতি পূরণ হয়েছে। শিক্ষা-স্বাস্থ্যসহ সব ক্ষেত্রে উন্নয়নের রোল মডেলে পরিণত হয়েছে। উন্নয়নের ধারা অব্যাহত রাখতে ২০১৯ সালের নির্বাচনে আওয়ামী লীগকে নির্বাচিত করার আহ্বান জানান তিনি।
যুগ্ম সাধারণ সম্পাদক জাহাঙ্গীর কবির নানক বলেন, খালেদা জিয়ার মুখে গণতন্ত্রের কথা মানায় না। গণতন্ত্রের নামে তিনি যে রক্তের ‘হলি খেলা’ চালিয়েছেন, সে গণতন্ত্র জনগণ চায় না।
জনসভায় সভাপতিত্ব করেন জেলা আওয়ামী লীগের সভাপতি এ এইচ এম খায়রুল আনম চৌধুরী সেলিম। সমাবেশে বক্তব্য দেওয়া কেন্দ্রীয় অন্য নেতারা হলেন যুগ্ম সাধারণ সম্পাদক আবদুর রহমান, কেন্দ্রীয় সাংগঠনিক সম্পাদক বি এম মোজাম্মেল হক, খালিদ মাহমুদ চৌধুরী, চট্টগ্রাম বিভাগীয় সাংগঠনিক সম্পাদক এনামুল হক শামীম, শ্রম বিষয়ক সম্পাদক হাবিবুর রহমান সিরাজ, পাট ও বস্ত্র প্রতিমন্ত্রী মির্জা আজম, কৃষিবিষয়ক সম্পাদক ফরিদুন্নাহার লাইলী প্রমুখ।
সমাবেশ সঞ্চালনা করেন জেলা আওয়ামী লীগের যুগ্ম সাধারণ সম্পাদক আবদুল মমিন, শহর আওয়ামী লীগের সভাপতি আবদুদ ওয়াদুদ, সাধারণ সম্পাদক ও নোয়াখালী পৌরসভার মেয়র সহিদ উল্যাহ খান। এ সময় স্থানীয় অন্য নেতাদের মধ্যে জেলা আওয়ামী লীগের সাধারণ সম্পাদক সাংসদ মোহাম্মদ একরামুল করিম চৌধুরী, সহসভাপতি জাবেদ ইউ আহমেদ, সাবেক সহসভাপতি মোহাম্মদ আলী প্রমুখ উপস্থিত ছিলেন।
জনসভা শেষে ওবায়দুল কাদের আওয়ামী লীগের সাবেক সভাপতি ও স্পিকার আবদুল মালেক উকিল এবং মুক্তিযুদ্ধের সংগঠক ও জেলা আওয়ামী লীগের সাবেক সভাপতি সহিদ উদ্দিন এস্কেন্দার কচির কবর জিয়ারত করেন। এর আগে সকালে তিনি জেলা আওয়ামী লীগের তিন তলাবিশিষ্ট কার্যালয়ের উদ্বোধন এবং অরুণ চন্দ্র উচ্চবিদ্যালয়ের একাডেমিক ভবনের ভিত্তিপ্রস্তর স্থাপন করেন।
