
প্রস্তাবিত বাজেটকে ‘বিগ বিউটিফুল বেলুন’ বলে মন্তব্য করেছেন বিএনপির স্থায়ী কমিটির সদস্য মওদুদ আহমদ। তিনি বলেন, এই বাজেটে মুদ্রাস্ফীতি বাড়বে, বিনিয়োগ কমবে ও জিনিসের দাম বাড়বে। প্রত্যক্ষ কর বা পরোক্ষ কর যা-ই বলা হোক না কেন, টাকার অপচয় হবে। গতকাল শুক্রবার রাজধানীর জাতীয় প্রেসক্লাবে বাংলাদেশ ইসলামী পার্টি আয়োজিত এক আলোচনা সভায় মওদুদ আহমদ এ কথা বলেন।
তত্ত্বাবধায়ক সরকারব্যবস্থা সম্পর্কে মওদুদ আহমদ বলেন, ‘একদিন আওয়ামী লীগ নিজেদের বাঁচাতে এই তত্ত্বাবধায়ক সরকারব্যবস্থা পুনর্বহাল করবে।’ তিনি অভিযোগ করেন, ‘পরমতসহিষ্ণুতা ও আওয়ামী লীগ বিপরীত শব্দ। চার বছর ধরে আওয়ামী লীগ বিরোধী দলকে নিশ্চিহ্ন করার ষড়যন্ত্র করছে। সভা-সমাবেশ নিষিদ্ধ করেছে। এর পরিণতি ভয়াবহ হবে। এর মাশুল একদিন এই সরকারকে দিতেই হবে।’
