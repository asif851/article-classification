
গুলশানের রেস্তোরাঁয় সন্ত্রাসী হামলায় নিহত তারিশি জৈনের মা-বাবার কাছে দুঃখ প্রকাশ করেছেন যৌথ অভিযানে নিহত জঙ্গি রোহান ইবনে ইমতিয়াজের বাবা ক্ষমতাসীন দল আওয়ামী লীগের নেতা এস এম ইমতিয়াজ খান বাবুল। ভারতের এনডিটিভিকে দেওয়া এক সাক্ষাৎকারে আজ মঙ্গলবার ঢাকা মহানগর আওয়ামী লীগের এই নেতা দুঃখ প্রকাশ করেন।গত শুক্রবারের ওই সন্ত্রাসী হামলায় ১৭ বিদেশি ও তিন বাংলাদেশি নিহত হন। বিদেশিদের মধ্যে ৯ জন ইতালির, ৭ জন জাপানের এবং একজন ভারতের। জিম্মি উদ্ধার অভিযানে ৬ জঙ্গি নিহত হন। তাঁদের একজন রোহান ইবনে ইমতিয়াজ।রাজধানী ঢাকায় নিজ বাসভবনে ইমতিয়াজ খান বাবুল এনডিটিভিকে বলেন, ‘ওই আক্রমণে একজন ভারতীয় নারীর মৃত্যু হয়েছে, এ ঘটনায় আমি শুধু ভারত ও বাবা-মার কাছে দুঃখ প্রকাশ করছি...আমি শুধু বলতে পারি দুঃখ প্রকাশ করা ছাড়া আমার কিছু বলার নেই।’ তিনি বলেন, রোহান ক্লাসে ভালো ছাত্র ছিল। সে অঙ্কেও ভালো ছিল। সে ফুটবলে ম্যান ইউর সমর্থক। আইএস ছবি প্রকাশের পর আমি হতভম্ব হয়ে যাই।’
আইএস প্রকাশিত ছবিতে ছেলের হাতে অস্ত্র দেখার পর ইমতিয়াজ খান বাবুলের প্রশ্ন, ‘কোথায় সে প্রশিক্ষণ নিয়েছে, গত ৬ মাস সে কোথায় ছিল?’ এর আগে রোহানের কোনো অস্বাভাবিক আচরণ তিনি লক্ষ করেননি বলেও জানান। তিনি বলেন, ‘আমি কখনো তাঁকে জিহাদ-সংশ্লিষ্ট কোনো কিছু পড়তে দেখিনি।’
