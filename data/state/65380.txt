
এ বছর বিদেশ থেকে লবণ আমদানির কোনো অনুমতি দেওয়া হবে না বলে জানিয়েছেন শিল্পমন্ত্রী আমির হোসেন আমু।আজ বুধবার রাজধানীর একটি হোটেলে ‘সর্বজনীন আয়োডিনযুক্ত লবণ নিশ্চিতকরণ’ শীর্ষক সেমিনারে প্রধান অতিথির বক্তব্যে শিল্পমন্ত্রী এ কথা বলেন। বাংলাদেশ ক্ষুদ্র ও কুটির শিল্প সংস্থা (বিসিক) ও গ্লোবাল অ্যালায়েন্স ফর ইমপ্রুভড নিউট্রিশনের (গেইন) যৌথ উদ্যোগে সেমিনারের আয়োজন করা হয়।বিসিকের চেয়ারম্যান শ্যাম সুন্দর সিকদারের সভাপতিত্বে সেমিনারে মহিলা ও শিশুবিষয়ক প্রতিমন্ত্রী মেহের আফরোজ বক্তব্য দেন।আমির হোসেন আমু বলেন, দেশের চাষিদের উত্পাদিত লবণের উপযুক্ত মূল্য নিশ্চিত করতে এ সিদ্ধান্ত নেওয়া হয়েছে। এতে লবণচাষিরা উপকৃত হবেন।বিসিকের সর্বজনীন আয়োডিনযুক্ত লবণ প্রকল্পের পরিচালক আবু তাহের খান সেমিনারে জানান, বর্তমানে দেশে উত্পাদিত শতকরা ৫৮ ভাগ ভোজ্য লবণে পরিমিত পরিমাণ আয়োডিন মেশানো হচ্ছে। আর আয়োডিনযুক্ত লবণ ব্যবহার করছে শতকরা ৮৪ ভাগ পরিবার। তিনি আরও জানান, চলতি বছর দেশে ১৭ লাখ ৫৩ হাজার টন লবণ উত্পাদিত হয়েছে। এটি দেশে লবণ উত্পাদনের রেকর্ড। এর আগে সর্বোচ্চ উত্পাদন হয়েছিল ২০০৯-১০ মৌসুমে ১৭ লাখ সাত হাজার টন লবণ। বর্তমানে দেশে লবণের চাহিদা ১৫ লাখ ৮০ হাজার টন।
শিল্পমন্ত্রী বলেন, ২০১৬ সালের মধ্যে দেশের শতভাগ লবণে পরিমিত পরিমাণ আয়োডিন মিশ্রণ নিশ্চিত করা হবে। একই সঙ্গে শতভাগ পরিবারকে আয়োডিনযুক্ত ভোজ্য লবণ ব্যবহারের আওতায় আনা হবে।
