
আন্তর্জাতিক বাজারে কিছুটা বাড়ার কারণে দেশের বাজারেও বিভিন্ন ধরনের সোনার দাম ভরিপ্রতি ১ হাজার ৫১৬ টাকা পর্যন্ত বৃদ্ধি করেছে বাংলাদেশ জুয়েলার্স সমিতি (বাজুস)। নতুন দর কাল রোববার থেকে কার্যকর হবে।
জুয়েলার্স সমিতি আজ শনিবার এক সংবাদ বিজ্ঞপ্তির মাধ্যমে সোনা-রুপার দাম বৃদ্ধির বিষয়টি জানিয়েছে। নতুন দর অনুযায়ী, প্রতি ভরি (১১.৬৬৪ গ্রাম) ভালো মানের অর্থাৎ ২২ ক্যারেট সোনা ৪৩ হাজার ২৭৩ টাকা, ২১ ক্যারেট ৪১ হাজার ১৭৩ টাকা এবং ১৮ ক্যারেটের দাম ৩৪ হাজার ৫২৫ টাকা। এ ছাড়া সনাতন পদ্ধতির সোনা ২৩ হাজার ৯৪ টাকা ভরি। প্রতি ভরি ২১ ক্যারেট (ক্যাডমিয়াম) রুপার দাম ৯৯১ টাকা।
বাজুস জানিয়েছে, আজ শনিবার পর্যন্ত প্রতি ভরি ২২ ক্যারেট সোনা ৪১ হাজার ৭৫৭,২১ ক্যারেট ৩৯ হাজার ৬৫৭ এবং ১৮ ক্যারেট ৩৩ হাজার ৯ টাকায় বিক্রি হয়। সনাতন পদ্ধতির সোনার ভরি ছিল ২১ হাজার ৮৭০ টাকা। রুপার ভরি ছিল ৯৩৩ টাকা।
চলতি বছরের ২২ জানুয়ারি সর্বশেষ সোনার দাম বেড়েছিল। তখন ২২ ক্যারেট সোনার প্রতি গ্রামের দাম হয়েছিল ৩৯৪৫ টাকা। এর পর তিন দফায় (১১ মার্চ, ২৩ জুলাই ও ৬ আগস্ট) সোনার দাম কমেছিল।
কাল থেকে নতুন দর কার্যকর হলে প্রতি ভরি ২২, ২১ ও ১৮ ক্যারেটে ১ হাজার ৫১৬ টাকা ও সনাতন পদ্ধতির সোনার দরে ভরিতে ১ হাজার ২২৪ টাকা বাড়ছে। অন্যদিকে রুপার দাম বৃদ্ধি পাচ্ছে ভরিতে ৫৮ টাকা।
ব্যবসায়ীরা জানান, প্রতি ভরি ২২ ক্যারেটে ৯১ দশমিক ৬ শতাংশ, ২১ ক্যারেটে ৮৭ দশমিক ৫ শতাংশ, ১৮ ক্যারেটে ৭৫ শতাংশ বিশুদ্ধ সোনা থাকে। সনাতন পদ্ধতির সোনা পুরোনো স্বর্ণালংকার গলিয়ে তৈরি করা হয়। এ ক্ষেত্রে কত শতাংশ বিশুদ্ধ সোনা পাওয়া যাবে সে বিষয়ে কোনো মানদণ্ড নাই।
