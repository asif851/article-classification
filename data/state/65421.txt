
কিশোরগঞ্জের বাজিতপুরে দুই গ্রামের সংঘর্ষ চলাকালে পুলিশকে লাঞ্ছিত করার ঘটনায় চারজনকে গ্রেপ্তার করা হয়েছে।গ্রেপ্তার হওয়া ব্যক্তিরা হলেন সুজন মিয়া (২০), সাইফুল ইসলাম (৪২), বাছির মিয়া (৩০) ও শামসুল আলম (৫০)।গতকাল বুধবার সকালে উপজেলার কৈলাগ গ্রাম থেকে তাঁদের গ্রেপ্তার করা হয়। তাঁদের মধ্যে শামসুল আলম কৈলাগ ইউনিয়ন পরিষদের সদস্য।পুলিশ জানায়, পাওনা টাকা চাওয়া নিয়ে গত মঙ্গলবার দুপুরে উপজেলার কৈলাগ ও পৈলানপুর গ্রামবাসীর মধ্যে সংঘর্ষ হয়। সংঘর্ষে কৈলাগ গ্রামের ফেনু মিয়া (৫০) নামের এক ব্যক্তি নিহত ও পুলিশের ৭ সদস্যসহ অন্তত ৬০ জন আহত হন।পুলিশকে লাঞ্ছিত করার অভিযোগ এনে গতকাল উপপরিদর্শক (এসআই) হাবিবুর রহমান বাদী হয়ে বাজিতপুর থানায় মামলা করেন। মামলায় দুটি গ্রামের ৪৭ জনের নাম উল্লেখ করা হয়। অজ্ঞাত আসামি করা হয় আরও ৪০০-৪৫০ জনকে। গ্রেপ্তার হওয়া ব্যক্তিরা এজহারভুক্ত আসামি।এদিকে ফের সংঘর্ষের আশঙ্কায় মঙ্গলবার উপজেলার বাজিতপুর বাজার, কৈলাগ, পৈলানপুর ও মথুরাপুরে জারি করা ১৪৪ ধারা গতকালও বহাল রাখা হয়েছে। তবে ফেনু মিয়া নিহত হওয়ার ঘটনায় এখনো হত্যা মামলা হয়নি।বাজিতপুর থানার ভারপ্রাপ্ত কর্মকর্তা (ওসি) সুব্রত কুমার সাহা বলেন, গ্রেপ্তার হওয়া ব্যক্তিদের গতকালই আদালতের মাধ্যমে কারাগারে পাঠানো হয়েছে।হত্যা মামলা হয়েছে কি না, জানতে চাইলে ওসি জানান, ফেনু মিয়া আঘাতে মারা যাননি। হৃদ্যন্ত্রের ক্রিয়া বন্ধ হয়ে মারা গেছেন। এ কারণে ময়নাতদন্ত প্রতিবেদন পাওয়ার পর ব্যবস্থা নেওয়া হবে।
