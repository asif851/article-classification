
ব্রাহ্মণবাড়িয়া শহরের প্রধান খালের সেতুর পাশে (ফকিরাপুল) হেলে পড়া বিশাল আকৃতির অবৈধ বিলবোর্ডটি অবশেষে সরিয়ে নেওয়া হয়েছে। গত বুধবার সন্ধ্যায় বিলবোর্ডটি অপসারণ করা হয়।শনিবার রাতে ঝোড়ো হাওয়ায় বিলবোর্ডটি হেলে পড়ে। এ নিয়ে রোববার প্রথম আলোর বিশাল বাংলা পাতায় একটি ছবি ছাপা হলে সকালে বিলবোর্ড থেকে বিজ্ঞাপন সরিয়ে নেওয়া হয়। বিলবোর্ডটি চট্টগ্রামের সাইন পোস্ট অ্যাড ফার্ম কোম্পানির হলেও তদারকির দায়িত্ব নেয় ব্রাহ্মণবাড়িয়া পৌরসভা। পৌরসভার সচিব ইসহাক ভূঁইয়া বলেন, বিজ্ঞাপন প্রতিনিধির লোকজন এসে বিলবোর্ড থেকে প্রথমে বিজ্ঞাপনটি সরিয়ে নেয়। বুধবার সন্ধ্যায় বিলবোর্ডটিও সরানো হয়।সাইন পোস্টের বিপণন ব্যবস্থাপক জাকির হোসেন বলেন, বিলবোর্ডটি পড়ে যেকোনো মুহূর্তে দুর্ঘটনা ঘটতে পারে—এ আশঙ্কায় সেটি সরানো হয়েছে।
