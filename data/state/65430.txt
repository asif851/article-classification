
ফেনীর ফুলগাজীতে ১৪টি ভোটকেন্দ্রের ফলাফল বাতিলের দাবিতে ডাকা হরতাল চলাকালে গতকাল মঙ্গলবার উপজেলার পুরাতন মুন্সিরহাট বাজারে পুলিশের সঙ্গে ছাত্রদলের নেতা-কর্মীদের পাল্টাপাল্টি ধাওয়া হয়।প্রত্যক্ষদর্শী ও পুলিশ সূত্র জানায়, সকালে ছাত্রদলের কর্মীরা পুরাতন মুন্সিরহাট বাজার এলাকায় ফেনী-পরশুরাম সড়কে অবরোধ সৃষ্টি করেন। এতে যান চলাচল বন্ধ হয়ে যায়। বেলা ১১টার দিকে পুলিশের একটি দল সেখানে পৌঁছে অবরোধ তুলে দেওয়ার চেষ্টা করে। এ সময় ছাত্রদলের কর্মীরা পুলিশকে লক্ষ্য করে ককটেল নিক্ষেপ করেন। একপর্যায়ে উভয় পক্ষের মধ্যে পাল্টাপাল্টি ধাওয়া হয়। এ সময় ছাত্রদলের কর্মীরা ১০-১২টি ককটেলের বিস্ফোরণ ঘটান। পুলিশ তাঁদের ছত্রভঙ্গ করতে শটগানের ১৫টি ফাঁকা গুলি ছোড়ে।ফুলগাজী উপজেলা পরিষদ নির্বাচনে কেন্দ্র দখলের অভিযোগ এনে বিএনপি-সমর্থিত প্রার্থী ১৪টি ভোটকেন্দ্রের ফল বাতিলের দাবি জানান এবং ভোটকেন্দ্র দখলের প্রতিবাদে সকাল-সন্ধ্যা হরতালের ডাক দেন। পরে কর্মসূচি সংক্ষিপ্ত করা হয়।
 
