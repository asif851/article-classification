
জয়পুরহাটের আক্কেলপুর উপজেলায় পল্লী বিদ্যুতের সংযোগ দেওয়ার নামে কাউকে টাকাপয়সা ঘুষ না দিতে মাইকিং করা হয়েছে। জয়পুরহাট পল্লী বিদ্যুৎ সমিতির আক্কেলপুর আঞ্চলিক কার্যালয়ের বরাত দিয়ে আজ শুক্রবার উপজেলা সদরসহ গ্রামাঞ্চলে এ মাইকিং করা হয়।
আক্কেলপুর আঞ্চলিক পল্লী বিদ্যুৎ সমিতি কার্যালয় সূত্রে জানা গেছে, সরকারি অর্থে ঘরে ঘরে বিদ্যুৎ-সংযোগ দেওয়ার সিদ্ধান্ত নিয়েছেন প্রধানমন্ত্রী শেখ হাসিনা। বিদ্যুৎ-সংযোগ পেতে কাউকে কোনো টাকাপয়সা খরচ করতে হবে না। কিন্তু পল্লী বিদ্যুৎ সমিতির কিছু অসাধু কর্মকর্তা-কর্মচারী ও এলাকার দালালেরা বিদ্যুৎ-সংযোগ, খুঁটি, তার কেনার নাম দিয়ে বিদ্যুৎ-প্রত্যাশীদের কাছ থেকে ঘুষ নিচ্ছেন বলে অভিযোগ উঠছে। এতে পল্লী বিদ্যুৎ সমিতির ভাবমূর্তি ক্ষুণ্ন হচ্ছে। এ কারণে কাউকে ঘুষ না দিতে মাইকিং করে সতর্ক করার সিদ্ধান্ত নেওয়া হয়। আজ শুক্রবার উপজেলা সদরসহ গ্রামাঞ্চলে মাইকিং করা হয়েছে।
জয়পুরহাট পল্লী বিদ্যুৎ সমিতির আক্কেলপুর আঞ্চলিক কার্যালয়ের কয়েকজন কর্মকর্তা-কর্মচারী নাম প্রকাশ না শর্তে প্রথম আলোকে বলেন, একজন বৈদ্যুতিক মিস্ত্রি বিদ্যুৎ-সংযোগ, খুঁটি ও তার কেনার নাম করে বিদ্যুৎ-প্রত্যাশীদের কাছ থেকে মোটা অঙ্কের টাকা ঘুষ আদায় করেছেন। এ ব্যাপারে লোকজন তাঁর বিরুদ্ধে ডিজিএমের কাছে মৌখিক অভিযোগ দিয়েছেন।
জয়পুরহাট পল্লী বিদ্যুৎ সমিতির আক্কেলপুর আঞ্চলিক কার্যালয়ের উপমহাব্যবস্থাপক (ডিজিএম) ইয়াকুব আলী আকন্দ শুক্রবার সন্ধ্যায় প্রথম আলোকে বলেন, বিদ্যুৎ-সংযোগ দেওয়ার নামে কাউকে ঘুষ না দিতে মাইকিং করা হয়েছে। একজন বৈদ্যুতিক মিস্ত্রির বিরুদ্ধে ঘুষ নেওয়ার মৌখিক অভিযোগ এসেছে। তবে কেউ তাঁর বিরুদ্ধে লিখিত অভিযোগ দেননি।
