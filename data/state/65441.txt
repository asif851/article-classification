
দেশে এখন ভোটার ১০ কোটি ৪১ লাখ ৪২ হাজার ৩৮১ জন। আজ বুধবার প্রকাশিত চূড়ান্ত ভোটার তালিকায় এ তথ্য জানানো হয়।
নির্বাচন কমিশনের সচিবালয়ের ভারপ্রাপ্ত সচিব হেলালুদ্দিন আহমদ আজ এ তালিকা প্রকাশ করেন। তিনি জানান, এখন দেশে মোট পুরুষ ভোটার সংখ্যা ৫ কোটি ২৫ লাখ ১২ হাজার ১০৫। নারী ভোটার এর চেয়ে কম। নারী ভোটার ৫ কোটি ১৬ লাখ ৩০ হাজার ২৭৬।  আজ দুপুরে নির্বাচন ভবনে এ তালিকা প্রকাশ করা হয়। সাংবিধানিক বাধ্যবাধকতার জন্য প্রতিবছর ৩১ জানুয়ারি দেশের চূড়ান্ত ভোটার তালিকা প্রকাশ করা হয়।
তালিকা প্রকাশ করে জানানো হয়, গত বছর দেশে ৪৬ লাখ ৫৫ হাজার ৫৪৫ জন ভোটার বেড়েছে। এর মধ্যে বাড়ি বাড়ি গিয়ে হালনাগাদ কার্যক্রমে ভোটার যুক্ত হয় ৩৩ লাখ ৩২ হাজার ৫৯৩ জন।
গত বছর ১৭ লাখ ৪৮ হাজার ৯৯৩ জন মৃত ভোটারের নাম তালিকা থেকে বাদ দেওয়া হয়।
হেলালুদ্দিন আহমদ বলেন, আগামী জাতীয় সংসদ নির্বাচনের তফসিল ঘোষণার আগ পর্যন্ত যেকোনো যোগ্য নাগরিক ভোটার হতে পারবেন। তফসিল ঘোষণার পরও ভোটার হওয়া যাবে। সে ক্ষেত্রে কমিশনের অনুমতি লাগবে।
