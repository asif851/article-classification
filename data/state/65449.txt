
প্রতিবন্ধীসহ সব শিশুকে একইভাবে মূল্যায়ন করতে হবে। অনেক প্রতিবন্ধী শিশুর জন্মনিবন্ধন করা হয় না। প্রাতিষ্ঠানিক স্বীকৃতির অভাবে বিভিন্ন সামাজিক সেবা ও আইনের আশ্রয় নিতে পারে না তারা।
‘বাংলাদেশে প্রতিবন্ধী শিশুদের পরিস্থিতি বিশ্লেষণ’ শীর্ষক প্রতিবেদনে এসব কথা বলা হয়েছে। প্রতিবেদনটিতে প্রতিবন্ধী শিশুকে আরও দৃশ্যমান করার বিষয়টিতেও গুরুত্ব দেওয়া হয়েছে।
সমাজকল্যাণ মন্ত্রণালয় এবং জাতিসংঘ শিশু তহবিল-ইউনিসেফ যৌথভাবে এ প্রতিবেদনটি প্রকাশ করেছে। আজ মঙ্গলবার রাজধানীর এলজিইডি মিলনায়তনে সমাজকল্যাণমন্ত্রী সৈয়দ মহসিন আলী আনুষ্ঠানিকভাবে এ প্রতিবেদনের মোড়ক উন্মোচন করেন। প্রতিবেদন প্রকাশ অনুষ্ঠানে সভাপতিত্ব করেন সমাজকল্যাণ মন্ত্রণালয়ের সচিব নাছিমা বেগম। অনুষ্ঠানে ইউনিসেফের প্রতিনিধি প্যাসকেল ভিলেনিউভ বক্তব্য দেন।
প্রতিবেদন আরও বলা হয়েছে, সামাজিক কুসংস্কারসহ বিভিন্ন কারণেই প্রতিবন্ধী শিশুরা অন্য শিশুদের চেয়ে পিছিয়ে থাকে। প্রতিবন্ধী মেয়েশিশুরা প্রতিবন্ধী ছেলেশিশুদের চেয়ে কম খাদ্য ও স্বাস্থ্যসেবা পায়। এভাবে প্রতিস্তরে প্রতিবন্ধী শিশুরা বৈষম্যের শিকার হচ্ছে।অনুষ্ঠানে জানানো হয়েছে, বিশ্লেষণভিত্তিক প্রতিবেদনটি সরকারি ও বেসরকারি এবং প্রতিবন্ধী শিশু ও তাদের অভিভাবকদের সঙ্গে আলাপ-আলোচনা ও ব্যাপক অংশগ্রহণপ্রক্রিয়ার মধ্য দিয়ে তৈরি করা হয়েছে। প্রতিবেদনে সরকারের পাশাপাশি সবাইকে প্রতিবন্ধী শিশুর পাশে দাঁড়ানোর জন্য আহ্বান জানিয়েছে।অনুষ্ঠানে ইউনিসেফ প্রতিনিধি প্যাসকেল ভিলেনিউভ বলেন, প্রতিবন্ধী শিশুদের সামনে মূল অন্তরায় তাদের শারীরিক বৈকল্য নয়, বরং ব্যাপকভাবে বিরাজমান কুসংস্কার ও বৈষম্যই বিভিন্ন অন্তরায় তৈরি করছে। 
