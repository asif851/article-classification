
সোমালিয়ার জলদস্যুদের হাতে প্রায় সাড়ে তিন বছর আটক থাকার পর মুক্তি পেয়ে আগামীকাল বৃহস্পতিবার দেশে ফিরছেন সাত বাংলাদেশি নাবিক। পররাষ্ট্র মন্ত্রণালয়ের বহিঃপ্রচার অনুবিভাগের এক বিজ্ঞপ্তিতে আজ বুধবার এ কথা জানানো হয়।
২০১০ সালের ২৬ নভেম্বর সোমালীয় জলদস্যুদের হাতে ছিনতাই হওয়া মালয়েশিয়ার পতাকাবাহী জাহাজ এমভি আলবেডোতে কর্মরত ছিলেন ওই সাত বাংলাদেশি। তাঁদের মুক্তির জন্য ছয় লাখ ডলার মুক্তিপণ দাবি করেছিল জলদস্যুরা।
বাংলাদেশ সরকারের উদ্যোগ ও বিভিন্ন আন্তর্জাতিক সংস্থার মধ্যস্থতায় ৬ জুন অপহূত ওই সাত নাবিককে জীবিত অবস্থায় ফেরত দেয় অপহরণকারীরা। মুক্তি পাওয়ার পর সাত বাংলাদেশিকে জাতিসংঘের মাদক ও অপরাধবিষয়ক দপ্তরের (ইউএনওডিসি) একটি বিশেষ বিমানে কেনিয়ার রাজধানী নাইরোবিতে নেওয়া হয়। সেখানকার আগা খান হাসপাতালে তাঁদের স্বাস্থ্য পরীক্ষা করা হয়। কেনিয়ায় বাংলাদেশ হাইকমিশন তাঁদের ভ্রমণের কাগজপত্র তৈরি করে দেয়, থাকা-খাওয়ার ব্যবস্থা করে।
কাল সকাল ৮টা ৪০ মিনিটে ওই সাত নাবিক হজরত শাহজালাল আন্তর্জাতিক বিমানবন্দরে পৌঁছবেন বলে পররাষ্ট্র মন্ত্রণালয়ের বিজ্ঞপ্তিতে জানানো হয়েছে।
