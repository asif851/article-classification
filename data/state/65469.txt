
আদালতে জামায়াতে ইসলামীর বাতিল হওয়া নিবন্ধন প্রসঙ্গে পররাষ্ট্রমন্ত্রী দীপু মনি বলেছেন, কোনোভাবেই তাদের রাজনীতি করার সুযোগ থাকা উচিত নয়। জামায়াত নিষিদ্ধ হওয়া উচিত। এতে বিদেশি কোনো ধরনের চাপ নেই।আজ মঙ্গলবার বিকেলে চাঁদপুরের হাইমচর উপজেলায় বিভিন্ন অনুষ্ঠানে যোগদান শেষে সাংবাদিকদের এসব কথা বলেন দীপু মনি।দীপু মনি আরও বলেন, বিশ্বের যেকোনো জায়গায় যখন কোনো রাজনৈতিক দল বা গোষ্ঠী যুদ্ধাপরাধ, মানবতার বিরুদ্ধে অপরাধ বা গণহত্যার মতো ঘৃণ্য অপরাধের সঙ্গে জড়িত থাকে, তাদের কাজ করবার কোনো সুযোগ দেওয়া হয় না।পররাষ্ট্রমন্ত্রী বলেন, এরা বাংলাদেশে নিষিদ্ধ ছিল। কিন্তু ১৯৭৫-এর ১৫ আগস্ট জাতির পিতাকে সপরিবারে নৃশংসভাবে হত্যার মধ্য দিয়ে ক্ষমতা দখলদার জেনারেল জিয়াউর রহমান এই অপশক্তিকে আবার রাজনীতি করার সুযোগ করে দিয়েছিলেন। ’৭১-এ তারা যে কায়দায় মানুষের ওপর নির্যাতন চালিয়েছিল, ২০০১ সালের পরও তারা একই কায়দায় নির্যাতন চালিয়েছে বিএনপির ছত্রছায়ায় থেকে। বিএনপিকে সঙ্গে নিয়ে আবার তারা একই কায়দায় মাঠে নামার চেষ্টা করছে।
দীপু মনি তিন দিনের সফরে গতকাল সোমবার বিকেলে চাঁদপুরে পৌঁছান। আজ হরতালের মধ্যেও হাইমচরে বেশ কয়েকটি সড়কের উদ্বোধন ও গণসংযোগ করেন এবং মহিলা সমাবেশে বক্তব্য দেন তিনি। আগামীকাল বুধবারও তিনি চাঁদপুর ও হাইমচরে অবস্থান করবেন।
