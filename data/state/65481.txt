
শিল্পী মুর্তজা বশীরকে রাজধানীর অ্যাপোলো হাসপাতালের নিবিড় পরিচর্যা কেন্দ্রে (আইসিইউতে) ভর্তি করা হয়েছে। হাসপাতাল কর্তৃপক্ষ জানিয়েছে, শ্বাসকষ্ট বেড়ে যাওয়ার শিল্পীকে গতকাল বৃহস্পতিবার আইসিইউতে ভর্তি করা হয়েছে। তবে তাঁর কোনো ঝুঁকি নেই।
একই হাসপাতালে শিল্পীর স্ত্রী আমিনা বশীরও ভর্তি আছেন। আমিনা বশীর ‘লাইফ সাপোর্টে’ আছেন বলে হাসপাতাল কর্তৃপক্ষ জানিয়েছে। হাসপাতাল ও পারিবারিক সূত্র জানিয়েছে, আমিনা বশীর বেশ কিছু দিন লাইফ সাপোর্টে আছেন। স্ত্রীর অ্যাটেন্ডেন্ট হিসেবে মুর্তজা বশীরও হাসপাতালে থাকতেন। হাসপাতালের নাম প্রকাশে অনিচ্ছুক একজন কর্মকর্তা আজ বিকেলে প্রথম আলোকে বলেন, ‘মুর্তজা বশীরের শ্বাসকষ্ট বেড়ে যাওয়ায় তাঁকে আইসিইউতে ভর্তি করা হয়। তিনি সম্পূর্ণ সজ্ঞান। তাঁর কোনো ঝুঁকি নেই।’মুর্তজা বশীরের মেয়ে মুনিরা বশীর বলেন, ‘মা লাইফ সাপোর্টে আছেন। বাবার অবস্থা স্ট্যাবল (স্থিতিশীল)।’প্রখ্যাত ভাষাবিদ মুহম্মদ শহীদুল্লাহর ছেলে মুর্তজা বশীরের জন্ম ১৯৩২ সালের ১৭ আগস্ট। মুর্তজা বশীর একাধারে চিত্রশিল্পী, ভাষাসৈনিক, গবেষক ও কবি।
