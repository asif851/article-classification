
কর্ণফুলী গ্যাস বিতরণ কোম্পানির নিয়োগ দুর্নীতি মামলায় নিয়োগ পাওয়া পাঁচজনকে জিজ্ঞাসাবাদ করেছে দুর্নীতি দমন কমিশন (দুদক)। আজ বুধবার দুদকের প্রধান কার্যালয়ে সংস্থাটির উপপরিচালক আবদুস সোবহান তাঁদের জিজ্ঞাসাবাদ করেন। 
যাঁদের জিজ্ঞাসাবাদ করা হয়েছে তাঁরা হলেন-কর্ণফুলী গ্যাস ডিস্ট্রিবিউশন কোম্পানির সহকারী প্রকৌশলী ওয়াজেদ আলী, সহকারী ব্যবস্থাপক মোহাম্মদ কামাল হোসেন, হাসান মুরাদ বিন আবছার, কমর উদ্দিন এবং উপ-সহকারী প্রকৌশলী সৈয়দ মোরশেদ উল্লাহ। মামলার এজাহার সূত্রে জানা যায়, কোম্পানিটির বিভিন্ন পদে ৫৭ জন কর্মকর্তা-কর্মচারীকে কোনো প্রকার নিয়োগ বিজ্ঞপ্তি ও যোগ্যতা যাচাই ছাড়াই নিয়োগ দেওয়া হয়। এ ক্ষেত্রে কোম্পানির পরিচালনা পর্ষদের অনুমতি পর্যন্ত নেওয়া হয়নি। কোম্পানির মহাব্যবস্থাপকের নেতৃত্বে কমিটির নিয়োগসংক্রান্ত সভায় তিনটি পদের জন্য ৩১টি শূন্যপদে নিয়োগের সিদ্ধান্ত হলেও শেষ পর্যন্ত নিয়োগ দেওয়া হয়েছে ১৪৩ জন। নিয়োগের ক্ষেত্রে জেলা কোটা, মুক্তিযোদ্ধা কোটা, প্রতিবন্ধী কোটা এবং নারী কোটা যথাযথভাবে মানা হয়নি। নিয়োগ বিজ্ঞপ্তিতে উল্লেখ থাকলেও কম্পিউটার অপারেটর পদের মূল্যায়নে অভিজ্ঞতার জন্য কোনো নম্বর দেওয়া হয়নি।  চলতি বছরের ২২ জুন চট্টগ্রামের পাঁচলাইশ থানায় এ অভিযোগে পাঁচজনের বিরুদ্ধে মামলা করে দুদক। তাঁরা হলেন, কর্ণফুলী গ্যাস বিতরণ কোম্পানির সাবেক ব্যবস্থাপনা পরিচালক (এমডি) সানোয়ার হোসেন ও জামিল আহমেদ আলীম, প্রতিষ্ঠানটির সাবেক সচিব ও বর্তমান উপমহাব্যবস্থাপক আমির হামজা, সাবেক ব্যবস্থাপক আবদুল্লাহ আল মামুন এবং মহাব্যবস্থাপক (প্রশাসন) চৌধুরী আহসান হাবীব। দুদক সূত্র জানিয়েছে, নিয়োগ পাওয়া আরও সাতজনকে বৃহস্পতিবার জিজ্ঞাসাবাদ করা হবে। ১৮ অক্টোবর রোববার জিজ্ঞাসাবাদ করা হবে সাতক্ষীরা জেলা প্রশাসক নাজমুল আহসান, স্থানীয় সরকার বিভাগের উপসচিব মো. আব্দুল কাদের এবং জ্বালানি ও খনিজ সম্পদ মন্ত্রণালয়ের উপসচিব (জ্বালানি ও খনিজ সম্পদ বিভাগ) সোহেল আহম্মেদকে।
