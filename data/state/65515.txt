
গাইবান্ধার গোবিন্দগঞ্জে উচ্ছেদের সময় সাঁওতালদের বাড়িঘরে আগুন দেওয়ার ঘটনায় চিহ্নিত দুই পুলিশ সদস্যকে গ্রেপ্তারের দাবি জানিয়েছে সাঁওতালরা। একই সঙ্গে এই দুই পুলিশ সদস্যকে জিজ্ঞাসাবাদের মাধ্যমে জড়িত অন্যদেরও চিহ্নিত করার দাবি জানিয়েছে সাঁওতালরা। এ ছাড়া তিনজন সাঁওতাল হত্যার বিচার ও ইন্ধনদাতাদের গ্রেপ্তারের দাবি জানিয়েছে তারা।
আজ শনিবার দুপুরে গোবিন্দগঞ্জ উপজেলার ওপর দিয়ে যাওয়া ঢাকা-রংপুর মহাসড়কের চৌমাথায় সাঁওতালরা এক মানববন্ধন করে। সেখানে তারা এই দাবি জানায়। তির-ধনুক, ব্যানার, ফেস্টুন হাতে নাগাড়া ও ঢোল বাজিয়ে শত শত সাঁওতাল মিছিল করে চৌমাথায় সমবেত হয়। বাঙালি ও বিভিন্ন রাজনৈতিক দলের নেতা-কর্মীরাও এতে যোগ দেন। সাঁওতালদের ঘরে হামলা-ভাঙচুর, লুটপাট, অগ্নিসংযোগ ও তিন সাঁওতাল হত্যার বিচারের দাবিতে সাহেবগঞ্জ বাগদা-ফার্ম ভূমি উদ্ধার সংহতি কমিটি এ কর্মসূচির আয়োজন করে। মানববন্ধনে বক্তব্য দেন বাংলাদেশ আদিবাসী ইউনিয়ন কেন্দ্রীয় কমিটির সদস্য হরি শংকর, রংপুর আদিবাসী কল্যাণ সমিতির সাধারণ সম্পাদক দেলোয়ার হোসেন, সাহেবগঞ্জ বাগদা-ফার্ম ভূমি উদ্ধার সংহতি কমিটির সাধারণ সম্পাদক শাহজাহান আলী ও সাংগঠনিক সম্পাদক সুফল হেমরম, রিনা মার্ডি, অলিভিয়া হেমরম। কর্মসূচির সঙ্গে সংহতি প্রকাশ করে বক্তব্য দেন গাইবান্ধা জেলা সিপিবির সভাপতি মিহির ঘোষ ও গোবিন্দগঞ্জ উপজেলা সিপিবির সভাপতি তাজুল ইসলাম, গাইবান্ধার স্বেচ্ছাসেবী সংগঠন জনউদ্যোগের সদস্যসচিব প্রবীর চক্রবর্তী, বাংলাদেশ যুব ইউনিয়নের প্রেসিডিয়াম সদস্য প্রতিভা সরকার প্রমুখ। মানববন্ধনে বক্তারা বলেন, সাঁওতালদের ঘরে আগুন লাগানোর ঘটনায় চিহ্নিত দুই পুলিশ সদস্যকে গ্রেপ্তার করে তাঁদের জিজ্ঞাসাবাদের মাধ্যমে জড়িত অন্যদেরও চিহ্নিত করতে হবে। সাঁওতালদের পক্ষে মামলা দায়েরের সাড়ে তিন মাস পেরিয়ে যাচ্ছে। কিন্তু ঘটনার ইন্ধনদাতাসহ কোনো আসামি এখনো গ্রেপ্তার হয়নি। তারা তিনজন সাঁওতালকে হত্যার বিচার ও তাদের বাপ-দাদার জমি ফেরত এবং পুলিশের দায়ের করা মিথ্যা মামলা প্রত্যাহারের দাবি জানান।
মানববন্ধনে সাঁওতাল নেতারা বলেন, এই ঘটনার সঙ্গে এমপি, ইউপি চেয়ারম্যান, যত বড় প্রভাবশালী জড়িত থাকুক না কেন, তাদের গ্রেপ্তার করতে হবে। তারা বলেন, অবিলম্বে আমাদের দাবি বাস্তবায়ন না হলে বৃহত্তর আন্দোলন কর্মসূচি ঘোষণা করা হবে।
গত বছরের ৬ নভেম্বর গোবিন্দগঞ্জে রংপুর চিনিকলের জমিতে আখ কাটাকে কেন্দ্র করে পুলিশ ও চিনিকলের শ্রমিক-কর্মচারীদের সঙ্গে সাঁওতালদের সংঘর্ষ হয়। উপজেলার সাপমারা ইউনিয়নের সাহেবগঞ্জ এলাকায় ওই সংঘর্ষে পুলিশসহ উভয় পক্ষের অন্তত ২০ জন আহত ও কয়েকজন সাঁওতাল নিহত হন। সাঁওতালদের ঘরে আগুন দেওয়ার ঘটনাও ঘটে। ঘটনার প্রায় এক মাস পর গণমাধ্যমসহ সামাজিক যোগাযোগমাধ্যমে আসা একটি ভিডিওতে সাঁওতালদের ঘরে দুই পুলিশ সদস্যের আগুন দেওয়ার দৃশ্য নিয়ে নতুন করে আলোচনা শুরু হয়।
মামলা পরিস্থিতি : গত বছরের ২৬ নভেম্বর স্থানীয় সাংসদ ও ইউপি চেয়ারম্যানকে অভিযুক্ত করে সাঁওতালদের পক্ষে থোমাস হেমরম বাদী হয়ে ৩৩ জনের নাম উল্লেখ করে এবং ৫০০ থেকে ৬০০ জনকে অজ্ঞাত দেখিয়ে মামলা দায়ের করেন। এর আগে ১৬ নভেম্বর ৬০০ জনকে অজ্ঞাত আসামি দেখিয়ে আরেকটি মামলা করেন স্বপন মুরমু। এই মামলায় মোট ২১জন গ্রেপ্তার করা হয়। এ ছাড়া ঘটনার দিন গোবিন্দগঞ্জ থানার উপপরিদর্শক কল্যাণ চক্রবর্তী বাদী হয়ে ৪২ জনের নাম উল্লেখ করে এবং ৩০০ থেকে ৪০০ জনকে অজ্ঞাত দেখিয়ে একটি মামলা দায়ের করেন। এই মামলায় প্রায় ১২ জনকে গ্রেপ্তার করা হয়। গোবিন্দগঞ্জ থানার ভারপ্রাপ্ত কর্মকর্তা (ওসি) মজিবুর রহমান বলেন, সাঁওতালদের দুটি মামলাই এক করে আদালতে দাখিল করা হয়েছে। মামলার তদন্ত চলছে।
