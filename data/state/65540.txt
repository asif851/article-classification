
বগুড়ার আদমদীঘি উপজেলার সান্তাহার-জয়পুরহাট সড়কের সান্তাহার পৌর এলাকার হবির মোড় থেকে ছাতিয়ানগ্রাম পর্যন্ত ৪ দশমিক ১ কিলোমিটার সড়কের সংস্কারকাজ বন্ধ হয়ে গেছে। এতে জনসাধারণকে দুর্ভোগ পোহাতে হচ্ছে।উপজেলা প্রকৌশল দপ্তর সূত্রে জানা গেছে, চলতি বছরের ফেব্রুয়ারি থেকে প্রায় দেড় কোটি টাকা ব্যয়ে সান্তাহার শহর থেকে ছাতিয়ানগ্রাম পর্যন্ত সড়কের সংস্কারকাজ শুরু হয়। বগুড়ার আলেফ এন্টারপ্রাইজ ও মঞ্জুরুল আলম কাজটি পান। সান্তাহার শহরের কাছ থেকে সড়কের এক কিলোমিটারের বেশি অংশে খোয়া ও বালু দিয়ে কাজ করা হয়। এরপর হঠাৎ করে কাজ বন্ধ করে দেওয়া হয়। ওই সড়কে চলাচলকারী ব্যাটারিচালিত অটোরিকশার চালক খায়রুল ইসলাম বলেন, রাস্তার কাজ বন্ধ হয়ে যাওয়ায় ২০ মিনিটের রাস্তা যেতে প্রায় ৪০ মিনিট লেগে যাচ্ছে। ছাতিয়ানগ্রাম ইউপির সদস্য জাহাঙ্গীর আলম বলেন, সড়কের কাজ দ্রুত শেষ করতে উপজেলা প্রকৌশল বিভাগকে একাধিকবার তাগাদা দিয়েও কাজ হয়নি। আলেফ এন্টারপ্রাইজের স্বত্বাধিকারী পিটু হাজি মুঠোফোনে বলেন, শিবগঞ্জ ও শাহাজাহানপুরে তাঁদের কাজ চলায় একানে কিছুটা দেরি হচ্ছে।
