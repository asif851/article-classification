
বিএনপি চেয়ারপারসন খালেদা জিয়ার মুক্তির দাবিতে ছয় ঘণ্টার অনশন কর্মসূচিতে বসেছে বিএনপি ও এর অঙ্গ–সংগঠন এবং ২০–দলীয় জোটের নেতা-কর্মীরা। আজ বুধবার সকাল ১০টায় ঢাকার জাতীয় প্রেসক্লাবের সামনে বিএনপি এই কর্মসূচি শুরু করে।
খালেদা জিয়ার মুক্তির দাবিতে ঘোষিত তিন দিনের কর্মসূচির আজ তৃতীয় দিন। গতকাল মঙ্গলবার নয়াপল্টনে বিএনপির কেন্দ্রীয় কার্যালয়ের সামনে অবস্থান কর্মসূচি পালন করে বিএনপি। সকাল ১০টায় বিএনপির নেতারা প্রেসক্লাবের সামনের ফুটপাতের ওপর মাদুর বিছিয়ে বসে পড়েন। তাঁদের ঘিরে নেতা–কর্মীরা বিভিন্ন ধরনের স্লোগান দিচ্ছেন। এ ছাড়া মাইকে বিএনপির বিভিন্ন পর্যায়ের নেতারা বক্তব্য দিচ্ছেন।
বিএনপির মহাসচিব মির্জা ফখরুল ইসলাম আলমগীর আদালতে হাজিরা দেওয়ার কারণে অনশনস্থলে আসতে দেরি করেন। আদালতে হাজিরা শেষে তিনি অনশনস্থলে যোগ দেন।
বিএনপির অনশনস্থল ঘিরে বিপুলসংখ্যক দাঙ্গা পুলিশ মোতায়েন করা হয়েছে। জলকামানের গাড়িও প্রস্তুত রাখা হয়েছে।
অনশনস্থলে বিএনপির স্থায়ী কমিটির সদস্য খন্দকার মোশাররফ হোসেন, মির্জা আব্বাস, মওদুদ আহমদ, নজরুল ইসলাম খান এবং আমীর খসরু মাহমুদ চৌধুরী উপস্থিত আছেন। এ ছাড়া ভাইস চেয়ারম্যান চৌধুরী কামাল ইবনে ইউসুফ, নিতাই রায় চৌধুরী, যুগ্ম মহাসচিব সৈয়দ মোয়াজ্জেম হোসেন, খাযরুল কবির খোকন, সাংগঠনিক সম্পাদক ফজলুল হক মিলন অনশনে অবস্থান করছেন। এ ছাড়া ২০–দলীয় জোটের এলডিপি লেবার পার্টি এবং ন্যাপের নেতারাও উপস্থিত আছেন।
