
দিনাজপুরের হাকিমপুর উপজেলার হিলি সীমান্ত দিয়ে ভারতে অবৈধভাবে প্রবেশের চেষ্টার সময় এক ভারতীয় নাগরিকসহ ছয়জনকে গ্রেপ্তার করা হয়েছে। তাঁদের মধ্যে পাঁচজন বাংলাদেশি।
আজ সোমবার বেলা তিনটার দিকে হিলি চেকপোস্ট ক্যাম্পের বর্ডার গার্ড বাংলাদেশের (বিজিবি) সদস্যরা তাঁদের আটক করেন। এ সময় তাঁদের কাছ থেকে ভারতীয় চার হাজার রুপি, ৩৮ হাজার বাংলাদেশি টাকাসহ দুটি মুঠোফোন জব্দ করা হয়েছে।
গ্রেপ্তার করা ব্যক্তিরা হলেন ঠাকুরগাঁও জেলার রানীশংকৈল উপজেলার লেহাম্বা গ্রামের কৃষ্ণ (১৭), একই উপজেলার বাছর গ্রামের মঙ্গল (২০), বাগসা গ্রামের ফলিন বর্মণ (২৪), রুহিয়া উপজেলার উভয় বোয়ালিয়া গ্রামের রুহানি কুমার বর্মণ (২০), জেলা সদরের মলালকুড়ি গ্রামের সুশি (২২) এবং ভারতের উত্তর দিনাজপুরের ইসলামপুর থানার রামগঞ্জ গ্রামের উদয়বর্মণ (৪৭)।
বিজিবির হিলি চেকপোস্ট ক্যাম্পের কোম্পানি কমান্ডার আতাহার আলী জানান, আজ দুপুরে ওই ছয়জন হিলি সীমান্তের ২৮৫/১৯ নম্বর সাব সীমানা পিলারের কাছ দিয়ে ভারতে যাওয়ার চেষ্টা করলে তাঁদের আটক করা হয়। তাঁদের স্থানীয় থানায় সোপর্দ করা হয়। 
গ্রেপ্তার হওয়া বাংলাদেশি সুশি জানান, ‘ভারতে দুর্গাপূজা দেখাতে নিয়ে যাবে বলে দিনাজপুরের কাহারোল উপজেলার রণজিত (৫০) আমাদের প্রত্যেকের কাছ থেকে দুই হাজার ৫০০ টাকা করে নেয়। আজ সোমবার হিলি সীমান্ত দিয়ে ভারতে নিয়ে যাওয়ার সময় আমাদের আটক করে বিজিবি।’
হাকিমপুর থানার ভারপ্রাপ্ত কর্মকর্তা (ওসি) এস এম আহসান হাবীব জানান, আসামিদের আগামীকাল মঙ্গলবার দিনাজপুর কোর্ট পুলিশের মাধ্যমে আদালতে পাঠানো হবে।
