
নির্বাচনী সহিংসতায় ঢাকা বিশ্ববিদ্যালয়ের মার্কেটিং বিভাগের শিক্ষার্থী সুজন মৃধা নিহতের ঘটনার প্রতিবাদে আজ রোববার বেলা একটার দিকে জাতীয় প্রেসক্লাবের সামনে সড়ক অবরোধ করেছেন শিক্ষার্থীরা। বেলা দুইটার দিকে শেষ খবর পাওয়া পর্যন্ত অবরোধ চলছে।
‘সুজনের রক্ত বৃথা যেতে দেব না,’ ‘সুজনের নামে মিথ্যা অভিযোগ মানি না, মানব না’—শিরোনামের বিভিন্ন প্ল্যাকার্ড নিয়ে দুই শতাধিক শিক্ষার্থী অবরোধে অংশ নেন। ‘এ সময় পুলিশের অত্যাচার মানি না মানব না’ স্লোগান দিতে থাকেন শিক্ষার্থীরা। অবরোধের একপর্যায়ে এক পাশের রাস্তার যান চলাচল বন্ধ করে দেওয়া হয়। এ সময় পুলিশ সমাবেশটি ঘিরে রাখে।
গত ৩১ মার্চ মাদারীপুর সদর উপজেলার ধুরাইল ইউনিয়নে ভোট গণনার সময় নির্বাচনী সহিংসতায় ঢাকা বিশ্ববিদ্যালয়ের মার্কেটিং বিভাগের তৃতীয় বর্ষের ছাত্র সুজন মৃধা মারা যান। সুজন দক্ষিণ বিরাঙ্গল গ্রামের বাচ্চু মৃধার ছেলে। তাঁর দাদা মোতালেব মৃধা ওই ইউনিয়নের ৪ নম্বর ওয়ার্ডের সদস্য পদে নির্বাচন করায় ভোট দিতে এলাকায় গিয়েছিলেন তিনি। ভোট গণনা নিয়ে কথা-কাটাকাটির একপর্যায়ে পুলিশের গুলিতে সুজন মারা যান বলে সুজনের পরিবার ও বন্ধুদের অভিযোগ।
