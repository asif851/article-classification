
ঝিনাইদহের কালীগঞ্জ থেকে ‘অপহৃত’ কলেজছাত্র সোহানূর রহমানের (১৬) গুলিবিদ্ধ লাশ চুয়াডাঙ্গায় উদ্ধার করা হয়েছে।  আজ বুধবার সকালে চুয়াডাঙ্গা সদর উপজেলার তিতুদহ ইউনিয়নের খাড়াগোদা গ্রামের একটি মাঠে সোহানূরের লাশ পাওয়া যায়। পরে লাশটি উদ্ধার করে পুলিশ। সোহানূরের এক স্বজন লাশ শনাক্ত করেন। তিতুদহ পুলিশ ক্যাম্পের উপপরিদর্শক (এসআই) আবদুর রশিদ বলেন, গুলিবিদ্ধ লাশটি উদ্ধার করে চুয়াডাঙ্গা সদর হাসপাতালের মর্গে পাঠানো হয়েছে।
সম্প্রতি সোহানূরকে কালীগঞ্জ পৌর এলাকা থেকে পুলিশ পরিচয়ে তুলে নিয়ে যাওয়ার অভিযোগ করে আসছিল তার পরিবার। এ অভিযোগ অস্বীকার করে পুলিশ।
সোহানূর শহরের শহীদ নূর আলী কলেজের প্রথম বর্ষের ছাত্র ছিল।
সোহানূরের মা পারভীনা বেগমের ভাষ্য, তাঁর ছেলে কোনো রাজনীতি করত না। তার বিরুদ্ধে কোনো মামলাও ছিল না।
প্রত্যক্ষদর্শীদের ভাষ্যমতে, কালীগঞ্জ-কোটচাঁদপুর সড়কের পাশে ঈশ্বরবা-জামতলা নামক স্থানে একটি দোকানে বসে ছিল সোহানূর। এ সময় কালীগঞ্জ শহর থেকে একটি ইজিবাইকে করে চারজন লোক এসে নিজেদের পুলিশ সদস্য বলে পরিচয় দেন। তাঁরা অস্ত্রের মুখে সোহানূরকে তুলে কালীগঞ্জের দিকে চলে যান। উপস্থিত লোকজন বাধা দিতে গেলে তাঁদের অস্ত্র দেখিয়ে হুমকি দেওয়া হয়।
আরও পড়ুন: ঝিনাইদহে এক মাসে তিন কলেজছাত্র অপহরণ! 
