
প্রধানমন্ত্রীর জ্বালানিবিষয়ক উপদেষ্টা তৌফিক-ই-ইলাহী চৌধুরী বলেছেন, সরকার সুন্দরবনের কাছে বহুল আলোচিত রামপাল বিদ্যুৎকেন্দ্রের নির্মাণকাজ অব্যাহত রাখবে।
আজ সোমবার বিকেলে বিদ্যুৎ ভবনে এক সংবাদ ব্রিফিংয়ে তৌফিক-ই-ইলাহী চৌধুরী বলেন, ইউনেসকোর সিদ্ধান্ত অনুযায়ী রামপাল প্রকল্পের কাজ চালিয়ে যেতে কোনো বাধা নেই। ইউনেসকোর খসড়া সিদ্ধান্তে বলা হয়েছিল, সুন্দরবনের আশপাশে রামপাল বিদ্যুৎকেন্দ্রসহ কোনো বড় শিল্প বা অবকাঠামো নির্মাণ করা যাবে না। এখন চূড়ান্ত সিদ্ধান্তে তারা রামপাল প্রকল্পের কথা বাদ দিয়েছে। চূড়ান্ত সিদ্ধান্তে শুধু শিল্প এবং বড় অবকাঠামোর কথা বলা হয়েছে। এর সঙ্গে সরকার একমত পোষণ করেছে।
তৌফিক-ই-ইলাহী চৌধুরী আরও বলেন, ইউনেসকোর খসড়া প্রতিবেদনে সুন্দরবনের যে বিপদের কথা বলা হয়েছিল, চূড়ান্ত সিদ্ধান্তে সেটাও রাখা হয়নি। ফলে কাজ চলমান থাকবে। পাশাপাশি স্ট্র্যাটেজিক এনভায়রনমেন্টাল অ্যাসেসমেন্ট (এসইএ) করে দেখা হবে যে ওই অঞ্চলে আরও কোনো বড় শিল্প বা অবকাঠামো নির্মাণ করা যাবে কি না। ওই অ্যাসেসমেন্টে যদি কোনো বিরূপ প্রতিক্রিয়া হবে বলে প্রমাণ পাওয়া যায়, তবে সেটি নিরসনে ব্যবস্থা নিতে হবে।
আরও পড়ুন:ইউনেসকোর সিদ্ধান্তে ছাড়ের কথা নেই
