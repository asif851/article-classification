
বগুড়ার নন্দীগ্রাম উপজেলায় গতকাল শনিবার মধ্যরাতে ঘরে ঢুকে মরিয়ম খাতুন (১১) নামের মাদ্রাসার এক ছাত্রীকে ধর্ষণের পর হত্যা করা হয়েছে বলে অভিযোগ উঠেছে। মরিয়ম উপজেলার থালতা-মাঝগ্রাম ফাজিল মাদ্রাসার ষষ্ঠ শ্রেণির ছাত্রী।
মরিয়মের বাবা জামেদ আলী ওরফে একছার আলী সাংবাদিকদের বলেন, তিনি স্ত্রী ও সন্তান মরিয়মকে নিয়ে থালতা-মাঝগ্রাম এলাকায় থাকেন। গতকাল সকালে রিকশা চালাতে তিনি বগুড়া শহরে যান। রাতে খাওয়া-দাওয়ার পর একটি ঘরে তাঁর স্ত্রী এবং অন্য ঘরে তাঁর মেয়ে ঘুমিয়ে পড়ে। তবে অসাবধানতাবশত মরিয়মের ঘরের দরজা খোলা ছিল। জামেদ আলী অভিযোগ করেন, মধ্যরাতে ফরিদ মিয়া নামের স্থানীয় এক যুবক মরিয়মের ঘরে ঢোকেন। এরপর তাকে ধর্ষণ করে মুখে বিষ ঢেলে দেন। একপর্যায়ে পরিবারের লোকজন বিষয়টি টের পেলে ফরিদ পালিয়ে যান। অচেতন অবস্থায় মরিয়মকে উদ্ধার করে বগুড়ার শহীদ জিয়াউর রহমান মেডিকেল কলেজ হাসপাতালে ভর্তি করা হয়। আজ রোববার ভোরে মরিয়ম মারা যায়। পরে স্থানীয় লোকজন ফরিদকে আটক করে পুলিশে দেয়।পুলিশ জানায়, আজ রোববার মেয়েটির বাবা জামেদ আলী বাদী হয়ে ফরিদের বিরুদ্ধে মামলা করেন। পরে ফরিদকে এ মামলায় গ্রেপ্তার দেখিয়ে আদালতের মাধ্যমে কারাগারে পাঠানো হয়।নন্দীগ্রাম থানার ভারপ্রাপ্ত কর্মকর্তা (ওসি) হাসান শামিম ইকবাল প্রথম আলোকে বলেন, প্রাথমিক তদন্তে নিশ্চিত হওয়া গেছে, মেয়েটিকে ধর্ষণ করে মুখে বিষ ঢেলে দিয়ে হত্যা করেন ফরিদ। লাশ ময়নাতদন্তের জন্য শহীদ জিয়াউর রহমান মেডিকেল কলেজ হাসপাতালের মর্গে পাঠানো হয়েছে।
