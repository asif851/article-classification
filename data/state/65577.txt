
বান্দরবানের থানচিতে আদিবাসী কলেজছাত্রীকে ধর্ষণের অভিযোগে গ্রেপ্তার ইঞ্জিনচালিত নৌকার মাঝিকে গতকাল বুধবার আদালতের মাধ্যমে জেলহাজতে পাঠানো হয়েছে। পুলিশ জানায়, থানচি উপজেলার দুর্গম তিন্দু হেডম্যান পাড়ার বড় বোনের বাড়ি থেকে গত সোমবার সন্ধ্যায় উপজেলা সদরে ফেরার জন্য একটি ইঞ্জিনচালিত নৌকা ভাড়া নেন ওই ছাত্রী। তাঁকে একা পেয়ে নৌকার চালক মংমংসিং মারমা ধর্ষণ করে। ছাত্রী উপজেলা সদরে পৌঁছার পর সরাসরি থানায় গিয়ে অভিযোগ করেন। পরে পুলিশ উপজেলার সদর বাজারঘাট থেকে মংমংসিংকে গ্রেপ্তার করে।থানচি থানার ভারপ্রাপ্ত কর্মকর্তা (ওসি) ওমর আলী জানান, গ্রেপ্তারের পর প্রাথমিক জিজ্ঞাসাবাদে ধর্ষণের কথা স্বীকার করেছেন মংমংসিং। তাঁকে গতকাল আদালতের মাধ্যমে জেলহাজতে পাঠানো হয়েছে।
