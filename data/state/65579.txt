
নারায়ণগঞ্জ সদর উপজেলার ফতুল্লায় স্বামীর হাতে শামসুন্নাহার (২৫) নামের এক গৃহবধূ খুন হয়েছেন। হত্যার পর ফাঁস লাগিয়ে স্ত্রীকে ঝুলিয়ে আত্মহত্যা বলে চালানোর চেষ্টা করেন স্বামী আবুল কালাম (৩৫)।কিন্তু ঘটনার প্রত্যক্ষদর্শী এ দম্পতির আট বছরের মেয়ে সব ফাঁস করে দেয়। গ্রেপ্তার হন আবুল কালাম ও তাঁর বড় ভাই।ফতুল্লার পূর্ব লামাপাড়া এলাকার কয়েকজন বাসিন্দা বলেন, স্থানীয় বাজারে মাংস বিক্রেতা আবুল কালাম ও শামসুন্নাহারের ঘরে আঁখি (৮) ও আলো (৪) নামের দুটি শিশুকন্যা রয়েছে। তার পরও আবুল কালাম ১০ মাস আগে দ্বিতীয় বিয়ে করেন। এ নিয়ে প্রথম স্ত্রীর সঙ্গে প্রায়ই তাঁর ঝগড়া-বিবাদ হতো।কয়েকজন প্রতিবেশী বলেন, গতকাল ভোররাতে আঁখির চিৎকারে আশপাশের লোকজন ওই বাসায় ছুটে যান। তখন শিশুটি জানায়, রোববার গভীর রাতে তার বাবা-মায়ের ঝগড়া হয়। পরে মাকে মারধর করে গলায় দড়ি পেঁচিয়ে বাবা জানালার সঙ্গে ঝুলিয়ে রাখেন। এ কথা শুনে প্রতিবেশীরা আবুল কালামকে আটক করেন।ফতুল্লা থানার ওসি আসাদুজ্জামান বলেন, আবুল কালাম ও তাঁর বড় ভাই সানালকে গ্রেপ্তার করা হয়েছে। তাঁরা লামাপাড়ার তাইজুদ্দিন পচার ছেলে।
