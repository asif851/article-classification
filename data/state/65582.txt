
রাজশাহী-৩ আসনের পবা উপজেলার নলখোলা সরকারি প্রাথমিক বিদ্যালয় কেন্দ্রে জামায়াত-শিবিরের নেতা-কর্মীদের সঙ্গে পুলিশ ও আওয়ামী লীগের নেতা-কর্মীদের সংঘর্ষের ঘটনা ঘটেছে। পুলিশের দাবি, এ সময় জামায়াত-শিবিরের নেতা-কর্মীরা আওয়ামী লীগের দুজন কর্মীকে কুপিয়ে আহত করেছেন।
পুলিশ সূত্রে জানা গেছে, আজ দুপুরে জামায়াত-শিবিরের নারীসহ শতাধিক নেতা-কর্মী নলখোলা সরকারি প্রাথমিক বিদ্যালয় কেন্দ্র ঘেরাওয়ের চেষ্টা চালান। এ সময় তাঁরা ভোটকেন্দ্র লক্ষ্য করে ককটেল ও পেট্রলবোমা ছোড়েন। শিবিরের কয়েকজন কর্মী আগ্নেয়াস্ত্র দিয়ে কেন্দ্রের ভেতরে গুলি ছুড়লে পুলিশও পাল্টা গুলি ছোড়ে। স্থানীয় আওয়ামী লীগের কর্মীরাও তাঁদের সঙ্গে সংঘর্ষে জড়িয়ে পড়েন। এ সময় কেন্দ্রের পার্শ্ববর্তী একটি বাঁশঝাড়ে জামায়াত-শিবিরের কর্মীরা আওয়ামী লীগের দুজন কর্মীকে কুপিয়ে আহত করেন।
মতিহার থানার উপপরিদর্শক (এসআই) আবদুল মোমেন সরকার ঘটনার সত্যতা নিশ্চিত করে প্রথম আলোকে বলেন, জামায়াত-শিবিরের নেতা-কর্মীদের হাতে ককটেল, দা ও হাঁসুলি ছিল। তাঁরা আওয়ামী লীগের দুজন কর্মীকে কুপিয়ে আহত করেছেন। প্রায় ৪৫ মিনিট ধরে এই সংঘর্ষ চলার পর পরিস্থিতি নিয়ন্ত্রণে আসে। বর্তমানে ওই কেন্দ্রে অতিরিক্ত বিজিবি মোতায়েন করা হয়েছে।
