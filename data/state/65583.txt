
নবজাতকের মৃত্যুর হার কমানো, টিকাদানের হার বৃদ্ধিসহ শিশুর স্বাস্থ্য ও জীবনমানের নানা খাতে বাংলাদেশের গুরুত্বপূর্ণ অগ্রগতি থাকলেও দক্ষিণ এশিয়ায় সবচেয়ে বেশি বাল্যবিবাহের হারের লজ্জা বাংলাদেশের। বাংলাদেশে প্রতি তিনটি বিয়ের দুটিতেই কনের বিয়ের বয়স থাকে ১৮ বছরের নিচে। বাল্যবিবাহের ক্ষেত্রে দক্ষিণ এশিয়ায় এই হার সর্বোচ্চ।জাতিসংঘের শিশু তহবিল ইউনিসেফের এক প্রতিবেদনে এ তথ্য তুলে ধরা হয়েছে। ‘শিশুদের জীবনমানের উন্নয়ন, ভবিষ্যৎকে বদলে দেওয়া’ (ইমপ্রুভিং চিলড্রেনস লাইভস, ট্রান্সফরমিং দ্য ফিউচার) শীর্ষক প্রতিবেদনটি গত বৃহস্পতিবার নিউইয়র্ক থেকে প্রকাশ করা হয়। প্রতিবেদনে বলা হয়েছে, গত ২৫ বছরে দক্ষিণ এশিয়ায় শিশুদের স্বাস্থ্য ও অন্যান্য বিষয়ে উন্নতি হলেও এই অঞ্চলের শিশুদের মধ্যে তীব্র অসাম্য রয়ে গেছে। এই অসাম্য সৃষ্টিতে আয়, গ্রাম-শহর, শিক্ষা—এসব বড় ভূমিকা রাখে।দক্ষিণ এশিয়ার অর্ধেক মেয়েরই বিয়ে হয় ১৮ বছরের আগে। দক্ষিণ এশিয়ায় বাল্যবিবাহের ক্ষেত্রে বাংলাদেশের পরেই ভারতের অবস্থান।বাংলাদেশে ৮০ শতাংশ গরিব পরিবারের মধ্যে বাল্যবিবাহ হয়, ধনীদের মধ্যে এই সংখ্যা ৫৩ শতাংশ।বৈষম্য গ্রাম-শহরের অনুপাতেও। বাংলাদেশে গ্রাম-শহরের মধ্যে বাল্যবিবাহের ক্ষেত্রে অনুপাত ৭০:৫৩।শিশুদের জীবনকে প্রভাবিত করে এমন আটটি বিষয়ে গত ২৫ বছরের অর্জন বিশ্লেষণ করা হয়েছে ইউনিসেফের প্রতিবেদনে। বিষয়গুলো হলো: লিঙ্গ অনুপাত, নবজাতকের মৃত্যু ও দক্ষ দাই, জন্মনিবন্ধন, পুষ্টি, টিকাদান, শিক্ষা, উন্মুক্ত স্থানে মলত্যাগ এবং বাল্যবিবাহ। শিশু অধিকার সনদ স্বাক্ষরের ২৫ বছর পূর্তি উপলক্ষে প্রতিবেদনটি প্রকাশ করা হয়।বাংলাদেশে প্রতি এক হাজার ছেলেশিশুর বিপরীতে মেয়েশিশুর সংখ্যা ৯৭২। এই সংখ্যা নিয়ে দক্ষিণ এশিয়ার দেশগুলোর মধ্যে বাংলাদেশ শ্রীলঙ্কার সঙ্গে তৃতীয় স্থানে আছে। ৯৮৭ জন নিয়ে এই ক্ষেত্রে সবচেয়ে ভালো অবস্থানে আছে ভুটান। সবচেয়ে খারাপ পরিস্থিতি ভারতে, মেয়েশিশুর জন্ম ৯২৪।দক্ষিণ এশিয়ার প্রতিটি দেশেই নবজাতকের মৃত্যুর সংখ্যা গত দুই দশকে কমে গেছে। এ ক্ষেত্রে বাংলাদেশের অগ্রগতি চোখে পড়ার মতো। ১৯৯০ সালে বাংলাদেশে হাজারে ৫৪ শিশুর মৃত্যু ঘটত, ২০১২ সালে এই সংখ্যা ২৪। তবে ভারতে ১৯৯০ সালে ৫১ জন শিশুর মৃত্যু হতো, ২০১২ সালে এ সংখ্যা ৩১। পাকিস্তানে একই সময়পর্বে সংখ্যা ৫৬ থেকে ৪২ হয়েছে।বাংলাদেশে মাত্র ৩২ শতাংশ শিশুর জন্ম হয় দক্ষ স্বাস্থ্যকর্মীর হাতে। কিন্তু শ্রীলঙ্কায় প্রতিটি শিশুই এই সুবিধা পায়। বাংলাদেশে শহরাঞ্চলে ৫৪ শতাংশ শিশুর জন্ম প্রশিক্ষিত স্বাস্থ্যকর্মীর হাতে হলেও গ্রামে এর সংখ্যা ২৫ শতাংশ।শিশুর জন্মনিবন্ধনের ক্ষেত্রে বাংলাদেশ, ভারত, আফগানিস্তান ও মালদ্বীপের গড় হার দক্ষিণ এশিয়ার দেশগুলোর নিচের দিকে থাকলেও দেশগুলো এ ক্ষেত্রে সাম্প্রতিক সময়ে উন্নতি করেছে বলে ইউনিসেফের প্রতিবেদনে উল্লেখ করা হয়েছে। বাংলাদেশে পাঁচ বছর বয়সের নিচে শিশুর জন্মনিবন্ধনের হার ২০০০ সালে ছিল মাত্র ১ দশমিক ৮ শতাংশ, ২০০৬ সালে ৯ দশমিক ৮ শতাংশ এবং ২০১৩ সালে ক্রমান্বয়ে বেড়ে হয়েছে ৩৭ শতাংশ। দক্ষিণ এশিয়ায় এই হার সর্বোচ্চ ভুটানে ১০০ ভাগ।দক্ষিণ এশিয়ায় পাঁচ বছরের নিচে শিশুর খর্বতার প্রবণতা কমছে। তবে এখনো এই হার ৩৮ ভাগ। বাংলাদেশে ১৯৯০ সালে খর্বাকৃতির শিশুর সংখ্যা ৬৩ শতাংশ ছিল। ২০১২ সালে এই সংখ্যা ৪১ শতাংশে এসে ঠেকেছে। খর্বাকৃতির হার কম-বেশি হওয়ার ক্ষেত্রেও শিক্ষা এবং গ্রাম-শহরের মধ্যে ভিন্নতা লক্ষ করা গেছে। বাংলাদেশে নিরক্ষর মায়ের শিশুর খর্বাকৃতির হার ৫৫ শতাংশেরও বেশি। আর উচ্চমাধ্যমিক বা এর চেয়ে বেশি শিক্ষিত মায়ের সন্তানের খর্বাকৃতির হার ২০ শতাংশের কম।টিকাদানের ক্ষেত্রে বাংলাদেশসহ শ্রীলঙ্কা ও নেপাল দক্ষিণ এশিয়ার দেশগুলোর মধ্যে গত দুই দশকে সবচেয়ে বেশি উন্নতি করেছে। ১৯৯০ সালে বাংলাদেশে টিকাদানের হার ছিল ৬৯ শতাংশ, ২০১২ সালে বেড়ে দাঁড়িয়েছে ৯৬ শতাংশ।দক্ষিণ এশিয়ায় প্রাথমিক বিদ্যালয়ে শিশুর গমনের হার ১৯৯০ সালে ৭৫ থেকে ৯০ শতাংশে পৌঁছেছে। এ অঞ্চলে এই ক্ষেত্রে সবচেয়ে ভালো করেছে নেপাল ও ভুটান। বাংলাদেশে দুই দশক আগে প্রাথমিক বিদ্যালয়ে শিশুর গমনের হার ছিল ৭২ শতাংশ, ২০১২ সালে তা বেড়ে যায় ৯২ শতাংশে।খোলা জায়গায় মলত্যাগের প্রবণতা কমার ক্ষেত্রে দক্ষিণ এশিয়ায় বাংলাদেশ বেশ এগিয়ে গেছে। ২০০০ সালে বাংলাদেশের গ্রামাঞ্চলে ২৩ শতাংশ মানুষ খোলা জায়গায় মলত্যাগ করত। ২০১২ সালে তা কমে দাঁড়িয়েছে ৩ শতাংশে। ভারতে ৪৮ শতাংশ মানুষ খোলা জায়গায় মলত্যাগ করে, দক্ষিণ এশিয়ার মধ্যে যা সর্বোচ্চ।
