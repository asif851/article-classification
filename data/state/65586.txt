
আওয়ামী লীগের সাধারণ সম্পাদক সৈয়দ আশরাফুল ইসলাম, বিএনপির ভারপ্রাপ্ত মহাসচিব মির্জা ফখরুল ইসলাম আলমগীর ও জাতিসংঘের সহকারী মহাসচিব অস্কার ফার্নান্দেজ তারানকো একসঙ্গে বৈঠকে করেছেন। আজ মঙ্গলবার বেলা আড়াইটা থেকে বিকেল সাড়ে চারটার কিছু সময় পর পর্যন্ত রাজধানীর গুলশানের একটি বাড়িতে এ বৈঠক অনুষ্ঠিত হয়। রাতে এক বিবৃতিতে বৈঠকের বিষয়টি আনুষ্ঠানিকভাবে জানিয়েছে বিএনপি।দলটির বিবৃতিতে জানানো হয়, ঢাকায় নিযুক্ত জাতিসংঘের আবাসিক কো-অর্ডিনেটরের বাসভবনে এ বৈঠক হয়। বৈঠকে উভয় পক্ষ সব দলের অংশগ্রহণের মাধ্যমে একটি অবাধ, সুষ্ঠু ও সবার কাছে গ্রহণযোগ্য নির্বাচনের জন্য নির্বাচনকালীন সরকার বিষয়ে আলোচনা অব্যাহত রাখার বিষয়ে একমত পোষণ করে বলেও বিবৃতিতে উল্লেখ করা হয়।বৈঠকে আওয়ামী লীগের পক্ষে দলের উপদেষ্টা পরিষদের সদস্য আমির হোসেন আমু, তোফায়েল আহমেদ ও গওহর রিজভী এবং বিএনপির পক্ষে স্থায়ী কমিটির সদস্য খন্দকার মোশাররফ হোসেন, আবদুল মঈন খান ও ভাইস চেয়ারম্যান শমসের মবিন চৌধুুরী উপস্থিত ছিলেন। তবে বৈঠকের আলোচ্য বিষয় সম্পর্কে বিস্তারিত কিছু জানা যায়নি। বৈঠক শেষে বিএনপির নেতারা গুলশানে দলের চেয়ারপারসনের কার্যালয়ে নিজেদের মধ্যে আলোচনায় বসেন।
এদিকে গতকাল সোমবার বিবিসি বাংলায় প্রচারিত ‘হাসিনাকে রেখে নির্বাচনের পথ খুঁজছে’ শীর্ষক প্রতিবেদনটি ভিত্তিহীন ও রাজনৈতিক উদ্দেশ্যপ্রণোদিত বলে দাবি করেছে বিএনপি। প্রতিবেদনটি বিবিসির বরাতে প্রথম আলোর অনলাইন সংস্করণসহ বিভিন্ন গণমাধ্যমে প্রকাশিত হয়।
৬ ডিসেম্বর রাতে ঢাকায় পৌঁছান তারানকো। নির্বাচন সামনে রেখে রাজনৈতিক সংকট নিরসনের লক্ষ্যে জাতিসংঘের পাঁচ সদস্যের প্রতিনিধিদলের নেতৃত্ব দিচ্ছেন তিনি। আজ জাতিসংঘ মহাসচিবের প্রতিনিধি অস্কার ফার্নান্দেজ তারানকোর চলে যাওয়ার কথা থাকলেও আরও এক দিন তিনি বাংলাদেশে থাকবেন। কাল রাতে তিনি নিউইয়র্কে যাবেন।
এরই মধ্যে প্রধানমন্ত্রী শেখ হাসিনা, বিরোধীদলীয় নেতা খালেদা জিয়া, জাতীয় পার্টির চেয়ারম্যান এইচ এম এরশাদ, সুশীল সমাজের প্রতিনিধি এবং প্রধান নির্বাচন কমিশনারের সঙ্গে বৈঠক করেছেন তারানকো।
