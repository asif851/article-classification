
সাংবাদিক হত্যার বিচার না হওয়ার দিক দিয়ে বিশ্বে বাংলাদেশের অবস্থান ১২তম। সাংবাদিকদের অধিকার রক্ষায় কাজ করা আন্তর্জাতিক সংগঠন কমিটি টু প্রটেক্ট জার্নালিস্ট (সিপিজে) তৈরি করেছে এই তালিকা।২০০৫ সালের ১ সেপ্টেম্বর থেকে চলতি বছরের ৩১ আগস্ট পর্যন্ত অন্তত পাঁচজন সাংবাদিক খুন হয়েছেন, কিন্তু কোনো বিচার হয়নি এমন দেশ নিয়ে করা হয়েছে ওই তালিকা। গতকাল বৃহস্পতিবার প্রকাশিত হওয়া ‘গ্লোবাল ইম্পিউনিটি ইনডেক্স’ শিরোনামের এই তালিকায় স্থান পেয়েছে মোট ১৪টি দেশ। এর মধ্যে বাংলাদেশ ১২তম। তালিকা অনুযায়ী ওই সময়ে বাংলাদেশে খুন হয়েছেন মোট সাতজন সাংবাদিক। তবে সাম্প্রতিক সময়ে হত্যাকাণ্ডের শিকার হওয়া ব্লগারদেরও সাংবাদিক হিসেবে বিবেচনা করেছে সিপিজে।প্রতিবেদনে বাংলাদেশের পরিস্থিতি সম্পর্কে সিপিজে বলেছে, সাম্প্রতিক সময়ে ব্লগারদের ওপর হামলার ঘটনা বেড়ে যাওয়ায় ২০১১ সালের পর এই প্রথম এ তালিকায় ফিরে এসেছে বাংলাদেশের নাম। গত এক দশকে বাংলাদেশে যে সাতজন খুন হয়েছেন, এর মধ্যে পাঁচজনই ব্লগার। এই পাঁচজনের চারজনই খুন হয়েছেন এ বছর। ১০ বছরে বাংলাদেশে যে সাতজন সাংবাদিক হত্যার শিকার হয়েছেন, তার মধ্যে কেবল গৌতম দাস হত্যা মামলার রায় হয়েছে।সিপিজের ১৪ দেশের তালিকায় সবার ওপরে আছে সোমালিয়া।
