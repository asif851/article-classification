
বিএনপির যুগ্ম মহাসচিব রুহুল কবির রিজভী বলেছেন, ‘শয়তানের আত্মা নিয়ে অবৈধ সরকার দেশ চালাচ্ছে। ডেভিলের পতন ঘটলেই দেশে শান্তির সুবাতাস বইবে।’আজ রোববার দুপুরে রাজধানীর নয়াপল্টনে বিএনপির কেন্দ্রীয় কার্যালয়ে আয়োজিত এক সংবাদ ব্রিফিংয়ে রিজভী এসব কথা বলেন। এ সময় তিনি যুবদলের সভাপতি মোয়াজ্জেম হোসেন আলালসহ বিএনপির ৬৩ নেতা-কর্মীকে আটকের নিন্দা জানান। তাঁদের রিমান্ড আবেদন বাতিল করে নিঃশর্ত মুক্তিরও দাবি জানান তিনি।রুহুল কবির রিজভী বলেন, ‘আওয়ামী লীগের নেতা ও মন্ত্রীরা প্রতিদিন যেভাবে কথা বলছেন, তাতে মনে হয় জন্মের সময় তাঁদের মা তাঁদের মুখে মধুর বদলে ধুতরার বিষ ঢেলে দিয়েছেন। এঁদের বাক্যবাণ থেকে শুধু বিরোধী দলের নেতা-কর্মীরা না, দেশের বরেণ্য ব্যক্তিবর্গ, আইনজীবী, শিক্ষাবিদ, সাংবাদিক, মুক্তিযুদ্ধের উপ-প্রধান সেনাপতিও বাদ যাননি। সম্প্রতি তাঁরা পিয়াস করিমের মৃত্যুর সময় যে আচরণ করেছেন, তাতে লজ্জিত ও অপমান বোধ করেছেন।’ রিজভী দাবি করেন, আওয়ামী লীগ উচ্ছেদ, উৎখাত দখলের ধারাবাহিকতায় ভাষা আন্দোলনের স্মারক স্থানকে দলীয় কাচারিঘরে পরিণত করেছে।
