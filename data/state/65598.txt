
সুনামগঞ্জের ধোপাজান চলতি নদীতে অবৈধভাবে ড্রেজার (খননযন্ত্র) দিয়ে বালু উত্তোলনের দায়ে পুলিশ বালুভর্তি দুটি বাল্কহেডসহ চারজনকে আটক করেছে। গতকাল মঙ্গলবার সকাল আটটার দিকে সদর থানার পুলিশ ধোপাজান চলতি নদীতে অভিযান চালিয়ে তাঁদের আটক করে। আটক ব্যক্তিরা হলেন সুনামগঞ্জ সদর উপজেলার সুরমা ইউনিয়নের মুসলিমপুর গ্রামের কবির হোসেন ও হুরারকান্দা গ্রামের লাইছ মিয়া, বিশ্বম্ভরপুর উপজেলার সলুকাবাদ ইউনিয়নের ভাদেরটেক গ্রামের জাকির হোসেন ও জুয়েল মিয়া। এ সময় বালুভর্তি দুটি বাল্কহেড আটক করা হয়। সুনামগঞ্জ সদর মডেল থানার ভারপ্রাপ্ত কর্মকর্তা (ওসি) মকবুল হোসেন মোল্লা জানান, ওই নদী থেকে ড্রেজার দিয়ে বালু উত্তোলনে উচ্চ আদালতের নিষেধাজ্ঞা রয়েছে। আটক ব্যক্তিদের বিরুদ্ধে পুলিশ বাদী হয়ে একটি মামলা করেছে।
