
১২ হাজার ১৩৩ কোটি ৩৯ লাখ টাকায় বহুল আলোচিত পদ্মা বহুমুখী সেতুর মূল কাঠামো নির্মাণের কাজ পেয়েছে চায়না মেজর ব্রিজ ইঞ্জিনিয়ারিং কোম্পানি লিমিটেড৷ নিজস্ব অর্থায়নে নির্মাণাধীন এ প্রকল্প সংশোধনের সময় ব্যয় আরও বাড়তে পারে৷সরকারি ক্রয়-সংক্রান্ত মন্ত্রিসভা কমিটির সভায় ওই প্রতিষ্ঠানের দরপ্রস্তাব অনুমোদন করা হয়েছে৷ গতকাল বৃহস্পতিবার সচিবালয়ের মন্ত্রিপরিষদ বিভাগে এ সভা অনুষ্ঠিত হয়৷ সভা শেষে কমিটির সভাপতি অর্থমন্ত্রী আবুল মাল আবদুল মুহিত সংবাদ ব্রিফিংয়ে এ কথা জানান৷ অর্থমন্ত্রী বলেন, কার্যাদেশের পর চার বছরের মধ্যে পদ্মা সেতুর নির্মাণকাজ শেষ হবে৷ প্রধানমন্ত্রীর অনুমোদন পেলে জুন মাসের মধ্যেই ওই কোম্পানির সঙ্গে কাজের চুক্তি করা হবে৷ আর কাজ শুরু হবে অক্টোবর-নভেম্বরের মধ্যে৷অর্থমন্ত্রী জানান, এই সেতুর মূল কাঠামো নির্মাণের প্রাক্কলিত ব্যয় ধরা হয়েছিল ১৩ হাজার ৮৮৫ কোটি ৮৫ লাখ ৩৮ হাজার টাকা৷সেতু বিভাগের সূত্রমতে, বিশ্বব্যাংকের তত্ত্বাবধানে মূল সেতুর জন্য চায়না মেজর ব্রিজ ইঞ্জিনিয়ারিং কোম্পানি লিমিটেড, দক্ষিণ কোরিয়ার স্যামসাং ও ডেইলেম, ফ্রান্সের ভিন্সি প্রাকযোগ্য হয়েছিল৷ বিশ্বব্যাংক সরে যাওয়ার পর নিজস্ব অর্থায়নে প্রকল্প বাস্তবায়নের উদ্যোগ নিলে ভিন্সি অংশ নেয়নি৷ স্যামসাং ও ডেইলেম কোম্পানি দুটি দুই পর্বের দরপত্রের প্রথম পর্বে অংশ নিলেও চূড়ান্ত পর্ব, অর্থাৎ আর্থিক প্রস্তাব জমা দেয়নি৷ স্যামসাং ১০ সপ্তাহ ও ডেইলেম ১২ সপ্তাহ সময় চেয়েছিল৷ কিন্তু সময় বৃদ্ধি করা হয়নি৷ পরে গত ২৪ এপ্রিল শুধু চায়না মেজর ব্রিজ আর্থিক প্রস্তাব জমা দেয়৷ গতকাল তাদের দরপ্রস্তাব অনুমোদন হলো৷এই প্রতিষ্ঠানের দরপত্র অনুমোদন পাওয়ায় মূল সেতুতে তিন হাজার ৭৭২ কোটি টাকা ব্যয় বাড়ছে৷ ২০১১ সালে জাতীয় অর্থনৈতিক পরিষদের নির্বাহী কমিটিতে পদ্মা সেতু প্রকল্পের জন্য যে সংশোধিত প্রস্তাব (আরডিপিপি) অনুমোদন করা হয়, তাতে মূল সেতুর জন্য ব্যয় ধরা হয়েছিল আট হাজার ৩৬১ কোটি টাকা৷ আর এখন মূল সেতু নির্মাণের ব্যয় ধরা হলো প্রায় ১২ হাজার ১৩৩ কোটি ৩৯ লাখ টাকা৷গতকাল অর্থমন্ত্রীও বলেছেন, এটা সত্য যে প্রাক্কলিত ব্যয় বেড়েছে৷ ভবিষ্যতে সংশোধনের সময় ব্যয় বাড়তে পারে বলে জানিয়ে অর্থমন্ত্রী বলেন, এ কাজের জন্য ৭৪ দশমিক ৪০ শতাংশ টাকা বৈদেশিক মুদ্রায় পরিশোধ করা হবে৷ বাকি ২৫ দশমিক ৬০ শতাংশ অর্থ বাংলাদেশি মুদ্রায় পরিশোধ করা হবে৷সাংবাদিকদের প্রশ্নের জবাবে অর্থমন্ত্রী বলেন, পদ্মা সেতু দুর্নীতির অভিযোগের বিষয়ে দুর্নীতি দমন কমিশন তদন্ত করছে৷ অর্থমন্ত্রী আরও জানান, বিশ্বব্যাংক, এডিপি, জাইকা যখন এ প্রকল্পে যুক্ত ছিল, তখন যে নকশা করা হয়েছিল, সেটিই থাকবে৷এ ছাড়া গতকালের সভায় ২০১৫ শিক্ষাবর্ষের মাধ্যমিক ও এসএসসি ভোকেশনাল স্তরের বিনা মূল্যে পাঠ্যপুস্তক তৈরির জন্য ১৮ হাজার মেট্রিক টন মুদ্রণ কাগজ ও এক হাজার ৪৫০ মেট্রিক টন কার্টিজ কাগজ ক্রয়ের দরহার অনুমোদন দেওয়া হয়৷ এ ছাড়া রাষ্ট্রীয় পর্যায়ের কানাডিয়ান কমার্শিয়াল করপোরেশন ও বাংলাদেশ কৃষি উন্নয়ন করপোরেশনের মধ্যে স্বাক্ষরিত এমওপি সার আমদানি-সংক্রান্ত ক্রয়প্রস্তাব অনুমোদন দেওয়া হয়৷
