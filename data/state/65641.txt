
ঢাকা মহানগর দক্ষিণ বিএনপির সভাপতি হাবিব-উন-নবী খান সোহেলকে আটক করেছে পুলিশ। এই আটকের তথ্য জানিয়েছেন বিএনপির জ্যেষ্ঠ যুগ্ম মহাসচিব রুহুল কবির রিজভী। পুলিশ ও র‍্যাবের একাধিক সূত্র এই আটকের বিষয় অস্বীকার করেছে।রাজধানীর মালিবাগ থেকে আজ মঙ্গলবার ভোররাত ৪টার দিকে সোহেলকে আটক করা হয় বলে বিএনপির একাধিক সূত্রের দাবি।গতকাল সোমবার বিএনপির চেয়ারপারসন খালেদা জিয়া হজরত শাহজালাল (রহ.) ও হজরত শাহপরানের (রহ.) মাজার জিয়ারত করতে সিলেট যান। চেয়ারপারসনের সফরসঙ্গীদের সঙ্গে হাবিব-উন-নবী খান সোহেল ছিলেন। আজ ভোররাত ৪টার দিকে খালেদা জিয়া ঢাকা ফেরেন। সোহেল মালিবাগের একটি বাসায় ছিলেন। সেখান থেকে তাঁকে ভোররাত সাড়ে ৪টার দিকে আটক করা হয় বলে জানান রুহুল কবির রিজভী। তিনি বলেন, ‘আমাকে ভোরে হাবিব-উন-নবীর পরিবার থেকে জানানো হয়েছে যে তাঁকে আটক করা হয়েছে।’বিএনপির চেয়ারপারসনের প্রেস বিভাগের কর্মকর্তা শামসুদ্দিন দিদার আজ সকালে প্রথম আলোকে বলেন, ‘হাবিব-উন-নবী সোহেলকে আটক করা হয়েছে বলে আমরা জেনেছি।’পুলিশের গোয়েন্দা শাখার (ডিবি) যুগ্ম কমিশনার আবদুল বাতেন, র্যাব-৩-এর অধিনায়ক লেফটেন্যান্ট কর্নেল ইমরানুল হাসান ও ঢাকা মহানগর পুলিশের রমনা বিভাগের উপকমিশনার মারুফ হোসেন সরদারের সঙ্গে যোগাযোগ করা হলে তাঁরা কেউ সোহেলকে গ্রেপ্তারের কথা স্বীকার করেননি।
