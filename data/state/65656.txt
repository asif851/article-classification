
ঢাকা বিশ্ববিদ্যালয়ে প্রথম বর্ষ স্নাতক সম্মান শ্রেণিতে ২০১৭-১৮ শিক্ষাবর্ষে ভর্তির আবেদন কার্যক্রম শুরু হয়েছে। চলবে ২৯ আগস্ট রাত ১০টা পর্যন্ত। বিশ্ববিদ্যালয়ের ওয়েবসাইটে (http://admission.eis.du.ac.bd/) বিস্তারিত তথ্য পাওয়া যাবে। সেখানেই ভর্তির আবেদন করতে হবে।
আজ সোমবার দুপুরে কেন্দ্রীয় ভর্তি কার্যালয়ে অনলাইনে ভর্তির আবেদন কার্যক্রম উদ্বোধন করেন উপাচার্য অধ্যাপক আ আ ম স আরেফিন সিদ্দিক। তিনি জানান, এ বছর ১৫৩টি আসন বাড়ানো হবে। পরীক্ষার ফি আগের মতোই ৩৫০ টাকা।উদ্বোধন অনুষ্ঠানে জানানো হয়, গত বছর ঢাকা বিশ্ববিদ্যালয়ে আসন ছিল ৬ হাজার ৮০০। এ বছর আসনসংখ্যা বেড়ে ৭ হাজার ৫৩টি ধরা হয়েছে। এর মধ্যে বিজ্ঞান অনুষদের অধীন ‘ক’ ইউনিটে ১ হাজার ৭৬৫, কলা অনুষদের অধীন ‘খ’ ইউনিটে ২ হাজার ৩৬৩, ব্যবসায় শিক্ষা অনুষদের অধীন ‘গ’ ইউনিটে ১ হাজার ২৫০, সামাজিক বিজ্ঞান অনুষদের অধীন ‘ঘ’ ইউনিটে ১ হাজার ৫৪০টি এবং চারুকলা অনুষদের অধীন ‘চ’ ইউনিটে ১৩৫টি আসন রয়েছে।এ বছর ঢাকা বিশ্ববিদ্যালয়ের কারিগরি সহায়তায় চট্টগ্রাম বিশ্ববিদ্যালয়ের স্নাতক প্রথম বর্ষে অনলাইনের মাধ্যমে প্রার্থীদের ভর্তির আবেদন গ্রহণের প্রক্রিয়া পরিচালিত হবে। উদ্বোধন অনুষ্ঠানে ঢাকা বিশ্ববিদ্যালয়ের উপাচার্য অধ্যাপক আ আ ম স আরেফিন সিদ্দিক, চট্টগ্রাম বিশ্ববিদ্যালয়ের উপাচার্য অধ্যাপক ইফতেখার উদ্দিন চৌধুরী, ঢাকা বিশ্ববিদ্যালয়ের সহ-উপাচার্য (শিক্ষা) অধ্যাপক নাসরীন আহমাদ, সহ-উপাচার্য (প্রশাসন) অধ্যাপক মো. আখতারুজ্জামান, কোষাধ্যক্ষ অধ্যাপক মো. কামাল উদ্দীন, অনলাইন ভর্তি কমিটির আহ্বায়ক অধ্যাপক হাসিবুর রশীদ প্রমুখ উপস্থিত ছিলেন।ঢাকা বিশ্ববিদ্যালয়ের ভর্তি পরীক্ষা শুরু হবে ১৫ সেপ্টেম্বর থেকে। এদিন ব্যবসায় শিক্ষা অনুষদের অধীন ‘গ’ ইউনিটের ভর্তি পরীক্ষা হবে। পরদিন চারুকলা অনুষদের ‘চ’ ইউনিটের সাধারণ জ্ঞান অংশের পরীক্ষা হবে। ২২ সেপ্টেম্বর কলা অনুষদের অধীন ‘খ’ ইউনিট, ২৩ সেপ্টেম্বর ‘চ’ ইউনিটের অঙ্কন অংশ, ১৩ অক্টোবর ‘ক’ ইউনিট, ২০ অক্টোবর ‘ঘ’ ইউনিটের ভর্তি পরীক্ষা হবে।
