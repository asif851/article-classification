
ঐতিহ্যবাহী দুর্গাপূজায় থিম বা ভাবনার লড়াইয়ে এবারও এতটুকু কমতি নেই কলকাতায়। বৈরী আবহাওয়াকে চ্যালেঞ্জ জানিয়ে মণ্ডপ আর দেবী দুর্গার নির্মাণশৈলী নিয়ে এবারও চলছে সেই গতানুগতিক প্রতিযোগিতা।কলকাতায় এবারও সার্বজনীন মণ্ডপ নির্মাণে এসেছে নতুন ভাবনার ছাপ। মণ্ডপ তৈরি হচ্ছে দেশ-বিদেশের নানা মন্দির আর ঐতিহাসিক স্থাপত্যকে নিয়ে। মণ্ডপ নির্মাণে কখনো উঠে এসেছে ভূমিকম্প, আগ্নেয়গিরি, বজ্রপাত, সমুদ্র, পাহাড়, পর্বত, কারগিল যুদ্ধ, স্বর্ণমন্দির, বাবুই পাখির বাসা থেকে বর্তমানের নানা ঘটনা। শুধু কলকাতা নয়; গোটা পশ্চিমবঙ্গজুড়েই চলছে এই থিমের লড়াই।এবার হাওড়ার সদানন্দ স্মৃতি সংঘ পূজামণ্ডপের থিম করেছে অ্যান্টার্টিকাকে। বরফে ঢাকা হিমবাহ নিয়ে এই মণ্ডপ। এই মণ্ডপে আছে শ্বেত ভালুকসহ স্লেজ গাড়ি। হাওড়ার কামারডাঙ্গা শীতলতলা থিম করেছে বিহারের নালন্দা বিশ্ববিদ্যালয়ের ধ্বংসাবশেষকে। আবার বাগবাদিনী ক্লাবের পূজার থিম করা হয়েছে অগ্নিকুণ্ডের মাঝে দেবী দুর্গার আসন। অন্যদিকে বসিরহাটের উই দ্য গ্রিন ক্লাব এবার মণ্ডপ গড়েছে কৃত্রিম মৌমাছি দিয়ে। থাকছে বিরাট মৌচাক। বনগাঁর ১২ পল্লি মণ্ডপ তৈরি করেছে শুকনো পাহাড়ি ফল আর ভিটামিন সিসমৃদ্ধ ফলের খোসা ও বীজ দিয়ে।
কলকাতায় এই ভাবনা বৈচিত্র্যের লড়াই চলছে দীর্ঘদিন থেকেই। এখন আর দেবী দুর্গা আটচালা বা চারচালার মন্দিরে আটকে নেই। বানানো হয়েছে বিশাল মণ্ডপ। আর সেখানে রাখা হয়েছে নানা রঙের, নানা ভাবনার দেবী দুর্গাকে।
দক্ষিণ কলকাতার গড়িয়ার মিতালি সংঘ এবার পূজার থিম করেছে আলো-শব্দের যুগলবন্দীতে কৃত্রিম সাইক্লোন। ঠাকুরপুকুর জনকল্যাণ সমিতির পূজার থিম পিঁপড়ের দল। এখানে আছে পিঁপড়ার দলের লম্বা মিছিল। বোসপুকুর তালবাগানের পূজামণ্ডপের থিম সাপ। সাপের আদলে মন্দির। প্রবেশপথে ১০৮টি সাপ দর্শকদের স্বাগত জানিয়েছে। টায়ার, টিউব, চেইন, কৌটা আর প্লাস্টিক দিয়ে প্রতিমা বানিয়েছে বেলঘরিয়া পূজা কমিটি। ১৬ টনের এক টুকরো পাথর কেটে দুর্গা বানিয়েছে নাকতলার উদয়ন সংঘ। বড়িশা সার্বজনীন মণ্ডপ বানিয়েছে শুকনো ফল দিয়ে। অন্যদিকে বেহালা বড় শিবতলা জনকল্যাণ সংঘ মণ্ডপ বানিয়েছে মরুজাহাজ উটকে নিয়ে। এ জন্য আনা হয়েছে রাজস্থান থেকে ৬০ জন শিল্পীকে। বিডন স্ট্রিটের সার্বজনীন উত্সব কমিটি মণ্ডপ নির্মাণ করেছে উপেন্দ্র কিশোর রায় চৌধুরীর ছোট গল্পের আদলে। আবার যামিনী রায়ের শিল্পভাবনাকে নিয়ে দেবী দুর্গা বানিয়েছে শিবমন্দির মাঠ সার্বজনীন। নাগের বাজার সার্বজনীন মণ্ডপ তৈরি করেছে কন্যাকুমারীর বিবেকানন্দ রক-এর ধাঁচে। দমদম পার্ক ভারত চক্র ক্লাবের পূজামণ্ডপ তৈরি হয়েছে লাউয়ের খোল দিয়ে। দক্ষিণ কলকাতার দেশপ্রিয় পার্কের পূজার থিম মায়ের তৃতীয় নয়ন। আর কসবার নব উদয় সংঘ মণ্ডপ বানিয়েছে ইটভাটার আদলে।কলকাতার সন্তোষ মিত্র স্কয়ারে পূজামণ্ডপে দেখা গেছে রোমের মনুমেন্ট আর রোম সংস্কৃতির সংমিশ্রণ। চালতাবাগান লোহাপট্টি সার্বজনীনের মণ্ডপ তৈরি হয়েছে একটি পদ্মফুলের আদলে। লম্বায় ৮০ ফুট আর চওড়ায় ৩৫ ফুট পদ্মের মধ্যে অধিষ্ঠিত দুর্গা দেবি। লেকটাউনের শ্রীভূমি স্পোর্টিং ক্লাবের থিম মায়ানমারের একটি বৌদ্ধমন্দির। ১২০ ফুট উচ্চতার এই মন্দিরে থাকছে সোনার ছোঁয়া। নকশি খড়ম দিয়ে মণ্ডপ তৈরি করেছে বোসপুকুর শীতলা মন্দির। গুজরাটের লোকশিল্পকে থিম করে মণ্ডপ তৈরি করেছে বড়িশার তরুণ তীর্থ ক্লাব। নানা প্রদীপ দিয়ে মণ্ডপ তৈরি করেছে দমদমপার্ক যুবক বৃন্দ। ভবানীপুর দুর্গোত্সবের এবারের থিম মহানায়ক উত্তম কুমার। আর গার্ডেনরিচের সাউথ ইস্টার্ন রেল সার্বজনীন থিম করেছে  বিশ্বকবি রবীন্দ্রনাথ ঠাকুর। শিবতলা বারোয়ারি মণ্ডপ করেছে অজন্তা-ইলোরার প্রাচীন স্থাপত্যের ধাঁচে। কৈলাস পর্বতকে পূজার থিম করেছে জাফরপুরের উন্নয়নী ক্লাব। হরিদেবপুর বিবেকানন্দ স্পোর্টিং ক্লাব মণ্ডপ নির্মাণ করেছে বাঁশের জালি দিয়ে। প্রতিমা নির্মাণেও এনেছে নতুনত্ব।
কলকাতার ঐতিহ্যবাহী মহম্মদ আলি পার্কের এবারের পূজার থিম কুরুক্ষেত্র প্রাঙ্গণ। চাঁদ সওদাগরের বজরার ধাঁচে মণ্ডপ তৈরি করেছে পার্ক সার্কাস বেনিয়াপুকুর পূজা কমিটি। পার্ক সার্কাস উদ্দীপনীর এবারের পূজার থিম সিকিমের ইয়ংথামের দুর্গা মন্দির। হাতিবাগান সার্বজনীনের এবারের থিম সেই মহিষাসুরের শিং। অরুণাচল প্রদেশের একটি বৌদ্ধবিহারের ধাঁচে মণ্ডপ তৈরি করেছে সোনারপুর পূজা কমিটি। কুমোরটুলির সার্বজনীন এবার মন্দির নির্মাণ করেছে কেদারনাথের মন্দিরের ধাঁচে। থাকবে এখানে ৬০ ফুট উচ্চতার শিবলিঙ্গ। কাঁসর ঘণ্টা আর প্রদীপ দিয়ে মন্দির গড়েছে দমদম পার্ক তরুণ দল। আর সমুদ্রতলের দৃশ্য নিয়ে মণ্ডপ বানিয়েছে পূর্ব বড়িশার শীতলাতলা কিশোর সংঘ। রয়েছে প্রবাল স্তূপ, অগণিত জলজ প্রাণী, অজস্র জলজ উদ্ভিদ আর সামুদ্রিক মাছ। মধ্য প্রদেশ আর আন্দামানের উপজাতি মানুষদের থিম করে এবার মণ্ডপ নির্মাণ করেছে উল্টেডাঙ্গার সংগ্রামী ক্লাব। হোসিয়ারি শিল্পকে থিম করে মণ্ডপ তৈরি করেছে নন্দরাম সেন স্ট্রিট সার্বজনীন। এ ছাড়া খিদিরপুর মিলন সংঘ এবার থিম করেছে ময়ূর। ময়ূরের আদলে মণ্ডপ। বেনিয়াটোলা সার্বজনীনের থিম কলা। নানা সামাজিক সমস্যা এবং তার সমাধানের পথ বাতলিয়ে বাগুহাটির অর্জুনপুরের এবারের থিম মুক্তি। আবার পশুবলির প্রথার বিরুদ্ধে সচেতনতা বাড়াতে থিম করেছে নিমতলা সার্বজনীন। নবান্নকে থিম করে মণ্ডপ তৈরি করেছে সূর্যনগর সার্বজনীন।
