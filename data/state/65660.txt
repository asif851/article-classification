
কিশোরগঞ্জ-৩ (করিমগঞ্জ-তাড়াইল) আসনে বিজয়ী জাতীয় পার্টির সভাপতিমণ্ডলীর সদস্য মুজিবুল হক চুন্নুর বাড়ির পাশের দুই কেন্দ্রে ভোট পড়েছে ৯৮ ভাগ।মুজিবুল হকের বাড়ির পার্শ্ববর্তী তাড়াইল উপজেলার কাজলা মাদরাসা কেন্দ্রে ভোট পড়েছে ৯৮ দশমিক ৪৪ ভাগ। আর নিজ কেন্দ্র কাজলা সরকারি প্রাথমিক বিদ্যালয় কেন্দ্রে ভোট পড়েছে ৯৭ দশমিক ১৯ ভাগ।ভোট প্রদানের অবিশ্বাস্য এই হারের মতোই মুজিবুল হকের লাঙ্গল প্রতীকে রেকর্ড ভোট পড়েছে। কাজলা সরকারি প্রাথমিক বিদ্যালয় কেন্দ্রে বাতিল হওয়া ছয়টি ভোট ছাড়া বাকি তিন হাজার ৪৫৩ ভোটই তিনি পেয়েছেন।এ ছাড়া কাজলা মাদরাসা কেন্দ্রেও বাতিল হওয়া ভোট ছাড়া বাকি সব ভোট লাঙ্গল প্রতীকে পড়েছে। এ দুটি কেন্দ্রে মোট ১৩৪টি ভোট বাতিল হলেও প্রতিদ্বন্দ্বী স্বতন্ত্র প্রার্থী মিজানুল হকের হরিণ প্রতীকে কোনো ভোটই পড়েনি।নির্বাচনের দিন বেলা ১১টা পর্যন্ত সরেজমিনে এ দুই কেন্দ্রে ভোটারদের উপস্থিতি না থাকলেও বেলা একটার দিকে দুটি কেন্দ্রেই প্রায় ৯০ ভাগ ভোট প্রদান করা হয়ে যায়। এ ছাড়া আরও বেশ কয়েকটি কেন্দ্রে এ ধরনের অবিশ্বাস্য ভোটের হিসাব পাওয়া গেছে।সাংস্কৃতিকর্মী ফয়সাল আহম্মদ বলেন, মন্ত্রীর নিজের কেন্দ্রে তিনি ভোট বেশি পেতেই পারেন। কিন্তু একটি ভোটও প্রতিদ্বন্দ্বী প্রার্থী পবেন না, তা অবিশ্বাস্য। এতে কারচুপির বিষয়টি স্পষ্ট হয়েছে, যা বিজয়ী প্রার্থীর ভাবমূর্তিতে নেতিবাচক প্রভাব পড়েছে।
