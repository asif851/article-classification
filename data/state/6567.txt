
ইতিহাসচর্চা জাতিকে আত্মপ্রত্যয়ী ও মানবমুখী করে তোলে। খণ্ডিত ও বিকৃত ইতিহাস বিভ্রান্ত করে জাতিকে। তাই দেশ ও জাতিকে সঠিক পথে এগিয়ে নিতে ইতিহাসকে হতে হয় সত্যসন্ধানী, তথ্যনির্ভর ও যুক্তিনিষ্ঠ। ‘চট্টগ্রামের আঞ্চলিক ইতিহাস ও ঐতিহ্য’ শীর্ষক আন্তর্জাতিক সম্মেলনের উদ্বোধনী অনুষ্ঠানে আলোচকেরা এসব কথা বলেন। গতকাল শনিবার সকালে চট্টগ্রাম বিশ্ববিদ্যালয়ের আইন অনুষদ মিলনায়তনে দুই দিনব্যাপী এই সম্মেলন শুরু হয়েছে। অনুষ্ঠানের আয়োজক বিশ্ববিদ্যালয়ের ইতিহাস বিভাগ ও বাংলাদেশ ইতিহাস সমিতি।উদ্বোধনী অনুষ্ঠানে প্রধান অতিথি ছিলেন বিশ্ববিদ্যালয় মঞ্জুরি কমিশনের চেয়ারম্যান অধ্যাপক আবদুল মান্নান। ইতিহাস সমিতির সভাপতি অধ্যাপক শরীফ উল্লাহ ভূঁইয়ার সভাপতিত্বে বিশেষ অতিথি ছিলেন চট্টগ্রাম বিশ্ববিদ্যালয়ের উপাচার্য ইফতেখার উদ্দিন চৌধুরী, ভারতের বিদ্যাসাগর বিশ্ববিদ্যালয়ের উপাচার্য রঞ্জন চক্রবর্তী, ভারতীয় হাইকমিশনের সহকারী হাইকমিশনার সোমনাথ হালদার এবং চট্টগ্রাম বিশ্ববিদ্যালয়ের কলা ও মানববিদ্যা অনুষদের ডিন অধ্যাপক মো. সেকান্দর চৌধুরী। অধ্যাপক আবদুল মান্নান বলেন, মাস্টার দা সূর্যসেনের নেতৃত্বে ব্রিটিশবিরোধী আন্দোলনের মধ্য দিয়ে যে জাগরণ সৃষ্টি হয়েছিল এরই পথ ধরে বঙ্গবন্ধু শেখ মুজিবুর রহমানের নেতৃত্বে ১৯৭১ সালে মুক্তিযুদ্ধের মাধ্যমে স্বাধীন সার্বভৌম বাংলাদেশ অর্জিত হয়েছে।
