
সরকারের একার পক্ষে সব কাজ করা সম্ভব নয় বলে মন্তব্য করেছেন প্রধান বিচারপতি সুরেন্দ্র কুমার সিনহা। আজ শুক্রবার বিকেলে কুমিল্লা জেলা আইনজীবী সমিতির দেওয়া এক সংবর্ধনা অনুষ্ঠানে প্রধান অতিথির বক্তব্যে তিনি এ কথা বলেন।
জেলা আইনজীবী সমিতি মিলনায়তনে আয়োজিত এ অনুষ্ঠানে প্রধান বিচারপতি বলেন, দেশের আইনশৃঙ্খলা ঠিক রাখতে হবে। আইনের শাসন নিশ্চিত করতে হবে। এগুলো ঠিক রাখতে না পারলে দেশ ও সমাজ এগোবে না। বর্তমান সরকারের একার পক্ষে সব কাজ করা সম্ভব নয়। সমাজের সর্বস্তরের মানুষকে সরকারকে সহযোগিতা করতে হবে। বর্তমান সরকারের অধীনে দেশের অনেক উন্নয়ন হচ্ছে। ধারাবাহিকভাবে দেশের উন্নতি হবে।
অনুষ্ঠানে সভাপতিত্ব করেন কুমিল্লা জেলা আইনজীবী সমিতির সভাপতি মোহাম্মদ ইসমাইল। বক্তব্য দেন কুমিল্লার সদ্যবিদায়ী জেলা ও দায়রা জজ দেওয়ান মো. সফিউল্লাহ, ভারপ্রাপ্ত জেলা ও দায়রা জজ বেগম জেবুন্নেসা, বাংলাদেশ বার কাউন্সিলের সদস্য মো. কাইমুল হক, কুমিল্লার সরকারি কৌঁসুলি (পিপি) মোস্তাফিজুর রহমান, জেলা আইনজীবী সমিতির সাবেক সভাপতি সৈয়দ আবদুল্লাহ পিন্টু, বর্তমান সাধারণ সম্পাদক সৈয়দ নূরুর রহমান প্রমুখ।
এর আগে সকালে কুমিল্লা শহরের চান্দমণি রক্ষাকালী মন্দিরের উদ্বোধন করেন প্রধান বিচারপতি সুরেন্দ্র কুমার সিনহা। মন্দির প্রাঙ্গণে আয়োজিত অনুষ্ঠানে তিনি বলেন, বাংলাদেশ একটি অসাম্প্রদায়িক ও ধর্মনিরপেক্ষ দেশ। সবাইকে সব ধর্মের প্রতি সম্মান দেখাতে হবে। কিছু স্বার্থান্বেষী মহল নিজেরা ধর্মের নামে অপব্যাখ্যা দিচ্ছে। এ ক্ষেত্রে ডিসি-এসপিকে সজাগ থাকতে হবে।
অনুষ্ঠানে বিশেষ অতিথির বক্তব্য দেন সাবেক নির্বাচন কমিশনার ছহুল হোসাইন, কুমিল্লার জেলা প্রশাসক মো. জাহাংগীর আলম, জেলা পুলিশ সুপার মো. শাহ আবিদ হোসেন, রামকৃষ্ণ আশ্রমের সম্পাদক স্বামী বিশ্বেশ্বরানন্দ প্রমুখ।
