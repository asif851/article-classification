
বঙ্গোপসাগরে সৃষ্ট ঘূর্ণিঝড় ‘কোমেন’ আরও দুর্বল হচ্ছে। তবে এটি এখনো স্থলভাগ ছাড়েনি। তার ওপর সক্রিয় রয়েছে মৌসুমি বায়ু। তাই আকাশ ভেঙে ঝরছে বৃষ্টি।আবহাওয়া অধিদপ্তর জানিয়েছে, কোমেনের প্রভাবের বৃষ্টি কাল রোববার দুপুরের আগে কমার সম্ভাবনা নেই। আজ শনিবার সারা দেশে বৃষ্টি হতে পারে। মৌসুমি বায়ু সক্রিয় থাকায় পরবর্তীতে কোমেন মিলিয়ে যাওয়ার পরও বৃষ্টি থাকবে বলে মনে করছেন আবহাওয়াবিদেরা।আজ বেলা ১১টায় আবহাওয়া অধিদপ্তরের সবশেষ বুলেটিনে জানানো হয়, সকালে কোমেন স্থল নিম্নচাপে রূপ নিয়ে খুলনা ও তৎসংলগ্ন এলাকায় অবস্থান নিয়েছে। বৃষ্টি ঝরিয়ে ঘূর্ণিঝড়টি দুর্বল হয়ে যাবে। তবে মৌসুমি বায়ু সক্রিয় থাকছে।আবহাওয়া অধিদপ্তরের পূর্বাভাসে জানানো হয়, আজ দেশের সাত বিভাগেই হালকা থেকে ঝোড়ো হাওয়া বয়ে যেতে পারে। সঙ্গে ভারী বৃষ্টির সম্ভাবনা রয়েছে।কোমেনের প্রভাবে দেশজুড়ে বৃষ্টি হচ্ছে। উপকূলীয় এলাকায় যেমন বৃষ্টি হচ্ছে, তেমনি উত্তরের রাজশাহী, বগুড়াও বৃষ্টি থেকে রেহাই পায়নি।আজ সকাল ছয়টা পর্যন্ত দেশে সবচেয়ে বেশি বৃষ্টি হয়েছে কক্সবাজারে, ২০৮ মিলিমিটার। চট্টগ্রামে ১৪৫ মিলিমিটার বৃষ্টি রেকর্ড করা হয়েছে। রাজধানী ঢাকায় বৃষ্টি হয়েছে ৭৪ মিলিমিটার। পরবর্তী তিন ঘণ্টায় ঢাকায় বৃষ্টি হয়েছে ১৩ মিলিমিটার।আবহাওয়া অধিদপ্তরের পরিচালক শাহ আলম প্রথম আলোকে বলেন, বাংলাদেশে মৌসুমি বায়ু বেশ সক্রিয় রয়েছে। তাই ‘কোমেন’ চলে গেলেও বৃষ্টি হবে।
