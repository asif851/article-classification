

রাজধানীর মহাখালীতে পরিবার পরিকল্পনা অধিদপ্তরের কেন্দ্রীয় পণ্যাগারে লাগা আগুন পুরোপুরি নেভেনি। পণ্যাগারে কনডমসহ জন্মনিয়ন্ত্রণ সামগ্রীর মজুত ছিল।
টিনশেডের ওই পণ্যাগারে গতকাল শনিবার দিবাগত রাত সাড়ে ১২টার দিকে আগুন লাগে। আজ রোববার সকাল সাড়ে ১০টায়ও পণ্যাগার থেকে ধোঁয়া বের হতে দেখা গেছে।
ফায়ার সার্ভিসের নিয়ন্ত্রণকক্ষের দায়িত্বপ্রাপ্ত কর্মকর্তা মো. জুয়েল জানান, গতকাল রাত সাড়ে ১২টার দিকে পণ্যাগারে আগুন লাগে। খবর পেয়ে ফায়ার সার্ভিসের সদস্যরা ঘটনাস্থলে যান।
ফায়ার সার্ভিসের সহকারী পরিচালক মাসুদুর রহমান আকন্দ গত রাতে ঘটনাস্থলে সাংবাদিকদের জানান, আগুন নেভাতে ফায়ার সার্ভিসের সদস্যরা কাজ করছেন। আশপাশে আবাসিক এলাকা। তাই আগুন যাতে ছড়িয়ে না পড়ে, সে ব্যবস্থা নেওয়া হয়েছে।
ফায়ার সার্ভিসের কর্মকর্তারা জানান, পণ্যাগারের ভেতরে প্রচুর রাসায়নিক উপকরণ রয়েছে। তা ছাড়া পানিরও ঘাটতি আছে। এসব কারণে আগুন পুরোপুরি নেভাতে বেগ পেতে হচ্ছে।
পরিবার পরিকল্পনা অধিদপ্তরের পরিচালক (অর্থ) প্রণব নিয়োগী সাংবাদিকদের বলেন, পণ্যাগারে পরিবার পরিকল্পনার সামগ্রী মজুত রয়েছে।
পরিবার পরিকল্পনা অধিদপ্তরের অতিরিক্ত পরিচালক (ড্রাগস অ্যান্ড স্টোর) হানিফুর রহমান বলেন, তিনটি পণ্যাগারে কনডমসহ প্রচুর জন্মনিয়ন্ত্রণ সামগ্রী রয়েছে। এই পণ্যাগার থেকেই সারা দেশে জন্মনিয়ন্ত্রণ সামগ্রী সরবরাহ করা হয়।
পণ্যাগারে বিশেষ করে কনডম রয়েছে বলে পরিবার পরিকল্পনা অধিদপ্তরের কয়েকজন কর্মকর্তারা জানিয়েছেন।  পরিবার পরিকল্পনা অধিদপ্তরের মহাপরিচালক ডা. কাজী মোস্তফা সারোয়ার বলেন, আগুনে পণ্যাগারে থাকা প্রায় সব পণ্য পুড়ে গেছে। কত টাকার সম্পদ নষ্ট হয়েছে, তা হিসাব করে বের করতে হবে।
ফায়ার সার্ভিসের কর্মকর্তারা জানান, আগুন পুরোপুরি নেভাতে পণ্যাগারের টিনের চালা খুলে ফেলা হচ্ছে।
পণ্যাগারের নিরাপত্তারক্ষী মুসলিম শিকদার প্রথম আলোকে বলেন, গত রাতে পণ্যাগারের প্রধান ফটকে দায়িত্ব পালন করছিলেন তিনি। রাত সাড়ে ১২টা থেকে পৌনে একটার মধ্যে বৈদ্যুতিক বাতি নিভে আবার জ্বলে ওঠে। কিছুক্ষণ পর পণ্যাগারে আগুন দেখতে পান। চিৎকার করলে আশপাশের লোকজন এগিয়ে আসে। মসজিদ থেকে মাইকিং করা হয়। খবর পেয়ে পুলিশ ও ফায়ার সার্ভিসের সদস্যরা ঘটনাস্থলে আসেন।
আগুন লাগার সময় পণ্যাগারের ভেতরে কেউ ছিলেন না বলে জানা গেছে। পণ্যাগারে কীভাবে আগুন লেগেছে, তা তাৎক্ষণিকভাবে জানা যায়নি।
আরও পড়ুন: পরিবার পরিকল্পনা অধিদপ্তরের পণ্যাগারে আগুন
