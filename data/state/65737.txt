
বিগত বছরকে হতাশা, দুর্ভাগ্য ও স্বৈরশাসনের বছর বলে মনে করে বিএনপি। দলটি বলছে, বর্তমান সরকার গণতন্ত্র হত্যা করে একটি অন্ধকার বছর অতিক্রম করেছে। তারা একে আওয়ামী জাহেলিয়াতের বছর বলে উল্লেখ করে।আজ শনিবার বিকেলে নয়াপল্টনে বিএনপির কেন্দ্রীয় কার্যালয়ের সামনে জাতীয়তাবাদী সামাজিক সাংস্কৃতিক সংস্থা (জাসাস) আয়োজিত বর্ষবরণ অনুষ্ঠানে বক্তারা এ কথা বলেন।অনুষ্ঠানে বিএনপির স্থায়ী কমিটির সদস্য খন্দকার মোশাররফ হোসেন, মির্জা আব্বাস, চেয়ারপারসনের উপদেষ্টা পরিষদের সদস্য গাজী মাজহারুল আনোয়ার, সাংস্কৃতিক বিষয়ক সম্পাদক আশরাফ উদ্দিন আহমেদ উজ্জ্বল, সহ–আন্তর্জাতিক সম্পাদক বেবী নাজনীন, জাসাস সাধারণ সম্পাদক হেলাল খান, সহসভাপতি শায়রুল কবির খান প্রমুখ উপস্থিত ছিলেন।
প্রতিবছরের মতো এবার দলীয় কার্যালয়ের সামনে পয়লা বৈশাখে বর্ষবরণ অনুষ্ঠানের আয়োজন করে জাসাস। গত বছরে বিএনপির চেয়ারপারসন খালেদা জিয়া এই অনুষ্ঠানে প্রধান অতিথি ছিলেন। দুর্নীতির একটি মামলায় গত ৮ ফেব্রুয়ারি থেকে খালেদা জিয়া কারাগারে থাকায় গতকালের অনুষ্ঠানে প্রধান অতিথি ছিলেন খন্দকার মোশাররফ হোসেন।
বর্ষবরণ অনুষ্ঠানকে কেন্দ্র করে নয়াপল্টন কার্যালয়ের সামনে অস্থায়ী মঞ্চ তৈরি করা হয়। এতে দলীয় সংগীত, গম্ভীরা সংগীত, নৃত্য ও গান পরিবেশিত হয়। গাজী মাজহারুল আনোয়ারের একটি গীতিনাট্যও পরিবেশন করা হয়।
অনুষ্ঠানে খন্দকার মোশাররফ হোসেন বলেন, গত বছর ছিল আওয়ামী লীগের পরিচালনায় একটি অন্ধকার বছর। এই অন্ধকার বছরের নাম আওয়ামী জাহেলিয়াতের যুগ। বিএনপির এই নেতা আরও বলেন, বর্তমান সরকারের কর্মকাণ্ডের কারণে আন্তর্জাতিকভাবে স্বৈরাচারী তকমা নিয়ে আসতে হয়েছে। এটা জাতির জন্য অত্যন্ত কলঙ্কের।
বিগত বছর গৌরভের নয় দাবি করে মোশাররফ হোসেন বলেন, ‘ব্যাংক ও শেয়ার বাজার লুট হয়েছে, দ্রব্যমূল্যের ঊর্ধ্বগতিতে সাধারণ মানুষ বিপর্যস্থ জীবন অতিক্রম করেছে। সাবেক এই মন্ত্রী বলেন, ‘বলা হচ্ছে আমরা উন্নয়নশীল হয়েছি কিন্তু সাধারণ মানুষের অবস্থা দুর্বিষহ। উন্নয়ন যদি হয়ে থাকে তাহলে আওয়ামী লীগের নেতাদের হয়েছে। আওয়ামী ঘরানার ব্যবসায়ীদের হয়েছে।’
নতুন বছরে অন্ধকার থেকে আলোর পথে যাওয়ার প্রত্যাশা ব্যক্ত করেন মোশাররফ হোসেন বলেন, আগামী নির্বাচন সুষ্ঠু নিরপেক্ষ অংশগ্রহণমূলক নির্বাচন হতে হবে। আগামী বছর হোক স্বৈরাচারের গ্লানি মোচন করে গণতন্ত্রের বছর। জনগণের বিজয়ের বছর।
স্থায়ী কমিটির সদস্য মির্জা আব্বাস বলেন, সারা বাংলাদেশের মানুষের জীবনে ২০০৭ থেকে অদ্যাবদি কোনো শুভ নববর্ষ আসেনি। জনগণ অস্থিরতায় ভুগছে। এই সরকার থাকলে শুভ থাকবে না। শুভ আনতে হলে অশুভ শক্তির সঙ্গে যুদ্ধে যেতে হবে। তাহলে এ দেশে শুভ আসবে।
