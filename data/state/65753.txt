
সোহরাওয়ার্দী উদ্যানে ঐতিহাসিক সাতই মার্চ উপলক্ষে আয়োজিত আওয়ামী লীগের জনসভায় ভাষণ শুরু করেছেন প্রধানমন্ত্রী শেখ হাসিনা। তিনি আজকের সভার সভাপতি।
বেলা ৪টা ৪০ মিনিটে ভাষণ শুরু করেন শেখ হাসিনা। ভাষণের শুরুতেই তিনি মহান মুক্তিযুদ্ধের লাখো শহীদ, বঙ্গবন্ধু শেখ মুজিবসহ ১৯৭৫ সালের ১৫ আগস্টে শহীদ এবং জাতীয় চার নেতাকে স্মরণ করেন। শেখ হাসিনা ১৯৭১ সালের এই দিনে বঙ্গবন্ধুর সেই অমর ভাষণটি স্মরণ করেন।বেলা তিনটার দিকে সভাস্থলে পৌঁছান শেখ হাসিনা। প্রধানমন্ত্রীর ভাষণের আগে বক্তব্য দেন জ্যেষ্ঠ আওয়ামী লীগ নেতা সাজেদা চৌধুরী, আওয়ামী লীগের সাধারণ সম্পাদক ও সড়ক পরিবহন ও সেতুমন্ত্রী ওবায়দুল কাদের, শিল্পমন্ত্রী আমির হোসেন আমু, কৃষিমন্ত্রী মতিয়া চৌধুরী, কর্নেল ফারুক খান প্রমুখ।
আজ বেলা দুইটার মধ্যেই সোহরাওয়ার্দী উদ্যান কানায় কানায় ভরে ওঠে। প্রধানমন্ত্রী মঞ্চে ওঠার সঙ্গে সঙ্গে লাখো মানুষের স্লোগানে প্রকম্পিত হয়ে ওঠে সভাস্থল।
সকাল থেকেই রাজধানীর বিভিন্ন সড়ক ধরে নানা জায়গা থেকে খণ্ড খণ্ড মিছিল আসে সোহরাওয়ার্দী উদ্যানে। এসব মিছিলে ছিল সভা উপলক্ষে তৈরি নানা প্রতিকৃতি ও পোস্টার। বঙ্গবন্ধু শেখ মুজিবুর রহমান, প্রধানমন্ত্রী শেখ হাসিনার ছবিবাহী পোস্টার ও প্রতিকৃতি ছিল অনেকের হাতে।
