
পটুয়াখালী জেলা মুক্তিযোদ্ধা কমান্ডার মির্জাগঞ্জে অমুক্তিযোদ্ধাদের নাম মুক্তিযোদ্ধার তালিকায় তোলার চেষ্টা করছেন বলে অভিযোগ করেছেন উপজেলার একজন মুক্তিযোদ্ধা। তাঁর অভিযোগ, বিষয়টি সুগম করতে যাচাই-বাছাই কমিটি থেকে তাঁর নাম বাদ দেওয়ারও ষড়যন্ত্র করছেন জেলা কমান্ডার।উপজেলা মুক্তিযোদ্ধা সংসদের ডেপুটি কমান্ডার মো. ওয়াজেদ আলী গত শনিবার পটুয়াখালী প্রেসক্লাবে এক সংবাদ সম্মেলনে এ অভিযোগ করেন। এ সময় লিখিত অভিযোগে বলা হয়, ওয়াজেদ আলী ৪০ বছর ধরে মির্জাগঞ্জ উপজেলা মুক্তিযোদ্ধা সংসদের ডেপুটি কমান্ডারের দায়িত্বে রয়েছেন। প্রকৃত মুক্তিযোদ্ধা হিসেবে সরকারের সব সনদ ও গেজেটে তাঁর নাম রয়েছে। এরপরও একটি মহল তাঁর বিরুদ্ধে ভিত্তিহীন অভিযোগ দিয়ে যাচ্ছে। এর অংশ হিসেবে ২০১৫ সালের ৮ নভেম্বর জেলা মুক্তিযোদ্ধা সংসদের কমান্ডার এম এ হালিম তাঁকে সাময়িক বরখাস্ত করেন। এর বিরুদ্ধে মামলা করলে আদালত তখন ওই বরখাস্ত স্থগিত করেন।ওয়াজেদ আলী বলেন, তিনি থাকলে জেলা কমান্ডার এম এ হালিম ওই অমুক্তিযোদ্ধাদের নাম তালিকায় তুলতে পারবেন না। এ জন্য যাচাই-বাছাই কমিটি থেকে তাঁকে বাদ দিতে ষড়যন্ত্র করছেন। অভিযোগের বিষয়ে জেলা কমান্ডার এম এ হালিম মুঠোফোনে বলেন, তদন্তে অর্থ আত্মসাৎসহ স্থানীয় মুক্তিযোদ্ধাদের বিভিন্ন অভিযোগের প্রাথমিক সত্যতা পাওয়ায় মো. ওয়াজেদ আলীকে সাময়িক বরখাস্ত করা হয়। যাচাই-বাছাই কমিটি থেকে ওয়াজেদকে বাদ দেওয়ার চেষ্টার অভিযোগ অস্বীকার করে তিনি বলেন, ‘বিষয়টি যেহেতু আদালতে গড়িয়েছে, তাই আদালতের সিদ্ধান্ত আমরা মেনে নেব।’
