
বিএনপির সিনিয়র যুগ্ম মহাসচিব রুহুল কবীর রিজভী বলেছেন, এই মুহূর্তে বাংলাদেশের মানুষ মানবতাবিরোধী ভয়ংকর সামাজিক ও রাজনৈতিক পরিবেশে বাস করছে। আওয়ামী লীগ ক্ষমতায় এলেই বিচারবহির্ভূত গুম, খুন, হত্যা, অপহরণ ও বন্দুকযুদ্ধের সংস্কৃতি চালু করে। 
আজ শনিবার দুপুর ১২টায় রিজভী কুড়িগ্রাম প্রেসক্লাবে সাংবাদিকদের এসব কথা বলেন।
রিজভী বলেন, ‘আমরা ভয়াল এক দ্বীপের মধ্যে বসবাস করছি। তারা (আ. লীগ) ক্ষমতা নিষ্কণ্টক করতে, কেউ যেন বাধা হয়ে না দাঁড়ায় এ জন্য ইলিয়াস আলী, চৌধুরী আলম, সাইফুল ইসলাম হিরু, হুমায়ুন কবির পারভেজসহ ত্যাগী নেতাদের গুম করেছে। বন্দুকযুদ্ধের নামে তারা মানুষ খুন করছে।’
প্রধানমন্ত্রী ও স্বরাষ্ট্রমন্ত্রী গুম ও বিচারবহির্ভূত হত্যাকাণ্ডের বৈধতার পক্ষে খোঁড়া যুক্তি দেখাচ্ছেন বলে দাবি করেন বিএনপির এই নেতা। তিনি বলেন, ভোটারবিহীন জনবিচ্ছিন্ন এ সরকারের কাছে সাংবাদিক, রাজনীতিবিদ, ব্যবসায়ী এমনকি সাধারণ মানুষ নিরাপদ নয়। তাদের লাঞ্ছনা ও নিষ্ঠুরতার হাত থেকে রেহাই পাচ্ছে না। বাংলাদেশ জাতীয়তাবাদী দল বিএনপি আগামীকাল রোববার ঢাকা প্রেসক্লাবের সামনে মানববন্ধন কর্মসূচির মাধ্যমে প্রতিবাদ জানাবে।
বর্তমান গণতন্ত্র পুলিশের অনুমতিতে নির্ভর করছে বলে আক্ষেপ করেন রিজভী। তিনি বলেন, পুলিশের অনুমতি না পাওয়ায় বেগম রোকেয়া দিবস পালন করতে পারেনি বিএনপি। ভোটে নির্বাচিত না হওয়ায় বর্তমান সরকার জবাবদিহি নেই। তাই তারা হামলা-মামলা ও গ্রেপ্তারের রাজনীতি করছে।
