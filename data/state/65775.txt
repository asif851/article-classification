
বিশ্বের সর্ববৃহত্ মানব পতাকার মাধ্যমে গিনেস বুক অব ওয়ার্ল্ড রেকর্ডসে জায়গা করে নেওয়ার পর জাতীয় সংগীতের মাধ্যমে বিশ্ব রেকর্ড গড়ার উদ্যোগ নেওয়া হয়েছে। সরকারের সংস্কৃতিবিষয়ক মন্ত্রণালয় ও সশস্ত্র বাহিনী বিভাগ এ উদ্যোগ নিয়েছে।
আজ বৃহস্পতিবার আন্তবাহিনী জনসংযোগ পরিদপ্তর আইএসপিআরের এক বিজ্ঞপ্তিতে এ কথা জানানো হয়।
২৬ মার্চ স্বাধীনতা দিবসে জাতীয় প্যারেড স্কয়ারে সর্বাধিক গণজমায়েতে সমবেত কণ্ঠে জাতীয় সংগীত গাওয়ার মাধ্যমে এই রেকর্ড করার প্রয়াস নেওয়া হয়েছে।
অনুষ্ঠানটি সুষ্ঠু ও সুন্দরভাবে আয়োজনের জন্য আজ ঢাকা সেনানিবাসে সশস্ত্র বাহিনী বিভাগে স্টিয়ারিং কমিটির সমন্বয় সভা অনুষ্ঠিত হয়।
সভায় সভাপতিত্ব করেন সংস্কৃতিমন্ত্রী আসাদুজ্জামান নূর। উপস্থিত ছিলেন তথ্যমন্ত্রী হাসানুল হক ইনু ও মুক্তিযুদ্ধবিষয়ক মন্ত্রণালয়ের মন্ত্রী এ কে এম মোজাম্মেল হকসহ সামরিক-বেসামরিক উচ্চপদস্থ কর্মকর্তারা।
