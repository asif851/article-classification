
নাটোরের বড়াইগ্রামে গোয়ালঘরে রাখা মশার কয়েল থেকে লাগা আগুনে পুড়ে এক বৃদ্ধা মারা গেছেন। গুরুতর দগ্ধ হয়েছেন বৃদ্ধার পুত্রবধূ। এ সময় গোয়ালঘরে থাকা দুটো গরুও পুড়ে মরেছে। পুড়েছে তিনটি ঘর।
আজ বৃহস্পতিবার ভোররাতে উপজেলার মশিন্দা গ্রামে আজাহার আলীর (৮৫) বাড়িতে এ আগুন লাগে। আগুনে পুড়ে মারা যাওয়া বৃদ্ধা আয়জান বেগম (৮০) তাঁর স্ত্রী।
বড়াইগ্রাম থানা ও এলাকাবাসী সূত্রে জানা গেছে, দিবাগত রাত তিনটার দিকে আজাহার আলীর বাড়িতে আগুন লাগে। এ সময় বাড়ির লোকজন সবাই ঘুমাচ্ছিলেন। আগুনের তাপে ঘুম ভেঙে গেলে যে যাঁর মতো ঘর থেকে বের হয়ে আত্মরক্ষা করেন। আয়জান বেগম ঘর থেকে বের হতে না পেরে আগুনে পুড়ে মারা যান। এ সময় তাঁর পুত্রবধূ আজেনা বেগমের (৪০) শরীরেও আগুন লেগে যায়। গুরুতর দগ্ধ অবস্থায় তাঁকে উদ্ধার করে বনপাড়া পাটোয়ারি হাসপাতালে ভর্তি করা হয়। আগুনে যাবতীয় মালামালসহ বাড়ির চারটি ঘরের তিনটি সম্পূর্ণ পুড়ে গেছে। গোয়াল ঘরে থাকা দুটি হালের বলদ পুড়ে মারা গেছে। পরে স্থানীয় লোকজন গিয়ে আগুন নিয়ন্ত্রণে আনে।
আজাহার আলীর ছেলে আছব আলীর ভাষ্য, মশা তাড়ানোর জন্য শোয়ার ঘরের পাশে গোয়ালঘরে গতকাল রাতে কয়েল জ্বালানো হয়। কয়েল থেকে প্রথমে খড়ে আগুন লাগে। পরে তা পুরো বাড়িতে ছড়িয়ে পড়ে। তাঁরা ঘুমিয়ে থাকায় আগুন লাগার ঘটনা টের পেতে সময় লাগে। পরে যে যাঁর মতো ঘর থেকে বের হয়ে জীবন বাঁচান। ঘটনার আকস্মিকতায় তাঁরা বৃদ্ধা মায়ের কথা ভুলে গিয়েছিলেন। মা ঘর থেকে বের হতে না পেরে মারা যান। বড়াইগ্রাম থানার পরিদর্শক (তদন্ত) এমরান হোসেন আগুনে মৃত্যুর ঘটনার সত্যতা নিশ্চিত করেছেন।
