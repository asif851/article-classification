
‘আমি ওকে অনেক ভালোবাসি, ও যেন কখনো আমাকে ভুল না বোঝে।’ ভালোবাসা দিবসে প্রিয় মানুষ জ্যাসপারের উদ্দেশে এ কথা বলেন লিডিয়া। লিডিয়ার উদ্দেশে জ্যাসপার বলেন, ‘সব সময় যেন আমি আমার চেয়ে ওকেই বেশি ভালোবাসি।’
আজ শুক্রবার সকালে ঢাকা বিশ্ববিদ্যালয়ের টিএসসি প্রাঙ্গণে কথা হয় এই প্রেমিক-প্রেমিকার সঙ্গে। প্রায় চার বছর ধরে পরিচয় জ্যাসপার অমিত মিত্র ও লিডিয়া ওয়াহাব তিথির। দুই বছরেরও বেশি সময় ধরে চলছে প্রেম। দুজনের পরিবারও তাঁদের সম্পর্ক ভালোভাবে মেনে নিয়েছে। এ জন্য লুকোচুরির কিছু নেই। ভ্যালেন্টাইনস ডে বা ভালোবাসা দিবসে আজ সকাল সকাল ঘুরতে বেরিয়েছেন দুজনে।
জ্যাসপারের পরনে লাল পাঞ্জাবি আর লিডিয়ার পরনে লাল শাড়ি। যেন ফাগুনের আগুন লেগেছে তাঁদের গায়ে। ঋতুরাজ বসন্তের আগমনী ধ্বনির মধ্যে ভালোবাসা দিবসে মেতে দুজনই খুব খুশি।
ইস্টওয়েস্ট বিশ্ববিদ্যালয়ের ছাত্র জ্যাসপার ও এ লেভেল পরীক্ষার্থী লিডিয়া বলেন, ভালোবাসা দিবসে দুজনে একসঙ্গে থাকা, একসঙ্গে কাছের মানুষটির সঙ্গে ঘোরা সব মিলিয়ে খুব ভালো লাগছে। এ দিনটি একটু অন্যভাবে কাটাতে চান তাঁরা দুজন।
জ্যাসপার বলেন, তাঁদের দুজনের সম্পর্ক দুই পরিবারই ইতিবাচক হিসেবে নিয়েছে। আর এ কারণে তাঁদের মধ্যে কোনো লুকোচুরি নেই।
টিএসসিতে কথা হয় হিমেল ও মিথি নামের আরেকটি জুটির সঙ্গে। হিমেল ও মিথি একে অপরের আত্মীয়। তাই খুব ছোটবেলা থেকে তাঁদের পরিচয়। প্রায় সাত মাস আগে পারিবারিকভাবে দুজনের বাগদান হয়েছে। সম্পর্কের বাঁধনে জড়ানোর পর এটাই তাঁদের প্রথম ভালোবাসা দিবস। তাই দিনটি একটু ভিন্নভাবে উপভোগ করতে চান তাঁরা।
হিমেল বলেন, এটাই প্রথম ভালোবাসার মানুষটির সঙ্গে ঘুরতে বের হওয়া। তাই অন্যরকম অনুভূতি তাঁর। মিথিও জানালেন একই কথা। ছোটবেলা থেকে হিমেলকে চিনলেও এবারই প্রথম তাঁর সঙ্গে ভালোবাসা দিবসে ঘুরছেন মিথি। ভালোবাসা দিবসে তাই হিমেলকে ভালোবাসা জানাতে ভুললেন না মিথি। বলেই ফেললেন, ‘আই লাভ ইউ, হিমেল।’ হিমেলও কিছুটা হালকা সুরে বললেন, ‘আই লাভ ইউ টু।’
ভালোবাসা দিবসে জ্যাসপার-লিডিয়ার ও হিমেল-মিথির মতো প্রিয়জনকে সঙ্গে নিয়ে ঘুরতে বেরিয়েছেন আরও অনেকে। সবার বেশবাস বলে দিচ্ছে তা।  বেশির ভাগ জুটির হাতে গোলাপ বা রজনীগন্ধা ফুল। কারও আবার খোঁপায় গোলাপ বা অন্য ফুলের শোভা। অনেকের গলায় বাহারি ফুলের মালা। বেশ উত্সবমুখর পরিবেশ ঢাকা বিশ্ববিদ্যালয় ক্যাম্পাস, টিএসসি ও সোহরাওয়ার্দী উদ্যানসহ রাজধানীর বিভিন্ন এলাকায়। এ ছাড়া প্রিয়জনকে সঙ্গে নিয়ে অনেকে আবার রিকশায় করে ঘুরে বেড়িয়ে এ দিনটি উপভোগ করছেন।
ভালোবাসা দিবস উপলক্ষে টিএসসি প্রাঙ্গণে প্রাণ চাটনি ও এবিসি রেডিও যৌথভাবে ফাল্গুনি কন্যা ও ভ্যালেন্টাইনস কাপল অনুষ্ঠানের আয়োজন করেছে।
