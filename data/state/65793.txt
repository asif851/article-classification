
গাজীপুরের শ্রীপুর উপজেলায় আট বছরের এক শিশুকে ১৭ বছরের এক কিশোর হত্যা করেছে বলে অভিযোগ উঠেছে। পুলিশ বলছে, মাথায় লাঠি দিয়ে আঘাত করে ওই শিশুকে খালের পানিতে ফেলে দেওয়া হয়। পরে শিশুটির লাশ উদ্ধার করা হয়।
নিহত শিশুটির নাম মো. শাহীন (৮)। সে শ্রীপুর উপজেলার বেতজুরী এলাকার সুলতান উদ্দিন মেমোরিয়াল একাডেমির তৃতীয় শ্রেণির ছাত্র ছিল। তার বাবা দিনাজপুরে একটি ওয়ার্কশপে ও মা গাজীপুরের শ্রীপুরে একটি পোশাক কারখানায় কাজ করেন।
শ্রীপুর থানার ভারপ্রাপ্ত কর্মকর্তা (ওসি) মো. আসাদুজ্জামানের তথ্যমতে, ওই কিশোর গত বুধবার বিকেলে শাহীনকে চকলেট দেওয়ার কথা বলে তাদের বাসা থেকে ফুসলে নিয়ে যায়। পরে সন্ধ্যা সাতটার দিকে উপজেলার বেতজুরী খালের পাড়ে নিয়ে যায়। সেখানে মাথায় লাঠি দিয়ে আঘাত করে শাহীনকে খালের পানিতে ফেলে দেয়।
বিভিন্ন জায়গায় শাহীনের খোঁজ নিতে গিয়ে বাবা জানতে পারেন, ওই কিশোরের সঙ্গে তাকে দেখা গেছে। আজ বৃহস্পতিবার সকালে কিশোরকে আটক করে পুলিশ। তার স্বীকারোক্তি অনুযায়ী খাল থেকে শাহীনের ভাসমান লাশ উদ্ধার করা হয়।
কিশোরের দেওয়া তথ্যের বরাত দিয়ে ওসি আসাদুজ্জামান বলেন, সে শাহীনের বাবা এমদাদের সঙ্গে একই ওয়ার্কশপে কাজ করত। পরে সেখান থেকে অন্য কারখানায় চাকরি নিয়ে চলে যায়। টাকা নিয়ে এমদাদের সঙ্গে বিরোধের জের ধরে সে শাহীনকে হত্যা করেছে।
