
হজরত শাহজালাল আন্তর্জাতিক বিমানবন্দরে দুই যাত্রীর কাছ থেকে ৩১টি সোনার বার উদ্ধার করেছেন শুল্ক গোয়েন্দারা। এই সোনার ওজন প্রায় ৫ কেজি ৮০০ গ্রাম। সোনার বারগুলো যাত্রী দুজনের ব্লেজার, জুতা ও মোবাইল ফোনের কাভারের ভেতর থেকে উদ্ধার করা হয়।গতকাল বৃহস্পতিবার বিকেলে রিজেন্ট এয়ারওয়েজের একটি ফ্লাইট ব্যাংকক থেকে চট্টগ্রাম হয়ে ঢাকায় আসে। ওই ফ্লাইটের দুই যাত্রীর কাছ থেকে এই সোনা উদ্ধারের পর তাঁদের গ্রেপ্তার করা হয়। গ্রেপ্তার করা দুই যাত্রী হলেন কেরামত আলী (৫৮) ও লোকমান (৫৮)। কেরামত আলীর বাড়ি ফেনীর ফুলগাজী উপজেলায়। লোকমানের বাড়ি ঢাকার কদমতলীতে। উদ্ধার করা সোনার দাম প্রায় ২ কোটি ৯০ লাখ টাকা।শুল্ক গোয়েন্দা ও তদন্ত অধিদপ্তর সূত্রে জানা যায়, যাত্রী দুজন অভ্যন্তরীণ আগমনী পয়েন্ট পার হওয়ার পরে তাঁদের জিজ্ঞাসাবাদ করা হয়। এ সময় একজন যাত্রীর ব্লেজারের কলারের নিচে সেলাই করে লুকানো অবস্থায় ২৮ পিস (২ কেজি ৮০০ গ্রাম) এবং অপরজনের দুই পায়ের জুতা ও ১টি মোবাইল ফোনের কাভারের ভেতর ৩ পিস (৩ কেজি) সোনার বার উদ্ধার করে শুল্ক গোয়েন্দারা। রিজেন্টের ফ্লাইটটি ব্যাংকক থেকে চট্টগ্রাম হয়ে ঢাকায় আসে। ধারণা করা হচ্ছে, আকাশপথে ব্যাংকক থেকে আসা কোনো যাত্রীর কাছ থেকে এই সোনা হস্তান্তর হয়েছে।
শুল্ক গোয়েন্দা তদন্ত অধিদপ্তরের মহাপরিচালক মঈনুল খান এ তথ্যের সত্যতা নিশ্চিত করেছেন। আটক করা লোকমান ও কেরামত আলীকে শুল্ক আইনে গ্রেপ্তার করা হয়েছে। আজ ভোরে তাঁদের বিমানবন্দর থানায় সোপর্দ করা হয়েছে।
