
একটি অবাধ ও সুষ্ঠু নির্বাচন অনুষ্ঠানে বিএনপি নির্বাচন কমিশনের কাছে আস্থার জায়গা চাইছে—এ মন্তব্য করে দলের জ্যেষ্ঠ যুগ্ম মহাসচিব রুহুল কবির রিজভী বলেছেন, ‘আমরা কমিশনের বিভিন্ন বক্তব্য-বিবৃতির মধ্য দিয়ে সে আস্থাটুকু খুঁজে পাচ্ছি না।’
আজ সোমবার বিকেলে রাজধানীর আগারগাঁওয়ে সুশীল সমাজের সঙ্গে নির্বাচন কমিশনের সংলাপ নিয়ে সাংবাদিকদের এক প্রশ্নের জবাবে রুহুল কবির রিজভী এ কথা বলেন।
সুশীল সমাজের সঙ্গে দিনভর সংলাপ শেষে সাংবাদিকদের ব্রিফ করেন প্রধান নির্বাচন কমিশনার কে এম নুরুল হুদা। এর পরপরই ২০১৬ সালে বিএনপির আয়-ব্যয়ের হিসাব জমা দেন রুহুল কবির রিজভী। সেখানে সাংবাদিকেরা সংলাপ নিয়ে তাঁর প্রতিক্রিয়া জানতে চাইলে রিজভী ওই কথাগুলো বলেন।
বিএনপির এই নেতা বলেন, ‘আমরা তো মনে করি, একটা অবাধ ও সুষ্ঠু নির্বাচনে কমিশন এমন ভূমিকা রাখবে, যাতে দেশের সাধারণ ভোটাররা আস্থা পান। যে আস্থাটি একেবারেই হারিয়ে গেছে, বিশেষ করে ৫ জানুয়ারির নির্বাচনের পর। আমরা সে আস্থার জায়গাটি চাচ্ছি কমিশনের কাছে।’
বিএনপির এই নেতা বলেন, ‘তবু আমরা বিশ্বাস করি, ভোটারদের যে ভোটাধিকার, এটা যেন ক্ষমতাসীনদের কাছে বিক্রি হয়ে না যায়; সেটা নির্বাচন কমিশন দেখবে। আমরা প্রত্যাশা করি, নির্বাচন কমিশন যেন সরকারের আজ্ঞাবহ, অনুগত কোনো প্রতিষ্ঠান না হয়।’আরও পড়ুন:বিএনপির জমা ১৪ লাখ টাকা
