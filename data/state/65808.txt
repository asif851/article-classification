
‘পয়লা বৈশাখ উপলক্ষে মাননীয় প্রধানমন্ত্রী শেখ হাসিনার পক্ষ থেকে শাড়ি উপহার পেলাম। এটা আমার জীবনের শ্রেষ্ঠ উপহার।’ প্রধানমন্ত্রী শেখ হাসিনার কাছ থেকে শাড়ি পেয়ে ফেসবুকে এমনই অনুভূতি ব্যক্ত করেছেন নার্গিস মাহতাব নামের একজন নারীনেত্রী। 
প্রতিবছরই নানা অনুষ্ঠান উপলক্ষে নেতা-কর্মীদের উপহার পাঠান প্রধানমন্ত্রী শেখ হাসিনা। এ বছর বাংলা নববর্ষে দলের নারী নেতা-কর্মীদের উপহার হিসেবে অন্তত ২০০ শাড়ি দিচ্ছেন প্রধানমন্ত্রী। গত কয়েক দিনে ধরেই সেগুলো বিতরণ করে বেড়াচ্ছেন যুব মহিলা লীগের সভাপতি নাজমা আকতার ও সাধারণ সম্পাদক অপু উকিল। যুব মহিলা লীগের কয়েকজন নেত্রী বলেন, দলের নেতা-কর্মীদের প্রতি শেখ হাসিনার ভালোবাসা ও মমত্ববোধ নিয়ে কেউই প্রশ্ন তুলতে পারেন না। এর ব্যতিক্রম হয়নি এবারের পয়লা বৈশাখেও। নিজের জমানো শাড়ি বৈশাখী উপহার হিসেবে পাঠিয়ে দিয়েছেন দলের নারীনেত্রীদের কাছে। জানতে চাইলে অপু উকিল প্রথম আলোকে বলেন, শত ব্যস্ততার মাঝেও যে প্রধানমন্ত্রী তাঁর নেতা-কর্মীদের ভোলেন না, এই উপহার তার প্রমাণ। প্রধানমন্ত্রীর এই উপহার প্রতীকী। এর মাধ্যমে নেতা-কর্মীদের তাঁর ভালোবাসার বহিঃপ্রকাশ ঘটেছে। প্রধানমন্ত্রীর কার্যালয়ের একটি সূত্র জানিয়েছে, এ ধরনের উপহার এবারই প্রথম নয়। এর আগেও যেকোনো উপলক্ষে নিজের জমানো শাড়ি উপহার হিসেবে পাঠিয়ে দেন নারীনেত্রীদের কাছে। শুধু জমানো শাড়িই নয়, নেতা-কর্মী ও স্টাফদের যেকোনো উৎ​সব উপলক্ষে উপহার পাঠিয়ে দেন নিজ থেকেই। এবার বৈশাখী শাড়ি উপহার পেয়ে অনেকেই সেই অনুভূতি চেপে রাখতে পারেননি। তা প্রকাশ করেছেন ফেসবুকে স্ট্যাটাস দিয়ে। নাসরীন হক ফেসবুকে লিখেছেন, ‘জীবনের সেরা একটি উপহার পেলাম আজ। বঙ্গবন্ধু কন্যা মাননীয় প্রধানমন্ত্রী শেখ হাসিনার দেওয়া উপহার।’ কামরুন নাহার লিপি লিখেছেন, ‘...এ শাড়ির মধ্য খুঁজে পাই প্রধানমন্ত্রীর আদর, স্নেহ, মায়া, মমতা আর ভালোবাসা।’ এমন স্ট্যাটাস দিয়েছেন আরও অনেকে।
