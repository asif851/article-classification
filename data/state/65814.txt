
বিএনপির প্রতিষ্ঠাতা জিয়াউর রহমানের ক্ষমতার লোভ ছিল না— এমন দাবি করে দলটির স্থায়ী কমিটির সদস্য আব্দুল মঈন খান বলেছেন, ক্ষমতার লিপ্সা থাকলে জিয়াউর রহমান ১৯৭১ সালেই ক্ষমতা দখল করতে পারতেন। তাঁর দাবি, পরবর্তীতে জিয়াউর রহমান নিজ থেকে ক্ষমতায় যাননি। কোটি কোটি মানুষের মধ্য থেকে খুঁজে এনে জোর করে তাঁকে ক্ষমতায় বসানো হয়।আজ শুক্রবার দুপুরে জাতীয় প্রেসক্লাবে এক আলোচনা সভায় মঈন খান এসব কথা বলেন। স্বাধীনতা ফোরাম নামের একটি সংগঠন জিয়াউর রহমানের মৃত্যুবার্ষিকী উপলক্ষে ওই আলোচনা সভার আয়োজন করে।মঈন খান বলেন, সরকার গণতন্ত্রকে বকেয়া রেখে উন্নয়নের কথা বলছে। এটা কোনো কথা হতে পারে না। ক্ষমতা আর অর্থের লিপ্সা বাংলাদেশকে ধ্বংস করে দিয়েছে। দেশে এখন গণতন্ত্র নেই। উন্নয়নের যে বুলি আউড়ানো হচ্ছে তা অর্থহীন। স্বাধীনতাযুদ্ধে মানুষের যে আকুতি সরকার তা থেকে বিচ্যুত হয়েছে। কারণ বাংলাদেশের জন্মের প্রধান আকুতি ছিল গণতন্ত্র।সভায় অন্যদের মধ্যে ঢাকা বিশ্ববিদ্যালয়ের সাবেক সহ উপাচার্য আ ফ ম ইউসুফ হায়দার, আয়োজক সংগঠনের সভাপতি আবু নাসের মো. রহতম উল্লাহ প্রমুখ বক্তব্য দেন।
