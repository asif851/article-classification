
বর্ধিত হারে ভূমি উন্নয়ন কর (খাজনা হিসেবে পরিচিত) আদায়ে নিষেধাজ্ঞা দিয়েছেন হাইকোর্ট। এক সম্পূরক আবেদনের শুনানি নিয়ে আজ মঙ্গলবার বিচারপতি কাজী রেজাউল হক ও বিচারপতি মোহাম্মদ উল্লাহর সমন্বয় গঠিত হাইকোর্ট বেঞ্চ এ আদেশ দেন।
এক বছরের জন্য এই নিষেধাজ্ঞা দেওয়া হয়েছে বলে জানিয়েছেন আবেদনকারীর আইনজীবী জ্যোতির্ময় বড়ুয়া।
২০১৫ সালের ৩০ জুন ভূমি মন্ত্রণালয় এক পরিপত্রে ভূমি উন্নয়ন কর নির্ধারণ করে। বর্ধিত হারে ওই কর ওই বছরের ১ জুলাই থেকে নেওয়ার কথা। এ অবস্থায় এভাবে কর নির্ধারণ করার সুযোগ নেই দাবি করে বরিশালের দেওয়ান আবদুর রশিদ হাইকোর্টে একটি রিট করেন। প্রাথমিক শুনানি নিয়ে গত বছরের ২২ আগস্ট আদালত রুল দেন। রুল বিচারাধীন থাকা অবস্থায় বর্ধিত হারে ভূমি উন্নয়ন কর আদায়ের জন্য নোটিশ দেওয়া হচ্ছে উল্লেখ করে এই কার্যক্রমের নিষেধাজ্ঞা চেয়ে সম্পূরক আবেদনটি করেন রিট আবেদনকারী।
আজ আদালতে আবেদনের পক্ষে শুনানি করেন আইনজীবী জ্যোতির্ময় বড়ুয়া। রাষ্ট্রপক্ষে ছিলেন ডেপুটি অ্যাটর্নি জেনারেল তাপস কুমার বিশ্বাস।
জ্যোতির্ময় বড়ুয়া প্রথম আলোকে বলেন, বর্ধিত হারে ভূমি উন্নয়ন কর নির্ধারণ করে ২০১৫ সালের ৩০ জুন ভূমি মন্ত্রণালয়ের জারি করা পরিপত্রের পরিপ্রেক্ষিতে ওই কর আদায়ে এক বছরের জন্য নিষেধাজ্ঞা দিয়েছেন হাইকোর্ট। এটি বাংলাদেশের সব নাগরিকের ক্ষেত্রেই প্রযোজ্য হবে। ফলে এর আগে যে হারে ভূমি কর নেওয়া হতো, সেই হারেই তা আদায় করা যাবে। বর্ধিত হারে যে কর নির্ধারণ করা হয়েছে তা কোনো কোনো ক্ষেত্রে ৭ শতাংশ পর্যন্ত বেড়েছে।
