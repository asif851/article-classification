
ঝালকাঠি সদর উপজেলার গাভারামচন্দ্রপুর ইউনিয়নের বালিঘোনা গ্রামে যৌন নির্যাতনে মৃত্যুর ঘটনায় সেই গৃহপরিচারিকার বাবা বাদী হয়ে ঝালকাঠি আদালতে একটি নালিশি মামলা দায়ের করেছেন। মেয়েটির বাবা বানারীপাড়া উপজেলার হিরণ হাওলাদার বাদী হয়ে গতকাল বৃহস্পতিবার ঝালকাঠি নারী ও শিশু নির্যাতন দমন ট্রাইব্যুনাল-১-এ মামলাটি দায়ের করেন। আদালত সূত্রে জানা যায়, মামলার আরজিতে গৃহকর্তা আবদুল মান্নান হওলাদারসহ ছয়জনকে আসামি করা হয়। তাঁদের বিরুদ্ধে ধর্ষণের কারণে মৃত্যুর অভিযোগ আনা হয়। আরজিতে বাদী আরও উল্লেখ করেন, প্রধান আসামি আবদুল মান্নান হাওলাদারের বাড়িতে ঘটনার পাঁচ মাস আগে আত্মীয়তার সূত্র ধরে তাঁর বুদ্ধিপ্রতিবন্ধী মেয়েকে গৃহপরিচারিকার কাজ করতে দেন। প্রায়ই তাঁর মেয়েকে আবদুল মান্নান যৌন নির্যাতন করতেন। অপর আসামিরা সবকিছু জেনেও তাঁর মেয়েকে কাউকে কিছু না বলতে নিষেধ করতেন। ৮ মার্চ বেশি অসুস্থ হয়ে পড়ায় আসামিরা বাদীর বাড়ি খেজুরবাড়িয়া আবাসন প্রকল্প ছালিয়া বাকপুর গ্রামে রেখে পালিয়ে যান। ৯ মার্চ মেয়েটিকে বানারীপাড়া স্বাস্থ্য কমপ্লেক্সে ভর্তি করা হয়। সেখান থেকে বরিশালের শের-ই-বাংলা মেডিকেল কলেজ হাসপাতালে উন্নত চিকিৎসার জন্য পাঠানো হয়। ১১ মার্চ মেয়েটি মৃত্যুবরণ করে। ১২ মার্চ প্রথম আলোয় ‘ধর্ষণের শিকার কিশোরীর মৃত্যু’ শিরোনামে একটি সংবাদ প্রকাশিত হয়।
