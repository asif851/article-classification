
মুক্তিযুদ্ধবিষয়ক মন্ত্রী আ ক ম মোজাম্মেল হক বলেছেন, জিয়াউর রহমানের মুক্তিযুদ্ধকালীন এবং যুদ্ধপরবর্তী বিতর্কিত ভূমিকা প্রমাণ করে তিনি স্বাধীনতা চাননি। এ ধরনের বিতর্কিত ব্যক্তির কবর পবিত্র সংসদ এলাকায় থাকতে পারে না। তাই সংসদ এলাকা থেকে জিয়াউর রহমানের কবর সরানো হবে।জাতীয় শোক দিবস উপলক্ষে গাজীপুরের কাশিমপুরে স্থানীয় আওয়ামী লীগ আয়োজিত এক আলোচনা সভায় তিনি এ কথা বলেন। মন্ত্রণালয় থেকে পাঠানো এক সংবাদ বিজ্ঞপ্তিতে এ কথা জানানো হয়েছে।মুক্তিযুদ্ধবিষয়ক আলোচনা সভায় মন্ত্রী বলেন, বঙ্গবন্ধু হত্যায় যারা সরাসরি জড়িত ছিল তাদের বিচার হলেও নেপথ্যে যারা ছিল তারা ধরাছোঁয়ার বাইরে থেকে গেছে। বঙ্গবন্ধু হত্যার নেপথ্যে দেশি বা বিদেশি যারা জড়িত ছিল, তাদের খুঁজে বের করতে কমিশন গঠন করা হবে।মন্ত্রী মোজাম্মেল হক আরও বলেন, পঁচাত্তরের ১৫ আগস্ট ব্যক্তি বঙ্গবন্ধুকে হত্যা করা সম্ভব হলেও বঙ্গবন্ধুর আদর্শকে হত্যা করা যায়নি, হত্যা করা যাবেও না। তিনি বলেন, বঙ্গবন্ধুর আদর্শ দিন দিন আরও শক্তিশালী হচ্ছে।আলোচনা সভায় গাজীপুরের এবং কাশিমপুরের স্থানীয় নেতারা উপস্থিত ছিলেন।
