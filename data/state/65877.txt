
১০ সেপ্টেম্বরের মধ্যে তৈরি পোশাকশ্রমিকদের বেতন-ভাতা পরিশোধে মালিকদের প্রতি অনুরোধ জানিয়েছেন স্বরাষ্ট্রমন্ত্রী আসাদুজ্জামান খান। একই সঙ্গে পোশাকশ্রমিকদের পর্যায়ক্রমে ঈদের ছুটি দিতে বলেছেন তিনি।সচিবালয়ে আজ বৃহস্পতিবার সার্বিক আইনশৃঙ্খলা পরিস্থিতি পর্যালোচনা ও শিল্পাঞ্চলে আইনশৃঙ্খলা পরিস্থিতি নিয়ে করণীয় ও প্রাসঙ্গিক বিষয়ে এক আলোচনা সভায় এ নির্দেশ দেন স্বরাষ্ট্রমন্ত্রী। সভাশেষে স্বরাষ্ট্রমন্ত্রী সাংবাদিকদের বলেন, ঈদের সময় টাকা বহন করার জন্য যে যখন নিরাপত্তা চাইবে, নিরাপত্তার জন্য পুলিশ দেওয়া হবে। এ ছাড়া নাশকতা প্রতিরোধে ঈদগাহগুলোতে বিশেষ নিরাপত্তাব্যবস্থা নেওয়া হবে বলেও স্বরাষ্ট্রমন্ত্রী জানান।নকল টাকা বন্ধে প্রয়োজনীয় ব্যবস্থা নেওয়া হবে বলে জানান স্বরাষ্ট্রমন্ত্রী। তিনি বলেন, ঈদুল আজহায় ঘরমুখী যাত্রীদের নিরাপত্তায় বাস-ট্রেন টার্মিনালে বিশেষ নিরাপত্তাব্যবস্থা নেওয়া হবে। গরুবাহী নৌকা, ট্রলার ও ট্রাকে চাঁদাবাজি ঠেকাতে বিশেষ অভিযান পরিচালিত হবে। 
সভায় স্বরাষ্ট্র মন্ত্রণালয়ের জ্যেষ্ঠ সচিব মো. মোজাম্মেল হক খান, পুলিশের মহাপরিদর্শক (আইজিপি) এ কে এম শহীদুল হক, র‌্যাবের মহাপরিচালক (ডিজি) বেনজীর আহমেদ, ঢাকা মহানগর পুলিশ কমিশনার (ডিএমপি) আছাদুজ্জামান মিয়াসহ সংশ্লিষ্ট ব্যক্তিরা উপস্থিত ছিলেন।
