
ঝিনাইদহের মহেশপুর উপজেলার খোশালপুর সীমান্তের ওপার থেকে কাঁটাতারের বেড়া কাটার যন্ত্রপাতিসহ পাঁচ বাংলাদেশি গরু ব্যবসায়ীকে আটক করেছে ভারতের হাঁসখালী থানার পুলিশ।গতকাল মঙ্গলবার ভোররাতে কাঁটাতারের বেড়া কেটে ভারতের অভ্যন্তরে প্রবেশের পর ভারতের রামনগর গ্রাম থেকে পুলিশ তাঁদের আটক করে। আটক ব্যক্তিরা হলেন মহেশপুর উপজেলার মাইলবাড়িয়া গ্রামের শামছুল মণ্ডলের ছেলে বাবুল মণ্ডল, এনাম মণ্ডলের ছেলে ছটু মণ্ডল, হাসান আলীর ছেলে সুলতান হোসেন, জাহিদুল ইসলামের ছেলে তুহিন রহমান ও খোশালপুর গ্রামের লোকমান হোসেনের ছেলে কামাল হোসেন।বিজিবি ৬ ব্যাটালিয়নের কমান্ডিং কর্মকর্তা লে. কর্নেল এস এম মনিরুজ্জামান জানান, তাঁদের ফেরত চেয়ে পতাকা বৈঠকের আহ্বান জানিয়ে বিএসএফকে চিঠি দেওয়া হয়। তবে বিএসএফের পক্ষ থেকে জানানো হয়েছে, এটা পুলিশের বিষয়, এখানে বিএসএফের কিছুই করার নেই।
