
হল-মার্ক গ্রুপের চেয়ারম্যান জেসমিন ইসলামের জামিন মঞ্জুর করে দেওয়া হাইকোর্টের আদেশ বাতিল করেছেন আপিল বিভাগ। সম্পদের বিবরণী দাখিল না করার অভিযোগে দুর্নীতি দমন কমিশনের করা মামলায় হাইকোর্ট তাঁকে জামিন দিয়েছিলেন।
এ আদেশের বিরুদ্ধে দুদকের করা আবেদন নিষ্পত্তি করে আজ সোমবার প্রধান বিচারপতি মো. মোজাম্মেল হোসেনের নেতৃত্বাধীন পাঁচ বিচারপতির বেঞ্চ এ আদেশ দেন।
আদালতে জেসমিন ইসলামের পক্ষে শুনানি করেন রফিক-উল হক আর দুদকের পক্ষে আইনজীবী খুরশীদ আলম খান।
খুরশীদ আলম খান প্রথম আলোকে বলেন, হাইকোর্টের জামিন মঞ্জুরের আদেশ বাতিল করায় এ ক্ষেত্রে আদালতের অনুমতি সাপেক্ষে পরবর্তী কার্যক্রম পরিচালনায় আইনগত কোনো বাধা নেই।
গত বছরের ১৩ নভেম্বর দুদক সম্পদ বিবরণী দাখিল করতে জেসমিন ইসলামকে নোটিশ দেয়। পরে তিনি ২৪ নভেম্বর তিন মাসের সময় বৃদ্ধির আবেদন করেন। পরে সাত দিন সময় বাড়ানো হলেও নির্ধারিত ৪ ডিসেম্বরের মধ্যে তিনি সম্পদ বিবরণী জমা দেননি। এই অভিযোগে ১১ ডিসেম্বর রমনা মডেল থানায় জেসমিন ইসলামের বিরুদ্ধে মামলা করে দুদক। এ মামলায় গত ১৯ জানুয়ারি তিনি হাজির হয়ে আগাম জামিনের আবেদন জানান।
এর পরিপ্রেক্ষিতে বিচারপতি নাঈমা হায়দার ও বিচারপতি জাফর আহমেদ সমন্বয়ে গঠিত হাইকোর্ট বেঞ্চ জেসমিন ইসলামের চার সপ্তাহের আগাম জামিন মঞ্জুর করেন।
 
