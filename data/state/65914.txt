
অর্থমন্ত্রী আবুল মাল আবদুল মুহিত বলেছেন, তারল্য-সংকটের কারণে বর্তমানে ফারমার্স ব্যাংক গ্রাহকদের আমানত ফেরত দিতে পারছে না। তারল্য-সংকট মোকাবিলায় বিভিন্ন ধরনের ব্যবস্থা নেওয়া হচ্ছে।
আজ বৃহস্পতিবার জাতীয় সংসদে প্রশ্নোত্তরে অর্থমন্ত্রী এ কথা বলেন। স্পিকার শিরীন শারমিন চৌধুরীর সভাপতিত্বে বৈঠক শুরুর পর প্রশ্নোত্তর পর্ব অনুষ্ঠিত হয়।
জাতীয় পার্টির সাংসদ সেলিম উদ্দিনের প্রশ্নের জবাবে অর্থমন্ত্রী বলেন, ফারমার্স ব্যাংক কার্যক্রম শুরু করার পর থেকে রেগুলেটরি ও প্রুডেনশিয়াল নিয়মকানুন মানতে অনীহা এবং পর্ষদ ও ব্যবস্থাপনা পর্যায়ে বিভিন্ন অনিয়মের কারণে ব্যাংকটির আর্থিক ভিত্তি ক্রমে দুর্বল হতে থাকে। এ বিষয়ে বিভিন্ন সময় বাংলাদেশ ব্যাংক বিভিন্ন পদক্ষেপ নিলেও সার্বিক অবস্থার উন্নতি না হয়ে ক্রমাবনতি বিদ্যমান থাকে। ব্যাংকটির আর্থিক অবস্থা বিভিন্নভাবে প্রকাশিত হয়ে পড়লে আমানতকারীরা ব্যাংক থেকে আমানত উঠিয়ে নিতে থাকলে তারল্য-সংকটের সৃষ্টি হয়। ফারমার্স ব্যাংকের তারল্য-সংকটের কারণে উদ্ভূত সমস্যা মোকাবিলা করার জন্য বাংলাদেশ ব্যাংক সরকারের সঙ্গে নিবিড় যোগাযোগ রক্ষা করে ব্যাংকটির তারল্য-সংকট মোকাবিলায় বিভিন্ন ব্যবস্থা গ্রহণ অব্যাহত রেখেছে।
সংরক্ষিত আসনের ফজিলাতুননেসা বাপ্পির প্রশ্নের জবাবে অর্থমন্ত্রী বলেন, বাংলাদেশ থেকে প্রচুর অর্থ বিদেশে পাচার হয়ে যাচ্ছে বলে বিভিন্ন রাজনৈতিক দল, গবেষণা প্রতিষ্ঠান থেকে যে দাবি করা হচ্ছে, তা তথ্যভিত্তিক নয়। পাচারের এ ধরনের প্রাক্কলন গত কয়েক বছরে দেশের বাজারে বৈদেশিক মুদ্রার বিদ্যমান তারল্য বাস্তবতার সঙ্গে সংগতিপূর্ণ নয়। তবে দেশ থেকে অর্থ পাচারের মাত্রা যা-ই হোক না কেন, পাচারের সম্ভাব্য উৎসগুলো বন্ধ করার বিষয়ে বাংলাদেশ সরকারের সংশ্লিষ্ট সংস্থাগুলো একযোগে কাজ করে যাচ্ছে।
