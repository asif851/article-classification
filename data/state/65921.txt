
রাজধানীর কারওয়ান বাজারে আজ রোববার সকাল পৌনে ১০টার দিকে বিহঙ্গ পরিবহনের একটি বাসে ককটেল ছুড়েছে দুর্বৃত্তরা। এতে কয়েকজন আহত হয়েছেন।
প্রত্যক্ষদর্শীদের ভাষ্য, বিহঙ্গ পরিবহনের বাসটি কারওয়ান বাজারে ইত্তেফাক অফিসের সামনে এলে রাস্তার অন্যপাশ থেকে তিন-চারটি ককটেল ছোড়ে দুর্বৃত্তরা। ককটেলের শব্দ পেয়ে হুড়মুড় করে নামতে গিয়ে আহত হন অনেকে।
ককটেলের আঘাতে গাড়ির কাচ ভেঙে হাত কেটেছে মো. শওকত (৩৫) নামের এক যাত্রীর। তিনি বলেন, ‘হঠাৎ করে কয়েকটা শব্দ পাই। এখন কানে আর কিছু শুনতে পাচ্ছি না।’ অন্য এক যাত্রী কবীর হোসেনের (২৬) বাস থেকে নামতে গিয়ে পা মচকে গেছে। তিনি বলেন, ‘সিটে বসা ছিলাম, নামতে গিয়ে পা মচকে গেছে। অনেকেই আহত হয়েছেন।’ তবে কতজন আহত হয়েছেন, সে তথ্য পাওয়া যায়নি।
তেজগাঁও থানার পরিদর্শক (তদন্ত) মশিউর রহমান প্রথম আলোকে জানান, ককটেল বিস্ফোরণের পরপরই পুলিশ ফাঁকা গুলি ছোড়ে। তবে পুলিশের গুলিতে কেউ আহত হননি।
বিএনপির নেতৃত্বাধীন ২০-দলীয় জোটের ডাকে আজ রোববার সকাল ছয়টা থেকে আগামীকাল সোমবার সন্ধ্যা ছয়টা পর্যন্ত ৩৬ ঘণ্টার হরতাল চলছে।
