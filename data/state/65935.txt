
রাজধানী ঢাকার শাহজালাল আন্তর্জাতিক বিমানবন্দর থেকে গতকাল শুক্রবার রাতে প্রায় এক কেজি ৩৬১ গ্রাম ওজনের সোনার বার ও স্বর্ণালংকার উদ্ধার করা হয়েছে।
বিমানবন্দর আর্মড পুলিশ ব্যাটালিয়নের দাবি, এসবের বাজারমূল্য প্রায় ৫৩ লাখ টাকা।
ঘটনার সঙ্গে জড়িত থাকার অভিযোগে ছয়জনকে আটক করা হয়েছে। তাঁরা হলেন হামিদুল ইসলাম, হায়দার, নাদিম খন্দকার, শাহ আলম মজুমদার, ইসহাক মিয়া ও দীপক মণ্ডল। গতকাল রাত সাড়ে ১০টার দিকে এ ঘটনা ঘটে।
বিমানবন্দর আর্মড পুলিশ ব্যাটালিয়ন জানায়, কাস্টমসের আনুষ্ঠানিকতা শেষ করে বিমানবন্দর  থেকে বাইরে চলে যান ওই ছয়জন। ট্যাক্সিতে ওঠার সময় তাঁদেরকে সন্দেহ হয় পুলিশের। পুলিশ যাত্রীদের ব্যাগ ও জুতো তল্লাশি করে। এ সময় সোনার বার ও স্বর্ণালংকার উদ্ধার করা হয়। উদ্ধারকৃত সোনার বার ও স্বর্ণালংকারের ওজন এক কেজি ৩৬১ গ্রাম।  যাত্রীরা মালয়েশিয়া এয়ারলাইনস, টাইগার এয়ারলাইনস ও সিঙ্গাপুর এয়ারলাইনসে করে ঢাকায় আসেন।
বিমানবন্দর আর্মড পুলিশ ব্যাটালিয়নের সহকারী পুলিশ সুপার আসমা আরা জাহানের নেতৃত্বে একটি দল তাঁদের আটক করে। ওই ব্যাটালিয়নের জ্যেষ্ঠ সহকারী পুলিশ সুপার আলমগীর হোসেন  ঘটনার সত্যতা নিশ্চিত করেছেন। এ ব্যাপারে আইনগত ব্যবস্থা নেওয়া হচ্ছে বলে কাস্টমস জানিয়েছে।
