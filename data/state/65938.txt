
নিখোঁজের ছয় দিন পর ব্রাহ্মণবাড়িয়ার আখাউড়া পৌরসভায় দুলাল মিয়া (৪৫) নামের এক জেলের লাশ উদ্ধার করেছে পুলিশ। গতকাল সোমবার পৌর এলাকার দেবগ্রাম রেলসেতুর নিচ থেকে লাশটি উদ্ধার করা হয়। দুলাল দেবগ্রাম এলাকার বাসিন্দা। পুলিশ সূত্র জানায়, ২২ ডিসেম্বর দুলাল মাছ ধরার কথা বলে বাড়ি থেকে বের হন। গতকাল সকালে দেবগ্রাম রেলসেতুর নিচে তাঁর লাশ পড়ে থাকতে দেখে তাঁর পরিবার ও পুলিশে খবর দেওয়া হয়। পরিবারের সদস্যদের বরাত দিয়ে আখাউড়া থানার ওসি মোশাররফ হোসেন তরফদার বলেন, মাদক সেবনের কারণে দুলালের মৃত্যু হয়ে থাকতে পারে। 
