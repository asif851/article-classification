
রাঙামাটির বাঘাইছড়ি উপজেলা সদরের কাচালং বাজার এলাকায় আগুনে ক্ষতিগ্রস্ত ৩৫ পরিবারকে ২৩ জানুয়ারি অনুদান ও ত্রাণ দিয়েছেন স্থানীয় জনপ্রতিনিধি ও রাজনৈতিক দলের নেতারা।
বাঘাইছড়ি পৌরসভা সূত্রে জানা গেছে, ২৩ জানুয়ারি বিকেল সাড়ে চারটায় দুর্গত পরিবারগুলোকে ২০ কেজি করে চাল দেওয়া হয়। সংরক্ষিত ২৯৯ আসনের সাংসদের প্রতিনিধি হিসেবে উপজেলা আওয়ামী লীগের সহসভাপতি দিলীপ কুমার দাশ চাল বিতরণ করেন। পরে পৌরসভার পক্ষ থেকে ৩৫ ক্ষতিগ্রস্ত পরিবারকে ৫০ কেজি করে চাল বিতরণ করা হয়। বিতরণ কার্যক্রমে অংশ নেন পৌরসভার প্যানেল মেয়র মো. আবদুল শুক্কুর মিয়া। এ ছাড়া আওয়ামী লীগের পক্ষ থেকে প্রত্যেক পরিবারকে দুই হাজার টাকা করে অনুদান দেওয়া হয়। এ সময় রাঙামাটি জেলা আওয়ামী লীগের সভাপতি ও সাবেক প্রতিমন্ত্রী দীপংকর তালুদার, রাঙামাটি জেলা পরিষদের চেয়ারম্যান বৃষকেতু চাকমা, জেলা আওয়ামী লীগের সহসভাপতি মো. কামাল উদ্দিন ও সাধারণ সম্পাদক মো. মুছা মাতবর, বাঘাইছড়ি আওয়ামী লীগের সাধারণ সম্পাদক মো. আলী হোসেন, পৌর আওয়ামী লীগের সভাপতি মো. জমির উদ্দিন ও প্রকল্প বাস্তবায়ন কর্মকর্তা মো. আবদুল আলীম উপস্থিত ছিলেন। উল্লেখ্য, ২১ জানুয়ারি রাত সোয়া ১২টায় কাচালং বাজার এলাকায় আগুনে ৩৭ পরিবারের বসতঘর পুড়ে যায়।
 
