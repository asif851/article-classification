
রাষ্ট্রপতি আবদুল হামিদ বলেছেন, ‘সুষ্ঠু নির্বাচন অনুষ্ঠানের জন্য সুষ্ঠু রাজনৈতিক পরিবেশ প্রয়োজন এবং রাজনৈতিক দলগুলোকে অবশ্যই এ ক্ষেত্রে ঐকমত্যে পৌঁছাতে হবে।’ এ ছাড়া নির্বাচন কমিশন (ইসি) যদি অর্পিত দায়িত্ব সততা ও নিষ্ঠার সঙ্গে পালন করে, তাহলে সুষ্ঠু নির্বাচন অনুষ্ঠান সম্ভব।নতুন নির্বাচন কমিশন গঠনের ব্যাপারে গতকাল বৃহস্পতিবার বঙ্গভবনে ইসলামী ঐক্যজোট (আইওজে) নেতাদের সঙ্গে আলোচনাকালে রাষ্ট্রপতি এসব কথা বলেন। আইওজে চেয়ারম্যান আবদুল লতিফ নেজামীর নেতৃত্বে ১০ সদস্যের প্রতিনিধিদল ৩০ মিনিটব্যাপী ওই বৈঠকে সার্চ কমিটি গঠন এবং নতুন নির্বাচন কমিশন গঠনের ব্যাপারে আট দফা প্রস্তাব দেন। আইওজে ইসি গঠনে বর্তমান পাঁচ সদস্যের পরিবর্তে আট সদস্যের কমিশন এবং যোগ্য ও নিরপেক্ষÿব্যক্তিদের নিয়ে সার্চ কমিটি গঠনের প্রস্তাব দিয়েছে। এর আগে আবদুল হামিদ নতুন নির্বাচন কমিশন গঠনের ব্যাপারে বাংলাদেশ ন্যাশনালিস্ট ফ্রন্ট (বিএনএফ) নেতাদের সঙ্গে আলোচনা করেন। বিএনএফ ইসির ধারাবাহিকতা বজায় রাখতে পর্যায়ক্রমে কমিশনারদের নিয়োগ দেওয়াসহ পাঁচ দফা প্রস্তাব দিয়েছে। ইসি গঠনের ব্যাপারে রাষ্ট্রপতির সঙ্গে আলোচনার জন্য তৃতীয় পর্যায়ে বঙ্গভবন আরও পাঁচটি রাজনৈতিক দলকে আমন্ত্রণ জানিয়েছে। রাষ্ট্রপতির প্রেস সচিব জয়নাল আবেদীন বাসসকে গতকাল বলেন, ‘আজ (বৃহস্পতিবার) পাঁচটি রাজনৈতিক দলের অফিসের ঠিকানায় আমন্ত্রণপত্র পাঠানো হয়েছে।’ তিনি জানান, রাষ্ট্রপতি আগামী ৪ জানুয়ারি ন্যাশনাল আওয়ামী পার্টি এবং বাংলাদেশের সাম্যবাদী দল, ৫ জানুয়ারি বাংলাদেশের কমিউনিস্ট পার্টি, ৭ জানুয়ারি বিকল্পধারা বাংলাদেশ ও সমাজতান্ত্রিক দলের (জেএসডি) সঙ্গে আলোচনা করবেন।
