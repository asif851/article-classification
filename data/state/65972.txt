
আওয়ামী লীগের সাংসদ শামীম ওসমান মুঠোফোনে মো. বশির উদ্দিন নামের একজন সহকারী পুলিশ সুপারকে (এএসপি-ট্রাফিক) দেখে নেওয়ার হুমকি দিয়েছেন বলে অভিযোগ উঠেছে।আজ বৃহস্পতিবার দুপুরে নারায়ণগঞ্জ-৫ আসনের উপনির্বাচন চলাকালে এ হুমকি দেন বলে সাংবাদিকদের কাছে অভিযোগ করেন ওই এএসপি।এ ব্যাপারে তিনি সাধারণ ডায়েরি করেছেন।এএসপি মো. বশির উদ্দিন সাংবাদিকদের কাছে অভিযোগ করেন, বন্দর উপজেলার মদনপুর ইউনিয়নের কেওডালা সরকারি প্রাথমিক বিদ্যালয় কেন্দ্রে মদনপুর ইউপি চেয়ারম্যান আবদুস সালাম জালভোট দেওয়ার চেষ্টা করলে তিনি বাধা দেন।আবদুস সালাম বিষয়টি শামীম ওসমানকে জানান।পরে শামীম ওসমান বশির উদ্দিনকে ছয় বার ফোন করেন।বশির উদ্দিনের ভাষ্যমতে, ফোনে শামীম ওসমান বলেন, সালাম চেয়ারম্যান কেন্দ্রে ঢুকবে, যা ইচ্ছে তা-ই করবে।তাঁকে কোনো রকম বাধা দেওয়া যাবে না।বশির উদ্দিনের ভাষ্য, শামীম ওসমানের এই কথার জবাবে তিনি বলেন, ‘আমি এই মুহূর্তে নির্বাচন কমিশনের আন্ডারে চাকরি করছি।আমার পক্ষে কোনো অনৈতিক কাজ করা সম্ভব নয়।’তিনি দাবি করেন, তাঁর কথার জবাবে শামীম ওসমান বলেন, বশির উদ্দিন নারায়ণগঞ্জে কীভাবে চাকরি করেন, তা তিনি দেখে নেবেন।
