
কারাবন্দী বিএনপির চেয়ারপারসন খালেদা জিয়ার সঙ্গে তাঁর পরিবারের সদস্যরাও দেখা করতে পারেননি। খালেদা জিয়ার অসুস্থতার কারণে কারা কর্তৃপক্ষ পরিবারের সদস্যদের সাক্ষাৎ করতে দেয়নি বলে প্রথম আলোকে জানিয়েছেন বিএনপির মহাসচিব মির্জা ফখরুল ইসলাম আলমগীর।
খালেদা জিয়ার সঙ্গে সাক্ষাতের জন্য আজ শুক্রবার বিকেলে পুরান ঢাকার নাজিমউদ্দিন রোডের কারাগারে যান তাঁর বোন সেলিনা ইসলাম, ভাইয়ের ছেলে অভিক এস্কান্দার, খালেদা জিয়ার বড় ছেলে তারেক রহমানের শাশুড়ি ইকবাল মান্দ বানুসহ কয়েকজন। দেখা করার জন্য তাঁরা আগেই যথাযথ কর্তৃপক্ষের অনুমতি নিয়েছিলেন।  দলের মহাসচিব মির্জা ফখরুল ইসলাম আলমগীর বলেন, দলীয় চেয়ারপারসনের স্বাস্থ্যের অবস্থা নিয়ে তাঁর পরিবারের সদস্য এবং দলের নেতা–কর্মীরা খুবই উদ্বিগ্ন। কারাফটক থেকে ফিরে আসার পর পরিবারের সদস্যদের সঙ্গে তাঁর কথা হয়েছে উল্লেখ ফখরুল বলেন, কারা কর্তৃপক্ষ পরিবারের সদস্যদের বলেছে, বিএনপির চেয়ারপারসন খালেদা জিয়া দোতলার কক্ষ থেকে নিচে নামতে পারছেন না।
ফখরুল বলেন, গতকাল বৃহস্পতিবার তিনি ও আরও দুজন নেতা খালেদা জিয়ার সঙ্গে দেখা করতে গিয়েছিলেন। কিন্তু কারা কর্তৃপক্ষ দুবার তাঁদের অনুমতি থাকার পরও দেখা করতে দেয়নি।
গত ৮ ফেব্রুয়ারি থেকে বিএনপির চেয়ারপারসন কারাগারে আছেন। জিয়া অরফানেজ ট্রাস্ট দুর্নীতি মামলায় পাঁচ বছরের সাজার রায়ের পর থেকে তাঁকে ওই কারাগারে রাখা হয়েছে।
বিএনপি বারবার অসুস্থতার কথা বললেও সরকারের স্বাস্থ্যমন্ত্রী মোহাম্মদ নাসিম সম্প্রতি সচিবালয়ে বলেছেন, খালেদা জিয়া ঠিক আছেন। তিনি বিএনপিকে খালেদা জিয়ার শারীরিক অবস্থা নিয়ে রাজনীতি না করার আহ্বান জানান।
