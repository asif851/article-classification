
রংপুরের পীরগঞ্জ উপজেলায় ১১ লাখ টাকাসহ এক ব্যবসায়ীকে তুলে পালানোর সময় ভ্যানের সঙ্গে ধাক্কা লেগে অপহরণকারীদের মাইক্রোবাস উল্টে গেছে। স্থানীয় লোকজন টাকাসহ ব্যবসায়ীকে উদ্ধার ও মাইক্রোবাসসহ পাঁচজনকে আটক করেছে। আটক ব্যক্তিদের পরে পুলিশের কাছে সোপর্দ করা হয়। আজ সোমবার বিকেলে এ ঘটনা ঘটে।
আটক ব্যক্তিরা হলেন ভোলা জেলার দৌলতখান উপজেলার সাব্বির আলী (২৮), চাঁদপুর জেলার মতলব উপজেলার উত্তর ফতেপুর গ্রামের মোহন মিয়া (৩২), সিরাজগঞ্জ জেলার উল্লাপাড়া উপজেলার জাহাঙ্গীর আলম (২৮), বরিশাল সদর উপজেলার হুমায়ুন কবীর (৩০) ও মাদারীপুর সদর উপজেলা শিবখারা গ্রামের ইউসুফ হাওলাদার (৩০)।
পীরগঞ্জ থানার ভারপ্রাপ্ত কর্মকর্তা (ওসি) রেজাউল করিম জানান, আজ বেলা তিনটার দিকে একটি বেসরকারি ব্যাংকের পীরগঞ্জ শাখা থেকে ১৩ লাখ টাকা তোলেন পাট ব্যবসায়ী হাফিজুর রহমান। সেখান থেকে দুই লাখ টাকা অন্য এক ব্যবসায়ীকে দিয়ে তিনি ১১ লাখ টাকা নিয়ে মোটরসাইকেলে বাড়ি ফিরছিলেন। তাঁর বাড়ি উপজেলার বড় আলমপুর ইউনিয়নের ছোট উজিরপুরে।
ব্যবসায়ী হাফিজুরের বরাত দিয়ে ওসি বলেন, পীরগঞ্জ পৌর এলাকার চওড়ারহাট এলাকায় হাফিজুর পৌঁছালে পেছন থেকে একটি সাদা রঙের মাইক্রোবাস তাঁর গতিরোধ করে। মাইক্রোবাস থেকে কয়েকজন যুবক নেমে তাঁর মাথায় আঘাত করে গাড়িতে তুলে নেন। মাইক্রোবাসটি দ্রুত রংপুর শহরের উদ্দেশে রওনা দেয়। কিন্তু পথে জেলার মিঠাপুকুর উপজেলার শাল্টিগোপালপুর এলাকায় একটি ভ্যানের সঙ্গে ধাক্কায় মাইক্রোবাসটি উল্টে যান। স্থানীয় লোকজন সেখানে ছুটে যান। তখন মাইক্রোবাসের ভেতর থেকে ব্যবসায়ী হাফিজুর চিৎকার করে ঘটনার কথা স্থানীয় লোকজনকে জানান। লোকজন টাকাসহ তাঁকে উদ্ধার ও অপহরণকারী পাঁচজনকে আটক করেন। পরে ক্ষুব্ধ লোকজন মাইক্রোবাসটি ভাঙচুর করেন। এরপর মিঠাপুকুর থানার পুলিশকে খবর দেওয়া হয়।
মিঠাপুকুর থানার ওসি হুমায়ুন কবীর বলেন, পাঁচজনকে আটক করা হলেও মাইক্রোবাসচালক পালিয়ে গেছেন। মামলার প্রস্তুতি চলছে।
