
বিএনপির ডাকা টানা অবরোধের মধ্যে শত কষ্ট নিয়ে আসা লাখো মুসল্লি জিকির-আজকার আর বয়ান শুনে গতকাল শনিবার বিশ্ব ইজতেমার দ্বিতীয় দিন পার করেছেন। আখেরি মোনাজাতের মধ্য দিয়ে আজ রোববার শেষ হবে ইজতেমার প্রথম দফা।আজ সকাল ১০টা থেকে ১১টার মধ্যে আখেরি মোনাজাত অনুষ্ঠিত হবে বলে জানিয়েছেন গাজীপুরের জেলা প্রশাসক নুরুল ইসলাম। প্রথম পর্বের ইজতেমার পর দ্বিতীয় পর্ব শুরু হবে ১৬ জানুয়ারি। গত শুক্রবার ফজরের নামাজের পর আমবয়ানের মধ্য দিয়ে শুরু হয়েছিল প্রথম পর্বের ইজতেমা।মুসল্লিদের ভিড় তুরাগপাড় থেকে আশপাশের এলাকায় ছড়িয়ে পড়েছে। সবাই এসেছেন আল্লাহর পথে, দীনের শিক্ষা নিতে। দুই দিন আগে শুরু হলেও অবরোধের মধ্যে কালও অসংখ্য মুসল্লিকে ইতজেমায় আসতে দেখা গেছে। অবরোধে কষ্ট হলেও দলে দলে তাঁরা আসছেন। চট্টগ্রাম থেকে কাল সকালে এসেছেন আজিজুল হক। বিআরটিসি বাসে এলেও কোনো সমস্যায় পড়তে হয়নি তাঁকে। তাঁর ভাষায়, ‘ছহি সালামতে’ চলে এসেছেন। ধামরাই থেকে আসা সজেমউদ্দিনের মুখেও কষ্টের কোনো কথা নেই। সিরাজগঞ্জের তাড়াশ থেকে এসেছেন শহীদুল ইসলাম। জানালেন, মঙ্গলবার রাতে এশার নামাজের পর রিজার্ভ বাসে এসেছেন। বললেন, ভয় ছিল, কিন্তু সমস্যা হয়নি।সরেজমিনে মুসল্লিদের সহনশীলতা ও সম্প্রীতির নিদর্শনও চোখে পড়েছে। কেউ কেউ একই থালায় মিলেমিশে খাচ্ছেন। কেউ কেউ আবার অস্থায়ী চুলা বানিয়ে রান্না করতে ব্যস্ত। গোসল-বাথরুমে লাখো মানুষের ভিড়েও কোনো সমস্যা চোখে পড়েনি। বরং সবার মধ্যে ছাড় দেওয়ার মানসিকতা।কাল ফজর নামাজের পর থেকেই বয়ান শুরু হয়েছে। বয়ান করেন ভারতের মাওলানা ইসমাইল হোসেন গোদরা, বাদ জোহর ভারতের হজরত মাওলানা শওকত আলী, বাদ আসর ভারতের হজরত মাওলানা মোহাম্মদ জোয়াহের, বাদ মাগরিব পাকিস্তানের হজরত মাওলানা আবদুল হক।আজ আখেরি মোনাজাত পরিচালনা করবেন ভারতের মাওলানা সা’দ। তাঁর আগে তিনি হেদায়েতি বয়ান করবেন।যৌতুকবিহীন ১২১ বিয়ে: রেওয়াজ অনুযায়ী ইজতেমার দ্বিতীয় দিনে গতকাল ১২১টি যৌতুকবিহীন বিয়ে হয়েছে ইজতেমাস্থলে। বাদ আসর বয়ান মঞ্চের পাশে বিয়ের আসর বসে। কনে অনুপস্থিত থাকলেও তাঁর সম্মতিতে উভয় পক্ষের লোকজনের উপস্থিতিতে বিয়ে অনুষ্ঠিত হয়। মোহরানার পরিমাণ ধরা হয় দেড় শ তোলা রুপা বা এর সমমূল্য অর্থ।পাঁচজনের মৃত্যু: টঙ্গী সরকারি হাসপাতাল ও ইজতেমার একজন মুরব্বি মো. আদম আলী জানান, শুক্রবার দিবাগত রাতে বার্ধক্যজনিত ও হৃদ্রোগে আক্রান্ত হয়ে পাঁচজন মুসল্লির মৃত্যু হয়েছে। এঁরা হলেন কিশোরগঞ্জের ভৈরর উপজেলার ভৈরবপুর এলাকার খায়রুল আমিন (৫৪), অষ্টগ্রাম উপজেলার আবদুল্লাহপুর এলাকার লিয়াকত আলী (৭৫), নাটোরের মাঝিনগরের নলডাঙ্গার কাফিল উদ্দিন মণ্ডল (৫৫), গাজীপুরের কাপাসিয়া উপজেলার কিত্তনিয়া এলাকার আ. সালাম (৬০) ও ঢাকার বাড্ডা এলাকার জাহাঙ্গীর আলম (৭০)।যে পথে গাড়ি চলবে না: আখেরি মোনাজাতের দিন যানবাহন চলাচলে পরিবর্তন আনা হয়েছে। গাজীপুর ট্রাফিক বিভাগের সহকারী পুলিশ সুপার সাখাওয়াত হোসেন প্রথম আলোকে জানান, গতকাল দিবাগত মধ্যরাত থেকে গাজীপুরের ভোগড়া বাইপাস থেকে ঢাকা-ময়মনসিংহ মহাসড়ক, আশুলিয়া-বাইপাইল, কামারপাড়া, স্টেশন রোড থেকে মীরের বাজার পর্যন্ত সকালে গাড়ি চলাচল বন্ধ থাকবে। বিকল্প পথ হিসেবে ময়মনসিংহ ও সিলেট থেকে যাঁরা ঢাকা যাবেন, তাঁদের ভোগড়া বাইবাস থেকে মীরের বাজার হয়ে কাঁচপুর দিয়ে অতিক্রম করতে হবে। আবার যাঁরা রাজশাহীসহ উত্তরাঞ্চল থেকে ঢাকা যাবেন, তাঁদের নবীনগর-চন্দ্রা কিংবা আশুলিয়া-বাইপাইলের ধৌড় ব্রিজ হয়ে বেড়িবাঁধ দিয়ে অতিক্রম করতে বলা হয়েছে। মোনাজাতের দিন ঢাকা থেকে ইজতেমাস্থলগামী মুসল্লিদের টঙ্গী ব্রিজ পরিহার করে আবদুল্লাহপুর-আশুলিয়া সড়ক ধরে হেঁটে ইজতেমা ময়দানের পশ্চিম পাশ দিয়ে ভাসমান সেতু দিয়ে ময়দানের ভেতরে প্রবেশ করতে হবে।গাজীপুরের পুলিশ সুপার (এসপি) হারুন-অর রশিদ বলেন, আখেরি মোনাজাত উপলক্ষে বাড়তি নিরাপত্তাব্যবস্থা নেওয়া হয়েছে। মোনাজাতের দিন অন্যান্য দিনের চেয়ে দ্বিগুণ পুলিশ মোতায়েন করা হবে।টঙ্গী রেলওয়ে স্টেশনের কর্মকর্তা মো. হালিমুজ্জামান জানান, আখেরি মোনাজাত উপলক্ষে আখাউড়া, কুমিল্লা, ময়মনসিংহসহ বিভিন্ন রুটে ২৯টি বিশেষ ট্রেনের ব্যবস্থা করা হয়েছে। এ ছাড়া আখেরি মোনাজাতের আগে ও পরে সব ট্রেন টঙ্গী স্টেশনে যাত্রাবিরতি করার সিদ্ধান্ত আছে।টঙ্গী থানার ভারপ্রাপ্ত কর্মকর্তা (ওসি) ইসমাইল হোসেন জানান, ইজতেমা ময়দান ও আশপাশের এলাকায় অভিযান চালিয়ে পকেটমার ও ছিনতাইকারীসহ বিভিন্ন অপরাধে ১৪ জনকে আটক করা হয়েছে। এ ছাড়া র্যা ব-১-এর সদস্যরা তিন পকেটমার-ছিনতাইকারীকে আটক করেছেন।
