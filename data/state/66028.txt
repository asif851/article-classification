
একটি আবাসন কোম্পানির স্বার্থ রক্ষায় ভূমির প্রকৃত মালিককে ছাড়পত্র না দেওয়ার অভিযোগে রাজধানী উন্নয়ন কর্তৃপক্ষের (রাজউক) উপনগর পরিকল্পনাবিদ মো. আশরাফ আলী আখন্দসহ দুজনের বিরুদ্ধে মামলা করেছে দুর্নীতি দমন কমিশন (দুদক)। আজ রোববার রাজধানীর মতিঝিল থানায় মামলাটি করেন দুদকের সহকারী পরিচালক এস এম রফিকুল ইসলাম।মামলার এজাহারে বলা হয়েছে, আশরাফ আলী আখন্দ রাজউকের ভূমি ছাড়পত্রের শর্ত ভঙ্গ ও ক্ষমতার অপব্যবহার করেছেন। তাঁর সঙ্গে যোগসাজশে এ দুর্নীতির সঙ্গে জড়িত ছিলেন আবাস কোম্পানি ইস্টার্ন হাউজিং লিমিটেডের জ্যেষ্ঠ নির্বাহী পরিচালক নাজিম নওয়াজ চৌধুরী।জানা গেছে, হারুন অর রশিদ নামের এক ব্যক্তির আমমোক্তার বুড়িগঙ্গা রিয়েল এস্টেট লিমিটেডের ব্যবস্থাপনা পরিচালক মো. আলগীর হোসেন। তিনি দুদকে অভিযোগ করেন, রাজউক কর্তৃক জমিতে ইমারত নির্মাণের সব শর্ত ও জমিসংক্রান্ত সব কাগজপত্র সঠিক এবং জমিটি অভিযোগকারীর নিজ দখলে থাকা সত্ত্বেও রাজউকের উপনগর পরিকল্পনাবিদ ভূমি ব্যবহারের ছাড়পত্র না দিয়ে ক্ষমতার অপব্যবহারের মাধ্যমে হয়রানি করেছেন। এমন অভিযোগ আমলে নিয়ে দুদক অনুসন্ধানের সিদ্ধান্ত নেয়।দুদকের প্রাথমিক প্রতিবেদনে বলা হয়, ইস্টার্ন হাউজিং লিমিটেডের স্বার্থ রক্ষায় ভূমির প্রকৃত মালিককে মো. আশরাফ আলী আখন্দ ছাড়পত্র দেননি। আর এ কাজে ইস্টার্ন হাউজিংয়ের প্রতিনিধি হিসেবে ভূমি ছাড়পত্র প্রদানে বিরত রাখার জন্য প্রভাবিত করেছেন প্রতিষ্ঠানটির জ্যেষ্ঠ নির্বাহী পরিচালক নাজিম নওয়াজ চৌধুরী।এসব অভিযোগে এ দুজনের বিরুদ্ধে ১৯৪৭ সালের ২ নম্বর দুর্নীতি প্রতিরোধ আইনের ৫(২) ধারা এবং দণ্ডবিধির ১০৯ ধারায় মামলা দায়েরের অনুমোদন দিয়েছে দুদক।গত বৃহস্পতিবার কমিশনের নিয়মিত সভায় এ দুজনের বিরুদ্ধে মামলার অনুমোদন দেওয়া হয়।
