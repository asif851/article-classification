
নারায়ণগঞ্জের সিদ্ধিরগঞ্জে নির্মাণাধীন ৩৩৫ মেগাওয়াট ক্ষমতার বিদ্যুৎ প্রকল্প থেকে প্রত্যাহার করে নেওয়া ৪৩ স্পেনীয়কে কাজে যোগদানে সময়সীমা বেঁধে দেওয়া হয়েছে। ৫ নভেম্বরের মধ্যে যোগ না দিলে তাঁদের-সংশ্লিষ্ট প্রতিষ্ঠানকে সাজার মুখে পড়তে হবে।গতকাল শুক্রবার দুপুরে নারায়ণগঞ্জের আড়াইহাজার উপজেলার কৃষ্ণপুরা এলাকায় নারায়ণগঞ্জ পল্লি বিদ্যুৎ সমিতি-২ এর জোনাল অফিস ও কমপ্লেক্সের ভিত্তিপ্রস্তর স্থাপন অনুষ্ঠানে এই সময়সীমা বেঁধে দেন বিদ্যুৎ, জ্বালানি ও খনিজ সম্পদ প্রতিমন্ত্রী নসরুল হামিদ। সম্প্রতি দুই বিদেশি নাগরিককে গুলি করে হত্যার ঘটনায় নিরাপত্তার কারণ দেখিয়ে সিদ্ধিরগঞ্জের আদমজীতে স্পেনের কোম্পানি আইসোলার্ক নির্মাণাধীন ওই বিদ্যুৎ প্রকল্প থেকে প্রকৌশলীসহ তাদের ৪৩ নাগরিককে প্রত্যাহার করে নেয়।
