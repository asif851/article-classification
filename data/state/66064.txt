
বাড়ির সামনে খেলা করছিল ছয় বছরেরর শাহরুখ সরদার। হঠাৎ তার পশ্চাদদেশ কামড়ে ধরে একটি পাগলা কুকুর। রক্তাক্ত অবস্থায় ছেলেকে নিয়ে বাবা উপজেলা স্বাস্থ্য কমপ্লেক্সে নিয়ে যান। তবে সেখানে চিকিৎসক প্রাথমিক চিকিৎসা দিয়ে তাকে দ্রুত স্থানান্তর করতে বলেন ২২ কিলোমিটার দূরের সদর হাসপাতালে। কারণ, স্বাস্থ্য কমপ্লেক্সে জলাতঙ্ক রোগ প্রতিরোধের কোনো ভ্যাকসিন নেই।
ঘটনাটি আজ শনিবার সকালের। আড়াই ঘণ্টার ব্যবধানে রাজবাড়ীর গোয়ালন্দ উপজেলা স্বাস্থ্য কমপ্লেক্সে কুকুরের কামড়ের শিকার হয়ে ৫ থেকে ৪০ বছর বয়সী ১০ জন চিকিৎসা নিতে আসেন। ভ্যাকসিনের অভাবে তাঁদের উপজেলা থেকে ২২ কিলোমিটার দূরের রাজবাড়ী সদর হাসপাতাল ও ২৫ কিলোমিটার দূরের ফরিদপুর মেডিকেল কলেজ হাসপাতালে স্থানান্তর করা হয়।তবে অন্য এক সূত্রমতে, এর বাইরে আরও কমপক্ষে ছয়জন কুকুরের কামড়ের শিকার হয়ে আজ স্বাস্থ্য কমপ্লেক্সে এসেছিল। তাদের প্রাথমিক চিকিৎসা শেষে ছেড়ে দেওয়া হয়।
রাজবাড়ীর গোয়ালন্দ উপজেলা স্বাস্থ্য কমপ্লেক্সে জলাতঙ্ক রোগ প্রতিরোধের ভ্যাকসিন সরবরাহ না থাকায় বিপাকে পড়তে হয়েছে সাধারণ মানুষকে। কর্তৃপক্ষ বলছে, উপজেলা পর্যায়ে হাসপাতালে জলাতঙ্ক রোগ প্রতিরোধের কোনো ভ্যাকসিন বরাদ্দ থাকে না। ফলে সামর্থ্য না থাকায় অনেকে বিপাকে পড়ছে।
উপজেলার ছোটভাকলা ইউনিয়নের নলডুবি গ্রামের দিনমজুর শাহিন সরদার বলেন, আজ বেলা সাড়ে ১১টায় বাড়ির সামনে খেলা করা অবস্থায় পাগলা কুকুরের বেপরোয়া কামড়ের শিকার হয় তাঁর ছেলে শাহরুখ। তিনি ছেলেকে দ্রুত উপজেলা স্বাস্থ্য কমপ্লেক্সে নিয়ে আসেন। সেখানে জরুরি বিভাগের কর্তব্যরত চিকিৎসক নুরুল ইসলাম প্রাথমিক চিকিৎসা দিয়ে শাহরুখকে রাজবাড়ী সদর হাসপাতালে ভর্তির পরামর্শ দেন।শাহিন সরদার বলেন, ‘আমি দিনমজুর মানুষ, এত খরচ করার সামর্থ্য নেই। ডাক্তার বলছেন, এখানে কোনো ভ্যাকসিন নেই, রাজবাড়ী সদর হাসপাতালে যেতে হবে।’
একই সময়ে কুকুরের কামড়ের শিকার আরেক শিশুকে তাঁর বাবা স্বাস্থ্য কমপ্লেক্সে নিয়ে আসেন। একটি বেসরকারি প্রতিষ্ঠানের কর্মচারী মঞ্জুরুল আলম বললেন, পৌরসভার বদিউজ্জামান ব্যাপারী পাড়ায় স্কুলভ্যান থেকে নেমে বাড়িতে ঢোকার সময় তাঁর ছেলে শিশু শ্রেণির ছাত্র মাহমুদ হাসানকে (৭) কামড় দেয় কুকুর। স্বাস্থ্য কমপ্লেক্সে আনার পর চিকিৎসকেরা জলাতঙ্ক রোগ প্রতিরোধের ভ্যাকসিন নেই জানিয়ে ফরিদপুর মেডিকেল কলেজ হাসপাতালে নেওয়ার পরামর্শ দিয়েছেন। তাই তিনি ছেলেকে নিয়ে সেখানে চলে যাচ্ছেন।
উপজেলা স্বাস্থ্য কমপ্লেক্সের জরুরি বিভাগের চিকিৎসক নুরুল ইসলাম বলেন, আজ দুপুর পৌনে ১২টা থেকে বেলা সোয়া ২টা পর্যন্ত আড়াই ঘণ্টায় কুকুরের কামড়ের শিকার হয়ে ১০ জন চিকিৎসা নিতে আসেন। তাঁরা হলেন পৌরসভার বদিউজ্জামান ব্যাপারীপাড়ার মঞ্জুরুল আলমের ছেলে মাহমুদ হাসান (৭), কুমড়াকান্দি গ্রামের রিপন শেখের মেয়ে স্কুলছাত্রী সুমি আকতার (২০), হাউলি কেউটিল গ্রামের জাফর কাজীর মেয়ে রেশমি (৫), ইবাদ আলী মিস্ত্রিপাড়ার ইছাক মণ্ডলের ছেলে রাসেল মণ্ডল (২৮), ছোটভাকলা ইউনিয়নের নলডুবি গ্রামের শাহিন সরদারের ছেলে শাহরুখ সরদার (৬), উজানচর ইউনিয়নের কছিমদ্দিন সরদারপাড়ার মিরাজ সরদারের স্ত্রী সবিতা (৩৫), শ্রীদাম দত্তপাড়ার এলাহী শেখের স্ত্রী শাহেদা (৪০), বালিয়াডাঙ্গা গ্রামের মৃত ছাদেক আলী শেখের ছেলে শহীদ শেখ (৪৫), জৈনদ্দিন সরদারপাড়ার আজাদ মোল্লার মেয়ে স্কুলছাত্রী অন্তরা (১৩) ও যতীন বদ্দিরপাড়ার মালেক খাঁর ছেলে জহুরুল ইসলাম (২৪)।নুরুল ইসলাম বলেন, হাসপাতালে জলাতঙ্ক রোগ প্রতিরোধের ভ্যাকসিন বরাদ্দ নেই। পাগলা কুকুরের কামড়ের শিকার হয়ে এখানে আসা শিশু, নারী, পুরুষ ১০ জনকে রাজবাড়ী সদর হাসপাতাল ও ফরিদপুর মেডিকেল কলেজ হাসপাতালে যাওয়ার পরামর্শ দেওয়া হয়েছে।  রাজবাড়ী সিভিল সার্জন রহিম বক্স প্রথম আলোকে বলেন, উপজেলা পর্যায়ে স্বাস্থ্য কমপ্লেক্সে জলাতঙ্ক রোগ প্রতিরোধের ভ্যাকসিন বরাদ্দ থাকে না। জেলা সদর হাসপাতালের জন্য বরাদ্দ থাকলেও তা প্রয়োজনের তুলনায় অপ্রতুল।
