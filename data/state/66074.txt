
চট্টগ্রাম বিশ্ববিদ্যালয়ে প্রগতিশীল ছাত্রজোটের প্রতিবাদ মিছিলে আজ বুধবার হামলা চালিয়েছে ছাত্রলীগ। এতে আটজন আহত হয়েছেন। গতকাল ঢাকা বিশ্ববিদ্যালয়ে কয়েকটি বাম সংগঠনের নেতা-কর্মী ও সাধারণ শিক্ষার্থীদের ওপর ছাত্রলীগের হামলার প্রতিবাদে আজ এই প্রতিবাদ মিছিল হয়।
আহতদের মধ্যে আছেন চট্টগ্রাম বিশ্ববিদ্যালয় ছাত্রফ্রন্টের আহ্বায়ক ফজলে রাব্বি, সৈয়দ আইরিন সুলতানা, সায়মা আকতার নিশু ও রিজু এবং ছাত্র ফেডারেশনের সাধারণ সম্পাদক মির্জা ফখরুল।
ছাত্র ফেডারেশনের সাধারণ সম্পাদক মির্জা ফখরুল প্রথম আলোকে বলেন, ‘আমরা বেলা ১১টার দিকে চাকসু থেকে মিছিল নিয়ে বের হই। যখন আমরা প্রক্টর অফিসের সামনে যাই তখন ছাত্রলীগের সাবেক সহসম্পাদক ওমর ফারুকের নেতৃত্বে ছাত্রলীগ কর্মী জিসান, জুয়েল, রিসাতসহ আরও অনেকেই আমাদের ওপর রড, রামদা, লাঠিসোঁটা নিয়ে হামলা করেন। আমাদের ব্যানার কেড়ে নেন। এতে কয়েকজন আহত হন।’
এ ব্যাপারে চট্টগ্রাম বিশ্ববিদ্যালয়ের প্রধান চিকিৎসা কর্মকর্তা আবু তৈয়ব বলেন, ‘আহতদের গায়ে লাঠিসোঁটার আঘাত আছে। তাদের প্রাথমিক চিকিৎসা দেওয়া হয়েছে।’ বেলা সাড়ে তিনটায় শেষ খবর পাওয়া পর্যন্ত এই হামলার প্রতিবাদে বিক্ষোভ মিছিল চলছে।
