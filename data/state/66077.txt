
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর দাবি করেছেন, এই নির্বাচনে সাধারণ জনগণ তাদের দীর্ঘদিনের পুঞ্জীভূত ক্ষোভের বহিঃপ্রকাশ ঘটিয়েছে। চার সিটি করপোরেশন নির্বাচনের ফলাফল নিয়ে আজ রোববার নয়াপল্টনে বিএনপির কেন্দ্রীয় কার্যালয়ে আয়োজিত সংবাদ সম্মেলনে তিনি এ কথা বলেন।
মির্জা ফখরুল বলেন, রাজনৈতিক প্রেক্ষাপটে এই ফলাফল একটি নতুন অধ্যায় সৃষ্টি করেছে। বৈরী প্রতিকূল অবস্থায়ও ১৮-দলীয় জোটের সমর্থিত প্রার্থীরা বিপুল ভোটে জয়ী হয়েছেন। ১৮-দলীয় জোট নির্দলীয় সরকারের অধীনে নির্বাচনসহ বিভিন্ন দাবিতে আন্দোলন করে আসছে।
বিএনপির ভারপ্রাপ্ত মহাসচিবের দাবি, বিএনপির নির্দলীয় সরকারের অধীনে নির্বাচনের দাবির পক্ষে এবং সরকারের ব্যর্থতার প্রতিবাদে এ বিজয়। এটি জনরায়ের প্রতিফলন। এতে প্রমাণিত হয়েছে এই সরকারের ওপর জনগণের আর কোনো আস্থা নেই। সরকারের প্রতি জনগণ ‘না’ জানিয়ে দিয়েছে।
গণতান্ত্রিক সরকার হলে এই নির্বাচনের পরপরই সরকার পদত্যাগ করত বলে মন্তব্য করেন মির্জা ফখরুল। জনগণ যে বার্তা দিয়েছে, তা উপলব্ধি করে নির্দলীয় সরকারের অধীনে নির্বাচনে বিএনপির দাবি মেনে নিতে তিনি সরকারের প্রতি আহ্বান জানান।
এক প্রশ্নের জবাবে মির্জা ফখরুল ইসলাম আলমগীর বলেন, ১৮ দল নির্দলীয় সরকারের দাবি আনুষ্ঠানিকভাবে জনগণের কাছে উপস্থাপন করেছে। এর ভিত্তিতেই জনগণ রায় দিয়েছে। তিনি আরও বলেন, সরকার কী বলে, তার ওপর ভবিষ্যত্ নির্বাচন নির্ভর করবে না। এটি নির্ভর করবে রাজনৈতিক দলগুলোর ওপর। দেশের ৯০ শতাংশ মানুষ তত্ত্বাবধায়ক চায়। স্থানীয় ও জাতীয় নির্বাচন এক নয় বলেও তিনি মন্তব্য করেন।
গতকাল চার সিটি করপোরেশন নির্বাচনে ভোট চলার সময় বিএনপির পক্ষ থেকে নানা অনিয়মের অভিযোগ করা হয়েছে—এ ব্যাপারে প্রশ্ন করা হলে বিএনপির এই নেতা বলেন, আগে কে কী বলেছেন, সেটা নিয়ে আর টানাটানি না করি। এখন এত বড় বিজয়কেই বড় করে দেখি।’
বিএনপির এ ধরনের আচরণ রাজনৈতিক স্ট্যান্টবাজি কি না, এমন প্রশ্ন করা হলে মির্জা ফখরুল ইসলাম আলমগীর এর কোনো উত্তর দেননি। তিনিসহ উপস্থিত নেতারা উঠে চলে যান।
