
দধি মঙ্গল ও মোহন্ত বিদায়ের মধ্য দিয়ে সিরাজগঞ্জের রায়গঞ্জ উপজেলায় ১৬ প্রহরব্যাপী মহানামযজ্ঞানুষ্ঠান ও শ্রীশ্রী রাধাগোবিন্দের অষ্টকালীন লীলাকীর্তন সম্পন্ন হয়েছে। উপজেলার ধানগড়া ইউনিয়নের ঝাপড়া পালপাড়া সর্বজনীন জয় দুর্গামন্দির প্রাঙ্গণে গতকাল সকালে নানা মঙ্গলাচারের মধ্য দিয়ে শেষ হয় ছয় দিনের এই মিলনমেলা। গত ২৫ জানুয়ারি ‘দেশমাতৃকার ও বিশ্বজননীর সকল জীবের শান্তি ও মঙ্গল কামনায়’ বার্ষিক এই উৎসব শুরু হয়। উৎসবে দিনাজপুর, বগুড়া ও সিরাজগঞ্জ জেলার ছয়টি দল নামকীর্তন এবং বগুড়া ও সিরাজগঞ্জের তিনটি দল লীলাকীর্তন পরিবেশন করে। এ উপলক্ষে মন্দির প্রাঙ্গণে ছয় দিনের বারোয়ারি মেলার আয়োজন করা হয়। উপজেলা সদর মহিলা কলেজের প্রভাষক তাপস কুমার পাল বলেন, বছরের এই সময়ে এলাকা জমজমাট হয়ে ওঠে। 
