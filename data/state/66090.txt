
ভেজাল ঘি বিক্রির অভিযোগে পৃথক দুই মামলায় সুপারশপ আগোরার চেয়ারম্যান নিয়াজ রহিমকে দুই বছর কারাদণ্ড দিয়ে কারাগারে পাঠিয়েছেন আদালত।
আজ বৃহস্পতিবার ঢাকার বিশুদ্ধ খাদ্য আদালতের বিচারক মো. মাহবুব সোবহানী এ রায় দেন। প্রত্যেকটি মামলায় এক বছরের দণ্ড ও ৫০ হাজার টাকা জরিমানা করা হয়েছে। জরিমানার অর্থ অনাদায়ে আরও এক মাস কারাদণ্ড দেওয়া হয়েছে।
আদালত সূত্র নিশ্চিত করেছে, ভেজাল ঘি বিক্রির অভিযোগ এনে ২০০৮ সালের ১৮ আগস্ট ঢাকা সিটি করপোরেশনের স্বাস্থ্য পরিদর্শক ফখরুদ্দিন মোবারক বাদী হয়ে সুপারশপ আগোরার চেয়ারম্যানের বিরুদ্ধে মামলা করেন। মামলা দুটি আমলে নিয়ে আগোরার চেয়ারম্যানের বিরুদ্ধে ওই বছরের ১০ নভেম্বর পিউর ফুড অরডিন্যান্স ১৯৬৯–এর ৪৪ ধারায় অভিযোগ গঠন করেন আদালত। দুটি মামলায় বাদীপক্ষে চারজন ও বিবাদীপক্ষে পাঁচজনের সাক্ষ্য নিয়ে আদালত আজ এ রায় ঘোষণা করেন।
মগবাজারের আগোরার সুপারশপ থেকে ঘিয়ের আলামত জব্দ করা হয়।
