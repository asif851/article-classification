
রাজশাহীর বাঘায় পররাষ্ট্র প্রতিমন্ত্রী শাহরিয়ার আলমের সমাবেশ শেষে পাশের মাঠে বোমা বিস্ফোরণের ঘটনা ঘটেছে। এ ঘটনায় পুলিশ গুলি ছুড়েছে। আজ শুক্রবার সন্ধ্যায় এ ঘটনা ঘটে।স্থানীয় লোকজন জানান, দেশব্যাপী বিএনপি নেতৃত্বাধীন ২০-দলীয় জোটের হরতাল-অবরোধ, পেট্রলবোমা মেরে মানুষ হত্যাসহ বিভিন্ন নাশকতার প্রতিবাদে উপজেলার মীরগঞ্জ উচ্চবিদ্যালয় মাঠে মীরগঞ্জ ইউনিয়ন আওয়ামী লীগের আয়োজনে আজ বিকেলে সমাবেশের আয়োজন করা হয়। সমাবেশে প্রধান অতিথি ছিলেন রাজশাহী-৬ (বাঘা-চারঘাট) আসনের সাংসদ ও পররাষ্ট্র প্রতিমন্ত্রী শাহরিয়ার আলম। সমাবেশের শেষ মুহূর্তে উপস্থিত জনতা যখন বাড়ি ফেরার প্রস্তুতি নিচ্ছিলেন, তখন সমাবেশ স্থান থেকে মাত্র ২৫০ থেকে ৩০০ গজ দূরে মীরগঞ্জ কলেজ মাঠে বিকট শব্দে পরপর তিনটি বোমার বিস্ফোরণ ঘটে। এতে সমাবেশস্থল ও আশপাশের এলাকায় আতঙ্ক ছড়িয়ে পড়ে।বাঘা থানার ভারপ্রাপ্ত কর্মকর্তা (ওসি) আমিনুর রহমান প্রথম আলোকে জানান, অনুষ্ঠান নামাজের আগে শেষ হয়েছে। নামাজ পড়ে মন্ত্রী মহোদয় যখন নাশতা করতে গেছেন, তখন কলেজ মাঠে বিস্ফোরণের শব্দ পাওয়া যায়। যারা বিস্ফোরণ ঘটিয়েছে তারা যেন সামনের দিকে এগিয়ে না আসে এ জন্য পুলিশ পাঁচটি গুলি করেছে। এ ঘটনায় কেউ আহত হয়নি।
