
আওয়ামী লীগের ২০তম জাতীয় সম্মেলনে বিএনপির না যাওয়ার সিদ্ধান্ত সঠিক বলে মন্তব্য করেছেন দলটির জ্যেষ্ঠ যুগ্ম মহাসচিব রুহুল কবির রিজভী। এ প্রসঙ্গে তাঁর ভাষ্য, দেশে কোনো গণতান্ত্রিক পরিবেশ নেই।
আজ রোববার রাজধানীর নয়াপল্টনে বিএনপির কেন্দ্রীয় কার্যালয়ে সাংবাদিকদের সঙ্গে আলাপ করতে গিয়ে এসব কথা বলেন রিজভী।
১৯ অক্টোবর কাশিমপুর কেন্দ্রীয় কারাগার-২ থেকে জামিনে মুক্তি পাওয়ার পর আজই প্রথম দলের কেন্দ্রীয় কার্যালয়ে আসেন বিএনপির এই জ্যেষ্ঠ যুগ্ম মহাসচিব।
গতকাল শনিবার রাজধানীর সোহরাওয়ার্দী উদ্যানে আওয়ামী লীগের দুই দিনব্যাপী ২০তম জাতীয় সম্মেলন শুরু হয়। সম্মেলনের উদ্বোধনী অনুষ্ঠানে বিভিন্ন দল যোগ দেয়। আমন্ত্রণ পাওয়া সত্ত্বেও সম্মেলনে যায়নি বিএনপি। দলটির দায়িত্বশীল সূত্রগুলো বলছে, সম্মেলনে যাওয়ার ব্যাপারে বিএনপির চেয়ারপারসন খালেদা জিয়া সম্মতি দেননি।
রিজভী বলেন, কয়েক দিন আগেও বিএনপির চেয়ারপারসনকে আক্রমণ করে কথা বলেছেন আওয়ামী লীগের নেতারা। বিএনপির সম্মেলনে আওয়ামী লীগ আসেনি। উল্টো তারা সম্মেলন অনুষ্ঠানে বাধা দিয়েছে।  বিএনপির এই জ্যেষ্ঠ যুগ্ম মহাসচিব অভিযোগ করে বলেন, তাঁর দলের নেতা-কর্মীদের খুন-গুম করা হচ্ছে। মিথ্যা অভিযোগে মামলা দেওয়া হচ্ছে। নির্যাতন করা হচ্ছে। এ রকম একটি পরিবেশে মেরুদণ্ড নিয়ে কেউ আওয়ামী লীগের সম্মেলনে যেতে পারে না।
রিজভীর ভাষ্য, যাঁরা দেশ শাসন করছেন, তাঁরা জনগণের প্রতিনিধি নন। তাঁরা সবাই নিজেদের জমিদার মনে করেন।
আওয়ামী লীগের সম্মেলন প্রসঙ্গে রিজভী বলেন, তারা গোটা রাজধানী দখল করে লাল-নীল বাতি জ্বেলে সম্মেলন করছে। একটা রাজনৈতিক দলের সম্মেলন এভাবে হতে পারে না।
আরও পড়ুন: 
সম্মেলনে বিভিন্ন দলের নেতা গেছেন, বিএনপি যায়নি
