
কক্সবাজারের রামু উপজেলার মরিচ্যা এলাকা থেকে আজ শুক্রবার বিকেল পাঁচটার দিকে চিংড়িবোঝাই ট্রাক তল্লাশি করে ৫১ হাজার ৮০০টি ইয়াবা জব্দ করেছে বর্ডার গার্ড বাংলাদেশ (বিজিবি)। এ সময় ট্রাকসহ চার ব্যক্তিকে আটক করা হয়।আটক ব্যক্তিরা হলেন, কক্সবাজারের উখিয়া উপজেলার ইনানী সৈকতের সোনারপাড়ার ছলিম উল্লাহ ও খলিলুর রহমান, সাতক্ষীরার পাটকেলঘাটার আহসান উল্লাহ ও তরিকুল ইসলাম। এ সময় ৩৯টি মাছের ড্রাম এবং প্রায় চার লাখ টাকার বাগদা চিংড়ির পোনা ও চারটি মুঠোফোন জব্দ করা হয়েছে।ঘটনার সত্যতা নিশ্চিত করে মরিচ্যা যৌথ তল্লাশি চৌকিতে দায়িত্বরত ৩৪ বিজিবি ব্যাটালিয়নের হাবিলদার শামসুল আলম সাংবাদিকদের বলেন, ট্রাকের চালকের আসনের রেক্সিনের নিচে এবং গাড়ির ছাদে ত্রিপলের ভাঁজে মোড়ানো অবস্থায় ইয়াবাগুলো উদ্ধার করা হয়। চিংড়িবোঝাই ট্রাকে লুকিয়ে ইয়াবার চালানটি টেকনাফ থেকে সাতক্ষীরায় পাচার হচ্ছিল। আটক চার ইয়াবা ব্যবসায়ীকে রামু থানায় সোপর্দ করা হয়েছে।
