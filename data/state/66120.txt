
র‍্যাবের হাতে গ্রেপ্তারের পর মারা যাওয়া মো. হানিফ মৃধার বিষয়ে স্বরাষ্ট্রমন্ত্রীর কাছে ব্যাখ্যা দাবি করেছেন বিএনপির মহাসচিব মির্জা ফখরুল ইসলাম আলমগীর। তিনি প্রশ্ন রাখেন, এ ধরনের যুবকদের তুলে নিয়ে গিয়ে জঙ্গি বানিয়ে হত্যা বা জঙ্গিবাদকে প্রকাশ করা হচ্ছে কি না।গতকাল সোমবার দুপুরে ঢাকা রিপোর্টার্স ইউনিটি মিলনায়তনে এক আলোচনা সভায় মির্জা ফখরুল এই প্রশ্ন রাখেন। বিএনপি জোটের শরিক ন্যাশনাল পিপলস পার্টি (এনপিপি) এই আলোচনার আয়োজন করে।হানিফ মৃধাকে নিয়ে সংবাদপত্রে প্রকাশিত সংবাদ তুলে ধরে ফখরুল বলেন, ‘আমি অত্যন্ত স্পষ্টভাবে ব্যাখ্যা দাবি করছি স্বরাষ্ট্রমন্ত্রীর কাছে, কোনটি সত্য? র্যা বের ব্যাখ্যা সেটি সত্য, নাকি পরিবারের দাবি সত্য? যদি পরিবারের দাবি সত্য হয়ে থাকে, তাহলে আমরা কোন দেশে বাস করছি? সরকারের একটি আইনশৃঙ্খলা রক্ষাকারী বাহিনী, যাদের দায়িত্ব হচ্ছে জনগণের নিরাপত্তা দেওয়া, সঠিক তথ্য জাতির কাছে তুলে ধরা, তাহলে এটা কী?’ঘটনার সুষ্ঠু তদন্ত দাবি করে মির্জা ফখরুল বলেন, ‘একটা নয়, অসংখ্য ঘটনা এ রকম ঘটছে। আইনশৃঙ্খলা রক্ষাকারী বাহিনী বলেছ এক কথা, পরিবার বলছে তুলে নেওয়া হয়েছে। পরিবারগুলোর দাবি যদি সঠিক হয়, তাহলে কি আমরা এই দাবি করতে পারি যে একটা অত্যন্ত গভীর ষড়যন্ত্র করা হচ্ছে। এই লোকগুলোকে তুলে নিয়ে গিয়ে পরবর্তী সময়ে তাদের জঙ্গি বানিয়ে হত্যা করা হচ্ছে বা জঙ্গিবাদকে প্রকাশ করার জন্য তাদের ব্যবহার করা হচ্ছে? এটা কিন্তু খুব গুরুতর প্রশ্ন।’আলোচনা সভায় এনপিপির চেয়ারম্যান ফরিদুজ্জামান, বিএনপির ভাইস চেয়ারম্যান নিতাই রায় চৌধুরী প্রমুখ বক্তব্য দেন।
