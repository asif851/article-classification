
চট্টগ্রাম উন্নয়ন কর্তৃপক্ষের (সিডিএ) চেয়ারম্যান হিসেবে আবদুচ ছালামের নিয়োগ, পুনর্নিয়োগ ও সর্বশেষ দেওয়া নিয়োগের ভিত্তিতে পদে থাকা ও কার্যক্রম পরিচালনা কেন আইনগত কর্তৃত্ববহির্ভূত হবে না, তা জানতে চেয়ে রুল দিয়েছেন হাইকোর্ট। বিচারপতি সৈয়দ রেফাত আহমেদ ও বিচারপতি মো. সেলিমের সমন্বয়ে গঠিত হাইকোর্ট বেঞ্চ এ বিষয়ে করা এক রিটের প্রাথমিক শুনানি নিয়ে আজ সোমবার এ রুল দেন।
জনপ্রশাসনসচিব, পূর্তসচিব ও সিডিএ চেয়ারম্যানকে এক সপ্তাহের মধ্যে এ রুলের জবাব দিতে বলা হয়েছে। আদালতে রিটের পক্ষে শুনানিতে ছিলেন আইনজীবী মাহবুব উদ্দিন খোকন ও সাকিব মাহবুব।
রিট আবেদন থেকে জানা যায়, ২০০৯ সালের ২৩ এপ্রিল দুই বছরের জন্য আবদুচ ছালামকে সিডিএ চেয়ারম্যান হিসেবে নিয়োগ দেওয়া হয়। এরপর তাঁকে কয়েক দফা পুনর্নিয়োগ দেওয়া হয়। সর্বশেষ ২০১৫ সালের ১৬ এপ্রিল তাঁকে পুনর্নিয়োগ দেওয়া হয়, যার মেয়াদ শেষ হওয়ার কথা এ বছরের ২২ এপ্রিল। এ অবস্থায় গৃহায়ণ ও গণপূর্তমন্ত্রী ইঞ্জিনিয়ার মোশাররফ হোসেন গত ২০ মার্চ আবদুচ ছালামের পুনর্নিয়োগের বিষয়ে ডিও লেটার পাঠান জনপ্রশাসন মন্ত্রণালয়ে। এই পুনর্নিয়োগের বৈধতা চ্যালেঞ্জ করে রিটটি করেন চট্টগ্রামের বাসিন্দা আবু সাঈদ চৌধুরী।
আইনজীবী সাকিব মাহবুব প্রথম আলোকে বলেন, সিডিএ অধ্যাদেশ অনুসারে একবারের পর দ্বিতীয়বার পুনর্নিয়োগ বা মেয়াদ বাড়ানোর সুযোগ আছে। অথচ তাঁকে চারবার পুনর্নিয়োগ দেওয়া হয়েছে। সর্বশেষ ২০১৫ সালের ১৬ এপ্রিল নিয়োগ দেওয়া হয়। সরকারি কর্মচারী আচরণ বিধিমালা অনুসারে, সরকারি কর্মকর্তা-কর্মচারীরা ব্যক্তিগত ব্যবসা বা অন্য কোনো চাকরি করতে পারবেন না। অথচ আবদুচ ছালাম বেসরকারি প্রতিষ্ঠান ওয়েল গ্রুপ অব ইন্ডাস্ট্রিজের পরিচালক পদে আছেন। এ ছাড়া বিধি অনুসারে সরকারি কর্মচারীরা রাজনীতিও করতে পারেন না। অথচ সিডিএ চেয়ারম্যান থাকা অবস্থায় তিনি চট্টগ্রাম মহানগর আওয়ামী লীগের কোষাধ্যক্ষ পদে আছেন। এটি আইনসম্মত নয়। এসব যুক্তিতে রিট করা হলে আদালত ওই রুল দেন।
