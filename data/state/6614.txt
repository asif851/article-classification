
চট্টগ্রামের চন্দনাইশ উপজেলায় ব্যাংক কর্মকর্তা মনির আহমেদ চৌধুরী হত্যা মামলার রায়ে এক নারীকে যাবজ্জীবন ও তাঁর ছেলেকে মৃত্যুদণ্ড দিয়েছেন আদালত। আজ সোমবার দুপুরে দ্বিতীয় অতিরিক্ত চট্টগ্রাম জেলা ও দায়রা জজ মো. রবিউজ্জামান এই রায় দেন।
দণ্ডাদেশপ্রাপ্ত ওই নারীর নাম শামসুন নাহার। তাঁর ছেলের নাম হুমায়ুন কবির।
আদালতে সরকারি কৌঁসুলি সমীর দাশগুপ্ত বলেন, ২০০৫ সালের ১০ জুন চন্দনাইশ সদরে পূর্বশত্রুতার জেরে ব্যাংক কর্মকর্তা মনির আহমেদ চৌধুরীকে পিটিয়ে ও কোদাল দিয়ে মাথায় আঘাত করে হত্যা করা হয়। এই ঘটনায় নিহত ব্যক্তির ছেলে তানভীর ইবনে মনির হত্যামামলা করেন। তদন্ত শেষে পুলিশ পরের বছরের ১৯ এপ্রিল আদালতে অভিযোগপত্র জমা দেয়। ২০০৮ সালের ২৮ জানুয়ারি দুই আসামির বিরুদ্ধে অভিযোগ গঠনের মধ্য দিয়ে এই মামলার বিচার শুরু হয়। ১১ জন সাক্ষীর সাক্ষ্য শেষে আদালত আজ এ রায় দেন।
সরকারি কৌঁসুলি আরও বলেন, রায় ঘোষণার পর দণ্ডাদেশপ্রাপ্ত মা-ছেলেকে কারাগারে পাঠানোর আদেশ দেন বিচারক।
নিহত ব্যাংক কর্মকর্তা নগরের আগ্রাবাদ শাখায় রুপালী ব্যাংকে কর্মরত ছিলেন। ঘটনার দিন সন্ধ্যায় তিনি গ্রামের বাড়িতে নির্মাণকাজ দেখতে গিয়েছিলেন।
