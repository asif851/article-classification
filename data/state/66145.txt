
দেশের একমাত্র বিরতিহীন আন্তনগর ট্রেন সুবর্ণ এক্সপ্রেসে পেট্রল ঢেলে আগুন দেওয়ার ঘটনায় ছাত্রশিবিরের নেতা আজগর আহম্মেদ ওরফে এহসান আজ বুধবার আদালতে ১৬৪ ধারায় স্বীকারোক্তিমূলক জবানবন্দি দিয়েছেন। চট্টগ্রামের বিচারিক হাকিম মাসুদ পারভেজ তাঁর ছয় পৃষ্ঠার জবানবন্দি নথিভুক্ত করেন।
জবানবন্দিতে ঘটনার বর্ণনা দিয়ে আজগর আদালতকে বলেন, সুবর্ণ এক্সপ্রেসে আগুন দেওয়ার ঘটনায় ছাত্রশিবিরের আরও পাঁচজন জড়িত ছিলেন। ওই পাঁচজনের মধ্যে মুহসীন কলেজ শাখা ছাত্রশিবিরের নেতা হাসান নাশকতার পরিকল্পনাকারী। হামলাকারীদের মধ্যে শিবিরের আরেক নেতা মবিনের কাছে ছিল পেট্রলের বোতল।
জবানবন্দিতে আজগর আরও বলেন, ঘটনার আগের দিন শিবিরের নেতা হাসান রেল স্টেশনে যাওয়ার জন্য পরামর্শ দেন। হাসানের পরামর্শে গতকাল মঙ্গলবার ভোরে বাকিরা ছোটপুলে জড়ো হন এবং সেখান থেকে সিএনজিচালিত অটোরিকশায় চড়ে স্টেশনের দিকে যাত্রা করেন। পাঁচজন কদমতলী ক্রসিংয়ের কাছে নেমে সুবর্ণ এক্সপ্রেসের চারটি কোচে পেট্রল ঢেলে আগুন দেন বলেও জানান তিনি।
প্রসঙ্গত, গতকাল মঙ্গলবার ভোরে চট্টগ্রাম স্টেশনের পাঁচ নম্বর প্লাটফরমের দিকে যাওয়ার সময় কদমতলী ক্রসিংয়ের কাছে পেট্রল ঢেলে সুবর্ণ এক্সপ্রেসের চারটি কোচে আগুন দেওয়া হয়। এতে আগুনের তাপে আরও একটি কোচ ক্ষতিগ্রস্ত হয়। প্রাথমিক হিসাবে ক্ষতির পরিমাণ দুই কোটি চার লাখ ৮৭ হাজার টাকা বলে রেলওয়ের দায়িত্বশীল সূত্র জানিয়েছে। মঙ্গলবার সকাল সাতটায় সুবর্ণ এক্সপ্রেস যাত্রী নিয়ে ঢাকার উদ্দেশে রওনা হওয়ার কথা ছিল। নাশকতার কারণে পৌনে দুই ঘণ্টা দেরিতে যাত্রা করে ট্রেনটি।
এদিকে রেলে নাশকতার ঘটনায় পুলিশ পলাতক পাঁচজনের কাউকে গ্রেপ্তার করতে পারেনি। আজগর ছাড়াও এই ঘটনায় সন্দেহভাজন হিসেবে পুলিশ আরও পাঁচজনকে ঘটনার দিন আটক করে।
এ ব্যাপারে জানতে চাইলে রেলওয়ে পূর্বাঞ্চলের পুলিশ সুপার মো. নজরুল ইসলাম প্রথম আলো ডটকমকে বলেন, ‘আজগরের কাছ থেকে তথ্য পেয়ে বাকি পাঁচজনের বাসা ও মেসে অভিযান চালিয়েছি। কিন্তু সবাই গা ঢাকা দিয়েছে।’
