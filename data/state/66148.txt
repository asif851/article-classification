
সন্ত্রাসীদের নিয়ন্ত্রণে থাকা গুলশানের হলি আর্টিজান বেকারি নামে স্প্যানিশ রেস্তোরাঁর আশপাশের চার কিলোমিটার এলাকা ঘিরে রেখেছে বিপুলসংখ্যক র‍্যাব-পুলিশসহ আইন-শৃঙ্খলা রক্ষাকারী বাহিনীর সদস্যরা।
ওই রেস্তোরাঁয় সন্ত্রাসীদের হানা দেওয়ার প্রায় সাড়ে তিন ঘণ্টা পর রাত ১২টায় এই প্রতিবেদন লেখার সময় পর্যন্ত রেস্তোরাঁর ভেতরে বা এর গলির মধ্যে এখনো আইনশৃঙ্খলা রক্ষাকারী বাহিনীর কেউ ঢুকতে পারেনি। রেস্তোরাঁর আলোর বন্ধ রয়েছে। সেখান থেকে কিছু ক্ষণ পর পর আসছে গুলির শব্দ। ভেতরে দেশি-বিদেশি বেশ কয়েকজন নারী-পুরুষ জিম্মি হয়ে আছেন।ঘটনাস্থলে থাকা প্রথম আলোর প্রতিবেদকেরা জানান, ঘটনাস্থলের আশপাশে ব্যাপক পুলিশ-র‍্যাব, সোয়াত, ডিবি এবং আইনশৃঙ্খলা রক্ষাকারী বাহিনীর অন্যান্য সদস্যরা অবস্থান নিয়েছেন। তাঁরা প্রত্যেকই বুলেট প্রুফ জ্যাকেট এবং বিশেষায়িত ইউনিটগুলোর সদস্যরা গ্রেনেড শিল্ড, বুলেট শিল্ড, দরজা ভাঙার জিনিসপত্র ও ভারী অস্ত্রশস্ত্র নিয়ে ঘটনাস্থলে রয়েছেন।সবাই নিচু শব্দে কথা বলছে। মাঝে মাঝে আইনশৃঙ্খলা রক্ষাকারী বাহিনীর বুটের খটখট শব্দ শোনা যাচ্ছে। মাঝে মাঝে কয়েকটি অ্যাম্বুলেন্স ও অন্যান্য গাড়ি গেলেই গাড়ির আলো নিভিয়ে চলতে বলা হচ্ছে। পুরো এলাকায় থেমে থেমে ও ভীতিকর পরিস্থিতি বিরাজ করছে।এর আগে রাত সাড়ে ১০টার দিকে ছোট্ট একটি হ্যান্ডমাইক নিয়ে পুলিশের একটি দল ওদের কাছাকাছি গেলে তাদের লক্ষ্য করে জিম্মিকারীরা হাতে তৈরি গ্রেনেড নিক্ষেপ করে। এ সময় বেশ কয়েকজন পুলিশ সদস্য এবং কর্মকর্তা আহত হন।
