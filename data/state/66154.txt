
ইমার্জিং টিমস এশিয়া কাপ ২০১৭ ক্রিকেট টুর্নামেন্টে ভিআইপি মর্যাদা পাবেন খেলোয়াড়, কোচ ও কর্মকর্তারা। কঠোর নিরাপত্তার কারণে বিমানবন্দরে ক্রিকেটারদের ছবি তুলতে পারবেন না সাংবাদিকেরা। গতকাল বৃহস্পতিবার বিকেলে চট্টগ্রাম মহানগর পুলিশ কমিশনার মো. ইকবাল বাহার তাঁর কার্যালয়ে সংবাদ সম্মেলনে এসব তথ্য জানান।
সাংবাদিকদের এক প্রশ্নের জবাবে ইকবাল বাহার বলেন, চট্টগ্রামে জঙ্গি তৎপরতা বেড়েছে, এটা স্বীকার করতে তিনি রাজি নন। তবে বন্দরসহ নানা কারণে চট্টগ্রাম জঙ্গিদের টার্গেট হতে পারে। তাই আইনশৃঙ্খলা রক্ষাকারী বাহিনী প্রস্তুত রয়েছে। মাঠ, হোটেল, নগরে চলাচলসহ সব ক্ষেত্র ক্রিকেটারদের নিরাপত্তা দেওয়া হবে। তিনি বলেন, নিরাপত্তা নিশ্চিত করতে স্টেডিয়ামে দর্শকেরা কিছু নিয়ে ঢুকতে পারবে না।
২৭ মার্চ চট্টগ্রাম নগরের জহুর আহমেদ চৌধুরী স্টেডিয়াম এবং এম এ আজিজ স্টেডিয়ামে একসঙ্গে এই টুর্নামেন্টের পর্দা উঠবে। একই দিন কক্সবাজার শেখ কামাল স্টেডিয়ামেও এই টুর্নামেন্টের ম্যাচ হবে। টুর্নামেন্টে বাংলাদেশসহ এশিয়ার আটটি দল অংশ নিচ্ছে। অন্যগুলো হলো ভারত, পাকিস্তান, শ্রীলঙ্কা, নেপাল, আফগানিস্তান, মালয়েশিয়া ও হংকং।
