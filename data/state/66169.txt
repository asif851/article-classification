
ময়মনসিংহের ত্রিশালে অবস্থিত জাতীয় কবি কাজী নজরুল ইসলাম বিশ্ববিদ্যালয়ের উপাচার্য ও কবি অধ্যাপক খোন্দকার আশরাফ হোসেন (৬৩) আর নেই (ইন্না লিল্লাহি...রাজিউন)। আজ রোববার দুপুর ১২টার দিকে রাজধানীর একটি হাসপাতালে চিকিত্সাধীন অবস্থায় হূদরোগে আক্রান্ত হয়ে শেষ নিঃশ্বাস ত্যাগ করেন তিনি।
বিশ্ববিদ্যালয়ের কম্পিউটার অ্যান্ড ইঞ্জিনিয়ারিং বিভাগের বিভাগীয় প্রধান এ এইচ এম কামাল জানান, গতকাল শনিবার বুকে ব্যথা অনুভব করেন উপাচার্য। এরপর তাঁকে রাজধানীর ল্যাব এইড হাসপাতালে ভর্তি করা হয়। অবস্থার উন্নতি না হওয়ায় তাঁকে নিবিড় পর্যবেক্ষণে (আইসিইউ) রাখা হয়। আজ রোববার দুপুর ১২টার দিকে তিনি মারা যান।
উপাচার্য হিসেবে যোগ দেওয়ার আগে খোন্দকার আশরাফ হোসেন ঢাকা বিশ্ববিদ্যালয়ের ইংরেজি বিভাগের বিভাগীয় প্রধানের দায়িত্ব পালন করেন। গত ৬ মে নজরুল বিশ্ববিদ্যালয়ের তৃতীয় উপাচার্য হিসেবে যোগ দেন তিনি। উপাচার্যের মৃত্যুর খবর পেয়ে বিশ্ববিদ্যালয়ের দুটি প্রতিনিধিদল ঢাকার উদ্দেশে রওনা হয়েছে।
খোন্দকার আশরাফ হোসেন ঢাকা বিশ্ববিদ্যালয়ের ইংরেজি বিভাগে প্রায় চার দশক শিক্ষকতা করেন। এ সময় তিনি বিভাগীয় প্রধান, হলের প্রভোস্ট, বিশ্ববিদ্যালয় ক্লাবের চেয়ারম্যান, উচ্চতর মানববিদ্যা গবেষণা কেন্দ্রের পরিচালকসহ বিভিন্ন গুরুত্বপূর্ণ দায়িত্ব পালন করেন।
খোন্দকার আশরাফ হোসেন একাধারে কবি, সাহিত্যিক, অনুবাদক ও বিভিন্ন পত্রিকার সম্পাদক হিসেবে পরিচিত ছিলেন। তাঁর বেশ কয়েকটি কাব্যগ্রন্থ ও প্রবন্ধ বাংলা ও ইংরেজি ভাষায় প্রকাশিত হয়েছে। তাঁর সৃষ্টিকর্মের মধ্যে রয়েছে ‘তিন রমণীর কাসিদা’, ‘পার্থ তোমার তীব্র তীর’, ‘জীবনের সমান চুমুক’, ‘সুন্দরী ও ঘৃণার ঘুঙুর’, ‘যমুনা পর্ব’, ‘জন্ম বাউল’ প্রভৃতি। দেশি-বিদেশি খ্যাতনামা জার্নালে তাঁর প্রায় ২০টি প্রবন্ধ প্রকাশিত হয়েছে।
কাজের স্বীকৃতিস্বরূপ আলাওল সাহিত্য পুরস্কার, জীবনানন্দ পুরস্কার, পশ্চিমবঙ্গ লিটল ম্যাগাজিন পুরস্কারসহ বিভিন্ন পুরস্কার অর্জন করেছেন খোন্দকার আশরাফ হোসেন। বৃহত্তর ময়মনসিংহের জামালপুর জেলায় সম্ভ্রান্ত এক মুসলিম পরিবারে জন্মগ্রহণ করেন এই শিক্ষাবিদ।
