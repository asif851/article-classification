
১৮-দলীয় জোটের ডাকা হরতাল শেষ না হতেই রাজশাহী ও রংপুর বিভাগে আজ বৃহস্পতিবার ডাকা হয়েছে সকাল-সন্ধ্যা পরিবহন ধর্মঘট। এ কারণে বিপাকে পড়েছেন ঢাকা ও জগন্নাথ বিশ্ববিদ্যালয়ের ‘গ’ ইউনিটের ভর্তি পরীক্ষায় আবেদনকারী ১৬ জেলার শিক্ষার্থীরা।হরতালের কারণে গত চার দিন যান চলাচল বন্ধ থাকায় তাঁরা ঢাকায় আসতে পারেননি। ট্রেনের টিকিটও নেই। এ পরিস্থিতিতে শিক্ষার্থীদের পাশাপাশি পরীক্ষা পেছানোর দাবি জানিয়েছে প্রগতিশীল ছাত্রজোট, ছাত্র ইউনিয়ন ও ছাত্রফ্রন্ট।জয়পুরহাট থেকে আবেদনকারী অনিরুদ্ধ পাল প্রথম আলোকে বলেন, ধর্মঘট শেষ হওয়ার পরপরই রওনা দিলেও তাঁরা সকাল ১০টার মধ্যে ঢাকায় পৌঁছাতে পারবেন না। কারণ, এত দিন বন্ধ থাকার পর মহাসড়কে দীর্ঘ যানজট থাকবে।প্রথম আলোর বগুড়া প্রতিনিধি জানান, সেখানকার শিক্ষার্থীরা বুধবার রাতের টিকিট কেটেছিলেন। কিন্তু পরিবহন ধর্মঘটের অজুহাতে বাসগুলো ছাড়ছে না। হরতালের কারণে ট্রেনের টিকিটও শেষ। তাই শুক্রবার সকালের আগে শিক্ষার্থীদের ঢাকায় পৌঁছানোর সম্ভাবনা নেই।ঢাকা বিশ্ববিদ্যালয়ের ‘গ’ ইউনিট ভর্তি পরীক্ষার প্রধান সমন্বয়কারী শিবলী রুবাইয়াতুল ইসলাম প্রথম আলোকে বলেন, পরীক্ষা পেছানোর সুযোগ নেই। তবে উপাচার্য আ আ ম স আরেফিন সিদ্দিক বলেন, বিষয়টি তাঁরা পর্যবেক্ষণ করছেন।জগন্নাথ বিশ্ববিদ্যালয়ের রেজিস্ট্রার মো. ওহিদুজ্জামান বলেন, আজ বৃহস্পতিবার আলোচনা করে এ বিষয়ে সিদ্ধান্ত জানানো হবে।
