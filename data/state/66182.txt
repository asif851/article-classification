
বাংলাদেশে এসেছেন ইন্দোনেশিয়ার পররাষ্ট্রমন্ত্রী রেতনো মারসুদি। আজ মঙ্গলবার দুপুর সাড়ে ১২টায় ঢাকায় এসে পৌঁছান তিনি। এই সফরে রেতনো মারসুদি রোহিঙ্গা সমস্যা নিয়ে আলোচনা করবেন।
আজ বিকেল চারটার পর পররাষ্ট্রমন্ত্রী আবুল হাসান মাহমুদ আলীর সঙ্গে বৈঠক করবেন রেতনো মারসুদি। সন্ধ্যা সাতটায় প্রধানমন্ত্রী শেখ হাসিনার সঙ্গে গণভবনে সৌজন্য সাক্ষাতের কথা রয়েছে ইন্দোনেশিয়ার পররাষ্ট্রমন্ত্রীর।
বাংলাদেশে আসার আগে মিয়ানমার সফর করেন ইন্দোনেশিয়ার পররাষ্ট্রমন্ত্রী। তিনি সেখানে দুদিন অবস্থান করেন। এ সময় তিনি মিয়ানমারের প্রেসিডেন্ট থিন কিউ, পররাষ্ট্রমন্ত্রী অং সান সু চি, মিয়ানমারের সেনাপ্রধান এবং দেশটির জাতীয় নিরাপত্তা উপদেষ্টার সঙ্গে বৈঠক করেন। ইন্দোনেশিয়ার পররাষ্ট্রমন্ত্রী গত বছর ডিসেম্বরে রোহিঙ্গা ইস্যু নিয়ে আলোচনার জন্য বাংলাদেশ ও মিয়ানমার সফর করেন।
