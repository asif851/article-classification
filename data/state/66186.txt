
রাজধানীর কাফরুল থানার পূর্ব শেওড়াপাড়ায় একটি বাড়িতে ডাকাতির চেষ্টা চালিয়েছে দুর্বৃত্তরা। গতকাল শুক্রবার গভীর রাতে এ ঘটনা ঘটে।
বাড়ির মালিক দেলাওয়ার হোসেন জানান, রাত সাড়ে তিনটার দিকে চার-পাঁচজনের একটি দল তাঁর বাড়ির প্রধান ফটকের তালা ভেঙে ভেতরে ঢোকে।
২১/১-এর সি পূর্ব শেওড়াপাড়ায় বায়তুস সালাম জামে মসজিদের উল্টো পাশে বাড়িটি অবস্থিত। ওই বাড়ির দারোয়ান আবদুল মালেক জানান, দুর্বৃত্তরা বাড়ির ভেতরে ঢুকে তাঁর কক্ষের বাইরে থেকে ছিটকিনি লাগিয়ে দেয়। এরপর তারা বাড়ির দ্বিতীয় ফটক ভেঙে ভেতরে ঢোকার চেষ্টা চালায়। তিনি চিৎকার করলে আশপাশের লোকজন বেরিয়ে এলে ওই দুর্বৃত্তরা পালিয়ে যায়।
মালেকের ভাষ্য, গলিতে রাতে একদল যুবক নিয়মিত মাদক সেবন করে। এই ঘটনার সঙ্গে তারা জড়িত থাকতে পারে বলে তাঁর ধারণা।
এ ব্যাপারে কাফরুল থানার ভারপ্রাপ্ত কর্মকর্তা (ওসি) কাজী ওয়াজেদ আলী জানান, এখন থেকে ওই এলাকায় নিরাপত্তা জোরদার করা হবে।
