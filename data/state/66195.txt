
সোনালী ব্যাংকের করা ঋণখেলাপি মামলায় বিবাদী আরাফাত রহমান কোকোর মৃত্যুতে তাঁর মা বিএনপির চেয়ারপারসন খালেদা জিয়া এবং কোকোর স্ত্রী ও দুই মেয়েকে সমন দিয়েছেন আদালত। ১২ এপ্রিল তাঁদের আদালতে নিজে অথবা আইনজীবীর মাধ্যমে হাজিরা দিতে হবে।গতকাল রোববার ঢাকার অর্থঋণ আদালত-১-এর ভারপ্রাপ্ত বিচারক রোকসানা আরা হ্যাপী এ আদেশ দেন। সোনালী ব্যাংকের পক্ষে সমন জারির আবেদন ও শুনানি করেন আইনজীবী জাহাঙ্গীর হোসেন ও হোসনে আরা বেগম। বিবাদীপক্ষে শুনানি করেন জয়নাল আবেদীন। তিনি জানান, আরাফাত রহমান কোকো মারা যাওয়ায় তাঁর মা, স্ত্রী ও দুই মেয়েকে পক্ষভুক্ত করে সমন জারির নির্দেশ দিয়েছেন আদালত। ১২ এপ্রিল নিজে বা আইনজীবীর মাধ্যমে তাঁদের আদালতে হাজির হতে হবে।ড্যান্ডি ডাইংয়ের নামে ঋণ নিয়ে তা পরিশোধ না করায় ২০১৩ সালের ২ অক্টোবর সোনালী ব্যাংক ৪৫ কোটি ৫৯ লাখ ৩৭ হাজার ২৯৫ টাকা ঋণখেলাপির অভিযোগে ঢাকার প্রথম অর্থঋণ আদালতে এ মামলা করে। মামলায় ড্যান্ডি ডাইংয়ের পরিচালক হিসেবে তারেক রহমান, আরাফাত রহমান কোকোসহ ১০ জনকে বিবাদী করা হয়।গত ২৪ জানুয়ারি আরাফাত রহমান কোকো হৃদ্রোগে আক্রান্ত হয়ে মালয়েশিয়ার একটি হাসপাতালে মারা যান।
