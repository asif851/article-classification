
বাল্যবিবাহ ও মাতৃমৃত্যুপ্রবণ এলাকায় স্থানীয় সাংসদদের নেতৃত্বে গণসচেতনতামূলক কর্মসূচি গ্রহণ করা হবে। বাল্যবিবাহ প্রতিরোধে আইন সংশোধনের সুপারিশ এবং মাতৃমৃত্যু রোধে বাজেটে প্রয়োজনীয় বরাদ্দের উদ্যোগ গ্রহণ করা হবে।
জাতীয় সংসদের মাতৃমৃত্যু প্রতিরোধবিষয়ক সেমিনারে আজ মঙ্গলবার ডেপুটি স্পিকার ফজলে রাব্বী মিয়া এ কথা জানিয়েছেন। জাতিসংঘ জনসংখ্যা তহবিলের সহায়তায় সংসদ কর্তৃক বাস্তবায়নাধীন প্রকল্পের আওতায় এই সেমিনার অনুষ্ঠিত হয়।সংসদ ভবনে অনুষ্ঠিত এই সেমিনারে ফজলে রাব্বী মিয়া বলেন, প্রকল্পের আওতায় মাতৃস্বাস্থ্য উন্নয়ন ও নিরাপদ প্রসব নিশ্চিতকরণ, বাল্যবিবাহ প্রতিরোধ এবং যুব উন্নয়নকে গুরুত্ব দিয়ে পরিকল্পনা তৈরি করা হয়েছে। এ বিষয়ে সাংসদদের যে কমিটি আছে, তা পুনর্গঠন করা হবে। কমিটিগুলো মাতৃমৃত্যু রোধ ও বাল্যবিবাহ প্রতিরোধে কাজ করবে।অনুষ্ঠানে আরও বক্তব্য দেন মহিলা ও শিশুবিষয়ক প্রতিমন্ত্রী মেহের আফরোজ, অর্থ মন্ত্রণালয়-সম্পর্কিত সংসদীয় কমিটির সভাপতি আবদুর রাজ্জাক, হুইপ শহীদুজ্জামান সরকার, মো. শাহাবউদ্দিন ও আতিউর রহমান।সেমিনারে মূল প্রবন্ধ উপস্থাপন করে ঢাকা বিশ্ববিদ্যালয়ের অর্থনীতি বিভাগের অধ্যাপক আবুল বারকাত। সংসদ সচিবালয়ের সচিব আশরাফুল মকবুলের সভাপতিত্বে অনুষ্ঠিত সেমিনারে সাংসদ আ ফ ম রুহুল হক, সিরাজুল আকবর, মাহাবুব আরা, এনামুর রহমান প্রমুখ অংশ নেন।
