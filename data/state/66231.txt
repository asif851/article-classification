
রিজার্ভ চুরির তদন্ত প্রতিবেদনের তথ্য অবশেষে ফিলিপাইনকে দিতে রাজি হয়েছে বাংলাদেশ। চুরি যাওয়া অর্থ উদ্ধারে বাংলাদেশ ব্যাংকের তদন্ত প্রতিবেদনের তথ্য ফিলিপাইনের চাওয়ার পরিপ্রেক্ষিতে এ উদ্যোগ নেওয়ার কথা বার্তা সংস্থা রয়টার্সকে জানিয়েছেন আইনমন্ত্রী আনিসুল হক।
ফিলিপাইনের অর্থমন্ত্রী কার্লোস ডমিঙ্গুয়েজের সঙ্গে গত সপ্তাহে আইনমন্ত্রীর নেতৃত্বাধীন বাংলাদেশি প্রতিনিধিদলের এক বৈঠকে তদন্ত প্রতিবেদনের তথ্য চাওয়া হয়। এরপর গত কয়েক দিনে ফিলিপাইনকে তথ্য দেওয়ার বিষয়ে বাংলাদেশ ব্যাংক নেতিবাচক মনোভাব দেখিয়ে আসছিল। রোববারও বাংলাদেশের অর্থমন্ত্রী আবুল মাল আবদুল মুহিত এ ব্যাপারে নেতিবাচক মনোভাব ব্যক্ত করেন। তবে সোমবার আইনমন্ত্রী আনিসুল হক রয়টার্সকে বলেন, ‘পারস্পরিক সহযোগিতার অংশ হিসেবে এ উদ্যোগ নেওয়া হয়েছে। আমাদের তদন্তের বিষয়ে তথ্য ফিলিপাইনকে জানানো হবে।’
চলতি বছরের ফেব্রুয়ারিতে যুক্তরাষ্ট্রের ফেডারেল রিজার্ভে বাংলাদেশ ব্যাংকের হিসাব থেকে মোট ১০ কোটি ১০ লাখ মার্কিন ডলার সরিয়ে নেয় সাইবার অপরাধীরা। এই অর্থের মধ্যে ফিলিপাইনের রিজাল কমার্শিয়াল ব্যাংকিং করপোরেশনের (আরসিবিসি) চারটি হিসাবের মাধ্যমে ৮ কোটি ১০ লাখ ডলার চলে যায় দেশটির ক্যাসিনোতে। চুরি যাওয়া অর্থের মধ্যে এখন পর্যন্ত বাংলাদেশ ফেরত পেয়েছে দেড় কোটি ডলার। বাকি সাড়ে ৬ কোটি ডলার উদ্ধারে গত সপ্তাহে বাংলাদেশের আইনমন্ত্রী আনিসুল হকের নেতৃত্বে উচ্চপর্যায়ের একটি প্রতিনিধিদল ফিলিপাইন সফরে যায়।
