
সারা দেশের বাড়িওয়ালা ও ভাড়াটের মধ্যে বিরোধের কারণগুলো চিহ্নিত করতে একটি উচ্চক্ষমতাসম্পন্ন কমিশন গঠন করার নির্দেশ দিয়েছেন হাইকোর্ট। আগামী ছয় মাসের মধ্যে এই কমিশন গঠন করতে হবে।
একটি রিট আবেদনের চূড়ান্ত শুনানি শেষে বিচারপতি বজলুর রহমান ও বিচারপতি রুহুল কুদ্দুসের সমন্বয়ে গঠিত বেঞ্চ আজ বুধবার এ রায় দেন।
রায়ে বলা হয়, সাত সদস্যের এই কমিশনের প্রধান হবেন একজন আইনজ্ঞ। তাঁর নেতৃত্বে এই কমিশন সর্বস্তরের মানুষের সঙ্গে কথা বলে বাড়িওয়ালা-ভাড়াটিয়া বিরোধের কারণ নির্ণয় করবেন এবং তা প্রতিকারের উপায় বের করে সরকারের কাছে সুপারিশ করবেন।
রিট আবেদনকারীর পক্ষে আইনজীবী মনজিল মোরসেদ বলেন, এই কমিশন সুপারিশ দেওয়ার আগ পর্যন্ত সরকারের আর্থিক সক্ষমতা সাপেক্ষে ঢাকাসহ জেলা শহরগুলোর সব ওয়ার্ডে হাউস রেন্ট কন্ট্রোলার (বাড়ি ভাড়া নিয়ন্ত্রক) নিয়োগ করতে হবে।
২০১০ সালে মানবাধিকার সংগঠন হিউম্যান রাইটস অ্যান্ড পিস ফর বাংলাদেশ রিট আবেদনটি করে। চূড়ান্ত শুনানি শেষে আজ রায় হলো।
