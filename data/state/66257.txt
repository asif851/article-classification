
বিস্ফোরক দ্রব্য আইনের একটি মামলায় আজ বৃহস্পতিবার বগুড়া জেলা বিএনপির সভাপতি সাইফুল ইসলামকে কারাগারে পাঠিয়েছেন আদালত। এর প্রতিবাদে দলটির জেলা শাখা আগামী শনিবার পুরো জেলায় আধাবেলা হরতালসহ মোট নয় দিনের কর্মসূচি ঘোষণা করেছে।
পুলিশ বলছে, নাশকতার মামলায় নথিতে দীর্ঘদিন ধরে পলাতক ছিলেন বিএনপি নেতা সাইফুল ইসলাম। আজ তিনি বগুড়ার অতিরিক্ত জেলা ও দায়রা জজ আদালত ১-এ আত্মসমর্পণ করে জামিন চান। বিচারক ইমদাদুল হক তা নামঞ্জুর করে তাঁকে কারাগারে পাঠানোর আদেশ দেন।
আদালত সূত্রে জানা গেছে, ২০১৫ সালের ৫ জানুয়ারি আওয়ামী লীগ সরকারের এক বছর পূর্তিকে সামনে রেখে বিএনপি-জামায়াতের নেতৃত্বাধীন জোট অবরোধ কর্মসূচি ঘোষণা করেছিল। এর আগের দিন রাতে বগুড়া শহরতলির বারপুর এলাকায় আলুবাহী একটি ট্রাকে ভাঙচুর, অগ্নিসংযোগ ও ককটেল বিস্ফোরণের ঘটনা ঘটে। এ সময় দগ্ধ হন ট্রাকচালক।
এ ঘটনায় পুলিশ বাদী হয়ে নাশকতা, ভাঙচুর, অগ্নিসংযোগ ও ককটেল বিস্ফোরণের অভিযোগে বগুড়া সদর থানায় একটি মামলা দায়ের করে। এতে জেলা বিএনপির সভাপতিসহ অন্যান্য নেতা-কর্মীদের আসামি করা হয়। বিস্ফোরক ও দণ্ডবিধির দুটি পৃথক ধারায় আদালতে অভিযোগপত্র দাখিল করেছিল পুলিশ। দণ্ডবিধির ধারায় চলা মামলায় আজ আদালতে আত্মসমর্পণ করে জামিন পান সাইফুল ইসলাম। কিন্তু বিস্ফোরক নিয়ন্ত্রণ আইনে চলা মামলায় অতিরিক্ত জেলা ও দায়রা জজ আদালত ১-এর বিচারক জামিনের আবেদন নামঞ্জুর করে তাঁকে কারাগারে পাঠানোর নির্দেশ দেন। এর পর পুলিশ তাৎক্ষণিকভাবে তাঁকে জেলা কারাগারে পাঠায়।
আদালতের আদেশের পর পরই জেলা বিএনপির পক্ষ থেকে সভাপতির মুক্তি দাবি করে আয়োজিত সংবাদ সম্মেলনে নয় দিনের কর্মসূচি ঘোষণা করা হয়। কর্মসূচি অনুযায়ী আগামীকাল শহরে বিক্ষোভ মিছিল করবে বিএনপি। শনিবার সকাল ছয়টা থেকে বেলা ১২টা পর্যন্ত আধাবেলা হরতালের ডাক দেওয়া হয়েছে। আর আগামী রোববার থেকে ৩০ সেপ্টেম্বর পর্যন্ত মানববন্ধন ও প্রতিবাদ সমাবেশের কর্মসূচি নেওয়া হয়েছে। জেলা বিএনপির সাধারণ সম্পাদক জয়নাল আবেদীন বলেন, ‘এরপরও মুক্তি না দিলে আরও কঠোর কর্মসূচি ঘোষণা করা হবে।’
এদিকে জেলা যুবলীগ বিএনপির ডাকা হরতাল প্রতিহত করার ঘোষণা দিয়েছে। আগামীকাল শহরে বিক্ষোভ সমাবেশ করার ঘোষণা দিয়েছে যুবলীগ।
