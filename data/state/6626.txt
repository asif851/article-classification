
সংসদ ভবন এলাকার চন্দ্রিমা উদ্যানে জিয়াউর রহমানের কবরে আদৌ তাঁর লাশ আছে কি না, তা পরীক্ষা করার জন্য সরকারের প্রতি অনুরোধ জানিয়েছেন আওয়ামী লীগের মুখপাত্র এবং প্রচার ও প্রকাশনা সম্পাদক হাছান মাহমুদ। প্রধানমন্ত্রীকে বহনকারী বিমানে যান্ত্রিক ত্রুটির ঘটনা নিছক কোনো দুর্ঘটনা নয় বলে মন্তব্য করেন তিনি।
আজ শনিবার সকালে জাতীয় প্রেসক্লাবের সামনে বঙ্গবন্ধু ফাউন্ডেশন আয়োজিত ‘শেখ হাসিনার বিরুদ্ধে ষড়যন্ত্রের প্রতিবাদে’ আয়োজিত মানববন্ধনে হাছান মাহমুদ এসব কথা বলেন।
সরকার জিয়ার কবর সরানোর ষড়যন্ত্র করছে—বিএনপির মহাসচিব মির্জা ফখরুল ইসলাম আলমগীরের এমন বক্তব্যের বিষয়ে হাছান মাহমুদ বলেন, জাতীয় সংসদের স্থপতি লুই আই কানের মূল নকশার ব্যত্যয় ঘটিয়ে সংসদ ভবন এলাকার ভেতরে জিয়াউর রহমানের কবরটি স্থাপন করা হয়েছে। দেশের জনগণ মনে করে না যে সেখানে জিয়াউর রহমানের কোনো লাশ আছে। এমনকি যারা জিয়াউর রহমানের হত্যাকাণ্ডের ঘটনাপ্রবাহের সঙ্গে যুক্ত ছিল, তারাও সেখানে জিয়ার লাশ আছে কি না, তা নিয়ে সন্দেহ প্রকাশ করেছিল। সরকারের প্রতি তাঁর আহ্বান, আধুনিক প্রযুক্তি ব্যবহার করে দেখা হোক সেখানে আদৌ জিয়াউর রহমানের লাশ আছে, নাকি অন্য কোনো ব্যক্তির লাশ রাখা হয়েছে।
হাছান মাহমুদ বলেন, ‘আমাদের স্বাধীনতাসংগ্রাম হয়েছিল অসাম্প্রদায়িক চেতনার ভিত্তিতে। এ কারণে স্বাধীনতার বিরোধী শক্তি ও সাম্প্রদায়িক অপশক্তি অসাম্প্রদায়িক চেতনার বেদিমূলে আঘাত হানতে চাইছে। তাই দেশের সব গণতান্ত্রিক ও স্বাধীনতার সপক্ষের শক্তিকে সজাগ দৃষ্টি রাখার অনুরোধ জানাব, যাতে পার্শ্ববর্তী কোনো দেশের ঘটনাকে পুঁজি করে আমাদের দেশের সাম্প্রদায়িক সম্প্রীতি কেউ নষ্ট করার চেষ্টা করতে না পারে।’
আওয়ামী লীগের মুখপাত্র বলেন, ‘শেখ হাসিনা এখন কেবল আওয়ামী লীগের নেত্রী কিংবা বাংলাদেশের প্রধানমন্ত্রী নন, তিনি এখন বিশ্বনেত্রী। অসামান্য দক্ষতা, প্রজ্ঞা ও মেধা দিয়ে শেখ হাসিনা বিশ্বের কাছে এখন গণতন্ত্র, প্রগতি, অসাম্প্রদায়িকতা ও অগ্রগতির প্রতীক। তাই বিমানের যান্ত্রিক ত্রুটির ঘটনা নিছক কোনো দুর্ঘটনা নয় বলে আমি মনে করি। এটি একটি গভীর ষড়যন্ত্রের অংশ। তাই সরকারের কাছে এ ঘটনার পেছনে কারা আছে, তা দ্রুত খুঁজে বের করার জন্য দাবি জানাচ্ছি।’
