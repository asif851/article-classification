
সাবেক প্রতিমন্ত্রী ও জাতীয় পার্টির নেতা সৈয়দ মো. কায়সারের বিরুদ্ধে আনুষ্ঠানিক অভিযোগ দাখিল করেছেন আন্তর্জাতিক অপরাধ ট্রাইব্যুনালের রাষ্ট্রপক্ষের আইনজীবীরা। তাঁর বিরুদ্ধে মুক্তিযুদ্ধকালে মানবতাবিরোধী অপরাধের ১৮টি অভিযোগ আনা হয়েছে।
আজ রোববার দুপুর ১২টার দিকে ট্রাইব্যুনালের রেজিস্ট্রারের কার্যালয়ে রাষ্ট্রপক্ষের আইনজীবী জেয়াদ-আল-মালুম ও তুরিন আফরোজ আনুষ্ঠানিক অভিযোগ দাখিল করেন। মামলাটি ট্রাইব্যুনাল-২-এ বিচারের জন্য উপস্থাপন করা হয়।
গত ২১ মে ট্রাইব্যুনাল গ্রেপ্তারি পরোয়ানা জারি করলে কায়সারকে গ্রেপ্তার করা হয়। তবে ৫ আগস্ট তাঁকে শর্তসাপেক্ষ জামিন দেন আদালত। তিনি এখনো জামিনে আছেন।
