
বিএনপির মহাসচিব মির্জা ফখরুল ইসলাম আলমগীর অভিযোগ করেছেন, বিএনপি যেন আগামী নির্বাচনে আসতে না পারে, সে জন্য সরকার নানামুখী ষড়যন্ত্র করছে। কারণ, তারা জানে বিএনপি নির্বাচনে এলে আওয়ামী লীগের ভরাডুবি হবে এবং দলটি নির্বাচনে ২৫ আসনও পাবে না।
আজ বিকেলে গাজীপুরের কাপাসিয়ার ঘাঘটিয়া চালায় বিএনপির স্থায়ী কমিটির প্রয়াত সদস্য আ স ম হান্নান শাহর প্রথম মৃত্যুবার্ষিকীর উপলক্ষে আয়োজিত স্মরণসভায় প্রধান অতিথির বক্তব্যে মির্জা ফখরুল এসব কথা বলেন।
বিএনপির মহাসচিব বলেন, রোহিঙ্গা ইস্যুতে সরকার কূটনৈতিক ব্যর্থতার পরিচয় দিয়েছে। রোহিঙ্গা সংকট সমাধানে জাতীয় ঐকমত্য সৃষ্টিতে দলমত-নির্বিশেষে জাতীয় কনভেনশন আহ্বানের দাবি জানান তিনি। তিনি বলেন, ‘আমরা নির্বাচনে যেতে চাই, সে জন্য সব দলের সমান সুযোগ নিশ্চিত করতে হবে।’
কাপাসিয়া উপজেলা বিএনপির সভাপতি খলিলুর রহমানের সভাপতিত্বে স্মরণসভায় আরও বক্তব্য দেন কেন্দ্রীয় সাংগঠনিক সম্পাদক শামা ওবায়েদ, জেলা বিএনপির সভাপতি ফজলুল হক মিলন, সাধারণ সম্পাদক কাজী ছাইয়েদুল আলম, হান্নান শাহর ছোট ছেলে শাহ রিয়াজুল হান্নান প্রমুখ।
