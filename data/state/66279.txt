
সিলেট সিটি করপোরেশন নির্বাচনের প্রচারণার শেষ দিনে আচরণবিধির তোয়াক্কা করেননি প্রধান দুই মেয়র পদপ্রার্থী। বদরউদ্দিন আহমদ কামরান নগরের সড়ক দখল করে একাধিক স্থানে পথসভা করেছেন। তাঁর পক্ষে মিছিলও হয়েছে কয়েকটি স্থানে। আর আরিফুল হক নগরের কোর্ট পয়েন্ট থেকে সোবহানীঘাট পর্যন্ত ব্যাপক শক্তি প্রদর্শন করেছেন। পথসভার নামে শোভাযাত্রা নিয়ে প্রচারণা চালান ব্যস্ত সড়কে।দুই প্রার্থীর এই নিয়ম ভাঙার কারণে গতকাল বৃহস্পতিবার দুপুর থেকে রাত পর্যন্ত পুরো নগরে যানজটের সৃষ্টি হয়। দুজনেই নির্বাচনী আচরণবিধি লঙ্ঘনের জন্য পরস্পরের ওপর দোষ চাপাচ্ছেন। শেষ দিনের প্রচারণায় অভিযোগ পাল্টা-অভিযোগের তির ছুড়েছেন তাঁরা একে অপরের প্রতি। একজন আরেকজনকে সন্ত্রাসের গডফাদারও বলেছেন। একটি মাইক ব্যবহারের নির্দেশনা থাকলেও প্রার্থীরা পথসভা ও গণসংযোগ চলাকালে একাধিক মাইক ব্যবহার করেছেন।তবে নির্বাচনী কর্মকর্তারা দেখেও না দেখার ভান করছেন।নির্বাচনী আচরণবিধির ৬-এর ১(ক) ধারায় উল্লেখ আছে, ‘পথসভা ও ঘরোয়া সভা ব্যতীত কোনো জনসভা ও শোভাযাত্রা করা যাবে না।’বিধির ৬-এর ১(খ) ধারায় আছে, ‘দফা (ক) তে যাহা কিছুই থাকুক না কেন, জনসাধারণের চলাচলে বিঘ্ন ঘটতে পারে, এইরূপ কোনো সড়কে প্রার্থী বা প্রার্থীর পক্ষে কোনো ব্যক্তি পথসভা করিতে পারিবেন না বা তদুদ্দেশ্যে কোনো মঞ্চ তৈরি করিতে পারিবেন না।’আওয়ামী লীগ-সমর্থিত প্রার্থী বদরউদ্দিন কামরান সন্ধ্যা ছয়টার দিকে নগরের কিন ব্রিজের উত্তর পাড়ে ট্রাকের ওপর নির্মিত অস্থায়ী মঞ্চ থেকে বক্তব্য দেন। এ সময় তাঁর পক্ষে স্থানীয় ব্যবসায়ী ও শ্রমিকদের নামে একটি মিছিল নিয়ে সেই পথসভায় যোগ দেন কয়েক শ সমর্থক। এরপর মিছিল করে আসা লোকদের নিয়েই কামরান গণসংযোগ শুরু করেন। এ ছাড়া নগরের তালতলা, সুরমা মার্কেট, কাজীর বাজার, বাগবাড়ি, মেডিকেল রোড, রিকাবীবাজার, আম্বরখানা, শিবগঞ্জ, টিলাগড়সহ ৩০টি স্থানে পথসভা ও গণসংযোগ করেন।
এসব স্থানে কামরান ভোটারদের উদ্দেশে বলেন, এবারই তাঁর জীবনের শেষ ভোট। তিনি নগরবাসীর কাছে শেষবারের মতো ভোট ভিক্ষা চান।
কাছাকাছি সময়ে নগরের কোর্ট পয়েন্টে পথসভা করেন আরিফ। সহস্রাধিক লোক নিয়ে বন্দরবাজার সড়ক ধরে ধোপাদিঘির পাড় হয়ে সোবহানীঘাট এলাকায় গিয়ে পথসভা করেন তিনি। এ সময় পুরো পথেই তাঁর নেতা-কর্মী-সমর্থকেরা টেলিভিশন প্রতীকের পক্ষে মিছিল করেন, স্লোগান দেন। সড়কে অবস্থান নিয়ে প্রচারপত্র বিতরণ করা হয়। এ সময় পুরো সড়ক যানজটে স্থবির হয়ে পড়ে। এ ছাড়া দুপুরের পর থেকে আরিফ নগরের টিলাগড়, আম্বরখানা, মদিনা মার্কেট, শাহী ঈদগাহসহ অন্তত ৩০টি স্থানে পথসভা ও গণসংযোগ করেন।
আরিফ কোর্ট পয়েন্টে বলেন, সরকারদলীয় প্রার্থী হওয়ার সুবাধে কামরান একের পর এক আচরণবিধি লঙ্ঘন করে চলেছেন। ভোটারদের ভয় দেখানোরও অভিযোগ করেন তিনি।
সহাকারী রিটার্নিং কর্মকর্তা মনির হোসেন প্রথম আলোকে বলেন, ‘আমরা যতটা দেখেছি, তাতে প্রার্থীরা বিধি মেনেই প্রচারণা চালিয়েছেন। তবে গণসংযোগকালে অতিরিক্ত মানুষের সমাগম হওয়ায় রাস্তায় যানজট সৃষ্টি হয়েছে।
