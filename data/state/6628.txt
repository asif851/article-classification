
রোগী নিয়ে আসা একটি মাইক্রোবাস পুড়িয়ে দিয়েছে দুর্বৃত্তরা। গতকাল রোববার সন্ধ্যা পৌনে সাতটার দিকে ফরিদপুর শহরের আরোগ্য সদন প্রাইভেট হাসপাতালের পশ্চিম পাশের গলিতে এই ঘটনা ঘটে।মাইক্রোবাসটির মালিক ও চালক গোপালগঞ্জের কাশিয়ানি উপজেলার পারুরিয়া গ্রামের এমদাদুল শেখ।এমদাদুল বলেন, ‘সন্ধ্যা সাড়ে ছয়টার দিকে আমি মরণাপন্ন বৃদ্ধ এক রোগীকে নিয়ে হাসপাতালে আসি। হাসপাতালের পাশের গলিতে মাইক্রোবাস থামিয়ে রোগীকে পৌঁছে দিতে হাসপাতালে ঢুকি। মাত্র ১৫ মিনিটের ব্যবধান। পৌনে সাতটার দিকে গলিতে এসে দেখি আমার গাড়িটি দাউ দাউ করে জ্বলছে।’প্রত্যক্ষদর্শীরা জানান, স্বেচ্ছাসেবক দলের রাজনীতির সঙ্গে জড়িত চার-পাঁচজন ছেলে এসে পেট্রল ঢেলে মাইক্রোবাসে আগুন ধরিয়ে দেয়। এলাকাবাসী প্রথমে বালু দিয়ে আগুন নেভানোর চেষ্টা করেন। পরে ফায়ার সার্ভিসের কর্মীরা এসে আগুন নেভান। ততক্ষণে গাড়ির ভেতরের সিটসহ মূল্যবান জিনিস পুড়ে গেছে। ঘটনাস্থলে দেখা যায়, আর্তনাদ করছেন এমদাদুল। মাথা চাপড়ে বলছিলেন, ‘এ ক্যামন বিচার, এ ক্যামন রাজনীতি। আমি তো হরতালের মধ্যে গাড়ি বের করি নাই। তাহলে কেন আমার গাড়িতে আগুন দেওয়া হলো।’একটু শান্ত হয়ে এমদাদুল জানান, তাঁরা পাঁচ ভাই ও দুই বোন। তিনি অষ্টম শ্রেণী পর্যন্ত লেখাপড়া করেছেন। আগে রিকশা-ভ্যান চালাতেন। ছয় মাস আগে ঋণ করে সাড়ে চার লাখ টাকা দিয়ে মাইক্রোবাসটি কেনেন।
