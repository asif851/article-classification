
মোবাইল ফোনে যোগাযোগ, এরপর প্রেম। সেই সূত্র ধরে প্রেমিকের সঙ্গে দেখা করতে গিয়ে অষ্টম শ্রেণির এক ছাত্রী ধর্ষণের শিকার হয়েছে বলে অভিযোগ উঠেছে। 
ওই ছাত্রী দিনাজপুরের ফুলবাড়ী উপজেলা স্বাস্থ্য কমপ্লেক্সে চিকিৎসাধীন। এ ঘটনায় মামলা হলে কথিত প্রেমিককে গ্রেপ্তার করেছে পুলিশ। মামলার এজাহার সূত্রে জানা গেছে, মুঠোফোনে দীর্ঘদিন ধরে আলাপের সূত্র ধরে ওই ছাত্রীর সঙ্গে দিনাজপুরের পার্বতীপুর উপজেলার মাহফুজ ওরফে মাহবুব (২৫) নামের এক যুবক প্রেমের সম্পর্ক গড়ে তোলেন। গত মঙ্গলবার সকালে মাহবুব ফুলবাড়ীতে আসেন কিশোরীর সঙ্গে দেখা করতে। সেখান থেকে মাহবুব বেড়াতে নিয়ে যাওয়ার কথা বলে কিশোরীকে নিয়ে যান নবাবগঞ্জ উপজেলার স্বপ্নপুরী বিনোদন কেন্দ্রে। সেখানে ধর্ষণের শিকার হয়ে অসুস্থ হয়ে পড়লে অবস্থা বেগতিক দেখে মাহবুব কিশোরীকে ফুলবাড়ী স্বাস্থ্য কমপ্লেক্সে ভর্তি করে পালিয়ে যাওয়ার চেষ্টা করেন। এ সময় হাসপাতালের চিকিৎসকেরা মাহবুবকে আটক করে থানায় খবর দেন। ফুলবাড়ী থানার ভারপ্রাপ্ত কর্মকর্তা (ওসি) মকসেদ আলী বলেন, মাহবুবকে গ্রেপ্তার করা হয়েছে। গতকাল বুধবার দিনাজপুর মেডিকেল কলেজ হাসপাতালে কিশোরীর স্বাস্থ্য পরীক্ষা করা হয়েছে।
