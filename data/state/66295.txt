
ব-দ্বীপ প্রকাশনের প্রকাশক ও ‘ইসলাম বিতর্ক’ নামের বইয়ের সম্পাদক শামসুজ্জোহা মানিক, মুদ্রাকর ফকির তসলিম উদ্দিন কাজল ও বিপণন কর্মকর্তা শামসুল আলমের রিমান্ড মঞ্জুর করেছেন আদালত। এর মধ্যে মানিককে পাঁচ দিনের, তসলিমকে দুদিন ও আলমকে একদিনের রিমান্ড মঞ্জুর করা হয়। 
আজ মঙ্গলবার বিকেলে ঢাকা মহানগর হাকিম আমিরুল হায়দার চৌধুরী শুনানি শেষে এই রিমান্ড মঞ্জুর করেন। এর আগে দুপুরে পুলিশে প্রত্যেককে সাত দিন করে রিমান্ডে নেওয়ার জন্য আদালতে আবেদন জানায়। বইটি প্রকাশের পেছনে কোনো উদ্দেশ্য আছে কি না এবং এঁদের রাজনৈতিক পরিচয় সম্পর্কে জানতে জিজ্ঞাসাবাদ করা প্রয়োজন বলে পুলিশের পক্ষ থেকে আদালতকে জানানো হয়।আজ মঙ্গলবার দুপুরে শাহবাগ থানায় পুলিশের রমনা বিভাগের উপকমিশনার আবদুল বাতেন সাংবাদিকদের কাছে বলেন, ধর্মীয় অনুভূতিতে আঘাত করতে পারে এমন বিষয় থাকায় ‘ইসলাম বিতর্ক’ বইটি জব্দ ও বইমেলায় এর স্টল বন্ধ করে দেওয়া হয়েছে। তিনি বলেন, বইটির অনলাইন সংস্করণও আছে। এ জন্য তথ্যপ্রযুক্তি আইনে গ্রেপ্তার হওয়া ব্যক্তিদের বিরুদ্ধে মামলা করা হয়েছে। ব-দ্বীপ প্রকাশনের এই তিনজনকে রাজধানীর বিভিন্ন স্থান থেকে গতকাল রাতে গ্রেপ্তার করা হয়। গতকাল সোমবার পুলিশ অমর একুশে বইমেলায় ব-দ্বীপ প্রকাশনের স্টল বন্ধ করে দেয়। সেখান থেকে ‘ইসলাম বিতর্ক’ নামের বইটির ছয়টি কপি জব্দ করা হয়। পরে নীলক্ষেত ও কাঁটাবন এলাকায় অভিযান চালিয়ে বইটির আরও ৭৫টি কপি জব্দ করে পুলিশ।‘ইসলাম বিতর্ক’ বইয়ে দেশি-বিদেশি বিভিন্ন লেখার সংকলন করা হয়েছে। ২০১০ সালের নভেম্বর মাসে বইটির প্রথম প্রকাশ হয় বলে এতে লেখা আছে। আবদুল বাতেন বলেন, বিভিন্ন গোয়েন্দা সংস্থা পাওয়া তথ্য ও সোশ্যাল মিডিয়ায় বইটির বিতর্কিত বিষয় নিয়ে নানা আলোচনা থেকে পুলিশ বিষয়টি জানতে পারে।
