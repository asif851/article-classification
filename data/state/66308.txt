
চট্টগ্রাম নগরের আবদুল হামিদ সড়কের একটি বাড়ি থেকে ভারতীয় এক শিক্ষার্থীর লাশ উদ্ধার করা হয়েছে। ফ্যানের সঙ্গে ঝুলন্ত অবস্থায় উদ্ধার করা হয়েছে ভারতীয় আরেক শিক্ষার্থীকে। তিনি হাসপাতালে চিকিৎসাধীন।
গতকাল শুক্রবার দিবাগত রাত একটার দিকে ইউসুফ ভবন থেকে আসিফ শেঠ (২৬) নামের ওই শিক্ষার্থীর লাশ উদ্ধার করা হয়। লাশের শরীরে ধারালো অস্ত্র দিয়ে আঘাতের চিহ্ন ছিল বলে জানিয়েছে পুলিশ। ফ্যানের সঙ্গে ঝুলন্ত অবস্থায় উদ্ধার উইসন সিং চট্টগ্রাম মেডিকেল কলেজ হাসপাতালে চিকিৎসাধীন । তাঁরা দুজনেই চট্টগ্রামের বেসরকারি বিশ্ববিদ্যালয় ইউএসটিসির এমবিবিএস শিক্ষার্থী।
নগরের আকবর শাহ থানার ভারপ্রাপ্ত কর্মকর্তা (ওসি) মো. আলমগীরের ভাষ্য, ইউসুফ ভবনের পঞ্চম তলার একটি ফ্ল্যাটে থাকতেন ইউএসটিসির ভারতীয় চার শিক্ষার্থী। ফ্ল্যাটের তিনটি কক্ষের মধ্যে একটিতে থাকতেন নিহত আসিফ শেঠ। আরেকটিতে উইসন। আরেকটি কক্ষে নীরাজ গুরু তাঁর স্ত্রী জোৎস্নাকে নিয়ে থাকতেন।
নীরাজ গুরুর বরাত দিয়ে ওসি আলমগীর জানান, গতকাল রাতে ফ্ল্যাটে সবাই একসঙ্গে বসে গল্প করেন এবং মদ্যপান করেন। এরপর নীরাজ তাঁর স্ত্রীকে নিয়ে নিজের কক্ষে চলে যান। আসিফ উইসনের কক্ষে যান। রাত সাড়ে ১২টার দিকে উইসনের কক্ষ অন্ধকার দেখে নীরাজ বারবার ধাক্কা দিতে থাকেন। কিন্তু ভেতর থেকে কোনো সাড়াশব্দ পাননি। পরে বিকল্প চাবি দিয়ে দরজা খোলেন। দরজা খুলে নীরাজ দেখতে পান, বাসার ফ্যানের সঙ্গে ঝুলন্ত অবস্থায় আছেন উইসন। আর মেঝেতে রক্তাক্ত অবস্থায় পড়ে আছেন আসিফ শেঠ।
নীরাজের বরাত দিয়ে ওসি আলমগীর আরও জানান, নীরাজ প্রতিবেশীদের সঙ্গে নিয়ে উইসন ও আসিফকে চট্টগ্রাম মেডিকেল কলেজ হাসপাতালে নিয়ে যান। সেখানে কর্তব্যরত চিকিৎসক আসিফকে মৃত ঘোষণা করেন। আসিফের শরীরে ধারালো অস্ত্র দিয়ে আঘাতের চিহ্ন ছিল।
পুলিশ নীরাজ ও তাঁর স্ত্রী জোসনাকে জিজ্ঞাসাবাদ করছে। পুরো বিষয়টি পুলিশ তদন্ত করে দেখছে বলে জানিয়েছে।
