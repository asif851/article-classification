
গাজীপুরের কালিয়াকৈর উপজেলায় জয়দেবপুর-রাজশাহী রেললাইনের ভান্নারা, বরাব ও প্রতাবপুর এলাকা থেকে আজ সোমবার সকালে তিনজনের লাশ উদ্ধার করেছে পুলিশ। ট্রেনের ছাদে থাকা ছিনতাইকারীদের একটি দল বাধার মুখে ওই তিনজনকে ছাদ থেকে ফেলে দিলে মৃত্যুর এই ঘটনা ঘটে বলে অভিযোগ পাওয়া গেছে।নিহত তিনজনের নাম-পরিচয় জানা যায়নি। তাঁদের বয়স ২০ থেকে ৩০-এর মধ্যে। লাশগুলো ঢাকা মেডিকেল কলেজ হাসপাতালের মর্গে পাঠানো হয়েছে।গতকাল রোববার রাতে ঢাকার কমলাপুর থেকে লালমনিরহাটগামী ওই ট্রেনের ছাদ থেকে ছিনতাইকারীরা সুমন নামের এক ব্যক্তিকে একইভাবে ফেলে দেয়। সুমন বর্তমানে কোনাবাড়ি শরীফ মেডিকেল হাসপাতালে ভর্তি রয়েছেন। তিনি পেশায় রিকশাচালক। ঢাকা থেকে তিনি বাড়ি ফিরছিলেন।চিকিৎসাধীন সুমন এই প্রতিবেদককে জানান, নয় থেকে ১০ জন ছিনতাইকারী ট্রেনের ছাদে থাকা যাত্রীদের কাছ থেকে টাকা ও মুঠোফোন ছিনিয়ে নেয়। এ সময় কেউ কেউ বাধা দিলে ছিনতাইকারীরা তাদের ছাদ থেকে ফেলে দেয়।
গাজীপুর রেলওয়ে পুলিশ ফাঁড়ির সহকারী উপপরিদর্শক (এএসআই) মো. দাদন প্রথম আলো ডটকমকে লাশ উদ্ধারের বিষয়টি নিশ্চিত করেছেন। 
ট্রেনে ছিনতাই ডাকাতি, ৩০ দিনে ৪৭ লাশ উদ্ধার
