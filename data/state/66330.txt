
যশোরের মনিরামপুর মহিলা ডিগ্রি কলেজের পরিচালনা পর্ষদ থেকে তিনজন সদস্য পদত্যাগ করেছেন। অনিয়ম ও দুর্নীতির অভিযোগ এনে গত শনিবার তাঁরা পদত্যাগ করেন।ওই তিন সদস্য হলেন নুরুল হক, মকবুল ইসলাম ও তোছাদ্দেকুল আনাম। তাঁদের মধ্যে নুরুল হক ও মকবুল ইসলাম বিদ্যোৎসাহী সদস্য এবং তোছাদ্দেকুল আনাম অভিভাবক সদস্য। তাঁরা শনিবারই কুরিয়ারযোগে পৃথক তিনটি পদত্যাগপত্র কলেজ পরিচালনা পর্ষদের সভাপতি ও উপজেলা নির্বাহী কর্মকর্তার (ইউএনও) কাছে পাঠিয়ে দেন।পদত্যাগপত্রে উল্লেখ করা হয়, মনিরামপুর মহিলা ডিগ্রি কলেজে অনিয়ম ও দুর্নীতি সীমাহীন পর্যায়ে পৌঁছেছে। এ শিক্ষাপ্রতিষ্ঠানটির সুনাম ক্ষুণ্ন হচ্ছে। এ কারণে তাঁরা কলেজ পরিচালনা পর্ষদ থেকে পদত্যাগ করছেন। মকবুল ইসলাম বলেন, ‘আমার মতামত উপেক্ষা করে একই দিনে লিখিত ও মৌখিক পরীক্ষা নিয়ে অধ্যক্ষ পদে মো. নুরুজ্জামানকে নিয়োগ দেওয়া হয়। তাঁর যোগদান দুবার অনুমোদন করা হয়। এরপর তিনি অনিয়ম, দুর্নীতি ও স্বেচ্ছাচারিতা শুরু করেন। বর্তমানে তা সীমাহীন পর্যায়ে পৌঁছেছে। এ কারণে বিবেকের তাড়নায় পরিচালনা পর্ষদ থেকে পদত্যাগ করেছি।’ তোছাদ্দেকুল আনাম বলেন, ‘বিধিবহির্ভূতভাবে অধ্যক্ষ নিয়োগ ও তাঁর অনিয়ম, দুর্নীতি ও স্বেচ্ছাচারিতার প্রতিকার না হওয়ায় পদত্যাগ করতে বাধ্য হয়েছি।’অধ্যক্ষ মো. নুরুজ্জামানের সঙ্গে তাঁর মুঠোফোনে যোগাযোগ করা হলে সাংবাদিক পরিচয় শুনে তিনি ফোনের সংযোগ কেটে দেন।পরিচালনা পর্ষদের সভাপতি ও ইউএনও কামরুল হাসান বলেন, ‘কলেজ পরিচালনা পর্ষদের তিনজন সদস্যের তিনটি পদত্যাগপত্র আজ রোববার (গতকাল) পেয়েছি। পদত্যাগপত্র তিনটি কলেজের অধ্যক্ষের কাছে পাঠিয়ে দেওয়া হয়েছে। পরিচালনা পর্ষদের আগামী সভায় বিষয়টি নিয়ে সিদ্ধান্ত নেওয়া হবে।’
