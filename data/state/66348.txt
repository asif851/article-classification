
স্বরাষ্ট্রমন্ত্রী আসাদুজ্জামান খান কামাল বলেছেন, ‘আমরা জনগণের শক্তিতে বলীয়ান হয়ে জঙ্গিবাদের চ্যালেঞ্জকে মোকাবিলা করে যাচ্ছি। জনগণ যেহেতু আমাদের সঙ্গে আছে, কোনো চ্যালেঞ্জকেই আমরা আর চ্যালেঞ্জ মনে করি না।’
আজ বুধবার সকাল সাড়ে ১০টার দিকে রাজশাহীতে ‘সন্ত্রাস ও জঙ্গিবাদ দমন এবং ধর্মীয় সম্প্রীতি’-বিষয়ক মতবিনিময় সভায় প্রধান অতিথির বক্তব্যে তিনি এসব কথা বলেন। নগরের ঐতিহাসিক মাদ্রাসা মাঠে এই সভার আয়োজন করে রাজশাহী মহানগর পুলিশ।
আসাদুজ্জামান খান বলেন, ‘দেশ যখন উন্নয়নের মহাসড়কে এগিয়ে যাচ্ছে, একের পর এক মেগা প্রজেক্ট বাস্তবায়ন করছে, তখন জঙ্গিবাদের ষড়যন্ত্র আসে আমাদের গতিরোধ করতে। প্রধানমন্ত্রী শেখ হাসিনা দেশের মানুষকে জঙ্গিবাদ দমনে ডাক দিয়েছিলেন। সেই ডাকে দেশের সর্বস্তরের মানুষ সাড়া দিয়েছে। তারা সরকারকে জঙ্গিবাদ দমনে সাহায্য করেছে। বাংলাদেশের মানুষ উদার হৃদয়ের, অত্যন্ত ভালো মানুষ। এখানে জঙ্গিবাদের কোনো দিন স্থান হবে না।’ তিনি আরও বলেন, যারা মসজিদ-মাদ্রাসায় ইসলাম প্রচার করে, তারা কখনো জঙ্গিবাদ সৃষ্টি করে না। তারাই জঙ্গিবাদ সৃষ্টি করে, যারা ইসলামের বিরুদ্ধে ষড়যন্ত্র করে।
রাজশাহী মহানগর পুলিশ কমিশনার মো. শফিকুল ইসলামের সভাপতিত্বে অনুষ্ঠানে বক্তব্য দেন রাজশাহী জেলা আওয়ামী লীগের সভাপতি ও সাংসদ ওমর ফারুক চৌধুরী, রাজশাহী মহানগর আওয়ামী লীগের সভাপতি ও কেন্দ্রীয় কমিটির সদস্য এ এইচ এম খায়রুজ্জামান লিটন, রাজশাহী সদর আসনের সাংসদ ফজলে হোসেন বাদশা, রাজশাহী-৫ আসনের সাংসদ আব্দুল ওয়াদুদ, সংরক্ষিত আসনের সাংসদ আখতার জাহান, রাজশাহী বিভাগীয় কমিশনার নূর উর রহমান, রাজশাহী রেঞ্জ ডিআইজি এম খুরশীদ হোসেন, শোলাকিয়া ঈদগাহের ইমাম ফরিদ উদ্দিন মাসউদ, ঢাকা রামকৃষ্ণ মিশনের অধ্যক্ষ ধ্রুবেশানন্দ মহারাজ প্রমুখ।
