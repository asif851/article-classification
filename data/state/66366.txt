
কেন্দ্রীয় নেতাদের পরামর্শের ওপর নির্ভর না করে বিএনপির চেয়ারপারসন খালেদা জিয়াকে তৃণমূলের নেতা-কর্মীদের কথা শোনার আহ্বান জানিয়েছেন তাঁরই উপদেষ্টা খন্দকার মাহবুব হোসেন। বিএনপির কেন্দ্রীয় নেতৃত্বে পরিবর্তন আনারও আহ্বান জানিয়েছেন তিনি।বিএনপির প্রতিষ্ঠাতা জিয়াউর রহমানের ৩৪ তম মৃত্যুবার্ষিকী উপলক্ষে আজ শুক্রবার ঢাকা রিপোর্টার্স ইউনিটিতে বাংলাদেশ রিপাবলিকান ফোরাম নামের একটি সংগঠন আয়োজিত এক আলোচনা সভায় খন্দকার মাহবুব হোসেন এ আহ্বান জানান। খবর ইউএনবির।সুপ্রিম কোর্ট বার অ্যাসোসিয়েশনের সভাপতি খন্দকার মাহবুব হোসেন বলেন, ‘বার কাউন্সিলের নির্বাচনের আগ মুহূর্তে দেশের বিভিন্ন এলাকায় গিয়েছি এবং তৃণমূলের নেতাদের সঙ্গে কথা বলার সুযোগ হয়েছে। তাঁরা দলের চেয়ারপারসন খালেদা জিয়ার কাছে নিজেদের দুঃখের কথা বলতে চান এবং দলের জন্য নানারকম পরামর্শও দিতে চান।’খন্দকার মাহবুব হোসেন আরও বলেন, ‘অনেক নির্যাতন, মামলা, হামলার পরও দলের নেতা-কর্মীরা শক্তিশালী আছেন। তৃণমূলে বিএনপির বিপুল জনসমর্থন রয়েছে। কিন্তু দেশের অনেক স্থানের নেতৃত্ব দুর্বল হয়ে পড়েছে।’
খন্দকার মাহবুব হোসেন বলেন, যাঁরা বিভিন্ন সময়ে নির্যাতিত হয়েছেন বিএনপি চেয়ারপারসনকে মাঠে নেমে সারা দেশের হাজারো নির্যাতিত কর্মীর কথা শুনতে হবে। তৃণমূলের যেসব নেতা-কর্মী নির্যাতিত হয়েছেন তাঁদের মধ্যে থেকেই দলের নেতৃত্বে নিয়ে আসতে হবে।খালেদা জিয়ার সাংগঠনিক তৎপরতা নিয়ে তাঁর এই উপদেষ্টা আরও বলেন, ‘আমাকে ক্ষমা করবেন, আমার ধারণা চেয়ারপারসন এখনো কিছুটা অবরুদ্ধ অবস্থায় আছেন। অবরুদ্ধ অবস্থায় থাকলে চলবে না।’অনুষ্ঠানে রিপাবলিকান ফোরামের প্রেসিডেন্ট এবিএম আবুল কালাম রিপন, যুবদলের সভাপতি মোয়াজ্জেম হোসেন আলাল প্রমুখ বক্তব্যে দেন।
