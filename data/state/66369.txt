
শেরপুরের নালিতাবাড়ীর সন্তান শহীদ নাজমুল আহসানকে স্বাধীনতা পদক দেওয়ায় গতকাল বৃহস্পতিবার নালিতাবাড়ীতে আনন্দ শোভাযাত্রা বের করা হয়। মুক্তিযোদ্ধে বীরত্বপূর্ণ অবদান রাখায় শহীদ নাজমুল আহসানকে এ পদক দেওয়া হয়।
শহীদ নাজমুল আহসান স্বাধীনতা পদক প্রাপ্তি উদ্‌যাপন পরিষদ সূত্রে জানা গেছে, গতকাল সকালে রাজধানীর ওসমানী স্মৃতি মিলনায়তনে প্রধানমন্ত্রী শেখ হাসিনা শহীদ নাজমুল আহসানের ছোট ভাই সাদরুল আহসানের হাতে এই পদক তুলে দেন। এই দিনটি স্মরণীয় করে রাখতে শহীদ নাজমুল আহসান স্বাধীনতা পদকপ্রাপ্তি উদ্‌যাপন পরিষদ উপজেলা শহরে বর্ণাঢ্য শোভাযাত্রা বের করে। বেলা সাড়ে ১১টার দিকে স্থানীয় শহীদ মিনার চত্বর থেকে বের হয়ে শোভাযাত্রাটি পৌর শহরের প্রধান প্রধান সড়ক প্রদক্ষিণ করে। শোভাযাত্রায় শহীদ নাজমুল স্মৃতি মহাবিদ্যালয়, শহীদ আবদুর রশিদ ডিগ্রি মহিলা কলেজ, তারাগঞ্জ পাইলট উচ্চবিদ্যালয়, তারাগঞ্জ পাইলট বালিকা উচ্চবিদ্যালয়, হিরণ্ময়ী উচ্চবিদ্যালয় ও আবদুল হাকিম স্মৃতি মডেল উচ্চবিদ্যালয়ের শিক্ষার্থীরা অংশ নেয়। নাজমুল আহসানের আত্মার শান্তি কামনায় শহরের শাহি জামে মসজিদ কবরস্থানের (এখানেই তাঁর কবর রয়েছে) পাশে দোয়ার আয়োজন করা হয়।
 
