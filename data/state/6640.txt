
বরিশালের গৌরনদী উপজেলার কাসেমাবাদ এলাকায় ঢাকা-বরিশাল মহাসড়কে বাস-মাইক্রোবাসের মুখোমুখি সংঘর্ষে দুজন নিহত ও ১২ জন আহত হয়েছেন। হতাহত ব্যক্তিদের সবাই মাইক্রোবাসের যাত্রী।
আজ সোমবার বেলা পৌনে তিনটার দিকে এ দুর্ঘটনা ঘটে।ঘটনার সত্যতা নিশ্চিত করে গৌরনদী হাইওয়ে থানার ভারপ্রাপ্ত কর্মকর্তা (ওসি) মাহবুবুর রহমান জানান, কাসেমাবাদ এলাকায় মাদারীপুরের কাওড়াকান্দিগামী মাইক্রোবাসটির সঙ্গে বরিশালগামী সাকুরা পরিবহনের একটি বাসের মুখোমুখি সংঘর্ষ হয়। এতে মাইক্রোবাসটি দুমড়েমুচড়ে যায়। ঘটনাস্থলে মাইক্রোবাসের অজ্ঞাতপরিচয়ের এক যাত্রী মারা যান। গৌরনদী উপজেলা স্বাস্থ্য কমপ্লেক্সে নেওয়ার পর সেখানে মারা যান পটুয়াখালীর বাউফলের সালাহউদ্দিন (৪০) নামের এক ব্যক্তি।ওসি মাহবুবুর আরও জানান, আহত আটজনের অবস্থা গুরুতর হওয়ায় তাঁদের বরিশালের শেরে-ই-বাংলা মেডিকেল কলেজ হাসপাতালে ভর্তি করা হয়েছে। আহত অপর চারজনকে গৌরনদী উপজেলা স্বাস্থ্য কমপ্লেক্সে চিকিৎসা দেওয়া হচ্ছে। দুর্ঘটনার পর বরিশাল থেকে বাসটি আটক করা হয়েছে। তবে চালক পালিয়ে গেছেন।
