
চেতনানাশক দেওয়ার পর জলাশয়ে পড়ে যাওয়া অচেতন হাতিটিকে ডাঙায় তুলেছে জনতা। আজ বৃহস্পতিবার বেলা তিনটার দিকে জামালপুরের সরিষাবাড়ীর কামরাবাদ ইউনিয়নের কয়েক শ মানুষ হাতিটিকে জলাশয় থেকে টেনে তোলে।
প্রত্যক্ষদর্শীরা বলেন, হাতিটি আজ ডাঙায় ছিল। এটিকে উদ্ধারের অংশ হিসেবে বেলা দুইটার দিকে দূর থেকে ট্র্যাঙ্কুলাইজার যন্ত্রের মাধ্যমে চেতনানাশক দেওয়া হয়। তখন হাতিটি দৌড়ে গিয়ে পাশের জলাশয়ে পড়ে। জলাশয়টি উপজেলার কামরাবাদ ইউনিয়নের আবদুস সালামের বাড়ির পূর্ব পাশে। হাতিটি পানিতে তলিয়ে যাচ্ছিল। তখন ওই এলাকার দুই থেকে তিন শ মানুষ এক হয়ে নিজস্ব নানা পদ্ধতি ব্যবহার করে হাতিটিকে উদ্ধারের চেষ্টা চালায়। বেলা তিনটার দিকে হাতিটিকে টেনে ডাঙায় তোলে জনতা।
হাতিটিকে আশপাশের বড় কয়েকটি গাছের সঙ্গে বেঁধে রাখা হয়েছে। উদ্ধারকারী দল সূত্রে জানা গেছে, আজ বিকেল চারটার দিকে হাতিটির হুঁশ ফেরার কথা।
ভারতের আসাম রাজ্য থেকে বন্যার পানিতে হাতিটি ভেসে আসে। গত ২৮ জুন বন্য হাতিটি ব্রহ্মপুত্র নদ বেয়ে কুড়িগ্রামের রৌমারী সীমান্ত দিয়ে প্রবেশ করে। এরপর বগুড়ার সারিয়াকান্দি হয়ে যমুনা নদীর পানিতে ভেসে সিরাজগঞ্জের কাজীপুর উপজেলার মনসুর নগর ইউনিয়নের দুর্গম ছিন্নার চরে ১১ দিন অবস্থান করে। ২৭ জুলাই হাতিটি সরিষাবাড়ী উপজেলায় আসে। তখন থেকে হাতিটিকে উদ্ধারের চেষ্টা চলছে।

