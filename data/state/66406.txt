
সিরাজগঞ্জে বঙ্গবন্ধু সেতুর পশ্চিম সংযোগ মহাসড়কের ৩০ কিলোমিটার এলাকাজুড়ে তীব্র যানজটের সৃষ্টি হয়েছে। গতকাল শুক্রবার থেকে এ সড়কে গাড়ি চলাচলের গতি অত্যন্ত ধীর।তবে আজ শনিবার সকাল থেকে থেমে থেমে হলেও যান চলাচল শুরু হয়েছে।পুলিশ ও যাত্রীরা জানান, গতকাল দুপুরে ঢাকা-বগুড়া মহাসড়কের ঘুরকা বেলতলা বাজারের কাছে ঢাকাগামী একটি কোচের চাকায় পিষ্ট হয়ে এক শিশু মারা যায়। এতে ক্ষুব্ধ হয়ে এলাকাবাসী সড়ক অবরোধ করলে যানজট শুরু হয়। আজ দুপুর পর্যন্ত যানজটের কবলে পড়ে হাজার হাজার যানবাহন। ঢাকা থেকে উত্তরবঙ্গে চলাচলকারী এবং বিপরীত দিকে পশুবোঝাই ট্রাকসহ অন্য যানবাহনের সংখ্যা ব্যাপক হারে বাড়তে থাকায় যানজট আরও বাড়তে থাকে।এদিকে যানবাহনের কারণে ঢাকা থেকে সিরাজগঞ্জে যেতে সময় লাগছে ১০ থেকে ১২ ঘণ্টা। যান চলাচল স্বাভাবিক থাকলে ওই দূরত্বে যেতে সময় লাগে তিন থেকে চার ঘণ্টা।
এ ব্যাপারে বঙ্গবন্ধু সেতু পশ্চিম থানার ওসি আমিনুল ইসলাম জানান, যানজটে পড়া গাড়িগুলো অত্যন্ত ধীরে চলছে। এ ছাড়াও বঙ্গবন্ধু সেতুর পশ্চিম সংযোগ মহাসড়কের সলঙ্গা থানার নলকা সেতু এবং ধোপাদহ সেতু দুটি চলাচলের জন্য সরু হওয়ায় যানবাহন চলাচল করছে থেমে থেমে।
হাটিকুমরুল হাইওয়ে থানা পুলিশ সূত্রে জানা যায়, বঙ্গবন্ধু সেতু থেকে হাটিকুমরুল গোলচত্বর (রোড) পর্যন্ত ২০ কিলোমিটার, হাটিকুমরুল-বনপাড়া মহাসড়কে হাটিকুমরুল গোলচত্বর থেকে সলঙ্গা থানার বনপাড়া সড়ক অভিমুখে পাঁচ কিলোমিটার এবং হাটিকুমরুল থেকে বগুড়া মহাসড়ক অভিমুখে ১০ কিলোমিটার এলাকায় যানজটের সৃষ্টি হয়।
ঢাকা থেকে শাহজাদপুরগামী সরকার ট্রাভেলসের যাত্রী ফার্মাসিউটিক্যালস কোম্পানির কর্মকর্তা শিবলী নোমান জানান, ‘নলকা সেতুর পূর্ব পাড়ে গতকাল ভোররাতে এসেছিলাম। সেখান থেকে হাটিকুমরুল গোল চত্বর পর্যন্ত ১০ মিনিটের রাস্তায় সময় লেগেছে আড়াই ঘণ্টা। এ রকম শত শত কোচের যাত্রীদের চরম দুর্ভোগ পোহাতে হয়েছে।’
হাটিকুমরুল হাইওয়ে থানার ভারপ্রাপ্ত কর্মকর্তা (ওসি) আলী ফরিদ আহম্মেদ জানান, যানবাহনগুলো যাওয়ার পথে পথে থেমে যাওয়ায় এবং পশুবাহী ট্রাকসহ অন্য যানবাহনের চাপ বেশি হওয়ায় যানজট দুপুর পর্যন্ত বেশি ছিল। তবে যানবাহনগুলো ধীরগতিতে চলাচল করেছে। এখন কোনো অসুবিধা না হলেও সন্ধ্যার পর থেকে যানজট বাড়তে পারে বলে ধারণা করা হচ্ছে। তিনি জানান, হাইওয়ে থানা পুলিশ যানজট নিয়ন্ত্রণে প্রাণপণ চেষ্টা চালাচ্ছে।
 
বঙ্গবন্ধু সেতুর পশ্চিম পাড়ে তীব্র যানজট
