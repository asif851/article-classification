
হবিগঞ্জের বাহুবল উপজেলার সুন্দ্রাটিকি গ্রামের আলোচিত চার শিশু হত্যা মামলাটি সিলেটের দ্রুত বিচার ট্রাইব্যুনালে পাঠানো হয়েছে।
আজ মঙ্গলবার দুপুরে হবিগঞ্জ নারী ও শিশু নির্যাতন দমন আদালতের বিচারক প্রশান্ত কুমার বিশ্বাস মামলাটি সিলেটের দ্রুত বিচার ট্রাইব্যুনালে পাঠিয়ে দেন।
মামলার বাদী মো. আবদাল মিয়া বলেন, গত বছরের নভেম্বর মাসে মামলাটি সিলেট দ্রুত বিচার ট্রাইব্যুনালে পাঠানোর জন্য স্বরাষ্ট্র মন্ত্রণালয় থেকে একটি প্রশাসনিক আদেশ দেওয়া হয়। ওই আদেশের পরিপ্রেক্ষিতে আজ মামলাটি সিলেটে পাঠানো হয়েছে।
আদালত সূত্রে জানা গেছে, এই আলোচিত মামলায় মোট ৫৭ জন সাক্ষীর মধ্যে এখন পর্যন্ত ৪৩ জন সাক্ষ্য দিয়েছেন।  গত বছরের ১২ ফেব্রুয়ারি সুন্দ্রাটিকি গ্রামের চার শিশু স্কুলছাত্র জাকারিয়া আহমদ (৮), তার দুই চাচাতো ভাই মো. তাজেল মিয়া (১২) ও মনির মিয়া (৭) এবং তাদের প্রতিবেশী মাদ্রাসাছাত্র ইসমাইল মিয়া (১০) পূর্ব ভাদেশ্বর গ্রামে খেলা দেখতে গিয়ে নিখোঁজ হয়। এর পাঁচ দিন পর ১৭ ফেব্রুয়ারি গ্রামের পাশের একটি বালুছড়া থেকে চার শিশুর বালুচাপা লাশ উদ্ধার করে পুলিশ। এ ঘটনায় ১৩ ফেব্রুয়ারি রাতে শিশু জাকারিয়ার বাবা ওয়াহিদ মিয়া বাহুবল থানায় একটি সাধারণ ডায়েরি করেন। পরে এটি মামলায় রূপান্তরিত হয়। পরে নিহত শিশু মনিরের বাবা আবদাল মিয়া বাদী হয়ে বাহুবল থানায় অপহরণ করে হত্যার অভিযোগে আরেকটি মামলা করেন। পুলিশ এ মামলায় গত বছরের ৫ এপ্রিল নয়জনকে অভিযুক্ত করে আদালতে অভিযোগপত্র দেয়। পুলিশ পাঁচজনকে গ্রেপ্তার করেছে। বাচ্চু মিয়া নামের এক আসামি র‍্যাবের সঙ্গে ‘বন্দুকযুদ্ধে’ নিহত হয়েছেন। বাকিরা পলাতক।
