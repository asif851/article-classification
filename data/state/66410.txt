
ভোলার দৌলতখান উপজেলায় এক ব্যক্তির বিরুদ্ধে গলা কেটে স্ত্রীকে হত্যার পর ঘরে আগুন দিয়ে শিশুকন্যাকে হত্যা করার অভিযোগ পাওয়া গেছে। মো. বেলাল হোসেন (৪০) নামের ওই ব্যক্তিকে আটক করেছে পুলিশ। নিহত ব্যক্তিরা হলো শাহানাজ বেগম (২২) ও তাঁর নয় মাস বয়সী কন্যা মোহনা।
গতকাল শুক্রবার দিবাগত রাতে উপজেলার দক্ষিণ জয়নগর ইউনিয়নের পশ্চিম জয়নগর গ্রামের ২ নম্বর ওয়ার্ড এলাকার দুদু পাটোয়ারির বাড়িতে এই ঘটনা ঘটে।
দৌলতখান থানার ভারপ্রাপ্ত কর্মকর্তা (ওসি) মো. এনায়েত হোসেন বলেন, বেলাল পেশায় ট্রাকচালক। তিনি তিনটি বিয়ে করেছেন। শাহানাজ তাঁর দ্বিতীয় স্ত্রী। গতকাল স্ত্রী, কন্যা ও ছয় বছর বয়সী ছেলে মেহেদিকে নিয়ে একই ঘরে ঘুমিয়ে ছিলেন বেলাল। দিবাগত রাত তিনটার দিকে তিনি মেহেদিকে ঘর থেকে বের তার দাদির ঘরে দিয়ে আসেন। পরে স্ত্রী শাহানাজের গলা কেটে হত্যা করার পর ঘরে আগুন ধরিয়ে দেন। এতে ওই শিশুকন্যা মোহনাও মারা যায়। ঘরে আগুন দেওয়ার পর অসুস্থতার অজুহাতে বেলাল ভোররাতে ভোলা সরকারি হাসপাতালে ভর্তি হন। খবর পেয়ে পুলিশ শাহানাজের গলাকাটা ও মোহনার গলিত লাশ উদ্ধার করে। লাশ দুটি ময়নাতদন্তের জন্য পাঠানো হয়েছে। এ ঘটনায় বেলালকে আটক করা হয়েছে।
ওসি মো. এনায়েত হোসেন বলেন, প্রাথমিকভাবে ধারণা করা হচ্ছে, পারিবারিক কলহের জের ধরে এ ঘটনা ঘটতে পারে। ঘটনার পর থেকে মেহেদি ও তার দাদিকে খুঁজে পাওয়া যাচ্ছে না। মামলার প্রস্তুতি নেওয়া হচ্ছে।
