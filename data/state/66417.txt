
এক শিক্ষিকার শ্লীলতাহানি করার অভিযোগে রাজধানীর খিলগাঁওয়ের একটি স্কুলের প্রধান শিক্ষককে গ্রেপ্তার করেছে পুলিশ। আদালতের নির্দেশে তিনি এখন কারাগারে রয়েছেন।
ভুক্তভোগী শিক্ষিকা গত মঙ্গলবার খিলগাঁও থানায় প্রধান শিক্ষক সরদার হেলাল উদ্দিনের বিরুদ্ধে নারী ও শিশু নির্যাতন আইনে মামলা করেন। বুধবার মুগদার মানিকনগর এলাকার বাসা থেকে তাঁকে গ্রেপ্তার করে পুলিশ। বৃহস্পতিবার তাঁকে আদালতে হাজির করা হলে কারাগারে পাঠানোর নির্দেশ দেন আদালত।
খিলগাঁও থানার ভারপ্রাপ্ত কর্মকর্তা (ওসি) কাজী মাইনুল ইসলাম প্রথম আলোকে বলেন, ওই শিক্ষকের বিরুদ্ধে ছাত্রীদের যৌন হয়রানি করার একাধিক অভিযোগও রয়েছে। সেগুলোও তদন্ত করে দেখা হচ্ছে।
মামলার এজাহারে ওই শিক্ষিকা অভিযোগ করেছেন, গত মার্চ মাসে তিনি স্কুলটিতে খণ্ডকালীন শিক্ষক হিসেবে যোগ দেন। শুরু থেকেই প্রধান শিক্ষক তাঁকে নানাভাবে উত্ত্যক্ত করে আসছিলেন। সম্প্রতি খণ্ডকালীন শিক্ষকদের বেতন দিতে দেরি করা হচ্ছিল। এ জন্য গত মঙ্গলবার তিনি ওই শিক্ষকের সঙ্গে ঢাকা শিক্ষা বোর্ডে যান। ফেরার পথে রিকশায় তাঁর শ্লীলতাহানি করেন তিনি।
