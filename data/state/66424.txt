
ময়মনসিংহের ভালুকা উপজেলার হবিরবাড়ি ইউনিয়ন ছাত্রলীগের এক নেতাকে আজীবন বহিষ্কারের সুপারিশ করেছে সংগঠনটির জেলা কমিটি। একই সঙ্গে সংগঠনটির ইউনিয়ন কমিটি বিলুপ্ত করা হয়েছে। ওই নেতার বিরুদ্ধে ধর্ষণের মামলা হওয়ার পর গত মঙ্গলবার রাতে জেলা ছাত্রলীগ এ সিদ্ধান্ত নেয়।মঙ্গলবার রাতে জেলা ছাত্রলীগের এক বিজ্ঞপ্তিতে বলা হয়, দলীয় শৃঙ্খলাভঙ্গের কারণে হবিরবাড়ি ইউনিয়ন ছাত্রলীগের কমিটি বিলুপ্ত এবং ওই নেতাকে আজীবন বহিষ্কার করা হলো।থানা-পুলিশ ও ছাত্রলীগের স্থানীয় সূত্রে জানা যায়, ছাত্রলীগের ওই নেতা গত ১১ জানুয়ারি ময়মনসিংহের একটি কলেজের ছাত্রীকে কলেজের পাশের একটি সড়ক থেকে মাইক্রোবাসে তুলে নিয়ে যান। পরে ছাত্রীটিকে গাড়িতেই ধর্ষণ করা হয়। এ ঘটনায় ওই ছাত্রীর বাবা ১৫ মে ময়মনসিংহ কোতোয়ালি মডেল থানায় মামলা করেন। মঙ্গলবার মামলার বিষয়টি জানাজানি হওয়ার পর জেলা ছাত্রলীগ ওই সিদ্ধান্ত নেয়।ধর্ষণের অভিযোগটি নিয়ে গতকাল প্রথম আলোয় ‘ভালুকায় ছাত্রলীগ নেতার বিরুদ্ধে ধর্ষণের মামলা’ শিরোনামে খবর ছাপা হয়।এ বিষয়ে জানতে চাইলে জেলা ছাত্রলীগের সাধারণ সম্পাদক সরকার মো. সব্যসাচী গতকাল বুধবার প্রথম আলোকে বলেন, দলীয় শৃঙ্খলা ভঙ্গের কারণে জেলা ছাত্রলীগ ওই সিদ্ধান্ত নিয়েছে।তবে আজীবন বহিষ্কারের বিষয়টি কেন্দ্রীয় কমিটি বিবেচনা করবে।
