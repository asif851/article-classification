
রোহিঙ্গা পরিস্থিতি দেখতে তুরস্কের ফার্স্ট লেডি এমিন এরদোয়ান ও দেশটির পররাষ্ট্রমন্ত্রী মেগলুত কাভাসোগলু এখন বাংলাদেশে।
গতকাল বুধবার দিবাগত রাত একটার দিকে ঢাকায় আসেন তুরস্কের পররাষ্ট্রমন্ত্রী। রাত তিনটার দিকে আসেন তুর্কি ফার্স্ট লেডি।
আজ বৃহস্পতিবার দুপুরের দিকে তুর্কি ফার্স্ট লেডি ও পররাষ্ট্রমন্ত্রী একই সঙ্গে আকাশপথে কক্সবাজার যাবেন। প্রায় একই সময় কক্সবাজার যাবেন বাংলাদেশের পররাষ্ট্রমন্ত্রী আবুল হাসান মাহমুদ আলী ও পররাষ্ট্র প্রতিমন্ত্রী শাহরিয়ার আলম।
কক্সবাজারের উখিয়া উপজেলার কুতুপালংয়ে নিবন্ধিত রোহিঙ্গা ক্যাম্প এবং পাশের আরেকটি অস্থায়ী রোহিঙ্গা শিবিরে যাবেন তুর্কি ফার্স্ট লেডি ও পররাষ্ট্রমন্ত্রী। তাঁদের সঙ্গে থাকবেন বাংলাদেশের পররাষ্ট্রমন্ত্রী ও পররাষ্ট্র প্রতিমন্ত্রী। কুতুপালংয়ে রোহিঙ্গাদের সঙ্গে কথা বলবেন তুর্কি ফার্স্ট লেডি ও পররাষ্ট্রমন্ত্রী।
কক্সবাজারে রোহিঙ্গা পরিস্থিতি দেখার পর আজই তুর্কি ফার্স্ট লেডি ও পররাষ্ট্রমন্ত্রী ঢাকায় ফিরবেন। ঢাকায় ফিরে প্রধানমন্ত্রী শেখ হাসিনার সঙ্গে সৌজন্য সাক্ষাৎ ও পররাষ্ট্রমন্ত্রীর সঙ্গে আলোচনা করবেন মেগলুত কাভাসোগলু।
মিয়ানমারের রাখাইনে দেশটির নিরাপত্তা বাহিনীর সহিংস দমন-পীড়নের মুখে রোহিঙ্গারা স্রোতের মতো বাংলাদেশে ঢুকছে। এই পরিস্থিতিকে নজিরবিহীন বলছে আন্তর্জাতিক সম্প্রদায়। মানবিক সংকটকে গুরুত্ব দিয়ে এরই মধ্যে লাখো রোহিঙ্গাকে বাংলাদেশ আশ্রয় দিয়েছে।
