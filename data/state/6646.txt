
মানিকগঞ্জ সদর উপজেলার গিল্ল বাজার এলাকায় আজ বৃহস্পতিবার দুপুরে বিকাশের এক বিক্রয় প্রতিনিধিকে প্রকাশ্যে গুলি করে টাকা লুট করেছে দুর্বৃত্তরা। এ দুর্বৃত্তদের গুলিতে এক রিকশাচালক গুলিবিদ্ধ হন। বিকাশের বিক্রয় প্রতিনিধি মঈন বিশ্বাসের দাবি, তাঁর ব্যাগে দুই লাখ ৯২ হাজার টাকা ছিল।গুলিবিদ্ধ মঈন মানিকগঞ্জ পৌর এলাকার পোড়রা এলাকার সিদ্দিকুর রহমানের ছেলে (২২)। রিকশাচালক মজনু মিয়া (৪০) গিল্ল গ্রামের বাসিন্দা। তাঁদের মানিকগঞ্জ সদর হাসপাতালে ভর্তি করা হয়েছে।পুলিশ, প্রত্যক্ষদর্শী ও ভুক্তভোগীদের ভাষ্যমতে, আজ বেলা ১১টার দিকে মঈন বিশ্বাস কাপড়ের ব্যাগে ওই টাকা নিয়ে গিল্ল বাজারে জি স্যাটেলাইট টেলিকম নামের একটি বিকাশ এজেন্টের দোকানে যান। এ সময় সাদা রঙের একটি প্রাইভেট কার দোকানের সামনে এসে থামে। প্রাইভেট কারে চার-পাঁচজন যুবক ছিল। তিন যুবক নেমে মঈনের পায়ে পিস্তল দিয়ে গুলে করে। গুলি মঈনের বাম পায়ের হাঁটুতে লাগলে তিনি মাটিতে লুটিয়ে পড়েন। দুর্বৃত্তরা তাঁর কাছে থাকা ব্যাগটি লুট করে গাড়িতে উঠে পালানোর চেষ্টা করে। ১৫-২০ গজ দূরে যাওয়ার পর রিকশাচালক মজনু গাড়ির সামনে পড়লে তাঁকেও দুর্বৃত্তরা গুলি করে। এতে তাঁর ডান পায়ে হাঁটুর নিচে গুলি লাগে। এরপর দুর্বৃত্তরা একটি ফাঁকা গুলি ছুড়ে প্রাইভেট কারে করে পালিয়ে যায়।
ঘটনার সত্যতা নিশ্চিত করে স্থানীয় বানিয়াজুরী পুলিশ তদন্ত কেন্দ্রের উপপরিদর্শক (এসআই) মো. জামাল হোসেন বলেন, খবর পেয়ে সড়কে বের হলে একটি প্রাইভেট কার দ্রুত গতিতে ঢাকা-আরিচা মহাসড়কের দিকে যেতে দেখেন।এ ঘটনায় সহকারী পুলিশ সুপার (সদর সার্কেল) মো. কামরুল ইসলাম ও সদর থানার ভারপ্রাপ্ত কর্মকর্তা (ওসি) আমিনুর রহমান ঘটনাস্থল পরিদর্শন ও গুলিবিদ্ধ ব্যক্তিদের সঙ্গে কথা বলেছেন। ঘটনাস্থল থেকে পিস্তলের গুলির একটি খোসা উদ্ধার করেছে পুলিশ।
ওসি জানান, এরই মধ্যে ওয়ারলেসের মাধ্যমে বিভিন্ন জায়গায় তথ্য দেওয়া হয়েছে। গাড়িটি আটকাতে ঢাকা-আরিচা মহাসড়কে কয়েকটি চেকপোস্ট বসানো হয়েছে।
