
খাগড়াছড়ির লক্ষ্মীছড়ি উপজেলার দুল্যাতলী এলাকায় গতকাল বুধবার দুর্বৃত্তদের গুলিতে সন্তু লারমা সমর্থিত পার্বত্য চট্টগ্রাম জনসংহতি সমিতির সদস্য সুজল চাকমা (২২) আহত হয়েছেন।সুজল চাকমাকে উপজেলা স্বাস্থ্য কমপ্লেক্সে চিকিৎসা দেওয়ার পর চট্টগ্রাম মেডিকেল কলেজ হাসপাতালে পাঠানো হয়েছে।
পুলিশ ও স্থানীয় লোকজন জানায়, গতকাল বেলা ১১টার দিকে লক্ষ্মীছড়ি উপজেলা সদর থেকে পাঁচ কিলোমিটার দূরে দুল্যাতলী এলাকায় একটি চায়ের দোকানে বসেছিলেন সুজল চাকমা। এ সময় ছয় ব্যক্তি দুটি মোটরসাইকেলে করে এসে তাঁকে লক্ষ করে গুলি চালায়। এতে তিনি পেটে ও হাতে গুলিবিদ্ধ হন। পরে স্থানীয় লোকজন তাঁকে উদ্ধার করে উপজেলা স্বাস্থ্য কমপ্লেক্সে নিয়ে যায়।
পার্বত্য চট্টগ্রাম জনসংহতি সমিতির লক্ষ্মীছড়ি উপজেলা শাখার সভাপতি ধীমান চাকমা বলেন, সুজল চাকমা তাঁদের কর্মী। তাঁর বাড়ি উপজেলার বর্মাছড়ি ইউনিয়নের গুইছড়ি গ্রামে। এ হামলার জন্য তিনি ইউনাইটেড পিপলস ডেমোক্রেটিক ফ্রন্টের (ইউপিডিএফ) সদস্যদের দায়ী করেছেন। ইউপিডিএফের তথ্য ও প্রচার শাখার সদস্য নিরণ চাকমা এ অভিযোগ অস্বীকার করেছেন।লক্ষ্মীছড়ি থানার এসআই হামিদুল হক বলেন, আহত ব্যক্তিকে উদ্ধার করে হাসপাতালে নিয়ে যাওয়া হয়েছে। এলাকায় নিরাপত্তা জোরদার করা হয়েছে।
