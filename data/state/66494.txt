
রাজবাড়ীর পাংশা উপজেলার সরিষা ইউনিয়নের বেজপাড়া গ্রামে গত সোমবার গভীর রাতে এক যুবককে পিটিয়ে হত্যা করার অভিযোগ পাওয়া গেছে। ওই যুবকের নাম মো. এরশাদ হোসেন (৩০)। তিনি একই উপজেলার কলিমোহরের ধানুরিয়া গ্রামের নমেস উদ্দিনের ছেলে।বেজপাড়া গ্রামের ময়েন উদ্দিন জানান, গভীর রাতে শোরগোল শুনে ঘর থেকে বের হয়ে দেখেন আট-দশজন যুবক একজনকে মারধর করছে। তিনি একাধিকবার নিষেধ করলেও কেউ পাত্তা দেয়নি। পরে তিনি চিৎকার করলে সন্ত্রাসীরা পালিয়ে যায়। এ ঘটনার কিছুক্ষণ পরে আহত যুবক মারা যান।সরিষা ইউনিয়ন পরিষদের (ইউপি) ১ নম্বর ওয়ার্ডের সদস্য আহমদ আলী জানান, ময়েন উদ্দিনের বাড়িতে কয়েকজন যুবক চোর সন্দেহে এরশাদ নামে একজনকে হত্যা করে। কিন্তু চুরির কোনো আলামত পাওয়া যায়নি। ধারণা করা হচ্ছে, ষড়যন্ত্র করে এই হত্যাকাণ্ড ঘটানো হয়ে থাকতে পারে।পাংশা থানার ভারপ্রাপ্ত কর্মকর্তা (ওসি) আবদুল খালেক জানান, খবর পেয়ে সকাল আটটায় লাশ উদ্ধার করে রাজবাড়ী সদর হাসপাতালের মর্গে পাঠানো হয়েছে। এরশাদের পরিবার হত্যা মামলা দায়ের করার প্রস্তুতি নিচ্ছে।
 
