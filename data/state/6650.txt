
নাটোরের বড়াইগ্রাম উপজেলার মাঝগাঁও মৌখাড়া ইসলামিয়া মহিলা ডিগ্রি কলেজ মাঠে আগামীকাল মঙ্গলবার থেকে তিন দিনব্যাপী ১১তম মহিলা বিশ্ব ইজতেমা শুরু হচ্ছে। এ আয়োজন ঘিরে ব্যাপক প্রস্তুতি নেওয়া হয়েছে।ইজতেমার আয়োজক শের আলী শেখ বলেন, প্রথম দিন আমবয়ানের মধ্য দিয়ে ইজতেমা শুরু হবে। প্রথম, দ্বিতীয় ও তৃতীয় দিন প্রধান বক্তা হিসেবে বক্তব্য দেবেন যথাক্রমে পীরজাদা আবদুল্লাহিল কাফি, আমজাদ হোসেন জিহাদী ও আবদুল কাদের জিহাদী। দ্বিতীয় দিন রংপুর থেকে আসা আট বছর বয়সী শিশু বক্তা মো. আলিফ ও শেষ দিনে ভারতের নদীয়া থেকে আসা মাহবুব আলম বক্তব্য দেবেন। এ ছাড়া প্রতিদিনই ধারাবাহিকভাবে দেশের বিভিন্ন এলাকার নারী ও পুরুষ বক্তারা ইজতেমায় আলোচনা করবেন। বৃহস্পতিবার বিকেলে আখেরি মোনাজাত পরিচালনা করবেন কুষ্টিয়ার ইসলামী বিশ্ববিদ্যালয়ের ইসলাম শিক্ষা বিভাগের অধ্যাপক হাফিজা নাসির। নারীদের জন্য কলেজের মহিলা হোস্টেলে থাকা ও খাওয়ার ব্যবস্থা করা হয়েছে।বড়াইগ্রাম থানার ভারপ্রাপ্ত কর্মকর্তা (ওসি) শাহরিয়ার খান বলেন, ইজতেমায় আসা অতিথিদের নিরাপত্তার জন্য পুলিশের পক্ষ থেকে প্রয়োজনীয় সব ধরনের ব্যবস্থা নেওয়া হয়েছে।
