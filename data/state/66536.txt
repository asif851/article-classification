
প্রধানমন্ত্রী শেখ হাসিনা ১৯ নভেম্বর পটুয়াখালীর কলাপাড়ায় আসবেন। তিনি পটুয়াখালী, বাউফল এবং কলাপাড়ার বিভিন্ন উন্নয়নমূলক কর্মকাণ্ডের উদ্বোধন এবং নতুন কিছু উন্নয়ন কর্মকাণ্ডের ভিত্তিপ্রস্তর স্থাপন করবেন।এদিন তিনি কলাপাড়া উপজেলার আন্ধারমানিক নদীর তীরবর্তী টিয়াখালী ইউনিয়নের ইটবাড়িয়াতে পায়রা সমুদ্রবন্দরের কার্যক্রম উদ্বোধন করবেন। প্রধানমন্ত্রীর কার্যালয় থেকে পাওয়া কর্মসূচি থেকে জানা গেছে, প্রধানমন্ত্রী কলাপাড়া থেকে একই সঙ্গে পটুয়াখালী মুক্তিযোদ্ধা কমপ্লেক্স, পটুয়াখালী শিশু একাডেমী কমপ্লেক্স ভবন এবং বাউফল উপজেলা সাব-রেজিস্ট্রি অফিস ভবন উদ্বোধন করবেন। এ ছাড়া ইটবাড়িয়া গ্রামে বাংলাদেশ নৌবাহিনীর শেরেবাংলা নৌঘাঁটি, কলাপাড়া-কুয়াকাটা বিকল্প সড়কের ইটবাড়িয়া-বালিয়াতলীতে সৈয়দ নজরুল ইসলাম সেতু, পটুয়াখালী আঞ্চলিক পাসপোর্ট কার্যালয় ভবন, বাউফল থানা ভবনের ভিত্তিফলক উন্মোচন করবেন।কলাপাড়া বন্দরের ব্যবসায়ী নাসিরউদ্দিন খালাসী বললেন, ‘সমুদ্রবন্দর স্থাপনের মতো বড় একটা দাবি পূরণ কম কথা নয়। এর ফলে ব্যবসা-বাণিজ্য সম্প্রসারণ হবে, নতুন নতুন কর্মসংস্থান হবে এবং দারিদ্র্যও দূর হবে।’
 
