
ঝিনাইদহে মোটরসাইকেলের ধাক্কায় এস এম জাহাঙ্গীর হোসেন (৫৫) নামের এক আনসার প্লাটুন কমান্ডার নিহত হয়েছেন। আজ শুক্রবার সকাল সাড়ে আটটার দিকে ঝিনাইদহ-চুয়াডাঙ্গা সড়কের আনসার ক্যাম্পের সামনে এ দুর্ঘটনা ঘটে।
নিহত জাহাঙ্গীর হোসেনের বাড়ি রাজবাড়ীর আল্লাদিপুর গ্রামে। তিনি ঝিনাইদহ জেলা আনসার কার্যালয়ে কর্মরত ছিলেন।  স্থানীয় লোকজনের তথ্যমতে, প্রতিদিন সকালে হাঁটতে বের হন আনসার কমান্ডার জাহাঙ্গীর হোসেন। হাইওয়ে সড়ক পার হওয়ার সময় ঝিনাইদহের দিকে যাওয়া একটি মোটরসাইকেল তাঁকে ধাক্কা দেয়। গুরুতর আহত অবস্থায় উদ্ধার করে তাঁকে ঝিনাইদহ সদর হাসপাতালে নেওয়া হয়। সেখানে কর্তব্যরত চিকিৎসা কর্মকর্তা তাঁকে মৃত ঘোষণা করেন।
ঝিনাইদহ সদর থানার ভারপ্রাপ্ত কর্মকর্তা (ওসি) হাসান হাফিজুর রহমান জানান, ময়নাতদন্ত শেষে জাহাঙ্গীরের মরদেহ তাঁর পরিবারের কাছে হস্তান্তর করা হবে। মোটরসাইকেল ও চালক বাবু কুমার শর্মাকে আটক করা হয়েছে।
