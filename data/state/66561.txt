
রংপুরের তারাগঞ্জে বিদ্যালয়ের পাশে গড়ে ওঠা চায়ের দোকানগুলো যেন মিনি সিনেমা হল হয়ে উঠেছে। এসব দোকানে সকাল থেকে গভীর রাত পর্যন্ত টিভিতে চলে দেশি-বিদেশি সিনেমা। প্রায়ই বিদ্যালয়ে যাওয়া-আসার পথে এসব সিনেমায় আকৃষ্ট হয়ে শিশুরা দাঁড়িয়ে পড়ে সিনেমা দেখতে।
সম্প্রতি দোহাজারী, সুরুঙ্গের, ইকরচালী, ডাংগীরহাট, চিকলী, চিলাপাক, বালাবাড়ি ও বুড়িরহাট ঘুরে দেখা গেছে, বিদ্যালয়ের পাশে গড়ে ওঠা এসব বাজারের বেশির ভাগ চায়ের দোকানেই চলছে ডিভিডি। টেলিভিশন চ্যানেলও চলছে কোনো কোনো দোকানের টিভিতে। সারা দিনই চলে এসব দেশি, ভারতীয় বাংলা সিনেমা, হিন্দি সিনেমা, গান, নাচ। এ কারণে দোকানগুলোতে সারা দিনই খদ্দেরের ভিড়ও আছে। কিন্তু খদ্দেরদের বেশির ভাগই শিশু-কিশোর।
২১ মে বেলা ১১টার দিকে সুরুঙ্গের বাজার সরকারি প্রাথমিক বিদ্যালয়ে চলছিল পাঠদান। কিন্তু এ সময় বিদ্যালয়ের দেয়াল ঘেঁষে গড়ে ওঠা সুরুঙ্গের বাজারে গিয়ে দেখা যায়, অন্তত পাঁচজন শিক্ষার্থী চায়ের দোকানে দাঁড়িয়ে টেলিভিশন দেখছে। মিজানুর রহমান নামের এক শিশুর কাছে ক্লাসের সময় টিভি দেখার কারণ জানতে চাইলে সে দ্রুত সেখান থেকে চলে যায়। ওই সময় টেলিভিশনের সামনে দাঁড়িয়ে থাকা আরেক শিশু সাগর ইসলাম বলে, ‘বন্ধুরা মিলে স্কুলে যাচ্ছিলাম। এটে কোনা চায়ের দোকানত টিভিত বাম্পার ছবি হয়ছে। ছবি দেখিছি কখন যে ক্লাস শুরু হইছে বুঝবার পাই নাই।’
সুরুঙ্গের বাজার সরকারি প্রাথমিক বিদ্যালয়ের প্রধান শিক্ষক আনোয়ারুল ইসলাম বলেন, ‘বিদ্যালয়ের সামনে গড়ে ওঠা দোকানগুলাতে স্কুল চলাকালীন টিভি বন্ধ রাখতে বললেও দোকানিরা শোনে না। আমাদের গালিগালাজ করে।’
ওই বাজারের চায়ের দোকানি মর্জিনা খাতুন বলেন, ‘ভাই, চায়ের দোকানে টিভি না চালাইলে কাস্টমার আইসে না। স্কুলের ছোয়ারা দোকানোত টিভি দেখিবার আইলে মুই টিভি দেখিবার বাদা করং। কাঁয়ো শোনে, কাঁয়ো শোনে না।’
সুরুঙ্গের বাজার গ্রামের মজিবর রহমান বলেন, ‘স্কুল ফেলে টিভি দেখার কথা উপজেলার চেয়ারম্যানোকও অভিযোগ করা হইচে। তাও কাঁয়ো স্কুল চলার সময় দোকানগুলোর টিভি বন্ধ করিবার পায় নাই।’
স্থানীয় ইউপি সদস্য রবিউল ইসলাম অভিযোগ করেন, বিড়াবাড়ী সরকারি প্রাথমিক বিদ্যালয়ের সামনেও গড়ে ওঠা বিড়াবাড়ী বাজারের দোকানগুলোতে উচ্চ স্বরে টিভি-ডিভিডি চালানো হয়। ক্লাসের সময়ও খোলামেলা সিনেমা চলে। এতে অল্পবয়সী শিশুরা আকৃষ্ট হচ্ছে। কিন্তু এসব বন্ধে কেউ পদক্ষেপ নিচ্ছেন না।
বিড়াবাড়ী বাজারের চায়ের দোকানি মমিনুল ইসলাম বলেন, দিন-রাত চা তৈরির কাজে ব্যস্ত থাকতে হয়। ব্যস্ততার ফাঁকে ফাঁকে গান-সিনেমা দেখলে কিছুটা স্বস্তি পাওয়া যায়। খদ্দেররাও চায়ের পাশাপাশি বিনোদন পায়। তাই দোকানে টেলিভিশন রাখা।
উপজেলা পরিষদের ভাইস চেয়ারম্যান মাহামুদা বেগম বলেন, ‘বিষয়টি আমার নজরেও পড়েছে। আগামী মাসের আইনশৃঙ্খলা কমিটির সভায় বিষয়টি উপস্থাপন করব।’
তারাগঞ্জ থানার ওসি আবদুল লতিফ মিঞা বলেন, ‘বিষয়টি জানা না থাকায় ব্যবস্থা নেওয়া হয়নি। এখন জানলাম খোঁজ নিয়ে ব্যবস্থা নেওয়া হবে।’
 
