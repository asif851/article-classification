
বারবার তাগিদ দেওয়ার পরও ঋণের টাকা পরিশোধ না করায় দেশের অন্যতম শীর্ষস্থানীয় ব্যবসায়িক প্রতিষ্ঠান বেক্সিমকোর বিরুদ্ধে মামলা করার সিদ্ধান্ত নিয়েছে বাংলাদেশ ডেভেলপমেন্ট ব্যাংক লিমিটেড (বিডিবিএল)। আজ রোববার ঢাকা স্টক এক্সচেঞ্জের (ডিএসই) ওয়েবসাইটে এ তথ্য প্রকাশ করা হয়েছে।
ডিএসইর ওয়েবসাইটে বলা হয়েছে, ঋণের টাকা ফিরে পেতে বিডিবিএল (সাবেক বাংলাদেশ শিল্প ব্যাংক) অর্থঋণ আদালতে মামলা করবে।
জানা গেছে, বিডিবিএল থেকে বেক্সিমকো টেক্সটাইল তথা বেক্সটেক্স লিমিটেড বর্তমানে বাংলাদেশ এক্সপোর্ট ইমপোর্ট কোম্পানি লিমিটেড (বেক্সিমকো) ১৮ কোটি টাকা ঋণ নেয়। এই ঋণ ১৯৯৪ সালের ২৭ অক্টোবর থেকে ১৯৯৫ সালের ৩০ মের মধ্যে পরিশোধের করার কথা ছিল। কিন্তু চলতি বছরের ৩০ সেপ্টেম্বর পর্যন্ত কোম্পানিটির কাছে বিডিবিএলের পাওনা রয়েছে ৩ কোটি ৫৭ লাখ ৬৬ হাজার টাকা।
এ বিষয়ে বার বার তাগিদ দেওয়া সত্ত্বেও কোম্পানিটি এ ঋণের অর্থ পরিশোধ করছে না। এ কারণে ব্যাংক মামলা করার সিদ্ধান্ত নেয় বলে ডিএসই জানায়।
মামলা দায়েরের প্রাথমিক শর্ত হিসেবে অর্থঋণ আদালত আইনের বিধি ২০০৩-এর ১২ ধারায় গাজীপুরে অবস্থিত কোম্পানির সম্পদ বিক্রির লক্ষ্যে বিজ্ঞাপন-সংক্রান্ত নোটিশ জাতীয় দৈনিকে প্রকাশ করা হবে বলে জানিয়েছে বিডিবিএল।
