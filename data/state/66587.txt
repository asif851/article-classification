
প্যারিস জলবায়ু চুক্তি থেকে যুক্তরাষ্ট্রের সরে আসার সিদ্ধান্ত দুঃখজনক। বাংলাদেশের পক্ষ থেকে দেওয়া এক বিবৃতিতে এই অভিমত প্রকাশ করে বলা হয়েছে, ভবিষ্যতের জন্য পরিবেশবান্ধব ও নিরাপদ পৃথিবী নিশ্চিত করার অগ্রযাত্রায় যুক্তরাষ্ট্রের মতো অগ্রণী অংশীদারকে হারানো দুর্ভাগ্যজনক।
আজ মঙ্গলবার বাংলাদেশের পক্ষ থেকে দেওয়া এক বিবৃতিতে প্যারিস জলবায়ু চুক্তির ব্যাপারে যুক্তরাষ্ট্রের সিদ্ধান্ত নিয়ে এ অভিমত দেওয়া হয়।
বিবৃতিতে বলা হয়, জলবায়ু পরিবর্তনের সবচেয়ে বড় ঝুঁকিতে থাকা ১৬ কোটি জনসংখ্যার দেশ বাংলাদেশ প্যারিস জলবায়ু চুক্তি বাস্তবায়নে অঙ্গীকারবদ্ধ থাকবে। জলবায়ু পরিবর্তনের ফলে সৃষ্ট মারাত্মক ঝুঁকি মোকাবিলার জন্য সব বন্ধু ও অংশীদারদের নিয়ে অভ্যন্তরীণ ও আন্তর্জাতিক তহবিল সংগ্রহে বাংলাদেশের প্রয়াস অব্যাহত থাকবে।
নির্বাচনী প্রতিশ্রুতি অনুযায়ী যুক্তরাষ্ট্রের প্রেসিডেন্ট ডোনাল্ড ট্রাম্প গত সপ্তাহে প্যারিস জলবায়ু চুক্তি থেকে সরে আসার আনুষ্ঠানিক ঘোষণা দেন। জলবায়ু পরিবর্তনের ঝুঁকি মোকাবিলার জন্য উচ্চাভিলাষী চুক্তিটি ২০১৬ সালের নভেম্বরে কার্যকর হয়েছে। এতে গ্রিন হাউস গ্যাসের নির্গমন কমানো ও অভিযোজনের জন্য চুক্তি অনুযায়ী ২০২০ সালে অর্থায়ন শুরুর কথা রয়েছে।
