
প্রধানমন্ত্রী শেখ হাসিনা স্বল্পোন্নত দেশগুলোর বৃহত্তর স্বার্থে দোহা বৈঠকের সিদ্ধান্তগুলো দ্রুত বাস্তবায়নে বিশ্ব বাণিজ্য সংস্থার (ডব্লি­উটিও) প্রতি যথাযথ ভূমিকা পালনের আহ্বান জানিয়েছেন। ডব্লি­উটিওর মহাপরিচালক রবার্টো আজেভেদো গতকাল মঙ্গলবার সকালে প্রধানমন্ত্রীর কার্যালয়ে তাঁর সঙ্গে সাক্ষাৎ করতে গেলে তিনি এ আহ্বান জানান। খবর বাসসের৷প্রধানমন্ত্রী বলেন, ‘দোহা বৈঠকের সিদ্ধান্ত কার্যকর করার এটাই সঠিক সময় এবং বাংলাদেশ এ ব্যাপারে সর্বাত্মক সমর্থন দেবে।’ তিনি বলেন, দোহা বৈঠকের সিদ্ধান্ত বাস্তবায়িত হলে স্বল্পোন্নত দেশগুলোর রপ্তানি বহুলাংশে বৃদ্ধি পাবে৷ এতে মূলত ওই সব দেশের গ্রামের মানুষই উপকৃত হবে। তিনি বলেন, ‘এ কারণে আমরা দোহা বৈঠকের সিদ্ধান্তগুলোর দ্রুত বাস্তবায়ন চাই।’বৈঠক শেষে প্রধানমন্ত্রীর উপ-প্রেস সচিব বিজন লাল দেব সাংবাদিকদের এসব কথা জানান।শেখ হাসিনা বলেন, দোহা বৈঠকের সিদ্ধান্ত বাস্তবায়িত হলে উন্নত দেশগুলোর বাজারে স্বল্পোন্নত দেশগুলোর পণ্যের শুল্ক ও কোটামুক্ত প্রবেশের পথ সুগম হবে।ডব্লি­উটিওর মহাপরিচালক বলেন, বিশ্ব বাণিজ্য সংস্থায় বাংলাদেশ স্বল্পোন্নত দেশগুলোর জন্য অনুপ্রেরণা। প্রধানমন্ত্রীর উদ্দেশে তিনি বলেন, ‘স্বল্পোন্নত দেশগুলোর মধ্যে আপনার জোরালো নেতৃত্ব ও বলিষ্ঠ অবস্থান রয়েছে, যা আন্তর্জাতিক বাণিজ্যে স্বল্পোন্নত দেশগুলোর অধিকারের জন্য খুবই গুরুত্বপূর্ণ।’আজেভেদো বলেন, সাম্প্রতিক সময়ে বাংলাদেশ অর্থনীতিতে অনেক অগ্রগতি করেছে। উন্নতির এ ধারা সমুন্নত রাখতে হবে। তিনি বলেন, শুল্ক ও কোটামুক্ত প্রবেশাধিকারসহ বিভিন্ন বিষয়ে আলোচনায় বাংলাদেশ সক্রিয় ভূমিকা পালন করছে।
