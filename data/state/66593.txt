
ময়মনসিংহের গৌরীপুর উপজেলার ভাংনামারী ইউনিয়নের খোদাবক্সপুর গ্রামে ব্রহ্মপুত্র নদের ওপর দুই বছর আগে ভোলার আলগী-নাপ্তের আলগী সেতুটি তৈরি হয়। কিন্তু সেতুর দুই দিকের সংযোগ সড়ক নিয়ে এখন আশঙ্কায় আছেন স্থানীয় ব্যক্তিরা।স্থানীয় সরকার প্রকৌশল অধিদপ্তর (এলজিইডি) সূত্রে জানা যায়, ২০১৩ সালের এপ্রিলে পুরোনো ব্রহ্মপুত্র নদের ওপর ভোলার আলগী-নাপ্তের আলগী সড়কে প্রায় ৩ কোটি ৪৮ লাখ টাকা বরাদ্দে সেতুটির নির্মাণকাজ শুরু হয়। সেতুটির নকশায় কোনো সংযোগ সড়কের উল্লেখ ছিল না। তার পরও সেতুর কাজ শেষ করার পর গত বছরের অক্টোবরে সংযোগ সড়ক করার পরিকল্পনা করা হয়। কিন্তু সেতু এলাকার দুই পাশের মানুষ তাদের ফসলি জমি ছাড়তে না চাওয়ায় সংযোগ সড়কটি পরিকল্পিতভাবেকরা যায়নি।সম্প্রতি সরেজমিনে জানা গেছে, সেতুর দুই পাশের সংযোগ সড়ক সেতু থেকে অনেক নিচু। আর সেতু এলাকা নিচু হওয়ায় বর্ষাকলে ওই এলাকায় পানি জমে। বর্ষাকালে সংযোগ সড়কটি পানির নিচে তলিয়ে যাওয়ার আশঙ্কা আছে। এলাকাবাসীর দাবি, সেতুর দুই পাশের সংযোগ সড়ক আরও উঁচু করে সেতুর সমান উচ্চতায় নির্মাণ করা হোক।সেতু নির্মাণের ঠিকাদারি প্রতিষ্ঠানের স্বত্বাধিকারী সাইফুল ইসলাম বলেন, ‘নকশায় সংযোগ সড়কের মাটি ভরাটের বিষয়টি নেই। তার পরও আমি মাটি ভরাটের চেষ্টা করেছিলাম। কিন্তু স্থানীয়দের বাধার কারণে তা সম্ভব হয়নি।’খোদাবক্সপুর গ্রামের বাসিন্দা নূর হোসেনসহ আরও কয়েকজন বলেন, এটি এই চরাঞ্চলের ১০টি গ্রামের মানুষের স্বপ্নের সেতু হলেও দুই পাশের রাস্তার কারণে তা কাজে না-ও আসতে পারে। এ সময় তাঁরা জানান, জমি ছাড়তে বলা হলেও তার ক্ষতিপূরণ দিতে কেউ রাজি হয়নি।ভাংনামারী ইউনিয়ন পরিষদের (ইউপি) ৮ নম্বর ওয়ার্ডের সদস্য আকরাম হোসেন সরকার বলেন, জমির বিনিময়ে স্থানীয় ব্যক্তিরা ক্ষতিপূরণ দাবি করলে কর্তৃপক্ষ তা দিতে রাজি না হওয়ায় মানুষ জমি দিতে চায়নি।এলজিইডির ময়মনসিংহ কার্যালয়ের নির্বাহী প্রকৌশলী সোহরাব আলী বলেন, ‘সেতুটির নকশা ত্রুটিপূর্ণ থাকায় সংযোগ সড়কের মাটি ভরাটের বিষয়টির উল্লেখ ছিল না। তবে আমি অভিযোগটি পেয়েছি। দ্রুত ওই এলাকা পরিদর্শন করে যথাযথ ব্যবস্থা নেওয়ার জন্য ঊধ্বর্তন কর্তৃপক্ষের কাছে সুপারিশ করা হবে।’
