
রাজধানীর রমনা এলাকায় হাজীপাড়ায় একটি নির্মাণাধীন ভবনের নিচে এক তরুণের গুলিবিদ্ধ লাশ পাওয়া গেছে। তাঁর নাম ইমন (২০)। আজ বৃহস্পতিবার সকালে ইমনের লাশ উদ্ধার করে রমনা থানার পুলিশ।
রমনা থানার উপপরিদর্শক (এসআই) মো. মিজানুর রহমান প্রথম আলোকে বলেন, পশ্চিম হাজীপাড়ার ৫০/৬ নম্বর বাড়ির নিচতলায় ইমনের লাশ পড়েছিল। খবর পেয়ে সকাল ১০টার দিকে লাশটি উদ্ধার করা হয়। ইমনের গলায় গুলির চিহ্ন পাওয়া গেছে। এ ছাড়া তাঁর শরীরে আঘাতের একাধিক চিহ্ন ছিল। ধারণা করা হচ্ছে, নেশাগ্রস্ত অবস্থায় ছিলেন ইমন। এ অবস্থায় তাঁকে হত্যা করা হয়ে থাকতে পারে। ইমনের লাশ ময়নাতদন্তের জন্য ঢাকা মেডিকেল কলেজের মর্গে পাঠানো হয়েছে। ইমনের বাড়ি রাজধানীর মেরুল বাড্ডা এলাকায়।
