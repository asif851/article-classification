
জাতীয় রাজস্ব বোর্ডের চেয়ারম্যান মোশাররফ হোসেন ভূঁইয়া বলেছেন, সরকার সুভিধাভোগীদের আশা-আকাঙ্ক্ষার কথা বিবেচনা করে বিভিন্ন সঞ্চয় প্রকল্পের বর্তমান সুদের হার বহাল রাখতে সর্বোচ্চ চেষ্টা করবে।
আজ শনিবার এনএসসি টাওয়ার কমপ্লেক্স চত্বরে ‘সঞ্চয় সপ্তাহ-২০১৮’ উদ্বোধনী অনুষ্ঠানের বক্তব্য জাতীয় রাজস্ব বোর্ডের চেয়ারম্যান এ কথা বলেন।
মোশাররফ হোসেন ভূঁইয়া বলেন, ‘বর্তমানে দেশে বিভিন্ন সঞ্চয় প্রকল্পের গ্রাহক সংখ্যা প্রায় দুই কোটি। তাঁদের আশা-আকাঙ্ক্ষা সরকারের কাছে খুবই গুরুত্বপূর্ণ। আমরা বিভিন্ন সঞ্চয় প্রকল্পের বর্তমান সুদের হার অক্ষুণ্ন রাখতে সর্বোচ্চ চেষ্টা করব।’
এনবিআরের চেয়ারম্যান বলেন, ব্যাংকের সঙ্গে সঞ্চয়পত্রের সুদ হারের তারতম্য থাকলেও জনগণের স্বার্থে শিগগিরই সমন্বয় হবে না। কারণ, এই মাধ্যমেই বিনিয়োগ করে আর্থিক নিরাপত্তা পায় সাধারণ মানুষ। বলা হয়, ব্যাংকিং খাতের সুদ হার ৬ থেকে ৭ শতাংশ। তবে সঞ্চয়পত্রে এই হার সর্বোচ্চ ১২ শতাংশ। উচ্চ সুদ হারের কারণে সরকারের ভর্তুকি বাড়লেও সাধারণ মানুষের স্বার্থে এ হারই চালিয়ে যেতে চেষ্টা করবে সরকার। চলতি অর্থবছরে সঞ্চয়পত্র খাত থেকে ঋণ লক্ষ্য ধরা হয় ৩০ হাজার ১৫০ কোটি টাকা। কিন্তু অর্থবছরের আট মাসেই বিক্রি হয়েছে লক্ষ্যের ১০ শতাংশ বেশি। বছর শেষে যা গিয়ে দাঁড়াতে পারে ৪০ হাজার কোটি টাকা। সঞ্চয়পত্রে বিনিয়োগ করলে শুল্ক ছাড়ও পাওয়া যায় বলে জানান।
জাতীয় সঞ্চয় অধিদপ্তরের মহাপরিচালক শামসুন্নাহার বেগম এ সময় উপস্থিত ছিলেন।
