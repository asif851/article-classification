
ময়মনসিংহের ত্রিশালে আজ রোববার সকালে জেএমবির তিন জঙ্গিকে ছিনিয়ে নেওয়ার ঘটনায় জড়িত সন্দেহে তিনজনকে আটক করা হয়েছে। টাঙ্গাইলের সখিপুর থেকে তাঁদের আটক করা হয়েছে। 
আটক তিনজন হলেন চাঁপাইনবাবগঞ্জের গোমস্তাপুর উপজেলার জিনারপুর গ্রামের জাকারিয়া (৩০), গাজীপুরের সফিপুরের রাসেল (৩৫) ও ময়মনসিংহের মুক্তাগাছার রায়হান (৩০)। সখীপুর থানার ভারপ্রাপ্ত কর্মকর্তা (ওসি) মোখলেছুর রহমান ঘটনার সত্যতা নিশ্চিত করেছেন।
এ ছাড়া আজ বিকেলে টাঙ্গাইলের সখীপুর উপজেলা থেকে ছিনিয়ে নেওয়া মৃত্যুদণ্ডপ্রাপ্ত জেএমবির আসামি রাকিব হাসানকে গ্রেপ্তার করা হয়।
সকাল সাড়ে ১০টার দিকে ঢাকা-ময়মনসিংহ সড়কে ত্রিশালের সাইনবোর্ড এলাকায় প্রকাশ্যে প্রিজন ভ্যানে গুলি চালিয়ে ও বোমা মেরে তিন জঙ্গিকে ছিনিয়ে নেওয়া হয়। এ সময় গুলিতে পুলিশের এক সদস্য নিহত হন। এক উপপরিদর্শকসহ (এসআই) আহত হন প্রিজন ভ্যানে থাকা পুলিশের তিনজন সদস্য।
পুলিশ জানায়, ছিনিয়ে নেওয়া তিন আসামিই নিষিদ্ধঘোষিত জঙ্গি সংগঠন জামা’আতুল মুজাহিদীন বাংলাদেশের (জেএমবি) সঙ্গে যুক্ত। জেএমবির সঙ্গে যুক্ত ব্যক্তিরাই এই তিন আসামিকে ছিনিয়ে নিয়েছে।
সখীপুর থানার ওসি জানান, ছিনতাইকারীরা ত্রিশাল থেকে টাঙ্গাইলের সখীপুর দিয়ে পালিয়ে যাচ্ছে—এমন খবর পেয়ে পুলিশ সখীপুর থানার সামনে গাড়িটিকে আটকানোর চেষ্টা করে। কিন্তু ছিনতাইকারীরা গাড়ি না থামিয়ে সামনে এগিয়ে যায়। একপর্যায়ে ছিনতাইকারীরা ঢাকা-সখীপুর সড়কের প্রশিকা কার্যালয়ের পাশে গাড়ি ফেলে পালিয়ে যায়। পরে ওই এলাকার জামাল নামের এক ব্যক্তি এক ছিনতাইকারী জাকারিয়াকে আটক করে পুলিশের হাতে তুলে দেন। ফেলে যাওয়া গাড়ি থেকে একটি রিভলবার ও পাঁচটি বোমা উদ্ধার করা হয়েছে।
