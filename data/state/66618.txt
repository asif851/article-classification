
কুষ্টিয়ায় চিকিৎসক হত্যার নিন্দা জানিয়ে বিএনপি অভিযোগ করেছে, বিরোধী দল দমনে সরকার যে তৎপরতা দেখিয়েছে, জঙ্গি দমনে সে রকম পদক্ষেপ জনগণ দেখতে পায়নি। সরকারের দায়িত্বহীন অস্পষ্ট ভূমিকায় এই অপশক্তি আরও উৎসাহিত হয়ে উঠেছে।গতকাল শনিবার গণমাধ্যমে দেওয়া এক বিবৃতিতে বিএনপির মহাসচিব মির্জা ফখরুল ইসলাম আলমগীর এসব অভিযোগ করেন। তিনি নিহত চিকিৎসক মীর সানাউর রহমানকে হত্যায় জড়িত সন্ত্রাসীদের গ্রেপ্তার করে দৃষ্টান্তমূলক শাস্তির দাবি জানান।মির্জা ফখরুল বলেন, ‘দেশে বেশ কিছুদিন ধরে জঙ্গিগোষ্ঠী মরণখেলায় মেতেছে। কিন্তু এই গোষ্ঠী কারা, এদের ঠিকানা, কীভাবে এরা প্রাণ বিনাশের নেটওয়ার্ক গড়ে তুলেছে, সে সম্পর্কে কোনো হদিস বের না করে প্রত্যেকটি হত্যাকাণ্ডে সরকার শুধু “ব্লেইম গেমেই” ব্যস্ত থেকেছে। শুধু উদোর পিণ্ডি বুধোর ঘাড়ে চাপানোর অপচেষ্টা চালিয়েছে। উগ্র জঙ্গিগোষ্ঠীর মতো এই ভোটারবিহীন সরকারও ভিন্নমত সহ্য করতে পারে না।’ফখরুল বলেন, গত কয়েক মাসে বিদেশি হত্যা, পুরোহিত, ধর্মান্তরিত খ্রিষ্টান, শিয়া সম্প্রদায়ের নেতা, পীরের অনুসারী, দরজি, রাজশাহী বিশ্ববিদ্যালয়ের শিক্ষক, ছাত্র, সাধু, বৌদ্ধ ভিক্ষু, মার্কিন সাহায্য সংস্থার কর্মকর্তা হত্যার ধরনের সঙ্গে গতকালের সানাউরের হত্যার মিল আছে। মির্জা ফখরুল অভিযোগ করেন, দেশে গণতন্ত্রহীনতার কারণেই ভয়ংকর পশুশক্তি মাথাচাড়া দিয়ে উঠেছে। সরকারের উচিত ছিল এই ধরনের অপশক্তির মোকাবিলায় দলমত-নির্বিশেষে প্রতিরোধের আহ্বান জানানো। কিন্তু সরকারের মন্ত্রীরা তা না করে স্ববিরোধী বক্তব্য রাখছেন।
