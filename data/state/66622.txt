
বাংলাদেশের সব রাজনৈতিক দলের অংশগ্রহণে একটি অবাধ, সুষ্ঠু ও নিরপেক্ষ নির্বাচন অনুষ্ঠানে ফের তাগিদ দিয়েছে কমনওয়েলথ। এ লক্ষ্যে প্রধান রাজনৈতিক দলগুলোর মধ্যে দ্রুত অর্থবহ সংলাপের তাগিদ দিয়েছে ৫৩ দেশের এ জোট।গত মঙ্গলবার বিএনপির সিনিয়র ভাইস চেয়ারম্যান তারেক রহমানের সঙ্গে বৈঠকে কমনওয়েলথের রাজনীতিবিষয়ক উপমহাসচিব মাসেগো মাসিরে-মুয়াম্বা এ অভিমত দেন। বিএনপির জ্যেষ্ঠ নেতা লন্ডনে কমনওয়েলথ সচিবালয়ে মাসেগো মাসিরের সঙ্গে দেখা করেন।লন্ডন বিএনপির সূত্রগুলো এ বৈঠক সম্পর্কে প্রথম আলোকে এ তথ্য জানিয়েছে।তবে গতকাল বুধবার বিকেলে কমনওয়েলথ সচিবালয়ের মুখপাত্র রিচার্ড উকুর সঙ্গে ই-মেইলে ও মুঠোফোনে যোগাযোগ করা হলে ওই বৈঠক সম্পর্কে কিছু জানা যায়নি।লন্ডন বিএনপির সূত্রে জানা গেছে, গত মঙ্গলবার স্থানীয় সময় সকাল ১০টা থেকে ১১টা পর্যন্ত স্থায়ী ওই বৈঠকে বাংলাদেশের সর্বশেষ রাজনৈতিক অবস্থা ও মানবাধিকার পরিস্থিতি নিয়ে বিস্তারিত আলোচনা হয়। এতে বাংলাদেশে বিচারবহির্ভূত হত্যাকাণ্ড এবং বিরোধীদলীয় নেতা-কর্মীদের ওপর জুলুম-নির্যাতন অব্যাহত থাকার ব্যাপারে গভীর উদ্বেগ জানানো হয়।সূত্র জানায়, ৫ জানুয়ারির নির্বাচনের পর কমনওয়েলথ মহাসচিব কমলেশ শর্মার দেওয়া বিবৃতি নিয়ে বৈঠকে আলোচনা হয়। মাসেগো মাসিরে-মুয়াম্বা কমনওয়েলথের অন্যতম গুরুত্বপূর্ণ সদস্য রাষ্ট্র হিসেবে বাংলাদেশে গণতন্ত্র প্রতিষ্ঠায় অবাধ, নিরপেক্ষ ও সুষ্ঠু নির্বাচন অনুষ্ঠানে সব ধরনের সহযোগিতার আশ্বাস দেন। তারেক রহমান জানান, রাজনৈতিক সংকট নিরসনে বাংলাদেশে অবিলম্বে নির্দলীয় সরকারের অধীনে অবাধ, নিরপেক্ষ ও সুষ্ঠু নির্বাচন অনুষ্ঠানের বিকল্প নেই।
