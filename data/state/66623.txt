
মাদকদ্রব্য নিয়ন্ত্রণ আইনের দুটি মামলায় দণ্ডিত আমিন হুদার জামিন হয়নি। জামিন চেয়ে তাঁর করা আবেদন তালিকা থেকে বাদ দিয়েছেন হাইকোর্ট। বিচারপতি মো. আশফাকুল ইসলাম ও বিচারপতি কাজী মো. ইজারুল হক আকন্দের সমন্বয়ে গঠিত হাইকোর্টের অবকাশকালীন বেঞ্চ আবেদন দুটি তালিকা থেকে বাদ দেন।
এর আগে গত বছরের ১৩ অক্টোবর আমিন হুদার জামিন আবেদন শুনানি নিয়ে হাইকোর্টের অপর একটি দ্বৈত বেঞ্চ তালিকা থেকে বাদ দেন। এরপর গত সপ্তাহে আবার নতুন করে জামিন আবেদন করে আমিন হুদা, যা আজ সোমবার শুনানির জন্য ওঠে। আদালতে আমিন হুদার পক্ষে শুনানিতে ছিলেন জ্যেষ্ঠ আইনজীবী আবদুল বাসেত মজুমদার। রাষ্ট্রপক্ষে ছিলেন অ্যাটর্নি জেনারেল মাহবুবে আলম ও ডেপুটি অ্যাটর্নি জেনারেল এম এ মান্নান মোহন।
বাসেত মজুমদার প্রথম আলোকে বলেন, আদালত আবেদন শুনবেন না বলে জানিয়ে কার্যতালিকা থেকে বাদ দিয়েছেন। অবকাশ শেষে আদালত খোলার পর (আগামী ৭ মে) আপিল শুনানির উদ্যোগ নেওয়া হবে।
২০০৭ সালের ২৪ অক্টোবর গুলশানের একটি বাড়ি থেকে ৩০ বোতল ফেনসিডিলসহ আমিন হুদা ও তাঁর সহযোগী আহসানুল হক ওরফে হাসানকে গ্রেপ্তার করে র‍্যাপিড অ্যাকশন ব্যাটালিয়ন (র‍্যাব)। পরে তাঁদের দেওয়া তথ্য অনুযায়ী গুলশানের আরেকটি বাসা থেকে ১৩৮ বোতল মদ, পাঁচ কেজি ইয়াবা বড়ি (সংখ্যায় ১ লাখ ৩০ হাজার) এবং ইয়াবা তৈরির যন্ত্র ও উপাদান উদ্ধার করে র‍্যাব। ওই ঘটনায় মাদকদ্রব্য নিয়ন্ত্রণ আইনে দুটি মামলা করে। দুই মামলায় ২০১২ সালের ১৫ জুলাই বিচারিক আদালতের রায়ে আমিন হুদা ও তাঁর সহযোগী আহসানুল হকের বিভিন্ন ধারায় মোট ৭৯ বছর করে সশ্রম কারাদণ্ডাদেশ হয়। একই সঙ্গে জরিমানার আদেশও দেওয়া হয়। তবে একসঙ্গে সাজা চলার কারণে আমিন হুদাকে সর্বোচ্চ ১৪ বছর সাজাভোগ করতে হবে বলে আইনজীবীরা জানান।  এরপর দুই মামলায় নিম্ন আদালতের রায়ের বিরুদ্ধে আমিন হুদা হাইকোর্টে আপিল করে জামিন চান। ২০১৩ সালে হাইকোর্ট তাঁকে জামিন দেন। এর বিরুদ্ধে রাষ্ট্রপক্ষ আবেদন করলে ওই বছরের ৫ মে আপিল বিভাগ জামিন বাতিল করে তাঁকে আত্মসমর্পণ করতে ও হাইকোর্টে আপিল নিষ্পত্তির জন্য নির্দেশ দেন। এরপর থেকে তিনি কারাগারে আছেন বলে জানান আইনজীবী বাসেত মজুমদার।
