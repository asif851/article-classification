
চাঁপাইনবাবগঞ্জে অস্ত্র আইনের একটি মামলায় জামাআতুল মুজাহিদীন বাংলাদেশের (জেএমবি) দুই সদস্যকে ১৪ বছরের সশ্রম কারাদণ্ড দিয়েছেন আদালত। আজ শনিবার দুপুরে বিশেষ আদালত-২ (স্পেশাল ট্রাইব্যুনাল-২)এর বিচারক ও অতিরিক্ত জেলা ও দায়রা জজ জিয়াউর রহমান এ রায় দেন।
দণ্ডপ্রাপ্তরা হলেন গোমস্তাপুর উপজেলার কলাইদিয়াড় গ্রামের তৈয়ব আলীর ছেলে আব্দুল মমিন (৩০) ও ভোলাহাট উপজেলার মুশরিভুজা গ্রামের রুহুল আমীনের ছেলে রবিউল ইসলাম (২৬)।
রাষ্ট্রপক্ষের আইনজীবী (পিপি) জবদুল হকের সঙ্গে কথা বলে ও মামলার বিবরণী সূত্রে জানা যায়, ২০০৯ সালের ১৪ জুন গুলি ও জিহাদি বইসহ চাঁপাইনবাবগঞ্জের শিবগঞ্জ উপজেলার কানসাট খড়গপুর এলাকা থেকে আব্দুল মমিনকে গ্রেপ্তার করে শিবগঞ্জ থানা-পুলিশ। পরে তাঁর স্বীকারোক্তি অনুযায়ী ১৬ জুন গভীর রাতে ভোলাহাট উপজেলার মুশরিভূজা গ্রামের নিজ বাড়ি থেকে রবিউল ইসলামকে গ্রেপ্তার করা হয়। এ সময় একটি শুটার গান ও তিনটি গুলিও উদ্ধার করা হয়। এ ঘটনায় শিবগঞ্জ থানার উপপরিদর্শক (এসআই) মিজানুর রহমান বাদী হয়ে মমিন ও রবিউলের বিরুদ্ধে ১৭ জুন ভোলাহাট থানায় অস্ত্র আইনে মামলা দায়ের করেন। ওই বছরের ১৬ জুলাই আদালতে মামলার অভিযোগপত্র দেওয়া হয়। মামলায় ১২ জনের সাক্ষ্য গ্রহণ শেষে আদালত আজ রায় দেন।
