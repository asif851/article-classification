
১৮-দলীয় জোটের ডাকা ৬০ ঘণ্টার হরতালের প্রথম দিন গতকাল সোমবার রাত সাড়ে আটটার দিকে ঢাকার কামরাঙ্গীরচরে সাত-আটটি ককটেল বিস্ফোরণের ঘটনা ঘটে। এ ঘটনায় জড়িত থাকার অভিযোগে রাতেই বিএনপির এক কর্মীকে আটক করেছে পুলিশ।এ ছাড়া সকালে বিএনপির মিছিলের আগে আরও তিনজনকে আটক করে পুলিশ। এলাকার অনেকে জানান, বড়গ্রাম এলাকার বায়তুল হুদা জামে মসজিদ থেকে এশার নামাজ পড়ার পর বের হওয়ার সময় বিএনপির কর্মী এম এ বাতেনকে আটক করে পুলিশ।এদিকে গতকাল সকাল সাড়ে ১০টার দিকে বড়গ্রাম এলাকায় হরতালের সমর্থনে মিছিল বের করার জন্য বিএনপির দেড় শতাধিক নেতা-কর্মী জড়ো হন। মিছিল বের করার আগে সেখানে ধাওয়া করে মো. ফারুকসহ তিনজনকে আটক করে পুলিশ। কামরাঙ্গীরচর থানার ওসি সিরাজুল ইসলামের মুঠোফোনে ফোন করলেও তিনি ফোন ধরেননি।
 
