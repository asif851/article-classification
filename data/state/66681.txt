
চালু হলো বাংলাদেশভিত্তিক আন্তর্জাতিক ই-কমার্স ওয়েবসাইট এনআরবি বাজার (www.nrbbazaar.com) ও কুরিয়ার সেবার প্রতিষ্ঠান এনআরবি এক্সপ্রেস (www.nrbxpress.com) । গতকাল বুধবার বিকেলে রাজধানীর বঙ্গবন্ধু আন্তর্জাতিক সম্মেলনকেন্দ্রে আনুষ্ঠানিকভাবে প্রতিষ্ঠান দুটির কার্যক্রম উদ্বোধন করা হয়।
এনআরবি বাজারের ব্যবস্থাপনা পরিচালক ও প্রধান নির্বাহী এম ই চৌধুরী শামীম ই-কমার্স সাইটটির বিভিন্ন দিক তুলে ধরে বলেন, এই সাইটে বিভিন্ন ব্র্যান্ডের পণ্য পাইকারি বা খুচরা দামে কিনতে পাওয়া যাবে। এখানে পণ্য পছন্দ করে বিদেশে থাকা বাংলাদেশিরা দেশে তাঁদের আপনজনকে উপহার পাঠাতে পারবেন। এনআরবি বাজার তা নির্দিষ্ট ঠিকানায় পৌঁছে দেবে। এ ছাড়া ২২০টি দেশ ও অঞ্চলে থাকা প্রবাসীদের কাছেও দেশ থেকে নানা পণ্য পাঠানো যাবে এই সাইট থেকে কিনে। এ জন্য এনআরবি বাজারে নিবন্ধন করতে হবে। ২৪ ঘণ্টা কলসেন্টারের মাধ্যমে তথ্য সহায়তা, লাইভ চ্যাটসহ নানা সুবিধা পাওয়া যাবে এখানে। মূল্য পরিশোধের ক্ষেত্রে স্থানীয় ও আন্তর্জাতিক পেমেন্ট গেটওয়ে ব্যবহার করতে পারবেন ক্রেতারা। বিদেশে পণ্য পাঠাতে বিভিন্ন আন্তর্জাতিক কুরিয়ার সার্ভিসের সঙ্গে এনআরবি বাজারের চুক্তি আছে বলেও জানানো হয় অনুষ্ঠানে।
আরেক প্রতিষ্ঠান এনআরবি এক্সপ্রেসের পরিচালক দিলারা আফরোজ খান কুরিয়ার প্রতিষ্ঠানটির নানা সেবার বর্ণনা দেন। তিনি জানান, এই কুরিয়ার সেবাটি আপাতত ঢাকায় শুরু হয়েছে। পরে এটি দেশের বিভিন্ন স্থানে চালু করা হবে। এই কুরিয়ার সেবার মাধ্যমে বিভিন্ন পণ্য অল্প সময়ে পাঠানো যাবে ঢাকার বিভিন্ন স্থানে।
অনুষ্ঠানে প্রধান অতিথি তথ্যমন্ত্রী হাসানুল হক ইনু বলেন, বর্তমানে সারা বিশ্বে ২৯ কোটি বাংলা ভাষাভাষী মানুষ বাস করে। এনআরবি বাজারের মাধ্যমে বিদেশে অবস্থানরত বাংলাদেশিরা দেশি পণ্য কিনতে পারবে। এতে দেশে বৈদেশিক মুদ্রা অর্জনে সহায়ক হবে।
বিশেষ অতিথি তথ্য ও যোগাযোগপ্রযুক্তি প্রতিমন্ত্রী জুনাইদ আহ্‌মেদ পলক বলেন, এখন মানুষ অনলাইনের মাধ্যমে খাবারসহ নিত্যপ্রয়োজনীয় পণ্য কিনছে। এই ক্ষেত্রে এনআরবি বাজার দারুণ ভূমিকা রাখবে। 
