
অটিজম ব্যবস্থাপনা নিয়ে আয়োজিত এক প্রশিক্ষণের উদ্বোধনী অনুষ্ঠানে চিকিৎসকেরা বলেছেন, অটিস্টিক শিশুদের চিকিৎসার চেয়ে পরিচর্যাই মুখ্য।গতকাল শনিবার সকালে বঙ্গবন্ধু শেখ মুজিব বিশ্ববিদ্যালয়ের (বিএসএমএমইউ) ইনস্টিটিউট অব পেডিয়াট্রিক-নিউরো-ডিসঅর্ডার অ্যান্ড অটিজম (ইপনা) দুই দিনব্যাপী এ প্রশিক্ষণের আয়োজন করে। অটিস্টিক শিশুদের মা-বাবাদের সচেতনতা ও বাসায় অটিস্টিক শিশুদের উন্নতির জন্য কাজ করার লক্ষ্যে এ প্রশিক্ষণের আয়োজন করা হয়। বিশ্ববিদ্যালয়ের উপাচার্য কামরুল হাসান খান প্রশিক্ষণের উদ্বোধন করেন।উদ্বোধনী বক্তব্যে উপাচার্য কামরুল হাসান খান বলেন, সবার পরিশ্রমের ফলে দেশব্যাপী অটিস্টিক শিশুদের নিয়ে মানুষের ভালোবাসা বেড়েছে।প্রশিক্ষণে বিশ্ববিদ্যালয়ের সহ-উপাচার্য শহীদুল্লাহ শিকদার, প্রক্টর হাবীবুর রহমান, ইপনার প্রকল্প পরিচালক ও শিশু নিউরোলজিস্ট শাহীন আখতার, নিউরোলজিস্ট মিজানুর রহমান প্রমুখ উপস্থিত ছিলেন। প্রশিক্ষণে অটিস্টিক শিশুদের অভিভাবক, শিশু নিউরোলজিস্ট, অটিজম ইন্সট্রাকটর ও শিক্ষক, মনোবিজ্ঞানীরা উপস্থিত ছিলেন।
