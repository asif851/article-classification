
জাতীয় শোক দিবস উপলক্ষে বঙ্গবন্ধু শেখ মুজিবুর রহমান ও বঙ্গমাতা শেখ ফজিলাতুন্নেসা মুজিবের স্মরণে আগামীকাল রোববার বিকেলে রাজধানীর সোহরাওয়ার্দী উদ্যানে ছাত্র সমাবেশ করবে বাংলাদেশ ছাত্রলীগ।
এ উপলক্ষে ছাত্রদলের কেন্দ্রীয় কমিটির সভাপতি আবদুল কাদের ভূঁইয়া, সাধারণ সম্পাদক হাবিবুর রশীদ, ঢাকা বিশ্ববিদ্যালয় শাখা সভাপতি মহিদুল হাসান ও সাধারণ সম্পাদক মাসুদ খান পারভেজসহ সংগঠনের নেতা-কর্মীদের আমন্ত্রণ জানানো হয়েছে।
আজ শনিবার বিকেল চারটার দিকে ছাত্রলীগের পাঁচ সদস্যের একটি প্রতিনিধিদল নয়াপল্টনে ছাত্রদলের কেন্দ্রীয় কার্যালয়ে এ আমন্ত্রণপত্র পৌঁছে দেয়। তাঁদের মধ্যে ছিলেন ছাত্রলীগের সহসভাপতি ইমাউল হক সরকার, জয়দেব নন্দী ও মহিউদ্দিন মাহী এবং যুগ্ম সম্পাদক আবদুর রহমান ও পরিবেশবিষয়ক সম্পাদক সাইফুর রহমান।প্রতিনিধিদের সূত্রে জানা গেছে, ছাত্রদলের যুগ্ম-সম্পাদক আকরামুল হাসান ও দপ্তর সম্পাদক নাজমুল হাসান আমন্ত্রণপত্র গ্রহণ করেন।জানতে চাইলে আমন্ত্রণপত্র পাওয়ার বিষয়টি স্বীকার করে আকরামুল হাসান প্রথম আলোকে বলেন, সংগঠনের সভাপতি ও সাধারণ সম্পাদক সমাবেশে যাওয়ার বিষয়ে সিদ্ধান্ত নেবেন।
