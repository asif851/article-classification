
ফরিদপুরের বোয়ালমারী উপজেলায় স্ত্রীকে পিটিয়ে হত্যার অভিযোগে তাঁর স্বামী লিটন ফকিরকে (৩৮) গ্রেপ্তার করেছে পুলিশ। আজ বুধবার সকালে পুলিশ নিহত তাপসী বেগমের (২৮) লাশ উদ্ধার করে ফরিদপুর মেডিকেল কলেজ হাসপাতালের মর্গে পাঠিয়েছে।
বোয়ালমারী থানার উপপরিদর্শক (এসআই) বোরহান দরজি বলেন, লাশের শরীরের বিভিন্ন স্থানে মারধরের চিহ্ন রয়েছে। প্রাথমিকভাবে এ ঘটনা হত্যাকাণ্ড বলে ধারণা করা হচ্ছে।
নিহত ব্যক্তির ভাই মঞ্জু শেখ অভিযোগ করেন, লিটন মাঝেমধ্যে তাঁর বোনকে মারধর করতেন। গতকাল মঙ্গলবার রাতে তাঁর বোনকে লাঠি দিয়ে পিটিয়ে লিটন হত্যা করেছেন। এলাকাবাসী সূত্রে জানা গেছে, লিটন তাঁর অটোভ্যান বিক্রি করায় তাপসী প্রতিবাদ করেন। তখন লিটন তাপসীকে লাঠি দিয়ে বেদম মারধর করেন। সকালে মুমূর্ষু অবস্থায় তাঁকে উপজেলা স্বাস্থ্য কমপ্লেক্সে নিয়ে গেলে চিকিৎসা কর্মকর্তা তাঁকে মৃত ঘোষণা করেন।
বোয়ালমারী থানার ভারপ্রাপ্ত কর্মকর্তা (ওসি) মিজানুর রহমান বলেন, মঞ্জু শেখ বাদী হয়ে আজ সন্ধ্যায় লিটন ফকিরের বিরুদ্ধে হত্যা মামলা করেছেন। লিটন ফকিরকে গ্রেপ্তার করা হয়েছে।
