
কক্সবাজারের মহেশখালীতে দুর্গের দখল হারাল বিএনপি। উপজেলা পরিষদে চেয়ারম্যান নির্বাচিত হয়েছেন আওয়ামী লীগের বিদ্রোহী প্রার্থী। তবে মোট হিসাবে ভোট বেশি বিএনপির প্রার্থীদের। আওয়ামী লীগ-সমর্থিত ও বিদ্রোহী প্রার্থী মিলে ভোট পেয়েছেন ৪২ হাজার ৭৪৭। আর বিএনপি-সমর্থিত ও বিদ্রোহী প্রার্থী মিলে ভোট পান ৫৪ হাজার ৬৫৪। আওয়ামী লীগের চেয়ে বিএনপির ভোট ১১ হাজারের বেশি। ভোটের ফলাফল বিশ্লেষণ করে এ তথ্য পাওয়া যায়। ১ মার্চ এখানে নির্বাচন অনুষ্ঠিত হয়।
বিএনপির ঘাঁটি হিসেবে পরিচিত এই উপজেলা পরিষদ নির্বাচনে আওয়ামী লীগের বিদ্রোহী প্রার্থী মোহাম্মদ হোছাইন ইব্রাহিম সাড়ে পাঁচ হাজার ভোটের ব্যবধানে চেয়ারম্যান নির্বাচিত হন। তাঁর নিকটতম প্রতিদ্বন্দ্বী ছিলেন বিএনপির বিদ্রোহী প্রার্থী মোহাম্মদ হাবিব উল্লাহ। জামানত বাজেয়াপ্ত হয়েছে আওয়ামী লীগ ও জামায়াত ইসলামী-সমর্থিত প্রার্থীর।
বিএনপি দলীয় সূত্র জানায়, ১৯৯৬, ২০০১ ও ২০০৮ সালের জাতীয় সংসদ নির্বাচনে এই আসন বিএনপি ও জামায়াতের দখলে ছিল। গত উপজেলা নির্বাচনেও এই এলাকা বিএনপির দখলে থাকলেও এবার অভ্যন্তরীণ কোন্দেল ও জামায়াত একক প্রার্থী দেওয়ায় বিএনপি-সমর্থিত প্রার্থী হেরেছেন বলে মনে করছেন নেতা-কর্মীরা।
ফলাফলে দেখা যায়, নির্বাচনে আওয়ামী লীগের বিদ্রোহী প্রার্থী মোহাম্মদ হোছাইন ইব্রাহিম পেয়েছেন ৩৬ হাজার ৩৭৩ ভোট। বিএনপির বিদ্রোহী প্রার্থী মোহাম্মদ হাবিব উল্লাহ পেয়েছেন ৩০ হাজার ৭৮১ ভোট। এ ছাড়া আওয়ামী লীগ-সমর্থিত প্রার্থী আনোয়ার পাশা চৌধুরী ছয় হাজার ৩৭৪, বিএনপি-সমর্থিত প্রার্থী আবু বকর ছিদ্দিক ২৩ হাজার ৮৭৩ ও জামায়াতে ইসলামী-সমর্থিত প্রার্থী জাবের আহমদ চৌধুরী পেয়েছেন নয় হাজার ৭৮৮ ভোট। তাঁদের মধ্যে আনোয়ার পাশা চৌধুরী ও জাবের আহমদ চৌধুরী জামানত বাজেয়াপ্ত হয়।
মহেশখালী উপজেলা বিএনপির সভাপতি নুরুল আলম বলেন, বিদ্রোহী প্রার্থী পাড়ায় পাড়ায় গিয়ে বিতর্কিত বক্তব্য দেওয়ায় বিএনপির একক প্রার্থী পরাজিত হয়েছেন।
উপজেলা আওয়ামী লীগের সাধারণ সম্পাদক এম আজিজুর রহমান বলেন, পাঁচ ইউনিয়নের তৃণমূলের নেতা-কর্মীরা প্রথমে সমর্থন দিয়ে পরে কাজ না করায় দলীয় প্রার্থী হেরেছেন।
