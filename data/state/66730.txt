
ছাত্রদলের মুন্সিগঞ্জের গজারিয়া উপজেলার বালুয়াকান্দি ইউনিয়ন শাখার সভাপতি মো. ফুয়াদকে (২৪) গত বৃহস্পতিবার কুপিয়ে জখম করেছে দুর্বৃত্তরা। এর প্রতিবাদে সেদিন ঢাকা-চট্টগ্রাম মহাসড়ক অবরোধ করেন এলাকাবাসী।স্থানীয় সূত্রমতে, এলাকায় প্রভাব বিস্তার নিয়ে ছাত্রদলের ইউনিয়ন শাখার সভাপতি ফুয়াদ ও আওয়ামী লীগের কর্মী শহিদুজ্জামানের মধ্যে দীর্ঘদিন ধরে বিরোধ চলে আসছে। এর জের ধরে বৃহস্পতিবার বিকেলে শহিদুজ্জামানের পক্ষের কয়েকজন বালুয়াকান্দি প্রাথমিক বিদ্যালয়ের মাঠের পাশে ফুয়াদকে কুপিয়ে জখম করে।স্থানীয় লোকজন ও পুলিশ জানায়, ফুয়াদের ওপর হামলার প্রতিবাদে এলাকাবাসী মহাসড়কের বালুয়াকান্দি এলাকায় বৃহস্পতিবার বিকেল সোয়া পাঁচটা থেকে সন্ধ্যা সোয়া ছয়টা পর্যন্ত মহাসড়ক অবরোধ করে রাখেন। এ সময় মহাসড়কের উভয় পাশে প্রায় আট কিলোমিটার যানজটের সৃষ্টি হয়।গজারিয়া থানার ভারপ্রাপ্ত কর্মকর্তা (ওসি) জাহাঙ্গীর হোসেন বলেন, গজারিয়া উপজেলা নির্বাহী কর্মকর্তা (ইউএনও) ঘটনার সুষ্ঠু বিচার ও তদন্তের আশ্বাস দিলে ঘণ্টা খানেক পর এলাকাবাসী মহাসড়ক থেকে সরে যান।
