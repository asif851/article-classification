
বাংলাদেশ কৃষি বিশ্ববিদ্যালয় ছাত্রদল শাখার সাংগঠনিক সম্পাদক সোহরাব হোসেন (৩১) গ্রেপ্তার হয়েছেন। রোববার বিকেলে জয়পুরহাটের আক্কেলপুর উপজেলার কোলা গণিপুর গ্রামের নিজ বাড়ি থেকে পুলিশ তাঁকে গ্রেপ্তার করেছে। পুলিশ জানিয়েছে, বিস্ফোরকসহ চারটি মামলায় তাঁর বিরুদ্ধে গ্রেপ্তারি পরোয়ানা রয়েছে।
সোহরাব ওই গ্রামের মৃত আবদুল ওহাবের ছেলে। তিনি ওই বিশ্ববিদ্যালয়ের কৃষি অনুষদের মাস্টার্স প্রথম বর্ষের ছাত্র। ছাত্রদলের ওই বিশ্ববিদ্যালয় শাখার সাধারণ সম্পাদক জসিম উদ্দিন তাঁর দলীয় পরিচয় নিশ্চিত করেছেন।
আক্কেলপুর থানার সহকারী উপপরিদর্শক (এএসআই) ফিরোজ হোসেন রোববার রাতে প্রথম আলোকে জানান, সোহবাব ময়মনসিংহের কোতোয়ালি থানার পৃথক চারটি মামলার গ্রেপ্তারি পরোয়ানাভুক্ত আসামি। রোববার বিকেলে সোহরাবকে তাঁর গ্রামের বাড়ি থেকে গ্রেপ্তার করা হয়। এসব মামলার মধ্যে বিস্ফোরক মামলা রয়েছে।
আক্কেলপুর থানার ভারপ্রাপ্ত কর্মকর্তা (ওসি) সিরাজুল ইসলাম বলেন, ২০১৪-২০১৫ সালে সোহবার হোসেনের বিরুদ্ধে ময়মনসিংহের কোতোয়ালি থানায় চারটি মামলা হয়। এসব মামলায় আদালত তাঁর বিরুদ্ধে গ্রেপ্তার পরোয়ানা জারি করেছিল। তাঁকে ময়মনসিংহের থানা-পুলিশের কাছে হস্তান্তর করা হবে।
থানা-হাজতে থাকা অবস্থায় সোহরাব হোসেন প্রথম আলোকে বলেন, ‘মায়ের অসুস্থতার খবর পেয়ে ময়মনসিংহ থেকে গ্রামের বাড়িতে এসেছিলাম। পুলিশ আমাকে বাড়ি থেকে গ্রেপ্তার করে থানায় নিয়ে আসে। রাজনৈতিক হয়রানির উদ্দেশে আমার বিরুদ্ধে মিথ্যা মামলা দায়ের করা হয়েছে।’
