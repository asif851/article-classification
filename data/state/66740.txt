
বিএনপির চেয়ারপারসন খালেদা জিয়ার মুক্তির জন্য তাঁর আইনজীবীরা আন্তরিক নন বলে মন্তব্য করেছেন আওয়ামী লীগের প্রচার সম্পাদক হাছান মাহমুদ। তিনি বলেছেন, খালেদা জিয়ার সাজা হওয়াতে বিএনপির অনেক নেতাকে খুশি মনে হচ্ছে। কারণ মওদুদ আহমদ বলেছেন, খালেদা জিয়া জেলে থাকলে নাকি প্রতিদিন বিএনপির ১০ লাখ ভোট বেড়ে যায়। মওদুদের বক্তব্যে বোঝা যায়, তাঁরা খালেদা জিয়াকে জেলে রেখেই আগামী নির্বাচন জিততে চান।
আজ বুধবার ঢাকা রিপোর্টার্স ইউনিটিতে বঙ্গবন্ধু সাংস্কৃতিক জোট আয়োজিত এক আলোচনা সভায় আওয়ামী লীগের অন্যতম এই মুখপাত্র এসব কথা বলেন।
বিএনপি নেতা মওদুদ আহমদ ও রুহুল কবির রিজভীর সমালোচনা করে হাছান মাহমুদ বলেন, ‘রিজভীর বক্তৃতা শুনে মনে হচ্ছে তিনি মওদুদের চেয়েও বড় ব্যারিস্টার। তিনি এখন আইনের মতামতও দিচ্ছেন। আর মওদুদের মতো এত বড় ব্যারিস্টার বাংলাদেশে আসবে কি না জানা নেই। কারণ, তিনি মৃত ব্যক্তির কাছ থেকে স্বাক্ষর নিয়ে বাড়ি দখল করেছিলেন।’
হাছান মাহমুদ আরও বলেন, খালেদা জিয়া রাজনৈতিক কারণে শাস্তি পাননি। তিনি রাজবন্দী নন। দুর্নীতির দায়ে তিনি সাজা পেয়েছেন।
চিত্রনায়িকা দিলারা ইয়াসমিনের সভাপতিত্বে অনুষ্ঠানে আরও বক্তৃতা করেন ফালগুনী হামিদ, লাইজু আক্তার প্রমুখ।
