
ফরিদপুরে গরুচোর সন্দেহে এক ব্যক্তিকে পিটিয়ে হত্যা করা হয়েছে। এ সময় স্থানীয় মানুষ একটি ট্রাক পুড়িয়ে দেয়। গতকাল শনিবার দিবাগত রাত সাড়ে তিনটার দিকে সদর উপজেলার আলীয়াবাদ ইউনিয়নের সাদীপুর এলাকার বেড়িবাঁধের কাছে এ ঘটনা ঘটে।
নিহত ব্যক্তির নাম রাসেল শেখ (২৯)। তাঁর বাড়ি ওই ইউনিয়নের বিলমামুদপুর গ্রামে।
ঘটনার তিনজন প্রত্যক্ষদর্শীর ভাষ্য, একটি ট্রাকে করে চার থেকে পাঁচজন ব্যক্তি বেড়িবাঁধের ওই সড়কে আসে। তারা আশপাশের বাড়িতে থাকা গরুগুলোর দড়ি খুলতে শুরু করলে এলাকাবাসীরা টের পায়। তাদের হাতে ধরা পড়েন রাসেল শেখ। তবে অন্যরা পালিয়ে যায়। আলিয়াবাদ ইউনিয়ন পরিষদের (ইউপি) চেয়ারম্যান ওমর ফারুকের ভাষ্য, গণপিটুনিতে আহত রাসেলকে ফরিদপুর মেডিকেল কলেজ হাসপাতালে নেওয়ার পর চিকিৎসক মৃত ঘোষণা করেন।
জনতা পরে ট্রাকটি পুড়িয়ে দেয়। খবর পেয়ে ফরিদপুর শহর থেকে ফায়ার সার্ভিসের একটি দল গিয়ে আগুন নেভায়।
কিছুদিন ধরে ওই এলাকায় গরু চুরি বেড়ে গেছে বলছে এলাকাবাসীরা। তাদের ভাষ্য, গত এক মাসে আটটি বাড়ি থেকে ১৩টি গরু চুরি হয়েছে। সর্বশেষ গত শুক্রবার রাতেও পাশের গদাধরডাঙ্গি গ্রামে গরু চুরি হয়েছে।
ফরিদপুর কোতোয়ালি থানার উপপরিদর্শক (এসআই) নজরুল ইসলামের ভাষ্য, লাশটি ময়নাতদন্তের জন্য হাসপাতালের মর্গে পাঠানো হয়েছে। এ ব্যাপারে থানায় মামলার প্রস্তুতি চলছে।
