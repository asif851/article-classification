
আগামী ২৪ সেপ্টেম্বরের আগেই রিজার্ভ চুরির পূর্ণাঙ্গ তদন্ত প্রতিবেদন প্রকাশ করা হবে বলে জানিয়েছেন অর্থমন্ত্রী আবুল মাল আবদুল মুহিত। ওই সময়ে তাঁর যুক্তরাষ্ট্রের ওয়াশিংটনে যাওয়ার কথা। তার আগেই এই প্রতিবেদন প্রকাশ করা হবে।
আজ রোববার সচিবালয়ে বাংলাদেশ উইমেন চেম্বার অব কমার্স অ্যান্ড ইন্ডাস্ট্রির প্রতিনিধিদলের সঙ্গে বৈঠক করেন অর্থমন্ত্রী। সেখানে রিজার্ভ চুরির প্রসঙ্গে মন্ত্রী এ কথা বলেন।
রিজার্ভ থেকে বাংলাদেশ ব্যাংকের ৮ কোটি ১০ লাখ ডলার চুরির ঘটনা তদন্তে সাবেক গভর্নর মোহাম্মদ ফরাসউদ্দিনকে প্রধান করে গত ১৫ মার্চ তিন সদস্যের একটি কমিটি গঠন করা হয়। তদন্ত কমিটি গত ৩০ মে সচিবালয়ে অর্থমন্ত্রীর কাছে প্রতিবেদন হস্তান্তর করেন। অর্থমন্ত্রী আবুল মাল আবদুল মুহিত ওই সময়ই জানান, বাজেটের কারণে তিনি ব্যস্ত। বাজেটের পরে প্রতিবেদন দেওয়া হবে। গত ২১ জুলাই অর্থমন্ত্রী সংসদে বলেন, কয়েক দিনের মধ্যে প্রতিবেদন প্রকাশ করা হবে।
উইমেন চেম্বারের পক্ষ থেকে মন্ত্রীর কাছে ২৫ থেকে ৩০ কোটি টাকার বিশেষ তহবিল চাওয়া হয়। অর্থমন্ত্রী জবাবে বলেন, ‘দেখি, এ ব্যাপারে কী করা যায়।’ উইমেন চেম্বারের সভাপতি সেলিমা আহমাদ প্রতিনিধিদলের নেতৃত্ব দেন।
এর আগে সচিবালয়ে বাংলাদেশে নিযুক্ত জাপানের রাষ্ট্রদূত মাসাতো ওয়াতানাবের সঙ্গে বৈঠক করেন মন্ত্রী। পরে সাংবাদিকদের জানান, বিদেশি অর্থায়নে পরিচালিত প্রকল্প এলাকায় বিশেষ নিরাপত্তা দেবে বাংলাদেশ সরকার।
অর্থমন্ত্রী বলেন, প্রকল্প এলাকায় বিশেষ নিরাপত্তার ব্যাপারে শিগগিরই স্বরাষ্ট্র মন্ত্রণালয়ের সঙ্গে বৈঠক হবে।
জাপানি রাষ্ট্রদূত অর্থমন্ত্রীকে কী বলেছেন, জানতে চাইলে তিনি বলেন, ‘জাপানের অর্থায়নে যেসব প্রকল্প আছে, সেগুলোতে বিশেষ নিরাপত্তা চেয়েছেন তিনি। আমরা তাদের নিরাপত্তা দেব। ইতিমধ্যেই পদ্মা সেতু প্রকল্পে বিশেষ নজরদারির ব্যবস্থা করা হয়েছে।’
আরও পড়ুন:রিজার্ভের অর্থ চুরির তদন্ত প্রতিবেদন কোথায়? 
