
কিশোরগঞ্জের নিকলী উপজেলায় গতকাল বুধবার দুপুরে বিভিন্ন নদীতে ভ্রাম্যমাণ আদালত পরিচালনা করে ৩০ কেজি অবৈধ কারেন্ট জাল জব্দ করা হয়েছে। এ আদালতের নেতৃত্ব দেন উপজেলা নির্বাহী কর্মকর্তা (ইউএনও) মো. মাহবুব আলম। উপজেলা মৎস্য কর্মকর্তা জিয়াউল হক জানান, গতকাল দুপুরে উপজেলার ঘোড়াউত্রা, নরসুন্দা ও ধনু নদ-নদীতে অবৈধ কারেন্ট জাল দিয়ে জাটকা ও পোনা মাছ ধরার সময় ৩০ কেজি কারেন্ট জাল জব্দ করা হয়। এ সময় কোনো জেলেকে আটক করা যায়নি। পরে জব্দ করা জালগুলো উপজেলা সদরের বানিয়াহাটি ঘাটে পুড়িয়ে দেওয়া হয়। 
