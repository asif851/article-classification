
ছিনতাই, চাঁদাবাজি বন্ধ, মাদক নিয়ন্ত্রণে প্রতিরোধ ও রংপুর নগরের আইনশৃঙ্খলা পরিস্থিতি অনুকূলে রাখতে সামাজিক আন্দোলন জোরদার হয়ে উঠছে। গতকাল বৃহস্পতিবার নগরের রেলস্টেশন এলাকায় মাদকবিরোধী সভা হয়েছে।সভায় মেয়র সরফুদ্দীন আহমেদ সামাজিক অবক্ষয় রোধে সবাইকে একসঙ্গে কাজ করার আহ্বান জানিয়ে বলেন, প্রয়োজন বোধে সবাইকে আড়াই হাত লাঠি নিয়ে প্রস্তুত থাকতে হবে।সিটি করপোরেশন ও পুলিশ প্রশাসনের উদ্যোগে এবং নগরের ২৭ নম্বর ওয়ার্ড কাউন্সিলরের আয়োজনে ও এলাকাবাসীর সহযোগিতায় এই সমাবেশ হয়। গতকাল দ্বিতীয় দিনের মতো এই মতবিনিময় সভা হলো।সভায় সভাপতিত্ব করেন কাউন্সিলর আকরাম হোসেন। এতে আমন্ত্রিত অতিথি হিসেবে আলোচনা করেন পল্লী উন্নয়ন ও সমবায় প্রতিমন্ত্রী মসিউর রহমান রাঙ্গা, সিটি করপোরেশনের মেয়র সরফুদ্দীন আহমেদ, রংপুর পুলিশ সুপার আবদুর রাজ্জাক ও এলাকাবাসীর পক্ষে রংপুর প্রেসক্লাবের সাধারণ সম্পাদক ওয়াদুদ আলী, ব্যবসায়ী আবদুর রহমান প্রমুখ।এ সময় উপস্থিত ছিলেন অতিরিক্ত পুলিশ সুপার (এএসপি) জয়নাল আবেদীন, সহকারী পুলিশ সুপার হুমায়ুন কবীর। মতবিনিময় সভায় বিভিন্ন শ্রেণি-পেশার মানুষ উপস্থিত ছিলেন।প্রতিমন্ত্রী বলেন, ‘চুরি, ছিনতাই, মাদক প্রতিরোধে আমাদের সামাজিক আন্দোলন গড়ে তুলতে হবে। এলাকায় প্রতিরোধ কমিটি গঠন করে অপরাধীদের প্রতিরোধ করতে হবে।’পুলিশ সুপার অপরাধ দমনে সর্বস্তরের জনগণের সহযোগিতা কামনা করে বলেন, পুলিশ প্রশাসনের পক্ষ থেকে ইতিমধ্যে নগরের বিভিন্ন স্থানে অনেকগুলো পদক্ষেপ নেওয়া হয়েছে।গত সোম ও বুধবার প্রথম আলোয় ‘দাপিয়ে বেড়াচ্ছে ছিনতাইকারীরা’ এবং ‘রংপুরে হাত বাড়ালেই মাদক’ শিরোনামে দুটি প্রতিবেদন প্রকাশিত হওয়ার পর পুলিশের সাঁড়াশি আভিযানের পাশাপাশি নাগরিক সমাবেশ ও মতবিনিময় সভা শুরু করা হয়েছে। এই কার্যক্রম সিটি করপোরেশনের ৩৩টি ওয়ার্ডে পর্যায়ক্রমে চলতে থাকবে।
