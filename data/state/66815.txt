
নওগাঁর আত্রাই উপজেলার নওদুলী বাজার এলাকায় অভিযান চালিয়ে নিষিদ্ধঘোষিত জঙ্গি দল জামাআতুল মুজাহিদীন বাংলাদেশের (জেএমবি) সন্দেহভাজন পাঁচ সদস্যকে পুলিশ আটক করেছে। এ সময় তাঁদের কাছ থেকে বিদেশি পিস্তল, গুলি ও বিপুল পরিমাণ বিস্ফোরকদ্রব্য উদ্ধার করা হয়।আজ বৃহস্পতিবার ভোররাত চারটার দিকে তাঁদের আটক করা হয়।আটক ব্যক্তিরা হলেন নওগাঁর মান্দা উপজেলার পারইল হাজীপাড়ার গ্রামের মোয়াজ্জেম হোসেন (৩০), আত্রাই উপজেলার নওদুলী বাজার এলাকার আবদুল্লাহ (৪২), দাড়িয়াগাথী গ্রামের আবদুর রাজ্জাক (২৫), রানীনগর উপজেলার বেতগাড়ী গ্রামের লুলু সরদার (৩০) এবং নাটোরের গুরুদাসপুর উপজেলার জমাইনগর গ্রামের মাসুদ রানা (২৫)।
নওগাঁর পুলিশ সুপার মো. ইকবাল হোসেনের ভাষ্য, জেএমবি সদস্যদের গোপন বৈঠকের খবর পেয়ে অভিযান চালানো হয়। আত্রাই থানার পুলিশ ও ডিবি পুলিশের পৃথক দলের অভিযানে অস্ত্রসহ পাঁচ জেএমবি সদস্যকে আটক করে পুলিশ। এসব অস্ত্রের মধ্যে রয়েছে বিদেশি দুটি পিস্তল, ১৩টি গুলি, দুটি ম্যাগাজিন এবং গ্রেনেড বানানোর সরঞ্জাম। আটক ব্যক্তিরা জেএমবির সক্রিয় সদস্য বলেও জানান পুলিশ সুপার। তাঁদের জিজ্ঞাসাবাদ চলছে এবং মাঠপর্যায়ে অভিযান অব্যাহত রয়েছে।
