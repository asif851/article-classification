
বাংলাদেশে সাম্প্রতিক সহিংসতায় উদ্বেগ জানিয়েছে যুক্তরাষ্ট্র। আজ মঙ্গলবার মার্কিন পররাষ্ট্র দপ্তরের নিয়মিত ব্রিফিংয়ে ভারপ্রাপ্ত উপমুখপাত্র প্যাট্রিক ভ্যানট্রেল এ উদ্বেগের কথা জানান।
ভ্যানট্রেল বলেন, ‘গত সপ্তাহে বাংলাদেশে সহিংসতায় বেশ কয়েকজনের প্রাণহানিতে আমরা গভীরভাবে উদ্বিগ্ন। সাম্প্রতিক সপ্তাহগুলোতে দফায় দফায় হরতাল আর অবরোধে জনজীবন পর্যুদস্ত হয়েছে। পরিস্থিতি শান্ত রাখতে এবং সংলাপে বসতে ঢাকায় মার্কিন দূতাবাস সংশ্লিষ্ট পক্ষগুলোর সঙ্গে নিবিড়ভাবে যোগাযোগ রাখছে।’ তিনি বলেন, ‘শান্তিপূর্ণভাবে বিক্ষোভ প্রদর্শন মৌলিক অধিকার হলেও আমি দৃঢ়ভাবে বিশ্বাস করি, বিক্ষোভের উত্তর কখনোই সহিংসতা নয়। আমরা প্রত্যাশা করব বাংলাদেশের সরকার সব জনগণের নিরাপত্তা নিশ্চিত করবে। সেই সঙ্গে শান্তিপূর্ণভাবে মতপ্রকাশের জন্য সব পক্ষকে উত্সাহ জোগাবে।’  
 
 
