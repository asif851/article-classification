
পটুয়াখালীর গলাচিপায় ডুবে যাওয়া এমভি শাথিল-১ নামের যাত্রীবাহী লঞ্চটিকে টেনে তুলেছে উদ্ধারকারী জাহাজ হামজা। আজ রোববার রাত পৌনে নয়টার দিকে লঞ্চটি তোলা হয়।
এদিকে, লঞ্চডুবির ঘটনায় রাত সাড়ে আটটা পর্যন্ত আরও সাতজনের লাশ উদ্ধার করা হয়েছে। এ নিয়ে এখন পর্যন্ত মোট ১৫ জনের লাশ উদ্ধার করা হয়েছে। ঘটনা তদন্তে চার সদস্যের তদন্ত কমিটি গঠন করেছে নৌপরিবহন মন্ত্রণালয়।লঞ্চডুবির ঘটনায় নিখোঁজ ও নিহত ব্যক্তিদের উদ্ধারকাজের জন্য গলাচিপা উপজেলা প্রশাসনের উদ্যোগে করা নিয়ন্ত্রণকক্ষ থেকে জানানো হয়েছে, ডুবে যাওয়া লঞ্চ এমভি শাথিল-১-কে টেনে তুলেছে হামজা।নিয়ন্ত্রণকক্ষের দায়িত্বে থাকা গলাচিপা উপজেলা প্রকল্প বাস্তবায়ন কর্মকর্তা মো. আমিরুল ইসলাম জানান, ১৫ জনের লাশ স্বজনদের কাছে হস্তান্তর করা হয়েছে।চলতি দায়িত্বে থাকা গলাচিপা উপজেলা নির্বাহী কর্মকর্তা (ইউএনও) কাজী মো. সায়েমুজ্জামান জানান, লঞ্চ দুর্ঘটনায় প্রত্যেক নিহত ব্যক্তির দাফন বা সত্কার বাবদ নগদ ২০ হাজার করে টাকা দেওয়া হয়েছে।বাংলাদেশ অভ্যন্তরীণ নৌপরিবহন কর্তৃপক্ষের সহকরী পরিচালক ও পটুয়াখালী নৌবন্দরের কর্মকর্তা এস এম বদরুল আলম জানান, গলাচিপায় লঞ্চডুবির ঘটনায় নৌপরিবহনমন্ত্রী মো. শাজাহান খানের নির্দেশে চার সদস্যের তদন্ত কমিটি গঠন করেছে মন্ত্রণালয়। তদন্ত কমিটিকে পাঁচ দিনের মধ্যে প্রতিবেদন দিতে বলা হয়েছে।গতকাল শনিবার বেলা সোয়া দুইটার দিকে পটুয়াখালীর গলাচিপা উপজেলার কলাগাছিয়া এলাকায় গলাচিপা নদীতে এমভি শাথিল-১ নামের যাত্রীবাহী লঞ্চটি ডুবে যায়।
