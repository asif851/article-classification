
অনুপস্থিতির অভিযোগে পটিয়া উপজেলা স্বাস্থ্যকেন্দ্রের ২৪ চিকিৎসক ও কর্মচারীকে কারণ দর্শানোর নোটিশ দিয়েছেন চট্টগ্রাম জেলা সিভিল সার্জন। গতকাল বৃহস্পতিবার সকালে স্বাস্থ্যকেন্দ্র পরিদর্শনে গিয়ে তিনি কোনো চিকিৎসককে পাননি।
 জানা গেছে, চিকিৎসাব্যবস্থার হাল অবস্থা জানতে জেলা সিভিল সার্জন মো. সরফরাজ খান চৌধুরী গতকাল সকাল নয়টা ৩৫ মিনিটে ৫০ শয্যাবিশিষ্ট পটিয়া উপজেলা স্বাস্থ্য কমপ্লেক্সে যান। সেখানে তিনি কেবল তাপস কান্তি মজুমদারকে পান। তখনো আসেননি স্বাস্থ্য ও পরিবারকল্যাণ কর্মকর্তা (ইউএইচএফপি) দুলাল প্রসাদ ভট্টাচার্য এবং আবাসিক চিকিৎসা কর্মকর্তা (আরএমও) মিজানুর রহমান। হাসপাতালের ২১ চিকিৎসকের মধ্যে সকালের দায়িত্বে থাকা ১৩ জনের ১২ জন তখনো আসেননি। অথচ সকাল আটটা থেকে তাঁদের কর্মস্থলে থাকার কথা। শুধু চিকিৎসক নয়, ১২ জন কর্মচারীও অনুপস্থিত ছিলেন।
সিভিল সার্জন বলেন, এত চিকিৎসক, কর্মচারী একসঙ্গে অনুপস্থিত থাকলে হাসপাতাল কীভাবে চলবে। অনুপস্থিত ব্যক্তিদের বিরুদ্ধে শাস্তিমূলক ব্যবস্থা নেওয়া হচ্ছে।
 গত ২৯ জুলাই একই স্বাস্থ্য কমপ্লেক্স পরিদর্শনে গিয়ে সিভিল সার্জন সাত চিকিৎসককে অনুপস্থিত পেয়ে তাঁদের কারণ দর্শানোর নোটিশ দিয়েছিলেন।
আরএমও মিজানুর রহমান বলেন, শীতকাল আর সকালে কুয়াশা ছিল বলে সবার আসতে একটু দেরি হয়েছে।
শুধু পটিয়া নয়, বেলা ১২টার দিকে লোহাগাড়া বড় হাতিয়া ইউনিয়ন উপস্বাস্থ্যকেন্দ্রে গিয়ে চিকিৎসক আবদুল মজিদ ওসমানিকে পাওয়া যায়নি।
