
চট্টগ্রামে র‍্যাবের সঙ্গে ‘বন্দুকযুদ্ধে’ মোহাম্মদ মহিম ওরফে মহিন (৩৬) নামের এক ব্যক্তি নিহত হয়েছেন। আজ বৃহস্পতিবার ভোররাত চারটার দিকে নগরের পাঁচলাইশ থানার রাজগঞ্জ এলাকায় এ বন্দুকযুদ্ধের ঘটনা ঘটে।র‍্যাব-৭ চট্টগ্রামের সহকারী পরিচালক (গণমাধ্যম) মিমতানুর রহমান আজ সকালে প্রথম আলোকে বলেন, রাজগঞ্জ এলাকায় মহিমকে ধরতে গেলে তাঁর সহযোগীরা র‍্যাবের ওপর হামলা চালায়। এ সময় আত্মরক্ষার্থে র‍্যাবও পাল্টা গুলি চালায়। তখন মহিমের সহযোগীরা পালিয়ে যায়। মহিমের লাশ পড়ে থাকতে দেখে র‍্যাব। নিজের সহযোগীদের গুলিতে মহিম নিহত হয়েছেন বলে এই র‍্যাব কর্মকর্তা দাবি করেন।র‍্যাবের দাবি, ঘটনাস্থল থেকে দুটি বিদেশি পিস্তল ও গুলি উদ্ধার করা হয়েছে। মহিমের বিরুদ্ধে নগরের পাঁচলাইশসহ বিভিন্ন থানায় খুন, ডাকাতি ও অস্ত্র আইনে ১৮টি মামলা আছে।
মহিমের লাশ চট্টগ্রাম মেডিকেল কলেজ হাসপাতালের মর্গে রাখা আছে।
 
