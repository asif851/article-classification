
রাজধানীর গাবতলীতে ট্রাকের ধাক্কায় সত্যধর কুমার ঘোষ (৩৫) নামের এক ব্যক্তি নিহত হয়েছেন। গতকাল রোববার দিবাগত রাত একটার দিকে এ দুর্ঘটনা ঘটে। পুলিশ ওই ট্রাক ও চালকের সহকারীকে আটক করলেও চালক পালিয়ে গেছেন।
দারুস সালাম থানার উপপরিদর্শক (এসআই) তাহমদুল ইসলাম বলেন, সত্যধর গাবতলী বাস টার্মিনালে শ্যামলী পরিবহনের কর্মচারী ছিলেন। রাতে কাজ শেষ করে মিরপুর এলাকার বাসায় ফিরছিলেন তিনি। গাবতলী আন্ডারপাসের সামনে রাস্তা পার হওয়ার সময় খুলনা থেকে আসা একটি মাছবাহী ট্রাকের ধাক্কায় সত্যধর গুরুতর আহত হন। রাত দুইটার দিকে ঢাকা মেডিকেল কলেজ হাসপাতালে নেওয়ার পর চিকিৎসকেরা তাঁকে মৃত ঘোষণা করেন। তাঁর পরিবারের সদস্যরা ময়নাতদন্ত ছাড়াই মরদেহ মাগুরায় গ্রামের বাড়িতে নিয়ে গেছেন। ওই ট্রাকচালক পলাতক, তবে ট্রাক ও চালকের সহকারী সুজনকে আটক করা হয়েছে।
