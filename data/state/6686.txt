
যাত্রার শুরুতেই হোঁচট খেয়েছে বাংলাদেশ বিমানের অভ্যন্তরীণ ফ্লাইট। যাত্রী নিয়ে উড়াল দেওয়ার আগমুহূর্তে সদ্য আনা দুটি উড়োজাহাজের একটিতে (ময়ূরপঙ্খি) যান্ত্রিক ত্রুটি দেখা দেয়। ফলে গতকাল সোমবার সকালে উদ্বোধনী ফ্লাইট বাতিল করতে হয়েছে। এ কারণে চট্টগ্রাম থেকে ঢাকামুখী ফিরতি ফ্লাইটও যথারীতি বাতিল করতে হয়েছে। এ ছাড়া বিকেলে সৈয়দপুর ফ্লাইটও বাতিল করা হয়।এর আগের দিন মিসর থেকে ভাড়ায় আনা পুরোনো টার্বোপ্রপ (ড্যাশ-৮) উড়োজাহাজ দুটির উদ্বোধন করেন প্রধানমন্ত্রী শেখ হাসিনা। হজরত শাহজালাল আন্তর্জাতিক বিমানবন্দরে আয়োজিত উদ্বোধনী অনুষ্ঠানে প্রতিটি ৭৪ আসনের উড়োজাহাজ দুটির নতুন নামকরণও করা হয়। একটির নাম ‘ময়ূরপঙ্খি’, অপরটির নাম দেওয়া হয় ‘মেঘদূত’। ওই অনুষ্ঠানে প্রধানমন্ত্রী বিমানকে সময় ধরে ফ্লাইট পরিচালনার জন্য বলেছিলেন। কিন্তু শুরুতেই উড়াল দেওয়ার আগমুহূর্তে বসে যায় উড়োজাহাজ ময়ূরপঙ্খী। অপর উড়োজাহাজটি দিয়ে গতকাল তিনটি গন্তব্য কক্সবাজার, সিলেট ও যশোরে ফ্লাইট চালানো হয়। তবে একটিও ফ্লাইটসূচি অনুযায়ী সময়মতো গন্তব্যে পৌঁছাতে পারেনি। বিমানবন্দর সূত্র জানায়, গতকাল সকাল সাতটায় ছিল উদ্বোধনী ফ্লাইটের নির্ধারিত সময়। সে অনুযায়ী যাত্রীরা বিমানবন্দরে যান এবং তাঁদের উড়োজাহাজে তোলা হয়। উড়োজাহাজ রানওয়েতে যাওয়ার পথে যান্ত্রিক ত্রুটি ধরা পড়লে যাত্রীদের নামিয়ে এনে ত্রুটি সারানোর অনেক চেষ্টা করা হয়। কিন্তু শেষ পর্যন্ত ত্রুটি সারানো যায়নি। বিমানের ফ্লাইট পরিচালন শাখার একটি সূত্র জানায়, এই উড়োজাহাজ দুটির সঙ্গে মোটা অঙ্কের বেতনে মিসরের স্মার্ট এভিয়েশন থেকে ছয়জন প্রকৌশলীও আনা হয়েছে। এসব প্রকৌশলী অনেকক্ষণ পরীক্ষা-নিরীক্ষা করে জানান যে জাহাজটির একটি যন্ত্রাংশ (নিউম্যাটিক বাল্ব) বিকল। ততক্ষণে বেলা প্রায় ১০টা বেজে যায়। এরপর ফ্লাইটটি বাতিল ঘোষণা করা হয়। ওই যন্ত্রাংশ দ্রুত সংগ্রহের জন্য বিভিন্ন দেশে যোগাযোগ শুরু করা হয়।অবশ্য গতকাল বিকেলে বিমানের ব্যবস্থাপনা পরিচালক (এমডি) কাইল হেয়্যুড প্রথম আলোকে জানান, ওই যন্ত্রাংশ সংগ্রহ করা গেছে। সেটি এখন বাংলাদেশের পথে রয়েছে। তিনি আশা করছেন, আজ মঙ্গলবার সেটি ঢাকায় এসে পৌঁছাবে এবং উড়োজাহাজটি উড্ডয়ন উপযোগী করা সম্ভব হবে।উদ্বোধনী ফ্লাইট বাতিল হওয়ার কারণ হিসেবে বিমানের এমডি প্রথম আলোকে বলেন, পরীক্ষামূলক উড্ডয়ন শেষ করে উড়োজাহাজটি ফিরে আসতে দেরি হওয়ায় গতকাল সকাল সাতটায় ফ্লাইটটি ছাড়া যায়নি। পরে সোয়া নয়টায় যাত্রীদের নিয়ে উড়োজাহাজটি রানওয়ের দিকে রওনা হওয়ার পর এর শীতাতপব্যবস্থায় ত্রুটি দেখা দেয়। তাই যাত্রীদের স্বস্তির কথা বিবেচনা করে ফ্লাইটটি বাতিল করা হয়। তিনি বলেন, ওই ফ্লাইটের যাত্রীরা যাতে পরবর্তী সময়ে বিমানের অন্য ফ্লাইটে চট্টগ্রামে যেতে পারেন, সেই ব্যবস্থা নেওয়া হয়েছে। এ ছাড়া কেউ চাইলে তাঁদের ভাউচার দেওয়া হবে, যা দিয়ে তাঁরা বিমানের যেকোনো অভ্যন্তরীণ গন্তব্যে আগামী ছয় মাসের ভ্রমণ করতে পারবেন।এদিকে উদ্বোধনী ফ্লাইট বাতিল হওয়ার পর দ্বিতীয় ফ্লাইটটি ছিল ঢাকা-কক্সবাজার গন্তব্যে। ওই ফ্লাইটে যাত্রীদের সঙ্গে ভ্রমণ করেন বেসামরিক বিমান পরিবহনমন্ত্রী রাশেদ খান মেননও। দুপুর ১২টায় কক্সবাজারে অবতরণের পর মন্ত্রী সেখানে ফিতা কেটে বিমানের কাউন্টার উদ্বোধন করেন।প্রথম আলোর কক্সবাজার প্রতিনিধি জানান, উদ্বোধন শেষে স্থানীয় গণমাধ্যমকর্মীরা বিমানমন্ত্রীর সঙ্গে কথা বলতে গেলে তাঁদের নাজেহাল করেছেন কক্সবাজার বিমানবন্দরের ব্যবস্থাপক হাসান জহির। গণমাধ্যমকর্মীরা এই বিমানবন্দর দিয়ে ইয়াবা পাচার ও নিরাপত্তাব্যবস্থার ত্রুটির বিষয়ে প্রশ্ন করেন। মন্ত্রী জবাব দেওয়ার আগেই বিমানবন্দরের ব্যবস্থাপক গণমাধ্যমকর্মীদের ধাক্কা মেরে সরিয়ে দেন। একপর্যায়ে তিনি সাংবাদিকদের সঙ্গে হাতাহাতিতে জড়িয়ে পড়েন। এ ঘটনায় ক্ষুব্ধ মন্ত্রী বিমানবন্দর ব্যবস্থাপকের বিরুদ্ধে ব্যবস্থা নেওয়ার আশ্বাস দেন গণমাধ্যমকর্মীদের। পরে এ বিষয়ে জানতে চাইলে বিমানবন্দর ব্যবস্থাপক হাসান জহির প্রথম আলোকে বলেন, ‘কিছু কথাবার্তা নিয়ে সাংবাদিকদের সঙ্গে ভুল-বোঝাবুঝি হয়েছে। বাপ-ছেলের মধ্যেও এ ধরনের ভুল-বোঝাবুঝি হয়।’কক্সবাজার থেকে ফিরে রাশেদ খান মেনন ঢাকা-সিলেট ফ্লাইটে চড়েন। ফ্লাইটটি নির্দিষ্ট সময়ের প্রায় দুই ঘণ্টা পর বেলা তিনটা ৫৭ মিনিটে সিলেটে অবতরণ করে। সেখানে কেক ও ফিতা কেটে সিলেট-ঢাকা অভ্যন্তরীণ ফ্লাইট উদ্বোধন করেন অর্থমন্ত্রী আবুল মাল আবদুল মুহিত।এ অনুষ্ঠানে বিমানমন্ত্রী রাশেদ খান মেনন বলেন, দীর্ঘদিন পর আবার অভ্যন্তরীণ সাতটি গন্তব্যে বাংলাদেশ বিমানের ফ্লাইট চালু করা হয়েছে। শিগগির সিলেট-লন্ডন কার্গো সার্ভিস চালু করা হবে।
