

রাজধানীর তেজগাঁও শিল্পাঞ্চল এলাকায় পুলিশের সঙ্গে ‘বন্দুকযুদ্ধে’ যুবক নিহত হয়েছেন। আজ বুধবার ভোররাত চারটার দিকে এই ‘বন্দুকযুদ্ধের’ ঘটনা ঘটে।
নিহত ওই যুবকের নাম আবদুল্লাহ (৩১)। এ ঘটনায় পুলিশের দুই সদস্য আহত হয়েছেন। তাঁদের রাজারবাগ পুলিশ লাইন হাসপাতালে ভর্তি করা হয়েছে।
পুলিশের দাবি, আবদুল্লাহ ডাকাত দলের সদস্য ছিলেন। তাঁর গ্রামের বাড়ি কিশোরগঞ্জের তাড়াইলে।
আবদুল্লাহর লাশ ময়নাতদন্তের জন্য ঢাকা মেডিকেল কলেজের মর্গে রাখা হয়েছে বলে জানান ঢাকা মেডিকেল কলেজ হাসপাতাল পুলিশ ক্যাম্পের উপপরিদর্শক (এসআই) বাচ্চু মিয়া। আবদুল্লাহর বুকে তিনটি গুলির চিহ্ন ছিল।
তেজগাঁও শিল্পাঞ্চল থানার এসআই মিজানুর রহমান বলেন, আজ ভোররাতে শিল্পাঞ্চলের বিজি প্রেস মাঠ এলাকায় ডাকাতির প্রস্তুতি নিচ্ছিল আবদুল্লাহসহ কয়েকজন ডাকাত। এ সময় পুলিশ সেখানে অভিযান চালায়। পুলিশের উপস্থিতি টের পেয়ে ডাকাতেরা গুলি ছোড়ে। পুলিশও পাল্টা গুলি ছোড়ে। দুই পক্ষের মধ্যে গোলাগুলির একপর্যায়ে আহত হন আবদুল্লাহ ও দুই পুলিশ সদস্য। ঘটনাস্থল থেকে একটি পিস্তল, তিনটি গুলি, তিনটি কার্তুজ ও দুটি চাপাতি জব্দ করা হয়। ভোরে আহত আবদুল্লাহকে ঢাকা মেডিকেল কলেজ হাসপাতালে আনার পর মৃত ঘোষণা করা হয়।
