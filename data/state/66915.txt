
মিরপুরের বিভিন্ন স্থানে পানির তীব্র সংকট। মণিপুর মোল্লা রোড এলাকায় আট দিন ধরে পানি নেই। গতকাল বৃহস্পতিবার সকালে এলাকায় গিয়ে এই পানিসংকটের তথ্য পাওয়া যায়।ঢাকা ওয়াসা বলছে, এলাকায় পানির স্তর অনেক নেমে যাওয়ায় গভীর নলকূপ থেকে খুব কম পানি উঠছে। তার ওপর অস্বাভাবিক গরম পড়ায় পানির চাহিদাও বেড়ে যাচ্ছে। মণিপুর মোল্লা রোড এলাকায় বাড়ির সংখ্যা ৮০টির মতো। এসব বাড়িতে টানা আট দিন ধরে পানির সরবরাহ প্রায় বন্ধ বলে জানিয়েছেন বাসিন্দারা। আবদুস সালাম নামের একজন বাসিন্দা বলেন, ‘গরমের মধ্যে পানির অভাবে অসহনীয় কষ্ট হচ্ছে। আগেও পানির সমস্যা ছিল, কিন্তু এবারের সমস্যা আগের তুলনায় অনেক বেশি।’রফিকুর রহমান নামের অপর এক বাসিন্দা বলেন, একে তো গরম, তার ওপর পানির অভাবে গোসল না করায় তাঁর ঘরের চারজন সদস্যই অসুস্থ হয়ে পড়েছেন। গরম বেশি পড়ার কারণে এলাকায় বিদ্যুৎ-বিভ্রাট হচ্ছে বলেও মন্তব্য করেন তিনি। সম্প্রতি এই এলাকার ১০ জন বাসিন্দা ওয়াসার স্থানীয় কার্যালয়ে গেলে তাঁদের বলা হয়েছে, পানির স্তর নেমে যাওয়ায় পাম্পে উত্তোলন কমেছে। ছয় মাস আগের তুলনায় এখন মাত্র এক-তৃতীয়াংশ পানি পাওয়া যাচ্ছে। এ কারণে পানির সংকট দেখা দিয়েছে।পানির দাবিতে চলতি মাসের শুরুতে সেনপাড়া পর্বতার বাসিন্দারা একযোগে মিরপুর ১০ নম্বর সেকশনের প্রধান সড়কে বিক্ষোভ প্রদর্শন করেছিলেন। এতে রাস্তায় দীর্ঘ যানজটের সৃষ্টি হয়েছিল। গতকাল ওই এলাকার বাসিন্দা ও দোকানিদের সঙ্গে কথা হয়। একটি মনিহারি দোকানের ব্যবস্থাপক ইকবাল হোসেন প্রথম আলোকে বলেন, বিক্ষোভের পর এলাকায় বিশেষ ব্যবস্থায় পানি সরবরাহ করা হয়। অন্য এলাকার পাম্প থেকে বাইপাস করেও পানি আনা হয়। কিন্তু কয়েক দিনের মধ্যে অবস্থা আবার আগের মতো হয়ে গেছে। এলাকার বাসিন্দা ও একটি বেসরকারি বিমা কোম্পানির কর্মকর্তা মোখলেসুর রহমান, খেলনার দোকানি রুহুল আমিন, বেসরকারি কলেজশিক্ষক সোলায়মান হোসেনসহ আরও কয়েকজন বলেন, এলাকার লোকজন অতিষ্ঠ হয়ে সেদিন রাস্তায় নেমে এসেছিলেন। বর্তমানে আবার আগের পরিস্থিতির সৃষ্টি করা হচ্ছে। এতে আবার একই অবস্থা হতে পারে। মিরপুরের ২ নম্বরের আহম্মদনগর, পল্লবীর কিছু অংশে, ১৪ নম্বরের ইব্রাহিমপুর এলাকায়ও পানির সমস্যা চলছে বলে জানা গেছে। এলাকায় ওয়াসার আঞ্চলিক কার্যালয়ের নির্বাহী প্রকৌশলীকে পাওয়া যায়নি। একজন প্রকৌশলী নাম প্রকাশ না করার অনুরোধ জানিয়ে বলেন, এলাকার প্রায় প্রতিটি পাম্পেই পানির স্তর নেমে যাচ্ছে। সেগুলো প্রতিস্থাপন করার মতো জায়গাও পাওয়া যাচ্ছে না। সাভার থেকে ওয়াসার ভাকুর্তা প্রকল্পের সাহায্যে মিরপুরে পানি আনার কাজ চলছে। কাজ শেষ হওয়ার আগে এলাকার পানির সমস্যার স্থায়ী সমাধান সম্ভব নয়।
