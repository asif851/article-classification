
জাতীয় দলের ক্রিকেটার আরাফাত রহমান সানি ও তাঁর মায়ের বিরুদ্ধে এবার নারী শিশু নির্যাতন দমন আইনে মামলা করেছেন তাঁর স্ত্রী বলে দাবি করা ওই তরুণী। আদালত তরুণীর জবানবন্দি রেকর্ড করে তাঁর আনা অভিযোগ তদন্তে মোহাম্মদপুর থানার পুলিশকে নির্দেশ দিয়েছেন।
আজ বুধবার দুপুর ১২টার দিকে ওই তরুণী ঢাকার ৪ নম্বর নারী শিশু নির্যাতন দমন ট্রাইব্যুনালে মামলাটি করেন। আদালতের বিচারক এস এম রেজানুর রহমান।
গত ৫ জানুয়ারি আরাফাত সানির বিরুদ্ধে তথ্য ও যোগাযোগপ্রযুক্তি আইনে মোহাম্মদপুর থানায় একটি মামলা করেছিলেন এই তরুণী। পরে তিনি ২০ লাখ টাকা যৌতুক দাবির অভিযোগে ২০ জানুয়ারি ঢাকার মুখ্য মহানগর হাকিম আদালতে আরেকটি মামলা করেন। আদালত নালিশি এই মামলা আমলে নিয়ে আরাফাত সানির বিরুদ্ধে সমন জারি করেন। আগামী ৫ এপ্রিল সমন জারিসংক্রান্ত প্রতিবেদন দাখিল করার আদেশ দিয়েছেন আদালত।
আজকের মামলার বিষয়ে এই তরুণীর আইনজীবী কামাল উদ্দিন আহমেদ প্রথম আলোকে বলেন, ২০১৪ সালের ৪ ডিসেম্বর এই নারীর সঙ্গে আরাফাত সানির বিয়ে হয়। দেনমোহর ছিল পাঁচ লাখ টাকা। বিয়ের পর মিরপুরের একটি বাসায় তাঁরা সংসার করেন। কিন্তু ছয় মাস পর আরাফাত সানির মা নারগিস আক্তারের পরামর্শে সানি ওই নারীর কাছে ২০১৫ সালের ১৫ জুলাই ২০ লাখ টাকা দাবি করেন। তখন ওই টাকা না দিলে তাঁকে সংসার করতে দেবেন না বলে হুমকি দেন নারগিস আক্তার।
কামাল উদ্দিন বলেন, গত ২২ জানুয়ারি মোহাম্মদপুর থানাসংলগ্ন রাস্তায় আরাফাত সানির মা অজ্ঞাতনামা কয়েকজনকে সঙ্গে নিয়ে এই তরুণীর চুল ধরে মারধর করেন এবং পোশাকের একটি অংশ ছিঁড়ে ফেলেন।
তথ্য ও যোগাযোগপ্রযুক্তি আইনে করা মামলাটিতে সানি রিমান্ড শেষে এখন কারাগারে। গত ১৯ জানুয়ারি সানিকে ঢাকার আমিনবাজার এলাকা থেকে গ্রেপ্তার করা হয়।
