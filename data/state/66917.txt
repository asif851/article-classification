
নাটোর শহরের ভাটোদাড়া এলাকায় মোটরসাইকেল, অটোরিকশা ও মাইক্রোবাসের ত্রিমুখী সংঘর্ষে দুজন নিহত হয়েছেন। গতকাল রোববার দিবাগত রাত একটার দিকে এই দুর্ঘটনা ঘটে। এতে তিনজন আহত হয়েছেন।
নিহত ব্যক্তিরা হলেন তুরিন আহম্মেদ (২৮) ও তাঁর বন্ধু নায়িম হোসেন (২৭)। তুরিন আহম্মেদ সদর উপজেলার বুড়িদহ এলাকার নুরুর হক সরকারের ছেলে এবং নায়িম হোসেন একই উপজেলার হাগুরিয়া এলাকার নুর হোসেনের ছেলে। তাঁরা দুজনই মোটরসাইকেলের আরোহী ছিলেন।
নাটোর সদর থানা সূত্রে জানা যায়, রাত একটার দিকে তুরিন আহম্মেদ ও তাঁর বন্ধু নায়িম হোসেন মোটরসাইকেলে করে দিঘাপতিয়া এলাকা থেকে শহরে আসছিলেন। ভাটোদাড়া এলাকায় পৌঁছালে তাঁদের মোটরসাইকেলের সঙ্গে একটি অটোরিকশা ও মাইক্রোবাসের ত্রিমুখী সংঘর্ষ হয়। এতে মোট পাঁচজন আহত হন। আহত ব্যক্তিদের মধ্যে তুরিন ও নায়িমকে রাজশাহী মেডিকেল কলেজ হাসপাতালে নিয়ে যাওয়া হয়। সেখানে চিকিৎসাধীন অবস্থায় রাতেই তাঁদের মৃত্যু হয়। অন্যদের নাটোর সদর হাসপাতালে চিকিৎসা দেওয়া হয়।
খবরের সত্যতা নিশ্চিত করে নাটোর সদর থানার ভারপ্রাপ্ত কর্মকর্তা (ওসি) সিকদার মশিউর রহমান বলেন, এ ব্যাপারে সাধারণ ডায়েরি (জিডি) করা হয়েছে।
