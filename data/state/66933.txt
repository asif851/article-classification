
আওয়ামী লীগের কেন্দ্রীয় শিক্ষা ও মানবসম্পদ-বিষয়ক উপকমিটিতে চারজন উপাচার্য থাকাসংক্রান্ত খবরের ব্যাখ্যা দিয়েছে দলটি। তারা বলছে, এখন খসড়া তালিকা করার কাজ চলছে। কিন্তু এটি চূড়ান্ত নয়। দলটি বলছে, দলীয় সভানেত্রীর অনুমোদনের আগে একে উপকমিটি বলা চলে না।
আজ বুধবার আওয়ামী লীগের দপ্তর সম্পাদক আবদুস সোবহান গোলাপ স্বাক্ষরিত সংবাদ বিজ্ঞপ্তিতে এই ব্যাখ্যা দেওয়া হয়।
সংবাদ বিজ্ঞপ্তিতে বলা হয়েছে, আওয়ামী লীগের গঠনতন্ত্র অনুযায়ী প্রতিটি বিভাগীয় উপকমিটি গঠনের কার্যক্রম শুরু হয়েছে। তারই অংশ হিসেবে আওয়ামী লীগের শিক্ষা ও মানবসম্পদ-বিষয়ক উপকমিটি গঠনেরও প্রক্রিয়া চলছে। কার্যত, এখন পর্যন্ত শিক্ষা ও মানবসম্পদ-বিষয়ক উপকমিটি গঠনপ্রক্রিয়া সম্পন্ন হয়নি। প্রাথমিক পর্যায়ে কাজ শুরু হয়েছে মাত্র। সে অনুযায়ী শিক্ষা ও মানবসম্পদ-বিষয়ক উপকমিটির চেয়ারম্যান ও আওয়ামী লীগের উপদেষ্টা পরিষদের সদস্য অধ্যাপক আবদুল খালেক এবং সদস্যসচিব শিক্ষা ও মানবসম্পদ-বিষয়ক সম্পাদক শামসুন নাহার চাঁপা এবং মানবসম্পদ বিভাগের অভিজ্ঞ ব্যক্তি সংশ্লিষ্ট বিভাগে আগ্রহী দলীয় নেতা-কর্মীদের সমন্বয়ে একটি উপকমিটি গঠনের জন্য খসড়া তালিকা প্রণয়নের কার্যক্রম শুরু করেছেন। কাজেই প্রাথমিক যাচাই-বাছাই প্রক্রিয়ার নামসমূহকে কোনোভাবেই উপকমিটি বলা চলে না কিংবা উপকমিটি হিসেবেও বিবেচনা করা যায় না।
সংবাদ বিজ্ঞপ্তিতে আরও বলা হয়, যাচাই-বাছাই প্রক্রিয়া সম্পন্ন হওয়ার পর একটি প্রস্তাবিত তালিকা সংগঠনের সভাপতি শেখ হাসিনার অনুমোদনের জন্য জমা দেওয়া হবে। আওয়ামী লীগ সভাপতি চূড়ান্ত তালিকা অনুমোদন করার পরই সংবাদ বিজ্ঞপ্তির মাধ্যমে গণমাধ্যমে প্রেরণ করা হবে। অনুমোদনের আগে এ ধরনের সংবাদ প্রকাশ করা থেকে বিরত থাকার জন্য গণমাধ্যমের প্রতি আহ্বান জানানো হয়েছে।
