
লাঠিতে ভর দিয়ে ত্রাণ নিতে এসেছিলেন বদরগঞ্জ উপজেলার মুন্সিপাড়া গ্রামের আবদুর রউফ (৩৫)। অসুস্থতার কারণে তাঁর বাঁ পা হাঁটুর ওপর থেকে কাটা গেছে। ত্রাণের প্যাকেট পেয়ে মাঠে বসে খুলে দেখছিলেন। কাছে গেলে আঞ্চলিক ভাষায় যা বললেন তার মানে দাঁড়ায়, ‘আমি একটা পঙ্গু মানুষ। বন্যায় বাড়িঘর ডুবে গিয়েছিল। দুই দিন বলতে গেলে অভুক্ত ছিলাম। এক ছটাক চালও কেউ দেয় নাই। আপনারা চার কেজি চাল, ডাল, তেল আর বিস্কুট দিলেন। বিস্কুটগুলো পেলে ছেলে দুটো খুব খুশি হবে।’
ত্রাণ হাতে পেয়ে তারাগঞ্জের মোছলেমা খাতুনের (৩৮) কথা এ রকম, ‘দুই দিন ধরে ঘরে খাবার নাই। ছেলেপেলে নিয়ে কষ্টে আছি। তোমরা কারা বাবা, আমাকে ডেকে নিয়ে রিলিফ দিলে? ঘরে গিয়ে তোমাদের রিলিফের চাল-ডাল রান্না করে বাচ্চাদের ভাত খাওয়াব। তোমাদের জন্য দোয়া করব।’ দেশের বিভিন্ন স্থানে বন্যাদুর্গত মানুষের মধ্যে ত্রাণসামগ্রী বিতরণের কাজ চলছে। প্রথম আলো ট্রাস্টের উদ্যোগে এই ত্রাণ বিতরণে সহায়তা করছে বন্ধুসভা। গতকাল ছয় জেলায় বিভিন্ন স্থানে ত্রাণ বিতরণ করা হয়।
বদরগঞ্জ (রংপুর)
বৈরী আবহাওয়ার মধ্যেই গতকাল আমরুলবাড়ী উচ্চবিদ্যালয়ের মাঠে জড়ো হওয়া দুর্গত মানুষের হাতে প্রথম আলো ট্রাস্টের ত্রাণসামগ্রী তুলে দেন বিদ্যালয়ের প্রধান শিক্ষক মকবুল হোসেন এবং আফতাবগঞ্জ দ্বিমুখী দাখিল মাদ্রাসার শারীরিক শিক্ষক এম এ মতিন সরকার। ত্রাণ হিসেবে প্রতি ব্যাগে ছিল ৪ কেজি চাল, আধা কেজি ডাল, আধা লিটার বোতলজাত সয়াবিন তেল ও ২৫০ গ্রাম করে বিস্কুট।
ত্রাণ দেওয়া হয় উপজেলার বন্যাপীড়িত এলাকা রামনাথপুর ইউনিয়নের খিয়ারপাড়া, খিয়ারেরডাঙ্গা, বটপাড়া, মকসেদপুর, বানুয়াপাড়া; দামোদরপুর ইউনিয়নের কালীরডাঙ্গা, নাপিতপাড়া, মুন্সিপাড়া, কামারপাড়া, আমবাগান, ডাক্তারপাড়া, শাহাপুর ভাটিয়াপাড়া, গুদামপাড়া, শাখারিপাড়া ও পঞ্চায়েতপাড়ার ১৭০ জন বন্যার্তকে।
তারাগঞ্জ (রংপুর) 
তারাগঞ্জ উপজেলার যমুনেশ্বরী নদীর ধারে বন্যাকবলিত জুম্মাপাড়া, নদীরপাড়, মাছুয়াপাড়া, পালপাড়া, কুমারপাড়া, নারায়ণজন, জলুবার, খলেয়া গ্রামের ২৩০ জন নারী-পুরুষকে গতকাল ত্রাণ বিতরণ করা হয়। প্রতি পরিবারের জন্য ছিল তিন কেজি চাল, তিন কেজি আলু, পেঁয়াজ, মরিচ, মসুর ডাল ৬০০ গ্রাম ও দুটি খাওয়ার স্যালাইন। ইকরচালী সরকারি প্রাথমিক বিদ্যালয়ের মাঠে বন্যার্তদের হাতে ত্রাণ তুলে দেন ইকরচালী সরকারি প্রাথমিক বিদ্যালয়ের প্রধান শিক্ষক খগেন চন্দ্র রায়। ত্রাণ বিতরণে সহায়তা করেন শিপুল ইসলাম, শিকর ইসলাম, আসাদুজ্জামান, রেজানুল হক, কামরুন্নাহার, হাফিজুল ইসলাম, একরামুল হক, নুর আলম ও মিহাদ সরকার।
মির্জাপুর (টাঙ্গাইল)
টাঙ্গাইলের মির্জাপুর উপজেলার চাকলেশ্বর গ্রামের মৃত চেরাগ আলীর স্ত্রী গিনি বেগম (৪০)। স্বামীর মৃত্যুর পর ছোট ছোট দুই মেয়ে ও এক ছেলেকে নিয়েই কাটছে তাঁর অভাবের সংসার। বন্যার পানিও ঢুকেছে বাড়িতে। খেয়ে না-খেয়ে দিন কাটছে। গতকাল ত্রাণসামগ্রী হাতে পেয়ে তিনি বলেন, ‘বন্যার লিগা কষ্টে দিন কাটাইতাছি। এইট্যা দিয়া তিন-চার দিন তো ভালো চলব।’
গতকাল মির্জাপুর উপজেলার গাড়াইল, গোড়াইল, ত্রিমোহন, চাকলেশ্বর, বানিয়ারা ও যোগীরকোফা গ্রামের ১৫০ জন বন্যার্তের মধ্যে চাল, প্যাকেটজাত সয়াবিন তেল ও ডাল বিতরণ করা হয়। এ সময় অন্যদের মধ্যে মির্জাপুর বন্ধুসভার সাবেক সভাপতি মঞ্জুর কাদের, সাধারণ সম্পাদক হাবেল মৃধা প্রমুখ উপস্থিত ছিলেন।
চাঁপাইনবাবগঞ্জ
চাঁপাইনবাবগঞ্জ জেলা সদর থেকে ৪১ কিলোমিটার দূরে গোমস্তাপুর উপজেলার বোয়ালিয়া ইউনিয়নের চর আলমপুরে একটি আমবাগানে পলিথিনের ছাউনি খাটিয়ে আশ্রয় নেওয়া বন্যার্তদের কাছে রোববার দুপুরে ত্রাণের গাড়িটি পৌঁছায় বৃষ্টির মধ্যেই। ত্রাণের মধ্যে সয়াবিন তেল আছে জানতে পেরে সপ্তম শ্রেণির ছাত্রী মাসুদা খাতুন বাঁশের ডালিতে পাকা তাল ঘষে রস বের করা শুরু করে। আসার সময় দেখা যায় মাসুদা খাতুন চুলায় তালের রস জ্বাল দিচ্ছে বড়া বানানোর জন্য। মাসুদা বলে, আজ ত্রাণের তেল দিয়ে তালের বড়া হবে।
 আমবাগানের তিনটি স্থানে ও চর আলমপুর সরকারি প্রাথমিক বিদ্যালয়ে, ভোলাহাট উপজেলার দলদলি ইউনিয়নের দলদলি সরকারি প্রাথমিক বিদ্যালয়ে আশ্রয় নেওয়া বন্যাকবলিত ১৫০ পরিবারের মধ্যে প্রথম আলো ট্রাস্টের ত্রাণ বিতরণ করা হয়। ত্রাণ বিতরণে সহায়তা করেন থিয়েটার চাঁপাইনবাবগঞ্জ জেলা শাখার সাধারণ সম্পাদক শাহজাহান প্রামাণিক, বন্ধুসভার আলী উজ্জামান নূর, নয়ন আহমেদ প্রমুখ।
বাগমারা (রাজশাহী)
গতকাল দুপুর থেকে সন্ধ্যা পর্যন্ত উপজেলার বন্যাকবলিত সোনাডাঙ্গা ইউনিয়নের প্রত্যন্ত এলাকা লিখড়া ও শেরকোল গ্রামে বন্যাকবলিত দেড় শতাধিক মানুষের মধ্যে ত্রাণসামগ্রী বিতরণ করা হয়। এর মধ্যে রয়েছে চাল, ডাল, তেল, শিশুখাদ্য ও শুকনো খাদ্য। বন্যাকবলিত যেসব মানুষ এখন পর্যন্ত কোনো ত্রাণসামগ্রী পায়নি তাদের খোঁজ করে ত্রাণসামগ্রী দেওয়া। এ সময় উপস্থিত ছিলেন বন্ধুসভার বন্ধু জাহাঙ্গীর আলম, মেজবাহুল হক, আশরাফুল ইসলাম প্রমুখ।
এ ছাড়া ঈশ্বরদী বন্ধুসভার পক্ষে তসিবুল হক বিশ্বাস, খাইরুল বাশার ও মাহফুজা খানম বাগমারার বন্ধুসভাকে ৭২ প্যাকেট ত্রাণসামগ্রী বিতরণের জন্য হস্তান্তর করে। এসব ত্রাণসামগ্রী ঈশ্বরদী বন্ধুসভার নিজস্ব অর্থায়নে সংগৃহীত। গতকালই সেগুলো বিতরণ করা হয়।
(প্রথম আলোর নিজস্ব প্রতিবেদক, আঞ্চলিক কার্যালয় ও প্রতিনিধিদের পাঠানো খবরের ভিত্তিতে তৈরি প্রতিবেদন)
বন্যা ত্রাণ তহবিল
গতকাল যাঁরা সহায়তা করেছেন
চট্টগ্রাম থেকে নাজিম উদ্দিন ২ লাখ, সরোপ্টিমিস্ট ইন্টারন্যাশনাল ক্লাব ৮০ হাজার, লালমাটিয়া একতা প্রতিবেশী উন্নয়ন পরিষদ ২৫ হাজার, যুক্তরাষ্ট্রপ্রবাসী নাহিদা আখতার ১০ হাজার, নাম প্রকাশে অনিচ্ছুক ৮ হাজার, পল্লবী বন্ধুসভা ৭ হাজার, নাম প্রকাশে অনিচ্ছুক ৬ হাজার ৫০০, নুজহাত ইসলাম ৫ হাজার, এ্যানি ৩ হাজার ২০২, মোহাম্মদ আমীর আজম ২ হাজার টাকা এবং সরাসরি ব্যাংকে জমা ১ লাখ ৮৫ হাজার ৭০০ টাকা।
lগতকাল মোট জমা
৫,৩২,৪০২ টাকা
এ পর্যন্ত মোট জমা 
৪৪,৭১,৫১৭ টাকা
l ২২ জুলাই থেকে গতকাল পর্যন্ত বিতরণ ৪৫,৭২,৬৭২ টাকার ত্রাণ।
 
তহবিলে অর্থ সহায়তার জন্য
প্রথম আলো ট্রাস্ট: ত্রাণ তহবিল
হিসাব নম্বর ২০৭-২০০-১১১৯৪
ঢাকা ব্যাংক লিমিটেড
কারওয়ান বাজার শাখা।
