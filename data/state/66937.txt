
রাজনীতিকদের সম্মানে ইফতার আয়োজন করেছেন প্রধানমন্ত্রী শেখ হাসিনা। গতকাল বৃহস্পতিবার প্রধানমন্ত্রীর সরকারি বাসভবন গণভবনে এ ইফতার অনুষ্ঠিত হয়।এতে বিভিন্ন রাজনৈতিক দলের নেতারা অংশগ্রহণ করেন। প্রধানমন্ত্রী ইফতারের বিভিন্ন টেবিল ঘুরে ঘুরে অতিথিদের সঙ্গে শুভেচ্ছা ও কুশল বিনিময় করেন।ইফতারের আগে দেশের শান্তি, অগ্রগতি ও সমৃদ্ধি কামনা করে বিশেষ মোনাজাত করেন বায়তুল মোকাররম জাতীয় মসজিদের খতিব মাওলানা এম সালাউদ্দিন আহমেদ। মোনাজাতে বঙ্গবন্ধু শেখ মুজিবুর রহমান, তাঁর পরিবারের সদস্য, ১৫ আগস্টের ও মুক্তিযুদ্ধে শহীদদের আত্মার মাগফিরাত কামনা করা হয়।ধর্মীয় ভাবগাম্ভীর্যে সাজানো হয় গণভবনের মাঠ। ত্রিপলের প্যান্ডেলে ঘিরে বসানো হয় প্রায় ছয় হাজার আমন্ত্রিত অতিথিকে।ইফতারে সংসদ উপনেতা সৈয়দা সাজেদা চৌধুরী, জাতীয় পার্টি চেয়ারম্যান এইচ এম এরশাদ, অর্থমন্ত্রী আবুল মাল আবদুল মুহিত, জাতীয় সংসদের ডেপুটি স্পিকার ফজলে রাব্বি মিয়া, আওয়ামী লীগ উপদেষ্টা পরিষদের সদস্য আমির হোসেন আমু, তোফায়েল আহমেদ ও সুরঞ্জিত সেনগুপ্ত, সভাপতিমণ্ডলীর সদস্য মতিয়া চৌধুরী, শেখ ফজলুল করিম সেলিম, মোশাররফ হোসেন, সতীশ চন্দ্র রায়, সাহারা খাতুন, মোহাম্মদ নাসিম, দলের সাধারণ সম্পাদক সৈয়দ আশরাফুল ইসলাম, বাংলাদেশের ওয়ার্কার্স পার্টির সভাপতি রাশেদ খান মেনন, বাংলাদেশের কমিউনিস্ট পার্টির (সিপিবি) সভাপতি মুজাহিদুল ইসলাম সেলিম, জাতীয় সমাজতান্ত্রিক দলের (জাসদ) সভাপতি হাসানুল হক ইনুসহ নেতারা উপস্থিত ছিলেন।ইফতার মাহফিলে সরকারের মন্ত্রী, প্রধানমন্ত্রীর উপদেষ্টা, সাংসদ, দলের কেন্দ্রীয় এবং সহযোগী ও ভ্রাতৃপ্রতিম সংগঠনের নেতারাও উপস্থিত ছিলেন।
