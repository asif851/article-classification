
‘এক ঘণ্টার বৃষ্টিতেই রাস্তাঘাটের হদিস পাওয়া যায় না। রাস্তায় চলাচলকারী গাড়ি নৌযানের মতো পানিতে ভাসে। এ অবস্থায় মানুষ বলাবলি করছে, ইডেন কলেজ, শান্তিনগর, পল্টন, বিজয়নগর, মালিবাগ এলাকাগুলো কোন নদীর তীরে অবস্থিত?
‘বাংলাদেশের মানুষ উন্নয়নের সুফল ভোগ করছে’—প্রধানমন্ত্রীর এ বক্তব্যের উল্লেখ করে বিএনপির যুগ্ম মহাসচিব রুহুল কবির রিজভী শ্লেষ প্রকাশ করেন। তিনি বলেন, ‘উন্নয়নের সুফল তো নয়, কুফলের দুর্ভোগে এখন মানুষের নাকাল অবস্থা। দীর্ঘদিন ধরে রাজধানী ঢাকাসহ সারা দেশের সড়ক-মহাসড়ক, অলিগলি লন্ডভন্ড।’
বিএনপি বলেছে, উন্নয়ন শুধু আওয়ামী লীগের নেতাদের কণ্ঠে, বাস্তবে নেই। চারদিকে কেবল ভোটারবিহীন সরকারের গালভরা বুলি। আজ শুক্রবার রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে দলের পক্ষে জ্যেষ্ঠ যুগ্ম মহাসচিব রুহুল কবির রিজভী এসব কথা বলেন।
বিএনপির এই নেতা বলেন, দেশে বিনিয়োগের পরিবেশ নেই, কর্মসংস্থান নেই, রেমিট্যান্স ব্যাপকভাবে কমে গেছে, বিদেশে কর্মরত হাজার হাজার প্রবাসীকে দেশে পাঠিয়ে দেওয়া হচ্ছে, একের পর এক তৈরি পোশাক কারখানা বন্ধ হয়ে যাচ্ছে; অথচ আওয়ামী লীগের নেতাদের কণ্ঠে উন্নয়নের গালভরা বুলি।
‘খালেদা জিয়া লন্ডনে ষড়যন্ত্র করছেন’ আওয়ামী লীগ নেতা ওবায়দুল কাদেরের এ বক্তব্য উল্লেখ করে রুহুল কবির রিজভী বলেন, আওয়ামী নেতাদের ষড়যন্ত্র তত্ত্ব প্রচারের পেছনে সরকারের কোনো অশুভ পরিকল্পনা আছে কি না, তা জনমনে ব্যাপক সন্দেহের সৃষ্টি হচ্ছে। কারণ, বিগত আন্দোলনে পুলিশ ও আওয়ামী লীগের নেতারা গাড়ি পুড়িয়ে বিএনপির ওপর দোষ চাপিয়েছেন।
সংবাদ সম্মেলনে আরও উপস্থিত ছিলেন দলের যুগ্ম মহাসচিব সৈয়দ মোয়াজ্জেম হোসেন, খায়রুল কবির প্রমুখ।
