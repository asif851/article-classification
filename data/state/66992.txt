
ঢাকা কাস্টম হাউসের সহকারী কমিশনার আবদুল আলীমের ছেলেকে কয়েকজন ব্যক্তি গোয়েন্দা পুলিশ (ডিবি) পরিচয়ে বাসা থেকে ধরে নিয়ে গেছেন বলে অভিযোগ পাওয়া গেছে। পরিবারের সদস্যরা বলেছেন, আজ মঙ্গলবার বিকেলে মোহাম্মদপুরের বাসা থেকে তাঁকে ধরে নিয়ে যাওয়া হয়। তবে ডিবি বলছে তাঁরা এ নামে কাউকে আটক করেনি।
আব্দুল আলীম প্রথম আলোকে বলেন, তাঁর ছেলের নাম ফিরোজ মোহাম্মদ তমাল। তিনি রাজধানীর ইস্কাটনে ফাইবার অ্যাট হোম নামের একটি টেলিকমিউনিকেশন সংক্রান্ত প্রতিষ্ঠানের নির্বাহী প্রকৌশলী। তিনি বলেন, বেলা সাড়ে তিনটার দিকে সাত আটজন লোক ডিবি পরিচয়ে তাঁদের মোহাম্মদপুর হাউজিং লিমিটেডের বাসায় ঢোকেন। বাসায় ঢুকে তাঁরা তাঁর ছেলে ফিরোজকে বলেন, তাঁর কাছে তিনটি অস্ত্র আছে। তাই তাঁকে তাঁদের সঙ্গে যেতে হবে। এর পর ওই লোকেরা পুরো বাসা তল্লাশি করেন। একপর্যায়ে ফিরোজের ল্যাপটপ, মুঠোফোন এবং তাঁর মা ও ছোট ভাইয়ের মুঠোফোন নিয়ে নেন তাঁরা। পরে ওই লোকেরা ফিরোজকে একটি মাইক্রোবাসে তুলে নিয়ে যান।এরপর থানা পুলিশসহ বিভিন্ন জায়গায় খোঁজ নিয়ে ফিরোজের কোনো হদিস মেলেনি। তবে এ ঘটনায় ফিরোজের পরিবার থানায় কোনো মামলা করেনি।
আব্দুল আলীম বলেন, ওই লোকেরা বাসায় ঢোকার পর ডিবি লেখা পোশাকও পরেন। প্রত্যেকের হাতেই অস্ত্র ছিল। ফিরোজের কাছে অস্ত্র থাকার কথা বললেও বাসায় কোনো কিছুই পাওয়া যায়নি। কী কারণে, কী অভিযোগে কারা তাঁকে ধরে নিয়ে গেল কোনো কিছুই বুঝতে পারছেন না তিনি। তিনি আরও বলেন, বেশ কিছুদিন ধরে কয়েকজন যুবক ফিরোজের কাছে টাকা দাবি করে আসছিলেন। গত দুই সপ্তাহ ধরে ফিরোজ প্রতিষ্ঠান থেকে ছুটি নিয়ে বাসায় ছিলেন।
যোগাযোগ করা হলে ঢাকা মহানগর পুলিশের গণমাধ্যম শাখার উপকমিশনার (ডিসি) মুনতাসিরুল ইসলাম প্রথম আলোকে বলেন, মোহাম্মদপুর এলাকা ডিবি পশ্চিমের অধীনে। ডিবির পশ্চিমের কর্মকর্তারা ফিরোজ নামের কাউকে আটক করেনি বলে জানিয়েছেন।
যোগাযোগ করা হলে ডিবি পশ্চিমের উপকমিশনার সাজ্জাদুর রহমান প্রথম আলোকে বলেন, ‘আমার জানামতে, ফিরোজ নামের কাউকে আটক করা হয়নি। তারপরও আমি ডিবি পশ্চিমের অন্য কর্মকর্তাদের সঙ্গে কথা বলে নিশ্চিত হয়ে এ বিষয়ে পরে জানাতে পারব।’
