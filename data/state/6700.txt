
রেললাইনের স্লিপারের নিচের মাটি সরে যাওয়ায় আজ বুধবার দুপুরে ঢাকার সঙ্গে সিলেট ও চট্টগ্রামের ট্রেন চলাচল সোয়া দুই ঘণ্টা বন্ধ ছিল। এরপর মেরামত শেষে বেলা পৌনে তিনটার দিকে আবারও তা চালু হয়।
নরসিংদী রেলওয়ে স্টেশনমাস্টার মো. নুরুল ইসলাম প্রথম আলোকে জানান, বৃষ্টির কারণে নরসিংদীর রায়পুরার আমিরগঞ্জ রেলস্টেশনের আউটার সিগন্যালের পশ্চিম পাশে রেললাইনের স্লিপারের নিচের মাটি সরে যায়। এতে দুপুর সাড়ে ১২টার দিকে ওই পথে ট্রেন চলাচল বন্ধ হয়ে যায়। এ সময় নোয়াখালী থেকে ছেড়ে আসা ঢাকাগামী উপকূল এক্সপ্রেস ও জিনারদি স্টেশনে ঢাকা থেকে ছেড়ে যাওয়া কিশোরগঞ্জ এক্সপ্রেস ট্রেনটি আটকা পড়ে। রেলওয়ে কর্তৃপক্ষ স্লিপারের নিচে মাটি ভরাটের পর বেলা পৌনে তিনটার দিকে ট্রেন চলাচল স্বাভাবিক হয়। 
