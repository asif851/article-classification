
আগামী সোমবার থেকে দেশের ভেতরে সব গন্তব্যে ফ্লাইট পরিচালনা শুরু করতে যাচ্ছে বিমান বাংলাদেশ এয়ারলাইনস। এ জন্য মিসর থেকে ভাড়া করা দুটি টারবোপ্রপ উড়োজাহাজ (ড্যাশ-৮ কিউ ৪০০) গতকাল শুক্রবার ঢাকায় এসে পৌঁছেছে।কাল রোববার প্রধানমন্ত্রী শেখ হাসিনা হজরত শাহজালাল আন্তর্জাতিক বিমানবন্দরে অভ্যন্তরীণ বিমানযোগাযোগ সম্প্রসারণ কার্যক্রম উদ্বোধন করবেন বলে বেসামরিক বিমান পরিবহন মন্ত্রণালয় থেকে জানানো হয়েছে।বাংলাদেশ বিমানের এক সংবাদ বিজ্ঞপ্তিতে জানানো হয়, সোমবার থেকে চালু হতে যাওয়া অভ্যন্তরীণ গন্তব্যের ফ্লাইট সূচি ইতিমধ্যে চূড়ান্ত করা হয়েছে। এর মধ্যে ঢাকা থেকে কক্সবাজারে সাপ্তাহে ছয়টি ফ্লাইট, যশোরে পাঁচটি, রাজশাহী ও সৈয়দপুরে তিনটি এবং বরিশালে দুটি ফ্লাইট চালাবে বিমান। এর বাইরে ঢাকা-চট্টগ্রাম ও ঢাকা-সিলেটে সপ্তাহে ২৫টি অতিরিক্ত ফ্লাইট পরিচালনা করবে। একই সঙ্গে ঢাকা-চট্টগ্রাম ও ঢাকা-সিলেটে আন্তর্জাতিক গন্তব্যের সংযোগ ফ্লাইট যথারীতি চালু থাকবে। বিমানের বিক্রয় ও বিপণন শাখার একটি সূত্র জানায়, ফ্লাইট চালুর পদক্ষেপ হিসেবে গত ২৫ ফেব্রুয়ারি থেকে অভ্যন্তরীণ গন্তব্যের টিকিট বিক্রি শুরু হয়েছে। বিমান যে ভাড়া ঘোষণা করেছে, তা দেশে ফ্লাইট পরিচালনাকারী সবগুলো বেসরকারি এয়ারলাইনসের তুলনায় কম। এর মধ্যে ঢাকা-চট্টগ্রাম চার হাজার টাকা, ঢাকা-কক্সবাজার সাড়ে পাঁচ হাজার, ঢাকা-সিলেট ৩ হাজার ২০০, ঢাকা-রাজশাহী, ঢাকা-সৈয়দপুর ও ঢাকা-যশোরে সাড়ে তিন হাজার, ঢাকা-বরিশাল তিন হাজার, চট্টগ্রাম-কক্সবাজার ২ হাজার ২০০ টাকা। সব ভাড়াই এক পথের যাত্রার।প্রসঙ্গত, উড়োজাহাজের সংকট ও ক্রমাগত লোকসানের কারণে ২০০৭ সালে চারটি গন্তব্য—যশোর, বরিশাল, রাজশাহী ও সৈয়দপুরে ফ্লাইট পরিচালনা বন্ধ করে দেয় বিমান। পরবর্তী সময়ে ২০১২ সালের ১৯ সেপ্টেম্বর থেকে ঢাকা-কক্সবাজার ফ্লাইটও বন্ধ হয়ে যায়। এরপর কেবল ঢাকা থেকে আন্তর্জাতিক গন্তব্যের সংযোগ ফ্লাইট হিসেবে চট্টগ্রাম ও সিলেটে ফ্লাইট পরিচালনা করছিল বিমান।অভ্যন্তরীণ গন্তব্যে ফ্লাইট পরিচালনার জন্য মিসরের স্মার্ট এভিয়েশন থেকে প্রতিটি ৭৪ আসনের দুটি উড়োজাহাজ পাঁচ বছরের জন্য ভাড়া করে বিমান কর্তৃপক্ষ। প্রতিটির মাসিক ভাড়া ১ লাখ ৬৮ হাজার মার্কিন ডলার (১ কোটি ৩০ লাখ টাকা প্রায়)।
