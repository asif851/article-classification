
ময়মনসিংহের গৌরীপুর উপজেলার বোকাইনগর ইউনিয়নের অতিদরিদ্রদের জন্য সহায়তা প্রকল্পের (ভিজিডি) তালিকা নিয়ে দ্বন্দ্বের জের ধরে উপজেলা মহিলাবিষয়ক কর্মকর্তার কার্যালয়ে ভাঙচুরের ঘটনায় আওয়ামী লীগের ২৫ জন নেতা-কর্মীদের নামে মামলা হয়েছে।পুলিশ জানায়, গৌরীপুর পৌর আওয়ামী লীগের আহ্বায়ক ইকবাল হোসেন ও বোকাইনগর ইউনিয়ন আওয়ামী লীগের সভাপতি মোসলেম উদ্দিনের নাম উল্লেখ করে অজ্ঞাত আরও ২০ থেকে ২৩ ব্যক্তিকে আসামি করে গত রোববার রাতে মহিলাবিষয়ক কর্মকর্তা শারমীন শাহজাদী মামলাটি করেন।উপজেলা নির্বাহী কর্মকর্তার কার্যালয় ও বোকাইনগর ইউনিয়ন পরিষদ কার্যালয় সূত্রে জানা যায়, ভিজিডির একটি প্রকল্পে ইউনিয়নের ২৮৯ জন দুস্থ মানুষের নামের তালিকা জমা দেওয়া হয় প্রকল্পের সদস্যসচিব ও উপজেলা মহিলাবিষয়ক কর্মকর্তা শারমীন শাহজাদীর কাছে। বোকাইনগর ইউনিয়ন পরিষদের (ইউপি) চেয়ারম্যান হাবীবুল ইসলাম বিএনপির সমর্থক এবং বিভিন্ন মামলার আসামি। প্রায় তিন মাস ধরে তিনি আত্মগোপনে। দুস্থ ব্যক্তিদের নামের তালিকা পরিবর্তন করার জন্য স্থানীয় ইউনিয়ন আওয়ামী লীগের নেতাদের চাপ ছিল। কিন্তু তাঁদের কথা না রাখায় গত রোববার বিকেলে ইকবাল হোসেন ও মোসলেম উদ্দিনের নেতৃত্বে আওয়ামী লীগের ২০-২৩ জন কর্মী মহিলাবিষয়ক কর্মকর্তার কার্যালয়ে ঢুকে কম্পিউটার, টেলিফোনসহ বিভিন্ন আসবাব ভাঙচুর করেন। একই দিন বিকেলে ওই নেতা-কর্মীরা বোকাইনগর ইউনিয়ন পরিষদ কার্যালয়ে তালা ঝুলিয়ে দেন। গতকাল সোমবার বিকেল পর্যন্ত তালা খোলা হয়নি বলে জানান ইউনিয়ন পরিষদের সচিব কামরুল ইসলাম।গৌরীপুর থানার ভারপ্রাপ্ত কর্মকর্তা (ওসি) মোহাম্মদ আলী শেখ মামলার বিষয়টি নিশ্চিত করে বলেন, এ ব্যাপারে যথাযথ ব্যবস্থা নেওয়া হবে।
