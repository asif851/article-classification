
বিএনপির চেয়ারপারসন খালেদা জিয়ার সংলাপের আহ্বান প্রসঙ্গে স্বাস্থ্যমন্ত্রী মোহাম্মদ নাসিম বলেছেন, সংবিধান অনুযায়ী সরকারকে বৈধতা দিলেই সংলাপ হতে পারে। তবে স্বাভাবিক অবস্থায় আগামী জাতীয় নির্বাচনের আগে সংলাপের কোনো সুযোগ নেই।আজ মঙ্গলবার দুপুরে রাজধানীর মহানগর নাট্যমঞ্চে বঙ্গবন্ধু গ্রাম ডাক্তার পরিষদ ও বাংলাদেশ গ্রাম ডাক্তার কল্যাণ সমিতির মহাসমাবেশে নাসিম এসব কথা বলেন।খালেদা জিয়ার উদ্দেশে আওয়ামী লীগের সভাপতিমণ্ডলীর সদস্য নাসিম বলেন, আপনি বলেছেন—আপনি জনগণের নেত্রী, সরকারের সঙ্গে আলোচনা চান। তবে জনগণের নেত্রী হলে তো জনগণের ভাষা বুঝতে হবে। কিন্তু গত নির্বাচনের আগে আপনি সেটা বোঝেননি, নির্বাচনের ট্রেন মিস করেছেন। এখন আফসোস করে লাভ কী বলেন?’ তিনি বলেন, ‘আপনি (খালেদা জিয়া) যদি সংলাপ চান, তাহলে প্রকাশ্যে বলুন—আগামী জাতীয় সংসদ নির্বাচনে এই সরকারের অধীনেই অংশ নেবেন। তাহলেই সংলাপের বিষয়ে ভেবে দেখা যাবে।’ঈদের পর বিএনপির আন্দোলন প্রসঙ্গে নাসিম বলেন, বিএনপি যে ঈদের পর আন্দোলন করবে, সেই ঈদ বাংলাদেশে কখনো হবে না।
গ্রাম ডাক্তারদের নিবন্ধন দিতে কমিটিরোগী ও ডাক্তারদের সুরক্ষায় আইন করা হচ্ছে উল্লেখ করে স্বাস্থ্যমন্ত্রী নাসিম বলেন, ডাক্তার হবেন রোগীকে সেবা করার জন্য, কাউকে মারার জন্য নয়। সবাইকে সহনশীল হতে হবে। অপরাধ করলে কাউকে ছাড় দেওয়া হবে না। তিনি বলেন, গ্রাম ডাক্তাররা এখনো নিবন্ধনহীন। এ জন্য স্বাস্থ্য মন্ত্রণালয়ের একজন অতিরিক্ত সচিবের নেতৃত্বে একটি কমিটি গঠন করা হবে। তিন মাসের মাধ্যমে ওই কমিটি কীভাবে, কোন উপায়ে, কী কী যোগ্যতা থাকলে ডাক্তারদের নিবন্ধন দেওয়া যায়, সেটা নির্ধারণ করবে। কিন্তু ভুয়া ও জাল ডাক্তারকে সহায়তা করা হবে না।সংগঠনের সভাপতি আবদুস সাত্তারের সভাপতিত্বে সমাবেশে বক্তব্য দেন ত্রাণ ও দুর্যোগ ব্যবস্থাপনামন্ত্রী মোফাজ্জল হোসেন চৌধুরী প্রমুখ। দেশের বিভিন্ন জেলা থেকে বিপুলসংখ্যক গ্রাম ডাক্তার সমাবেশে যোগ দেন। এঁদের মধ্যে জেলা সভাপতি ও সাধারণ সম্পাদকেরা সমাবেশে বক্তব্য দেন।
