
রাজধানীর তুরাগ ও উত্তরা এলাকায় আজ মঙ্গলবার সকালে সাড়ে ১১ হাজার ইয়াবা বড়িসহ দুজনকে আটক করেছে মাদকদ্রব্য নিয়ন্ত্রণ অধিদপ্তর। আটক দুজন হলেন মো. রেজাউল (২৭) ও আবদুল্লাহ শান্ত (২০)। প্রথম আলোকে দেওয়া মাদকদ্রব্য নিয়ন্ত্রণ অধিদপ্তরের খিলগাঁও সার্কেলের পরিদর্শক এস এম শামসুল কবীরের তথ্যমতে, সকাল নয়টার দিকে তুরাগ থানার বাউনিয়া এলাকার ৮ নম্বর ওয়ার্ডের বি ব্লকের ৩০ নম্বর বাড়িতে অভিযান চালানো হয়। এ বাড়িতে ভাড়া থাকতেন রেজাউল। বাড়িটি তল্লাশি করে ১০ হাজার পিস ইয়াবা বড়ি উদ্ধার করা হয়। রেজাউলের দেওয়া তথ্যের ভিত্তিতে উত্তরার ৯ নম্বর সেক্টরের সোনারগাঁও ফিলিং স্টেশনের সামনের সড়ক থেকে দেড় হাজার পিস ইয়াবা বড়িসহ আবদুল্লাহকে আটক করা হয়। শামসুল কবীরের দাবি অনুযায়ী, কয়েক মাস আগে জুরাইন এলাকা থেকে ৪০০ পিস ইয়াবা বড়িসহ রেজাউলকে গ্রেপ্তার করা হয়। জামিনে বের হয়ে তুরাগ থানা এলাকার এই বাসাটি ভাড়া নিয়ে রেজাউল ইয়াবা ব্যবসা শুরু করেন। কক্সবাজারের টেকনাফ থেকে ইয়াবার চালান এনে দেশের বিভিন্ন এলাকার বিক্রি করতেন। রেজাউলের কাছ থেকে আজ দেড় হাজার পিস ইয়াবা বড়ি কিনেছিলেন আবদুল্লাহ। এ ঘটনায় আইনি ব্যবস্থা নেওয়া হচ্ছে।
