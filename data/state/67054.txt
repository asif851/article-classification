
এক সপ্তাহে ১৫টি চলচ্চিত্রের প্রদর্শনী, চলচ্চিত্রবিষয়ক তিনটি সেমিনার আর আলোচনা সভার মধ্য দিয়ে রাজশাহী বিশ্ববিদ্যালয়ে শেষ হলো দুই বাংলার চলচ্চিত্র উৎসব-২০১৫। গতকাল মঙ্গলবার উৎসবের সমাপনী অধিবেশনে প্রধান অতিথি ছিলেন রাজশাহী বিশ্ববিদ্যালয়ের উপাচার্য অধ্যাপক মুহম্মদ মিজানউদ্দিন।রাজশাহী বিশ্ববিদ্যালয় চলচ্চিত্র সংসদ এবং বিশ্ববিদ্যালয়ের গণযোগাযোগ ও সাংবাদিকতা বিভাগ যৌথভাবে এ উৎসবের আয়োজন করে। গতকাল উৎসবের শেষ দিন সন্ধ্যায় মোরশেদুল ইসলামের চাকা, গৌতম ঘোষের প্রামাণ্যচিত্র মিটিং এ মাইলস্টোন এবং ইয়াসমিন কবিরের স্বাধীনতা প্রামাণ্যচিত্রটি প্রদর্শিত হয়। সপ্তাহব্যাপী এই উৎসবে যোগ দেন বাংলাদেশ ও ভারতের চলচ্চিত্রকার, গবেষক ও চলচ্চিত্রপ্রেমীরা।এর আগে বিকেল চারটায় বিশ্ববিদ্যালয়ের কাজী নজরুল ইসলাম মিলনায়তনে উৎসবের সমাপনী আলোচনা সভায় সমাপনী অতিথি হিসেবে উপস্থিত ছিলেন প্রখ্যাত চলচ্চিত্রকার মোরশেদুল ইসলাম এবং চলচ্চিত্রকার মসিহউদ্দিন শাকের। গণযোগাযোগ ও সাংবাদিকতা বিভাগের সভাপতি প্রদীপ কুমার পাণ্ডের সভাপতিত্বে এতে সম্মানিত অতিথি ছিলেন কথাশিল্পী অধ্যাপক হাসান আজিজুল হক, রাজশাহী বিশ্ববিদ্যালয়ের সহ-উপাচার্য অধ্যাপক চৌধুরী সারওয়ার জাহান, সহকারী ভারতীয় হাইকমিশনার সন্দ্বীপ মিত্র। সঞ্চালনায় ছিলেন সাংবাদিকতা বিভাগের শিক্ষার্থী মাহবুবা বর্ণী ।
