
লক্ষ্মীপুরের রামগতি উপজেলায় এক নারীকে অপহরণের পর ধর্ষণ করার অভিযোগে দায়ের হওয়া একটি মামলায় পুলিশ চর আবদুল্লাহ ইউনিয়ন পরিষদের ৪ নম্বর ওয়ার্ডের সদস্য আবদুল খালেককে গ্রেপ্তার করেছে। রামগতি থানা সূত্রে জানা গেছে, ২০১১ সালের শেষের দিকে স্থানীয় এক নারী জনপ্রতিনিধিকে অপহরণের পর ধর্ষণের অভিযোগে দায়ের হওয়া মামলায় আবদুল খালেকের বিরুদ্ধে গ্রেপ্তারি পরোয়ানা রয়েছে। উপজেলার দুর্গম চর গজারিয়া-তেলিরচর এলাকার বাড়ি থেকে গত বৃহস্পতিবার গভীর রাতে তাঁকে গ্রেপ্তার করা হয়। শুক্রবার সন্ধ্যায় খালেককে চর গজারিয়া পুলিশ ক্যাম্প থেকে রামগতি থানায় আনা হয়। গতকাল শনিবার তাঁকে আদালতের মাধ্যমে কারাগারে পাঠানো হয়। 
