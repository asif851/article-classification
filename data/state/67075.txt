
প্রধানমন্ত্রী শেখ হাসিনা ঢাকা সফররত দক্ষিণ ও মধ্য এশিয়াবিষয়ক মার্কিন সহকারী পররাষ্ট্রমন্ত্রী নিশা দেশাই বিসওয়ালকে বলেছেন, জঙ্গি ও সন্ত্রাসবাদের বিরুদ্ধে ঐক্যবদ্ধ লড়াইয়ে তথ্য বিনিময় খুবই গুরুত্বপূর্ণ।
আজ সোমবার প্রধানমন্ত্রীর সরকারি বাসভবন গণভবনে নিশা দেশাই বিসওয়াল সৌজন্য সাক্ষাৎ করতে গেলে প্রধানমন্ত্রী এ কথা বলেন।প্রধানমন্ত্রী বাংলাদেশে ঘটে যাওয়া সাম্প্রতিক হামলার কথা উল্লেখ করে দৃঢ়তার সঙ্গে বলেন, জনগণের সহযোগিতায় বাংলাদেশ জঙ্গিবাদ ও সন্ত্রাসবাদ নির্মূল করতে সক্ষম হবে। তিনি বিসওয়ালকে বলেন, জনগণ এখন অনেক সচেতন এবং সরকার সমাজে শিক্ষিত বিত্তবানদের সন্তানদের জঙ্গিবাদের সঙ্গে সম্পৃক্ত হওয়ার কারণ খুঁজে বের করতে এবং এ ঘটনার নেপথ্যে কে বা কারা জড়িত, তাদের শনাক্ত করতে প্রয়োজনীয় ব্যবস্থা নিয়েছে।শেখ হাসিনা বলেন, বাংলাদেশের জনগণ বিএনপি-জামায়াত সরকারের সময়ে দেশের ৬৩টি জেলায় ৫০০ স্থানে বোমা বিস্ফোরণের ঘটনা প্রত্যক্ষ করেছে। তিনি বলেন, তবে অপরাধীরা ঠিকই আইনের আওতায় এসেছে।প্রধানমন্ত্রীর প্রেস সচিব ইহ্সানুল করিম বৈঠক শেষে সাংবাদিকদের ব্রিফিংকালে বলেন, প্রধানমন্ত্রী মার্কিন কর্মকর্তাকে তাঁর সরকারের এ বিষয়ে জিরো টলারেন্সের কথা পুনর্ব্যক্ত করে বলেন, আইনশৃঙ্খলা রক্ষাকারী বাহিনী গুলশানের রেস্টুরেন্টে সন্ত্রাসী হামলার ঘটনা খুব অল্প সময়ে নিয়ন্ত্রণে এনেছে।বিসওয়াল বলেন, মার্কিন সরকার তাদের সক্ষমতা বৃদ্ধি করতে বাংলাদেশকে প্রযুক্তিগত সহায়তা এবং আইনশৃঙ্খলা রক্ষাকারী বাহিনীকে প্রয়োজনীয় প্রশিক্ষণ দিতে প্রস্তুত রয়েছে।নিশা দেশাই মন্ত্রী, উপদেষ্টা ও অন্য কর্মকর্তাদের সঙ্গে তাঁর বৈঠক সম্পর্কে প্রধানমন্ত্রীকে অবহিত করে বলেন, তাঁরা কর্মপরিকল্পনা সম্পর্কে বিস্তারিত আলোচনা করেছেন।ওই সৌজন্য সাক্ষাতের সময় প্রধানমন্ত্রীর পররাষ্ট্রবিষয়ক উপদেষ্টা গওহর রিজভী, বাংলাদেশে নিযুক্ত মার্কিন রাষ্ট্রদূত মার্শা বার্নিকাট, প্রধানমন্ত্রীর মুখ্য সচিব আবুল কালাম আজাদ এবং পররাষ্ট্র মন্ত্রণালয়ের পদস্থ কর্মকর্তা এবং ঢাকায় নিযুক্ত মার্কিন দূতাবাসের কর্মকর্তারা উপস্থিত ছিলেন।
আরও পড়ুন:
কোন ক্ষেত্রে সহায়তা দরকার তা জানাবে বাংলাদেশ
