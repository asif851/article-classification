
বিএনপির প্রতিষ্ঠাতা জিয়াউর রহমানের স্বাধীনতা পদক আজ বুধবার জাতীয় জাদুঘর থেকে সরিয়ে ফেলা হয়েছে। সংস্কৃতিসচিব আকতারী মমতাজ প্রথম আলোকে এ বিষয়টি নিশ্চিত করেছেন ।
সংস্কৃতিসচিব প্রথম আলোকে বলেন, ‘মন্ত্রিপরিষদ বিভাগের একজন কর্মকর্তা আজ বুধবার শাহবাগে জাতীয় জাদুঘরে গিয়ে জিয়াউর রহমানের স্বাধীনতা পদকটি নিয়ে এসেছেন। এ বিষয়ে আগেই সিদ্ধান্ত নেওয়া হয়েছিল, আজ সেটি বাস্তবায়ন করা হয়েছে।’
সংশ্লিষ্ট সূত্রে জানা যায়, মন্ত্রিপরিষদ বিভাগের কর্মকর্তা ও জাদুঘরের ভারপ্রাপ্ত পরিচালকের বৈঠকের পর জিয়াউর রহমানের ক্রেস্ট ও অন্যান্য জিনিস সরানো হয়। জিয়াউর রহমানের স্বাধীনতা পদকটি জাদুঘরের স্টোরে সংরক্ষিত ছিল। কিন্তু ওই বৈঠকের পর আজ বিকেলে সেটি সরিয়ে ফেলা হয়। ২০০৩ সালে তৎকালীন বিএনপি-জামায়াত জোট সরকারের আমলে জাতির জনক বঙ্গবন্ধু শেখ মুজিবুর রহমান ও জিয়াউর রহমানকে যৌথভাবে মরণোত্তর স্বাধীনতা পুরস্কার দেওয়া হয়।
বঙ্গবন্ধুর সঙ্গে জিয়াউর রহমানকে পদক দেওয়ায় তখন তীব্র সমালোচনা করেছিল আওয়ামী লীগ। শেখ হাসিনার নেতৃত্বাধীন বর্তমান সরকার সম্প্রতি জিয়াউর রহমানকে দেওয়া ওই পদক বাতিলের সিদ্ধান্ত নেয়।
