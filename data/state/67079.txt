
স্বরাষ্ট্রমন্ত্রী মহীউদ্দীন খান আলমগীর বলেছেন, জামায়াত ও প্রতিক্রিয়াশীল রাজনৈতিক দলের লোক দেশের পোশাকশিল্পে বিশৃঙ্খলা সৃষ্টির অপপ্রয়াস চালাচ্ছে।আজ শুক্রবার দুপুরে চাঁদপুরের কচুয়া উপজেলা পরিষদ মিলনায়তনে কচুয়া সমিতি পরিষদ আয়োজিত বৃক্ষরোপণে উপকারভোগীদের মধ্যে চেক বিতরণ অনুষ্ঠান শেষে সাংবাদিকদের তিনি এসব কথা বলেন।মন্ত্রী বলেন, ‘তৈরি পোশাকশিল্প আমাদের দেশের সম্পদ। এই সম্পদ রক্ষণাবেক্ষণ করা আমাদের জাতীয় দায়িত্ব। এ ক্ষেত্রে জামায়াত ও প্রতিক্রিয়াশীল রাজনৈতিক দলের কতিপয় ভাড়াটে লোক বিশৃঙ্খলা সৃষ্টির অপপ্রয়াস চালাচ্ছে।’ যারা এ কাজ করছে, তাদের শক্ত হাতে দমন করা হবে বলে মন্ত্রী জানান। তৈরি পোশাকশিল্প পূর্ণাঙ্গভাবে সচল রাখার জন্য বিভিন্ন পদক্ষেপ নেওয়া হচ্ছে বলেও তিনি জানান।
সেখানে উপস্থিত ছিলেন পুলিশ সুপার মো. আমির জাফর, উপজেলা পরিষদের চেয়ারম্যান আইয়ুব আলী পাটওয়ারী, ভাইস চেয়ারম্যান সোহরাব হোসেন, মহিলা ভাইস চেয়ারম্যান কামরুন্নাহার ভুঁইয়া প্রমুখ।
