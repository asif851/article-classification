
ঝালকাঠির নলছিটি উপজেলার কামদেবপুরের খাদেমুল ইসলাম কওমিয়া মাদ্রাসার মসজিদ থেকে গত বুধবার জঙ্গিগোষ্ঠীর সদস্য সন্দেহে আটক নয়জনের মধ্যে আটজনকে দুই মামলায় তিন দিন করে ছয় দিনের রিমান্ড মঞ্জুর করেছেন আদালত। অপর একজনের বিরুদ্ধে রিমান্ড আবেদন নামঞ্জুর করা হয়।গতকাল রোববার মামলার তদন্ত কর্মকর্তাদের আবেদনের পরিপ্রেক্ষিতে জেলার জ্যেষ্ঠ বিচারিক হাকিম মো. শাহীদুল ইসলাম ওই রিমান্ড মঞ্জুর করেন। গ্রেপ্তার হওয়া ব্যক্তিদের জিজ্ঞাসাবাদের জন্য ১০ দিন করে রিমান্ডের আবেদন জানানো হয়েছিল।ওই আবেদনের শুনানিতে আদালতে যুক্তি তুলে ধরেন সরকারি কৌঁসুলি আবদুল মান্নান ও আদালত পুলিশের পরিদর্শক সুরেন্দ্র কুমার। শুনানি শেষে বিচারক আটজনের বিরুদ্ধে ওই রিমান্ডের আদেশ দেন। গ্রেপ্তার হওয়া ব্যক্তিদের মধ্যে শুধু নলছিটির মালুহার গ্রামের বাকি বিল্লাহর পক্ষে জামিনের আবেদন করেন আইনজীবী নাসিমুল হাসান। শুনানিতে তিনি দাবি করেন, বাকি বিল্লাহ নামাজ পড়ে মসজিদ থেকে বের হওয়ার পর পুলিশ তাঁকে আটক করে। আদালত বাকি বিল্লাহর জামিন এবং তাঁর বিরুদ্ধে রিমান্ড আবেদন নামঞ্জুর করে তাঁকে জেলহাজতে পাঠানোর নির্দেশ দেন।জঙ্গি সন্দেহে আটক হওয়া ওই ব্যক্তিরা হলেন নলছিটির নাচনমহল গ্রামের মশিউর রহমান (৩২), মালুহার গ্রামের নূরুল ইসলাম (২৫) ও বাকি বিল্লাহ (২০), হারদল গ্রামের সোহাগ হাওলাদার (৩২); কাঠালিয়া উপজেলার আওরাবুনিয়া গ্রামের মো. জুবায়ের (২৫); মাদারীপুরের রাজৈর উপজেলার সরমঙ্গল গ্রামের আবুল বাসার মৃধা (৪০), একই উপজেলার পূর্ব সরমঙ্গল গ্রামের মিনহাজুল আবেদীন (১৯) ও মজুমদারকান্দি গ্রামের আবদুল আজিজ (২৮) এবং গোপালগঞ্জের মুকসুদপুর উপজেলার জাকোর গ্রামের সিরাজুল ইসলাম।পুলিশের দাবি, গ্রেপ্তার হওয়া ব্যক্তিদের কাছ থেকে একটি অকেজো গ্রেনেড, চারটি রামদা ও কিছু ইসলামি বই উদ্ধার করা হয়।নলছিটি থানার ওসি এ জেড এম মাসুদুজ্জামান গতকাল সন্ধ্যায় বলেন, আটজনকে জিজ্ঞাসাবাদের জন্য নলছিটি থানাহাজতে আনা হয়েছে।
