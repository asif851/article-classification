
রংপুরে ১০টি খ্রিষ্টান মিশনারির প্রধানদের হত্যার হুমকি দিয়ে একটি উড়ো চিঠি পাঠানোর অভিযোগ পাওয়া গেছে। গতকাল বুধবার বিকেলে বিভাগীয় এ শহরে বাংলাদেশ ব্যাপটিস্ট চার্চ সংঘে ওই চিঠি আসে।
চিঠির প্রাপকের স্থানে ওই চার্চের পালকপ্রধান (ফাদার) রেভারেন্ট বার্নাবাস হেমরমের নাম উল্লেখ রয়েছে।
ডাকে আসা ওই চিঠিতে রংপুরে অবস্থিত আরও নয়টি খ্রিষ্টান মিশনারির প্রধানদের হত্যার হুমকি দেওয়া হয়েছে।   চিঠিতে বলা হয়েছে, বাংলাদেশে যারা খ্রিষ্টান ধর্ম প্রচার করছে, তাদের সকলকে এক এক করে বিদায় করা হবে।
এ বিষয়ে কোতোয়ালি থানার ভারপ্রাপ্ত কর্মকর্তা (ওসি) আবদুল কাদের জিলানী বলেন, হত্যার হুমকি দিয়ে চিঠি আসার খবর পাওয়ার পর ওই চার্চে নিরাপত্তা জোরদার করা হয়েছে। এ ঘটনায় চিঠির প্রাপক সাধারণ ডায়েরি (জিডি) করবেন বলে জানিয়েছেন।
