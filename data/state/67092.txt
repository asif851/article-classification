
কক্সবাজারের টেকনাফ ও উখিয়া এবং বান্দরবানের নাইক্ষ্যংছড়ি উপজেলায় অবস্থানরত ২৮ হাজার ৩০৫ রোহিঙ্গা শিশুকে গতকাল শনিবার পোলিও টিকা খাওয়ানো হয়েছে।সিভিল সার্জন কার্যালয় সূত্র জানায়, নতুন করে পোলিও ভাইরাস ছড়িয়ে পড়ার আশঙ্কায় টেকনাফ, উখিয়া ও নাইক্ষ্যংছড়িতে রোহিঙ্গা শিশুদের পোলিও টিকা খাওয়ানোর কর্মসূচি নেয় স্বাস্থ্য অধিদপ্তর। এ ছাড়া ১১ ডিসেম্বর থেকে টানা ৮ দিন হাম-রুবেলা (এমআর) টিকা দেওয়া হবে।কক্সবাজারের সিভিল সার্জন পু চ নু প্রথম আলোকে জানান, ওই তিন উপজেলায় বসবাস করছে কয়েক লাখ রোহিঙ্গা। পালিয়ে আসা রোহিঙ্গাদের কারণে পোলিও ভাইরাস ছড়িয়ে পড়ার আশঙ্কা তুলে ধরে সম্প্রতি কক্সবাজারের জেলা প্রশাসক মন্ত্রিপরিষদ বিভাগে জরুরি বার্তা পাঠান। এর প্রেক্ষাপটে রোহিঙ্গা শিশুদের পোলিও টিকা খাওয়ানো হয়।সিভিল সার্জন কার্যালয় সূত্র জানায়, গতকাল টেকনাফে পোলিও টিকা খাওয়ানো হয় ৬৭ হাজার ৭২৩ শিশুকে। এর মধ্যে রোহিঙ্গা ১৪ হাজার ৭২৩। উখিয়ায় পোলিও টিকা খাওয়ানো হয় ৪৯ হাজার ২৬ শিশুকে। তাদের মধ্যে রোহিঙ্গা ১১ হাজার ৫৮২। এ ছাড়া নাইক্ষ্যংছড়িতেও প্রায় ২ হাজার রোহিঙ্গা শিশুকে পোলিও টিকা খাওয়ানো হয়।সিভিল সার্জন জানান, টেকনাফ, উখিয়া ও নাইক্ষ্যংছড়ি উপজেলার ৯ মাস থেকে ৫৯ মাস বয়সী সব শিশুকে (রোহিঙ্গা ও স্থানীয়) হাম-রুবেলা টিকা দেওয়া হবে। এই টিকা দেওয়া হবে ১১ থেকে ১৮ ডিসেম্বর পর্যন্ত।সিভিল সার্জন কার্যালয় সূত্র জানায়, গতকাল জেলার আট উপজেলায় চার লাখ ২৮ হাজার শিশুকে ভিটামিন ‘এ’ খাওয়ানো হয়েছে।
