
বিএনপির চেয়ারপারসন খালেদা জিয়ার বিরুদ্ধে গ্যাটকো দুর্নীতির মামলার বিষয়ে রুলের ওপর গতকাল সোমবার শুনানি হয়নি। বিচারপতি মো. মঈনুল ইসলাম চৌধুরী ও বিচারপতি জে বি এম হাসানের সমন্বয়ে গঠিত হাইকোর্ট বেঞ্চে গতকাল আবেদন দুটি শুনানির জন্য কার্যতালিকার ৯৫ ও ৯৬ নম্বর ক্রমিকে ছিল।দুর্নীতি দমন কমিশনের (দুদক) আইনজীবী খুরশীদ আলম খান বলেন, কার্যতালিকার ৪০ নম্বর পর্যন্ত শুনানির মধ্য দিয়ে গতকাল আদালতের কার্যদিবস শেষ হয়। ৯৫ ও ৯৬ নম্বর পর্যন্ত পৌঁছেনি বলে শুনানি হয়নি।আইনজীবী সূত্র জানায়, ঢাকার কমলাপুর আইসিডি ও চট্টগ্রাম বন্দরে কনটেইনার ওঠানো-নামানোর কাজ গ্যাটকোকে দেওয়ায় আর্থিক ক্ষতির অভিযোগে ২০০৭ সালের ২ সেপ্টেম্বর দুদক খালেদা জিয়াসহ ১৩ জনের বিরুদ্ধে তেজগাঁও থানায় ওই মামলা করে। ওই মামলা জরুরি ক্ষমতা বিধিমালার আওতায় নেওয়ার বৈধতা চ্যালেঞ্জ করে খালেদা জিয়ার করা রিট আবেদনের পরিপ্রেক্ষিতে ২০০৭ সালের ৩০ সেপ্টেম্বর হাইকোর্ট রুল দেন। ২০০৮ সালের ১৩ মে এ মামলায় খালেদা জিয়াসহ ২৪ জনের বিরুদ্ধে অভিযোগপত্র দেয় দুদক। পরে এর বৈধতা চ্যালেঞ্জ করে খালেদা জিয়া হাইকোর্টে আরেকটি রিট করেন। রিটের প্রাথমিক শুনানি নিয়ে ২০০৮ সালের ১৭ জুলাই হাইকোর্ট রুল ও স্থগিতাদেশ দেন।
