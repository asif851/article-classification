
ফেনীর পরশুরামের বিলোনিয়া স্থলবন্দর এলাকা থেকে গত বুধবার রাতে ১১ লাখ ভারতীয় রুপিসহ এক ব্যক্তিকে আটক করেছে বিজিবি।আটক গিয়াস উদ্দিনের (৪৫) বাড়ি ফেনীর ছাগলনাইয়া উপজেলার পাঠাননগর ইউনিয়নের বাথানিয়া গ্রামে।৪ বর্ডার গার্ড ব্যাটালিয়নের (বিজিবি) অধিনায়ক লে. কর্নেল আহমেদ জুনাইদ আলম খান বলেন, সংবাদের ভিত্তিতে গত বুধবার রাতে বিলোনিয়া স্থলবন্দর এলাকায় তল্লাশিচৌকি বসায় বিজিবি। এ সময় ভারত থেকে দেশে আসা গিয়াস উদ্দিনের ব্যাগ তল্লাশি করে ১১ লাখ ১৩ হাজার ৩৫৫ ভারতীয় রুপি, ১৫০ মার্কিন ডলার ও কিছু ভারতীয় প্রসাধনসামগ্রী পাওয়া যায়। পরে তাঁকে আটক করা হয়।বিজিবি জানায়, আটক গিয়াসকে পুলিশে সোপর্দ করা হয়েছে। এ ঘটনায় পরশুরাম থানায় মামলা হয়েছে।পরশুরাম মডেল থানার ভারপ্রাপ্ত কর্মকর্তা (ওসি) আবুল কাশেম চৌধুরী জানান, গিয়াসকে আদালতের মাধ্যমে জেলহাজতে পাঠানো হয়েছে।
