
ঢাকা মহানগর পুলিশের (ডিএমপি) উপকমিশনার (প্রশিক্ষণ) পদে পদায়ন করা হয়েছে ঘুষ লেনদেনের ঘটনায় আলোচিত মোল্যা নজরুল ইসলামকে। একই সঙ্গে ডিএমপির মতিঝিল বিভাগের আলোচিত অতিরিক্ত উপকমিশনার (এডিসি) এস এম মেহেদী হাসানকে ওয়ারী বিভাগে বদলি করা হয়েছে।ঢাকা মহানগর পুলিশ সদর দপ্তর সূত্র জানায়, আজ বৃহস্পতিবার এসব বদলির আদেশ হয়েছে। চলতি বছরের মাঝামাঝি ঘুষ লেনদেনের অভিযোগ ওঠার পরে মোল্যা নজরুলকে মহানগর গোয়েন্দা পুলিশের উপকমিশনার পদ থেকে সরিয়ে ডিএমপি সদর দপ্তরে সংযুক্ত করা হয়। এরপর গতকাল বুধবার এই ঘুষ লেনদেনের অভিযোগ থেকে মোল্যা নজরুলকে বাদ দিয়ে দুই উপপরিদর্শকের (এসআই) বিরুদ্ধে রমনা থানায় মামলা করে দুর্নীতি দমন কমিশন। এর পরই মোল্যা নজরুল নতুন কর্মস্থল পেলেন।এদিকে পুলিশের মতিঝিল বিভাগের এডিসি এস এম মেহেদি হাসানকে ওয়ারী বিভাগে বদলি করে ওয়ারী বিভাগের এডিসি শফিকুর রহমানকে তাঁর স্থলাভিষিক্ত করা হয়েছে।
ঢাকা মহানগর পুলিশ (ডিএমপি) সদর দপ্তর সূত্র জানায়, ঊর্ধ্বতন কর্মকর্তাদের পূর্বানুমতি না নিয়ে গতকাল হরতাল চলাকালে বিএনপি কার্যালয় থেকে তিন নারী সাংসদকে আটক করে পরে ছেড়ে দেওয়া হয়। এর জন্য এডিসি মেহেদিকে দায়ী করে তাঁকে সরিয়ে দেওয়া হয়েছে। গত ১১ মার্চ নয়াপল্টনে বিএনপির কেন্দ্রীয় কার্যালয় থেকে দলটির প্রথম সারির কেন্দ্রীয় নেতাসহ ১৫৬ জনকে গ্রেপ্তার করা হয়। সেই গ্রেপ্তার অভিযানে নেতৃত্ব দিয়ে আলোচনায় উঠে আসেন মেহেদি।
তবে মতিঝিল বিভাগের উপকমিশনার (ডিসি) আশরাফুজ্জামান বলেন, ‘কোনো অভিযোগের ভিত্তিতে নয়। এটি রুটিন ট্রান্সফার।’
