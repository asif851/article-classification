
ইন্টারনেট বিশ্বের সর্বোচ্চ বিদ্যাপীঠ হবে বলে মন্তব্য করেছেন বিদ্যুৎ, জ্বালানি ও খনিজসম্পদ প্রতিমন্ত্রী নসরুল হামিদ। আজ মঙ্গলবার কেরানীগঞ্জে ডিজিটাল মেলা ২০১৪-এর সমাপনী অনুষ্ঠানে এ কথা বলেন তিনি।
প্রধান অতিথির বক্তব্যে বিদ্যুৎ প্রতিমন্ত্রী বলেন, ‘ইন্টারনেট হবে বিশ্বের সর্বোচ্চ বিদ্যাপীঠ। বই না থাকলেও ইন্টারনেট থেকে এখন বই পড়া সম্ভব।’ শিক্ষার্থীদের উদ্দেশে তিনি বলেন, ‘ছাত্র-ছাত্রীদের জন্য সরকার ইনোভেশন ফান্ড গড়ে তুলেছে। তোমরা যদি নতুন কিছু উদ্ভাবন করতে চাও, সরকার তোমাদের অর্থায়ন করবে।’
নসরুল হামিদ বলেন, দেশকে ডিজিটাল করতে হলে নিরবচ্ছিন্ন বিদ্যুৎ দরকার। কেরানীগঞ্জে নিরবচ্ছিন্ন বিদ্যুত্ সংযোগ পেতে হলে নতুন করে লাইন নির্মাণ করা প্রয়োজন। এতে আরও দুই বছর সময় লাগবে।
কেরানীগঞ্জ উপজেলা পরিষদ ও উপজেলা প্রশাসনের উদ্যোগে আয়োজিত তিন দিনব্যাপী ডিজিটাল মেলাটি গত রোববার শুরু হয়ে আজ শেষ হয়। সমাপনী অনুষ্ঠানে মেলায় অংশগ্রহণকারী অর্ধশতাধিক স্টলের মধ্যে তিনটি স্টলকে পুরস্কৃত করা হয়। 
