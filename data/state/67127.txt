
স্বরাষ্ট্রমন্ত্রী আসাদুজ্জামান খান কামাল বলেছেন, পুলিশ আস্থা অর্জন করতে পেরেছে বলে মানুষ পুলিশকে ভালোবাসে। এখন যে পুলিশ তৈরি হয়েছে, সেই পুলিশ আর আগের পুলিশ এক নয়। এখন মানুষ পুলিশকে আর ভয় পায় না, ভালোবাসে।
ঢাকা মেট্রোপলিটন পুলিশের (ডিএমপি) ৪৩তম প্রতিষ্ঠাবার্ষিকী উপলক্ষে আজ শনিবার বিকেলে রাজধানীর রাজারবাগ পুলিশ লাইনস মাঠে আয়োজিত অনুষ্ঠানে প্রধান অতিথির বক্তব্যে স্বরাষ্ট্রমন্ত্রী এসব কথা বলেন। স্বরাষ্ট্রমন্ত্রী তাঁর বক্তব্যে ডিএমপিকে আরও শক্তিশালী করতে নির্ভরযোগ্য পুলিশিং ব্যবস্থা নেওয়ার প্রচেষ্টা চলছে বলে জানান।
অনুষ্ঠানে পুলিশের মহাপরিদর্শক (আইজিপি) মোহাম্মদ জাবেদ পাটোয়ারী বলেন, ১৯৭৬ সালে ৬ হাজার জনবল এবং ১২টি থানা নিয়ে ডিএমপি প্রতিষ্ঠিত হয়। এখন রাজধানীর দুই কোটি মানুষের জন্য রয়েছে মাত্র ৩৪ হাজার পুলিশ। ঢাকা শহরের আইনশৃঙ্খলা পরিস্থিতি দিয়েই সারা দেশের আইনশৃঙ্খলা পরিস্থিতি পরিমাপ করা হয়। জঙ্গিবাদ নির্মূলে বাংলাদেশ পুলিশ যতটা সফল হয়েছে, তার সিংহভাগ কৃতিত্ব ডিএমপির কাউন্টার টেররিজম অ্যান্ড ট্রান্স ন্যাশনাল ক্রাইম ইউনিটের (সিটিটিসির)। পুলিশকে জনতার হয়ে কাজ করতে হবে।
অনুষ্ঠানে সভাপতিত্ব করেন ডিএমপি কমিশনার মো. আছাদুজ্জামান মিয়া। তিনি জঙ্গিবাদসহ সব ধরনের অপরাধ রোধে ডিএমপির কার্যক্রম তুলে ধরেন। এর আগে স্বরাষ্ট্রমন্ত্রী কেক কেটে ডিএমপির প্রতিষ্ঠাবার্ষিকী অনুষ্ঠানের উদ্বোধন করেন।
অনুষ্ঠানে আরও উপস্থিত ছিলেন ঢাকা বিশ্ববিদ্যালয়ের উপাচার্য (ভিসি) আক্তারুজ্জামান, স্বরাষ্ট্র মন্ত্রণালয়ের সচিব মোস্তফা কামালউদ্দিন, সাবেক আইজিপি এনামুল হক, লেখক সৈয়দ আবুল মকসুদ, চিত্র অভিনেতা ইলিয়াস কাঞ্চন ও ফারুক, আইনজীবী তুরিন আফরোজ প্রমুখ।
