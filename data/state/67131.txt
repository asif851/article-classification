
তথ্যমন্ত্রী হাসানুল হক ইনু বলেছেন, দৈনিক ‘আমার দেশ’, দিগন্ত ও ইসলামিক টেলিভিশনের বিরুদ্ধে সরকার যে পদক্ষেপ নিয়েছে, এর সঙ্গে সংবাদমাধ্যমের স্বাধীনতার কোনো সম্পর্ক নেই। আজ সোমবার সচিবালয়ে এক সংবাদ সম্মেলনে তথ্যমন্ত্রী এ কথা বলেন।‘আমার দেশ’, দিগন্ত ও ইসলামিক টেলিভিশনের বিরুদ্ধে সরকারের নেওয়া পদক্ষেপের প্রসঙ্গে গত শনিবার দেশের ১৫টি জাতীয় দৈনিকের সম্পাদক একটি বিবৃতি দেন। ওই বিবৃতির পরিপ্রেক্ষিতে সংবাদ সম্মেলনে সরকারের অবস্থান ব্যাখ্যা করা হয়।১৫ জন সম্পাদকের উদ্দেশে তথ্যমন্ত্রী বলেন, ‘মাহমুদুর রহমানের মতো কলঙ্কজনক ব্যক্তির পক্ষে সাফাই গাওয়া সংবাদপত্রের জন্য মঙ্গলজনক নয়। এতে গণমাধ্যমকর্মীদের ভাবমূর্তি ক্ষুণ্ন হয়।’ এই তিনটি প্রতিষ্ঠানের পক্ষে ‘ওকালতি’ না করার অনুরোধ জানান মন্ত্রী। তবে তথ্যমন্ত্রী বলেন, ‘আমার দেশ’ পত্রিকা প্রকাশে আইনগত কোনো বাধা নেই। যে পদ্ধতিতে অন্য ছাপাখানা থেকে পত্রিকা প্রকাশ করা যায়, সেই পদ্ধতিতে ‘আমার দেশ’ ছাপা হতে পারে।তথ্যমন্ত্রী বলেন, দিগন্ত ও ইসলামিক টেলিভিশনের বিরুদ্ধে সরকার কোনো মামলা করেনি। তাদের কারণ দর্শানোর নির্দেশ দেওয়া হয়েছিল। তারা চিঠির জবাব দিয়েছে। জবাব সন্তোষজনক হলে এই চ্যানেল দুটি আবার সম্প্রচারে যেতে পারবে।ইনু অভিযোগ করেন, ৫ মে ঢাকায় হেফাজতের নামধারীদের সন্ত্রাসী তাণ্ডব ও ধ্বংসযজ্ঞ চলার সময় দিগন্ত ও ইসলামিক টেলিভিশন এমনভাবে তাদের সম্প্রচার কার্যক্রম চালিয়েছে, যা উসকানিমূলক ছিল। আইনশৃঙ্খলা পরিস্থিতির অবনতিতে তা প্রত্যক্ষ ভূমিকা রাখে। স্বরাষ্ট্র মন্ত্রণালয়ের অনুরোধে পরীক্ষা-নিরীক্ষা করে মন্ত্রণালয় দেখতে পায়, তারা সংবাদ প্রচারের শর্ত ভঙ্গ করেছে।
‘আমার দেশ’ পত্রিকা প্রসঙ্গে তথ্যমন্ত্রী বলেন, ‘সংবাদপত্রের স্বাধীনতা যেমন অসীম, দায়িত্বশীলতাও তেমনি অসীম। “আমার দেশ” পত্রিকা ধারাবাহিকভাবে সেই দায়িত্বশীলতাকে গুরুত্ব দেয়নি। তারা ধর্মীয় উন্মাদনা ও অশান্তিতে উসকানি দিয়ে গেছে। “আমার দেশ” পত্রিকা ও পত্রিকাটির সম্পাদকের বিরুদ্ধে যেসব অভিযোগ রয়েছে, এর সবগুলো ফৌজদারি আইনে অপরাধের অভিযোগ।’
বিবৃতি প্রদানকারী ১৫ সম্পাদকের উদ্দেশে পাল্টা প্রশ্ন রেখে ইনু বলেন, ‘ধর্মীয় অনুভূতিতে আঘাত দেওয়া, ধর্মীয় উন্মাদনা সৃষ্টি, অশান্তি তৈরিতে উসকানি দেওয়া, সাইবার হ্যাকিং কি অপরাধ নয়? এ ধরনের অপরাধীরা কি আইনের ঊর্ধ্বে থাকবে?’
তথ্যমন্ত্রী দাবি করেন, ১৫ জন সম্পাদক ভালো করে খতিয়ে না দেখে এই বিবৃতি দিয়েছেন।
মন্ত্রী দাবি করেন, এই সরকারের আমলে সংবাদমাধ্যম সবচেয়ে বেশি স্বাধীনতা ভোগ করছে। ভিন্ন মত প্রকাশের জন্য কখনো কাউকে বাধা দিচ্ছে না সরকার।
