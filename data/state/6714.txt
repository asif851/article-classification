
ঋণখেলাপি হওয়ায় ও তথ্য গোপন করায় কুমিল্লা সদর দক্ষিণ উপজেলা পরিষদের চেয়ারম্যান গোলাম সারওয়ারের প্রার্থিতা অবৈধ ঘোষণা করা হয়েছে।গতকাল রোববার সকালে বিচারপতি নাজমুন আরার নেতৃত্বে সুপ্রিম কোর্টের আপিল বিভাগের চার সদস্যের বেঞ্চ এ রায় দেন।এর আগে হাইকোর্টও একই রায় দেন। এর ফলে গোলাম সারওয়ারের উপজেলা চেয়ারম্যান পদে থাকার আর কোনো বৈধতা রইল না বলে আইনজীবীরা জানিয়েছেন।এ ব্যাপারে গতকাল সন্ধ্যায় গোলাম সারওয়ার মুঠোফোনে প্রথম আলোকে বলেন, ‘বিষয়টি আমি শুনেছি।’রিটকারী এ বি এম খুরশিদ আলম প্রথম আলোকে বলেন, ‘নির্বাচনের সময় গোলাম সারওয়ার বিভিন্ন তফসিলি ব্যাংকের ৩০ কোটি টাকা খেলাপি ঋণের তথ্য গোপন করে মনোনয়নপত্র দাখিল করেছিলেন। একই সঙ্গে তিনি হলফনামায় দায়/ঋণ বিষয়ে কোনো ঘোষণা দেননি। যে কারণে মহামান্য সুপ্রিম কোর্টের আপিল বিভাগ ওই রায় দেন।’
 
