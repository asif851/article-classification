
নাফ নদী থেকে পাঁচ জেলেকে ধরে নিয়ে গেছে মিয়ানমার বর্ডার গার্ড পুলিশ (বিজিপি)। নাফ নদীতে মাছ শিকার করার সময় আজ সকাল নয়টার দিকে হোয়াকং উঞ্চিপ্রাং জিম্মংখালী এলাকায় এ ঘটনা ঘটেছে। বিজিপির গুলিতে মো. ইসলাম (৩৫) নামের এক জেলে গুলিবিদ্ধ হয়েছেন।
জেলে পরিবার সূত্রে জানা গেছে, সকালের দিকে জেলেরা নাফ নদীর জিম্মংখালী এলাকায় মাছ ধরতে যান। হঠাৎ করে মিয়ানমারের বিজিপি তাদের ওপর গুলিবর্ষণ করতে থাকে। এতে একজন গুলিবিদ্ধ হন। পরে একটি ট্রলারে করে এসে তারা জেলেদের ধরে নিয়ে যায়। গুলিবিদ্ধ জেলে সাঁতরে বাংলাদেশের তীরের দিকে চলে আসেন। ধরে নেওয়া ওই পাঁচ জেলে হলেন আজিজুল্লাহ, ইয়ার মোহাম্মদ, শাহা আলম, মো. রফিক ও পেটান আলী। তাঁদের বাড়ি টেকনাফ উপজেলার হোয়াকং ইউনিয়নের কাঞ্জরপাড়া এলাকায়।
হোয়াকং ইউনিয়ন পরিষদের (ইউপি) চেয়ারম্যান নূর মোহাম্মদ আনোয়ারী প্রথম আলোকে বলেন, মিয়ানমারের বিজিপির গুলিতে এক জেলে গুলিবিদ্ধ হয়েছেন। তাঁকে কুতুপালংয়ের এমএসএফ হল্যান্ডের হাসপাতালে চিকিৎসা দেওয়া হচ্ছে। অন্য জেলেদের ধরে নেওয়ায় বিজিবির মাধ্যমে ফেরত চাওয়া হয়েছে।
এ প্রসঙ্গে টেকনাফ-২ বিজিবির অধিনায়ক লে. কর্নেল এস এম আরিফুল ইসলাম প্রথম আলোকে বলেন, ‘সকালের ঘটনা শুনেছি। জেলেদের ওপর গুলিবর্ষণ ও অন্য জেলেদের ধরে নেওয়ার বিষয় নিয়ে প্রতিবাদলিপি পাঠানো হচ্ছে। মিয়ানমারের কর্তৃপক্ষের সঙ্গে মুঠোফোনে যোগাযোগের চেষ্টা চলছে।’
