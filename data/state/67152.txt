
ঘন কুয়াশার কারণে দৌলতদিয়া-পাটুরিয়া ও মাদারীপুরের কাঁঠালবাড়ি-শিমুলিয়া নৌপথের ফেরি চলাচল বন্ধ রয়েছে। গতকাল সোমবার দিবাগত রাত একটা থেকে দৌলতদিয়া-পাটুরিয়া নৌপথে ও রাত তিনটা থেকে কাঁঠালবাড়ি-শিমুলিয়া নৌপথে ফেরি চলাচল বন্ধ করা হয়।
এ তথ্যের সত্যতা নিশ্চিত করে বাংলাদেশ অভ্যন্তরীণ নৌপরিবহন করপোরেশনের (বিআইডব্লিউটিসি) দৌলতদিয়া কার্যালয়ের ব্যবস্থাপক মো. শফিকুল ইসলাম জানান, ঘন কুয়াশার কারণে ফেরি চলাচল বন্ধ রয়েছে। ফেরি বন্ধের কারণে দুই তীরে শত শত গাড়ি আটকা পড়ে যানজটের সৃষ্টি হয়েছে। যানবাহনবোঝাই পাঁচটি ফেরি মাঝনদীতে আটকা পড়েছে। কুয়াশা কাটলে ফেরি চলাচল শুরু হবে।
বিআইডব্লিউটিসি কাঁঠালবাড়ি ফেরিঘাটের ব্যবস্থাপক মো. সালাম হোসেন জানিয়েছেন, সোমবার রাত ১২টার পর থেকে পদ্মায় কুয়াশা মাত্রা বাড়তে থাকে। রাত তিনটার দিকে কুয়াশার তীব্রতা বাড়লে চালকেরা মার্কিং পয়েন্ট ও বিকন বাতি না দেখতে ফেরি চলাচল বন্ধ রাখেন। এর আগে উভয় ঘাট থেকে ছেড়ে আসা আটটি ফেরি শতাধিক যানবাহন ও যাত্রী নিয়ে মাঝনদীতে নোঙর করে রাখা হয়। এ ছাড়া অ্যাম্বুলেন্স, কুরিয়ার সার্ভিসের গাড়ি, পণ্যবাহী যানবাহন, নৈশ কোচসহ উভয় ঘাটে চার শতাধিক যানবাহন পারাপারের অপেক্ষায় রয়েছে।
