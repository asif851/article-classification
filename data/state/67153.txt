


 খালেদা তাঁর আইনজীবীর কারণে ক্যান্টনমেন্টের বাড়ি হারিয়েছেন
জিয়াউর রহমান রাজনীতি রাজনীতিবিদদের জন্য জটিল করেছিলেন


বিএনপির স্থায়ী কমিটির সদস্য মওদুদ আহমদের মতো আইনজীবীদের কাছ থেকে সাবধান থাকতে দলটির চেয়ারপারসন খালেদা জিয়ার প্রতি আহ্বান জানিয়েছেন স্বাস্থ্যমন্ত্রী মোহাম্মদ নাসিম। তিনি বলেন, খালেদা জিয়া তাঁর আইনজীবীদের কারণে সেনানিবাসের বাড়ি হারিয়েছেন।আজ মঙ্গলবার বাংলা একাডেমির আবদুল করিম সাহিত্যবিশারদ মিলনায়তনে ‘সংসদে তিন প্রজন্ম’ শীর্ষক বইয়ের মোড়ক উন্মোচন অনুষ্ঠানে সভাপতির বক্তব্যে মোহাম্মদ নাসিম এ মন্তব্য করেন।বইটি শহীদ ক্যাপ্টেন মনসুর আলী, মোহাম্মদ নাসিম এবং তাঁর ছেলে তানভীর শাকিল—এই তিন প্রজন্মের সংসদ সদস্য হওয়া এবং রাজনৈতিক জীবন নিয়ে সম্পাদিত। মোহাম্মদ নাসিম বইটি সম্পাদনা করেছেন। শহীদ ক্যাপ্টেন মনসুর আলী স্মৃতি সংসদ এ অনুষ্ঠানের আয়োজন করে।খালেদা জিয়ার উদ্দেশে মোহাম্মদ নাসিম বলেন, খালেদা জিয়া তাঁর আইনজীবীদের কারণে ক্যান্টনমেন্টের বাড়ি হারিয়েছেন। তাঁর আইনজীবীদের কারণে এখন জেলে আছেন। এই আইনজীবী বাদ দেন, এঁদের থেকে সাবধান থাকেন। স্বাস্থ্যমন্ত্রী নাসিম বলেন, ‘মওদুদ আহমদের মতো আইনজীবী থেকে সাবধান থাকবেন। মওদুদ বহুরূপী। উনি (মওদুদ) সব সরকারের আমলেই মন্ত্রী ছিলেন। একবার উপপ্রধানমন্ত্রীও হয়েছেন।’
অনুষ্ঠানে বাবার কথা স্মরণ করে নাসিম বলেন, ‘আজকের দিনটি আমার কাছে বেদনার এবং গর্বের। বেদনার এ কারণে যে আমার বাবাকে নির্মমভাবে হত্যা করেছিল। আর গর্ব এ কারণে যে আমার বাবা জীবন দিয়েছেন, তবুও মোশতাকের মতো বেইমানি করেননি।’
অনুষ্ঠানের প্রধান অতিথি জাতীয় সংসদের স্পিকার শিরীন শারমিন চৌধুরী বলেন, সংসদীয় গণতন্ত্রের ইতিহাসে এ ধরনের বই গুরুত্বপূর্ণ ভূমিকা পালন করবে। সংসদের রীতিনীতি, আচরণবিধি সম্পর্কেও জানতে সহায়তা করবে এ ধরনের বই। যাঁরা ভবিষ্যতে সংসদ সদস্য হতে চান কিংবা সংসদের নিয়মনীতি সম্পর্কে জানতে চান, তাঁদের জন্য বইটি ভূমিকা রাখবে। এ সময় বইটির সম্পাদনা পরিষদ, সম্পাদক এবং প্রকাশককে বইটি প্রকাশের জন্য ধন্যবাদ জানান তিনি।
অনুষ্ঠানে বাণিজ্যমন্ত্রী তোফায়েল আহমেদ বলেন, জিয়াউর রহমান রাজনীতিকে প্রকৃত রাজনীতিবিদদের জন্য জটিল করতে চেয়েছিলেন। তিনি করেছেনও তাই। এ জন্য দেশে প্রকৃত রাজনীতিবিদের সংখ্যা দিন দিন কমে যাচ্ছে। দেশে সুষ্ঠু রাজনীতির ধারা বজায় রাখতে হবে।
পানিসম্পদমন্ত্রী আনোয়ার হোসেন মঞ্জু বলেন, ‘দেশে রাজনৈতিক পদ্ধতি চালু থাকলে এভাবে প্রজন্মের পর প্রজন্ম চলতে থাকে। বাংলাদেশের গণতান্ত্রিক ধারা চালু রাখতে এ ধরনের বই গুরুত্বপূর্ণ। আমরা যে প্রক্রিয়ার মধ্য দিয়ে আজকের এ অবস্থায় এসেছি, তা যেন নতুন প্রজন্মের দেখতে না হয়। দেশে স্বচ্ছ গণতান্ত্রিক রাজনৈতিক প্রক্রিয়া চালু হোক।’
অনুষ্ঠানে আরও বক্তব্য দেন জাতীয় সংসদের ডেপুটি স্পিকার ফজলে রাব্বি মিয়া, গবেষক, প্রাবন্ধিক ও কলাম লেখক সৈয়দ আবুল মকসুদ, দৈনিক সমকাল পত্রিকার সম্পাদক গোলাম সারওয়ার, বাংলা একাডেমির মহাপরিচালক শামসুজ্জামান খান, মোহাম্মদ নাসিমের ছেলে সাবেক সাংসদ তানভীর শাকিল, আয়োজক সংগঠনের সভাপতি নূরুল ইসলাম প্রমুখ।
