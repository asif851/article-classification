
কুষ্টিয়ার কুমারখালীতে সন্ত্রাসীদের ধরতে গিয়ে এক চা–বিক্রেতা গুলিবিদ্ধ হয়েছেন। পুলিশ তাঁকে উদ্ধার করে কুষ্টিয়া জেনারেল হাসপাতালে ভর্তি করেছে। গুলিবিদ্ধ তাছির আহমেদ (৪৫) কুমারখালী কাজীপাড়া এলাকার বাসিন্দা।
রোববার বিকেল সাড়ে চারটার দিকে কুষ্টিয়া-রাজবাড়ী আঞ্চলিক মহাসড়কের কুমারখালী শহরের কাজীপাড়া মোড়ে এ ঘটনা ঘটে। পুলিশ সন্ত্রাসীদের ফেলে যাওয়া একটি নম্বরবিহীন মোটরসাইকেল জব্দ করেছে। তবে কাউকে ধরতে পারেনি।
পুলিশ সূত্রে জানা গেছে, বিকেলে কুষ্টিয়া থেকে তিনটি মোটরসাইকেলে ছয়জন ব্যক্তি রাজবাড়ীর দিকে যাচ্ছিল। কুমারখালী আলাউদ্দীন মোড় থেকে পুলিশের একটি টহল দল কুমারখালীর দিকে যাচ্ছিল। কাজীপাড়া এলাকায় পৌঁছালে মোটরসাইকেলে থাকা আরোহীরা পেছনে পুলিশ দেখে পরপর কয়েকটি গুলি ছোড়ে। এ সময় পুলিশের সদস্যরা তাদের ধাওয়া দেন। একটি মোটরসাইকেল পড়ে যায়। এমন সময় চা–বিক্রেতা তাছির দৌড়ে আসেন।
তাছির আহমেদ কুষ্টিয়া জেনারেল হাসপাতালের জরুরি বিভাগে প্রথম আলোকে জানান, মোটর সাইকেলসহ সন্ত্রাসীরা পড়ে গেলে তাঁদের একজনকে তিনি জাপটে ধরেন। এ সময় কেউ একজন তাঁকে গুলি করে। তিনি পড়ে গেলে সন্ত্রাসীরা মোটরসাইকেলে উঠে পড়ে। পরে পুলিশ তাঁকে উদ্ধার করে প্রথমে কুমারখালী উপজেলা স্বাস্থ্য কমপ্লেক্সে নেয়। সেখানে প্রাথমিক চিকিৎসা দিয়ে তাঁকে কুষ্টিয়া জেনারেল হাসপাতালে ভর্তি করে।
তাছির আহমেদ বলেন, পুলিশকে সাহায্য করতে গিয়ে তিনি গুলিবিদ্ধ হয়েছেন। তিনি কিছু বুঝে উঠতে পারেননি। ধাওয়া দেখে তিনি দৌড়ে ধরতে যান। গুলি করতে পারে তিনি ততটা ভাবেননি, বলেই কেঁদে ওঠেন।
হাসপাতালের জরুরি বিভাগের কর্তব্যরত চিকিৎসক রুমন রহমান বলেন, কোমরের পেছন দিয়ে গুলি ঢুকেছে। তবে সেটা বের হয়নি। এ ছাড়া ধারালো ছুরি দিয়ে আঘাতের চিহ্নও দেখা গেছে। গুলির অবস্থান নিশ্চিত হয়ে অস্ত্রোপচার করে গুলি বের করতে হবে। তিনি আশঙ্কামুক্ত নন।
কুমারখালী থানার ভারপ্রাপ্ত কর্মকর্তা (ওসি) জিয়াউর রহমান বলেন, পুলিশ কিছুই জানত না। বিষয়টি কাকতালীয় ছিল। সন্ত্রাসীরা তিনটি মোটরসাইকেলের মধ্যে একটি ফেলে দুটিতে করে ছয়জন কুষ্টিয়ার দিকে চলে গেছে। তাদের বয়স ২৫ থেকে ৩০ বছরের মধ্যে। তারা কোনো সন্ত্রাসী দলের সদস্য বলে প্রাথমিকভাবে মনে করা হচ্ছে। তাদের খুঁজে বের করতে ইতিমধ্যে পুলিশের একাধিক দল কাজ শুরু করেছে। এ ছাড়া ঘটনার সময় দুই পুলিশ সদস্য নিরস্ত্র অবস্থায় ছিলেন। ওসি বলেন, এ ক্ষেত্রে চা-বিক্রেতা অনেক সাহসী ভূমিকা নিয়েছেন।
