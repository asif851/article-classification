
শারীরিক প্রতিবন্ধী সঞ্জয় চন্দ্র বর্মন (১৯) তিনটি বিশ্ববিদ্যালয়ে ভর্তির সুযোগ পেয়েছেন। ভর্তিও হয়েছেন একটিতে। কিন্তু আর্থিক সামর্থ্য না থাকায় পড়ালেখা নিয়ে সংশয়ে আছেন তিনি।সঞ্জয় ময়মনসিংহের নান্দাইল উপজেলার সীমান্তবর্তী মোহনপুর গ্রামের মৃত সন্তোষ চন্দ্র বর্মনের ছেলে। জন্ম থেকেই সঞ্জয়ের ডান হাত অচল। বাম চোখের দৃষ্টিও ক্ষীণ। বাম পা-টিও দুর্বল। বাম হাত দিয়ে সব কাজ করতে হয় তাঁকে। ছয় বছর বয়সে প্রথম শ্রেণিতে পড়ার সময় সঞ্জয়ের বাবা মারা যান। তিনি ছিলেন একজন জেলে। পরিবারের একমাত্র উপার্জনক্ষম ব্যক্তি ছিলেন তিনি। দুই ভাই ও তিন বোনের মধ্যে সঞ্জয় তৃতীয়। বড় দুই বোনের বিয়ে হয়ে গেছে। বাবা না থাকায় নিজেরটাসহ ছোটো দুই ভাইবোনের লেখাপড়ার দায়িত্বও পড়ে তাঁর ওপর। অথচ সম্বল তাঁদের শুধু ছয় কাঠা এক ফসলি জমি আর ভিটেবাড়িটুকু। কিন্তু মনোবল হারাননি সঞ্জয়। মাসে ৬০০ টাকা প্রতিবন্ধী ভাতা আর মাছ ধরে কোনো রকমে চালাচ্ছেন তিন ভাই-বোনের পড়ালেখাসহ সংসারের খরচ।সঞ্জয় ২০১৫ সালে বাণিজ্যে জিপিএ-৪.৫ নিয়ে এসএসসি পাস করেন। পরে ময়মনসিংহ আনন্দমোহন সরকারি কলেজ থেকে বাণিজ্য শাখায় জিপিএ-৪.৭৫ পান। এরপর উচ্চশিক্ষার আশায় জগন্নাথ, রাজশাহী ও চট্টগ্রাম বিশ্ববিদ্যালয়ে ভর্তি পরীক্ষা দিয়ে তিনটিতেই সুযোগ পান।সঞ্জয় জানান, তিনি প্রতিবন্ধীর কোটা ছাড়াই তিনটি বিশ্ববিদ্যালয়ের ভর্তি পরীক্ষায় উত্তীর্ণ হয়েছেন। সবদিক বিবেচনা করে নিজের জমানো প্রতিবন্ধী ভাতার কিছু টাকা ও ধারকর্জ করে কোনো রকমে গত ৩ ডিসেম্বর জগন্নাথ বিশ্ববিদ্যালয়ে হিসাববিজ্ঞান বিষয়ে ভর্তি হন। কিন্তু দুশ্চিন্তা তাঁর পিছু ছাড়েনি। বাবার রেখে যাওয়া জমির ফসলে সংসার চলে না। তাই বাড়ি থেকে আর্থিক সহযোগিতার প্রশ্নই ওঠে না। এ অবস্থায় কীভাবে পড়ালেখার খরচ চালাবেন, বুঝতে পারছেন না। সঞ্জয়ের ইচ্ছা, উচ্চশিক্ষা গ্রহণ করে প্রশাসনিক কর্মকর্তা হয়ে মানুষের সেবা করার। এত কষ্ট করে এতদূর এসেছেন। এখন সরকার যদি তাঁর প্রতি সুনজর দিত, তাহলে তাঁর স্বপ্ন পূরণ হতো।
সঞ্জয়ের মা জয়ন্তি রানী বর্মন জানান, পাঁচটা ছেলে-মেয়ে নিয়ে খেয়ে না-খেয়ে অনেক কষ্টে টিকে আছেন। এর মধ্যে সঞ্জয় শারীরিক প্রতিবন্ধী। এরপরও ছেলেটার পড়ালেখায় খুব আগ্রহ। তিনি আরও বলেন, ‘ছেলেটার মুখের দিকে তাকালে খুব কষ্ট হয়। আজ ওর বাপ বেঁচে থাকলে ছেলেটাকে নিয়ে এত চিন্তা করতে হতো না।’
কিশোরগঞ্জ সদরের হাজী মোমতাজ উদ্দিন স্কুল অ্যান্ড কলেজের ভারপ্রাপ্ত অধ্যক্ষ অসিত কুমার পাল বলেন, ছোটবেলা থেকেই সঞ্জয় খুব মেধাবী। শারীরিক সব প্রতিবন্ধকতা উপেক্ষা করে ছেলেটি লেখাপড়া চালিয়ে গেছে। তিনটি বিশ্ববিদ্যালয়ে ভর্তির সুযোগ পেয়েছে। কিন্তু দুঃখজনক হলো, এই মেধাবী দরিদ্র ছেলেটিকে দেখার কেউ নেই। তাই তিনি সমাজের বিত্তবান মানুষ ও সরকারের প্রতি ছেলেটির পড়াশোনায় সহযোগিতার আহ্বান জানান।
