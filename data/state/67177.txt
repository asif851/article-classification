
আন্তর্জাতিক পাবলিক সার্ভিস দিবস উপলক্ষে মুন্সিগঞ্জে জেলা প্রশাসনের আয়োজনে গতকাল বৃহস্পতিবার জেলা শিল্পকলা একাডেমির প্রাঙ্গণে সেবা মেলা অনুষ্ঠিত হয়েছে। মেলায় ১৪টি প্রতিষ্ঠান নিজেদের স্টল থেকে দপ্তরের সেবা-সংক্রান্ত বিষয় তুলে ধরে। মেলা উপলক্ষে ‘টেকসই উন্নয়ন লক্ষ্য অর্জনে জনমুখী সেবা ও উদ্ভাবনী প্রয়াস’ বিষয়ে আলোচনা সভা হয়। শিল্পকলা একাডেমি মিলনায়তনে জেলা প্রশাসক মো. সাইফুল হাসানের সভাপতিত্বে আলোচনায় অংশ নেন সিভিল সার্জন শহীদুল ইসলাম, এডিসি (রাজস্ব) মো. ফজলে আজিম, অতিরিক্ত জেলা ম্যাজিস্ট্রেট এ কে এম শওকত আলম মজুমদার, এডিসি (সার্বিক) মো. হারুন অর রশীদ, অতিরিক্ত পুলিশ সুপার মুস্তাফিজুর রহমান, মুন্সিগঞ্জ পৌরসভার মেয়র মো. ফয়সাল প্রমুখ। 
