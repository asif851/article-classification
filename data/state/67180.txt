
নারায়ণগঞ্জ সদর উপজেলার ফতুল্লার কাশিপুরে একটি সালিসে বসে দুই যুবককে কুপিয়ে হত্যা করেছে দুর্বৃত্তরা। এ সময় দুর্বৃত্তরা রিকশায় আগুন ধরিয়ে দেয় এবং পাশের একটি তৈরি পোশাক কারখানায় লুটপাট চালায়। বৃহস্পতিবার রাত সাড়ে ৯টার দিকে হোসাইনগর কলেজরোড এলাকায় এই ঘটনা ঘটে। 
নিহতেরা হলেন ছায়া বৃত্ত মাল্টিপারপাস সমবায় সমিতির মালিক ওই এলাকার সাহেব আলীর ছেলে মিলটন (২৫) ও তার কর্মচারী ওই এলাকার মিজানুর রহমানের ছেলে পারভেজ (২৪)। প্রত্যক্ষদর্শী ও পুলিশ জানায়, রাত সাড়ে ৯টার দিকে হোসাইনগর এলাকায় রাজীবের মালিকানাধীন রিকশা ও অটো রিকশা গ্যারেজে পূর্বের ঝগড়ার বিষয়ে সালিস বৈঠক বসে। সেখানে প্রতিপক্ষের একদল সন্ত্রাসী পূর্ব পরিকল্পিতভাবে ধারালো অস্ত্র নিয়ে হামলা চালায়। এ সময় গ্যারেজে অবস্থানকারী ছায়া বৃত্ত মাল্টিপারপাস সমবায় সমিতির মালিক মিলটন ও তার কর্মচারী পারভেজকে এলোপাতাড়ি কুপিয়ে হত্যা করে। আহত হয় রিকশা গ্যারেজের মালিক রাজীব। এ সময় সন্ত্রাসীরা টিনের তৈরি রিকশা গ্যারেজটিতে এলোপাতাড়ি কোপায় এবং আগুন ধরিয়ে দেয়। এ সময় পাশের একটি তৈরি পোশাক কারখানার লুটপাট চালায় সন্ত্রাসীরা। গুরুতর আহতাবস্থায় রাজীবকে নগরীর খানপুর অবস্থিত হাসপাতালে পাঠানো হয়েছে। ঘটনাস্থল পরিদর্শন করে জেলা পুলিশ সুপার মঈনুল হক জানান, পূর্ব শত্রুতার জের ধরে এই হত্যাকাণ্ডের ঘটনা ঘটেছে। দু’পক্ষের মধ্যে আধিপত্য ও সমবায় সমিতির অর্থ নিয়ে দ্বন্দ্বের জের ধরে পরিকল্পিতভাবে এই হত্যাকাণ্ড ঘটেছে। এই ঘটনায় ঘাতকদের শনাক্ত করা হয়েছে। লাশ উদ্ধার করে ময়নাতদন্তের জন্য নারায়ণগঞ্জ জেনারেল হাসপাতাল মর্গে পাঠানোর প্রক্রিয়া চলছে। হামলাকারীদের গ্রেপ্তারের চেষ্টা চলছে।
