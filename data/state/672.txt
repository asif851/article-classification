
তিনটি মামলায় বিএনপির ভাইস চেয়ারম্যান সাদেক হোসেন খোকার ছয় মাসের অন্তর্বর্তীকালীন জামিন মঞ্জুর করেছেন হাইকোর্ট। বিচারপতি নাঈমা হায়দার ও বিচারপতি জাফর আহমেদের সমন্বয়ে গঠিত হাইকোর্ট বেঞ্চ তাঁর জামিন আবেদনের পরিপ্রেক্ষিতে গতকাল রোববার এ আদেশ দেন। এদিকে বিএনপির যুগ্ম মহাসচিব আমানউল্লাহ আমানের জামিনের আবেদন নাকচ করে তাঁকে কারাগারে পাঠানোর আদেশ দিয়েছেন ঢাকার জ্যেষ্ঠ বিচারিক হাকিম তৈয়বুল হাসান। গতকাল সকালে ঢাকার মুখ্য বিচারিক হাকিম আদালতে আমানউল্লাহ তাঁর আইনজীবীর মাধ্যমে চারটি মামলায় আত্মসমর্পণ করে জামিনের আবেদন করেন। শুনানি শেষে আদালত তা নাকচ করে তাঁকে কারাগারে পাঠানোর নির্দেশ দেন।
