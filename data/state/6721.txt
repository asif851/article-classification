
লঞ্চডুবিতে নিখোঁজ হওয়া যাত্রীদের উদ্ধারকাজে সরকারের গাফিলতির প্রতিবাদে ব্যতিক্রম কর্মসূচি পালন করেছে ঐক্যবদ্ধ বাংলাদেশ নামের একটি সংগঠন। আজ শুক্রবার তাঁরা মাওয়া ঘাটে পদ্মায় নৌমন্ত্রী শাজাহান খানের কুশপুতুল ডুবিয়ে দেন।
এই সংগঠনটি ৫ আগস্ট থেকে লঞ্চডুবির ঘটনার প্রতিবাদ করে আসছে।সংগঠনের এক প্রেস বিজ্ঞপ্তিতে বলা হয়েছে, সকাল সাড়ে ১০টার দিকে মাওয়ার ফেরিঘাটের কাছ থেকে ঐক্যবদ্ধ বাংলাদেশের কর্মীরা মিছিল নিয়ে লঞ্চঘাটের দিকে যান। যাওয়ার পথে তাঁরা দুপাশের দোকানদার ও নৌযাত্রীদের কাছে লিফলেট বিতরণ করেন। মিছিলটি লঞ্চঘাটে পৌঁছার পর সংক্ষিপ্ত সভা করে। এ সময় উপস্থিত জনতা পিনাক-৬ লঞ্চের উদ্ধারকাজে প্রশাসনের ব্যর্থতায় ক্ষোভ প্রকাশ করেন। ঐক্যবদ্ধ বাংলাদেশের আহ্বায়ক কমিটির যুগ্ম সদস্যসচিব এহসানুল আলম সাধারণ জনগণকে এ আন্দোলনে যোগ দেওয়ার অনুরোধ করেন।
কমিটির যুগ্ম সদস্যসচিব দিদারুল ইসলাম বলেন, কোনো ব্যক্তির বিরুদ্ধে এ আন্দোলন নয়। নৌ মন্ত্রণালয়ের ব্যর্থতার কারণেই এতগুলো প্রাণ প্রতিবছর ঝরে যায়। তাই এর দায় সংশ্লিষ্ট মন্ত্রীকে অবশ্যই নিতে হবে। সরকারের উচিত তাঁকে অপসারণ করা এবং তাঁর উপযুক্ত বিচারের ব্যবস্থা করা। সভা শেষে উপস্থিত জনতাকে সঙ্গে নিয়ে নৌমন্ত্রীর কুশপুত্তলিকা পদ্মায় ‘বিসর্জন’ দেওয়া হয়।
উল্লেখ্য, গত ৪ আগস্ট মাদারীপুরের কাওড়াকান্দি থেকে দুই শতাধিক যাত্রী নিয়ে মাওয়া আসার পথে মাওয়া ঘাটের অদূরে পিনাক-৬ লঞ্চটি ডুবে যায়। এ ঘটনায় আজ পর্যন্ত মোট ৪৮ জনের লাশ উদ্ধার করা হয়েছে। এখনো নিখোঁজ ৬০ জন। লঞ্চটির অবস্থান শনাক্ত না করেই ১১ আগস্ট লঞ্চ উদ্ধার অভিযান বন্ধ করে দেওয়া হয়।
