
সিরাজগঞ্জে বঙ্গবন্ধু সেতুর ওপর ঝড়ের কবলে পড়ে লাইনচ্যুত হওয়া ঢাকা থেকে ছেড়ে আসা দিনাজপুরগামী আন্তনগর দ্রুতযান এক্সপ্রেসের নয়টি বগি উদ্ধার করা হয়েছে।
ঢাকা থেকে একটি হাইড্রলিক ও পাকশী থেকে অপর একটি উদ্ধারকারী ট্রেন ঘটনাস্থলে গিয়ে গতকাল রাত থেকে চেষ্টার পর আজ বেলা তিনটার দিকে দুর্ঘটনাকবলিত বগিগুলো উদ্ধার করে। বগিগুলো উদ্ধারের পর বিকেল সাড়ে পাঁচটার পর থেকে ঢাকার সঙ্গে উত্তর ও দক্ষিণবঙ্গের রেল যোগাযোগ শুরু হয়েছে।
গতকাল রাত পৌনে ১১টার দিকে প্রচণ্ড কালবৈশাখী ঝড় শুরু হয়। রাত ১১টার দিকে বঙ্গবন্ধু সেতুর ওপর দিয়ে ঢাকা থেকে দিনাজপুরগামী আন্তনগর দ্রুতযান এক্সপ্রেসটি পার হচ্ছিল। এ সময় ঝড়ের কবলে পড়ে সেতুর ৮ ও ৯ নম্বর পিলারের মধ্যবর্তী স্থানে ট্রেনটি লাইনচ্যুত হয়। ট্রেনের ১৩ বগির মধ্যে নয়টি লাইনচ্যুত হয়েছে। এ ঘটনায় একজন আহত হয়েছেন। দুর্ঘটনার পর থেকে ঢাকার সঙ্গে উত্তর ও দক্ষিণবঙ্গের রেল যোগাযোগ বন্ধ হয়ে যায়। এতে চরম দুর্ভোগে পড়ে যাত্রীরা।
গতকাল রাতেই ঘটনাস্থল পরিদর্শন করেন রেলমন্ত্রী মুজিবুল হক ও যোগাযোগ মন্ত্রণালয়ের সচিব আবুল কালাম আজাদ। দুর্ঘটনা তদন্তে চার সদস্যের একটি কমিটি গঠন করা হয়েছে।
