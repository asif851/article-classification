
বিনা টিকিটে ট্রেনে ভ্রমণের দায়ে নেত্রকোনায় ১০৮ জন যাত্রীকে জরিমানা করেছেন ভ্রাম্যমাণ আদালত।
আজ শুক্রবার সকাল পৌনে ১০টার দিকে অতিরিক্ত জেলা ম্যাজিস্ট্রেট (এডিএম) ও ভ্রাম্যমাণ আদালতের নির্বাহী হাকিম আজিজ হায়দার ভূঁইয়া ওই যাত্রীদের জরিমানা করেন।
নেত্রকোনার বড় স্টেশন সূত্র জানায়, ঢাকার কমলাপুরের উদ্দেশে সকাল সাড়ে আটটার দিকে আন্তনগর হাওর এক্সপ্রেস ট্রেনটি মোহনগঞ্জ রেলওয়ে স্টেশন ছাড়ে। ট্রেনটি সকাল সাড়ে নয়টার দিকে নেত্রকোনার বড় স্টেশনে পৌঁছায়। এ সময় ট্রেনে ভ্রাম্যমাণ আদালত পরিচালনা করা হয়। টিকিট ছাড়া ট্রেনে ভ্রমণের জন্য ১০৮ জনকে আটক করা হয়। পরে তাঁদের বিভিন্ন অঙ্কের জরিমানা করেন ভ্রাম্যমাণ আদালত। দণ্ডপ্রাপ্ত ব্যক্তিদের কাছ থেকে ১১ হাজার টাকা জরিমানা আদায় করা হয়।
অতিরিক্ত জেলা প্রশাসক (রাজস্ব) শাহ আলম মুকুল প্রথম আলোকে বলেন, এই রেলপথে কিছু যাত্রী টিকিট না নিয়ে চলাচল করছেন। এতে সরকার রাজস্ব হারাচ্ছে। তাই অভিযান চালানো হচ্ছে। অভিযানে নিয়ম অনুযায়ী টিকিটের মূল্যের দ্বিগুণ জরিমানা করা হচ্ছে।
