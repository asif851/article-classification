
চলতি বছরের প্রাথমিক ও ইবতেদায়ি শিক্ষা সমাপনী পরীক্ষা শুরু হবে ২০ নভেম্বর। চলবে ২৭ নভেম্বর পর্যন্ত। এ বছর প্রাথমিক শিক্ষা সমাপনীতে পরীক্ষার্থী ৩১ লাখ ২৫ হাজার এবং ইবতেদায়ি শিক্ষা সমাপনীতে পরীক্ষার্থী ৩ লাখ ২০ হাজার।
আজ রোববার প্রাথমিক ও গণশিক্ষা মন্ত্রণালয়ে প্রাথমিক ও ইবতেদায়ি শিক্ষা সমাপনী পরীক্ষার জাতীয় স্টিয়ারিং কমিটির সভায় এ সিদ্ধান্ত হয়। মন্ত্রণালয়ের সংবাদ বিজ্ঞপ্তিতে এ কথা বলা হয়।
বিজ্ঞপ্তিতে বলা হয়, প্রাথমিক ও ইবতেদায়ি শিক্ষার সমাপনী পরীক্ষার ইংরেজি বিষয়ের পরীক্ষা হবে ২০ নভেম্বর, বাংলা ২১ নভেম্বর, বাংলাদেশ ও বিশ্ব পরিচয় পরীক্ষা ২২ নভেম্বর অনুষ্ঠিত হবে। প্রাথমিক শিক্ষার ‘প্রাথমিক বিজ্ঞান’ ও ইবতেদায়ি শিক্ষার আরবি বিষয়ের পরীক্ষা হবে ২৩ নভেম্বর। প্রাথমিক শিক্ষার ‘ধর্ম ও নৈতিক শিক্ষা’ এবং ইবতেদায়ি শিক্ষার ‘কোরআন ও তাজবীদ এবং আকাইদ ও ফিকহ্’ বিষয়ের পরীক্ষা হবে ২৪ নভেম্বর। এ ছাড়া প্রাথমিক ও ইবতেদায়ির গণিত পরীক্ষা হবে ২৭ নভেম্বর। সব পরীক্ষা বেলা ১১টায় শুরু হয়ে বেলা দেড়টায় শেষ হবে। পরীক্ষার সময় আড়াই ঘণ্টা। তবে বিশেষ চাহিদাসম্পন্ন পরীক্ষার্থীদের জন্য অতিরিক্ত ২০ মিনিট রাখা হয়েছে।
২০০৯ সাল থেকে প্রাথমিক শিক্ষা সমাপনী পরীক্ষা চালু করা হয়। প্রাথমিক শিক্ষা অষ্টম শ্রেণি পর্যন্ত চালু হওয়ায় প্রথমে এ বছর থেকেই পঞ্চম শ্রেণি শেষে অনুষ্ঠিত এই পরীক্ষা উঠিয়ে দেওয়ার প্রস্তাব করেছিল প্রাথমিক ও গণশিক্ষা মন্ত্রণালয়। কিন্তু মন্ত্রিসভা এ প্রস্তাব নাকচ করে দেয়। ফলে এ বছরও পঞ্চম শ্রেণি শেষে এই পরীক্ষা অনুষ্ঠিত হচ্ছে।
প্রাথমিক ও গণশিক্ষামন্ত্রী মোস্তাফিজুর রহমানের সভাপতিত্বে সভায় উপস্থিত ছিলেন প্রাথমিক ও গণশিক্ষাসচিব হুমায়ুন খালিদ, প্রাথমিক শিক্ষা অধিদপ্তরের মহাপরিচালক মো. আলমগীর প্রমুখ।
