
ফরিদপুরে ট্রেনের ইঞ্জিনের নিচে কাটা পড়ে আবদুল আলীম (৬৫) নামের এক বৃদ্ধের মৃত্যু হয়েছে। আজ শনিবার সকাল সাড়ে ১০টার দিকে শহরের উত্তর আলীপুর এলাকায় এ ঘটনা ঘটে।
প্রত্যক্ষদর্শী ব্যক্তিরা জানান, আবদুল আলীম ওই সময় বাড়ির পাশের একটি রেলসেতু পার হচ্ছিলেন। সে সময় ট্রেনের একটি ইঞ্জিন আকস্মিকভাবে চলে আসায় তিনি এর নিচে কাটা পড়ে ঘটনাস্থলেই নিহত হন।ঘটনার সত্যতা নিশ্চিত করে ফরিদপুর কোতোয়ালি থানার উপপরিদর্শক (এসআই) নজরুল ইসলাম বলেন, নিহত আবদুল আলীম উত্তর আলীপুর এলাকার বাসিন্দা। তিনি ফায়ার সার্ভিসের একজন অবসরপ্রাপ্ত কর্মী ছিলেন। পরিবারের সদস্যরা লাশ নিয়ে গেছে।বাংলাদেশ রেলওয়ে রাজবাড়ী থানার উপপরিদর্শক (এসআই) শরিফুল ইসলাম প্রথম আলোকে বলেন, ‘ট্রেনের ইঞ্জিনের নিচে কাটা পড়ে এক বৃদ্ধ নিহত হয়েছেন বলে শুনেছি। স্বজনেরা লাশ নিয়ে গেছে। তাই এ ব্যাপারে আইনগত কোনো পদক্ষেপ নেওয়ার সুযোগ নেই।’
