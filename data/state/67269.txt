

নির্বাচন কমিশন সংবিধানমতেই আগামী জাতীয় নির্বাচন পরিচালনা করবেন বলে মন্তব্য করেন স্বরাষ্ট্রমন্ত্রী আসাদুজ্জামান খান কামাল। আজ শনিবার বেলা ১১টার দিকে ভোলার লালমোহন ও তজুমদ্দিন উপজেলার নবনির্মিত থানা ভবন উদ্বোধনকালে সাংবাদিকদের প্রশ্নের জবাবে তিনি এ মন্তব্য করেন।
থানা উদ্বোধন শেষে লালমোহন চৌরাস্তা মধ্যবাজারে এক জনসভায় স্বরাষ্ট্রমন্ত্রী বলেন, আজকের বিশাল জনসভাই প্রমাণ করে বাংলাদেশকে এগিয়ে নিতে শেখ হাসিনার বিকল্প নেই। ভবিষ্যতেও শেখ হাসিনা সরকারের প্রয়োজনীয়তা আছে। বাংলাদেশ আজ বিদ্যুতে স্বয়ংসম্পূর্ণ। অকাল বন্যার কারণে কিছু সময় খাদ্য সংকট দেখা দিয়েছিল, সে সমস্যা শেষ হয়েছে। রোহিঙ্গাদের আশ্রয় দিয়ে শেখ হাসিনা আজ মাদার অব হিউমিনিটিতে পরিণত হয়েছেন।  স্বরাষ্ট্রমন্ত্রী বলেন, লালমোহন ছিল সন্ত্রাসের জনপদ। গরুর খুঁটি দিয়ে এখানে মানুষের চোখ উপড়ে ফেলেছে বিএনপির নেতা-কর্মী। শেখ হাসিনার রাজত্বে সবাই সমান। বিএনপি বোমা দিয়ে মসজিদের মানুষ মেরেছে। সবাই বলছে, আইএস এসব করেছে। কিন্তু কোনো আইএস দেখলাম না।
ভোলা-৩ আসনের (লালমোহন-তজুমদ্দিন) সাংসদ নুরুন্নবী চৌধুরী শাওনের সভাপতিত্বে আরও বক্তব্য দেন লালমোহন উপজেলা চেয়ারম্যান অধ্যক্ষ গিয়াসউদ্দিন আহমেদ, লালমোহন পৌরসভার মেয়র এমদাদুল ইসলাম, উপজেলা আওয়ামী লীগের সাধারণ সম্পাদক আলী রেজা মিয়া, ভারপ্রাপ্ত সম্পাদক দিদারুল ইসলাম অরুণ পঞ্চায়েত, পৌর আওয়ামী লীগের সভাপতি ফখরুল আলম হাওলাদার, সাধারণ সম্পাদক সফিকুল ইসলাম প্রমুখ।
