
জাহাঙ্গীরনগর বিশ্ববিদ্যালয়ের শিক্ষার্থীদের বিরুদ্ধে প্রশাসনের করা মামলা প্রত্যাহার ও আবাসিক হল খুলে দিতে উপাচার্যকে পাঁচ দিন সময় বেঁধে দিয়েছে শিক্ষক-শিক্ষার্থী ঐক্যমঞ্চ। আজ সোমবার বেলা তিনটার দিকে উপাচার্যের সঙ্গে তাঁর বাসভবনে সাক্ষাৎ করে এই সময়সীমা বেঁধে দেন ঐক্যমঞ্চের শিক্ষক-শিক্ষার্থীরা। ৩ জুনের মধ্যে মামলা প্রত্যাহার না করা হলে ৪ জুন মানববন্ধন করা হবে বলে জানিয়েছেন ঐক্যমঞ্চের অন্যতম মুখপাত্র রায়হান রাইন।
সোমবার বেলা তিনটার দিকে সরকার ও রাজনীতি বিভাগের অধ্যাপক নাসিম আখতার হোসাইন, অধ্যাপক মো. শামছুল আলম সেলিম, নৃবিজ্ঞান বিভাগের সভাপতি অধ্যাপক মির্জা তাসলিমা সুলতানা, অধ্যাপক মানস চৌধুরী, অধ্যাপক সাঈদ ফেরদৌস, বাংলা বিভাগের অধ্যাপক শামীমা সুলতানা, দর্শন বিভাগের সহযোগী অধ্যাপক রায়হান রাইন ও ইতিহাস বিভাগের সহকারী অধ্যাপক আনিছা পারভীন জলি উপাচার্যের বাসভবনে যান।
এ সময় ছাত্র ইউনিয়ন বিশ্ববিদ্যালয় সংসদের সভাপতি ইমরান নাদিমসহ আরও কয়েকজন শিক্ষার্থী তাঁদের সঙ্গে ছিলেন। উপাচার্য অধ্যাপক ফারজানা ইসলাম ও সহ-উপাচার্য অধ্যাপক মো. আবুল হোসেন তাঁদের সঙ্গে কথা বলেন। পরে বেলা সাড়ে তিনটার দিকে তাঁরা উপাচার্যের বাসভবন থেকে বেরিয়ে আসেন। রায়হান রাইন বলেন, ‘আমরা আগের দাবিগুলোর পরিপ্রেক্ষিতে আজ উপাচার্যের সঙ্গে সাক্ষাৎ করেছি। তিনি আমাদের আশ্বস্ত করেছেন।’
উপাচার্য অধ্যাপক ফারজানা ইসলাম প্রথম আলোকে বলেন, শিক্ষকেরা দাবি নিয়ে এসেছিলেন। কী করা যায়, আমরা ভেবে দেখছি। যাঁরা এসেছিলেন, তাঁরা নিপীড়নের বিপক্ষে কথা বলেন। তাহলে যেভাবে বাসা ভাঙচুর করা হয়েছে, শিক্ষকদের লাঞ্ছিত করা হয়েছে, এরও বিচার তাঁরা চাইবেন।
গত শুক্রবার সড়ক দুর্ঘটনায় নিহত দুই শিক্ষার্থীর পরিবারকে ক্ষতিপূরণসহ আরও কয়েকটি দাবিতে পরদিন শনিবার প্রায় পাঁচ ঘণ্টা ক্যাম্পাস সংলগ্ন ঢাকা-আরিচা মহাসড়ক অবরোধ করেন শিক্ষার্থীরা। উপাচার্যের দুই দফা আশ্বাসের পরও অবরোধ তুলে না নিলে বিকেলে শিক্ষার্থীদের ওপর কাঁদানে গ্যাস, রাবার বুলেট নিক্ষেপ ও লাঠিপেটা করে পুলিশ। এ ঘটনায় উত্তেজিত শিক্ষার্থীরা উপাচার্যের বাসভবন ভাঙচুর করলে তাঁদের বিরুদ্ধে মামলা করে বিশ্ববিদ্যালয় প্রশাসন। মামলায় গ্রেপ্তার হওয়া ৪২ জন গতকাল রোববার জামিন পান।
