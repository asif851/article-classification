
শিক্ষিত তরুণ প্রজন্মকে তথ্যপ্রযুক্তি খাতে আগ্রহী করে এ খাতে তাঁদের আরও বেশি সম্পৃক্ত করার লক্ষ্যে শেরপুরে ‘আইসিটি ক্যারিয়ার ক্যাম্প’ অনুষ্ঠিত হয়েছে। গতকাল মঙ্গলবার শেরপুর সরকারি কলেজ মিলনায়তনে এ অনুষ্ঠান হয়।
তথ্য ও যোগাযোগ প্রযুক্তি বিভাগের অধীন বাংলাদেশ কম্পিউটার কাউন্সিলের (বিসিসি) লিভারেজিং আইসিটি ফর গ্রোথ গভর্ন্যান্স প্রকল্প (এলআইসিটি) ওই ক্যাম্পের আয়োজন করে। এতে সভাপতিত্ব করেন কলেজটির অধ্যক্ষ এ কে এম রিয়াজুল হাসান। প্রধান অতিথি হিসেবে বক্তব্য দেন অতিরিক্ত জেলা প্রশাসক (সার্বিক) এ টি এম জিয়াউল ইসলাম। ক্যাম্পে ডিজিটাল বাংলাদেশে তরুণদের সম্ভাবনা নিয়ে মূল বক্তব্য উপস্থাপন করেন এলআইসিটি প্রকল্পের কমিউনিটি স্পেশালিস্ট হাসান বেনাউল ইসলাম।
হাসান বেনাউল ইসলাম বলেন, ডিজিটাল বাংলাদেশ গড়ায় অবদান রাখতে হলে শিক্ষিত তরুণ-তরুণীদের তথ্যপ্রযুক্তিতে প্রশিক্ষিত হওয়া ছাড়া বিকল্প নেই। এ লক্ষ্য সামনে রেখে সরকার একুশ শতকের উপযোগী দক্ষ মানবসম্পদ গড়ে তুলছে। সরকার ২০২১ সালের মধ্যে আইটি পেশাজীবীর সংখ্যা বর্তমান ১০ লাখ থেকে ২০ লাখে উন্নীত করতে চায়। এ জন্য নেওয়া হয়েছে নানা কার্যক্রম। শিক্ষিত তরুণ-তরুণীদের এ সুযোগ কাজে লাগানোর জন্য এগিয়ে আসতে হবে। 
