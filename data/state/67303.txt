
নরসিংদীতে মো. সুমন এলাহী (২৪) নামের এক ব্যবসায়ীর লাশ উদ্ধার করেছে পুলিশ। গতকাল বুধবার সদর উপজেলার চিনিশপুর ইউনিয়নের ঘোড়াদিয়া গ্রামের বণিকপাড়া মহল্লার একটি পুকুরপাড় থেকে তাঁর লাশ উদ্ধার করে পুলিশ। তিনি বণিকপাড়া মহল্লার হারুন সওদাগরের ছেলে।
পরিবারের লোকজন ও পুলিশ জানায়, সুমন গতকাল ভোরে সেহির খেয়ে বাড়ি থেকে বের হন। স্থানীয় লোকজন সকাল সাড়ে নয়টার দিকে সুমনের বাড়ির পাশের পুকুর পাড়ে ঝোপের কাছে তাঁর লাশ পড়ে থাকতে দেখে পুলিশে খবর দেন। পরে পুলিশ তাঁর লাশ উদ্ধার করে ময়নাতদন্তের জন্য নরসিংদী সদর হাসপাতালের মর্গে পাঠায়।
