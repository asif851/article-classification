
ফরিদপুরের মধুখালীতে ৪৫০ বোতল ফেনসিডিলসহ সাংবাদিক নামধারী দুই তরুণকে গ্রেপ্তার করেছে পুলিশ। জব্দ করা হয়েছে তাঁদের ব্যবহৃত দৈনিক যুগান্তর-এর স্টিকার লাগানো ডিএক্স করলা নামের একটি প্রাইভেট কার। গতকাল রোববার সকাল পৌনে ১০টার দিকে ঢাকা-খুলনা মহাসড়কের মধুখালী উপজেলার গড়াই সেতুর কামারখালী টোল ঘরের কাছ থেকে তাঁদের গ্রেপ্তার করা হয়। গ্রেপ্তার ব্যক্তিরা হলেন তারেক হোসেন (২৫) ও আরাফাত হোসেন (২৫)। তাঁরা দুজনই লক্ষ্মীপুর জেলার সদর থানার দত্তপাড়া মহল্লার বাসিন্দা ও সম্পর্কে চাচাতো ভাই। এ সময় তারেকের কাছ থেকে দৈনিক যুগান্তর ও নিউজ টুডের পরিচয়পত্র উদ্ধার করে পুলিশ। এ ব্যাপারে মধুখালী থানায় মাদকদ্রব্য নিয়ন্ত্রণ আইনে একটি মামলা করা হয়েছে।
