
টোল আদায়কে কেন্দ্র করে রংপুর নগরের দমদমা সেতু এলাকায় গতকাল বৃহস্পতিবার বিকেলে পিকআপের চালকদের সঙ্গে টোল আদায়কারীদের সংঘর্ষে ১০ জন আহত হয়েছে। ভাঙচুর করা হয়েছে পাঁচটি পিকআপ ভ্যান। এ ঘটনায় উত্তেজিত চালকেরা রংপুর-কুড়িগ্রাম সড়কের মাহিগঞ্জ সাতমাথা এলাকায় দেড় ঘণ্টা সড়ক অবরোধ করে রাখেন। পুলিশ ও শ্রমিকেরা জানান, টোল দিতে অস্বীকার করায় টোল আদায়কারীরা এক পিকআপ চালককে পেটায়। এর জের ধরে দুই পক্ষের মধ্যে পাল্টাপাল্টি ধাওয়া ও সংঘর্ষ হয়।
