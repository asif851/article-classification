
নির্যাতনের শিকার শিশু গৃহকর্মী আদুরির শারীরিক অবস্থার উন্নতি হচ্ছে ধীরগতিতে। তবে স্বজনদের কাছে পেয়ে শিশুটি বেশ আনন্দেই রয়েছে বলে কর্মকর্তারা জানিয়েছেন।গত ২২ সেপ্টেম্বর বিকেলে দুই নারী বারিধারা ডিওএইচএস এলাকার একটি ডাস্টবিন থেকে প্রায় নিস্তেজ অবস্থায় শিশু আদুরিকে (১১) উদ্ধার করে।বর্তমানে সে ঢাকা মেডিকেল কলেজ হাসপাতালের ওয়ান স্টপ ক্রাইসিস সেন্টারে (ওসিসি) চিকিৎসাধীন।ওসিসির সমন্বয়কারী মেডিকেল বোর্ডের সদস্য বিলকিছ বেগম বলেন, আদুরির ক্ষত স্থানে সংক্রমণ (ইনফেকশন) দেখা দিয়েছে। সে অপুষ্টি ও রক্তশূন্যতায় ভুগছে। গতকাল তাকে রক্ত দেওয়া হয়েছে। তবে স্বজনেরা কাছে থাকার কারণে ও যত্ন পেয়ে শিশুটি মানসিকভাবে বেশ সবল হয়ে উঠেছে। গতকাল তাকে বেশ উৎফুল্ল দেখা গেছে।এদিকে আদুরিকে নির্যাতনের অভিযোগে গ্রেপ্তার গৃহকর্ত্রী নওরীন জাহানের তিন দিনের রিমান্ড গতকাল শেষ হয়েছে।ঢাকা মহানগর পুলিশের উইমেন সাপোর্ট অ্যান্ড ইনভেস্টিগেশন বিভাগের অতিরিক্ত উপকমিশনার ফাতিহা ইয়াসমিন বলেন, আজ মঙ্গলবার নওরীন জাহানকে আদালতে নেওয়া হবে। তবে আদুরিকে কেন, কীভাবে নির্যাতন করা হলো, কে তাঁকে ডাস্টবিনে ফেলল ইত্যাদি বিষয়ে জানতে চাইলে তিনি বলেন, একটু অপেক্ষা করতে হবে।
