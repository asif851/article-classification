
দুর্নীতিবিরোধী জনসচেতনতা তৈরি এবং জাতিসংঘের দুর্নীতিবিরোধী সনদের ভূমিকা সম্পর্কে সবাইকে জানাতে বিশ্বের অন্যান্য দেশের মতো গতকাল শুক্রবার সারা দেশে পালিত হয়েছে আন্তর্জাতিক দুর্নীতিবিরোধী দিবস। দিবসটি উপলক্ষে দেশের বিভিন্ন স্থানে আলোচনা সভা ও শোভাযাত্রার আয়োজন করা হয়। কর্মসূচিতে বক্তারা বলেন, দুর্নীতি একটি সামাজিক ব্যাধি। এই ব্যাধি দূর করতে হলে জনসচেতনতা তৈরি করতে হবে।
আমাদের প্রতিনিধিদের পাঠানো খবর:
লক্ষ্মীপুর: ট্রান্সপারেন্সি ইন্টারন্যাশনাল বাংলাদেশের (টিআইবি) অনুপ্রেরণায় গঠিত সচেতন নাগরিক কমিটি (সনাক) ও দুর্নীতি প্রতিরোধ কমিটির যৌথ উদ্যোগে সকালে শহরে শোভাযাত্রা বের করা হয়। পরে জেলা প্রশাসকের সম্মেলনকক্ষে আলোচনা সভা অনুষ্ঠিত হয়।
লক্ষ্মীপুরের অতিরিক্ত জেলা প্রশাসক (সার্বিক) সাজ্জাদুল হাসানের সভাপতিত্বে আলোচনা সভায় অন্যান্যের মধ্যে বক্তব্য দেন জেলা তথ্য কর্মকর্তা আবদুল্লাহ আল মামুন, সনাকের লক্ষ্মীপুরের সভাপতি অধ্যাপক মাহবুব মোহাম্মদ আলী, দুর্নীতি প্রতিরোধ কমিটির লক্ষ্মীপুর শাখার সভাপতি ছাবির আহমেদ, দুর্নীতি দমন কমিশনের নোয়াখালী অঞ্চলের পরিদর্শক ইলিয়াছ আলী।
নোয়াখালী: সকালে শহরের জিলা স্কুলের সামনে আবদুল মালেক উকিল সড়কে মানববন্ধন ও শোভাযাত্রা অনুষ্ঠিত হয়। পরে জেলা স্কুলের মিলনায়তনে আলোচনা সভার আয়োজন করা হয়। দুদকের সমন্বিত জেলা কার্যালয় ও দুর্নীতি দমন প্রতিরোধ কমিটির নোয়াখালী জেলা শাখার উদ্যোগে আয়োজিত এসব কর্মসূচিতে প্রধান অতিথি ছিলেন জেলা প্রশাসক বদরে মুনির ফেরদৌস। সভায় সভাপতিত্ব করেন দুর্নীতি প্রতিরোধ কমিটির সহসভাপতি নাজমুল হক।
আলোচনা সভায় অন্যান্যের মধ্যে বক্তব্য দেন অতিরিক্ত জেলা প্রশাসক (সার্বিক) সুব্রত কুমার দে, অতিরিক্ত পুলিশ সুপার জহিরুল ইসলাম, দুদকের সমন্বিত জেলা কার্যালয়ের উপপরিচালক মো. তালেবুর রহমান, নোয়াখালী কলেজের সাবেক অধ্যক্ষ কাজী মো. রফিক উল্যাহ্, দুর্নীতি প্রতিরোধ কমিটির সদস্য আবু জাফর মোহাম্মদ হারুন।
খাগড়াছড়ি: খাগড়াছড়ি পার্বত্য জেলা পরিষদের সার্বিক সহযোগিতায় সনাকের উদ্যোগে সকালে শহরের শাপলা চত্বরে মানববন্ধন করা হয়। মানববন্ধন শেষে শোভাযাত্রা বের করা হয়। শোভাযাত্রাটি শহরের বিভিন্ন সড়ক প্রদক্ষিণ করে। পরে জেলা প্রশাসকের সম্মেলনকক্ষে আলোচনা সভা অনুষ্ঠিত হয়েছে। অধ্যাপক সুধীন কুমার চাকমার সভাপতিত্বে সভায় প্রধান অতিথি ছিলেন অতিরিক্ত জেলা প্রশাসক এ টি এম কাউসার হোসেন। সভায় বক্তব্য দেন জ্যেষ্ঠ সহকারী পুলিশ সুপার আবদুল কাদের, সনাকের সহসভাপতি মো. জহুরুল আলম ও সদস্য অধ্যাপক বোধিসত্ত্ব দেওয়ান।
রামগতি (লক্ষ্মীপুর): কমলনগর উপজেলা দুর্নীতি প্রতিরোধ কমিটির উদ্যোগে সকালে উপজেলা সদরের হাজিরহাট বাজারে দুর্নীতিবিরোধী শোভাযাত্রা বের করা হয়। পরে হাজিরহাট হামেদিয়া ফাজিল মাদ্রাসা মিলনায়তনে আলোচনা সভা অনুষ্ঠিত হয়। উপজেলা দুর্নীতি প্রতিরোধ কমিটির সভাপতি মো. জায়েদ হোসেন ফারুকীর সভাপতিত্বে সভায় বক্তব্য দেন কমলনগর থানার ওসি আকুল চন্দ্র বিশ্বাস, উপজেলা ইমাম সমিতির সভাপতি মাওলানা আলী হোসেন, উপজেলা সদর কেন্দ্রীয় জামে মসজিদের ইমাম মাওলানা গিয়াস উদ্দিন, সাংবাদিক কাজী মো. ইউনুছ, জেএসডির উপজেলা সাধারণ সম্পাদক শাহাদাত হোসেন, হাজিরহাট উপকূল ডিগ্রি কলেজের শিক্ষক মো. লোকমান হোসেন।
লোহাগাড়া (চট্টগ্রাম): সকালে লোহাগাড়া উপজেলার বটতলী এলাকায় আলোচনা সভার আয়োজন করা হয়। উপজেলা দুর্নীতি প্রতিরোধ কমিটির উদ্যোগে আয়োজিত সভায় প্রধান অতিথি ছিলেন ইউএনও মো. ফিজনূর রহমান। সভায় অন্যান্যের মধ্যে বক্তব্য দেন উপজেলা পরিষদের চেয়ারম্যান নুরুল আবছার, দুদকের সহকারী পরিচালক নার্গিস সুলতানা, সহকারী কমিশনার (ভূমি) সাদিয়া আফরিন, থানার ওসি মো. শাহজাহান।
