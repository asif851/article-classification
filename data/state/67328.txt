
পিরোজপুরের মঠবাড়িয়া উপজেলায় গত শুক্রবার খাবারের সঙ্গে চেতনানাশক মিশিয়ে এক কিশোরীকে ধর্ষণের চেষ্টার অভিযোগে এক ব্যক্তিকে গ্রেপ্তার করেছে পুলিশ। এ ঘটনায় গত রোববার মেয়েটি বাদী হয়ে থানায় মামলা করেছে।
পুলিশ সূত্রে জানা গেছে, উপজেলার ছোট মাছুয়া গ্রামের বাবুল হাওলাদার ও তাঁর স্ত্রী শুক্রবার এক আত্মীয়ের বাড়িতে বেড়াতে যান। ওই বাড়িতে থেকে মেয়েটি ও তাঁর ভাই লেখাপড়া করছে। বাড়ির অন্য সদস্যরা তখন ছিলেন না। শুক্রবার রাতে বাবুল খাবারের সঙ্গে চেতনানাশক পদার্থ মিশিয়ে দেন। খাবার খেয়ে মেয়েটি ঘুমিয়ে পড়লে বাবুল তাকে ধর্ষণের চেষ্টা করেন। এ সময় মেয়েটির ঘুম ভেঙে গেলে বাবুল ঘরের দরজা খুলে পালিয়ে যান। সকালে প্রতিবেশীরা মেয়েটি ও তাঁর ভাইকে অচেতন অবস্থায় উদ্ধার করে উপজেলা স্বাস্থ্য কমপ্লেক্সে ভর্তি করেন।
