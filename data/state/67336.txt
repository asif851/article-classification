
প্রধানমন্ত্রীর তথ্য ও যোগাযোগ প্রযুক্তিবিষয়ক উপদেষ্টা সজীব ওয়াজেদ জয় নিজের পথ নিজেই দেখবেন বলে জানিয়েছেন তাঁর মা প্রধানমন্ত্রী শেখ হাসিনা। তিনি বলেন, ‘জয় ভবিষ্যতে কী করবে, সেটা সম্পূর্ণ তার ওপরই নির্ভর করছে। তবে সে কিন্তু আমাদের সহযোগিতা করছে।’আজ বুধবার জাতীয় সংসদে প্রধানমন্ত্রীর জন্য নির্ধারিত প্রশ্নোত্তরে জাতীয় পার্টির (জাপা) সাংসদ ফখরুল ইমামের সম্পূরক প্রশ্নের জবাবে তিনি এসব কথা বলেন। স্পিকার শিরীন শারমিন চৌধুরী অধিবেশনে সভাপতিত্ব করেন।জয় সম্পর্কে ফখরুল ইমামের প্রশ্নটি ছিল ইঙ্গিতপূর্ণ এবং কিছুটা জটিল। সম্পূরক প্রশ্নে তিনি বলেন, ‘জয় বাংলা’ দুটি শব্দ এবং ‘প্রথম’ শব্দটি নিয়ে আপনি কী চিন্তাভাবনা করছেন? তাঁর দ্বিতীয় প্রশ্নটি ছিল, পুরুষের অধিকার নিয়ে প্রধানমন্ত্রী কী চিন্তাভাবনা করছেন?প্রশ্নকর্তার এসব প্রশ্ন শুনে স্পিকার শিরীন শারমিন চৌধুরী বলেন, ‘মাননীয় সংসদ সদস্য, আপনার প্রশ্ন তো সম্পূরক নয়।’ তবে প্রধানমন্ত্রী প্রশ্নটির উত্তর দেন। জয় বাংলা-সম্পর্কিত প্রশ্নের জবাবে প্রধানমন্ত্রী বলেন, “‘জয়” একটি শব্দ এবং “বাংলা” আরেকটি শব্দ। দুটো মিলেই জয় বাংলা। জয় বাংলা আমাদের মুক্তিযুদ্ধের স্লোগান। জয় বাংলা এবং জয় বঙ্গবন্ধু স্লোগান দিয়েই আমরা বাংলাদেশ স্বাধীন করেছি। মুক্তিযুদ্ধের সময় এটাই ছিল আমাদের কাছে সবচেয়ে অনুপ্রেরণাদায়ী স্লোগান। কাজেই এই শব্দটাকে ভাগ করার উপায় নেই। তবে আমি জানি না, মাননীয় স্পিকার উনি (প্রশ্নকর্তা সাংসদ) কী বলতে চেয়েছেন।’প্রধানমন্ত্রী তখন বলেন, ‘ছেলেমেয়েদের লেখাপড়া শিখিয়েছি। তাদের বলেছি, তোমাদের কোনো সম্পদ দিতে পারব না। তোমাদের একটি বড় সম্পদ যত পারো শিক্ষা গ্রহণ করো। ওটাই তোমাদের জীবন-জীবিকা তৈরি করে দেবে। আর তাদের জীবনের ভবিষ্যৎ তারা নিজেরাই ঠিক করবে। এ দায়িত্ব তাদের ওপরেই ছেড়ে দিয়েছি। কাজেই জয় ভবিষ্যতে কী করবে এটা সম্পূর্ণ তার ওপর নির্ভর করে। সে কিন্তু আমাদের সহযোগিতা করছে। আজকে যে ডিজিটাল বাংলাদেশ করছি, সেখানে যতটুকু অর্জন, তার পরামর্শমতোই হচ্ছে।’ তিনি বলেন, সে (জয়) জনগণের জন্য সেবা ও সাহায্য করছে। কিন্তু কোনো কিছু পাওয়ার আশা বা নিতে আসেনি। সে যতটুকু পারছে দিচ্ছে। ‘জয় বাংলা’ স্লোগানের প্রেরণাই তাকে উদ্দীপ্ত করছে দেশের সেবা করতে। আর তার পথ সে নিজে দেখবে।পুরুষের অধিকার সম্পর্কে প্রশ্নকর্তা সাংসদের উদ্দেশে প্রধানমন্ত্রী বলেন, ‘ওনার ঘরে উনি যে ওনার বউকে এত ভয় পান, এটা আমরা জানতাম না। তবে ভাগ্য ভালো, উনি ওনার ঘরে পুলিশি পাহারার কথা বলেন নাই। পৃথিবীকে আসলে কেউ বদলাতে পারে না। জীবন বদলাতে পারে। ঘরে আপনি চ্যানেল বদলাতে পারেন না। এটা তো সমঝোতা করে নেওয়া যায়। কে কখন কতটুকু সময় টেলিভিশন দেখবেন, তা ঘরের কর্ত্রীর সঙ্গে বসে একটা সমঝোতা করে নেন। যাতে চ্যানেল বদলানো নিয়ে কোনো সংঘাত না হয়।’
পুলিশে জামায়াত-শিবির ঢোকা প্রসঙ্গতরীকত ফেডারেশনের নজিবুল বশর মাইজভাণ্ডারী পুলিশে জামায়াত-শিবিরের লোক নিয়োগ হচ্ছে বলে অভিযোগ করেন। জবাবে প্রধানমন্ত্রী বলেন, পুলিশে নিয়োগের জন্য একটি নীতিমালা আছে। তবে এটা ঠিক, ২০১৪ সালের নির্বাচন ঠেকানো ও গত বছর বিএনপি-জামায়াত জোট যে তাণ্ডব চালিয়েছিল, সে সময় পুলিশ সদস্যও রেহাই পায়নি। পুলিশকেও তারা মেরেছে, আগুন দিয়ে পুড়িয়ে মারার চেষ্টা করেছে। তাদের হাতে পুলিশ নির্মমভাবে হত্যার শিকার হয়েছে। সেই পুলিশ বাহিনী যখন লোক নিয়োগ করবে, সেখানে দায়িত্বে থাকেন তাদের কর্মকর্তারা। তিনি বলেন, ‘এটা দেখার দায়িত্ব পুলিশ বাহিনীর। আমরা আশা করি, তারা তা দেখবে।’ তিনি আরও বলেন, ‘সেই সঙ্গে সব সাংসদকে বলতে চাই, নিজ নিজ এলাকায় এ ধরনের কেউ যদি পুলিশ বাহিনীতে ঢুকে থাকে, সে খবর গোয়েন্দা বাহিনীর হাতে দিলে নিশ্চয়ই তারা সে বিষয়টি যাচাই করে দেখবে এবং যথাযথ ব্যবস্থা নেবে।’
