
ঢাকায় ইতালির নাগরিকের পর রংপুরে জাপানি নাগরিককে খুনের ঘটনায় যোগসূত্র রয়েছে বলে মনে করছেন আইনশৃঙ্খলা রক্ষাকারী বাহিনীর কর্মকর্তারা। দুই খুনের ক্ষেত্রে কিছু মিল থাকায় এই সন্দেহ জোরদার হয়েছে বলে সংশ্লিষ্ট একাধিক সূত্র জানিয়েছে।তবে পাঁচ দিন আগে ঢাকায় ইতালির নাগরিক সিজার তাবেলা হত্যার কারণ এবং এ ঘটনায় কারা জড়িত, সে সম্পর্কে এখন পর্যন্ত তদন্ত-সংশ্লিষ্ট কর্মকর্তারা স্পষ্ট কোনো ধারণা পাননি। গতকাল জাপানি নাগরিক কুনিও হোশি খুন হওয়ার পর ‘ষড়যন্ত্র তত্ত্বকে’ গুরুত্ব দিচ্ছেন তদন্ত-সংশ্লিষ্ট ব্যক্তিরা। দায়িত্বশীল একাধিক পুলিশ কর্মকর্তা প্রথম আলোকে বলেন, তাঁরা মনে করছেন, দেশি বা বিদেশি কোনো মহল দেশকে অস্থিতিশীল করতে পরিকল্পিতভাবে এসব ঘটনা ঘটাচ্ছে। তাই দুই খুনের ঘটনায় যোগসূত্র খুঁজে বের করার চেষ্টা চলছে।অবশ্য গুরুত্বপূর্ণ একটি গোয়েন্দা সংস্থার একটি সূত্র জানায়, রংপুরের ঘটনার পর দুই বিদেশি হত্যায় গোপন জঙ্গিগোষ্ঠীর প্রতিও তাদের সন্দেহ রয়েছে।দুই বিদেশি হত্যার ঘটনা সম্পর্কে স্বরাষ্ট্রমন্ত্রী আসাদুজ্জামান খান কামাল গতকাল বিবিসিকে বলেন, ‘আমরা কয়েক দিন পরে আরও খোলাসা করে বলতে পারব, তবে প্রাথমিকভাবে যেটুকু বুঝতে পারছি, তাতে মনে হচ্ছে, বাংলাদেশকে অস্থিতিশীল করার জন্য এবং বিদেশিদের কাছে দেশের পরিস্থিতি অস্থিতিশীল বলে তুলে ধরার জন্য এগুলো করা হচ্ছে।’ তিনি বলেন, দুটি ঘটনার ধরন একই। উভয় ক্ষেত্রেই পেছন থেকে গুলি করা হয়েছে, অস্ত্র ছিল পিস্তল। দুটি ঘটনাতেই আক্রমণকারীরা ছিল তিনজন এবং তারা একইভাবে মোটরবাইকে করে পালিয়ে যায়।স্বরাষ্ট্রমন্ত্রী বলেন, ‘কিছু আলামত আমরা পেয়েছি এবং আসল অপরাধীদেরও আমরা শিগগিরই ধরে ফেলব।’পুলিশ সদর দপ্তরের একটি সূত্র জানায়, ঢাকার কূটনৈতিক পাড়ায় ২৮ সেপ্টেম্বর ইতালির নাগরিককে হত্যার পর বিদেশিদের নিরাপত্তার ব্যাপারে পুলিশ সদর দপ্তর থেকে সব জেলার পুলিশ সুপারকে সতর্ক করা হয়। এরপর রংপুরে হত্যার ঘটনায় পুলিশ প্রশাসনও উদ্বিগ্ন। পরিস্থিতি নিয়ে গতকাল শনিবার পুলিশ সদর দপ্তরে জরুরি বৈঠক করেন ঊর্ধ্বতন কর্মকর্তারা। ওই বৈঠক থেকে দেশে অবস্থান করা সব বিদেশি নাগরিকের নিরাপত্তা জোরদার করার নির্দেশ দেওয়া হয়। একই সঙ্গে আজ থেকে দেশব্যাপী বিশেষ অভিযান চালাতে বলা হয়েছে।বৈঠকে উপস্থিত ছিলেন এমন একজন কর্মকর্তা প্রথম আলোকে বলেন, আজ রোববার থেকে যেসব বিদেশি এ দেশে আসবেন, তাঁরা কোথায় থাকবেন, কোথায় যাবেন—এসব তথ্য দ্রুত পুলিশ সদর দপ্তরকে জানাতে বলা হয়েছে। মোটরসাইকেল আরোহীদের তল্লাশিসহ সারা দেশে জামিনে থাকা পেশাদার অপরাধী এবং গাড়ি ভাঙচুর, নাশকতা ও বিস্ফোরক মামলার আসামিদের গ্রেপ্তারে বিশেষ অভিযান শুরু করার নির্দেশনা দেওয়া হয়েছে।ইতালীয় নাগরিক সিজারের হত্যা মামলা তদন্তে ডিবির গঠিত ১১ সদস্যের কমিটি গতকাল মিন্টো রোডের ডিবি কার্যালয়ে বৈঠক করে। তদন্তের সঙ্গে যুক্ত একজন পদস্থ কর্মকর্তা প্রথম আলোকে বলেন, তদন্তে দুই খুনের যোগসূত্র আছে কি না, সেটা খতিয়ে দেখার বিষয়টি প্রাধান্য দেওয়া হচ্ছে। ডিবির গঠিত তদন্ত কমিটির সদস্য ও ডিবির ভারপ্রাপ্ত উপকমিশনার (উত্তর) মো. মাহফুজুল ইসলাম বলেন, সম্ভাব্য সবকিছু বিবেচনায় নিয়ে তদন্ত চলছে। রংপুরের পুলিশের সঙ্গে যোগাযোগ রাখা হচ্ছে।
আরও পড়ুন: 
এবার জাপানি নাগরিক হত্যা
