
বেতন ও পদমর্যাদা সমস্যা নিরসনের দাবিতে পূর্বঘোষণা অনুযায়ী আজ সোমবার থেকে দুই দিনের পূর্ণদিবস কর্মবিরতি শুরু করেছেন সরকারি কলেজের শিক্ষকেরা।
সরকারি কলেজশিক্ষকদের সংগঠন বিসিএস সাধারণ শিক্ষা সমিতির ডাকে সারা দেশে এই কর্মসূচি পালিত হচ্ছে বলে দাবি সংগঠনের নেতাদের।  সমিতির মহাসচিব আই কে সেলিম উল্লাহ খোন্দকার আজ প্রথম আলোকে বলেন, তাঁর কাছে যে খবর আছে, তাতে আজ দেশের সব সরকারি কলেজে শিক্ষকেরা সংগঠনের পূর্বঘোষিত কর্মসূচি পালন করছেন। আগামীকাল মঙ্গলবারও এই কর্মসূচি চলবে। এর মধ্যেও দাবি পূরণ না হলে আগামী ২২ জানুয়ারি সমিতির সাধারণ সভায় আরও কঠোর কর্মসূচির সিদ্ধান্ত নেওয়া হবে।
রাজধানীর মিরপুর বাংলা কলেজের শিক্ষক ও ২৪ তম বিসিএস (সাধারণ শিক্ষা) ফোরামের সাধারণ সম্পাদক মনিরুল আলম বলেন, কেন্দ্রীয় কর্মসূচির অংশ হিসেবে তাঁর কলেজে আজ কোনো ক্লাস হচ্ছে না।  ঢাকা কলেজে খোঁজ নিয়ে জানা গেছে, সেখানেও আজ কোনো ক্লাস হচ্ছে না।
সাধারণত সরকারি কলেজের অধ্যাপকেরা চতুর্থ গ্রেডের কর্মকর্তা। সিলেকশন গ্রেড থাকায় এত দিন মোট অধ্যাপকদের মধ্যে ৫০ শতাংশ অধ্যাপক গ্রেড-৩-এ যেতে পারতেন। কিন্তু সিলেকশন গ্রেড বাদ দেওয়ায় এখন এই পথ বন্ধ হয়ে গেছে। এ নিয়ে কয়েক মাস ধরেই আন্দোলন করছেন কলেজশিক্ষকেরা।
আরও পড়ুন..বিশ্ববিদ্যালয় ও কলেজশিক্ষকদের আন্দোলন শুরু
