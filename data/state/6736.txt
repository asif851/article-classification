
আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেছেন, ‘নির্বাচন পেছানো বা আগানো কিংবা নির্বাচন সংক্রান্ত যেকোনো বিষয়ে কোনো রাজনৈতিক দলের দাবির বিষয়টি নির্বাচন কমিশনের ব্যাপার। রাজনৈতিক দল হিসেবে এটা আমাদের ভাবনার বিষয় নয়। নির্বাচন কমিশন যেটা যৌক্তিক মনে করবেন, সেটাই করবেন।’আজ শনিবার দুপুরে কুষ্টিয়া মহাশ্মশানে সনাতন ধর্মাবলম্বীদের বিজয়া পুনর্মিলনী অনুষ্ঠানে যোগ দিয়ে সাংবাদিকদের এক প্রশ্নের জবাবে হানিফ এসব কথা বলেন।হানিফ বলেন, ‘যেহেতু স্থানীয় নির্বাচন দলীয়ভাবে করা হচ্ছে, দলীয় নির্বাচনে নির্দলীয় আসলে হতে পারে না। আমরা সংসদ সদস্যরা তো দলীয়ভাবে নির্বাচিত। দলীয়ভাবেই নির্বাচনে অংশ নিতে পারি। তাই দলীয় নির্বাচন দলীয়ভাবেই করা উচিত, সেই সুযোগটা দেওয়া হোক। আমরা সিদ্ধান্ত নিয়েছি, নির্বাচন কমিশনকেও এটা জানাব।’স্থানীয় নির্বাচন জোটগতভাবে করার ব্যাপারে হানিফ বলেন, ‘স্থানীয় নির্বাচন জোটগতভাবে করার কোনো সিদ্ধান্ত হয়নি। স্থানীয় নির্বাচন দলীয়ভাবেই করার সিদ্ধান্ত হয়েছে।’অনুষ্ঠানে কুষ্টিয়া-৪ (খোকসা-কুমারখালী) আসনের সাংসদ আবদুর রউফ, জেলা প্রশাসক সৈয়দ বেলাল হোসেন, জেলা আওয়ামী লীগের সভাপতি সদর উদ্দিন খান, সাধারণ সম্পাদক আজগর আলী প্রমুখ উপস্থিত ছিলেন।
