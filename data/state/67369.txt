
চাঁদপুরের মতলব উত্তর উপজেলায় কাঁচামালবাহী একটি মিনিট্রাক সিএনজিচালিত অটোরিকশার ওপর উঠে গিয়ে তিনজন নিহত হওয়ার ঘটনা ঘটেছে। নিহত ব্যক্তিরা অটোরিকশার যাত্রী ছিলেন। আজ মঙ্গলবার সকালে উপজেলার মোহনপুর ইউনিয়নের পাঁচানী এলাকায় এ দুর্ঘটনা ঘটে।
নিহত তিন যাত্রী হলেন ছোবহান মোল্লার ছেলে মফিজুল ইসলাম (৪৫), কুদ্দুস সরকারের ছেলে অনীক সরকার (২৪) এবং আলিম উদ্দিনের ছেলে আলমগীর (৫০)। তাঁদের প্রত্যেকের বাড়ি মতলব উত্তর উপজেলার পাঁচানী দেওয়ানকান্দি এলাকায়। এ ঘটনায় অটোরিকশার চালক নুরুল হক (৩০) গুরুতর আহত হলে তাঁকে প্রথমে মতলব উত্তর উপজেলা স্বাস্থ্য কমপ্লেক্স ও পরে ঢাকা মেডিকেল কলেজ হাসপাতালে স্থানান্তর করা হয়।
পুলিশ ও প্রত্যক্ষদর্শী সূত্রে জানা যায়, আজ সকাল সাড়ে নয়টায় পাঁচানী থেকে মতলব উত্তর উপজেলার ছেঙ্গারচর যাওয়ার পথে পাঁচানী চৌরাস্তার কাছে একটি অটোরিকশাকে কাঁচামালবোঝাই মিনিট্রাক সজোরে ধাক্কা দিয়ে এর ওপরে উঠে যায়। এতে অটোরিকশার চালকসহ চারজন গুরুতর আহত হন। স্থানীয় লোকজন আহত চারজনকে উদ্ধার করে মতলব উত্তর উপজেলা স্বাস্থ্য কমপ্লেক্সে নিয়ে গেলে চিকিৎসক শংকর কুমার সাহা তিনজনকে মৃত ঘোষণা করেন। কামাল হোসেন নামের একজন প্রত্যক্ষদর্শী জানান, চালক ট্রাকটি চালনা অবস্থায় ঘুমিয়ে পড়লে তা অটোরিকশার ওপর ওঠে যায়।
মতলব উত্তর থানার উপপরিদর্শক (এসআই) মোস্তফা কামাল এ ঘটনার সত্যতা নিশ্চিত করেছেন। তিনি বলেন, লাশের সুরতাল শেষে পরিবারের কাছে হস্তান্তর করা হবে। এ ঘটনায় থানায় এখনো কোনো মামলা হয়নি। তবে ট্রাকটি আটক করা হয়েছে। চালক পলাতক রয়েছেন।
