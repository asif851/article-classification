
মার্কিন আন্ডার সেক্রেটারি ওয়েন্ডি শারমেনের কাছে সিটি করপোরেশন নির্বাচনে ভোট কারচুপিসহ নানা অভিযোগ তুলে ধরেছেন বিএনপি চেয়ারপারসন খালেদা জিয়া। আজ শুক্রবার বিকেলে গুলশানে বিএনপি চেয়ারপারসনের বাসায় যান শারমেন। সেখানে সম্প্রতি তিন সিটি করপোরেশন নির্বাচনে বিভিন্ন অনিয়মের চিত্র তুলে ধরেন বিএনপি প্রধান। এ সময় শারমেনের সঙ্গে ঢাকায় নিযুক্ত যুক্তরাষ্ট্রের রাষ্ট্রদূত মার্শা স্টিফেন ব্লুম বার্নিকাট ছিলেন। খালেদা জিয়ার সঙ্গে শারমেনের বৈঠকের পর সাংবাদিকদের মুখোমুখি হন বিএনপির স্থায়ী কমিটির সদস্য আবদুল মঈন খান। তিনি বলেন, ‘সিটি করপোরেশন নির্বাচন পরিস্থিতি নিয়ে বিএনপি চেয়ারপারসনের সঙ্গে যুক্তরাষ্ট্রের আন্ডার সেক্রেটারির আলোচনা হয়েছে। এই আলোচনায় দেশের রাজনৈতিক-অর্থনৈতিক-সামাজিক পরিস্থিতি কোনো কিছুই বাদ যায়নি।’ তিনি বলেন, ‘ওয়েন্ডি শারমেন এমন এক সময়ে বাংলাদেশ সফরে এসেছেন, যে সময়টি বাংলাদেশের রাজনীতির গতিধারার জন্য গুরুত্বপূর্ণ। তিনটি সিটি নির্বাচন হয়ে গেছে। গণমাধ্যমে সব কিছু জানিয়ে দিয়েছে, ওই নির্বাচনের রহস্য কারও অজানা নয়। বেগম জিয়ার সঙ্গে শারমেনের বৈঠকে এ বিষয়গুলো উঠে এসেছে।’ নির্বাচন নিয়ে যুক্তরাষ্ট্রের পক্ষ থেকে কী বলা হয়েছে—সাংবাদিকদের এমন প্রশ্নের জবাবে মঈন বলেন, ‘তাঁরা (ওয়েন্ডি শারমেন) কী বলেছেন, তা তাঁরা বলবেন, যা দূতাবাস থেকে বিবৃতি আকারে দিয়ে থাকে। আমরা এ বিষয়ে কিছু বলছি না। তবে সিটি নির্বাচন নিয়ে ইতিমধ্যে যুক্তরাষ্ট্র তার উদ্বেগ বিবৃতির মাধ্যমে জানিয়েছে।’ বৈঠকে বিএনপি চেয়ারপারসনের উপদেষ্টা রিয়াজ রহমান, সাবিহ উদ্দিন আহমেদ প্রমুখ উপস্থিত ছিলেন। খালেদা জিয়ার সঙ্গে সাক্ষাতের আগে জাতীয় সংসদের বিরোধীদলীয় নেতা রওশন এরশাদের সঙ্গে তাঁর গুলশানের বাসভবনে বৈঠক করেন শারমেন। বাংলাদেশ-যুক্তরাষ্ট্র অংশীদারত্ব সংলাপে যোগ দিতে গতকাল বৃহস্পতিবার ঢাকায় আসেন শারমেন। দুই দিনের সফর শেষে আজই দেশের উদ্দেশে যাত্রা করার কথা তাঁর। যুক্তরাষ্ট্র-বাংলাদেশের সম্পর্ক প্রাতিষ্ঠানিকভাবে সম্প্রসারণের জন্য ২০১২ সাল থেকে প্রতিবছর অংশীদারি সংলাপ অনুষ্ঠিত হচ্ছে।
