
কক্সবাজারের টেকনাফে একটি পিস্তলসহ কক্সবাজার পৌর ছাত্রলীগের সভাপতি মোর্শেদ হোসেন তামিমসহ ছয়জনকে আটক করেছে বর্ডার গার্ড বাংলাদেশের (বিজিবি) সদস্যরা।
আজ রোববার বেলা পৌনে ১২টার দিকে হোয়াইক্যং বিজিবি তল্লাশিচৌকিতে গাড়ি তল্লাশি করে অস্ত্রসহ তাঁদের আটক করা হয়।
বিজিবি-২-ব্যাটালিয়নের উপ-অধিনায়ক মেজর আবু রাসেল সিদ্দিকী প্রথম আলোকে বলেন, আজ টেকনাফের হ্নীলা ও হোয়াইক্যং ইউনিয়ন পরিষদের নির্বাচন চলছে। নির্বাচনী এলাকায় আসার জন্য কক্সবাজার জেলা ছাত্রলীগের সভাপতি ইশতিয়াক আহমদ ও পৌর ছাত্রলীগের সভাপতি মোর্শেদ হোসেন তামিমের নেতৃত্বে দুটি গাড়ি কক্সবাজার থেকে টেকনাফ আসছিল। হোয়াইক্যং এলাকায় বিজিবির তল্লাশি চৌকিতে গাড়ি দুটিতে তল্লাশি চালানো হয়। এ সময় মোর্শেদ হোসেন তামিমের গাড়িতে একটি এলজি পিস্তল পাওয়া যায়। এ ঘটনায় মোর্শেদ হোসেন তামিমসহ ছয়জনকে আটক করা হয়েছে। ইশতিয়াক আহমদকে ছেড়ে দেওয়া হয়েছে।
