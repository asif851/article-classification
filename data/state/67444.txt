
দ্বিতীয় দফায় অনুষ্ঠিত নীলফামারী সদরের পাঁচটি ইউনিয়ন পরিষদ (ইউপি) নির্বাচনে বিএনপির প্রার্থীদের ভরাডুবি হয়েছে। বিএনপির নেতা-কর্মীরা মাঠে নামতে না পারায় এমন ফলাফল হয়েছে বলে দলের নেতারা মনে করছেন। নির্বাচনের ফলাফল বিশ্লেষণে দেখা যায়, পাঁচটি ইউনিয়নের মধ্যে তিনটিতে আওয়ামী লীগ, একটিতে আওয়ামী লীগের বিদ্রোহী ও একটিতে স্বতন্ত্র প্রার্থী বিজয়ী হয়েছেন। প্রতিদ্বন্দ্বিতায় একটি ইউনিয়নে বিএনপির প্রার্থী দ্বিতীয় অবস্থানে থাকলেও অন্য চারটির একটিতে তৃতীয় ও তিনটিতে সর্বশেষ অবস্থানে ছিলেন।পলাশবাড়ী ইউপিতে আওয়ামী লীগের প্রার্থী মমতাজ আলী প্রামাণিক ৪ হাজার ৬১৩ ভোট পেয়ে নির্বাচিত হয়েছেন। বিএনপির প্রার্থী জগদীশ চন্দ্র রায় ৩ হাজার ১৯০ ভোট পেয়ে দ্বিতীয় অবস্থানে ছিলেন। স্বতন্ত্র প্রার্থী ইব্রাহীম তালুকদার ৩ হাজার ১০৩ ভোট পেয়েছেন। গোড়গ্রাম ইউনিয়নে চার প্রার্থীর মধ্যে ৬ হাজার ৮৯৪ ভোট পেয়ে নির্বাচিত হয়েছেন আওয়ামী লীগের রেয়াজুল ইসলাম। স্বতন্ত্র প্রার্থী মশিউর রহমান ৫ হাজার ১৪৫ ও বিএনপির প্রার্থী আমিনুজ্জামান ৪ হাজার ১১৪ ভোট পেয়েছেন। চওড়া বড়গাছা ইউনিয়নে পাঁচ প্রার্থীর মধ্যে আওয়ামী লীগের বিদ্রোহী প্রার্থী মোশাররফ হোসেন ৫ হাজার ৪৩০ ভোট পেয়ে নির্বাচিত হয়েছেন। এখানে আওয়ামী লীগের প্রার্থী জুলফিকার আলী ৩ হাজার ৯৯৬, আওয়ামী লীগের আরেক বিদ্রোহী আবুল খায়ের ৩ হাজার ৫৮০, স্বতন্ত্র প্রার্থী ইউনিয়ন জামায়াতের আমির মমতাজুল ইসলাম ১ হাজার ৩১৪ ও বিএনপির প্রার্থী আনোয়ারুল ইসলাম ১ হাজার ১৩৩ ভোট পান। পঞ্চপুকুর ইউনিয়নে আওয়ামী লীগের প্রার্থী হবিবর রহমান ৪ হাজার ৩৬৩ ভোট পেয়ে নির্বাচিত হয়েছেন। আওয়ামী লীগের বিদ্রোহী নাজমুল হক ২ হাজার ৭৪২, দলের আরেক বিদ্রোহী ওয়াহেদুল ইসলাম ২ হাজার ২৪৩, স্বতন্ত্র প্রার্থী নূরুল আমীন সরকার ১ হাজার ৮৯০, আওয়ামী লীগের বিদ্রোহী মশিউর রহমান প্রামাণিক ১ হাজার ১৬৩ ও বিএনপির প্রার্থী রফিকুল ইসলাম ৮৫৭ ভোট পেয়েছেন।  লক্ষ্মীচাপ ইউনিয়নে স্বতন্ত্র প্রার্থী আমিনুর রহমান ৫ হাজার ৮৯ ভোট পেয়ে নির্বাচিত হয়েছেন। এখানে আওয়ামী লীগের বিদ্রোহী শ্যাম চরণ রায় ৩ হাজার ৯৫৯, আওয়ামী লীগের প্রার্থী গোলাম মোস্তফা ১ হাজার ৬৩৭ ও বিএনপির প্রার্থী আশরাফ হোসেন ১ হাজার ১৪ ভোট পেয়েছেন। সদর উপজেলা বিএনপির সভাপতি মীর সেলিম ফারুক বলেন, বিএনপির নেতা-কর্মীরা মামলা-মোকদ্দমার কারণে অনেকে জেলে আছেন। আবার অনেকে ভয়ে নির্বাচনী মাঠে নামতে পারেননি। এ কারণে নির্বাচনী ফলাফল এমন হয়েছে।জেলা বিএনপির সাধারণ সম্পাদক মো. সামসুজ্জামান বলেন, ‘নির্বাচন সুষ্ঠু হলেও নির্বাচনের আগে আমাদের ভোটারদের হুমকি-ধমকি দেওয়া হয়েছিল বলে শুনেছি, তবে এর কোনো সত্যতা এখনো পাইনি।’
