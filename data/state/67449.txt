
নারায়ণগঞ্জে নগরের ফুটপাত থেকে উচ্ছেদ করা হকারদের আগামী ২৪ ঘণ্টার মধ্যে ফুটপাতে বসানোর ঘোষণা দিয়েছেন আওয়ামী লীগের সাংসদ শামীম ওসমান। তিনি ফুটপাতে হকার বসানোর ঘোষণা দেন এবং হকারদের যাতে কেউ কিছু না বলে, পুলিশ প্রশাসনের প্রতি নির্দেশ দেন তিনি।
আজ সোমবার বিকেলে নারায়ণগঞ্জে নগরের চাষাঢ়ায় পৌর মার্কেটের সামনে হকার্স সংগ্রাম পরিষদ আয়োজিত বিক্ষোভ সমাবেশে তিনি এ ঘোষণা দেন। জেলা হকার্স লীগের সভাপতি আসাদুজ্জামান আসাদের সভাপতিত্বে সমাবেশে বক্তব্য দেন জেলা কমিউনিস্ট পার্টির সভাপতি হাফিজুল ইসলাম, মহানগর হকার্স লীগের সভাপতি আবদুর রহিম মুন্সী, সাধারণ সম্পাদক পলাশ আহম্মেদ, রুবী আক্তার, ইয়াসিন বেগম। এ সময় উপস্থিত ছিলেন জেলা আওয়ামী লীগের সাধারণ সম্পাদক আবু হাসনাত শহীদ বাদল, জেলা আওয়ামী লীগের যুগ্ম সম্পাদক শাহ্ নিজাম প্রমুখ।শামীম ওসমান বলেন, ‘আমি কাউকে অনুরোধ করতে আসি নাই। আমি সেলিম ওসমান সাহেব (তাঁর বড় ভাই সাংসদ সেলিম ওসমান) না। আমি আমার ভাইয়ের মতো ভদ্র মানুষ না। আমি পরিষ্কারভাবে বলতে চাই, এটা অনুরোধ না, নির্দেশ। নারায়ণগঞ্জে ফুটপাতে হকার বসবে।’আলোচনা করে হকারদের সমস্যা সমাধান না হলে কাল মঙ্গলবার বিকেল পাঁচটা থেকে রাত দশটা পর্যন্ত হকার বসবে বলে ঘোষণা দেন শামীম ওসমান। তিনি বলেন, ‘যাঁরা আমাদের বিরুদ্ধে কথা বলেন, তাঁদের জবাব দিতে দুই মিনিটও লাগবে না শামীম ওসমানের।’এদিকে নারায়ণগঞ্জ নাগরিক কমিটির সভাপতি এ বি সিদ্দিক ও সাধারণ সম্পাদক আবদুর রহমান স্বাক্ষরিত প্রেস বিজ্ঞপ্তিতে বলা হয়, ‘ফুটপাত হকার উচ্ছেদ করায় নগরবাসী স্বস্তিতে আছে। আমরা চাই ফুটপাত দখলমুক্ত স্থায়ী হোক এবং নগরবাসীর স্বস্তি অটুট থাকুক। প্রকৃত যেসব হকার পুনর্বাসিত হয়নি, তাঁদের পুনর্বাসন করা হোক।’নির্বিঘ্নে জনসাধারণের চলাচলের জন্য গত ২৫ ডিসেম্বর নগরের ফুটপাত থেকে জেলা পুলিশ ও নারায়ণগঞ্জ সিটি করপোরেশন ফুটপাত থেকে হকার উচ্ছেদ করে। এরপর থেকে হকাররা পুনর্বাসনের আগ পর্যন্ত ফুটপাতে বসতে দেওয়ার দাবিতে আন্দোলন করে আসছে। সাংসদ সেলিম ওসমান হকারদের পুনর্বাসনের আগ পর্যন্ত বিকল্প প্রস্তাব দেন সিটি করপোরেশনকে। গতকাল রোববার সিটি করপোরেশন মানবিক দিক বিবেচনা করে আগামী ২৭ ফেব্রুয়ারি পর্যন্ত হকারদের জন্য নগরের ইসদাইরে অবস্থিত ওসমানী পৌর স্টেডিয়াডের বর্ধিতাংশ, জামতলা ঈদগাহ মাঠ, নগর ভবনের সম্মুখ অংশ, প্রেসক্লাবের পেছনে রাজউকের কার পার্কিং জায়গায় প্রতিদিন বিকেল পাঁচটা থেকে রাত নয়টা পর্যন্ত হকাররা বসতে পারবেন বলে জানায়।
সরকারদলীয় সাংসদ শামীম ওসমানের ঘোষণার বিষয়ে জেলা পুলিশ সুপার মঈনুল হক বলেন, ‘পরিস্থিতি আমাদের নজরদারির মধ্যে রয়েছে। আইনশৃঙ্খলা পরিস্থিতি যাতে অবনতি না হয়, সে বিষয়ে আমরা পরবর্তী ব্যবস্থা নেব।’এ বিষয়ে নারায়ণগঞ্জ সিটি করপোরেশনের মেয়র সেলিনা হায়াৎ আইভী বলেন, ‘নারায়ণগঞ্জের মানুষ কি ওসমান পরিবারের কাছে নতজানু হয়ে থাকবে? তাহলে এই শহরের নাম পরিবর্তন করে ওসমাননগরী করা হোক।’আইভী বলেন, প্রধানমন্ত্রীর সভাপতিত্বে একনেকের সভায় সিদ্ধান্ত নেওয়া হয়েছে হকারদের ফুটপাত থেকে উঠিয়ে নিয়ে পুনর্বাসনের জন্য। জনগণের চলাচল নির্বিঘ্ন করার স্বার্থে এই কাজটি করছেন। সে জন্য আমরা সিটি করপোরেশন এলাকায় হকার্স মার্কেট নির্মাণ ও হলি ডে মার্কেট করার জন্য চেষ্টা করছি।’ তিনি আরও বলেন, শামীম ওসমান নারায়ণগঞ্জ-৪ আসনের সাংসদ, তাঁর সংসদীয় আসনের এলাকা থেকে কোনো হকারকে উচ্ছেদ করা হয়নি। তিনি অযাচিতভাবে হকারদের বসানোর ব্যাপারে নির্দেশনা দিয়েছেন, যেটা তিনি করতে পারেন না। তিনি যুবলীগ, ছাত্রলীগ, স্বেচ্ছাসেবক লীগকে নির্দেশ দিয়েছেন অবৈধভাবে ফুটপাত দখল করে হকার বসাতে, এটা তাঁদের কাজ নয়। তাঁদের কাজ প্রধানমন্ত্রীর উন্নয়নকাজ জনগণের সামনে তুলে ধরা।
