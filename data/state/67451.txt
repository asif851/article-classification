
কুষ্টিয়ায় সরকারি প্রকল্পের জমি অধিগ্রহণে দুর্নীতির অভিযোগে রেজাউল করীম নামে এক ভূমি কর্মকর্তাকে গ্রেপ্তার করেছে দুর্নীতি দমন কমিশন (দুদক)। আজ মঙ্গলবার সকালে তাঁকে শহরের কাস্টমস মোড় এলাকা থেকে পুলিশের সহায়তায় গ্রেপ্তার করা হয়। পরে আদালতে নেওয়া হলে রেজাউল করীমকে জেলহাজতে পাঠানোর নির্দেশ দেন বিচারক।
জেলা দুদক কার্যালয় সূত্র জানায়, রেজাউল করীম কুষ্টিয়া জেলা প্রশাসকের কার্যালয়ের এলএ শাখায় কানুনগো পদে কর্মরত থাকাকালীন ভেড়ামারা-খুলনা গ্যাস সঞ্চালন পাইপলাইন নির্মাণ প্রকল্পের জন্য জমি অধিগ্রহণের দায়িত্ব পালন করেন। তিনি ওই সময় ক্ষমতার অপব্যবহার করে সদর উপজেলার বটতৈল মৌজার .১৪০০ একর ধানি জমিকে ভিটা জমি হিসেবে নির্ধারণ করেন। ওই জমির মূল্য ১ লাখ ৮১ হাজার ৯২৭ টাকা হলেও ভিটা জমির বাজারমূল্য হিসেবে ১০ লাখ ৪৩ হাজার ২১৯ টাকা নির্ধারণ করে সরকারের ৮ লাখ ৬১ হাজার ২৯২ টাকা আত্মসাৎ করেন। বিষয়টি দুদকের তদন্তে ধরা পড়লে গত বছরের ২৬ এপ্রিল রেজাউল করীমের বিরুদ্ধে কুষ্টিয়া মডেল থানায় একটি মামলা করা হয়।মামলার তদন্তকারী কর্মকর্তা ও কুষ্টিয়া দুর্নীতি দমন কমিশনের উপপরিচালক আবদুল গাফ্ফার বলেন, মামলায় রেজাউল করীমকে গ্রেপ্তার করে আদালতের মাধ্যমে কারাগারে পাঠানো হয়েছে। মামলার তদন্ত প্রায় শেষ, শিগগিরই আদালতে অভিযোগপত্র দেওয়া হবে। রেজাউল করীম বর্তমানে যশোর জেলা প্রশাসকের কার্যালয়ে জমি হুকুমদখল কর্মকর্তা হিসেবে কর্মরত। তিনি মেহেরপুরের মুজিবনগর উপজেলার আনন্দবাস গ্রামের ইজ্জত আলীর ছেলে।ধানি জমিকে ভিটা জমি দেখিয়ে টাকা আত্মসাতের বিষয়ে প্রথম আলোতে সংবাদ প্রকাশিত হয়েছে।
