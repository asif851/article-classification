
সন্তানদের কেউ বিপথগামী হলে বিষয়টি পুলিশকে জানানোর জন্য অভিভাবকদের প্রতি আহ্বান জানিয়েছেন প্রধানমন্ত্রী শেখ হাসিনা। গত বৃহস্পতিবার ঈদের দিন গণভবনে সর্বস্তরের মানুষের সঙ্গে ঈদের শুভেচ্ছা বিনিময়ের পর সাংবাদিকদের তিনি এ কথা বলেন।এ সময় প্রধানমন্ত্রী যারা নিখোঁজ রয়েছে, তাদের কথা আইনশৃঙ্খলা রক্ষাকারী বাহিনী ছাড়া রেডিও-টেলিভিশনসহ সব গণমাধ্যমে জানানোর আহ্বান জানান।প্রধানমন্ত্রী প্রশ্ন তুলে বলেন, নামাজ না পড়ে মানুষ খুন করা কোন ধরনের ইসলাম? ঈদের জামাত শুরুর আগে যারা হামলা চালায়, তারা কি আদৌ মুসলমান? ইসলাম কোনোভাবেই নিরপরাধ ও নিরীহ মানুষকে হত্যা করা মেনে নেয় না। এমনকি বিধর্মীকেও খুন করার অধিকার ইসলাম দেয়নি। রমজান মাসে ইবাদতের সময় যারা হত্যার মিশনে যায়, তাদের চেয়ে জঘন্য অপরাধী আর কেউ হতে পারে না। বিশ্ববিদ্যালয়ের যেসব শিক্ষক শিক্ষার্থীদের লেখাপড়া না শিখিয়ে জঙ্গিবাদের পথে টেনে নিচ্ছেন, তাঁদের চিহ্নিত করে আইনি ব্যবস্থা নেওয়ার আহ্বান জানিয়ে শেখ হাসিনা বলেন, বিপথগামী তরুণ ও যুবকেরা যা করছে, তা ধর্মের পথ না, মানবতার পথ না, ঘৃণ্য অপরাধের পথ। তাদের এই পথ পরিহার করতে হবে।বিভিন্ন মানবাধিকার সংগঠনের সমালোচনা করে প্রধানমন্ত্রী বলেন, এসব সংগঠনের পক্ষ থেকে এত দিন নিখোঁজ ব্যক্তিদের গুম করা হয়েছে বলে তুলে ধরে সরকারের ওপর চাপ সৃষ্টি করা হয়েছে। কিন্তু এখন দেখা যাচ্ছে, এরা নিজেরাই জঙ্গিদের দলে যোগ দিয়েছে। এসব সংগঠন যদি তখনই এ বিষয়ে সঠিক তথ্য দিতে পারত, তাহলে সংকট এতটা ঘনীভূত হতো না।জঙ্গিদের প্রতিহত করতে ইউনিয়ন, ওয়ার্ড, উপজেলা ও জেলা পর্যায়ে কমিটি গঠন করে তাদের চিহ্নিত করার আহ্বান জানিয়ে দেশবাসীর উদ্দেশে প্রধানমন্ত্রী বলেন, কোথায় কে বিপথে যাচ্ছে, কে সন্ত্রাসের পথ বেছে নিয়েছে, তার তথ্য সংগ্রহ করুন, ব্যবস্থা নিন। প্রশাসনের পক্ষ থেকে আপনাদের সব ধরনের সহযোগিতা করা হবে।শেখ হাসিনা বলেন, ‘বাংলাদেশে শান্তি নিশ্চিত করতে যা কিছু করণীয়, সরকার তা করবে। আমি দ্ব্যর্থহীনভাবে বলতে চাই, বাংলাদেশে কোনো সন্ত্রাসী ও জঙ্গির স্থান হবে না।’
