
প্রখ্যাত চক্ষুবিশেষজ্ঞ অধ্যাপক আবদুল ওয়াদুদের আত্মার মাগফিরাত কামনায় আজ শুক্রবার বেলা সাড়ে তিনটায় দোয়া মাহফিল অনুষ্ঠিত হবে। মরহুমের নিজ বাসভবনে (রোড-৬৬, বাসা-১০, গুলশান-২, ঢাকা) অনুষ্ঠেয় এই দোয়ায় তাঁর বন্ধুবান্ধব, আত্মীয়স্বজন ও শুভানুধ্যায়ীদের অংশগ্রহণের জন্য বিশেষভাবে অনুরোধ জানানো হয়েছে।আবদুল ওয়াদুদ ১ জানুয়ারি যুক্তরাষ্ট্রের জর্জিয়া অঙ্গরাজ্যের আটলান্টায় ইন্তেকাল করেন। তিনি স্যার সলিমুল্লাহ মেডিকেল কলেজের সাবেক অধ্যাপক এবং ইসলামিয়া চক্ষু হাসপাতালের প্রথম প্রধান পরামর্শক ও প্রধান নির্বাহী পরিচালক ছিলেন।১৯৬০ ও ১৯৭০-এর দশকে দেশজুড়ে চক্ষুশিবির স্থাপন করে চিকিৎসাসেবা ছড়িয়ে দেওয়ার ক্ষেত্রে ডা. আবদুল ওয়াদুদ গুরুত্বপূর্ণ ভূমিকা রাখেন। তাঁর নেতৃত্বে ৩০ শয্যার ইসলামিয়া চক্ষু হাসপাতাল ৩০০ শয্যার বিশেষ হাসপাতালে রূপান্তরিত হয়।১৯৭৪ সালে আন্তর্জাতিক চক্ষু ফাউন্ডেশনের যৌথ সহযোগিতায় ইসলামিয়া চক্ষু হাসপাতালে অধ্যাপক ওয়াদুদ দেশের প্রথম চক্ষু-ব্যাংক গড়ে তোলার উদ্যোগ নেন।ডা. আবদুল ওয়াদুদ ১৯৭৬ সালে ভিজিটিং প্রফেসর ও ফেলো হিসেবে আমন্ত্রিত হয়ে হার্ভার্ড বিশ্ববিদ্যালয়, জনস হপকিনস বিশ্ববিদ্যালয়, ফিলাডেলফিয়ার উইলস চক্ষু হাসপাতাল, ফ্লোরিডা বিশ্ববিদ্যালয়সহ যুক্তরাষ্ট্রের বেশ কিছু নামী প্রতিষ্ঠানে অবস্থান করেন।১৯৮২ সালে আন্তর্জাতিক চক্ষু ফাউন্ডেশনের সহযোগিতায় ভ্রাম্যমাণ চক্ষু হাসপাতাল অরবিসের প্রথম বাংলাদেশ সফরেও অগ্রণী ভূমিকা রাখেন ডা. ওয়াদুদ। বিজ্ঞপ্তি।
