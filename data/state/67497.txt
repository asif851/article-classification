
নির্বাচনকালীন সরকার নিয়ে সম্প্রতি উচ্চ আদালতের দেওয়া রায়ের পর্যবেক্ষণে আশার আলো দেখছে বিএনপি। যদিও ওই রূপরেখা বাস্তবায়নযোগ্য নয় বলে মনে করছে দলটি। তবে, নেতাদের ভাষ্য, এর মধ্যদিয়ে সব দলের অংশগ্রহণে গ্রহণযোগ্য একটি নির্বাচনের প্রয়োজনীয়তা প্রকাশ পেয়েছে।আজ রোববার বিকেলে নয়াপল্টনে দলের কেন্দ্রীয় কার্যালয়ে এক সংবাদ সম্মেলনে এমন বক্তব্যই তুলে ধরেছেন দলের মুখপাত্র আসাদুজ্জামান রিপন।বিএনপির মুখপাত্র বলেন, ‘দেশে রাজনৈতিক সংকট বিরাজ করছে। এই রায়ের পর্যবেক্ষণে জনগণের মনোভাবই প্রকাশ পেয়েছে। তবে এটা বাস্তবায়ন বা প্রয়োগযোগ্য নয়। এরপরও বিএনপি আশা করছে সরকার বিষয়টির গুরুত্ব অনুধাবন করবে এবং সংকট সমাধানের উদ্যোগ নেবে।’এক প্রশ্নের জবাবে রিপন বলেন, খালেদা জিয়ার জন্মদিন পালন করা নিয়ে কোনো আলোচনা হচ্ছে বলে তাঁরা শুনেননি। কারও জন্মদিন পালন একান্ত ব্যক্তিগত বিষয়। বিএনপির চেয়ারপারসন কখনো ঘটা করে জন্মদিন পালন করেন না। তবে নেতা-কর্মীদের আবেগকে প্রাধান্য দিয়ে তিনি আয়োজনে অংশ নিয়ে থাকেন।
