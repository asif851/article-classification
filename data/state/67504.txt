
বিএনপির কেন্দ্রীয় কমিটির সদস্য ও আগামী নির্বাচনে মৌলভীবাজার-৪ আসনে বিএনপি থেকে মনোনয়নপ্রত্যাশী মুজিবুর রহমান চৌধুরীর (হাজি মুজিব) বিরুদ্ধে মহাসচিবের কাছে অভিযোগ দেওয়া হয়েছে। শ্রীমঙ্গল ও কমলগঞ্জ উপজেলা বিএনপির বিলুপ্তঘোষিত কমিটির নেতারা ওই অভিযোগ দেন।
‘কমলগঞ্জ ও শ্রীমঙ্গলের রাজনৈতিক প্রসঙ্গ’ শিরোনামে দলের মহাসচিবের কাছে সম্প্র্রতি পাঠানো অভিযোগপত্রে বলা হয়, হাজি মুজিব মৌলভীবাজার-৪ (শ্রীমঙ্গল ও কমলগঞ্জের একাংশ) আসনে আওয়ামী লীগের প্রার্থী হতে না পেরে বিএনপিতে যোগ দেন। তিনি আওয়ামী লীগ পরিবারের সন্তান। বিএনপিতে যোগ দেওয়ার আগে তিনি ‘হাজি মুজিব ফাউন্ডেশন’ নামের একটি অরাজনৈতিক সংগঠন গঠন করেন। তিনি এই সংগঠনের চেয়ারম্যান। তিনি ব্যক্তিগত বেতনভুক্ত কর্মচারী ও ফাউন্ডেশনের লোক দিয়ে কমলগঞ্জ ও শ্রীমঙ্গল উপজেলায় বিএনপি, যুবদল ও ছাত্রদল পরিচালনার পাঁয়তারা করেন। ত্যাগী ও নিবেদিত নেতা-কর্মীদের বাদ দিয়ে তিনি বিতর্কিত ব্যক্তিদের দলের বিভিন্ন পদ দেন। তাঁর এমন আচরণ সংগঠনের নিবেদিতপ্রাণ নেতা-কর্মীরা ভালোভাবে গ্রহণ করতে পারেননি।
অভিযোগপত্রে স্বাক্ষর করেন বিএনপির বিলুপ্তঘোষিত শ্রীমঙ্গল উপজেলা শাখার সভাপতি আতাউর, সাধারণ সম্পাদক ইয়াকুব, পৌর শাখার সভাপতি নূরে আলম সিদ্দিকী, সাধারণ সম্পাদক আলাউদ্দীন এবং কমলগঞ্জ উপজেলা শাখার সাধারণ সম্পাদক গোলাম কিবরিয়া ও পৌর শাখার সভাপতি আবু ইব্রাহিম জামশেদ।
গত ২৯ জুনের এক আদেশে শ্রীমঙ্গল উপজেলা ও পৌর কমিটি এবং কমলগঞ্জ উপজেলা ও পৌর কমিটি ভেঙে দেওয়া হয়। এ ব্যাপারে হাজি মুজিব বলেন, ‘উনারা যা বলছেন সেগুলো পাগলের প্রলাপ।’
