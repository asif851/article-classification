
সিলেটের জৈন্তাপুর উপজেলায় জলজ প্রাণী পটকা খেয়ে দুই শিশুসহ পাঁচজন মারা গেছেন। আজ মঙ্গলবার দুপুরের পর এ ঘটনা ঘটে।
জৈন্তাপুর থানার ভারপ্রাপ্ত কর্মকর্তা (ওসি) সফিউল কবীর পাঁচজনের মৃত্যুর বিষয়টি নিশ্চিত করেছেন। ওই পাঁচজন হলেন আবদুর রহিম (৬০), তাঁর ছেলে সুলেমান হোসেন (২৫), লোকমান হোসেন (২২), প্রতিবেশী শিশু রাহিমা (৮) ও মণি। দুই শিশুর মা হুসনা বেগমসহ (৩২) আরও নয়জনকে সিলেট এম এ জি ওসমানী মেডিকেল কলেজ হাসপাতালে ভর্তি করা হয়েছে।
এলাকাবাসীর বরাত দিয়ে পুলিশ জানায়, জৈন্তাপুরের দরবস্ত ইউনিয়নের মোহাইল গ্রামের আবদুর রহিম বাড়ির পাশে ডোবায় মাছ ধরতে গিয়ে পটকা শিকার করে নিয়ে আসেন। রহিমের পরিবারসহ প্রতিবেশী হোসনার পরিবারের সদস্যরা পটকা রান্না করে খাওয়ার প্রায় আধা ঘণ্টার মধ্যে অসুস্থ হয়ে পড়েন। এর মধ্যে রহিম বাড়িতেই মারা যান। বাকি চারজন হাসপাতালে নেওয়ার পথে মারা যান।
সন্ধ্যার দিকে অসুস্থ অবস্থায় ১০ জনকে সিলেট এম এ জি ওসমানী মেডিকেল কলেজ হাসপাতালে ভর্তি করা হয়েছে। কর্তব্যরত চিকিৎসক সাইফুল হাসান জানান, অসুস্থ ব্যক্তিদের শরীরে স্যালাইন দেওয়া হচ্ছে।
পটকা খেয়ে মারা যাওয়ার খবর পেয়ে সন্ধ্যায় সিলেটের সিভিল সার্জন কার্যালয় থেকে জৈন্তাপুরসহ আশপাশ উপজেলা স্বাস্থ্য কমপ্লেক্সে বিশেষ সতর্কবার্তা পাঠানো হয়েছে বলে জানিয়েছেন সিলেটের সিভিল সার্জন মো. হাবিবুর রহমান। প্রথম আলোকে সিভিল সার্জন বলেন, পটকা কোনো মাছ নয়, এটি একটি জলজ প্রাণী। পটকার কানের কাছে গ্রন্থিতে থাকে বিষ। খাওয়ার পর বিষক্রিয়ায় অসুস্থতা থেকে মৃত্যুর ঘটনা ঘটে।
