
চট্টগ্রাম বিশ্ববিদ্যালয়ের সাবেক উপাচার্য মোহাম্মদ ফজলী হোসেন (৮৫) গত রোববার রাতে ইন্তেকাল করেন (ইন্না লিল্লাহি ওয়া ইন্না ইলাইহি রাজিউন)। তিনি স্ত্রী, তিন ছেলে, তিন মেয়ে ও অসংখ্য গুণগ্রাহী রেখে গেছেন।
গতকাল সোমবার বেলা সাড়ে ১১টায় চট্টগ্রাম বিশ্ববিদ্যালয় কেন্দ্রীয় মসজিদ প্রাঙ্গণে মরহুমের প্রথম জানাজা হয়। বিকেলে চট্টগ্রামের জমিয়তুল ফালাহ মসজিদ প্রাঙ্গণে দ্বিতীয় জানাজা শেষে নোয়াখালীর চাটখিল থানার হোসেনপুর গ্রামে পারিবারিক কবরস্থানে তাঁর মরদেহ দাফন করা হয়।
বিশ্ববিদ্যালয় সূত্র বলেছে, অধ্যাপক ফজলী হোসেন ১৯৫২ সালের ভাষা আন্দোলনে অংশ নেন। তিনি ১৯৫৭ সালে ডাকসুর সাধারণ সম্পাদক (জিএস) ছিলেন। ১৯৬৮ সালে চট্টগ্রাম বিশ্ববিদ্যালয়ের গণিত বিভাগে যোগ দেন তিনি। ২০০১ থেকে ২০০২ সাল পর্যন্ত চট্টগ্রাম বিশ্ববিদ্যালয়ের উপাচার্যের দায়িত্ব পালন করেন। তাঁর মৃত্যুতে চট্টগ্রাম বিশ্ববিদ্যালয়ের উপাচার্য ইফতেখার উদ্দিন চৌধুরী, সহ-উপাচার্য শিরীণ আখতার, রেজিস্ট্রার (ভারপ্রাপ্ত) মোহাম্মদ কামরুল হুদা ও প্রক্টর মোহাম্মদ আলী আজগর চৌধুরী গভীর শোক ও মরহুমের শোকসন্তপ্ত পরিবারের প্রতি সমবেদনা জানিয়েছেন।
