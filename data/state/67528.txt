
আন্তর্জাতিক জুনিয়র সায়েন্স অলিম্পিয়াড (আইজেএসও) উপলক্ষে বাংলাদেশ দলের সদস্য নির্বাচনের লক্ষ্যে আজ শনিবার শুরু হয়েছে দ্বিতীয় বাংলাদেশ জুনিয়র সায়েন্স অলিম্পিয়াড (বিডিজেএসও)। আগামী ডিসেম্বরে ইন্দোনেশিয়ায় অনুষ্ঠিত হবে আইজেএসওর ১৩তম আসর।
সকাল নয়টায় ঢাকার শিক্ষক প্রশিক্ষণ মহাবিদ্যালয়ে আয়োজিত অলিম্পিয়াডের উদ্বোধন করেন মহাবিদ্যালয়ের অধ্যক্ষ স্বপন কুমার ঢালী। এ সময় উপস্থিত ছিলেন বাংলাদেশ ফ্রিডম ফাউন্ডেশনের নির্বাহী পরিচালক সাজ্জাদুর রহমান চৌধুরী, এসপিএসবির কোষাধ্যক্ষ বায়েজিদ ভূঁইয়া প্রমুখ।
উদ্বোধনের পরপরই শিক্ষার্থীরা দেড় ঘণ্টার একটি লিখিত পরীক্ষায় অংশ নিচ্ছে। বাংলাদেশ বিজ্ঞান জনপ্রিয়করণ সমিতি (এসপিএসবি) ও বাংলাদেশ ফ্রিডম ফাউন্ডেশন (বিএফএফ) আয়োজনে এই অলিম্পিয়াডে ২৭টি জেলার ৯২টি শিক্ষাপ্রতিষ্ঠানের তিন শতাধিক খুদে বিজ্ঞানী অংশ নিচ্ছে বলে আয়োজকেরা জানান। অলিম্পিয়াডের বিজয়ীদের নিয়ে পর্যায়ক্রমে ক্যাম্পের মাধ্যমে ইন্দোনেশিয়ার জন্য ছয়জনকে নির্বাচিত করা হবে।
পরীক্ষা শেষে শিক্ষার্থীদের বিভিন্ন প্রশ্নের উত্তর দেবেন বিশিষ্ট বিজ্ঞানী ড. রেজাউর রহমান, ঢাকা বিশ্ববিদ্যালয়ের শিক্ষক অধ্যাপক আরশাদ মোমেন, সহযোগী অধ্যাপক লাফিফা জামাল, শিক্ষক নুরুজ্জামান, নর্থ সাউথ বিশ্ববিদ্যালয়ের সহযোগী অধ্যাপক আরশাদ চৌধুরী, নোভা আহমেদ প্রমুখ।
আয়োজনে সহযোগিতা করছে ডোজ ইন্টারনেট, ক্রো-ল্যাব ও অন্য রকম বিজ্ঞানবাক্স।
দুপুরে বিজয়ীদের মধ্যে পুরস্কার বিতরণের মাধ্যমে অলিম্পিয়াডের সমাপ্তি হবে।
