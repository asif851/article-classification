
আওয়ামী লীগের সভাপতিমণ্ডলীর সদস্য ও যোগাযোগমন্ত্রী ওবায়দুল কাদের বলেছেন, দশম জাতীয় সংসদ নির্বাচন মিস করে বিএনপি যে বোকামি করেছে, অচিরেই সেটা টের পাবে। দশম সংসদ নির্বাচনের শিডিউল দেওয়ার আর সুযোগ নেই।আজ মঙ্গলবার দুপুরে বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ে ঢাকা মহানগর আওয়ামী লীগের বর্ধিত সভায় তিনি এসব কথা বলেন। ১০ জানুয়ারি দুপুর দুইটায় রাজধানীর সোহরাওয়ার্দী উদ্যানে অনুষ্ঠেয় আওয়ামী লীগের জনসভা সফল করতে এই বর্ধিত সভা করা হয়।যোগাযোগমন্ত্রী বলেন, এবার একাদশ নির্বাচনের শিডিউল ঘোষণা করা হবে। এজন্য আলাপ-আলোচনা হতে পারে। তবে বিরোধী দলকে সব নাশকতা ও সহিংসতা পরিহার করতে হবে। নয় তো সরকার হার্ডলাইনে যেতে বাধ্য হবে।ওবায়দুল কাদের বলেন, গত পাঁচ বছরে বিরোধী দলের আন্দোলন দেখে মনে হয়েছে তারা আর আন্দোলন জমাতে পারবে না। সুতরাং দশম সংসদ নির্বাচনের শিডিউল নিয়ে আন্দোলন করে লাভ নেই।
মন্ত্রী বলেন, দশম সংসদ নির্বাচন করতে দলের যেসব নেতা-কর্মী নিরলসভাবে কাজ করেছেন, তাঁদের দল ও সরকারে যথাযথ মূল্যায়ন করা হবে। দলকে চাঙা করতে কিছু কঠিন সিদ্ধান্ত নেওয়া হবে বলে জানান তিনি।
ঢাকা মহানগর আওয়ামী লীগের সহসভাপতি ফয়েজউদ্দিন মিয়ার সভাপতিত্বে এই বর্ধিত সভায় আরও বক্তব্য দেন আওয়ামী লীগের যুগ্ম সাধারণ সম্পাদক জাহাঙ্গীর কবীর নানক, আইন প্রতিমন্ত্রী কামরুল ইসলাম, ঢাকা মহানগর আওয়ামী লীগের সাধারণ সম্পাদক মোফাজ্জল হোসেন চৌধুরী মায়া প্রমুখ। 

