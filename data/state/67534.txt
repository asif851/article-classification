
বিএনপির নেতৃত্বাধীন ২০-দলীয় জোট রোববার থেকে ৭২ ঘণ্টার হরতালের কর্মসূচি দিলেও এসএসসি পরীক্ষা পেছানো হবে কি না, সে বিষয়ে এখন পর্যন্ত কোনো সিদ্ধান্ত নেয়নি শিক্ষা মন্ত্রণালয়। শিক্ষামন্ত্রী নুরুল ইসলাম নাহিদ আজ শুক্রবার প্রথম আলোকে এ কথা জানিয়েছেন।শিক্ষামন্ত্রী বলেন, ‘আমরা এখনও মনে করি তাঁদের (২০-দলীয় জোট) মধ্যে মানবিক মূল্যবোধ জাগ্রত হবে, পরীক্ষার্থীদের কথা বিবেচনা করে তাঁরা কর্মসূচি প্রত্যাহার বা স্থগিত করবেন।’পূর্বঘোষিত সময়সূচি অনুযায়ী আগামী সোমবার থেকে এসএসসি ও সমমানের পরীক্ষা শুরু হওয়ার কথা। কিন্তু হরতাল অবরোধের কারণে এ পরীক্ষা নিয়ে পৌনে ১৫ লাখ শিক্ষার্থী ও তাদের অভিভাবকদের মধ্যে উদ্বেগ উৎকণ্ঠা দেখা দিয়েছে। এরই মধ্যে ২০-দলীয় জোট ৭২ ঘণ্টা হরতালের ঘোষণা দিয়েছে।
শিক্ষা মন্ত্রণালয় এবং ঢাকা মাধ্যমিক ও উচ্চ মাধ্যমিক শিক্ষা বোর্ডের দুজন কর্মকর্তা নাম প্রকাশ না করার শর্তে আজ প্রথম আলোকে বলেন, সরকারের সিদ্ধান্ত অনুযায়ী অবরোধ থাকলে পরীক্ষা নেওয়া হবে। আর হরতাল থাকলে ওই দিনের পরীক্ষা পেছানো হবে। তবে পরীক্ষার আগের দিন পরীক্ষা পেছানোর সময় জানানো হবে। এর আগে পর্যন্ত সরকারের পক্ষ থেকে হরতাল অবরোধ প্রত্যাহারের আহ্বান জানানো হবে।
