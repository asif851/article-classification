
গুলশানের হলি আর্টিজান বেকারিতে হামলার ঘটনায় জড়িত সন্দেহে গ্রেপ্তার দাউদ পাটোয়ারির জামিন আবেদন নামঞ্জুর করেছেন আদালত। গতকাল সোমবার ঢাকা মহানগর হাকিম মাহমুদুর রহমান শুনানি শেষে এ আদেশ দেন। গত ১ জুলাই হলি আর্টিজান রেস্তোরাঁয় অস্ত্রধারী সন্ত্রাসীরা হামলা করে এবং দেশি-বিদেশি নাগরিকদের জিম্মি করে। এ সময় অভিযান চালাতে গিয়ে জঙ্গিদের হামলায় গোয়েন্দা পুলিশের (ডিবি) সহকারী কমিশনার রবিউল ইসলাম ও বনানী থানার অফিসার ইনচার্জ (ওসি) সালাউদ্দিন খান নিহত হন। জঙ্গিরা তিন বাংলাদেশিসহ ২০ জনকে হত্যা করে। এ ঘটনায় জড়িত থাকা সন্দেহে দাউদকে ২ আগস্ট গ্রেপ্তার করা হয়। বর্তমানে তিনি কারাগারে আটক আছেন।
