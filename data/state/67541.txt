
আজ ১০ ডিসেম্বর, বিশ্ব মানবাধিকার দিবস। ১৯৪৮ সালের এই দিনে জাতিসংঘের সাধারণ পরিষদে মানবাধিকারের সর্বজনীন ঘোষণাপত্র গৃহীত হয়। ১৯৫০ সালে এই দিনটিকে জাতিসংঘ বিশ্ব মানবাধিকার দিবস হিসেবে ঘোষণা দেয়। সেই থেকে বিশ্বজুড়ে এ দিনটি পালিত হচ্ছে।এই দিন উপলক্ষে জাতিসংঘের মহাসচিব বান কি মুন এক বাণীতে প্রতিটি রাষ্ট্রকে বছরের প্রত্যেক দিন মানবাধিকার রক্ষায় তাদের বাধ্যবাধকতা পালনের ডাক দিয়েছেন।বাংলাদেশের রাষ্ট্রপতি মো. আবদুল হামিদ এক বাণীতে বলেছেন, বর্তমান সরকার মানবাধিকার রক্ষায় অত্যন্ত আন্তরিক। প্রধানমন্ত্রী শেখ হাসিনা বাণীতে বলেছেন, দেশে আইনের শাসন, মত প্রকাশের স্বাধীনতা ও জানমালের নিরাপত্তা নিশ্চিত করতে বর্তমান সরকার অঙ্গীকারবদ্ধ। দিনটি উপলক্ষে পৃথক বাণী দিয়েছেন জাতিসংঘের মানবাধিকারবিষয়ক হাইকমিশনার জেইদ রাদ আল হুসেইন।দেশের বিভিন্ন মানবাধিকার সংগঠন আজ নানাভাবে এ দিনটি পালন করবে। মৌলিক অধিকার সুরক্ষা কমিটি এ উপলক্ষে আজ এক আলোচনা সভার আয়োজন করেছে। ‘মানবাধিকার হরণ: এ কী পরিস্থিতিতে দেশ’ শীর্ষক এই আলোচনা সভা অনুষ্ঠিত হবে জাতীয় প্রেসক্লাব মিলনায়তনে। দেশের বিভিন্ন স্থান থেকে আসা বিভিন্ন ভুক্তভোগী পরিবারের সদস্যরা তাঁদের অভিজ্ঞতা সেখানে তুলে ধরবেন। সকাল সাড়ে নয়টা থেকে শুরু হওয়া এ সভা শেষে প্রেসক্লাবের সামনে কালো পতাকা ও জাতীয় পতাকাসহ মানববন্ধন অনুষ্ঠিত হবে।জাতীয় মানবাধিকার কমিশন দিনটি উপলক্ষে বেলা সাড়ে ১১টায় ঢাকা বিশ্ববিদ্যালয়ের ছাত্র শিক্ষক কেন্দ্র থেকে শোভাযাত্রা করবে। শোভাযাত্রা উদ্বোধন করবেন কমিশনের চেয়ারম্যান মিজানুর রহমান।এ ছাড়া আলোচনা সভা, শোভাযাত্রাসহ নানা অনুষ্ঠানের মধ্য দিয়ে দিবসটি পালন করবে বিভিন্ন মানবাধিকার সংগঠন।
