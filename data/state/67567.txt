
ফরিদপুরের আলফাডাঙ্গায় মুখোশধারী দুর্বৃত্তরা দুই ভাইকে কুপিয়ে হত্যা করেছে। গতকাল বৃহস্পতিবার রাত সাড়ে ৯টার দিকে আলফাডাঙ্গা পৌরসভার শ্মশানঘাট এলাকায় বারাশিয়া নদীর পারে এ ঘটনা ঘটে।নিহত ব্যক্তিরা হলেন পাশের বোয়ালমারী উপজেলার শেখর ইউনিয়নের সত্যকান্দা গ্রামের ইদ্রিস মোল্লা (৪৮) ও তাঁর ভাই লাভলু মোল্লা (৪২)। ইদ্রিস আলফাডাঙ্গা বাজারে কাপড়ের ব্যবসা করতেন। লাভলু আসবাবের ব্যবসা করতেন।এলাকাবাসী ও পুলিশ সূত্রে জানা গেছে, বৃহস্পতিবার রাতে ইদ্রিস ও লাভলু দোকান বন্ধ করে একটি রিকশাভ্যানে করে বাড়ি ফিরছিলেন। শ্মশানঘাট এলাকায় বারাশিয়া নদীর পারে পৌঁছালে ১২-১৪ জন মুখোশধারী দুর্বৃত্ত ভ্যানটির গতিরোধ করে। তারা প্রথমে লাঠি দিয়ে ভ্যানচালক মো. হাসানকে যানটি থেকে ফেলে দেয়। এরপর দুই ভাইকে রাম দাসহ ধারালো অস্ত্র দিয়ে কুপিয়ে মারাত্মক জখম করে। রাত পৌনে ৯টার দিকে এলাকাবাসী তাঁদের উদ্ধার করে আলফাডাঙ্গা স্বাস্থ্য কমপ্লেক্সে নিয়ে যান। পরে আশঙ্কাজনক অবস্থায় তাঁদের ফরিদপুর মেডিকেল কলেজ হাসপাতালে স্থানান্তর করা হয়। রাত সাড়ে ১১টার দিকে ওই হাসপাতালে পৌঁছার পরপরই কর্তব্যরত চিকিৎসক তাঁদের মৃত ঘোষণা করেন।
আলফাডাঙ্গা উপজেলা স্বাস্থ্য কমপ্লেক্সের চিকিৎসক নাজমুল হাসান বলেন, দুই ভাইয়ের পায়ে, হাতে, বুকে ও মুখে ধারালো অস্ত্রের আঘাত রয়েছে।
বোয়ালমারী থানার ভারপ্রাপ্ত কর্মকর্তা (ওসি) মিজানুর রহমান বলেন, পূর্ব শত্রুতার জের ধরে ওই দুই ভাইকে কুপিয়ে হত্যা করা হয়েছে বলে প্রাথমিকভাবে ধারণা করা হচ্ছে। এ ঘটনায় ওই দুই ভাইয়ের বাড়ি সংলগ্ন এলাকায় অতিরিক্ত পুলিশ মোতায়েন করা হয়েছে। লাশ দুটি ফরিদপুর মেডিকেল কলেজ হাসপাতালের মর্গে পাঠানো হয়েছে।
