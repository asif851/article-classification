
দশম জাতীয় সংসদে সংরক্ষিত নারী আসনে দলীয় মনোনয়ন ঘোষণা করেছে আওয়ামী লীগ। মনোনীত ৩৯ জনের মধ্যে ৩৫ জনই নতুন। পুরোনোদের মধ্যে মাত্র চারজন মনোনয়ন পেয়েছেন। এ ছাড়া বিভিন্ন জেলার নেত্রীদের মধ্য থেকে ২০ জনকে মনোনয়ন দেওয়া হয়েছে।গতকাল বৃহস্পতিবার দলীয় দপ্তর সম্পাদক আবদুস সোবহানের সই করা এক সংবাদ বিজ্ঞপ্তিতে মনোনীত ৩৯ জনের নাম প্রকাশ করা হয়। এর আগে গত বুধবার রাতে প্রধানমন্ত্রী শেখ হাসিনার সভাপতিত্বে অনুষ্ঠিত আওয়ামী লীগের সংসদীয় বোর্ডে নারী আসনের মনোনয়ন চূড়ান্ত হয়।পুরোনোদের মধ্যে এবার মনোনয়ন পেয়েছেন ফজিলাতুন্নেছা ইন্দিরা, ফজিলাতুন্নেছা বাপ্পী, পিনু খান ও তারানা হালিম। গত সংসদে সরাসরি ভোটে নির্বাচিত সাংসদ ছিলেন নীলুফার জাফরউল্যাহ ও সানজিদা খানম। এবার তাঁরা সরাসরি ভোটে মনোনয়ন না পেলেও সংরক্ষিত আসনে মনোনয়ন পান।এর বাইরে মনোনয়নপ্রাপ্ত অন্যরা হলেন: সেলিনা জাহান, সফুরা বেগম, হোসনে আরা লুৎফা, উম্মে কুলসুম, আখতার জাহান, সেলিনা বেগম, সেলিনা আখতার বানু, লায়লা আরজুমান্দ বানু, শিরিন নঈম, কামরুল লায়লা, হেপী বড়াল, রিফাত আমিন, নাসিমা ফেরদৌসি, লুৎফুন্নেছা, মমতাজ বেগম, মনোয়ারা বেগম, মাহজাবিন খালেদ, ফাতেমা জোহরা রানী, দিলারা মাহবুব আসমা, ফাতেমা তুজ্জহুরা, সাবিনা আক্তার তুহিন, রহিমা আক্তার, হোসনে আরা, কামরুন্নাহার চৌধুরী, রোখসানা ইয়াসমিন, নাভানা আক্তার, আসমাতুল কিবরিয়া (কেয়া চৌধুরী), শামছুন্নাহার বেগম, ওয়াসিফা আয়শা খান, জাহানারা বেগম, সাবিহা মুসা, ফিরোজা বেগম ও সুচিত্রা তঞ্চঙ্গ্যা।দলীয় সূত্রগুলো জানায়, যেসব এলাকায় বিগত সময়ে সংরক্ষিত আসনে আওয়ামী লীগের কোনো প্রতিনিধি ছিলেন না, সেসব এলাকায় এবার প্রতিনিধি দেওয়া হয়েছে। আবার দলীয় মনোনয়ন পেয়েও দলীয় সিদ্ধান্তে মনোনয়ন প্রত্যাহার করা নারীনেত্রীরাও সংরক্ষিত নারী আসনে প্রাধান্য পেয়েছেন।সংসদে প্রতিনিধিত্বের আনুপাতিক হার অনুযায়ী আওয়ামী লীগের নেতৃত্বাধীন জোট এবার সংরক্ষিত আসনের মধ্যে ৪১টি পাবে। এর মধ্যে জোটের শরিক ওয়ার্কার্স পার্টি ও জাসদ একটি করে আসন পেয়েছে। এ ছাড়া জাতীয় পার্টি ছয়টি ও স্বতন্ত্র প্রার্থীদের জোট পাবে তিনটি আসন। আগামী রোববার নারী আসনে মনোনয়নপত্র জমা দেওয়ার শেষ দিন।এর আগে নবম জাতীয় সংসদে সংরক্ষিত নারী আসনে আওয়ামী লীগের সাংসদ ছিলেন ৪১ জন। তাঁদের মধ্যে কণ্ঠশিল্পী মমতাজ বেগম গত ৫ জানুয়ারি অনুষ্ঠিত দশম সংসদ নির্বাচনে সরাসরি ভোটে নির্বাচিত হয়েছেন।
