
আওয়ামী লীগের প্রচার ও প্রকাশনা সম্পাদক হাছান মাহমুদ বলেছেন, বিএনপি কানাগলিতে হারিয়ে গেছে। এ জন্যই তাঁরা নির্বাচন কমিশন ঘোষিত পথনকশা (রোডম্যাপ) দেখতে পাচ্ছে না।
আজ সোমবার ঢাকা রিপোর্টার্স ইউনিটিতে (ডিআরইউ) বাংলাদেশ স্বাধীনতা পরিষদ আয়োজিত প্রধানমন্ত্রী শেখ হাসিনার কারাবন্দী দিবস উপলক্ষে আয়োজিত এক আলোচনা সভায় হাছান মাহমুদ এ কথা বলেন।
আজ দুপুরে রাজধানীর নয়াপল্টনের এক অনুষ্ঠানে বিএনপির মহাসচিব মির্জা ফখরুল ইসলাম আলমগীর নির্বাচন কমিশনকে উদ্দেশ করে বলেন, ‘রোডই যখন নেই, তখন ম্যাপে কী হবে? নির্বাচনের পরিবেশ তৈরি করুন। অন্যথায় নির্বাচনী রোডম্যাপ সার্থক হবে না। সব ব্যর্থতার দায় আপনাদের নিতে হবে।’
বিএনপির মহাসচিবের এই বক্তব্যের প্রতিক্রিয়ায় হাছান মাহমুদ এসব কথা বলেন।
গতকাল রোববার একাদশ জাতীয় সংসদ নির্বাচনের আনুষ্ঠানিক প্রস্তুতির অংশ হিসেবে নির্বাচন কমিশন (ইসি) পথনকশা বা রোডম্যাপ ঘোষণা করে। নির্বাচনের দেড় বছর আগে উন্মোচন করা এ রোডম্যাপে নির্বাচনের প্রস্তুতিমূলক বিষয়গুলো কখন কীভাবে বাস্তবায়ন করা হবে, তা উল্লেখ করা হয়েছে। এই পথনকশা ধরে ধারাবাহিকভাবে রাজনৈতিক দল, সুশীল সমাজ, গণমাধ্যম বিশেষজ্ঞসহ বিভিন্ন নির্বাচন সংশ্লিষ্ট বিশেষজ্ঞদের সঙ্গে বৈঠক করবে কমিশন।
হাছান মাহমুদ বলেন, নির্বাচনের প্রায় দেড় বছর আগে পথনকশা ঘোষণা করায় তা বাস্তবায়নে সুবিধা হবে। আরও পরে ঘোষণা করলে এর বাস্তবায়ন শঙ্কার মধ্যে পড়ে যেত।
বাংলাদেশ স্বাধীনতা পরিষদের সভাপতি চিত্তরঞ্জন দাসের সভাপতিত্বে আলোচনা সভায় আরও বক্তব্য দেন সাবেক স্বরাষ্ট্র প্রতিমন্ত্রী শামসুল হক টুকু।
