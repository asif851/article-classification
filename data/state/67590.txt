
ফেনীর সোনাগাজীর মধ্যম চর দরবেশ গ্রামে শকুনী খালের মুখের স্লুইসগেট (জলকপাট) ও বেড়িবাঁধের ভেঙে যাওয়া অংশে গত বুধবার বাঁশের সাঁকো নির্মাণ করা হয়েছে। এই সাঁকোই এখন ১০ গ্রামের প্রায় ৪০ হাজার মানুষের চলাচলের ভরসা। গত সোমবার দুপুরে প্রবল স্রোতের তোড়ে প্রায় ৫০ বছরের পুরোনো এই স্লুইসগেটটি ধসে পড়ে। ফলে চর চান্দিয়া ও চর দরবেশ ইউনিয়নের ১০ গ্রামের মানুষ যাতায়াত বিচ্ছিন্ন হয়ে যায়। উপজেলা সদরে যাতায়াতের জন্য এই বেড়িবাঁধ সড়কটিই একমাত্র মাধ্যম।স্লুইসগেট ভাঙার খবর পেয়ে সোমবার বিকেলে উপজেলা নির্বাহী কর্মকর্তা মোহাম্মদ মিনহাজুর রহমান ঘটনাস্থল পরিদর্শন করেন। তিনি সাময়িকভাবে মানুষ পারাপারের জন্য বাঁশের সাঁকো নির্মাণের ঘোষণা দেন।স্থানীয় লোকজন জানান, গত বুধবার সকাল থেকে দুই ইউনিয়ন পরিষদের সদস্য নেয়ামত উল্যাহ ও আবু সুফিয়ানের তত্ত্বাবধানে সাঁকো নির্মাণকাজ শুরু হয়ে দুপুরের মধ্যে শেষ হয়।
