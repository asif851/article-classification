
ঝিনাইদহের কালীগঞ্জ উপজেলায় পুলিশের সঙ্গে ‘বন্দুকযুদ্ধে’ অজ্ঞাতপরিচয় এক ব্যক্তি (৩৮) নিহত হয়েছেন। গতকাল সোমবার দিবাগত রাত তিনটার দিকে এ ঘটনা ঘটে।
পুলিশের দাবি, নিহত ব্যক্তি ডাকাত দলের সদস্য। ঘটনাস্থল থেকে আগ্নেয়াস্ত্র ও ধারালো অস্ত্র উদ্ধার করা হয়েছে। বন্দুকযুদ্ধে পুলিশের দুজন কনস্টেবল আহত হয়েছেন।কালীগঞ্জ থানার ভারপ্রাপ্ত কর্মকর্তা (ওসি) আনোয়ার হোসেনের ভাষ্য, গতকাল রাতে কালীগঞ্জ থানা-পুলিশের একটি টহল দল উপজেলার পাতিবিলা মাঠ এলাকায় টহল দিচ্ছিল। এ সময় একটি ডাকাত দল ওই টহল পুলিশের সামনে পড়ে। তারা পুলিশকে লক্ষ্য করে গুলি ছোড়ে। পুলিশও পাল্টা গুলি চালায়। এতে ডাকাত দলের এক সদস্য গুলিবিদ্ধ হন। বাকিরা পালিয়ে যান। আহত ব্যক্তিকে উদ্ধার করে ঝিনাইদহ সদর হাসপাতালে নেওয়া হয়। সেখানে কর্তব্যরত চিকিৎসক তাঁকে মৃত ঘোষণা করেন। নিহত ব্যক্তির লাশ কালীগঞ্জ থানায় রাখা হয়েছে।ওসি আনোয়ার হোসেন দাবি করেন, ঘটনাস্থল থেকে একটি শাটারগান, দুটি গুলি, দুটি রামদা ও দড়ি উদ্ধার করা হয়েছে। আহত দুই কনস্টেবলকে কালীগঞ্জ উপজেলা স্বাস্থ্য কমপ্লেক্সে চিকিৎসা দেওয়া হয়েছে।
