
সাভারে রানা প্লাজা ভবনধসের ঘটনায় মৃতের সংখ্যা হাজার ছাড়িয়েছে। আজ শুক্রবার সকাল সাড়ে ১০টা পর্যন্ত ওই দুর্ঘটনায় মৃতের সংখ্যা দাঁড়িয়েছে এক হাজার ১৪।জেলা প্রশাসনের নিয়ন্ত্রণকক্ষ থেকে জানানো হয়, ধ্বংসস্তূপ থেকে এক হাজার দুজনের লাশ উদ্ধার করা হয়েছে। এর মধ্যে গতকাল বৃহস্পতিবার মধ্যরাত থেকে আজ সকাল সাড়ে ১০টা পর্যন্ত উদ্ধার করা হয়েছে ৪২টি। এ ছাড়া হাসপাতালে মারা গেছে ১২ জন। এ নিয়ে মৃতের সংখ্যা মোট এক হাজার ১৪ জন।এ পর্যন্ত ৭১৫টি মৃতদেহ স্বজনদের কাছে হস্তান্তর করা হয়েছে। হস্তান্তরের অপেক্ষায় আছে আরও ১৪৩টি মরদেহ। এর মধ্যে ৫৯টি মরদেহ স্থানীয় অধরচন্দ্র উচ্চবিদ্যালয়ের মাঠে রাখা আছে এবং হাসপাতালের মর্গে আছে আরও ৮৪টি। এ ছাড়া ১৫৬টি মরদেহ দাফন করা হয়েছে।উদ্ধার অভিযান এখনো চলছে। নিখোঁজ প্রিয়জনের খোঁজে স্বজনের ভিড় এখনো আছে।স্বজনদের অভিযোগ, পরনের জামা-কাপড়সহ নানা প্রমাণ দেখে শনাক্ত করার পরও ডিএনএ পরীক্ষার অজুহাতে লাশ দেওয়া হচ্ছে না। পরীক্ষার জন্য নমুনা দেওয়ার পরও লাশ পাওয়া যাচ্ছে না বলে তাঁরা অভিযোগ করেন।গত ২৪ এপ্রিল সকাল পৌনে নয়টার দিকে সাভার বাসস্ট্যান্ডের পাশে রানা প্লাজা ভবনটি ধসে পড়ে। এ ঘটনায় দায়ের করা মামলায় ভবনের মালিক সোহেল রানাকে গত ২৮ এপ্রিল যশোরের বেনাপোল সীমান্ত থেকে র্যাব গ্রেপ্তার করে।
