
প্রধানমন্ত্রী শেখ হাসিনা তিন দিনের সরকারি সফরে গতকাল রোববার কম্বোডিয়া গেছেন। তিনি কম্বোডিয়ার প্রধানমন্ত্রী হুন সেনের আমন্ত্রণে এই সফরে গেছেন।
প্রধানমন্ত্রীর কম্বোডিয়া সফরে দুই দেশের মধ্যে ১১টি চুক্তি ও ৯টি সমঝোতা স্মারক স্বাক্ষরিত হওয়ার কথা রয়েছে। এ সময় ঢাকা ও নমপেনের দুটি গুরুত্বপূর্ণ সড়ক দুই দেশের জাতির পিতার নামে নামকরণ করার কথা ঘোষণা করা হবে।
বিমান বাংলাদেশ এয়ারলাইনসের একটি ভিভিআইপি ফ্লাইট প্রধানমন্ত্রী শেখ হাসিনা ও তাঁর সফরসঙ্গীদের নিয়ে গতকাল সকাল ৮টা ৩৫ মিনিটে ঢাকার হজরত শাহজালাল আন্তর্জাতিক বিমানবন্দর ত্যাগ করে। বিমানটি কম্বোডিয়ার স্থানীয় সময় দুপুর সাড়ে ১২টায় নমপেন আন্তর্জাতিক বিমানবন্দরে অবতরণ করে। সেখানে প্রধানমন্ত্রীকে লালগালিচা সংবর্ধনা দেওয়া হয়।
নমপেন আন্তর্জাতিক বিমানবন্দরে কম্বোডিয়ার নারীবিষয়ক মন্ত্রী ইং কান্থা পাভি, পররাষ্ট্র ও আন্তর্জাতিক সহায়তাবিষয়ক আন্ডার সেক্রেটারি অব স্টেট ইতা সোফিয়া, বাংলাদেশে কম্বোডিয়ার অনাবাসিক রাষ্ট্রদূত পিচকুন পানহা এবং থাইল্যান্ডে বাংলাদেশের রাষ্ট্রদূত ও কম্বোডিয়ায় অ্যাক্রেডিটেড রাষ্ট্রদূত সাইদা মুনা তাসনিম প্রধানমন্ত্রীকে অভ্যর্থনা জানান।
প্রধানমন্ত্রী বিমান থেকে নামলে একটি শিশু তাঁকে ফুলের তোড়া দিয়ে শুভেচ্ছা জানায়। এ সময় নমপেনে বসবাসকারী বাংলাদেশিরা তাঁকে পতাকা নেড়ে অভিবাদন জানান। অভ্যর্থনা শেষে মোটর শোভাযাত্রাসহ প্রধানমন্ত্রীকে হোটেল সফিটেলে নিয়ে যাওয়া হয়। সফরকালে প্রধানমন্ত্রী এই হোটেলেই অবস্থান করবেন।
বিকেলে নমপেনে কম্বোডিয়ার স্বাধীনতা স্মৃতিস্তম্ভে পুষ্পস্তবক অর্পণ করেন শেখ হাসিনা। এরপর দেশটির শহীদদের প্রতি সম্মান জানিয়ে কিছুক্ষণ নীরবে দাঁড়িয়ে থাকেন তিনি। এ সময় কম্বোডিয়ার সশস্ত্র বাহিনীর চৌকস দল তাঁকে গার্ড অব অনার দেয়।
পরে প্রধানমন্ত্রী কম্বোডিয়ার সাবেক রাজা নরোদম সিহানুকের স্মৃতিস্তম্ভে শ্রদ্ধা নিবেদন করেন। তাঁর প্রতি গভীর শ্রদ্ধা জানিয়ে সেখানে কিছুক্ষণ নীরবে দাঁড়িয়ে থাকেন। এরপর প্রধানমন্ত্রী নমপেনে তুয়োল স্লেং গণহত্যা জাদুঘর পরিদর্শন করেন। আজ সোমবার কম্বোডিয়ার প্রধানমন্ত্রী হুন সেনের সঙ্গে আনুষ্ঠানিক বৈঠক করবেন প্রধানমন্ত্রী। এর আগে দুই নেতা একান্ত বৈঠক করবেন।
৫ ডিসেম্বর বিকেলে প্রধানমন্ত্রী দেশে ফিরবেন।
