
সংকট উত্তরণের সময় ফুরিয়ে যাওয়ার আগেই কার্যকর রাজনৈতিক উদ্যোগ নিতে সরকারের প্রতি আহ্বান জানিয়েছে বাংলাদেশের বিপ্লবী ওয়ার্কার্স পার্টি। গতকাল বৃহস্পতিবার সকালে রাজধানীর তোপখানা রোডে নির্মল সেন মিলনায়তনে সংবাদ সম্মেলনে এ আহ্বান জানায় দলটি।সংবাদ সম্মেলনে পার্টির সাধারণ সম্পাদক সাইফুল হক বলেন, সরকার পরিস্থিতিকে স্বাভাবিক দেখানোর চেষ্টা করলেও বাস্তবে চরম বিভাজন ও বৈরিতায় দেশে আধা গৃহযুদ্ধ অবস্থা বিরাজ করছে। এই পরিস্থিতি চলতে দিলে দেশ পুরোপুরি গৃহযুদ্ধের দিকে নিপতিত হবে। তিনি চলমান সহিংসতা ও জটিল রাজনৈতিক পরিস্থিতি থেকে বেরিয়ে আসার লক্ষ্যে সাত দফা প্রস্তাব দেন।প্রস্তাবের মধ্যে আছে নির্বাচনকেন্দ্রিক সংকট সমাধানে অবিলম্বে রাজনৈতিক দলগুলোর সঙ্গে আলোচনার পদক্ষেপ নেওয়া, সভা-সমাবেশ ও গণমাধ্যমের স্বাধীনতা নিশ্চিত করা, রাজনৈতিক বিরোধীদের ওপর দমন-নির্যাতন ও গ্রেপ্তার বন্ধ করা, আন্দোলনের নামে মানুষকে পুড়িয়ে মারার অপরাজনীতি বন্ধ করা, ভোটারবিহীন সংসদ বাতিল করা, জবাবদিহির বিধান রেখে নির্বাচনকালীন তদারকি সরকার গঠন করা।সংবাদ সম্মেলনে বিপ্লবী ওয়ার্কার্স পার্টির কেন্দ্রীয় ও ঢাকা মহাগরের বিভিন্ন পর্যায়ের নেতারা উপস্থিত ছিলেন।
