
বিশ্ব বন্যপ্রাণী দিবসে বাংলাদেশ বন্যপ্রাণী সেবা ফাউন্ডেশনের উদ্যোগে লাউয়াছড়া জাতীয় উদ্যানের জানকীছড়ায় বন্যপ্রাণী ছাড়া হয়েছে। অবমুক্ত করা প্রাণীগুলোর মধ্যে ছিল একটি গন্ধগোকুল, দুটি বন বিড়াল, একটি অজগর, দুটি সরালি ও দুটি কালিম পাখি।
আজ শনিবার বন্যপ্রাণী সেবা ফাউন্ডেশনের চেয়ারম্যান সিতেশ রঞ্জন দেবের সভাপত্বিতে লাউয়াছড়া জাতীয় উদ্যানে এসব বন্যপ্রাণী আনুষ্ঠানিকভাবে অবমুক্ত করা হয়।  এ সময় সিতেশ রঞ্জন দেব বলেন, ‘বনজঙ্গলে খাদ্যের অভাব দেখা দিলে বন্যপ্রাণীরা প্রায়ই লোকালয়ে ছুটে আসে। তখন মানুষের আক্রমণে অনেক সময় এসব প্রাণী হতাহত হয়। আমরা খবর পেলে তা উদ্ধার করে আনি।’
বন্যপ্রাণী সেবা ফাউন্ডেশনের পরিচালক সজল দেব বলেন, গ্রামীণ ঝোপঝাড় কেটে ফেলায় ও বিভিন্ন সময় লাউয়াছড়া বনেরও কিছু প্রাণী লোকালয়ে ছুটে গিয়ে ধরা পড়ে মানুষের হাতে। এই প্রাণীগুলো উদ্ধার করে সেবা-যত্নের পর আবার বনে অবমুক্ত করা হয়ে থাকে।
অনুষ্ঠানে প্রধান অতিথি হিসেবে উপস্থিত থেকে প্রাণীগুলো অবমুক্ত করেন বিজিবি শ্রীমঙ্গল সেক্টরের সেক্টর কমান্ডার কর্নেল মো. জাহিদ হোসেন। উপস্থিত ছিলেন বিভাগীয় বন কর্মকর্তা মিহির কুমার দে, লাউয়াছড়া সহকারী বন সংরক্ষক তবিবুর রহমান প্রমুখ।
