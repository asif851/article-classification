
বিএনপি-জামায়াত জোট সরকারের আমলে ‘অপারেশন ক্লিনহার্ট’ নামে পরিচালিত অভিযানের কার্যক্রমকে দায়মুক্তি দিয়ে করা আইন প্রশ্নে রুলের ওপর শুনানি শুরু হয়েছে। ১১ ডিসেম্বর পরবর্তী শুনানি হবে।বিচারপতি মইনুল ইসলাম চৌধুরী ও বিচারপতি মো. আশরাফুল কামালের সমন্বয়ে গঠিত হাইকোর্ট বেঞ্চ শুনানি নিয়ে গতকাল বৃহস্পতিবার এ দিন ধার্য করেন। আদালতে আবেদনকারীর পক্ষে শুনানিতে অংশ নেন আইনজীবী শাহদীন মালিক। সঙ্গে ছিলেন আবেদনকারী জেড আই খান পান্না। রাষ্ট্রপক্ষে ছিলেন ডেপুটি অ্যাটর্নি জেনারেল মোতাহার হোসেন।২০০২ সালের ১৬ অক্টোবর থেকে ২০০৩ সালের ৯ জানুয়ারি পর্যন্ত অপারেশন ক্লিনহার্ট নামে যৌথ বাহিনীর অভিযান চলে। ওই অভিযানের কার্যক্রমকে দায়মুক্তি দিয়ে ২০০৩ সালের ২৪ ফেব্রুয়ারি ‘যৌথ অভিযান দায়মুক্তি আইন, ২০০৩’ জারি করা হয়। এর বৈধতা চ্যালেঞ্জ করে আইনজীবী জেড আই খান পান্না ২০১২ সালের ১৪ জুন রিটটি করেন।
