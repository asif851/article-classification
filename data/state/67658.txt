
বাগেরহাটের মোরেলগঞ্জের একটি কালীমন্দির ভাঙচুর করে মন্দিরটির জায়গা দখলের চেষ্টার অভিযোগ পাওয়া গেছে। শুক্রবার ভোরে উপজেলার চিংড়াখালী ইউনিয়নের পূর্ব চণ্ডীপুর গ্রামের মণ্ডলপাড়া সর্বজনীন কালীমন্দিরে এ ঘটনা ঘটে। পূর্ব চণ্ডীপুর গ্রামের মণ্ডলপাড়া সর্বজনীন কালীমন্দির কমিটির সভাপতি মনিলাল মণ্ডল অভিযোগ করেন, ‘২০১১ সালে মলিনা মণ্ডল নামের এক নারী ওই জমি নিজের নামে দাবি করে এই গ্রামের খান নাসির উদ্দিন নামের এক ব্যক্তির কাছে বিক্রি করে দেন। নাসির উদ্দিন শুক্রবার ভোর পাঁচটার দিকে লোকজন নিয়ে এসে আমাদের খড় ও বাঁশ দিয়ে তৈরি মন্দিরটি ভেঙে ফেলেন এবং মন্দিরে থাকা কালী প্রতিমা অন্যত্র সরিয়ে ফেলেন। সেখানে তিনি বাঁশের খুঁটি ও টিন দিয়ে স্থাপনা তৈরি শুরু করেন।’মোরেলগঞ্জ থানার ওসি (তদন্ত) তারক বিশ্বাস এই প্রতিবেদককে বলেন, খবর পেয়ে বিকেলে পুলিশ সেখানে গেলে নাসির ও তাঁর লোকজন পালিয়ে যায়। উভয় পক্ষের জমির কাগজপত্র দেখে প্রয়োজনীয় ব্যবস্থা নেওয়া হবে।
