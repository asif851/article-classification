
চলতি বছর এশিয়ার মর্যাদাপূর্ণ ১০০ বিশ্ববিদ্যালয়ের তালিকায় স্থান পায়নি বাংলাদেশের কোনো বিশ্ববিদ্যালয়। তবে প্রতিবেশী দেশ ভারতের নয়টি বিশ্ববিদ্যালয় তালিকায় ঠাঁই করে নিয়েছে। পাকিস্তানের কোনো বিশ্ববিদ্যালয়ের নাম এ তালিকায় নেই। সর্বোচ্চ স্থানটি দখল করেছে জাপানের টোকিও বিশ্ববিদ্যালয়।যুক্তরাজ্যের লন্ডনভিত্তিক সাপ্তাহিক টাইমস হায়ার এডুকেশন (টিএইচই) শিক্ষার মান, গবেষণাসহ কিছু মানদণ্ডের বিচারে তৈরি করেছে ২০১৫ সালে এশিয়ার বিশ্ববিদ্যালয়গুলোর অবস্থানভিত্তিক এ তালিকা। তালিকায় জাপান ও চীনের দাপট স্পষ্ট। এতে জাপান শীর্ষে থাকলেও খ্যাতনামা বিশ্ববিদ্যালয়ের সংখ্যার দিক থেকে জাপানকে পেছনে ফেলেছে চীন। গতকাল বৃহস্পতিবার এ তালিকাটি প্রকাশ করা হয়।তালিকায় জাপানের ১৯টি ও চীনের ২১টি বিশ্ববিদ্যালয় স্থান করে নিয়েছে। গত বছর জাপানের ২০টি ও এর আগের বছর ২২টি বিশ্ববিদ্যালয়ের নাম ছিল তালিকায়। সেদিক থেকে চীন রয়েছে এগিয়ে। গত বছর দেশটির ১৮টি ও এর আগের বছর ১৫টি বিশ্ববিদ্যালয়ের নাম ছিল তালিকায়।তালিকার শীর্ষ ১০টি বিশ্ববিদ্যালয় হলো ইউনিভার্সিটি অব টোকিও (বিশ্বে ২৩তম), ন্যাশনাল ইউনিভার্সিটি অব সিঙ্গাপুর (২৫তম), ইউনিভার্সিটি অব হংকং (৪৩তম), পিকিং ইউনিভার্সিটি, চীন (৪৮তম), সিনহুয়া ইউনিভার্সিটি, চীন (৪৯তম), সিউল ন্যাশনাল ইউনিভার্সিটি, দক্ষিণ কোরিয়া (৫০তম), হংকং ইউনিভার্সিটি অব সায়েন্স অ্যান্ড টেকনোলজি (৫১তম), কোরিয়া অ্যাডভান্সড ইনস্টিটিউট অব সায়েন্স অ্যান্ড টেকনোলজি, দক্ষিণ কোরিয়া (৫২তম), কিয়োটো ইউনিভার্সিটি, জাপান (৫৯তম) ও নানিয়াং টেকনোলজিক্যাল ইউনিভার্সিটি, সিঙ্গাপুর (৬১তম)।তালিকায় এশিয়ার শততম স্থানটি পেয়েছে পুসান ন্যাশনাল ইউনিভার্সিটি (দক্ষিণ কোরিয়া)।
