
নাশকতার কর্মসূচি থেকে বিএনপির সরে আসা এবং বিএনপির চেয়ারপারসন তাঁর ‘ভুল’ বুঝতে পেরেছেন উল্লেখ করে এজন্য খালেদা জিয়াকে ধন্যবাদ জানিয়েছেন অর্থমন্ত্রী আবুল মাল আবদুল মুহিত। এ ছাড়াও আগামী নির্বাচনের ‘সমঝোতার ফুটবলটা’ এখন বিএনপির হাতে বলেও মন্তব্য করেন তিনি।
নতুন সরকারে অর্থমন্ত্রী হয়ে আজ বৃহস্পতিবার প্রথম সিলেট এসে কেন্দ্রীয় শহীদ মিনারে ফুল দেওয়ার পর সাংবাদিকদের কাছে অর্থমন্ত্রী এ মন্তব্য করেন।
অর্থমন্ত্রী বলেন, ‘প্রধানমন্ত্রী বলেছেন সমঝোতা হলে আরেকটি নির্বাচন হবে। আমিও মনে করি সমঝোতা হলে নির্বাচন হতেই পারে। এই সমঝোতার ফুটবলটা এখন বিএনপির হাতে। গোল করতে হলে তাদেরকেই উদ্যোগ নিতে হবে।’
অর্থমন্ত্রী বলেন, ‘বিএনপি বিরাট ভুল করেছে। তাই এখন তাদের উচিত ভুল স্বীকার করে জাতির কাছে ক্ষমা চেয়ে সুষ্ঠু ব্যবস্থায় সুষ্ঠু রাজনীতির পথে আসা।’
বিএনপি-জামায়াত সন্ত্রাস-নৈরাজ্য করে, দেশের মানুষকে হত্যা করে, সম্পদ বিনষ্ট করে যে ক্ষতি করেছে, সেই ক্ষতি শিগগিরই পোষানোর চেষ্টা করা হবে জানিয়ে অর্থমন্ত্রী বলেন, ‘নাশকতার কর্মসূচি থেকে বিএনপি সরে আসায় এবং বিএনপির নেতা খালেদা জিয়া তাঁর ভুল বুঝতে পারায় আমি তাঁকে ধন্যবাদ জানাই।’
সমঝোতা হলে আগাম নির্বাচন নিয়ে সাংবাদিকদের এক প্রশ্নের জবাবে অর্থমন্ত্রী বলেছেন, ‘বিএনপিকে প্রস্তাব দেওয়া হয়েছে। তারা অবশ্যই রেসপন্স করবে। তবে বিএনপি তত্ত্বাবধায়ক সরকার পাবে না। ১১তম জাতীয় সংসদ নির্বাচন হলে সর্বদলীয় সরকারের অধীনেই হবে।’ আগাম নির্বাচন কবে হবে? এমন প্রশ্নে তিনি বলেন, ‘এটা তাদের (বিএনপি) ওপরই নির্ভর করছে।’
এর আগে দুপুরে অর্থমন্ত্রী সিলেট পৌঁছান। দ্বিতীয়বারের মতো অর্থমন্ত্রী হওয়ায় তাঁকে বরণ করে নিতে দলীয় নেতা-কর্মীরা সিলেট ওসমানী আন্তর্জাতিক বিমানবন্দরে তাঁকে অভ্যর্থনা জানান। বিমানবন্দর থেকে চৌহাট্টা কেন্দ্রীয় শহীদ মিনারে একাধিক তোরণ নির্মাণ করা হয়। বিমানবন্দর থেকে গাড়িবহর যোগে তাঁকে নগরের চৌহাট্টায় শহীদ মিনারে নিয়ে যাওয়া হয়। অর্থমন্ত্রী শহীদ মিনারে ফুল দিয়ে আওয়ামী লীগের নগর ও জেলা কমিটি আয়োজিত সংবর্ধনায় সংক্ষিপ্ত বক্তব্য দেন।
সংবর্ধনায় অর্থমন্ত্রী ব্যক্তিগত প্রসঙ্গ তুলে বলেন, ‘দু-একদিনের মধ্যে আমার বয়স ৮০ বছর পূর্ণ হবে। এই বয়সে এসে দেশের গুরুত্বপূর্ণ মন্ত্রণালয়ের দায়িত্ব পালন করতে পারছি। এজন্য মহান আল্লাহর দরবারে শুকরিয়া আদায় করছি। বাকি দিনগুলোতে যথাযথভাবে দায়িত্ব পালনে সবার সহযোগিতা ও পরামর্শ কামনা করছি।’
সিলেট জেলা আওয়ামী লীগের সভাপতি ও সিলেট জেলা পরিষদের প্রশাসক আবদুজ জহির চৌধুরী সুফিয়ানের সভাপতিত্বে সংবর্ধনা অনুষ্ঠানে আওয়ামী লীগের কেন্দ্রীয় সাংগঠনিক সম্পাদক মিসবাহউদ্দিন সিরাজ, মহানগরের সভাপতি সাবেক মেয়র বদরউদ্দিন আহমদ কামরান, জেলার সাধারণ সম্পাদক সাবেক সাংসদ শফিকুর রহমান চৌধুরী প্রমুখ বক্তব্য দেন। সংবর্ধনা শেষে অর্থমন্ত্রী হজরত শাহজালাল (রহ.) ও শাহপরান (রহ.)-এর মাজার জিয়ারত করেন।
