
নাটোরের সিংড়া উপজেলার হাতিয়ান্দহ বাজার থেকে আইনশৃঙ্খলা রক্ষাকারী বাহিনীর সদস্য পরিচয়ে আনিছুর রহমান (৩৬) নামের এক ইমামকে তুলে নিয়ে যাওয়ার অভিযোগ উঠেছে। গত সোমবারের ওই ঘটনার পর থেকে তাঁর খোঁজ পাওয়া যাচ্ছে না।
উপজেলার আড়কান্দি গ্রামের ইউনুছ মিয়ার ছেলে আনিছুর। তিনি উপজেলার দিঘল গ্রামের আহলে হাদিস জামে মসজিদে ইমামতি করেন। এ ছাড়া হাতিয়ান্দহ বাজারে লোহার আসবাব তৈরির একটি দোকান রয়েছে তাঁর।
আনিছুরের স্ত্রী শামীমা খাতুন গত বৃহস্পতিবার সিংড়া থানায় একটি সাধারণ ডায়েরি (জিডি) করেছেন।
পরিবারের সূত্রে জানা গেছে, আনিছুর গত সোমবার বিকেলে নিজের দোকানে বসে ছিলেন। এ সময় খদ্দের হিসেবে দুই ব্যক্তি দোকানে আসেন। কিছুক্ষণ পর একটি মাইক্রোবাসে করে সাদাপোশাকের পাঁচজন অস্ত্রধারী ব্যক্তি  এসে আনিছুরকে নিয়ে যান। এ সময় খদ্দের হিসেবে আসা দুই ব্যক্তিও মাইক্রোবাসে ওঠেন। তাঁরা সবাই নিজেদের আইনশৃঙ্খলা রক্ষাকারী বাহিনীর সদস্য বলে পরিচয় দিয়েছিলেন।
খবর পেয়ে আনিছুরের স্ত্রী শামীমা খাতুন নাটোরের র‌্যাব ক্যাম্পে খোঁজ করেন। তবে কর্তব্যরত র‌্যাব সদস্যরা তাঁর স্বামীকে আটক করার কথা অস্বীকার করেন। এরপর তিনি সিংড়া থানা, পুলিশ সুপারের কার্যালয়, জেলা গোয়েন্দা পুলিশের কার্যালয় ও সিআইডি কার্যালয়ে গেছেন। কিন্তু কোথাও স্বামীর খোঁজ পাননি।
শামীমা গতকাল প্রথম আলোকে বলেন, তাঁর স্বামী কোনো রাজনীতি বা সংগঠনের সঙ্গে যুক্ত নন। তাঁর বিরুদ্ধে কোনো মামলাও নেই বলে দাবি করেন তিনি।
 
