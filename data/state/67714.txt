
নাটোরের নলডাঙ্গায় সেচপাম্পের বিদ্যুতে স্পৃষ্ট হয়ে ডাবলু মোল্লা নামের এক ব্যক্তির মৃত্যু হয়েছে। গতকাল সোমবার উপজেলার মাধনগর জোয়ানপাড়া এলাকায় এ ঘটনা ঘটে। নিহত ডাবলু একই এলাকার মৃত নাসির মোল্লার ছেলে। নলডাঙ্গা থানার ভারপ্রাপ্ত কর্মকর্তা (ওসি) নাসির উদ্দিন মণ্ডল ও নিহত ব্যক্তির পরিবারের সদস্যরা জানান, সকালে বাড়ির পাশের পুকুরে সেচপাম্প বসিয়ে পানি তুলছিলেন ডাবলু মোল্লা। এ সময় তিনি অসাবধানতাবশত সেচপাম্পের তারের সঙ্গে জড়িয়ে বিদ্যুতায়িত হন। তাঁর চিৎকারে পাশের জমিতে কর্মরত কৃষকেরা এগিয়ে এসে তাঁকে উদ্ধার করেন। পরে নাটোর সদর হাসপাতালে নিয়ে যাওয়ার পথে তিনি মারা যান।
