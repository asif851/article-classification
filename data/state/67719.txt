
চৈত্রের মাঝামাঝি কয়েক দফা কালবৈশাখী ঝড় হলেও প্রায় সাত দিন ধরে বৃষ্টির দেখা নেই। ফলে বাড়ছে গরম।
আবহাওয়া অধিদপ্তর জানিয়েছে, গতকাল মঙ্গলবার পয়লা বৈশাখে রাজধানী ঢাকায় মাত্র এক মিলিমিটার বৃষ্টি হয়েছে। তাপমাত্রা ছিল ৩৪ দশমিক ৮ ডিগ্রি সেলসিয়াস। যা আগের দিনের চেয়ে প্রায় ২ ডিগ্রি সেলসিয়াস বেশি।
গতকাল খুলনা ও বরিশালে ৩৪ দশমিক ২, রাজশাহীতে ৩২ দশমিক ৯, রংপুরে ৩২ দশমিক ২, সিলেটে ৩৫ দশমিক ১ ও চট্টগ্রামে ৩৪ ডিগ্রি সেলসিয়াস তাপমাত্রা রেকর্ড করা হয়েছে। দেশের সর্বোচ্চ তাপমাত্রা ছিল মংলায় ৩৫ দশমিক ৪ ডিগ্রি সেলসিয়াস।
আজ সকালে আবহাওয়া বিভাগের পূর্বাভাস অনুযায়ী, ঢাকাসহ দেশের উত্তরাঞ্চলে বৃষ্টির সম্ভাবনা নেই। তবে খুলনা, বরিশাল ও চট্টগ্রামের কয়েকটি এলাকায় অস্থায়ী দমকা ও ঝোড়ো হাওয়াসহ বৃষ্টি ও বজ্রপাতের সম্ভাবনা রয়েছে।
