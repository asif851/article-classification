
পবিত্র ঈদুল আজহা উদ্‌যাপিত হবে আগামী ২ সেপ্টেম্বর শনিবার। আজ বুধবার বাংলাদেশের আকাশে ১৪৩৮ হিজরি সনের পবিত্র জিলহজ মাসের চাঁদ দেখা গেছে বলে নিশ্চিত করেছে জাতীয় চাঁদ দেখা কমিটি। ফলে আগামীকাল বৃহস্পতিবার থেকে জিলহজ মাস গণনা হবে।
আজ বুধবার সন্ধ্যায় ইসলামিক ফাউন্ডেশনের বায়তুল মোকাররমের সভাকক্ষে অনুষ্ঠিত জাতীয় চাঁদ দেখা কমিটির সভায় এ সিদ্ধান্ত হয়। এতে ধর্মমন্ত্রী ও জাতীয় চাঁদ দেখা কমিটির সভাপতি মতিউর রহমান সভাপতিত্ব করেন।
সভায় ধর্ম মন্ত্রণালয়ের যুগ্ম সচিব মো. হাফিজুর রহমান, তথ্য মন্ত্রণালয়ের যুগ্ম সচিব মো. আবুল কালাম আজাদ, বাংলাদেশ টেলিভিশনের পরিচালক শাখাওয়াত হোসেন, অতিরিক্ত প্রধান তথ্য অফিসার ফজলে রাব্বী, ঢাকা আলিয়া মাদ্রাসার অধ্যক্ষ সিরাজ উদ্দিন আহ্‌মাদ, বাংলাদেশ আবহাওয়া অধিদপ্তরের পরিচালক সামছুদ্দিন আহমেদ, বায়তুল মোকাররম জাতীয় মসজিদের সিনিয়র পেশ ইমাম মাওলানা মুহাম্মদ মিজানুর রহমান, লালবাগ শাহি মসজিদের খতিব মাওলানা আবু রায়হান, চকবাজার শাহি জামে মসজিদের খতিব মাওলানা শেখ নাঈম রেজওয়ান প্রমুখ উপস্থিত ছিলেন।
