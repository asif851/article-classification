
৩০ মের মধ্যে প্রধান শিক্ষকদের দ্বিতীয় শ্রেণীর পদমর্যাদা ও সহকারী শিক্ষকদের বেতন স্কেল উন্নীতকরণসহ ১২ দফা দাবি পূরণের জন্য সরকারকে সময় বেঁধে দিয়েছে বাংলাদেশ প্রাথমিক শিক্ষক সমিতি। অন্যথায় কর্মবিরতিসহ বিভিন্ন কর্মসূচি পালন করা হবে। গতকাল শনিবার রাজধানীর মতিঝিল সরকারি প্রাথমিক বিদ্যালয়ে অনুষ্ঠিত সমিতির সভায় এ সিদ্ধান্ত হয়।
সমিতির বিজ্ঞপ্তিতে বলা হয়, ৩০ মের মধ্যে দাবি পূরণ না হলে ৬ জুন সকাল ১০টা থেকে বেলা ১১টা পর্যন্ত এবং ১২ জুন সকাল ১০টা থেকে দুপুর ১২টা পর্যন্ত কর্মবিরতি পালন করা হবে। এই সময়েও দাবি পূরণ না হলে ১৪ জুন সংবাদ সম্মেলন করে পরবর্তী কর্মসূচি ঘোষণা করা হবে। সমিতির সভাপতি আবুল বাসারের সভাপতিত্বে অনুষ্ঠিত সভায় আরও বক্তব্য দেন সমিতির সাধারণ সম্পাদক আনোয়ার ইসলাম, শিক্ষকনেতা সিদ্দিকুর রহমান, জাহানার খানম প্রমুখ।
একই নামে আরেকটি সংগঠন গতকাল জাতীয় প্রেসক্লাবে সংবাদ সম্মেলন করে একই ধরনের ১১ দফা দাবিতে ১৩ জুন উপজেলায় মানববন্ধন করে উপজেলা নির্বাহী কর্মকর্তার মাধ্যমে এবং ২০ জুন জেলা সদরে মানববন্ধন করে জেলা প্রশাসকের মাধ্যমে প্রধানমন্ত্রী বরাবর স্মারকলিপি দেওয়ার কর্মসূচি দিয়েছে। আর ৩০ জুনের মধ্যে দাবি পূরণ না হলে জাতীয় কমিটির সভা ডেকে কঠোর আন্দোলন কর্মসূচি ঘোষণা করা হবে।
সংবাদ সম্মেলনে বক্তব্য দেন সমিতির সভাপতি নুরুজ্জামান আনছারী, সাধারণ সম্পাদক আবদুল্যাহ সরকার প্রমুখ।
