
গুরুতর অবস্থায় এক দম্পতিকে শনিবার দিবাগত রাতে চট্টগ্রাম মেডিকেল কলেজ হাসপাতালে ভর্তি করা হয়েছে। স্ত্রীর গলা কাটার পর স্বামী আত্মহত্যার চেষ্টা করেছেন বলে ধারণা পুলিশের।
নগরের চান্দগাঁও থানার মৌলভীপুকুর পাড়ের একটি বাসা থেকে দিবাগত রাত সাড়ে তিনটার দিকে ওই দম্পতিকে উদ্ধার করে হাসপাতালে নেওয়া হয়।
দম্পতির মধ্যে স্ত্রী রিকু দাশকে গলা কাটা অবস্থায় পাওয়া যায়। আর স্বামী মিঠু দাশ বিষ পান করেছেন বলে ধারণা করছে পুলিশ।  চান্দগাঁও থানা-পুলিশের উপসহকারী পরিদর্শক (এএসআই) সেন্টু কুমার দাশ বলেন, ‘স্ত্রীকে গলা কাটা অবস্থায় পেয়েছি। স্বামী বিষ পান করেছেন বলে মনে হচ্ছে। স্ত্রীর গলা কেটে স্বামী আত্মহত্যার চেষ্টা করে থাকতে পারেন বলে প্রাথমিকভাবে ধারণা করছি।’
পুলিশের ভাষ্য, ওই দম্পতির ঘরে অন্য কেউ ছিলেন না। গত রাতে তাঁদের মধ্যে ঝগড়া হয়ে থাকতে পারে। এরপর হয়তো এই ঘটনা ঘটেছে।
 
