
স্বাস্থ্য ও পরিবার কল্যাণমন্ত্রী মোহাম্মদ নাসিম বলেছেন, যাঁরা অ্যানেসথেসিয়ার (অবেদনবিদ) ওপর ডিগ্রি নেবেন তাঁদের প্রণোদনা দেওয়া হবে।আজ বৃহস্পতিবার ১৬৮তম অ্যানেসথেসিয়া দিবস উপলক্ষে আয়োজিত আলোচনা সভায় স্বাস্থ্যমন্ত্রী এ কথা বলেন। বঙ্গবন্ধু শেখ মুজিব মেডিকেল বিশ্ববিদ্যালয়ের শহীদ ডা. মিলন হলে বাংলাদেশ সোসাইটি অব অ্যানেসথেসিওলজিস্ট এই আলোচনা সভার আয়োজন করে।স্বাস্থ্যমন্ত্রী বলেন, দেশের অনেক জায়গায় আধুনিক হাসপাতাল গড়ে তোলা হয়েছে। সেখানে চিকিৎসক-সেবিকা সবই আছে কিন্তু অ্যানেসথেসিয়ার অভাবে অস্ত্রোপচার করা সম্ভব হচ্ছে না। তাই যাঁরা এ বিষয়ে প্রশিক্ষণ নেবেন, তাঁদের বিশেষ সুযোগ সুবিধা দেওয়া হবে।দরিদ্র জনগোষ্ঠীর মাঝে সঠিকভাবে স্বাস্থ্যসেবা পৌঁছে দেওয়ার লক্ষ্যে চিকিৎসকদের সহযোগিতা করার আহ্বান জানিয়ে মোহাম্মদ নাসিম বলেন, ‘সবাই আমাকে সহযোগিতা করুন, যাতে আমরা সারা দেশের মানুষের মাঝে সঠিকভাবে স্বাস্থ্যসেবা পৌঁছে দিতে পারি।’
সব চিকিৎসককে নিয়ে একসঙ্গে কাজ করার প্রতিশ্রুতি ব্যক্ত করে স্বাস্থ্যমন্ত্রী বলেন, ‘আমি একজন রাজনীতিবিদ, রাজনীতিবিদ হিসেবে আমি একটা আদর্শে বিশ্বাস করি। কিন্তু স্বাস্থ্যমন্ত্রী হিসেবে আমার কোনো দল নেই। যাঁরা ভালো ডাক্তার, আমি তাঁদের সবাইকে একসঙ্গে নিয়ে কাজ করতে চাই।’
ইবোলা নিয়ে বাংলাদেশ সতর্ক অবস্থানে রয়েছে, জানিয়ে স্বাস্থ্য ও পরিবারকল্যাণমন্ত্রী বলেন, স্বাস্থ্য মন্ত্রণালয়ের পক্ষ থেকে সম্পূর্ণ সতর্কতা জারি করা হয়েছে। তবে ইবোলা নিয়ে আতঙ্কিত হওয়ার কিছু নেই। উন্নত দেশে ইবোলার সংক্রমণ ঘটলেও বাংলাদেশের চিকিৎসকেরা ইবোলা সংক্রমণ রোধে সফল হবেন। বিমানবন্দরে বিদেশ থেকে আসা সব যাত্রীর জ্বর পরীক্ষার জন্য শিগগির থার্মাল স্ক্যানার আনা হবে বলেও জানান তিনি।
বাংলাদেশ সোসাইটি অব অ্যানেসথেসিওলজিস্ট এ বি এম মাকসুদুল আলমের সভাপতিত্বে অনুষ্ঠানে বক্তব্য দেন বিএসএমএমইউর উপাচার্য প্রাণ গোপাল দত্ত, স্বাস্থ্য অধিদপ্তরের মহাপরিচালক দীন মোহাম্মদ নূরুল হক, বিএসএমএমইউর বেসিক মেডিকেল সায়েন্স বিভাগের ডিন এম ইকবাল আর্সালান, সার্জারি বিভাগের ডিন কণককান্তি বড়ুয়া প্রমুখ।
