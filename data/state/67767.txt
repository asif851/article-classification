
জাতীয় মানবাধিকার কমিশনের চেয়ারম্যান কাজী রিয়াজুল হক বলেছেন, সমাজে দলিতদের অধিকার প্রতিষ্ঠা করতে বৈষম্য বিলোপ আইন প্রণয়ন করা জরুরি। এনজিও নাগরিক উদ্যোগের একটি প্রতিনিধিদলের সঙ্গে গতকাল বুধবার এক মতবিনিময় সভায় তিনি এ কথা বলেন।কাজী রিয়াজুল হক বলেন, হবিগঞ্জের মাধবপুর উপজেলার বৈকুণ্ঠপুর চা-বাগানের ৩৬২ জন শ্রমিক প্রায় চার মাস ধরে বেতন পাচ্ছেন না। এতে শ্রমিকদের মানবাধিকার লঙ্ঘিত হচ্ছে।নাগরিক উদ্যোগের নির্বাহী পরিচালক জাকির হোসেনের নেতৃত্বে পাঁচ সদস্যের প্রতিনিধিদল দলিতদের অধিকার নিশ্চিতকরণে নাগরিক উদ্যোগ ও জাতীয় মানবাধিকার কমিশনের সম্মিলিত প্রচেষ্টার কিছু উদাহরণ তুলে ধরেন এবং বৈষম্য বিলোপ আইন প্রণয়নে জাতীয় মানবাধিকার কমিশনকে আরও জোরদার উদ্যোগ নেওয়ার অনুরোধ করেন। এ সময় কমিশনের সার্বক্ষণিক সদস্য মো. নজরুল ইসলাম, সদস্য নূরুন নাহার ওসমানী, পরিচালক মো. শরীফ উদ্দীন, জনসংযোগ কর্মকর্তা ফারহানা সাঈদ প্রমুখ উপস্থিত ছিলেন। বিজ্ঞপ্তি।
