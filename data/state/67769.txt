
জয়পুরহাটের আক্কেলপুর পৌর যুবলীগের যুগ্ম আহ্বায়ক সোহেল হোসেনকে (৩২) আটক করেছে পুলিশ। পুলিশ বলেছে, সোহেলের কাছে পাঁচটি ইয়াবা বড়ি পাওয়া গেছে। তবে সোহেল এই অভিযোগ অস্বীকার করেছেন।
আজ বুধবার সন্ধ্যায় আক্কেলপুর-জয়পুরহাট সড়কের ভাল্কী সেতু এলাকা থেকে সোহেলকে আটক করা হয়।পুলিশ ও প্রত্যক্ষদর্শী সূত্রে জানা গেছে, পুলিশ ওই সড়কের ভাল্কী পুলিশ বক্সের সন্ধ্যাকালীন ডিউটি পালন করছিল। সন্ধ্যা সাতটার দিকে একটি মোটরসাইকেলে করে সোহেল হোসেন দ্রুতগতিতে ভাল্কী পুলিশ বক্স অতিক্রম করে আক্কেলপুরের দিকে যাচ্ছিলেন। এ সময় পুলিশের সদস্যরা মোটরসাইকেল থামানোর সংকেত দিলে সোহেল তাঁদের অতিক্রম করে চলে যেতে থাকেন। পুলিশ ধাওয়া করে সোহেলকে আটকায়।ভাল্কী বক্সে দায়িত্বরত পুলিশ কনস্টেবল ওবায়দুর রহমানের ভাষ্য, সোহেল হোসেন মোটরসাইকেল থেকে নেমেই তাঁদের সঙ্গে অসৌজন্যমূলক আচরণ করেন। পুলিশ তাঁকে তল্লাশি করতে চাইলে তিনি প্যান্টের একটি পকেট থেকে কিছু ‘বস্তু’ বের করে সড়কের পাশের ডোবাতে ফেলে দেন। এ সময় তাঁর অন্য পকেটে পাঁচটি ইয়াবা বড়ি পাওয়া যায়।আক্কেলপুর থানার ভারপ্রাপ্ত কর্মকর্তা (ওসি) সাজ্জাদ হোসেন প্রথম আলোকে জানান, ইয়াবাসহ সোহেলকে আটক করা হয়েছে। এ ঘটনায় মামলা করার প্রস্তুতি চলছে।রাত আটটার দিকে আক্কেলপুর থানায় গিয়ে দেখা যায়, সোহেল হোসেন হাতকড়া পরা অবস্থায় পুলিশের গাড়ি থেকে নেমে আসেন। এরপর পুলিশের গাড়ি থেকে আরও চারজন তরুণ হাতকড়া পরা অবস্থায় নামেন। তাঁদের হাজতে রাখা হয়। হাজতে থাকা সোহেল হোসেন তাঁর কাছে ইয়াবা থাকার কথা প্রথম আলোর প্রতিবেদকের কাছে অস্বীকার করেন।সোহেল হোসেন যুবলীগের রাজনীতির সঙ্গে জড়িত কি না এ ব্যাপারে জানতে চাইলে আক্কেলপুর উপজেলা যুবলীগের আহ্বায়ক রানা চৌধুরী বলেন, সোহেল পৌর যুবলীগের যুগ্ম আহ্বায়কের পদে আছেন।
