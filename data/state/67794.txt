
চলমান ইউনিয়ন পরিষদ (ইউপি) নির্বাচন প্রসঙ্গে জাতীয় পার্টির (জাপা) চেয়ারম্যান এইচ এম এরশাদ বলেছেন, ‘আমার ভোট আমি দেব, তোমার ভোটও আমি দেব’—এই হচ্ছে আওয়ামী লীগের স্লোগান। নির্বাচন এখন আতঙ্ক। কে কখন মারা যান, কেউ জানেন না। অর্থশক্তি ও পেশিশক্তি এখন নির্বাচনী সংস্কৃতি হয়ে দাঁড়িয়েছে। কিন্তু জনগণ সেটা চায় না। নির্বাচনী এই সংস্কৃতির পরিবর্তন করতে হবে।আজ শনিবার দুপুরে মানিকগঞ্জ জেলা জাতীয় পার্টির সম্মেলনে প্রধান অতিথির বক্তব্যে এরশাদ এসব কথা বলেন। জেলা পরিষদ মিলনায়তনে এর আয়োজন করে জেলা জাপা।এরশাদ অভিযোগ করেন, সবচেয়ে সস্তা এখন মানুষের জীবন। পদে পদে মৃত্যুর ভয়। মানুষের কোনো নিরাপত্তা নেই। কখন কোথায় কে মরেন, কোথায় গুম হন, তার কোনো হদিস পাওয়া যাচ্ছে না। বিভিন্ন ব্যাংকে টাকা লুটের বিষয়ে তিনি বলেন, ‘লুটপাটে কোনো ব্যাংক আর বাকি নেই। এসব ব্যাংক থেকে হাজার হাজার টাকা চুরি হচ্ছে, কিন্তু বিচার হচ্ছে না। যারা ব্যাংকের এসব টাকা লুট করছেন, তাঁরা সরকার ও আওয়ামী লীগের লোকজন। এ কারণে তাঁদের বিচার হয় না। অথচ লুট হওয়া এসব টাকা জনগণের।’ জাপা ক্ষমতায় থাকাকালে ব্যাংক কেন, কোনো খাতেই টাকা লুট হয়নি—বলেও মন্তব্য করেন তিনি।
বিএনপির বিষয়ে এরশাদ বলেন, বিএনপির প্রতি মানুষের এখন আর গ্রহণযোগ্যতা নেই। তিন মাসের আন্দোলনের নামে তারা অনেক মানুষ পুড়িয়ে মেরেছে। তাই মানুষের কাছ থেকে বিএনপি এখন বিচ্ছিন্ন হয়ে পড়েছে। এসব কারণে দলটির প্রতি মানুষের আস্থা কমে গেছে। আর জাপার প্রতি জনগণের আস্থা ও গ্রহণযোগ্যতা অনেক বেড়েছে।
কুমিল্লায় কলেজছাত্রী তনু হত্যাকাণ্ড প্রসঙ্গে এরশাদ বলেন, এই হত্যাকাণ্ডের বিচার নিয়ে সংশয় দেখা যাচ্ছে। সরকারের পক্ষ থেকে বলা হচ্ছে, তনুকে নাকি ধর্ষণ করা হয়নি। তাহলে তাকে কেন মারা হলো? তনু হত্যার আসল তদন্ত প্রতিবেদন কখনো প্রকাশ হবে না মন্তব্য করে তিনি বলেন, ‘তনুর মায়ের চোখের পানিতে আল্লাহর আরশ কেঁপে উঠবে।’
সভায় দলের জেলা শাখার আহ্বায়ক এস এম আবদুল মান্নানের সভাপতিত্বে আরও বক্তব্য দেন জাপার কো-চেয়ারম্যান জি এম কাদের, মহাসচিব এ বি এম রুহুল আমীন হাওলাদার প্রমুখ। পরে উপস্থিত ডেলিগেটদের সম্মতিক্রমে জেলা জাপার সভাপতি পদে এস এম আবদুল মান্নানের এবং সাধারণ সম্পাদক পদে হাসান সাঈদের নাম ঘোষণা করেন দলের চেয়ারম্যান।
