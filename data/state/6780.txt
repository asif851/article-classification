
আগামী ৪ জানুয়ারি রোববার সারা দেশে পবিত্র ঈদে মিলাদুন্নবী (সা.) উদযাপিত হবে। আজ মঙ্গলবার সন্ধ্যায় ইসলামিক ফাউন্ডেশনের বায়তুল মোকাররম সভাক‌ক্ষে জাতীয় চাঁদ দেখা কমিটির সভায় এ সিদ্ধান্ত নেওয়া হয়।সভায় সভাপতিত্ব করেন ধর্মমন্ত্রী ও জাতীয় চাঁদ দেখা কমিটির সভাপতি অধ্যক্ষ মতিউর রহমান। আজ ইসলামিক ফাউন্ডেশনের এক বিজ্ঞপ্তিতে এসব কথা জানানো হয়। সভায় দেশের সব জেলা প্রশাসন, ইসলামিক ফাউন্ডেশনের প্রধান কার্যালয়, বিভাগীয় ও জেলা কার্যালয়সমূহ, বাংলাদেশ আবহাওয়া অধিদপ্তর এবং মহাকাশ গবেষণা ও দূর অনুধাবন প্রতিষ্ঠান থেকে পাওয়া তথ্য পর্যালোচনা করা হয়। পর্যালোচনা শেষে বলা হয়, বাংলাদেশের আকাশে আজ ১৪৩৬ হিজরি সনের রবিউল আউয়াল মাসের চাঁদ দেখা গেছে। ফলে আগামীকাল বুধবার থেকে ১৪৩৬ হিজরি সনের রবিউল আউয়াল মাস গণনা করা হবে। এর পরিপ্রেক্ষিতে আগামী ১২ রবিউল আউয়াল, ৪ জানুয়ারি রোববার সারা দেশে পবিত্র ঈদে মিলাদুন্নবী (সা.) উদযাপিত হবে। সভায় ধর্ম মন্ত্রণালয়ের সচিব চৌধুরী মো. বাবুল হাসান, ইসলামিক ফাউন্ডেশনের মহাপরিচালক সামীম মোহাম্মদ আফজাল, প্রধান তথ্য কর্মকর্তা তছির আহামদ, তথ্য মন্ত্রণালয়ের যুগ্ম সচিব মো. নাসির উদ্দিন, বায়তুল মোকাররম জাতীয় মসজিদের খতিব মাওলানা সালাহউদ্দিন, বিটিভির পরিচালক গোলাম শফিউদ্দিন, ঢাকা জেলার অতিরিক্ত জেলা প্রশাসক মো. জসিম উদ্দিন, আবহাওয়া অধিদপ্তরের পরিচালক মো. শাহ আলম, স্পারসোর পিএসও মো. শাহ আলম প্রমুখ উপস্থিত ছিলেন।
