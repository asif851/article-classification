
বিএনপির জ্যেষ্ঠ যুগ্ম মহাসচিব রুহুল কবির রিজভী বলেছেন, ‘মশক নিধনে ঢাকার দুই সিটি করপোরেশনে শত শত কোটি টাকা ব্যয়ের কথা বলা হয়েছে। এত টাকা ব্যয় হলেও ন্যুনতম মশক নিধন হয়নি, তাহলে টাকাগুলো গেল কোথায় ?’
আজ রোববার দুপুরে নয়াপল্টনে দলের কেন্দ্রীয় কার্যালয়ে এক সংবাদ সম্মেলনে রিজভী এই প্রশ্ন রাখেন। তাঁর দাবি, চিকুনগুনিয়া মহামারির আকার ধারণ করলেও তা প্রতিরোধে সরকারের প্রস্তুতি নেই। বরং সরকার ও সরকারের প্রতিনিধিরা জনগণের দুঃখ-কষ্ট নিয়ে উপহাস করছে।রিজভী বলেন, মশা নিধনে কার্যকর পদক্ষেপ না নিয়ে দায়িত্ব এড়িয়ে যেতে লাগামহীন কথাবার্তা বলা হচ্ছে। মশক নিধনের ব্যর্থতার কারণে ঢাকা শহরে শুরু হওয়া চিকুনগুনিয়া যেভাবে সারা দেশে মহামারি আকার ধারণ করেছে, তাতে জনগণের মধ্যে চরম উদ্বেগ ও আতঙ্কের সৃষ্টি করেছে। দেশে জনস্বাস্থ্য এখন চরম হুমকির মুখে। সরকার এবং দুই মেয়র এর দায় এড়াতে পারে না। রিজভী বলেন, শুধু মশা নয়, জনগণ সিটি করপোরেশনের কাছ থেকে প্রয়োজনীয় সেবা পাচ্ছে না। বরং তারা এখন চরম জনদুর্ভোগের মধ্যে হাবুডুবু খাচ্ছে। ঢাকা শহরে বৃষ্টির মৌসুমেই শুরু হয় খোড়াঁখুড়ি, বৃষ্টির পানিতে রাস্তাঘাটগুলো খাল-বিলে পরিণত হয়। নগরজীবন ভয়াবহ দুর্বিষহ হয়ে ওঠে। এর দায় কোনভাবেই সরকার এড়াতে পারে না। রিজভী অভিযোগ করেন, এখন সারাদেশের গ্রাম-গঞ্জে, মফস্বল শহরে চলছে ভয়াবহ লোডশেডিং। তারপরও বিদ্যুতের উন্নতি নিয়ে সরকার সন্তুষ্টির কথা অহরহ শুনিয়ে যাচ্ছে। রেন্টাল ও কুইক রেন্টালে বিদ্যুৎ উৎপাদন প্রকল্পের নামে দেশে হরিলুট চলছে। রেন্টাল ও কুইক রেন্টালের নামে যারা হাজার হাজার কোটি টাকা লুট করছে তারা সরকারেরই ঘনিষ্ট লোক ও শীর্ষ নেতাদের আত্মীয়স্বজন। লুটের টাকার ভাগ জায়গা মতো পৌঁছায়। রিজভী আরও অভিযোগ করেন, উজান থেকে নেমে আসা পানির ঢল ও বৃষ্টিতে দেশের উত্তর-পূর্বাঞ্চলে বন্যা আক্রান্ত এলাকায় মানুষ খাদ্য ও বিশুদ্ধ পানির অভাবে সীমাহীন দূর্ভোগে পড়েছে। বিএনপি ত্রাণ বিতরণ শুরু করেছে। কিন্তু সরকারের মন্ত্রীরা ত্রাণ সহায়তা নিয়ে পাড়া-জাগানো চিৎকার করলেও বন্যাদুর্গতদের কাছে এখনও সরকারী ত্রাণ পৌঁছায়নি।
