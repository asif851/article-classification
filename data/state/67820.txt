
ট্রেনে বিনা টিকিটের যাত্রীদের ভ্রমণ প্রতিরোধ এবং প্রবেশ ও বহিরাগমন গেটগুলোতে টিকিট চেক করার জন্য পয়েন্ট অব সেল (পিওএস) যন্ত্র কেনার উদ্যোগ নেওয়া হচ্ছে। আজ মঙ্গলবার রেলপথ মন্ত্রণালয়-সম্পর্কিত সংসদীয় স্থায়ী কমিটির বৈঠকে এ তথ্য জানানো হয়।
বৈঠকের কার্যপত্রে দেখা যায়, বৈঠকে জানানো হয়, রেলওয়ের ১০০টি স্টেশনে যাত্রীদের প্রবেশ ও বহিরাগমন নিয়ন্ত্রণ করার পরিকল্পনা নিয়েছে রেলপথ মন্ত্রণালয়। পরিকল্পনাটি বাস্তবায়িত হলে যাত্রীরা ‘পাঞ্চিং মেশিনের’ মাধ্যমে স্টেশনে ঢুকতে ও বের হতে পারবেন। তবে কোন কোন স্টেশনে এই যন্ত্র বসানো হবে, তা বৈঠকে বিস্তারিত জানানো হয়নি। কমিটির সভাপতি এ বি এম ফজলে করিম চৌধুরীর সভাপতিত্বে কমিটির সদস্য রেলপথমন্ত্রী মো. মুজিবুল হক, খালিদ মাহমুদ চৌধুরী ও ইয়াসিন আলী বৈঠকে অংশ নেন।
