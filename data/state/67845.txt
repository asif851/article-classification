
গাইবান্ধা-১ (সুন্দরগঞ্জ) আসনের সাংসদ মনজুরুল ইসলাম (লিটন) হত্যা মামলায় গ্রেপ্তার জাতীয় পার্টির সাবেক সাংসদ আবদুল কাদের খানকে আরও পাঁচ দিনের রিমান্ডে নিয়েছে পুলিশ। গাইবান্ধার অতিরিক্ত মুখ্য বিচারিক আদালতের বিচারক মো. মইনুল হাসান ইউসুব গতকাল বুধবার অস্ত্র মামলায় জিজ্ঞাসাবাদের জন্য কাদের খানের রিমান্ড মঞ্জুর করেন।
সুন্দরগঞ্জ থানার ভারপ্রাপ্ত কর্মকর্তা (ওসি) আতিয়ার রহমান মুঠোফোনে বলেন, সাংসদ মনজুরুল ইসলাম হত্যাকাণ্ডে তিনটি অস্ত্র ব্যবহার করা হয়। এর মধ্যে কাদের খান একটি অস্ত্র স্বেচ্ছায় থানায় জমা দেন। এ ছাড়া তাঁর দেওয়া তথ্য অনুযায়ী গত ২২ ফেব্রুয়ারি দিবাগত রাতে তাঁর গ্রামের বাড়ির উঠানের মাটি খুঁড়ে আরেকটি অস্ত্র উদ্ধার করা হয়। এ ঘটনায় সুন্দরগঞ্জ থানায় কাদের খানের বিরুদ্ধে অস্ত্র আইনে একটি মামলা করা হয়।
ওসি আতিয়ার রহমান বলেন, এর আগে রিমান্ডে জিজ্ঞাসাবাদের সময় ও আদালতে দেওয়া জবানবন্দিতে কাদের খান একটি অস্ত্র ও অস্ত্রের উৎস সম্পর্কে কিছু জানাননি। এ বিষয়ে কাদের খানকে ৭ মার্চ অস্ত্র মামলায় এক দিনের রিমান্ডে নিয়ে জিজ্ঞাসাবাদ করে কোনো তথ্য পাওয়া যায়নি। তাই আরও জিজ্ঞাসাবাদের জন্য গতকাল সাত দিনের রিমান্ড চেয়ে আদালতে আবেদন করা হয়। পরে আদালত তাঁর পাঁচ দিনের রিমান্ড মঞ্জুর করেন।
গত বছরের ৩১ ডিসেম্বর সাংসদ মনজুরুল ইসলামকে সুন্দরগঞ্জ উপজেলার সাহবাজ গ্রামের নিজ বাড়িতে দুর্বৃত্তরা গুলি করে হত্যা করে। তাঁর বোন ফাহমিদা বুলবুল বাদী হয়ে অজ্ঞাতনামা চার থেকে পাঁচজনকে আসামি করে সুন্দরগঞ্জ থানায় একটি হত্যা মামলা করেন।
