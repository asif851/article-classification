
ইডেন কলেজকে বিশ্ববিদ্যালয় হিসেবে ঘোষণার দাবিতে আজ সোমবার সকালে মানববন্ধন ও বিক্ষোভ মিছিল করেছেন কলেজের শিক্ষার্থীরা।
বেলা ১১টা থেকে ঘণ্টাব্যাপী মানববন্ধনে হাজার খানেক শিক্ষার্থী অংশ নেন। কলেজ গেটের সামনের রাস্তার এক পাশ অবরোধ করে তাঁরা এ মানববন্ধন করেন। এ সময় তাঁরা বিভিন্ন দাবিসংবলিত প্ল্যাকার্ড বহন করেন। পরে একটি বিক্ষোভ মিছিল নিয়ে কলেজগেট থেকে আজিমপুুর কবরস্থান ঘুরে নীলক্ষেত হয়ে কলেজগেটে  ফিরে যান তাঁরা। একটি প্রতিনিধিদল শিক্ষামন্ত্রীর কাছে স্মারকলিপি নিয়ে যাচ্ছে।
স্মারকলিপিতে আন্দোলনরত শিক্ষার্থীরা উল্লেখ করেন, দেড় শতাব্দীর প্রাচীন এ কলেজের অবকাঠামো ও কার্যক্রম বিবেচনা করে এটি বিশ্ববিদ্যালয় হওয়ার দাবি রাখে। জাতীয় বিশ্ববিদ্যালয়ের অন্তর্ভুক্ত এ কলেজকে স্বায়ত্তশাসন দিলেই কেবল এসব সংকট দূর হবে।
আন্দোলনের অন্যতম উদ্যোক্তা সমাজকর্ম বিভাগের চতুর্থ বর্ষের শিক্ষার্থী মুক্তা বাড়ৈ বলেন, ‘জাতীয় বিশ্ববিদ্যালয়ের অধীনে হওয়ায় এ কলেজের শিক্ষার্থীদের শিক্ষাজীবন শেষ করতে প্রায় সাত-আট বছর লেগে যায়। একই সঙ্গে এখানে উচ্চশিক্ষার পরিবেশ বিঘ্নিত হচ্ছে। তাই আমরা এই আন্দোলন শুরু করেছি।’
