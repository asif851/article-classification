
ইফতারের সময় একটা মিষ্টান্ন পাতে না থাকলে যেন চলেই না। আর সে জন্যই ফিরনি, হালুয়া, দই কিংবা নিদেনপক্ষে জিলাপিটা হলেও থাকা চাই-ই। তাই ইফতারের বাজারে এখন নানা পদের সঙ্গে মিষ্টান্ন তৈরির চলটাও বেশ। নগরের রয়েল বাংলা সুইট হাউসের ইফতারির মিষ্টি স্বাদ এবং দ্য প্যাভেলিয়ন রেস্তোরাঁর ইফতারি নিয়ে আজকের আয়োজন।রয়েল বাংলা সুইট হাউস: নগরের এনায়েত বাজারের বাটালি সড়কে ছোট্ট দোকান। কিন্তু মিষ্টানসহ রকমারি ইফতারির পদের জন্য তাদের নামডাক সারা শহরে। এখানে ইফতারি কিনতে ভোজনরসিকদের লাইন পড়ে যায় দুপুর দুইটা থেকে। ইফতারের পদে মিষ্টান্নের মধ্যে রয়েছে জিলাপি, জাফরানি ফিরনি ও হালুয়া। এক কেজি জিলাপি ২০০ টাকা, জাফরানি ফিরনি ৩০০ টাকা আর ফিরনির ছোট কাপের দাম ২৫ টাকা। রয়েছে ১০ ধরনের হালুয়া। প্রতিকেজি হালুয়ার দাম পড়বে পদভেদে ৪০০ থেকে ৫০০ টাকা। ঝাল পদের মধ্যে রয়েছে ছোলাভাজা, বেগুনি, পেঁয়াজু, হালিম, কাবাব, সমুচা, খামান ঢোকলা, সবজি পাকোরা ও চিকেন ফ্রাই।প্রতিকেজি মাটন ও চিকেন হালিমের দাম পড়বে ৪০০ টাকা। এবারের ইফতারের আয়োজনে রয়েল বাংলা সুইট হাউসের নতুন আকর্ষণ খামান ঢোকলা। ১৪ ধরনের পদ দিয়ে তৈরি গুজরাটি এই খাবারটি এবারই প্রথম বাজারে এনেছে তারা। রয়েছে বেশ চাহিদাও। কেজিপ্রতি ৪০০ টাকা খরচ করলেই পাওয়া যাবে ভিন্ন স্বাদের এই খাবারটি। খামান ঢোকলার আরেকটি বিশেষত্ব হলো, এটি পুরোপুরি স্টিম কুক করে বানানো হয়। প্রতিকেজি ভেজিটেবল পাকোরা ২০০ টাকা ও প্রতি পিস চিকেন ফ্রাইয়ের দাম পড়বে ৫০ টাকা করে। দোকানি খোজেম হিরানি বলেন, ‘আমরা ৫০ বছর ধরে বংশানুক্রমে এই ব্যবসা করছি। মানসম্পন্ন খাবার আমরা গ্রাহকদের কাছে সব সময় পৌঁছে দেওয়ার চেষ্টা করি। আমাদের কোথাও কোনো শাখা নেই।’দ্য প্যাভেলিয়ন: নগরের জিইসি এলাকার দ্য প্যাভেলিয়ন রেস্তোরাঁয়ও ইফতারের পদে রয়েছে মিষ্টি স্বাদ। তবে এখানে খুচরা পাওয়া যায় না কোনো কিছু। ইফতার উপলক্ষে দ্য প্যাভেলিয়ন কর্তৃপক্ষ চালু করেছে তিনটি বিশেষ প্যাকেজ ও বুফে ইফতার। যে কেউ চাইলে বিশেষ প্যাকেজের একটি কিনে নিয়ে সারতে পারেন ইফতার। ফিশ কোফতা, তাভা চিকেন ও মাটন তেহারিসহ ১২ পদের ইফতারির প্যাকেটের দাম পড়বে ৩২০ টাকা। মাটন হালিম, বারবিকিউ চিকেন ও ফিশ কোফতাসহ ১৫ পদের ইফতারি ৩৫০ টাকা এবং বিফ কালিয়া, বোখারা কাবাব, মাটন হালিম ও ফিশ কোফতাসহ ১৫ পদের ইফতারির প্যাকেটের দাম পড়বে ৩৭০ টাকা।এখানে রয়েছে বুফে ইফতারিও। ৩৬ পদের খাবার দিয়ে বুফে ইফতার সারতে জনপ্রতি গুণতে হবে ৬০০ টাকা।
