
লক্ষ্মীপুরের সদর উপজেলা থেকে অপহৃত ছয় মাদ্রাসাছাত্রকে চাঁদপুরের মতলব দক্ষিণ উপজেলার আরেকটি মাদ্রাসা থেকে উদ্ধার করেছে পুলিশ। গতকাল মঙ্গলবার সন্ধ্যা সাতটার দিকে তাদের উদ্ধার করা হয়। এ সময় মো. হোসেন ওরফে জসিম নামের মাদ্রাসাশিক্ষককে আটক করেছে পুলিশ।উদ্ধার করা ছাত্ররা হলো মো. আবদুল্লাহ (১০), জুবায়ের (৯), মো. মুরাদ (১০), রবিউল ইসলাম (৯), রাসেল (১০) ও মনির হোসেন (১১)। তাদের বাড়ি সদর উপজেলার চন্দ্রগঞ্জ থানাধীন দুর্গাপুর গ্রামে। সবই ওই গ্রামের রহমানিয়া তালিম হাফিজিয়া কওমি মাদ্রাসার হেফজ বিভাগের ছাত্র।পুলিশ সূত্রে জানা গেছে, এসব শিশু রহমানিয়া তালিমুল কোরআন নুরানি হাফেজিয়া মাদ্রাসার ছাত্রাবাসে থেকে পড়াশোনা করে। গত রোববার দিবাগত রাত আড়াইটার দিকে তাদের প্রলোভন দেখিয়ে ওই মাদ্রাসার শিক্ষক জসিম (৩০) সিএনজিচালিত অটোরিকশায় তুলে অপহরণ করেন। পরে তাদের মতলব দক্ষিণ উপজেলার গোবিন্দপুর মাদ্রাসার একটি কক্ষে আটকে রাখেন।ছাত্রদের অপহরণের এ ঘটনায় গত সোমবার জসিমের নাম উল্লেখ করে চন্দ্রগঞ্জ থানায় সাধারণ ডায়েরি (জিডি) করা হয়। জসিমের বাড়ি নোয়াখালীর কোম্পানীগঞ্জ উপজেলার চরকাকঁড়া গ্রামে।জানতে চাইলে চন্দ্রগঞ্জ থানার উপপরিদর্শক (এসআই) পুষ্প বর্মণ চাকমা প্রথম আলোকে বলেন, জসিমের মুঠোফোনের সূত্র ধরে গোবিন্দপুর মাদ্রাসায় ওই অভিযান চালানো হয়। উদ্ধার করা শিশু আবদুল্লাহ ও জুবায়েরের চাচা ওমর ফারুকের কাছে ছয় শিশুকে হস্তান্তর করা হয়।
