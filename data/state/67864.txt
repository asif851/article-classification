
রাজধানীর ওয়ারী এলাকায় ছিনতাইকারী সন্দেহে গণপিটুনিতে এক যুবকের মৃত্যু হয়েছে। তাঁর নাম সাজ্জাদুর রহমান (২২)। আজ রোববার বেলা সাড়ে ১১টার দিকে ওয়ারীর টিপু সুলতান রোডে এ ঘটনা ঘটে।
তবে সাজ্জাদের পরিবারের দাবি, পুলিশ জনতার হাতে ছেড়ে দিলে গণপিটুনির শিকার হন সাজ্জাদ। অবশ্য পুলিশ এ অভিযোগ অস্বীকার করেছে।প্রত্যক্ষদর্শী সূত্রে জানা গেছে, ওয়ারীর টিপু সুলতান রোডে মো. জহির উদ্দিন নামের এক ব্যক্তি বিকাশের এজেন্টের কাছ থেকে এক লাখ ৩০ হাজার টাকা তুলে বের হওয়ার সময় সাজ্জাদ তা ছিনতাইয়ের চেষ্টা করেন। এ সময় জহিরের ডান হাতে ছুরিকাঘাত করেন সাজ্জাদ। তবে জহিরের চিত্কারে পুলিশ সাজ্জাদকে আটক করে। তখন উত্তেজিত জনতার পিটুনিতে সাজ্জাদ গুরুতর আহত হন। পরে পুলিশি হেফাজতে ঢাকা মেডিকেল কলেজ হাসপাতালে নেওয়া হলে দুপুর সাড়ে ১২টার দিকে সাজ্জাদ মারা যান। সাজ্জাদের বাবা মো. লিটন টিপু সুলতান রোডে হূদয় ডেকোরেটরের মালিক।
তবে সাজ্জাদের চাচা মো. টিটু সাজ্জাদের বিরুদ্ধে ছিনতাইয়ের অভিযোগ অস্বীকার করেন। তিনি প্রথম আলোকে বলেন, ‘সাজ্জাদ ছিনতাই করতেই পারে না। সাজ্জাদ ওর বাবার সঙ্গে ব্যবসা দেখাশোনা করত। তবে ঘটনা যা-ই হোক, পুলিশের হেফাজতে সাজ্জাদ মারা গেছে। আটকের পর ওয়ারী থানার উপপরিদর্শক আনোয়ার সাজ্জাদকে জনতার হাতে তুলে দেয়। এরপরই তাঁকে পিটিয়ে মেরে ফেলা হয়। আটকের পর সাজ্জাদ কেন মারা গেল—এর জবাব পুলিশকে দিতে হবে। আমরা এ ঘটনায় মামলা করব।’
এদিকে পুলিশের ওয়ারী বিভাগের উপকমিশনার (ডিসি) মোস্তাক আহমেদ এ অভিযোগ অস্বীকার করেন। তিনি জানান, সাজ্জাদ ছিনতাইয়ের সঙ্গে জড়িত। ঘটনা সম্পর্কে মিথ্যা কথা বলা হচ্ছে। ছিনতাইয়ের শিকার জহির উদ্দিন পুলিশের হেফাজতে আছেন।
