
দলীয় নেতা-কর্মীদের সাবধান করে দিয়ে আওয়ামী লীগের সাধারণ সম্পাদক ওবায়দুল কাদের বলেছেন, দল ভারী করার জন্য খারাপ ব্যক্তিকে দলে ভেড়াবেন না। এসব অনুপ্রবেশকারী পরগাছা লোকদের আওয়ামী লীগ থেকে বিতাড়িত করতে হবে। কাজের সময় এদের পাঁচ হাজার ওয়াটের বাতি লাগিয়েও খুঁজে পাওয়া যাবে না। কাদের বলেন, আওয়ামী লীগ পরগাছাদের বিতাড়ন অভিযান শুরু করেছে।
আজ বুধবার দুপুরে সিরাজগঞ্জের শাহজাদপুরের এক অনুষ্ঠানে এ কথা বলেন ওবায়দুল কাদের। পৌর এলাকার নূরজাহান মহলে ফোকলোরবিদ ও রাজশাহী বিশ্ববিদ্যালয়ের সাবেক উপাচার্য মযহারুল ইসলামের চতুর্দশ মৃত্যুবার্ষিকীর স্মরণসভায় প্রধান অতিথির বক্তব্যে তিনি এসব কথা বলেন।সড়ক ও সেতুমন্ত্রী ওবায়দুল কাদের বলেছেন, বিএনপি এ দেশ অন্ধকারে নিয়ে গিয়েছিল। শেখ হাসিনা দেশকে আলোর পথে নিয়ে এসেছেন, আলোর পথ থেকে বাংলাদেশ আর বিএনপির অন্ধকারের পথে ফিরে যাবে না। তিনি বলেন, বিএনপি মানেই অন্ধকার, বিএনপি মানেই হাওয়া ভবনের লুটপাট, আগুন-সন্ত্রাস, মানুষ খুনের দল। বিএনপি বাংলাদেশকে খুনের দরিয়া ও কান্নার নদী বানিয়ে ক্ষমতায় যাওয়ার জন্য আজ মায়াকান্না কাঁদছে।
খালেদা জিয়াকে উদ্দেশ করে বলেন, তিনি আন্দোলনের ডাক দিয়ে বিদেশে গেলেন। সাড়ে তিন মাস এই আন্দোলন ভ্যানিটি ব্যাগে। বিদেশ থেকে আসার পর আন্দোলনের নামে লোক দেখানোর সফরে রোহিঙ্গাদের উদ্দেশে কক্সবাজারে গেলেন। নিজেকে অসুস্থতার কথা বলে যেখানে ৪০ মিনিটের সময় লাগে, সেখানে তিনি গাড়ির বহর নিয়ে সড়কপথে সফরে বের হলেন। তিনি রোহিঙ্গাদের ত্রাণ সরবরাহর পথ বন্ধ করে দিলেন। এই সফরে জনগণের ঢল নামেনি।তিনি আর বলেন, বিএনপির আন্দোলন মানেই তাণ্ডবলীলার আন্দোলন। এই আন্দোলনের ডাক দিয়ে আর কোনো লাভ নেই। এ দেশে আর জনগণ বিএনপির আন্দোলনে সারা দেবে না। জনগণ জ্বালাও-পোড়াও আন্দোলনের রাজনীতি বিশ্বাস করে না। মরা গাঙে আর জোয়ার আসে না, কোনো দিন আসবেও না।ওবায়দুল কাদের আরও বলেন, ২০১৪, ২০০১ সালে সারা দেশে পেট্রলবোমা মেরে জ্বালও-পোড়াও তাণ্ডবের সৃষ্টি করেছেন। এই তাণ্ডবলীলার শিকার হয়ে শত শত লোক পঙ্গুত্ব বরণ করেছে। আজ আবার সেই আন্দোলনের জন্য ডাক দিয়ে যাচ্ছেন।তিনি দলীয় শীর্ষ নেতাদের ঐক্যবদ্ধ থাকার আহ্বান জানিয়ে বলেন, সামনে সাধারণ নির্বাচন অনুষ্ঠিত হবে। এই নির্বাচনে এখন কোনো প্রার্থী নেই। নৌকাই একমাত্র প্রার্থী। সমর্থনের পাল্লা যার পক্ষে ভারী, যে বেশি গ্রহণযোগ্য, জরিপে যার নাম শেখ হাসিনার কাছে আসবে, তাকেই মনোনয়ন দেওয়া হবে। তিনি আরও বলেন, জনগণের সঙ্গে ভালো আচরণ করুন। আওয়ামী লীগে প্রতিযোগিতা আছে, প্রতিযোগিতা থাকবে। তবে অসুস্থ প্রতিযোগিতা নেই, থাকলেও তা সহ্য করা হবে না।রাজশাহী বিশ্ববিদ্যালয়ের সাবেক উপাচার্য আবদুল খালেকের সভাপতিত্বে সভায় বিশেষ অতিথি হিসেবে উপস্থিত ছিলেন বাংলাদেশ আওয়ামী লীগের সাংগঠনিক সম্পাদক খালিদ মাহমুদ চৌধুরী, কেন্দ্রীয় আওয়ামী লীগের আন্তর্জাতিক বিষয়ক সম্পাদক, কেন্দ্রীয় সদস্য শাম্মি আহমেদ, কেন্দ্রীয় সদস্য পারভীন জামান কল্পনা, জেলা আওয়ামী লীগের সভাপতি ও জেলা পরিষদের চেয়ারম্যান আবদুল লতিফ বিশ্বাস, ভারপ্রাপ্ত সাধারণ সম্পাদক সিরাজগঞ্জ-২ আসনের সংসদ সদস্য হাবিবে মিল্লাত।অনুষ্ঠানের শুরুতেই ‘মৃত্যুঞ্জয় মযহারুল ইসলাম’ গ্রন্থের মোড়ক উন্মোচন করা হয়।
