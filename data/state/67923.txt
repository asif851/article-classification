
প্রধানমন্ত্রী শেখ হাসিনা চলচ্চিত্রকে সমাজ পরিবর্তনের হাতিয়ার উল্লেখ করে সুস্থ ও সৃজনশীল ধারার চলচ্চিত্র নির্মাণের জন্য নির্মাতাদের প্রতি আহ্বান জানিয়েছেন। তিনি বলেন, দেশের ইতিহাস, ঐতিহ্য, সংস্কৃতি, মহান মুক্তিযুদ্ধ ও সামাজিক সমস্যাগুলো তুলে ধরে নির্মিত চলচ্চিত্রকে অবশ্যই সৃজনশীল ও শোভন হতে হবে।
প্রধানমন্ত্রী আজ শনিবার জাতীয় চলচ্চিত্র পুরস্কার-২০১৩ প্রদান উপলক্ষে বঙ্গবন্ধু আন্তর্জাতিক সম্মেলন কেন্দ্রে আয়োজিত অনুষ্ঠানে দেওয়া ভাষণে এ কথা বলেন। খবর বাসসের।
শেখ হাসিনা বলেন, চলচ্চিত্র একটি সৃজনশীল ও শক্তিশালী গণমাধ্যম; জনসাধারণের ওপর যার ব্যাপক প্রভাব রয়েছে। শিক্ষার প্রসার, মেধার চর্চা, সামাজিক কুসংস্কার দূর করা, জাতি গঠন এবং প্রগতিশীল সমাজ বিনির্মাণেও চলচ্চিত্র একটি গুরুত্বপূর্ণ ও শক্তিশালী হাতিয়ার। প্রধানমন্ত্রী বলেন, একটি চলচ্চিত্রের দৃশ্য, সংলাপ, গল্প এবং নির্মাণ কৌশল এমন হতে হবে যে তা যেন পরিবারের সবাই একসঙ্গে বসে দেখতে পারে।
সম্প্রতি বেশ কিছু চলচ্চিত্র দেশে ও বিদেশে সাফল্য অর্জন করায় শেখ হাসিনা এর প্রশংসা করে বলেন, ‘আমাদের অভিনেতা-অভিনেত্রী ও কলাকুশলীদের কর্মদক্ষতা ও পেশা ধীরে ধীরে উন্নত হচ্ছে। সার্বিকভাবে এটা বলা যায় যে আমাদের চলচ্চিত্র সামনের দিকে এগিয়ে যাচ্ছে।’
অনুষ্ঠানে তথ্যমন্ত্রী হাসানুল হক ইনু সভাপতিত্ব করেন এবং তথ্য মন্ত্রণালয় সংক্রান্ত সংসদীয় স্থায়ী কমিটির সভাপতি এ কে এম রহমতউল্লাহ বিশেষ অতিথি হিসেবে উপস্থিত ছিলেন। তথ্যসচিব মর্তুজা আহমেদ অনুষ্ঠানে স্বাগত ভাষণ দেন।
অনুষ্ঠানে ২৫টি বিভাগে মোট ২৮ জন অভিনেতা, অভিনেত্রী, শিল্পী, প্রযোজক, পরিচালক ও কলাকুশলীকে জাতীয় চলচ্চিত্র পুরস্কার-২০১৩ প্রদান করা হয়। পুরস্কারপ্রাপ্তদের পক্ষে সারাহ বেগম কবরী অনুষ্ঠানে বক্তৃতা করেন।প্রধানমন্ত্রী বলেন, সুস্থ ধারার চলচ্চিত্র নির্মাণকে উৎসাহিত করতে প্রতি বছর ৬ থেকে ৭টি পূর্ণদৈর্ঘ্য চলচ্চিত্র নির্মাণের জন্য সরকারি অনুদান দেওয়া হচ্ছে। বিগত ছয় বছরে এ জন্য ৮ কোটি টাকার বেশি অনুদান দেওয়া হয়েছে।শেখ হাসিনা বলেন, চলচ্চিত্রপ্রেমী ও দর্শকদের হলমুখী করার জন্য সিনেমা হলগুলোকে ডিজিটালাইজ করা ও সংস্কারের উদ্যোগ নেওয়া হয়েছে। প্রাথমিকভাবে ১০০টি সিনেমা হল এবং পর্যায়ক্রমে ৩০০টি হলকে ডিজিটাল করার বিষয়ে কমিটি গঠন করা হয়েছে। তিনি বলেন, নতুন সিনেপ্লেক্স নির্মাণের জন্য কর অব্যাহতি প্রদান করা হয়েছে। চলচ্চিত্র প্রদর্শনের ক্ষেত্রে বিদ্যমান ৩৫ শতাংশ সম্পূরক কর প্রত্যাহার করা হয়েছে।
সিনেমা হলে ভ্যাট ছাড়া এখন আর কোনো কর প্রদান করতে হয় না উল্লেখ করে প্রধানমন্ত্রী শেখ হাসিনা বলেন, দেশের ৬৪টি জেলা সদর ও চারটি উপজেলায় তথ্য কমপ্লেক্স স্থাপনের জন্য পরিকল্পনা গ্রহণ করা হয়েছে। প্রতিটি কমপ্লেক্সে একটি করে থিয়েটার হল তৈরি করা হবে।অনুষ্ঠানে বিশিষ্ট অভিনেত্রী সারাহ বেগম কবরীকে আজীবন সম্মাননা প্রদান করা হয়। গাজী রাকায়েত পরিচালিত ও ফরিদুর রেজা সাগর প্রযোজিত ‘মৃত্তিকা মায়া’ শ্রেষ্ঠ চলচ্চিত্রের পুরস্কার লাভ করে।
