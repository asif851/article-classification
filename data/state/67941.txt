
প্রধানমন্ত্রী শেখ হাসিনা কাল শনিবার ব্রাহ্মণবাড়িয়ার আশুগঞ্জ যাচ্ছেন। প্রধানমন্ত্রীর আগমনকে কেন্দ্র করে আশুগঞ্জে এখন সাজ সাজ রব।
প্রধানমন্ত্রী শেখ হাসিনা শনিবার সকালে আশুগঞ্জে এক হাজার ৩০০ মেগাওয়াট ক্ষমতাসম্পন্ন নতুন বিদ্যুৎকেন্দ্রের ভিত্তিপ্রস্তর স্থাপন করবেন। এরপর প্রধানমন্ত্রী আশুগঞ্জ তাপবিদ্যুৎকেন্দ্র মাঠে এক সুধী সমাবেশে বক্তব্য দেবেন।
আশুগঞ্জ উপজেলা পরিষদের চেয়ারম্যান আনিছুর রহমান বলেন, ২০১০ সালের ১২ মে এক জনসভায় প্রধানমন্ত্রী শেখ হাসিনা আশুগঞ্জকে পৌরসভায় উন্নীত, ৫০ শয্যাবিশিষ্ট উপজেলা স্বাস্থ্য কমপ্লেক্স নির্মাণ ও আধুনিক নৌবন্দর স্থাপনের ঘোষণা দেন। আশুগঞ্জবাসী এসব প্রতিশ্রুতির বাস্তবায়ন দেখতে চান। তিনি বলেন, ‘তা ছাড়া অবকাঠামোগত আরও কিছু কাজের বাস্তবায়নও চান আশুগঞ্জবাসী। আমরা আশাবাদী, প্রধানমন্ত্রী এ ব্যাপারে ঘোষণা দেবেন।’
আশুগঞ্জ নাগরিক কমিটির সভাপতি মোবারক আলী চৌধুরী বলেন, ‘উপজেলা স্বাস্থ্য কমপ্লেক্স নির্মাণের জন্য উপজেলা পরিষদের পাশের পাঁচ একর জমি অধিগ্রহণ করা হয়েছে। সেখানে ৫০ শয্যাবিশিষ্ট হাসপাতাল ভবন নির্মাণের প্রতিশ্রুতি দিয়েছেন প্রধানমন্ত্রী শেখ হাসিনা। প্রধানমন্ত্রীর সফর উপলক্ষে এ ঘোষণার বাস্তবায়ন চান আশুগঞ্জবাসী।’
