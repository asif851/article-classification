
চাঁদপুরে বর্ডার গার্ড বাংলাদেশের (বিজিবি) সদস্যদের গুলিতে ফারুক পাটোয়ারী (৩৫) নামের যুবদলের এক কর্মী নিহত হয়েছেন। আজ বুধবার বিকেলে চাঁদপুর-কুমিল্লা আঞ্চলিক মহাসড়কের মহামায়া এলাকায় এ ঘটনা ঘটে। এতে ওই এলাকায় উত্তেজনা বিরাজ করছে। নিহত ফারুকের বাবার নাম আবদুর রাজ্জাক। তাঁর বাড়ি সদর উপজেলার মান্দারি গ্রামে।প্রত্যক্ষদর্শী ও পুলিশ সূত্রে জানা যায়, একজন ম্যাজিস্ট্রেটসহ বিজিবির একদল সদস্য গাড়িতে টহল দিচ্ছিলেন। তাঁরা সদর উপজেলার মহামায়া এলাকায় পৌঁছালে অবরোধকারীরা অতর্কিতে হামলা চালায়। অবরোধকারীরা বিজিবির একটি গাড়ি ভাঙচুর করে। এ সময় বিজিবি গুলি ছোড়ে। গুলি ফারুকের গায়ে লাগে। তাত্ক্ষণিকভাবে তাঁকে চাঁদপুর সদর হাসপাতালে নিয়ে যাওয়া হয়। সেখানে কর্তব্যরত চিকিত্সক তাঁকে মৃত ঘোষণা করেন।আহমেদ কাজল নামের হাসপাতালের চিকিত্সক জানান, গুলি ফারুকের বুকে লেগেছে। হাসপাতালে আনার আগেই ফারুক মারা যান বলে তিনি নিশ্চিত করেন।
জেলা বিএনপির সাধারণ সম্পাদক শেখ ফরিদ আহমেদ বলেন, ফারুক যুবদলের কর্মী।
চাঁদপুরের পুলিশ সুপার আমির জাফর  ঘটনার সত্যতা নিশ্চিত করেছেন।
বিজিবির গাড়িতে থাকা ম্যাজিস্ট্রেট আমিনুর রহমান জানান, বিজিবি গুলি না চালালে তাঁরা এ হামলায় মারা পড়তেন। এ কারণে বাধ্য হয়ে আত্মরক্ষার্থে গুলি চালাতে হয়।
কাল চাঁদপুর শহরে হরতাল
এদিকে যুবদলকর্মী নিহতের ঘটনায় চাঁদপুর জেলা বিএনপি আগামীকাল বৃহস্পতিবার সকাল ছয়টা থেকে দুপুর দুইটা পর্যন্ত আধা-বেলা হরতাল ডেকেছে।  জেলা বিএনপির যুগ্ম-সাধারণ সম্পাদক দেওয়ান শফিকুজ্জামান আজ সন্ধ্যায় এক সংবাদ সম্মেলনে এ ঘোষণা দেন।
