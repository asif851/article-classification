
চার সিটি করপোরেশনের নবনির্বাচিত মেয়র ও কাউন্সিলররা দায়িত্ব গ্রহণ না করা পর্যন্ত মেয়র প্যানেলের প্রথম (১ নং) সদস্য মেয়রের দায়িত্ব পালন করবেন। আর নবনির্বাচিত মেয়রদের শপথ অনুষ্ঠান হবে ২৩ জুলাইয়ের মধ্যে। তবে শপথ নিলেও মেয়াদ শেষ না হওয়া পর্যন্ত দায়িত্ব বুঝে পাবেন না তাঁরা। গতকাল বৃহস্পতিবার রাতে স্থানীয় সরকার বিভাগের সিটি করপোরেশন শাখা থেকে রাজশাহী, খুলনা, বরিশাল ও সিলেট সিটি করপোরেশনের মেয়রের দায়িত্ব-সংক্রান্ত এ আদেশ জারি করা হয়েছে।
এ-সংক্রান্ত নথিতে বলা হয়েছে, চার সিটি করপোরেনের মেয়ররা পদত্যাগ করে নির্বাচনে অংশ নিয়েছেন। তবে মেয়র প্যানেলের সদস্য এবং কাউন্সিলদের অনেকেই নির্বাচনে প্রতিদ্বন্দ্বিতা করলেও তাঁদের পদত্যাগ করার প্রয়োজন হয়নি।
রাজশাহী সিটি করপোরেশনের মেয়াদ শেষ হবে ১৮ সেপ্টেম্বর, খুলনার মেয়াদ শেষ হবে ২৫ সেপ্টেম্বর, বরিশাল ও সিলেট সিটি করপোরেশনের মেয়াদ শেষ হবে ৮ অক্টোবর। নবনির্বাচিত মেয়ররা এই মেয়াদ শেষ হলেই দায়িত্ব নেবেন। তবে তাঁরা এখনই দায়িত্ব বুঝে নিতে চাইছেন।
এ প্রসঙ্গে স্থানীয় সরকারসচিব আবু আলম মো. শহিদ খান জানান, আইন অনুযায়ী পাঁচ বছর মেয়াদ পূর্ণ হওয়ার আগে কাউকে কারণ ছাড়া পদ থেকে অপসারণের সুযোগ নেই। তার পরও আইন মন্ত্রণালয়ের মতামত চাওয়া হয়েছে।
অতীতে নির্বাচন হওয়ার পর নতুন মেয়রকে দায়িত্ব গ্রহণের জন্য অপেক্ষা করতে হয়নি। এবার তিন মাস আগে নির্বাচন হওয়ায় এ পরিস্থিতির সৃষ্টি হলো। আইনের ৩৬ ধারায় বলা আছে, নির্বাচনের পর কমিশন যথাসম্ভব দ্রুত নির্বাচিতদের নাম গেজেটে প্রকাশ করবে। ৭ ধারা অনুযায়ী, নির্বাচিত মেয়র ও কাউন্সিলরদের নাম গেজেটে প্রকাশের ৩০ দিনের মধ্যে তাঁদের শপথ পড়াতে হবে।
