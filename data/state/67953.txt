
ঢাকায় ভারতের সাবেক হাইকমিশনার পিনাক রঞ্জন চক্রবর্তী বলেছেন, রোহিঙ্গা সমস্যা সমাধানে ভারতের পক্ষে খুব বেশি কিছু করা সম্ভব নয়। যদিও বাংলাদেশের ধারণা, ভারত সব সমস্যার সমাধান করে দেবে।
গতকাল বৃহস্পতিবার বিবিসি বাংলায় প্রচারিত সাক্ষাৎকারে তিনি এ মন্তব্য করেছেন।
পিনাক রঞ্জন চক্রবর্তী বলেন, ‘রোহিঙ্গা তো আমাদের প্রবলেম নয়। এটা তো বিটুইন মিয়ানমার ও বাংলাদেশ।’
ভারতের সাবেক এই কূটনীতিক সমস্যা সমাধানে চীনের সহায়তা নেওয়ার পরামর্শ দিচ্ছেন বাংলাদেশকে। চীনকে বাংলাদেশের ‘বিশেষ বন্ধু’ হিসেবে উল্লেখ করে পিনাক রঞ্জন চক্রবর্তী বলেন, ‘চায়না (চীন) ওদের (বাংলাদেশের) বিশেষ বন্ধু হয়েছে এখন। চায়নাকে জিজ্ঞেস করুক। ওরা কিছু করুক। যখন দরকার হয় তখন তো চায়নার কাছে ছুটে যায় ওরা (বাংলাদেশ)।...কিছু রোহিঙ্গা চায়না নিয়ে নিক না।’
রোহিঙ্গা ইস্যুতে চীন সরাসরি সমর্থন জানিয়েছে মিয়ানমারকে। অন্যদিকে চীন ও ভারত পরস্পরের প্রতিদ্বন্দ্বী।
পিনাক রঞ্জনের কথায় চীনের প্রতি একধরনের নেতিবাচক দৃষ্টিভঙ্গি প্রকাশ পাচ্ছে।
ভারতের কাছে বাংলাদেশ ও মিয়ানমার উভয়েই বন্ধুত্বপূর্ণ দেশ।
রোহিঙ্গা সংকট শুরুর পর দুই দেশের কূটনীতির সঙ্গে ভারত কি ভারসাম্য আনতে পেরেছে জানতে চাইলে দেশটির সাবেক কূটনীতিক বলেন, এ ক্ষেত্রে ভারসাম্য আনা মুশকিল।
বাংলাদেশ চাইছে যত দ্রুত সম্ভব রোহিঙ্গাদের মিয়ানমার ফিরিয়ে নেবে। এ ক্ষেত্রে ভারত কি কোনো সাহায্য বা মধ্যস্থতা করতে পারে? পিনাক রঞ্জন বলেন, ‘বাংলাদেশের একটা ধারণা যে আমরা মিয়ানমারের ওপর প্রেশার দিয়ে সব করিয়ে দেব। মানে ওদের প্রবলেম (সমস্যা) আমরা সলভ (সমাধান) করে দেব। এটা তো হবে না।’
তাঁর মতে, মিয়ানমারের ওপর চাপ প্রয়োগ করা ভারতের উচিত হবে না। কারণ, মিয়ানমারের সঙ্গে ভারতের একটি ‘নিজস্ব সম্পর্ক’ রয়েছে।
বাংলাদেশে আশ্রয় নেওয়া রোহিঙ্গাদের জন্য ভারতীয় ত্রাণ পাঠানো, মিয়ানমারের রাখাইন পুনর্গঠনের জন্য ভারত সহায়তা দিতে চেয়েছে বলে তিনি উল্লেখ করেন। এর বেশি ভারতের পক্ষে করা সম্ভব নয় বলে মন্তব্য করেন তিনি।
এমন প্রেক্ষাপটে রোহিঙ্গা সংকট নিয়ে ভারতের কাছ থেকে বাংলাদেশের বেশি কিছু আশা করা ঠিক হবে না বলে তিনি মনে করিয়ে দেন।
