
ছুটি না পাওয়ায় গাজীপুরের একটি কারখানার টয়লেটে সন্তান প্রসব করেছেন একজন নারী শ্রমিক—এমন একটি প্রতিবেদনের ভিত্তিতে দেওয়া স্বতঃপ্রণোদিত রুলের নিষ্পত্তি করেছেন হাইকোর্ট। বিচারপতি কাজী রেজা-উল হক ও বিচারপতি আবু তাহের মো. সাইফুর রহমানের সমন্বয়ে গঠিত হাইকোর্ট বেঞ্চ গতকাল মঙ্গলবার এ রুল নিষ্পত্তি করেন। ১০ মে প্রথম আলোর নবম পৃষ্ঠায় ‘ছুটি মেলেনি, টয়লেটে সন্তান প্রসব’ শিরোনামে একটি প্রতিবেদন ছাপা হয়। এতে বলা হয়, গাজীপুরের একটি জুতার কারখানায় একজন নারী শ্রমিক ছুটি না পেয়ে টয়লেটে গিয়ে সন্তান জন্ম দেন। পরে নবজাতকটি মারা যায়। ওই প্রতিবেদন আমলে নিয়ে হাইকোর্ট স্বতঃপ্রণোদিত রুল দেন। একই সঙ্গে ওই কারখানার তিন কর্মকর্তাকে আদালতে তলব করেন এবং গাজীপুরের উপজেলা নির্বাহী কর্মকর্তাকে (ইউএনও) বিষয়টি তদন্ত করে প্রতিবেদন দেওয়ার নির্দেশ দেন। পরদিন ১১ মে ওই প্রতিবেদনের সংশোধনী ছাপে প্রথম আলো। ১৩ মে ওই খবরটি ভুল ছিল উল্লেখ করে প্রথম আলো দুঃখ প্রকাশ করে। এরপর ২৪ মে কারখানার তিন কর্মকর্তা আদালতে হাজির হলে তাঁদের ব্যক্তিগত হাজিরা থেকে অব্যাহতি দেন আদালত। গতকাল এ-সংক্রান্ত ইউএনওর প্রতিবেদন আদালতে দাখিল করেন ডেপুটি অ্যাটর্নি জেনারেল তাপস কুমার বিশ্বাস। পরে আদালত রুল নিষ্পত্তি করে কারখানার কর্মকর্তাদের অভিযোগ থেকে অব্যাহতি দেন। একই সঙ্গে প্রথম আলোকে করপোরেট সামাজিক দায়িত্বের অংশ হিসেবে ক্ষতিগ্রস্ত নারী শ্রমিককে এক লাখ টাকা এক মাসের মধ্যে দেওয়ার নির্দেশ দেন। ভুল প্রতিবেদন ছাপার জন্য ওই নারী শ্রমিকের সামাজিক মর্যাদাহানি হয়েছে, এ জন্য ওই টাকা দেওয়ার নির্দেশ দেন আদালত।
