
কক্সবাজার সীমান্ত দিয়ে অনুপ্রবেশের চেষ্টাকালে ১৯ জন রোহিঙ্গা ও রোহিঙ্গাবোঝাই ছয়টি নৌকা মিয়ানমারে ফেরত পাঠিয়েছে বর্ডার গার্ড বাংলাদেশ (বিজিবি)।
গতকাল বৃহস্পতিবার রাত নয়টা থেকে আজ শুক্রবার সকাল সাতটার মধ্যে জেলার উখিয়া ও টেকনাফ উপজেলার বিভিন্ন সীমান্ত পয়েন্ট দিয়ে ওই রোহিঙ্গারা অনুপ্রবেশের চেষ্টা চালায়। এ সময় তাদের মিয়ানমারে ফেরত পাঠানো হয়।
উখিয়া সীমান্তের দায়িত্বে থাকা কক্সবাজার ৩৪ বিজিবির অধিনায়ক লে. কর্নেল ইমরান উল্লাহ সরকার প্রথম আলোকে বলেন, উখিয়ার বিভিন্ন সীমান্ত পয়েন্ট দিয়ে অনুপ্রবেশের চেষ্টা করা ১৯ জন রোহিঙ্গাকে আটক করে তাদের নিজ দেশে ফেরত পাঠানো হয়েছে।
টেকনাফ ২ বিজিবির উপ-অধিনায়ক মেজর আবু রাসেল ছিদ্দিকী বলেন, একই সময় টেকনাফের নাফ নদী দিয়ে রোহিঙ্গাবোঝাই ছয়টি নৌকা অনুপ্রবেশের চেষ্টা করে। প্রত্যেকটি নৌকায় ১৫-১৮ জন করে রোহিঙ্গা ছিল। নৌকাগুলো মিয়ানমারের দিকে পাঠিয়ে দেওয়া হয়েছে।
মিয়ানমারের রাখাইন রাজ্যে চলমান সেনা অভিযানের মুখে সেখান থেকে পালাচ্ছে রোহিঙ্গারা।
