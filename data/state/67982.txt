
জামায়াতে ইসলামীর ডাকা হরতালের আগে আজ বুধবার রাজধানী ঢাকার বেশ কয়েকটি স্থানে বাসে আগুন ও ককটেল বিস্ফোরণের ঘটনা ঘটেছে।রাত সোয়া আটটার দিকে কাজলা পেট্রলপাম্পের সমানের সড়কে অনাবিল পরিবহনের একটি বাসে আগুন দেয় দুর্বৃত্তরা।খবর পেয়ে পোস্তাগোলা ফায়ার সার্ভিসের একটি ইউনিট ঘটনাস্থলে গিয়ে আগুন নিয়ন্ত্রণে আনে।যাত্রাবাড়ী থানার ভারপ্রাপ্ত কর্মকর্তা (ওসি) রফিকুল ইসলাম জানান, এ ঘটনায় কেউ হতাহত হয়নি।রাত পৌনে নয়টার দিকে মিরপুর-১০ নম্বর গোলচত্বরে একটি ককটেল বিস্ফোরণের ঘটনা ঘটে। এ ছাড়া বেলা একটার দিকে রামপুরার পলাশবাগে আরেকটি ককটেল বিস্ফোরণের ঘটনা ঘটে।এর আগে জামায়াতে ইসলামীর আমির মতিউর রহমান নিজামীর মৃত্যুদণ্ডের রায় ঘোষণার পর রাজধানীর বাড্ডা, গুলশান, মুগদা ও মতিঝিল এলাকায় হরতালের সমর্থনে মিছিল বের করার চেষ্টা করেন ইসলামী ছাত্রশিবিরের কর্মী-সমর্থকেরা। বেলা তিনটার দিকে মিছিল বের করা চেষ্টা করলে পুলিশ মোকসেদ আলী (২৯) নামের একজনকে আটক করেছে।পুলিশের দাবি, মোকসেদ শিবিরের কর্মী।বাড্ডা থানার ওসি আবদুল জলিল ভূঁইয়া প্রথম আলোকে বলেন, বেলা তিনটার দিকে ব্যানার নিয়ে শিবিরের ১০-১২ জন কর্মী উত্তর বাড্ডার জেনারেল হাসপাতালের সামনের সড়কে মিছিল বের করার চেষ্টা করেন। তবে পুলিশের ধাওয়ায় মিছিলকারীরা ছত্রভঙ্গ হয়ে যায়। মিছিল থেকে একজনকে আটক করে থানা আনা হয়েছে।গুলশান থানার উপপরিদর্শক (এসআই) ফিরোজ কবির জানান, বেলা আড়াইটার দিকে গুলশান-১ নম্বর থেকে জামায়াতের কর্মীরা মিছিল বের করার চেষ্টা করলে দুজনকে আটক করা হয়।
