
ভাষা সংগ্রামী আহমদ রফিক বলেছেন, ‘ভাষা আন্দোলনের তিনটি স্লোগান ছিল। রাষ্ট্রভাষা বাংলা ভাষা চাই, রাজবন্দীদের মুক্ত চাই, সর্বস্তরে বাংলা চালু বা ব্যবহারের নিশ্চিত করা। রাষ্ট্রভাষাটি পেলাম। সংবিধানের ৩ নং অনুচ্ছেদের যথাযথ স্থান হল। কিন্তু সর্বস্তরে বাংলাভাষার ব্যবহার বা চালু হলো না। এখনও এই আক্ষেপটি করি।’আজ শুক্রবার বিকেলে রাজধানীর বনানীর হোটেল ইস্টার্ন রেসিডেন্সের মিলনায়তনে শহীদ দিবস ও আন্তর্জাতিক মাতৃভাষা দিবস উপলক্ষে আলোচনা সভায় আহমদ রফিক এসব কথা বলেন। রোটারি ক্লাব অফ মুক্ত স্বদেশ এই আলোচনা সভার আয়োজন করে।অনুষ্ঠানে লেখক ও গবেষক কামরুল হাসান ভূঁইয়া বলেন, ‘ভাষা মানুষের মনে সহজে চলে যেতে পারে। আজ আমাদের ভাষা বিভিন্ন ভাষার আগ্রাসনের কারণে আমাদের ভাষা হুমকির মুখে।’সংগঠনের সভাপতি বীর প্রতীক মাসুদুর রহমানের সভাপতিত্বে অনুষ্ঠানে বক্তব্য দেন বীরপ্রতীক কাজী জয়নুল আবেদীন, কৃষি বিজ্ঞানী জয়নুল আবেদীনসহ প্রমুখ। অনুষ্ঠান সঞ্চালনা করেন রোটারি ক্লাব অব মুক্ত স্বদেশের সচিব বীর প্রতীক মাহাবুব এলাহি ও বীথি জামিল।জাতীয় সংগীতের মাধ্যমে অনুষ্ঠান শুরু হয়। অনুষ্ঠানটিকে দুটি পর্বে ভাগ করা হয়। প্রথম অংশে ছিল আলোচনাসভা ও পরের অংশে ছিল সাংস্কৃতিক অনুষ্ঠান। অনুষ্ঠানে আহমদ রফিককে সম্মাননা জানানো হয়। এই সময়ে এই ভাষা সংগ্রামীর হাতে তুলে দেওয়া হয় উত্তরীয়, ক্রেস্ট ও বই।
