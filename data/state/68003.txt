
 
সাভারের আশুলিয়ায় কাঠগড়া বাজারের পাশে একটি বাড়িতে গ্যাসের চুলা জ্বালানোর সময় আগুন লেগে চারজন দগ্ধ হয়েছেন। আজ শনিবার ভোর পাঁচটার দিকে এ দুর্ঘটনা ঘটে।
আহত ব্যক্তিরা হলেন আল মামুন (২১), তাঁর স্ত্রী পারুল আক্তার (১৮), আল মামুনের খালাতো ভাই আসাদুল (১৯), আসাদুলের স্ত্রী সুমাইয়া আক্তার (১৭)। আল মামুন স্থানীয় একটি তৈরি পোশাক কারখানার কর্মী বলে জানা গেছে।
আহত আসাদুল জানান, কাঠগড়া বাজারের পাশে হাসান মিয়ার বাড়ির একটি ঘর ভাড়া নিয়ে থাকেন আল মামুন ও তাঁর স্ত্রী পারুল। কয়েক দিন আগে তাঁদের বাড়িতে গার্মেন্টসে কাজ খোঁজার উদ্দেশে আসাদুল ও তাঁর স্ত্রী বেড়াতে আসেন। আজ ভোরে পারুল রান্না করার জন্য ম্যাচের কাঠি জ্বালাতেই ঘরে দাউ দাউ করে আগুন ধরে যায়। এতে চারজনই মারাত্মক দগ্ধ হন। প্রতিবেশীরা তাঁদের উদ্ধার করে প্রথমে সোহরাওয়ার্দী হাসপাতালে নিয়ে আসেন। পরে সকাল নয়টার দিকে ঢাকা মেডিকেল কলেজ হাসপাতালের বার্ন ইউনিটে তাঁদের ভর্তি করা হয়।
ঢাকা মেডিকেল কলেজ হাসপাতালের কর্তব্যরত চিকিৎসক জানান, আল মামুনের শরীরের ৫৬ শতাংশ, পারুলের ৩৪ শতাংশ, আসাদুলের ১৫ শতাংশ ও সুমাইয়ার ১৭ শতাংশ পুড়ে গেছে।
ঢাকা মেডিকেল কলেজের পুলিশ ফাঁড়ির ইনচার্জ উপপরিদর্শক (এসআই) বাচ্চু মিয়া বিষয়টি নিশ্চিত করেন।
 
