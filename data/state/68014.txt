
সিলেটের মালনীছড়া চা-বাগানে চা-শ্রমিকদের মে দিবস পালনের পুনর্মিলনী করতে দেয়নি মহানগরের বিমানবন্দর থানার পুলিশ। গতকাল শুক্রবার বিকেলে বাগানের পূজামণ্ডপে পুনর্মিলনী অনুষ্ঠানের আয়োজন করে মালনীছড়া চা-শ্রমিক সংঘ ও মালনীছড়া রাবার শ্রমিক সংঘ। বিকেল সাড়ে চারটার দিকে চা ও রাবার বাগানের নারী ও পুরুষ শ্রমিকেরা জড়ো হওয়ার সময় পুলিশের একটি দল বাধা দেয়। পুলিশ পূজামণ্ডপের দুই দিক থেকে ব্যারিকেড দিয়ে রাখলে শেষে অনুষ্ঠান না করেই ফিরে যান শ্রমিকেরা।
আয়োজক সংগঠন চা-শ্রমিক সংঘের মালনীছড়া শাখার নেতারা জানান, মে দিবস পালন শেষে পুনর্মিলনী অনুষ্ঠান করার ঘোষণা দেওয়া হয়েছিল ১ মে। পুনর্মিলনীতে দুটি সংগঠনের সহযোগী সংগঠন বাংলাদেশ ট্রেড ইউনিয়ন সংঘ ও বাংলাদেশ কৃষক সংগ্রাম সমিতির নেতারা সেখানে গিয়ে চা-শ্রমিকদের অধিকার আদায়ে মানববন্ধনের প্রস্তুতি নেন। এ সময় পুলিশ দুটি দলে ভাগ হয়ে পুরো এলাকা ঘিরে রাখে। একপর্যায়ে জড়ো হওয়া শ্রমিকদের সেখান থেকে চলে যেতে বললে পুরো অনুষ্ঠান পণ্ড হয়ে যায়।
চা-শ্রমিক সংঘের সংগঠকেরা বলেন, মালনীছড়া চা-বাগানের মালিক রাগীব আলী। মালিকপক্ষের মাধ্যমে পুলিশ বাধা দিচ্ছে কি না জানতে চাইলে, পুলিশ ‘অনুমতি নেই’ জানিয়ে সমবেত শ্রমিকদের চলে যাওয়ার নির্দেশ দেয়। তবে কার অনুমতি নেই এ বিষয়ে বিস্তারিত কিছু জানায়নি।
জানতে চাইলে মহানগর পুলিশের বিমানবন্দর থানার ওসি মোশাররফ হোসেন বলেন, চা-বাগানের মালিকপক্ষ থেকে নয়, পুলিশকে না জানিয়ে অনুষ্ঠান করায় বাধা দেওয়া হয়েছে।
