
সিলেট নগরের জিন্দাবাজার এলাকার প্রধান সড়কে পাঁচটি ম্যানহোলের দুটিরই ঢাকনা ভেঙে ঝুঁকিপূর্ণ হয়ে পড়েছে। প্রতিদিন ভাঙা ঢাকনায় যানবাহনের চাকা পড়ে দুর্ঘটনা ঘটছে।সরেজমিনে দেখা গেছে, দুটি ঢাকনা দেবে গিয়ে বড় গর্তের সৃষ্টি হয়েছে। সড়কের মাঝখানে হওয়ায় অধিকাংশ যানবাহনের চাকা গর্তে আটকে যাচ্ছে। এতে যানজট দেখা দিচ্ছে। রিকশাচালক মনসুর আলী বলেন, ‘চাকা প্রায়ই গর্তে পইড়া স্প্রিং ভাইঙ্গা যায়। ম্যালা দিন ধইরা এমুন অবস্থায় গর্তটা পইড়া রইছে। কুনু মেরামত হইতাছে না।’ সামাজিক সংগঠন নাগরিক মৈত্রী সিলেটের আহ্বায়ক সমর বিজয় সী শেখর বলেন, ‘দীর্ঘদিন ধরে নগরের সবচেয়ে গুরুত্বপূর্ণ এলাকার প্রধান সড়কে ম্যানহোলের ঢাকনা ঝুঁকিপূর্ণ অবস্থায় থাকলেও সিটি করপোরেশন তা মেরামতে কোনো উদ্যোগই নিচ্ছে না।’সিটি করপোরেশনের প্রধান নির্বাহী কর্মকর্তা এনামুল হাবীব বলেন, কয়েক দিনের মধ্যে এগুলো সংস্কার করা হবে।
