
মুক্তিযুদ্ধে শহীদদের সংখ্যা নিয়ে বিতর্কিত মন্তব্যের জন্য বিএনপির চেয়ারপারসন খালেদা জিয়া জাতির কাছে ক্ষমা না চাইলে তাঁর সঙ্গে আলোচনা হতে পারে না বলে মন্তব্য করেছেন মুক্তিযুদ্ধ-বিষয়ক মন্ত্রী আ ক ম মোজাম্মেল হক। তিনি বলেছেন, খালেদা জিয়া তাঁর বক্তব্য প্রত্যাহার না করলে বাংলাদেশের মুক্তিকামী জনগণ এর জবাব দেবে।
আজ বুধবার সকালে জাতীয় প্রেসক্লাবের সামনে জামায়াত নেতা মতিউর রহমান নিজামীর ফাঁসির রায় বহাল রাখার দাবিতে আন্তর্জাতিক যুদ্ধাপরাধ গণবিচার আয়োজিত অবস্থান কর্মসূচিতে আ ক ম মোজাম্মেল এসব কথা বলেন। জাতীয় প্রেসক্লাবের সামনের রাস্তা আটকে দুটি ট্রাক দিয়ে অস্থায়ী মঞ্চ তৈরি করে অবস্থান কর্মসূচি পালন করছে সংগঠনটি।
আ ক ম মোজাম্মেল হক বলেন, ‘গতকাল খালেদা জিয়া আলোচনার কথা বলেছেন। কীসের আলোচনা। কার সঙ্গে আলোচনা। যে আমাদের মুক্তিযুদ্ধে বিশ্বাস করে না, তাঁর সঙ্গে কোনো আলোচনা হতে পারে না। আলোচনা বসতে হলে তাঁকে জাতির কাছে ক্ষমা চাইতে হবে। তিনি যে কথা বলেছেন তার জন্য দুঃখপ্রকাশ করে ক্ষমা না চাওয়া পর্যন্ত তাঁর সঙ্গে বসার কোনো প্রশ্নই উঠতে পারে না। আমরা কেউ বসতে পারি না।’
জামায়াত ইসলামকে নিষিদ্ধের দাবি জানিয়ে মুক্তিযুদ্ধবিষয়ক মন্ত্রী মোজাম্মেল আরও বলেন, ‘এই বাংলার মাটিতে যুদ্ধাপরাধী দলে জামায়াতের রাজনীতি করার কোনো অধিকার নাই। অধিকার থাকতে পারে না।’ তিনি বলেন, স্বাধীনতা ও মুক্তিযুদ্ধের বিরুদ্ধে যারা কথা বলে তাদের শাস্তির জন্য কোনো আইন নেই। তাই মুক্তিযুদ্ধ ও স্বাধীনতার বিরুদ্ধে যারা কথা বলবে তাদের বিরুদ্ধে আইনানুগ ব্যবস্থা নেওয়া আজকের জনতার দাবি। আশা করব, ভবিষ্যতে ওই কুলাঙ্গাররা যেন স্বাধীনতা ও মুক্তিযুদ্ধের বিরুদ্ধে যেন আর কথা বলতে না পারে তাঁর ব্যবস্থা করা হবে।
নৌপরিবহন মন্ত্রী ও আন্তর্জাতিক যুদ্ধাপরাধ গণবিচারের আহ্বায়ক শাজাহান খানের সভাপতিত্বে অবস্থান কর্মসূচিতে আরও বক্তব্য দেন সাংসদ শিরিন আখতার, জাতীয় প্রেসক্লাবের সভাপতি শফিকুর রহমান, অভিনেত্রী রোকেয়া প্রাচী প্রমুখ।
