
ষষ্ঠ কাউন্সিলে দলের চেয়ারপারসন পদে প্রতিদ্বন্দ্বিতা করার জন্য মনোনয়নপত্র সংগ্রহ করেছেন বিএনপির বর্তমান চেয়ারপারসন খালেদা জিয়া। আজ বুধবার সকালে তাঁর পক্ষে দপ্তরের দায়িত্বে থাকা যুগ্ম মহাসচিব রুহুল কবির রিজভী এই মনোনয়নপত্র সংগ্রহ করেন। রাজধানীর নয়াপল্টনে বিএনপির কেন্দ্রীয় কার্যালয়ে স্থাপিত রিটার্নিং কর্মকর্তার অস্থায়ী কার্যালয় থেকে বিএনপির চেয়ারপারসন ও সিনিয়র ভাইস চেয়ারম্যান পদে আজ সকাল ১০টা থেকে বিকেল চারটা পর্যন্ত মনোনয়নপত্র বিতরণ চলবে। বেলা সাড়ে ১১টায় এ প্রতিবেদন লেখা পর্যন্ত খালেদা জিয়া ছাড়া অন্য কেউ মনোনয়ন পত্র সংগ্রহ করেননি। বিএনপির একাধিক দায়িত্বশীল নেতা প্রথম আলোকে বলেন, বিএনপির চেয়ারপারসন ও সিনিয়র ভাইস চেয়ারম্যান পদে খালেদা জিয়া ও তারেক রহমানের বাইরে আর কেউ মনোনয়নপত্র সংগ্রহ করবেন না বলে তাঁরা আশা করছেন। ১৯ মার্চ বিএনপির কাউন্সিল এবং চেয়ারপারসন ও সিনিয়র ভাইস চেয়ারম্যান পদে নির্বাচন হবে।
