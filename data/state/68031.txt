
বাংলাদেশ থেকে আরও জনশক্তি নিতে ইরাকের প্রতি আহ্বান জানিয়েছেন প্রধানমন্ত্রী শেখ হাসিনা। তিনি বলেন, এ দেশে উঁচুমানের দক্ষ ও আধা দক্ষ জনশক্তি রয়েছে। তা ছাড়া বাংলাদেশি শ্রমিকের ইরাকে কাজ করার পূর্ব অভিজ্ঞতা রয়েছে।
ইরাকের শ্রম ও সামাজিকবিষয়ক মন্ত্রী নাসের আল-রুবাই গতকাল রোববার সকালে প্রধানমন্ত্রীর সঙ্গে তাঁর কার্যালয়ে সাক্ষাৎ করতে গেলে প্রধানমন্ত্রী এ আহ্বান জানান। বৈঠক শেষে প্রধানমন্ত্রীর প্রেস সচিব আবুল কালাম আজাদ সাংবাদিকদের এ কথা জানান। খবর বাসসের।
প্রধানমন্ত্রী বলেন, ইরাক পুনর্গঠন এবং দেশটির অর্থনৈতিক স্থিতিশীলতা ও অগ্রগতি অর্জনের আশা-আকাঙ্ক্ষার প্রতি বাংলাদেশ অঙ্গীকারবদ্ধ। তিনি বলেন, বাংলাদেশ বিশ্বাস করে যে ইরাকের জনগণ সে দেশে টেকসই গণতন্ত্র প্রতিষ্ঠায় সক্ষম হবে।
ইরাকের মন্ত্রী প্রধানমন্ত্রীকে অবহিত করেন, তাঁর সরকার বাংলাদেশ থেকে এক হাজার শ্রমিক নিয়োগের সিদ্ধান্ত নিয়েছে এবং এ লক্ষ্যে গত শনিবার একটি চুক্তি স্বাক্ষরিত হয়েছে। তিনি বলেন, বাংলাদেশ থেকে এক হাজার নার্স নিয়োগের লক্ষ্যে শিগগিরই একটি ইরাকি প্রতিনিধিদল এ দেশ সফর করবে।
নাসের আল-রুবাই প্রধানমন্ত্রী শেখ হাসিনার গতিশীল ও দূরদর্শী নেতৃত্বে বিভিন্ন ক্ষেত্রে বাংলাদেশের সাফল্যের প্রশংসা করেন।
