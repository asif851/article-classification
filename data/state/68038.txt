
• গত বছর বিভিন্ন দেশ থেকে ফিরেছেন প্রায় ৫০ হাজার শ্রমিক। • বেশির ভাগই সৌদি আরবের। • চলতি বছরের প্রথম দুই মাসে ফিরেছেন ৮ হাজার ১৫২ জন। • সম্প্রতি সৌদি সরকারকে চুক্তি সইয়ের প্রস্তাব দিয়েছে বাংলাদেশ।
গত বছর সাড়ে পাঁচ লাখ বাংলাদেশি সৌদি আরবে কাজের জন্য গেছেন। বিপুলসংখ্যক বাংলাদেশি সৌদি আরবে গেলেও তাঁদের উল্লেখযোগ্য অংশ গেছেন স্থায়ী কাজ ছাড়া। তাঁদের মধ্যে ২৫ থেকে ৩০ শতাংশ স্থায়ী কোনো কাজ পাননি। আবার একই সময়ে দেশটিতে গৃহকর্মী হিসেবে যাওয়া প্রায় ৮৭ হাজার নারীর অনেকেই নানাভাবে নিপীড়নের শিকার হয়েছেন।
বাংলাদেশ থেকে জনশক্তি রপ্তানির সবচেয়ে বড় বাজার হচ্ছে সৌদি আরব। কিন্তু মধ্যস্বত্বভোগীদের কারসাজি, স্থায়ী কাজের অভাব ও নারী শ্রমিকদের নিপীড়িত হওয়ার পরিপ্রেক্ষিতে এ বছরের শুরুতে সৌদি আরবে জনশক্তি রপ্তানি কমতে শুরু করেছে। এর সঙ্গে যুক্ত হয়েছে অভিবাসন ব্যয় বৃদ্ধি। অভিবাসন খাত সংশ্লিষ্ট ব্যক্তিরা বলছেন, অসাধু জনশক্তি রপ্তানিকারকদের সিন্ডিকেট ও মধ্যস্বত্বভোগীদের ভিসা-বাণিজ্যের কারণে অভিবাসন ব্যয় কমছে না। নিরাপদ অভিবাসন নিশ্চিত করাও কঠিন হয়ে পড়ছে।
এই পরিস্থিতিতে সেখানকার জনশক্তি রপ্তানিতে সমস্যাগুলো দূর করা এবং বাংলাদেশের শ্রমিকদের স্বার্থ সুরক্ষার জন্য সম্প্রতি সৌদি সরকারকে একটি চুক্তি সইয়ের প্রস্তাব দিয়েছে বাংলাদেশ।
গত বছরের সংখ্যার সঙ্গে তুলনা করলে দেখা যায়, মধ্যপ্রাচ্যের তেলসমৃদ্ধ দেশটিতে এ বছর জনশক্তি রপ্তানি কমেছে। জনশক্তি কর্মসংস্থান প্রশিক্ষণ ব্যুরোর পরিসংখ্যান বলছে, এ বছরের প্রথম দুই মাসে সৌদি আরবে কাজের জন্য গেছেন ৬৬ হাজার ৬৮০ জন। গত বছরের প্রথম দুই মাসে এ সংখ্যা ছিল ৯৪ হাজার ৫২৮।
হজরত শাহজালাল আন্তর্জাতিক বিমানবন্দরের প্রবাসীকল্যাণ ডেস্কের তথ্য অনুযায়ী, গত বছর অন্তত ৫০ হাজার ১৪৮ জন বাংলাদেশি বিভিন্ন দেশ থেকে ফিরে এসেছেন। তাঁদের মধ্যে বড় অংশই সৌদি আরব থেকে ফিরেছেন। আর সৌদি আরবের রাজধানী রিয়াদে বাংলাদেশ দূতাবাসের তথ্য হচ্ছে, গত বছর দূতাবাস থেকে অন্তত ৪০ হাজার বাংলাদেশিকে দেশে ফেরার জন্য অনুমতিপত্র দেওয়া হয়েছে। দূতাবাসের কর্মকর্তারা বলছেন, ফিরে আসা বাংলাদেশিদের বেশির ভাগেরই স্থায়ী কাজ না থাকায় কিংবা যথাযথ কাগজপত্র না থাকার কারণে দেশে ফিরতে হয়েছে।
রিয়াদে নিযুক্ত বাংলাদেশের উপরাষ্ট্রদূত মো. নজরুল ইসলাম গত শুক্রবার প্রথম আলোকে বলেন, সৌদি আরবে নারী ও পুরুষ শ্রমিকেরা যেসব সমস্যার মুখোমুখি হন, সেগুলো দূর করা, শ্রমিকদের ন্যায্য বেতনের পাশাপাশি নিরাপত্তা নিশ্চিতের জন্য একটি চুক্তি সইয়ের প্রস্তাব দিয়েছে বাংলাদেশ। তিনি বলেন, সৌদি আরব বিষয়টি বিবেচনার আশ্বাস দিয়েছে। তবে চুক্তি সইয়ের আগে বাংলাদেশের শ্রমিকেরা যেসব সমস্যার মুখোমুখি হচ্ছেন, সেগুলো সৌদি আরব সুরাহা করার প্রতিশ্রুতি দিয়েছে।
জানা গেছে, ১৪ মার্চ রিয়াদে অনুষ্ঠিত দুই দেশের যৌথ কারিগরি কমিটির বৈঠকে এ প্রস্তাব দেওয়া হয়। পরদিন ১৫ মার্চ রিয়াদে যৌথ অর্থনৈতিক কমিশনের বৈঠকেও বাংলাদেশের শ্রমিকদের স্বার্থ সুরক্ষার বিষয়ে যৌথ কারিগরি কমিটির বৈঠকের সিদ্ধান্ত অনুযায়ী সহযোগিতা বাড়ানোর বিষয়ে আলোচনা হয়। ওই বৈঠকে প্রবাসীকল্যাণ ও বৈদেশিক কর্মসংস্থান মন্ত্রণালয়ের সচিব নমিতা হালদার বাংলাদেশের এবং সৌদি শ্রম মন্ত্রণালয়ের উপমন্ত্রী আবদুল আজিজ আল আমর তাঁর দেশের প্রতিনিধিদলের নেতৃত্ব দেন।
সৌদি আরবে কর্মরত বাংলাদেশের কর্মকর্তারা বলছেন, নির্দিষ্ট জায়গায় কাজের নিশ্চয়তা ছাড়া লোকজন পাঠানোর ক্ষেত্রে দালালদের বড় ভূমিকা রয়েছে। ভিসা নিয়ে দালালদের তৎপরতার বিষয়টি সৌদি সরকারের কাছে তুলে ধরার পর সেখানকার কর্তৃপক্ষ এটি সুরাহার জন্য সচেষ্ট হয়েছে।
জনশক্তি রপ্তানিকারকদের সংগঠন বায়রার যুগ্ম মহাসচিব শামীম আহমেদ চৌধুরী প্রথম আলোকে বলেন, আগের চুক্তিতে যেসব ঘাটতি আছে, নতুন চুক্তিতে সেগুলো দূর করা হবে বলে তাঁরা আশা করছেন।
চুক্তিতে যা থাকছেবাংলাদেশ ২০১৫ সালের ফেব্রুয়ারিতে কেবল গৃহকর্মী পাঠানোর জন্য সৌদি আরবের সঙ্গে চুক্তি সই করেছিল। ১৪ মার্চ রিয়াদের বৈঠকে বাংলাদেশ সামগ্রিক চুক্তি সইয়ের প্রস্তাব দিয়েছে। এতে নারী-পুরুষনির্বিশেষে সব শ্রমিকের সুরক্ষায় একটি যৌথ কমিটি গঠনের সিদ্ধান্ত হয়েছে বলে জানা গেছে।
বৈঠকে অংশ নেওয়া বাংলাদেশের কর্মকর্তাদের সঙ্গে কথা বলে জানা গেছে, যৌথ কমিটি বাংলাদেশ থেকে সৌদি আরবে জনশক্তি রপ্তানির চুক্তি চূড়ান্ত করবে। শ্রমিকদের সমস্যা দূর করতে বিশেষ কী পদক্ষেপ নেওয়া যায়, তার রূপরেখাও তৈরি করবে তারা। চুক্তিতে জনশক্তি রপ্তানির ক্ষেত্রে যেসব সমস্যা আছে, সেগুলো দূর করা, বাংলাদেশের শ্রমিকদের স্বার্থ সুরক্ষা এবং কাজের পরিবেশ নিশ্চিতের বিষয়ে জোর দেওয়া হবে। অবৈধ ভিসা ব্যবসায় জড়িত ব্যক্তি ও জনশক্তি রপ্তানিকারক এজেন্সির বিরুদ্ধে ব্যবস্থা নেওয়া, চুক্তিভিত্তিক কাজের জন্য ওয়েব পোর্টাল পরিচালনাসহ শ্রমিকদের সমস্যা দূর করার জন্য দুই দেশ বিশেষ ব্যবস্থা নেবে। এ ছাড়া নিহত শ্রমিকের লাশ বাংলাদেশে ফেরত পাঠানো এবং ক্ষতিপূরণের মামলা দ্রুত ও সহজ করতে নতুন করে একটি কমিটি করছে সৌদি আরব।
জানা গেছে, ১৪ মার্চের বৈঠকে গৃহকর্মীদের সুরক্ষার ক্ষেত্রে বেশ কিছু সমস্যা বৈঠকে তুলেছিল বাংলাদেশ। সৌদি প্রতিনিধিদল তাদের দেশের আইনের আলোকে এ সমস্যাগুলো দূর করার আশ্বাস দিয়েছে। বাংলাদেশের নারী শ্রমিকদের সুরক্ষার স্বার্থে ২০১৫ সালের চুক্তিতে গুরুত্বপূর্ণ কিছু পরিবর্তন আসবে। কারিগরি কমিটির বৈঠকে সিদ্ধান্ত নেওয়া হয়েছে, এখন থেকে বাংলাদেশের গৃহকর্মীরা একের বেশি বাড়িতে কাজ করবেন না। কোনো কারণ ছাড়া কাউকে চাকরি থেকে বাদ দেওয়ার বিষয়টিতে রিক্রুটিং এজেন্সিকে দায়িত্ব নিতে হবে। চাকরিতে পুনঃস্থাপনের দায়িত্ব নিতে হবে প্রতিষ্ঠানকে। কর্মস্থল থেকে পালিয়ে যাওয়া গৃহকর্মীদের ক্ষেত্রে চিকিৎসার খরচ কে দেবে, সেটা সংশ্লিষ্ট কর্তৃপক্ষের সঙ্গে আলোচনা করে সৌদি সরকার প্রয়োজনীয় ব্যবস্থা নেবে। দুই দেশ দুস্থ গৃহকর্মীদের আশ্রয় কেন্দ্রে পাঠানোর ব্যাপারে একে অন্যকে সহযোগিতা করা অব্যাহত রাখবে।
সৌদি আরবে বাংলাদেশের শ্রম বাজারের সমস্যা নিয়ে জানতে চাইলে অভিবাসী শ্রমিকবিষয়ক গবেষণা প্রতিষ্ঠান ওয়ারবি ডেভেলপমেন্ট ফাউন্ডেশনের চেয়ারম্যান সৈয়দ সাইফুল হক গতকাল সোমবার প্রথম আলোকে বলেন, গত বছর বিপুলসংখ্যক বাংলাদেশি সৌদি আরবে গেলেও প্রবাসী আয় কমেছে। কারণ সেখানে বেতন কমছে, নানা ধরনের শুল্ক যুক্ত হয়েছে আর ভিসা ব্যবসায়ীদের দৌরাত্ম্যও রয়েছে। এর পাশাপাশি নারী গৃহকর্মীরা নানাভাবে নির্যাতনের শিকার হচ্ছেন। শ্রম বাজার ও প্রবাসী আয় স্থিতিশীল রাখার স্বার্থে এ সমস্যাগুলো জরুরি ভিত্তিতে সমাধান করা উচিত।
