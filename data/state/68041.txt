
ঢাকা বিশ্ববিদ্যালয়ের ৪৮তম সমাবর্তনে বক্তব্য দিতে গিয়ে রসিকতা করলেন রাষ্ট্রপতি ও বিশ্ববিদ্যালয়ের আচার্য আবদুল হামিদ। এ সময় বিশ্ববিদ্যালয়ের কেন্দ্রীয় খেলার মাঠে আয়োজিত এই অনুষ্ঠানে হাসির রোল পড়ে।সমাবর্তনে উপাচার্য আ আ ম স আরেফিন সিদ্দিক তাঁর বক্তব্যের শুরুতে বঙ্গবন্ধুকে স্মরণ করেন। এরপর তিনি প্রয়াত রাষ্ট্রপতি জিল্লুর রহমানকে স্মরণ করে বলেন, গত বছরের ৪ মার্চ অনুষ্ঠিত সমাবর্তনে সভাপতিত্ব করেছিলেন জিল্লুর রহমান। এর কিছুদিন পর ২০ মার্চ তিনি মৃত্যুবরণ করেন।সভাপতির বক্তব্য দিতে গিয়ে রাষ্ট্রপতি আবদুল হামিদ তাঁর স্বভাবসুলভ রসিকতায় বলেন, ‘আপনারা জানেন যে আচার্য হিসেবে ঢাকা বিশ্ববিদ্যালয়ের কোনো সমাবর্তন অনুষ্ঠানে এটিই আমার প্রথম যোগদান। আরেফিন সিদ্দিক যেভাবে বললেন, জিল্লুর রহমান সমাবর্তনে যোগ দেওয়ার কয়েক দিন পরই ইন্তেকাল করেছেন। এর পর থেকে আমার মনের অবস্থা যে কী, সেটা আপনারা ভালোই বুঝতে পারছেন।’
রাষ্ট্রপতির এ কথা শুনে সমাবর্তনে অংশগ্রহণকারীদের মধ্যে হাসির রোল পড়ে।এরপর রাষ্ট্রপতি বলেন, ‘এখান থেকে যাওয়ার পর কী হবে জানি না; তবে এখানে এসে আমি নিজেকে ধন্য মনে করছি।’ শিক্ষার্থীদের উদ্দেশে তিনি বলেন, ‘তোমরা দেশ ও সমাজের কাছে ঋণী। এ দেশ ও সমাজ তোমাদেরকে এ পর্যায়ে নিয়ে এসেছে।’
