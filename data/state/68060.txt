
ফৌজদারি কার্যবিধির দুটি ধারা সংশোধন করে নির্বাহী ম্যাজিস্ট্রেটদের জমিসংক্রান্ত বিরোধ নিষ্পত্তির জন্য বিচারিক ক্ষমতা দেওয়ার প্রশ্নে রুল শুনানিতে অ্যামিকাস কিউরি (আদালতের আইনি সহায়তাকারী) হিসেবে পাঁচ আইনজীবীর নাম ঘোষণা করেছেন আদালত।গতকাল সোমবার বিচারপতি মইনুল ইসলাম চৌধুরী ও বিচারপতি মো. আশরাফুল কামালের সমন্বয়ে গঠিত হাইকোর্ট বেঞ্চ অ্যামিকাস কিউরি হিসেবে পাঁচ আইনজীবীর নাম ঘোষণা করেন। তাঁরা হলেন জ্যেষ্ঠ আইনজীবী ড. কামাল হোসেন, এম আমীর-উল ইসলাম, মাহমুদুল ইসলাম, আজমালুল হোসেন কিউসি ও রোকন উদ্দিন মাহমুদ।২০০৯ সালের ৮ এপ্রিল ফৌজদারি কার্যবিধি সংশোধনসংক্রান্ত গেজেট প্রকাশিত হয়। সংশোধনীতে জমিসংক্রান্ত বিরোধের কারণে শান্তিভঙ্গের আশঙ্কা দেখা দিলে ফৌজদারি আইনের ১৪৫ ও ১৪৭ ধারায় জেলা ম্যাজিস্ট্রেট বা নির্বাহী ম্যাজিস্ট্রেটকে বিচারকাজ পরিচালনার সুযোগ দেওয়া হয়। ওই সংশোধনীর বৈধতা চ্যালেঞ্জ করে হিউম্যান রাইটস অ্যান্ড পিস ফর বাংলাদেশের পক্ষে তিন আইনজীবী ওই বছরই রিট করেন।প্রাথমিক শুনানি নিয়ে ২০০৯ সালের ১৫ নভেম্বর হাইকোর্ট রুল দেন। রুলে ফৌজদারি কার্যবিধির দুটি ধারা সংশোধন করে নির্বাহী ম্যাজিস্ট্রেটদের জমিসংক্রান্ত বিরোধ নিষ্পত্তির জন্য বিচারিক ক্ষমতা দেওয়া কেন অবৈধ ঘোষণা করা হবে না, তা জানতে চাওয়া হয়। মন্ত্রিপরিষদ সচিব, রাষ্ট্রপতি সচিবালয়ের সচিব, আইন ও সংসদবিষয়ক সচিবালয়ের সচিবকে রুলের জবাব দিতে বলা হয়।গত রবি ও গতকাল সোমবার রুলের শুনানি হয়। আদালত আগামী ৮ এপ্রিল পরবর্তী শুনানির দিন ধার্য করেন। রিটের পক্ষে আইনজীবী মনজিল মোরসেদ ও রাষ্ট্রপক্ষে ডেপুটি অ্যাটর্নি জেনারেল মোতাহার হোসেন সাজু শুনানিতে অংশ নেন।অ্যামিকাস কিউরির বিষয়টি জানিয়ে মনজিল মোরসেদ প্রথম আলোকে বলেন, ওই সংশোধনীতে জমিসংক্রান্ত বিরোধের কারণে শান্তিভঙ্গের আশঙ্কা দেখা দিলে ফৌজদারি আইনের ১৪৫ ও ১৪৭ ধারায় জেলা ম্যাজিস্ট্রেট বা নির্বাহী ম্যাজিস্ট্রেটকে বিচারকাজ পরিচালনার সুযোগ দেওয়া হয়। যদিও ফৌজদারি আইনের ৪ এ(২)(বি) ধারায় নির্বাহী ম্যাজিস্ট্রেটদের দায়িত্ব প্রশাসনিক কার্যক্রম পরিচালনা করা।
