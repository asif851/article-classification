

বগুড়ার শেরপুর উপজেলায় বাস ও ট্রাকের মুখোমুখি সংঘর্ষে নিহত ব্যক্তির সংখ্যা বেড়ে ১০ জনে পৌঁছেছে। আহত হয়েছে ১৮ জন। তাদের মধ্যে অন্তত সাতজনের অবস্থা গুরুতর।
আজ শুক্রবার সকাল সাড়ে ছয়টার দিকে উপজেলার বেতগাড়ী এলাকায় একটি হাইওয়ে রেস্তোরাঁর সামনে ঢাকা-বগুড়া মহাসড়কে এই দুর্ঘটনা ঘটে।
শেরপুর থানার ভারপ্রাপ্ত কর্মকর্তা (ওসি) খান মো. এরফান বলেন, নিহত ব্যক্তিদের মধ্যে একজনের পরিচয় পাওয়া গেছে। অন্যদের পরিচয় জানার চেষ্টা চলছে।
পুলিশের তথ্য অনুযায়ী, পরিচয় পাওয়া ব্যক্তির নাম ভোলা (৪৫)। তিনি ট্রাকচালক ছিলেন। তাঁর বাড়ি টাঙ্গাইলের ঘাটাইল উপজেলায়।
আহত ব্যক্তিদের উদ্ধার করে উপজেলা স্বাস্থ্য কমপ্লেক্স ও বগুড়ার শহীদ জিয়াউর রহমান মেডিকেল কলেজ হাসপাতালে পাঠানো হয়েছে।
হাসপাতাল সূত্র জানিয়েছে, গুরুতর আহত ব্যক্তিদের উপজেলা স্বাস্থ্য কমপ্লেক্স থেকে বগুড়ার শহীদ জিয়াউর রহমান মেডিকেল কলেজ হাসপাতালে স্থানান্তর করা হয়েছে।
শেরপুর থানার পুলিশ জানায়, ঘটনাস্থলে নিহত হয় সাতজন। উপজেলা স্বাস্থ্য কমপ্লেক্সে নেওয়ার পথে মারা যায় একজন। জিয়াউর রহমান মেডিকেল কলেজ হাসপাতালে নেওয়ার পর মারা যায় দুজন।
শেরপুর থানার উপপরিদর্শক (এসআই) বুলবুল ইসলাম বলেন, নিহত ব্যক্তিদের মধ্যে বাস ও ট্রাকের চালক রয়েছেন।
পুলিশ ও প্রত্যক্ষদর্শীদের ভাষ্য, দুর্ঘটনাকবলিত যাত্রীবাহী রেখা পরিবহনের বাসটি ঢাকার দিক থেকে দিনাজপুর যাচ্ছিল। বিপরীত দিক থেকে আসা পাথরবোঝাই ট্রাকটি কুড়িগ্রাম থেকে ঢাকার দিকে যাচ্ছিল। সংঘর্ষে বাসের সামনের দিক থেকে প্রায় অর্ধেক অংশ দুমড়েমুচড়ে গেছে। ট্রাকটিও ক্ষতিগ্রস্ত হয়েছে।
প্রত্যক্ষদর্শীরা জানান, দুর্ঘটনার পরপরই স্থানীয় লোকজন উদ্ধারকাজে এগিয়ে আসেন। পরে পুলিশ ও ফায়ার সার্ভিসের সদস্যরা ঘটনাস্থলে এসে উদ্ধার তৎপরতা শুরু করেন।
দুর্ঘটনার পর বাস ও ট্রাকটি আড়াআড়িভাবে মহাসড়কে পড়ে থাকে। এতে সংশ্লিষ্ট স্থান দিয়ে মহাসড়কে যান চলাচল বন্ধ হয়ে যায়। পুলিশ ও ফায়ার সার্ভিসের সদস্যরা যানবাহন দুটি সরিয়ে নিলে সকাল আটটার দিকে মহাসড়কে যান চলাচল স্বাভাবিক হয়।

