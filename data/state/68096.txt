
সিলেটে আজ সোমবার সকাল-সন্ধ্যা হরতাল চলছে। সাবেক অর্থমন্ত্রী শাহ এ এম এস কিবরিয়া হত্যা মামলার সম্পূরক অভিযোগপত্র থেকে সিলেট সিটি করপোরেশনের মেয়র আরিফুল হক চৌধুরীর নাম বাদ দেওয়ার দাবিতে ‘আমরা সিলেটবাসী’ নামের একটি সংগঠন এ কর্মসূচি দিয়েছে।
বিএনপির নগর ও জেলা কমিটি এবং সিলেট সিটি করপোরেশনের কাউন্সিলররা হরতালে সমর্থন দিয়েছেন।
ভোর ছয়টা থেকে সকাল নয়টা পর্যন্ত নগরের গুরুত্বপূর্ণ স্থান ও মোড়গুলোতে হরতাল আহ্বানকারীদের পিকেটিং করতে দেখা গেছে। ‘আমরা সিলেটবাসী’র আহ্বায়ক আবদুর রাজ্জাকের নেতৃত্বে সকাল নয়টার দিকে একটি মিছিল বের হয়। মিছিলটি নগরের জিন্দাবাজার সিটি সেন্টারের সামনে গিয়ে সমাবেশে মিলিত হয়। সমাবেশ শেষে ছাত্রদলের একটি মিছিল কোর্ট পয়েন্টে গিয়ে অবস্থান নেয়। সেখানে তারা পিকেটিং করে সিএনজিচালিত কয়েকটি অটোরিকশা ভাঙচুর করে।
সকাল সাড়ে নয়টার দিকে নগরের আম্বরখানা দর্শন দেউড়িতে সিএনজিচালিত একটি অটোরিকশা ও বন্দরবাজার হকার্স মার্কেটের সামনে একটি ট্রাক ভাঙচুর করা হয়। এ সময় পুলিশের একাধিক দল ঘটনাস্থলে অবস্থান নিলে পিকেটিংকারীরা পালিয়ে যায়।সকাল থেকে নগরের দোকানপাট ও বিপণিবিতানগুলো বন্ধ থাকলেও দুপুরের পর থেকে রিকশা ও অটোরিকশা চলাচল করতে দেখা গেছে।
সর্বাত্মক স্বতঃস্ফূর্ত হরতাল পালন করা হচ্ছে জানিয়ে আবদুর রাজ্জাক বলেন, সিটি করপোরেশনকে হয়রানি করতেই মামলার অভিযোগপত্রে সিটি মেয়রকে জড়ানো হয়েছে। নগরবাসীসহ জেলার সাধারণ মানুষ এ বিষয়টি উপলব্ধি করছে বলেই স্বতঃস্ফূর্তভাবে হরতাল পালিত হচ্ছে।
গত বৃহস্পতিবার পুলিশের অপরাধ তদন্ত বিভাগ (সিআইডি) সাবেক অর্থমন্ত্রী শাহ এ এম এস কিবরিয়া হত্যা মামলার সম্পূরক অভিযোগপত্র আদালতে দাখিল করে। এতে সিটি করপোরেশনের মেয়র আরিফুল হক চৌধুরীসহ নতুন করে নয়জনকে আসামি করা হয়।আরিফুল হককে হয়রানি করতেই মামলায় জড়ানো হয়েছে দাবি করে গত শনিবার নগরে বিক্ষোভ করে ‘আমরা সিলেটবাসী’ হরতালের ডাক দেয়।
কিবরিয়া হত্যাকাণ্ডএবার হারিছ, আরিফুলসহ নয়জন নতুন আসামি
