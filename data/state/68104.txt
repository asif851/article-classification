
ডায়রিয়াজনিত রোগে বাংলাদেশে ১০ বছরে শিশুমৃত্যু ৬০ শতাংশ কমেছে। সব বয়সী মানুষের মৃত্যু কমেছে ৩২ শতাংশ। তবে এখনো বহু পূর্ণবয়স্ক মানুষ ও শিশু এই রোগে আক্রান্ত হচ্ছে।
বিশ্বে ডায়রিয়া পরিস্থিতির ওপর যুক্তরাষ্ট্রের সিয়াটলে অবস্থিত ওয়াশিংটন ইউনিভার্সিটির ইনস্টিটিউট ফর হেলথ ম্যাট্রিকস অ্যান্ড ইভালুয়েশনের বিশ্লেষণ থেকে এ চিত্র পাওয়া গেছে। তারা বিশ্বের ১৯৫টি দেশের ২৫ বছরের ডায়রিয়া পরিস্থিতির বিশ্লেষণ করেছে। এ বিষয়ে একটি প্রবন্ধ গত ২৪ আগস্ট যুক্তরাজ্যভিত্তিক জনস্বাস্থ্য ও চিকিৎসা সাময়িকী ল্যানসেটের অনলাইন সংস্করণে ছাপা হয়েছে।
প্রবন্ধে বলা হয়েছে, গত ২৫ বছরে বৈশ্বিক পর্যায়ে ডায়রিয়ায় মৃত্যু উল্লেখযোগ্য পরিমাণে কমেছে। তবে এ ক্ষেত্রে সব দেশের সাফল্য সমান নয়। ডায়রিয়ার প্রকোপ এবং এতে মৃত্যু—দুই–ই প্রতিরোধ করা সম্ভব। বৈশ্বিকভাবে এই রোগের বোঝা কমাতে হলে নিরাপদ পানি, উন্নত পয়োব্যবস্থা এবং শিশুপুষ্টির উন্নতি করতে হবে।
২০০৫ থেকে ২০১৫ সালের তথ্য উল্লেখ করে প্রবন্ধে বলা হয়েছে, বাংলাদেশে ডায়রিয়াজনিত কারণে এখন বছরে পাঁচ বছরের কম বয়সী ৩ হাজার ৮২৬টি শিশু মারা যায়। আক্রান্ত হয় প্রতি লাখে ২৭৯টি শিশু। বছরে সব বয়সী মানুষের মৃত্যুর সংখ্যা ১৯ হাজার ৯৮২।
আন্তর্জাতিক উদরাময় গবেষণা কেন্দ্র, বাংলাদেশ (আইসিডিডিআরবি) প্রায় ছয় দশক ধরে ডায়রিয়া নিয়ে গবেষণা করছে। প্রতিষ্ঠানটি নিজস্ব হাসপাতালে বছরে এক লাখের বেশি ডায়রিয়া রোগীকে বিনা মূল্যে চিকিৎসা সেবা দেয়। হাসপাতালের প্রধান ড. আজহারুল ইসলাম প্রথম আলোকে বলেন, ‘দেশে দুটি কারণে ডায়রিয়ার মৃত্যু কমেছে। প্রথমত ডায়রিয়ায় চিকিৎসায় ওআরএস বা খাওয়ার স্যালাইন এখন দেশের প্রায় সব জায়গায় পাওয়া যায়। দ্বিতীয়ত মানুষের সচেতনতাও বেড়েছে। প্রথমে সে স্যালাইন খায়, পরিস্থিতি সামলাতে না পারলে ডাক্তারের কাছে বা কাছের হাসপাতালে যায়।’
ল্যানসেট বলছে, বাংলাদেশে প্রতি লাখে ৭৬২ জন কোনো না কোনো ধরনের ডায়রিয়ায় আক্রান্ত হয় (একাধিকবার আক্রান্ত হওয়া রোগীও রয়েছে)। আক্রান্ত হওয়ার এই সংখ্যা খুব ভালো নয় উল্লেখ করে বিশিষ্ট পুষ্টিবিদ ও বাংলাদেশ ব্রেস্ট ফিডিং ফাউন্ডেশনের চেয়ারপারসন ড. এস কে রায় প্রথম আলোকে বলেন, ‘ডায়রিয়ায় আক্রান্ত হলে যেকোনো ব্যক্তির পুষ্টি পরিস্থিতির অবনতি ঘটে। শিশুর বৃদ্ধি ব্যাহত হয়। বয়স্ক মানুষের কার্যক্ষমতা কমে যায়। শিক্ষার্থীদের লেখাপড়ায় বিঘ্ন ঘটে। সর্বোপরি প্রত্যেকেরই আর্থিক ক্ষতি হয়।’
সরকারি তথ্য
সরকারের স্বাস্থ্য অধিদপ্তরের ন্যাশনাল হেলথ ক্রাইসিস ম্যানেজমেন্ট সেন্টার ১৯৯৮ সাল থেকে সারা দেশে ডায়রিয়ায় আক্রান্তের সংখ্যা ও মৃত্যুর সংখ্যা সংরক্ষণ করে আসছে। তাতে দেখা যাচ্ছে, ডায়রিয়ার কারণে দেশে মৃত্যু অনেক কমেছে। তবে আক্রান্তের সংখ্যা বেড়েছে। ১৯৯৮ সালে ডায়রিয়ায় আক্রান্ত হয়েছিল ২০ লাখ ৫৮ হাজার ৪১৭ জন। মারা গিয়েছিল ২ হাজার ৩২৭ জন। ২০১৬ সালে আক্রান্ত হয় ২৪ লাখ ৯ হাজার ২৯৪ হাজার। মৃত্যু হয় মাত্র ৫ জনের। বর্তমানে দিনে ৬ হাজার ৬০০ ডায়রিয়ায় আক্রান্ত হয়।
ডায়রিয়ায় পাঁচজনের মৃত্যুর তথ্য কেউ মানতে রাজি নন। এ ব্যাপারে সেন্টারে ভারপ্রাপ্ত কর্মকর্তা আয়শা আক্তার প্রথম আলোকে বলেন, ‘আমরা ৬৪ জেলার সিভিল সার্জনের কাছ থেকে তথ্য পাই। বেসরকারি ক্লিনিক ও বাড়িতে থাকা রোগীর তথ্য সরকারের পক্ষে সংগ্রহ করা সম্ভব হয় না। তাই আক্রান্ত ও মৃতের প্রকৃত সংখ্যা আরও বেশি।’
আন্তর্জাতিক এনজিও ওয়াটারএইডের এদেশীয় পরিচালক খায়রুল ইসলাম প্রথম আলোকে বলেন, ১৯৯৮ সালের চেয়ে এখন জনসংখ্যা বেশি। সুতরাং ডায়রিয়ায় আক্রান্ত মোট মানুষের সংখ্যা বাড়লেও জনসংখ্যার অনুপাতে আক্রান্তের সংখ্যা মোটামুটি একই আছে। বর্তমান পরিস্থিতি মেনে নেওয়া উচিত নয় মন্তব্য করে তিনি বলেন, ‘পানির মানবিষয়ক সাম্প্রতিক প্রতিবেদনগুলোতে দেখা যাচ্ছে, পানীয় জলে মলজনিত জীবাণুর উপস্থিতি আছে। গ্রামে ও শহরের ডায়রিয়ার প্রকোপ না কমার এটাই অন্যতম কারণ।’ 
