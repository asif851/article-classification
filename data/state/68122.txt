
সুন্দরের সাধনায় কবিতার সৃষ্টি। কবিতা কখনো প্রেম, কখনো বিরহ, কখনো বা দ্রোহ হয়ে ধরা দিয়েছে কবির কলমে। কবিতা নিয়ে ২০ জুন থিয়েটার ইনস্টিটিউট চট্টগ্রাম (টিআইসি) মিলনায়তনে হয়ে গেল আবৃত্তি অনুষ্ঠান। ‘একা এবং একসঙ্গে’ শিরোনামে এই অনুষ্ঠানের আয়োজন করে ত্রিতরঙ্গ আবৃত্তি দল। সংগঠনের শিল্পীদের নিয়ে ধারাবাহিক কার্যক্রমে এটি ছিল দ্বিতীয় আয়োজন। অনুষ্ঠানে ছিল একক, দ্বৈত ও দলীয় পরিবেশনা।সন্ধ্যা সাতটায় দলীয় আবৃত্তি পরিবেশনা দিয়ে শুরু হয় অনুষ্ঠান। ফজল শাহাবুদ্দিনের রচনা ও দেবাশিস রুদ্রের নির্দেশনায় ত্রিতরঙ্গ আবৃত্তি দলের শিল্পীরা পরিবেশন করলেন ‘আমার বাংলাদেশ’ কবিতাটি। এরপর প্রসেনজিৎ বড়ুয়া আবৃত্তি করেন সুকান্ত ভট্টাচার্যের ‘একটি মোরগের কাহিনী’। রুমা রহমানের ‘তুমি আসলে’ কবিতা নিয়ে মঞ্চে আসেন মারিয়া আক্তার। এরপর আবার প্রসেনজিৎ বড়ুয়া পরিবেশন করেন রফিক আজাদের ‘ভালোবাসার সংজ্ঞা’ কবিতাটি। তুষ্টি চৌধুরী শোনান রফিক আজাদের ‘প্রতীক্ষা’ ও অসীম সাহার ‘মা’। এবার আবৃত্তির ফাঁকে কথামালা। বক্তব্য দেন নাট্যজন সাইফুল আলম।কথামালা শেষে অমিত অমি কাজী নজরুল ইসলামের ‘প্রবর্তকের ঘুর চাকায়’ কবিতাটি আবৃত্তি করেন। এরপর আসিফ বিন হেলালি ও লীনা ভট্টাচার্যের কণ্ঠে মাসুদ তালুকদারের ‘নেশা’ ও ‘কন্ট্রেশন ক্যাম্পাস’। বুদ্ধদেব গুহর ‘কবিমশাই’, ফররুখ আহমেদের ‘লাশ’, রবীন্দ্রনাথ ঠাকুরের ‘নিরুদ্দেশ যাত্রা’ ও শামসুর রাহমানের ‘বারবার ফিরে আসে’ কবিতাগুলো আবৃত্তি করে শোনান দেবাশিস রুদ্র। একে একে একক কবিতা আবৃত্তি করেন সোনিয়া ফরাজি, আসিফ বিন হেলালি ও লীনা ভট্টাচার্য। জমজমাট এই কবিতার আয়োজনে শুধু প্রেম, বর্ষা, বিরহ কিংবা বিদ্রোহ নয়, ছিল আঞ্চলিক ভাষায় রচিত কবিতাও। এ ছাড়া ছিল ‘নির্ভয়’ ও ‘ডাকাতিয়া বাঁশি’ শিরোনামে আরও দুটি দ্বৈত প্রযোজনা।:n:
