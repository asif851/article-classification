
রাঙামাটি শহরের কারিগরি প্রশিক্ষণ কেন্দ্র সড়কে (টিটিসি) গতকাল মঙ্গলবার রাতে তুহিন চাকমা (২১) নামের এক কলেজছাত্র গুলিবিদ্ধ হয়েছেন। তিনি একটি বাড়িতে ছাত্র পড়িয়ে নিজ বাড়িতে ফিরছিলেন বলে জানা গেছে।স্থানীয় সূত্রে জানা গেছে, রাত পৌনে নয়টার দিকে তুহিন চাকমা একটি বাড়ি থেকে বের হয়ে টিটিসি সড়কে হেঁটে বাড়ি যাওয়ার সময় পেছন থেকে গুলি করা হয়। এতে তাঁর পিঠের ডান দিকে এবং পায়ের গোড়ালিতে দুটি গুলি লাগে। ঘটনার পরপরই তুহিনকে রাঙামাটি জেনারেল হাসপাতালে নেওয়া হয়। তুহিন রাঙামাটি সরকারি কলেজের হিসাববিজ্ঞান বিভাগের তৃতীয় বর্ষ সমঞ্চানের ছাত্র। তাঁর বাড়ি বাঘাইছড়ি উপজেলার সার্বোয়াতলী ইউনিয়নের সিজকমুখ এলাকায়। হাসপাতালের একজন সেবিকা জানান, তুহিনের পিঠে বিদ্ধ গুলিটি শরীরে রয়েছে।রাঙামাটি কোতোয়ালি থানার ভারপ্রাপ্ত কর্মকর্তা মো. সাইফুল আলম চৌধুরী তুহিন চাকমার উদ্ধৃতি দিয়ে বলেন, ‘তিনি কেন টার্গেট হলেন, তা নিজেই বুঝতে পারছেন না। তাঁরা দুই ভাই ছাত্রছাত্রী পড়িয়ে নিজেরা পড়াশোনা করেন।’ জনসংহতি সমিতির তথ্য ও প্রচার সম্পাদক মঙ্গল কুমার চাকমা জানান, নির্বাচন সামনে রেখে নাশকতা ও ত্রাস সৃষ্টির উদ্দেশ্যে ইউপিডিএফ এ ঘটনা ঘটিয়েছে। ইউপিডিএফের অনেক সদস্য রাঙামাটির আশপাশ এলাকায় অবস্থান করার খবর তাঁদের কাছে রয়েছে বলে মঙ্গল কুমার চাকমা দাবি করেন। তবে ইউপিডিএফের প্রচার বিভাগের প্রধান নিরন চাকমা অভিযোগ অস্বীকার করে বলেন, ‘সেটা তাঁদের নিজেদের মধ্যে ঘটেছে। উদ্দেশ্যমূলকভাবে আমাদের ওপর দোষ চাপানো হচ্ছে।’
