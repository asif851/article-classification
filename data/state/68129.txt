
পঞ্চগড়ের বোদা উপজেলার নয়াদিঘী ইসলামপুর গ্রামের অবসরপ্রাপ্ত সেনাসদস্য আমিনুর রহমান হত্যার ২৩ দিনেও মূল আসামিদের গ্রেপ্তার করতে পারেনি পুলিশ। তাঁদের গ্রেপ্তারে পুলিশের তৎপরতা নেই বলে অভিযোগ উঠেছে।
থানা-পুলিশ ও এলাকাবাসী সূত্রে জানা যায়, ১৬ জুন জুমার নামাজের পর মসজিদ পরিচালনা কমিটি গঠন ও হিসাব চাওয়াকে কেন্দ্র করে সংঘর্ষ হয়। এতে আমিনুর রহমানকে (৫৫) একই গ্রামের নুরনবী, তাঁর ভাই নুরুল হক ও বাবা এমাজউদ্দিনসহ কয়েকজন পিটিয়ে হত্যা করেন বলে অভিযোগ রয়েছে।এ ঘটনায় রাতেই আমিনুরের বড় ছেলেআবু সোহানুর রহমান থানায় মামলা করেন। এতে নুরনবীকে প্রধান করে নুরুল হক ও এমাজউদ্দিনসহ ১১ জনের নাম উল্লেখসহ অজ্ঞাতনামা আরও ছয়জনকে আসামি করা হয়। পুলিশ ওই দিনই নুরনবীর বাবা এমাজউদ্দিন, মা নাজিরা বেগম ও স্ত্রী শিরিন আক্তারসহ চারজনকে গ্রেপ্তার করে জেলহাজতে পাঠায়। কিন্তু এত দিনেও নুরনবীসহ বাকি আসামিদের গ্রেপ্তার করা হয়নি।
আসামিদের দ্রুত গ্রেপ্তারের দাবিতে ২৪ জুন সকালে‘পঞ্চগড়ের সচেতন জনগণ’ নামের ব্যানারে শহরের শের-ই-বাংলা পার্ক মোড়ে শহীদ মিনারের সামনে মানববন্ধন করা হয়। পঞ্চগড়-ঢাকা মহাসড়কের পাশে সকাল ১০টা থেকে ঘণ্টাব্যাপী এ কর্মসূচি পালন করা হয়। মানববন্ধনে আমিনুর রহমানের পরিবারের সদস্যরা ছাড়াও অনেক মানুষ অংশ নেয়। এ সময় বক্তারা বলেন, মূল আসামিদের গ্রেপ্তারে পুলিশের তৎপরতা নেই। মামলার তদন্তকারী কর্মকর্তা বদল করা হয়েছে। কিন্তু আসামিদের গ্রেপ্তার করা হচ্ছে না। বক্তারা অবিলম্বে খুনিদের গ্রেপ্তার ও শাস্তির দাবি জানান। অন্যথায় কঠোর আন্দোলন গড়ে তোলার হুঁশিয়ারি দেন।
এ বিষয়ে বোদা থানার ভারপ্রাপ্ত কর্মকর্তা (ওসি) এ কে এম নুরুল ইসলাম প্রথম আলোকে বলেন, মামলায় চারজনকে গ্রেপ্তার করে জেলহাজতে পাঠানো হয়েছে। বাকি আসামিদেরগ্রেপ্তারের চেষ্টা চলছে।
