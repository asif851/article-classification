
১৮ দলের ডাকা ১৩১ ঘণ্টার অবরোধের পঞ্চম দিন আজ বুধবার সকালে রাজধানীর মিরপুর ও পুরান ঢাকার বংশালে দুটি যাত্রীবাহী বাসে আগুন দেওয়ার ঘটনা ঘটেছে। এ ছাড়া এ দুটি এলাকায় বেশ কয়েকটি ককটেল বিস্ফোরণের ঘটনা ঘটে।
এসব ঘটনায় কেউ হতাহত হননি। মিরপুরে চারজনকে আটক করেছে পুলিশ।
মিরপুর: রাজধানীর মিরপুর ১১ নম্বর বাসস্ট্যান্ডের কাছে যুবদলের নেতা-কর্মীরা সকালে একটি মিছিল বের করেন। তাঁরা পর পর কয়েকটি ককটেলের বিস্ফোরণ ঘটান। একপর্যায়ে তাঁরা যাত্রীবাহী একটি বাস ভাঙচুর করে তাতে আগুন ধরিয়ে দেন। পুলিশ ঘটনাস্থল থেকে চারজনকে আটক করে। পুলিশের পল্লবী অঞ্চলের সহকারী কমিশনার কামাল হোসেন ঘটনার সত্যতা নিশ্চিত করেছেন।
বংশাল: সকাল সাড়ে আটটার দিকে পুরান ঢাকার বংশাল এলাকায় মিছিল থেকে ১২-১৩টি ককটেলের বিস্ফোরণ ঘটান বংশাল থানার ছাত্রদলের কর্মীরা। এ সময় সদরঘাট থেকে গুলিস্তানগামী ইউনাইটেড পরিবহনের একটি যাত্রীবাহী বাস থামিয়ে পেট্রল দিয়ে আগুন লাগানো হয়। পুলিশ তাঁদের ছত্রভঙ্গ করতে অর্ধশতাধিক গুলি ছোড়ে। এ ঘটনায় কেউ হতাহত বা আটক হননি।
প্রথম আলো ডটকমকে ঘটনার সত্যতা নিশ্চিত করেছেন বংশাল থানার ভারপ্রাপ্ত কর্মকর্তা (ওসি) আবদুল কুদ্দুস।
