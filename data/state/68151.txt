
আওয়ামী লীগের দুর্গ হিসেবে পরিচিত বগুড়ার ধুনট উপজেলা পরিষদের নির্বাচনে চেয়ারম্যান পদে বিএনপির জেলা কমিটি সমর্থিত প্রার্থী তৌহিদুল আলম জয়ী হয়েছেন। এ ছাড়া ভাইস চেয়ারম্যান পদে জয় পেয়েছেন জামায়াত-সমর্থিত প্রার্থী এবং মহিলা ভাইস চেয়ারম্যান পদে বিএনপি-সমর্থিত প্রার্থী জয়ী হয়েছেন।আওয়ামী লীগ-সমর্থিত চেয়ারম্যান পদপ্রার্থী উপজেলা যুবলীগের সভাপতি নুরুন্নবী তারিকের বিরুদ্ধে তিনজন ‘বিদ্রোহী’ প্রার্থী প্রতিদ্বন্দ্বিতা করায় তিনি হেরেছেন বলে আওয়ামী লীগের স্থানীয় নেতা-কর্মীরা মনে করছেন।নুরুন্নবী তারিকের বিরুদ্ধে উপজেলা আওয়ামী লীগের সহসভাপতি কুদরত-ই খুদা, শফিকুল ইসলাম এবং সভাপতি এসএম মতিউর রহমান ‘বিদ্রোহী’ প্রার্থী হন। অপর দিকে বিএনপি-সমর্থিত প্রার্থী ছিলেন উপজেলা বিএনপির সভাপতি তৌহিদুল আলম ও সাবেক সদস্য শাহজাহান আলী। তৌহিদকে প্রথমে দলের জেলা কমিটি সমর্থন দেয়। পরে কেন্দ্রীয় কমিটি শাহজাহান আলীকে সমর্থন দেয়।চিকাশি ইউনিয়ন আওয়ামী লীগের সাধারণ সম্পাদক কামরুজ্জামান বলেন, ‘আমার কেন্দ্রে আওয়ামী লীগের নেতা-কর্মীসহ ভোটাররা ভোট দিতে আসেন নাই।’
 
