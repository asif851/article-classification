
সিলেটের দেবোত্তর সম্পত্তির তারাপুর চা-বাগান বন্দোবস্ত নিতে ভূমি মন্ত্রণালয়ের স্মারক জালিয়াতির মামলায় রাগীব আলীর পক্ষে আদালতে সাফাই সাক্ষী দিয়েছেন তাঁর মালিকানাধীন সিলেটের মালনীছড়া চা-বাগানের দুই ব্যবস্থাপক। গতকাল মঙ্গলবার সিলেটের মুখ্য মহানগর বিচারিক হাকিম মো. সাইফুজ্জামান হিরোর আদালতে দুজন সাফাই সাক্ষ্য দিলে আদালত তা গ্রহণ করে ২৬ জানুয়ারি মামলার যুক্তিতর্কের তারিখ নির্ধারণ করেছেন।মহানগর হাকিম আদালতের অতিরিক্ত সরকারি কৌঁসুলি মাহফুজুর রহমান বলেন, ২৬ জানুয়ারি যুক্তিতর্ক শেষ করে আলোচিত এ মামলার রায় ঘোষণার তারিখ ধার্য করবেন আদালত।আদালত সূত্র জানায়, আদালতে রাগীব আলীর পক্ষে সাফাই সাক্ষ্য দিতে ৩ জানুয়ারি আবেদন করেন তাঁর পক্ষের আইনজীবী। আদালত ১১ জানুয়ারি সাফাই সাক্ষ্য গ্রহণের তারিখ ধার্য করলে ওই দিন দুজন সাক্ষীর নাম আদালতে দাখিল করে সময় প্রার্থনা করা হয়। বিষয়টি সময়ক্ষেপণ হিসেবে সরকারপক্ষের আইনজীবীরা আদালতকে অবহিত করেন। ওই দিনই আদালত ১৭ জানুয়ারি সাফাই সাক্ষ্য দিতে আদেশ দেন। অন্যথায় ওই দিনই যুক্তিতর্ক শেষে মামলার রায় ঘোষণার তারিখ ধার্য করা হবে বলে আসামিপক্ষের আইনজীবীদের জানিয়ে দেওয়া হলে গতকাল আদালতে দুই সাফাই সাক্ষীকে হাজির করা হয়। রাগীব আলী ও আবদুল হাইয়ের উপস্থিতিতে সাফাই সাক্ষ্য দেন রাগীব আলীর মালিকানাধীন সিলেটের মালনীছড়া চা-বাগানের সহকারী ব্যবস্থাপক মাহমুদ হোসেন চৌধুরী ও আবদুল মুনিম।সাফাই সাক্ষ্যে এ দুজন আদালতে রাগীব আলী ও তাঁর ছেলের ব্যক্তিগত ও পারিবারিক পরিচিতি তুলে ধরেন। তাঁরা বলেন, রাগীব আলী দেশে ও বিদেশে একজন দানশীল ব্যক্তি হিসেবে পরিচিত। চা-বাগানে তাঁদের চাকরিজীবনের ১৮ বছর ধরে রাগীব আলীকে একজন দানশীল ব্যক্তি হিসেবে চেনেন ও জানেন। রাগীব আলীর বিরুদ্ধে কোনো অভিযোগ তাঁরা কখনো শোনেননি, কোনো অপরাধের সঙ্গেও তাঁকে জড়িত হতে দেখেননি।২০০৫ সালের ২৫ সেপ্টেম্বর সিলেটের তৎকালীন সহকারী কমিশনার (ভূমি) এস এম আবদুল কাদের বাদী হয়ে ভূমি মন্ত্রণালয়ের স্মারক জালিয়াতি ও সরকারের এক হাজার কোটি টাকা আত্মসাতের অভিযোগে দুটি মামলা করলে চূড়ান্ত প্রতিবেদন দিয়ে নিষ্পত্তি করে পুলিশ। গত বছরের ১৯ জানুয়ারি প্রধান বিচারপতির নেতৃত্বে সুপ্রিম কোর্টের পূর্ণাঙ্গ একটি বেঞ্চ রায়ে মামলা দুটি পুনর্জীবিত করে বিচারপ্রক্রিয়া শুরুর নির্দেশ দেন। গত ১০ জুলাই আদালতে অভিযোগপত্র দাখিল হলে ১২ আগস্ট আসামিদের বিরুদ্ধে গ্রেপ্তারি পরোয়ানা জারির মধ্য দিয়ে বিচারপ্রক্রিয়া শুরু হয়।আদালত থেকে গ্রেপ্তারি পরোয়ানা জারির দিনই পালিয়ে ভারতের করিমগঞ্জ চলে গিয়েছিলেন রাগীব আলী ও তাঁর ছেলে। ২৩ নভেম্বর করিমগঞ্জ ইমিগ্রেশন পুলিশের হাতে রাগীব আলী এবং এর আগে ১২ নভেম্বর ভারত থেকে জকিগঞ্জ এসে আবদুল হাই গ্রেপ্তার হন। তাঁরা দুজনই বর্তমানে কারাবন্দী।আত্মসাৎ মামলার সাক্ষ্য গ্রহণ ২ ফেব্রুয়ারি শুরুএকই আদালতে বিচার চলমান রাগীব আলী, ছেলে আবদুল হাই, মেয়ে রোজিনা কাদির, জামাতা আবদুল কাদির ও দেবোত্তর সম্পত্তির তারাপুর চা-বাগানের ভুয়া সেবায়েত সাজা দেওয়ান মোস্তাক মজিদ, বর্তমান সেবায়েত পংকজ কুমার গুপ্তের বিরুদ্ধে সরকারের এক হাজার কোটি টাকা আত্মসাৎ মামলার সাক্ষ্য গ্রহণের তারিখ ধার্য করেছেন বিচারক। আগামী ২ ফেব্রুয়ারি থেকে এ মামলার সাক্ষ্য গ্রহণ শুরু হবে।
