
সংস্কৃতিবিষয়ক মন্ত্রী আসাদুজ্জামান নূর বলেছেন, সৃজনশীল স্থপতি, কৃষক, শ্রমিক, পোশাকশ্রমিক, শিল্পীদের নেতৃত্বে বাংলাদেশের যে অগ্রযাত্রা শুরু হয়েছে, তা ব্যাহত করার চেষ্টা করছে কিছু অপশক্তি। এই অপশক্তির বিরুদ্ধে সবাইকে রুখে দাঁড়াতে হবে। শুধু সমাবেশ-মানববন্ধন যথেষ্ট নয়। এ জন্য চেতনার পরিবর্তন করতে হবে, মানুষের সুকুমার বৃত্তিতে পরিবর্তন আনতে হবে।
স্থপতি কাশেফ চৌধুরীর স্থাপত্য ‘ফ্রেন্ডশিপ সেন্টার’-এর ওপর লেখা ফ্রেন্ডশিপ সেন্টার বইয়ের প্রকাশনা উৎসবে গতকাল শনিবার সংস্কৃতিমন্ত্রী এ কথা বলেন। শাহ সিমেন্টের সহযোগিতায় রাজধানীর রেডিসন ব্লু ওয়াটার গার্ডেন হোটেলে বইটির প্রকাশনা উৎসব অনুষ্ঠিত হয়।
বেসরকারি সংস্থা ফ্রেন্ডশিপের জন্য কাশেফ চৌধুরী ও নির্মাণ প্রতিষ্ঠান আরবানা ‘ফ্রেন্ডশিপ সেন্টার’ নামে একটি প্রকল্প তৈরি করেছেন। গাইবান্ধায় নির্মিত এ স্থাপত্য ইতিমধ্যে যুক্তরাজ্য ও ভারতের স্থাপত্যবিষয়ক দুটি পুরস্কার অর্জন করেছে।
প্রকাশনা উৎসবে আরও বক্তব্য দেন বিদ্যুৎ ও জ্বালানি প্রতিমন্ত্রী নসরুল হামিদ, বাংলাদেশে ইতালির রাষ্ট্রদূত মারিও পালমা, ইনস্টিটিউট অব আর্কিটেক্টস বাংলাদেশের ভাইস প্রেসিডেন্ট জালাল আহমেদ, ফ্রেন্ডশিপের নির্বাহী পরিচালক রুনা খান প্রমুখ।
সুইজারল্যান্ডের পার্ক বুকস থেকে প্রকাশিত ফ্রেন্ডশিপ সেন্টার বইটি বিশ্বের অন্যতম স্থাপত্যিক চিত্রগ্রাহক হেলেন বিনের তোলা ছবিতে পূর্ণ। এটি দেশের বিভিন্ন বইয়ের দোকান, কেনাকাটার ওয়েবসাইট অ্যামাজনে পাওয়া যাচ্ছে।
