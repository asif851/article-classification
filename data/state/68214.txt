
মানবতাবিরোধী অপরাধীদের ফাঁসি কার্যকরে সহযোগিতা করায় ঢাকা কেন্দ্রীয় কারাগারের জেলার নেছার আলমকে মুঠোফোনে খুদে বার্তায় হত্যার হুমকি দেওয়ার অভিযোগের তদন্ত শুরু করেছে আইনশৃঙ্খলা রক্ষাকারী বাহিনী। জানা গেছে, গত শনিবার বেলা ১১টা ৯ মিনিটে জেলার নেছার আলমের মুঠোফোনে তাঁকে হত্যার হুমকিসংবলিত একটি খুদে বার্তা পাঠানো হয়। ওই খুদে বার্তায় বলা হয়েছে, ‘আমাদের চার নেতা (কামারুজ্জামান, আলী আহসান মোহাম্মাদ মুজাহিদ, সালাউদ্দিন কাদের চৌধুরী ও মতিউর রহমান নিজামী) মৃত্যুদণ্ড কার্যকরে সরকারকে সহযোগিতা করায় আপনি আমাদের পরবর্তী টার্গেট। আমরা আপনাকে সপরিবারে খতম করে দেব।’ এ ঘটনায় ঢাকা কেন্দ্রীয় কারাগারের ডেপুটি জেলার শাখাওয়াত হোসেন বাদী হয়ে গত শনিবার দুপুর সাড়ে ১২টার দিকে একটি সাধারণ ডায়েরি (জিডি) করেন। দক্ষিণ কেরানীগঞ্জ থানায় দায়ের করা এই জিডির সূত্র ধরে হুমকিদাতাকে শনাক্ত করতে তদন্ত শুরু করেছে পুলিশ। দক্ষিণ কেরানীগঞ্জ থানার উপপরিদর্শক ও তদন্ত কর্মকর্তা মনিরুজ্জামান বলেন, জেলারকে হুমকিদাতাদের শনাক্ত করতে পুলিশ জোর তদন্ত অব্যাহত রেখেছে। এ ছাড়া যে মুঠোফোন থেকে হত্যার হুমকি দিয়ে খুদে বার্তা পাঠানো হয়েছে, সেই ফোনটি এখন বন্ধ রয়েছে। কেরানীগঞ্জের ঢাকা কেন্দ্রীয় কারাগারের জেলার নেছার আলম প্রথম আলোকে বলেন, ‘কিছুদিন আগে একই পন্থায় মানবতাবিরোধী অপরাধী ও জঙ্গিবাদীরা আইজিপি–কেও (প্রিজন) পরপর দুবার হুমকি দিয়েছে। পরবর্তী সময়ে গত শনিবার একই গোষ্ঠী আমাকে ও আমার পরিবারকে হত্যার হুমকি দিয়েছে। এতে আমি বিচলিত নই। আমি মৃত্যুকে ভয় পাই না। দেশের স্বার্থে যদি আমার মৃত্যু হয়, তবে আমি সব সময় মৃত্যুর জন্য প্রস্তুত রয়েছি।’জেলার নেছার আলম আরও জানান, হত্যার হুমকির ঘটনায় গত শনিবার দক্ষিণ কেরানীগঞ্জ থানায় জিডি করার পর থেকে পুলিশ ও আইনশৃঙ্খলা রক্ষাকারী বাহিনীর কর্মকর্তারা একাধিকবার তাঁর সঙ্গে যোগাযোগ করেছেন। তাঁর পরিবার সম্পর্কে খোঁজখবর নিচ্ছেন।
