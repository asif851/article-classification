
চাঁদপুরে ছিনতাইয়ের অভিযোগে সাত যুবককে দুই বছর করে সশ্রম কারাদণ্ড দিয়েছেন আদালত। আজ মঙ্গলবার দ্রুত বিচার আইনে মুখ্য বিচারিক হাকিম সৈয়দ কায়সার মোশারফ ইউসুফ ওই সাত যুবককে দুই বছর করে সশ্রম কারাদণ্ড ও পাঁচ হাজার টাকা করে জরিমানা, অনাদায়ে আরও এক মাস করে কারাদণ্ডের আদেশ দিয়েছেন।
সাজাপ্রাপ্তরা হচ্ছেন শাহাদাত হোসেন (২০), শুভ (১৮), রিমন (১৯), রাজু (২১), ফরিদ (২০), আকরাম (২০) ও বোরহান (২০)। তাঁদের প্রত্যেকের বাড়ি চাঁদপুরের ফরিদগঞ্জ উপজেলায়। সাজাপ্রাপ্তদের মধ্যে শাহাদত হোসেন পলাতক আছেন।
অতিরিক্ত সরকারি কৌঁসুলি রেজা পাহলভী মজিদ জানান, ২০১৪ সালের ৩০ জুলাই বেলা একটায় ফরিদগঞ্জ পৌর এলাকার সাবরেজিস্ট্রার অফিসের কাছে আসামিরা মামলার বাদী কাজী নজরুল ইসলামের কাছ থেকে ১০ হাজার টাকা ও একটি মোবাইল ছিনতাই করে নিয়ে যান। এ ঘটনায় ফরিদগঞ্জ থানার পুলিশ ছয়জনকে আটক করে আদালতে সোপর্দ করে। তবে মামলার এক নম্বর আসামি শাহাদাত হোসেন এখনো পলাতক আছেন।
