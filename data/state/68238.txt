
দলের শীর্ষ নেতাদের সঙ্গে পরামর্শ করতে তাঁদের গুলশানের নিজ কার্যালয়ে ডেকেছেন বিএনপির চেয়ারপারসন খালেদা জিয়া। ইতিমধ্যে কার্যালয়ের ভেতরে গেছেন দলটির স্থায়ী কমিটির সদস্য আর এ গণি, মওদুদ আহমদ, সরোয়ারি রহমান, মাহবুবুর রহমান, আ স ম হান্নান শাহ ও নজরুল ইসলাম খান। এ ছাড়া দলের আরও শীর্ষ নেতারা কার্যালয়ে আসছেন। এ বিষয়ে বিএনপি চেয়ারপারসনের প্রেস উইংয়ের সদস্য শায়রুল কবির খান বলেন, ‘চেয়ারপারসনের কার্যালয়ের সামনে থেকে পুলিশের ব্যারিকেড সরিয়ে নেওয়া হয়েছে। এসব বিষয় পর্যালোচনা করতে ম্যাডাম সিনিয়র নেতাদের সঙ্গে বৈঠক করতে পারেন। পরে বৈঠকের সিদ্ধান্ত জানানো হবে।’ এর আগে আজ সোমবার বেলা ১১টার দিকে বিএনপির চেয়ারপারসনের গুলশানের রাজনৈতিক কার্যালয়ের প্রধান ফটক থেকে পুলিশের ভ্যান ও জলকামান সরিয়ে নেওয়া হয়। তবে সেখানে খালেদা জিয়ার ব্যক্তিগত নিরাপত্তা বাহিনীর (সিএসএফ) সদস্যদের দেখা গেছে। সিএসএফের একটি গাড়ি ফটকের সামনে আড়াআড়িভাবে রাখা আছে। ফটকের ভেতরেও সিএসএফের একটি গাড়ি আড়াআড়িভাবে রাখা রয়েছে।
