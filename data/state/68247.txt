
রংপুরের বদরগঞ্জে এক স্কুলছাত্রীকে (১২) ধর্ষণচেষ্টার অভিযোগ পাওয়া গেছে। ঘটনা জানাজানি হওয়ার পর উল্টো শিশুটিকে অপবাদ দিয়ে মারধর করা হয়েছে। শুধু তা-ই নয়, অভিযুক্তের পক্ষ নিয়ে শিশুটি ও তার মাকে বাড়িছাড়া করার তৎপরতা চালাচ্ছে এলাকার কিছু লোক।
এ ঘটনায় গতকাল শনিবার বিকেলে শিশুটির এক খালা বাদী হয়ে ধর্ষণচেষ্টা ও মারধরের অভিযোগে আফজল হোসেন (৩৫) ও গোলাপ ফুল (২৫) নামের দুই ব্যক্তিকে আসামি করে বদরগঞ্জ থানায় মামলা দায়ের করেছেন।
এলাকাবাসী, ভুক্তভোগী পরিবার ও থানায় দায়ের করা মামলার এজাহার সূত্রে জানা গেছে, শিশুটি একটি নিম্নমাধ্যমিক বিদ্যালয়ের ষষ্ঠ শ্রেণীর ছাত্রী। তার বাবা ১০ বছর আগে মারা গেছেন। বাড়িভিটা না থাকায় শিশুটিকে নিয়ে তার মা থাকেন আরেকজনের বাড়িতে। অসুস্থ মা ভিক্ষা করে সংসার চালান। বাড়িটির মালিক সপরিবারে থাকেন ঢাকায়।
শিশুটি জানায়, গত শুক্রবার রাত ১২টার দিকে তার মা প্রকৃতির ডাকে সাড়া দিতে ঘরের বাইরে যান। এ সুযোগে প্রতিবেশী ইটভাটাশ্রমিক আফজল হোসেন ঘরে ঢুকে তাকে ধর্ষণের চেষ্টা করেন। তার চিৎকারে আশপাশের লোকজন ছুটে এলে আফজল পালিয়ে যান। এরপর ‘নষ্টা’ অপবাদ দিয়ে প্রতিবেশী গোলাপ ফুল তাকে মারধর করেন।
গতকাল দুপুরে শিশুটি ও তার মা যে বাড়িতে থাকেন, সেখানে গিয়ে দেখা যায়, বিছানাপত্র, জামাকাপড় ও থালাবাসন ঘরের বাইরে ছড়িয়ে-ছিটিয়ে আছে। শিশুটির মা অভিযোগ করেন, প্রতিবেশী লিলি বেগমসহ এলাকার কয়েকজন আফজলের পক্ষ নিয়েছেন। এ কারণে গ্রামছাড়া করতে তাঁদের জিনিসপত্র সব বের করে ফেলে দিয়েছেন।
অভিযোগ সম্পর্কে জানতে চাইলে লিলি বেগম বলেন, ওরা (শিশুটির পরিবার) খুব গরিব। বাড়িতে কোনো পুরুষ মানুষ থাকে না। একটা ঘটনার পর আরেকটা ঘটনাও ঘটতে পারে। অহেতুক ঝুট-ঝামেলা এড়াতে বাড়ির মালিকের সঙ্গে পরামর্শ করে তাদের বাড়ি ছাড়তে বলা হয়েছে।
প্রতিবেশী উমেঞ্চ কুলসুম ও মজিদা বেগম জানান, মেয়েটির পরিবার খুব অসহায়। ধর্ষণচেষ্টার ঘটনাও সত্য। অভিযুক্ত আফজল ভালো মানুষ নয়।
বদরগঞ্জ থানার পরিদর্শক (তদন্ত) মামুন অর রশিদ বলেন, ওই ঘটনায় আফজল হোসেন ও গোলাপ ফুলের বিরুদ্ধে থানায় মামলা হয়েছে। মামলাটি গুরুত্বসহকারে দেখা হচ্ছে।
