
মৌসুমি বায়ুর দাপট চলছে। তাই দেশজুড়ে বিরামহীন বৃষ্টি হচ্ছে। এই অবস্থা আরও দুদিন চলতে পারে বলে আবহাওয়া অধিদপ্তর জানিয়েছে।
আবহাওয়া অধিদপ্তর বলছে, ঢাকা, চট্টগ্রাম, খুলনা, বরিশাল বিভাগে বৃষ্টির মাত্রা বেশি। আজ শুক্রবার সকাল থেকে আগামী ২৪ ঘণ্টায় সারা দেশে বৃষ্টি আরও বাড়তে পারে।
গতকাল বৃহস্পতিবার সকাল ৬টা থেকে আজ সকাল ৬টা পর্যন্ত সবচেয়ে বেশি বৃষ্টি হয়েছে চাঁদপুরে, ১১০ মিলিমিটার। একই সময় ঢাকায় ৯৪, মাদারীপুরে ৮৪, গোপালগঞ্জে ৭৩, ভোলায় ৮৯, ফেনীতে ৪৫, ময়মনসিংহে ৯, বরিশালে ৪২, খুলনায় ৩১, চট্টগ্রামে ১০, সিলেটে ২, রংপুরে ৪ ও রাজশাহীতে ২ মিলিমিটার বৃষ্টি হয়েছে।
বৃষ্টির কারণে চট্টগ্রাম, মোংলা, পায়রা ও কক্সবাজার সমুদ্রবন্দরকে ৩ নম্বর এবং পাবনা, ঢাকা, ফরিদপুর, মাদারীপুর, যশোর, কুষ্টিয়া ও কুমিল্লার নৌবন্দরগুলোকে ২ নম্বর সতর্ক সংকেত দেখাতে বলা হয়েছে।
এ ছাড়া দেশের অন্যান্য নৌবন্দরকে ১ নম্বর সতর্কতা-সংকেত দেখানোর কথা বলেছে আবহাওয়া অধিদপ্তর।
আবহাওয়া অধিদপ্তরের সতর্কবার্তায় বলা হয়, উত্তর বঙ্গোপসাগর ও তৎসংলগ্ন এলাকায় গভীর সঞ্চালনশীল মেঘমালা তৈরি হচ্ছে। এ কারণে দেশের উপকূলীয় এলাকাসহ সমুদ্রবন্দরগুলোর ওপর দিয়ে ঝোড়ো হাওয়া বয়ে যেতে পারে। এ জন্য তিনটি সমুদ্রবন্দর ও কক্সবাজারে ৩ নম্বর সতর্কতা-সংকেত দেখাতে বলা হয়েছে। উত্তর বঙ্গোপসাগরে অবস্থানরত মাছ ধরার সব নৌকা ও ট্রলারকে পরবর্তী নির্দেশ না দেওয়া পর্যন্ত উপকূলের কাছাকাছি সাবধানে চলাচল করতে বলা হয়েছে।
