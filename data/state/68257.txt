
সৌদি আরবে হজ করতে গিয়ে পদদলিত হয়ে নিহতদের মধ্যে বাংলাদেশের জামালপুরের ফিরোজা খানম (৬০) একজন। তাঁর গ্রামের বাড়ি জামালপুর পৌর শহরের হাটচন্দ্রা এলাকায়। তাঁর বাড়িতে এখন চলছে শোকের মাতম।
পারিবারিক সূত্রে জানা যায়, ২১ সেপ্টেম্বর জামালপুর পৌর শহরের হাটচন্দ্রা এলাকার অবসরপ্রাপ্ত স্কুলশিক্ষিকা ফিরোজা খানম, তাঁর ছেলে মাহজারুল ইসলাম শামীম ও তাঁর ভাগনে শফিউল ইসলাম সৌদি আরবে হজ করতে যান। গতকাল বৃহস্পতিবার সৌদি সময় বিকেল চারটার দিকে মিনায় পাথর নিক্ষেপের জন্য যাওয়ার পথে পদদলিত হয়ে ফিরোজা খানম গুরুতর আহত হন। পরে তাঁকে সৌদি আরবের একটি স্থানীয় হাসপাতালে নেওয়া হলে কর্তব্যরত চিকিৎসক মৃত ঘোষণা করেন। তাঁর ভাগনে শফিউল ইসলাম গুরুতর আহত হয়ে স্থানীয় একটি হাসপাতালে চিকিৎসাধীন আছেন।
নিহতের আরেক ছেলে শরিফুল ইসলাম বলেন, তাঁর মা ফিরোজা খানম হজে যাওয়ার আগে জানিয়ে গেছেন, হজ পালনের সময় তাঁর মৃত্যু হলে লাশ যাতে বাংলাদেশে না আনা হয়। মায়ের কথা মতোই লাশ বাংলাদেশে আনা হচ্ছে না। আগামীকাল শনিবার যেকোনো সময় সৌদি আরবের নিয়ম অনুযায়ী তাঁকে সেখানেই দাফন করা হবে।
