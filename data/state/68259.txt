
ঝিনাইদহের কালীগঞ্জ বাসস্ট্যান্ডে ফুটফুটে এক শিশুকে রেখে চলে গেছেন এক নারী। প্রায় দুই বছর বয়সী ছেলেশিশুটি কথা বলতে পারছে না। আজ বুধবার সন্ধ্যায় কালীগঞ্জ বাসস্ট্যান্ডে একটি টিকিট কাউন্টারে এ ঘটনা ঘটে।প্রত্যক্ষদর্শী মিজানুর রহমান বলেন, সন্ধ্যা ছয়টার দিকে মধ্যবয়সী এক নারী শিশুটিকে কোলে নিয়ে কোটচাঁদপুর বাস কাউন্টারের সামনে আসেন। সেখানে বেঞ্চে শিশুটিকে বসিয়ে রেখে ব্যাগ আনার কথা বলে চলে যান। যাওয়ার সময় সেখানে থাকা অপেক্ষমাণ অন্য যাত্রীদের ‘বাচ্চাটা দেখবেন, আমি ব্যাগ নিয়ে আসি’ বলে ওই নারী চলে যান। কিন্তু আর আসেননি। বেশ কিছুক্ষণ পর শিশুটি কান্নাকাটি করতে থাকে। ঘটনাস্থলে উপস্থিত যাত্রীরাও শিশুটিকে ফেলে যেতে পারছিলেন না। এ সময় কালীগঞ্জ শহরের আড়পাড়া (নদীপাড়া) এলাকার শ্রমিকনেতা রবিউল ইসলাম শিশুটিকে কোলে তুলে নেন। বর্তমানে শিশুটি তাঁর হেফাজতেই রয়েছে।রবিউল ইসলাম বলেন, শিশুটির অভিভাবকের সন্ধান পেলে তাঁদের কাছে তাকে তুলে দেওয়া হবে।এ ব্যাপারে কালীগঞ্জ থানার ভারপ্রাপ্ত কর্মকর্তা (ওসি) মিজানুর রহমান বলেন, শিশুটিকে আপাতত কারও হেফাজতে রেখে দিলে ভালো হয়। পাশাপাশি সবাই মিলে অভিভাবকদের খোঁজ করে শিশুটিকে হস্তান্তরের ব্যবস্থা করতে হবে।
