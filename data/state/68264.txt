
ঢাকা দক্ষিণ সিটি করপোরেশনে নতুন যুক্ত ১৮ ওয়ার্ড কাউন্সিলর ও ছয় সংরক্ষিত ওয়ার্ড কাউন্সিলর নির্বাচনের তফসিল স্থগিত করেছেন হাইকোর্ট।বিচারপতি তারিক উল হাকিম ও বিচারপতি মো. ফারুকের সমন্বয়ে গঠিত হাইকোর্ট বেঞ্চ আজ বৃহস্পতিবার রুলসহ এ আদেশ দেন। উত্তর সিটি করপোরেশনের মেয়র ও ওয়ার্ড কাউন্সিল নির্বাচনের তফসিল উচ্চ আদালতের আদেশে স্থগিত হওয়ার এক দিনের মাথায় দক্ষিণ সিটি করপোরেশনের নির্বাচন নিয়ে এই স্থগিতাদেশ এল।ভোটার তালিকা প্রস্তুত না হওয়া, কাউন্সিলরদের মেয়াদকাল উল্লেখ না থাকা, ইউপি চেয়ারম্যানের অব্যাহতি সংক্রান্ত গেজেট প্রকাশ না হওয়া—এমন আইনি যুক্তি তুলে ধরে ডেমরার ভোটার মোজাম্মেল মিয়া রিটটি করেন। গতকাল বুধবার বিকেলে করা এই রিটটি আজ আদালতে শুনানির জন্য ওঠে।
আদালতে রিটের পক্ষে শুনানি করেন আইনজীবী কামরুল হক সিদ্দিকী, সঙ্গে ছিলেন আইনজীবী পার্থ সারথি মণ্ডল। রাষ্ট্রপক্ষে ছিলেন সহকারী অ্যাটর্নি জেনারেল জায়েদি হাসান খান।
পরে আইনজীবী পার্থ সারথি মণ্ডল প্রথম আলোকে বলেন, দক্ষিণ সিটি করপোরেশনের নতুন যুক্ত ১৮টি ওয়ার্ড কাউন্সিলর ও ছয়টি সংরক্ষিত ওয়ার্ড কাউন্সিলর নির্বাচনের তফসিল হাইকোর্ট স্থগিত করেছেন। ওই তফসিল কেন আইনগত কর্তৃত্ববহির্ভূত হবে না, তা জানতে চেয়ে রুল দেওয়া হয়েছে।
