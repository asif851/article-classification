
কুড়িগ্রামের রৌমারী থানা-পুলিশের হাতে আটক দুই জুয়াড়ি হ্যান্ডকাপসহ পালিয়ে গেছেন। আজ বুধবার দুপুর ১২টার দিকে উপজেলার ঘুঘুমারী এলাকায় একটি জুয়ার আসরে এ ঘটনা ঘটে। এরপর অতিরিক্ত পুলিশ ঘটনাস্থলসহ বিভিন্ন স্থানে অভিযান চালিয়েও দুই জুয়াড়িকে গ্রেপ্তার করতে পারেনি। প্রত্যক্ষদর্শীরা জানান রৌমারী চরশৌলমারী ইউনিয়নের ঘুঘুমারী এলাকায় একটা মেলার আয়োজন করে স্থানীয় লোকজন। আজ দুপুর ১২টার দিকে রৌমারী থানার এএসআই (সহকারী উপপরিদর্শক) আবু জাফর দুই কনস্টেবলকে নিয়ে ওই মেলায় যান। এ সময় জুয়ার আসর থেকে নুর আলম (২২) ও রব্বানী মিয়া (২১) নামের দুই জুয়াড়িকে আটক করে হ্যান্ডকাপ পরান। আরও জুয়াড়িকে আটক করতে গেলে এক পুলিশ সদস্যের হাত থেকে হ্যান্ডকাপ পরা অবস্থায়ই ওই দুই জুয়াড়ি পালিয়ে যান। এ খবর থানায় পৌঁছানোর পর অতিরিক্ত পুলিশ সুপার (রৌমারী সার্কেল) মাহমুদ হাছানের নেতৃত্বে এক দল পুলিশ ঘটনাস্থলে গিয়ে মেলায় আগত ব্যক্তিদের এলোপাতাড়ি মারপিট শুরু করেন। এ সময় মেলায় থেকে আটজনকে গ্রেপ্তার করে থানায় নিয়ে আসেন।
এ প্রসঙ্গে উপজেলা পরিষদের সংরক্ষিত মহিলা সদস্য আকলিমা বেগম ও সাবেক ইউপি সদস্য আবু সাঈদ জানান, এ ঘটনার পর পুলিশ নিরীহ কিছু মানুষকে মারপিট করেছে। চরশৌলমারী ইউনিয়নের চেয়ারম্যান ফজলুল হক মণ্ডল বলেন ‘আমার এবং উপজেলা প্রশাসনের অনুমতি ছাড়া ওই মেলার আয়োজন করা হয়েছিল। স্থানীয় প্রভাবশালী ব্যক্তিদের সঙ্গে জুয়াড়িরা মেলার আয়োজন করেছিলেন বলে জানতে পেরেছি। এ প্রতিবেদন লেখা পর্যন্ত হ্যান্ডকাপসহ পালিয়ে যাওয়া দুই জুয়াড়িকে ধরতে পারেনি পুলিশ।’ রৌমারী থানার ভারপ্রাপ্ত কর্মকর্তা (ওসি) জাহাঙ্গীর আলম বলেন, ‘আমি এখনো ঘটনাস্থলে আছি। হ্যান্ডকাপসহ পালিয়ে যাওয়া দুই জুয়াড়িকে ধরার চেষ্টা করছি।’
