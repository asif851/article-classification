
ফেনীতে বুদ্ধিপ্রতিবন্ধী ও অটিস্টিক শিশু শিক্ষার্থীদের জন্য গতকাল বৃহস্পতিবার আনন্দ-অনুষ্ঠানের আয়োজন করে প্রথম আলো ফেনী বন্ধুসভা।
বিশ্ব শিশু দিবস উপলক্ষে শহরের মিজান রোডে অবস্থিত ফেনী বুদ্ধিপ্রতিবন্ধী ও অটিস্টিকবিদ্যালয়ে এই আনন্দ-অনুষ্ঠানের আয়োজন করা হয়। অনুষ্ঠানে বন্ধুসভার শেখ আশিকুন্নবী চৌধুরী, মোতাহের হোসেন, মোনায়েম হোসেন, অমিত মজুমদার, তামজিদ, রাব্বি, শ্রাবন্তি ও নোমান সংগীত ও আবৃত্তি পরিবেশন করে। এ ছাড়া বুদ্ধিপ্রতিবন্ধী শিশুরাও সংগীত পরিবেশন করে। কেউ কেউ অভিনয় করে দেখায়। তা ছাড়া কবিতা আবৃত্তিও করে প্রতিবন্ধী শিশুরা। গান, আবৃত্তি ও অভিনয়ে ভালো করার জন্য বিদ্যালয়ের শিক্ষার্থী দীপ্ত, আল আমিন ও আঁখিকে পুরস্কার দেওয়া হয়।
অনুষ্ঠানে ফেনী বুদ্ধিপ্রতিবন্ধী ও অটিস্টিকবিদ্যালয়ের সব শিক্ষার্থীকেফেনী বন্ধুসভার পক্ষ থেকে চকলেট ও একটি করে কলম দেওয়া হয়। এ সময় বিদ্যালয়ের প্রধান শিক্ষক নুরজাহান বেগমসহ অন্য শিক্ষকেরা উপস্থিত ছিলেন।
অনুষ্ঠানে অন্যদের মধ্যে বক্তব্য দেন ফেনী বন্ধুসভার উপদেষ্টা ও ফেনী সরকারি কলেজের সহকারী অধ্যাপক মো. মোশারফ হোসেন, উপদেষ্টা হারুন উর রশিদ, সভাপতি জহিরুল ইসলাম ও সাধারণ সম্পাদক মাখজাম হায়দার।
 
