
বরগুনার পাথরঘাটার পদ্মা স্লুইস এলাকা থেকে ১ লাখ ৭০ হাজার বাগদা পোনাসহ ছয় ব্যক্তিকে আটক করা হয়েছে। গতকাল সোমবার দিবাগত রাত দেড়টার দিকে চরদুয়ানী নৌপুলিশ ফাঁড়ির সদস্যরা নামবিহীন একটি ট্রলার থেকে ওই পোনা জব্দ করেন।
ঘটনার সত্যতা নিশ্চিত করে চরদুয়ানী নৌপুলিশ ফাঁড়ির ভারপ্রাপ্ত কর্মকর্তা উপপরিদর্শক (এসআই) আবদুর রাজ্জাক আজ মঙ্গলবার প্রথম আলোকে বলেন, ‘আটক ছয় ব্যক্তি ও পোনাসহ ট্রলারটি নিয়ে পাথরঘাটার পথে রয়েছি। থানায় এসে আটক ব্যক্তিদের নাম-পরিচয় বলব।’ চরদুয়ানী নৌপুলিশ ফাঁড়ি সূত্রে জানা গেছে, সাগর মোহনার বলেশ্বর নদের পাথরঘাটার পদ্মা স্লুইস এলাকা থেকে ইঞ্জিনচালিত নামবিহীন একটি ট্রলারে রাখা মাটির পাত্রে ১ লাখ ৭০ হাজার বাগদা পোনা জব্দ করা হয়। এ সময় ওই ট্রলারে থাকা ছয় ব্যক্তিকে আটক করা হয়েছে। তবে আটক ব্যক্তিদের পাথরঘাটা থানায় হস্তান্তরের প্রক্রিয়া চলছে।
