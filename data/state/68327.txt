
নওগাঁর রানীনগর উপজেলার বনমালীকুড়ি গ্রামে নছিমন স্ট্যান্ড দখল ও আধিপত্য বিস্তারকে কেন্দ্র করে দুপক্ষের সংঘর্ষে হবিবর রহমান (৫০) নামের একজন নিহত হয়েছেন। এতে আহত হয়েছেন আরও পাঁচজন। গত সোমবার রাতে এ ঘটনা ঘটে।সংঘর্ষের ঘটনায় পুলিশ গতকাল মঙ্গলবার নওগাঁ সদর হাসপাতালে চিকিৎসাধীন বনমালীকুড়ি গ্রামের মাজহারুল ইসলাম (৩২) ও তাঁর ভাই আবদুল মমিনকে (২৪) গ্রেপ্তার করেছে। গ্রেপ্তার হওয়া এই দুজন ও নিহত হবিবরের বাড়ি বনমালীকুড়ি গ্রামে।রানীনগর থানার ওসি আবদুল লতিফ খান বলেন, বনমালীকুড়ি গ্রামে ট্রাক ও নছিমনের পাশ দেওয়াকে কেন্দ্র করে সোমবার বিকেলে দুপক্ষের মধ্যে হাতাহাতির ঘটনা ঘটে। এর জের ধরে রাত সাড়ে আটটার দিকে বিবদমান দুপক্ষ সংঘর্ষে লিপ্ত হয়। এ সময় প্রতিপক্ষের লাঠি ও ধারালো অস্ত্রের আঘাতে নছিমনশ্রমিক হবিবর রহমানসহ ছয়জন আহত হন। বগুড়ার শহীদ জিয়াউর রহমান মেডিকেল কলেজ হাসপাতালে নেওয়ার পথে রাত সাড়ে ১০টার দিকে হবিবর মারা যান। আহত অন্যদের নওগাঁ সদর ও বিভিন্ন হাসাপাতালে ভর্তি করা হয়েছে।হবিবর রহমানের ভাই সুলতান আহমেদ জানান, নছিমন স্ট্যান্ড দখলের পর দখলকারীরা তাদের আধিপত্য বজায় রাখতেই এই হত্যাকাণ্ড ঘটিয়েছে। এ ঘটনায় থানায় মামলা দায়েরের প্রস্তুতি নেওয়া হচ্ছে।
