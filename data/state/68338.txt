
প্রধানমন্ত্রীর রাজনৈতিক উপদেষ্টা এইচ টি ইমাম বলেছেন, সরকারের কাছে সুস্পষ্ট তথ্য আছে, বিএনপির সিনিয়র ভাইস চেয়ারম্যান তারেক রহমান লন্ডন থেকে কয়েকবার পাকিস্তান গিয়েছিলেন।
আজ শনিবার বঙ্গবন্ধু আন্তর্জাতিক সম্মেলনে কেন্দ্রে আওয়ামী লীগের প্রচার ও প্রকাশনা উপকমিটি আয়োজিত ‘সাম্প্রদায়িকতা, জঙ্গিবাদ ও সন্ত্রাস মোকাবিলায় শেখ হাসিনার নেতৃত্বে আওয়ামী লীগ’ শীর্ষক সেমিনারে তিনি এ মন্তব্য করেন। এইচ টি ইমাম বলেন, ‘খালেদা জিয়া লেডি লাদেন। আর তাঁর ছেলে সম্পর্কে তো সবাই জানে। যে ব্যক্তি দাউদ ইব্রাহিমের মতো একজন আন্তর্জাতিক সন্ত্রাসীর সঙ্গে ওঠাবসা করতে পারে। আমাদের কাছে তথ্য আছে, সে কয়েকবার লন্ডন থেকে পাকিস্তান এসেছে। তার কাজই হলো পাকিস্তানি ভাবধারা বাস্তবায়ন করা। কাজেই এদের কাছ থেকে কিছু আশা করা সম্ভব নয়।’এইচ টি ইমাম আরও বলেন, ১৯৯৭ সালে যখন আওয়ামী লীগ সরকার পার্বত্য চট্টগ্রামে শান্তি চুক্তি করে, তখন তার বিরোধিতা করেছিলেন খালেদা জিয়া ও তার সাঙ্গোপাঙ্গরা। এর কারণ, তখন ওই এলাকা ছিল আইএসআইয়ের ঘাঁটি। তিনি বলেন, ‘আজকে এ সেমিনার আমরা কেন বিএনপির সম্মেলনের দিন বেছে নিলাম? তার উদ্দেশ্য হলো তাদের (বিএনপি) কাছে একটি মেসেজ দেওয়া যে তোমরা এত দিন যা করেছ, তা থেকে সরে দাঁড়াও। পাকিস্তানিদের সঙ্গে থেকে কোনো লাভ হবে না। তা বাদ দিয়ে সুস্থ–স্বাভাবিক রাজনৈতিক ধারায় ফিরে আসো। তখন আমরা তোমাদের সব ধরনের স্পেস দেব। তবে আমরা তো তাদের সব রকমের স্পেস দিয়েছি। তারা যতই বলুক আমাদের স্পেস নেই, আমরা রাজনীতি করতে পারছি না। আমরা বের হতে পারছি না, সভা-সমাবেশ করতে পারছি না। কিন্তু তারা তো সভা-সমাবেশ করছে, বক্তৃতা–বিবৃতি দিচ্ছে। আজকে তাদের সম্মেলনও করছে সোহরাওয়ার্দী উদ্যানে।’এইচ টি ইমাম বলেন, ‘আমাদের প্রধানমন্ত্রী গণতান্ত্রিক সব নিয়ম মেনেই তাদের সুযোগ দিয়েছেন। কিন্তু এ সুযোগের তারা অপব্যবহার করে। তাহলে আমাদের আবার অবশ্যই দৃঢ়ভাবে, শক্তভাবে দমন করতে হবে।’সেমিনারে আরও উপস্থিত ছিলেন কৃষিমন্ত্রী মতিয়া চৌধুরী, আওয়ামী লীগের সাধারণ সম্পাদক ও জনপ্রশাসনমন্ত্রী সৈয়দ আশরাফুল ইসলাম, দলটির প্রচার ও প্রকাশনা সম্পাদক হাছান মাহমুদ, উপপ্রচার ও প্রকাশনা সম্পাদক অসীম কুমার উকিল, বিএমএর মহাসচিব ইকবাল আর্সনাল, বিশিষ্ট আইনজীবী ব্যারিস্টার আমীর-উল-ইসলাম, ছাত্রলীগের সভাপতি সাইফুর রহমান সোহাগ প্রমুখ।
