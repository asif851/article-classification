
কক্সবাজারের টেকনাফে সাগরে গোসল করতে নেমে নাহিদুল ইসলাম (১১) নামের এক স্কুলছাত্রের মৃত্যু হয়েছে। সে টেকনাফ উপজেলার শাহপরীর দ্বীপ উত্তরপাড়ার বাসিন্দা আহমদ হোসেনের ছেলে।
আজ মঙ্গলবার সাড়ে নয়টার দিকে উপজেলার সাবরাং ইউনিয়নের শাহপরীর দ্বীপ পশ্চিমপাড়ার সমুদ্রসৈকতে ঘটনাটি ঘটে।
জানতে চাইলে শাহপরীর দ্বীপ উত্তরপাড়া সরকারি প্রাথমিক বিদ্যালয়ের প্রধান শিক্ষক শশাঙ্ক মোহন পাল বলেন, জাতীয় শোক দিবসের শোভাযাত্রা শেষে স্কুল ছুটি দেওয়া হয়। সব শিক্ষার্থী নিজ নিজ বাড়িতে গেলেও কিছু শিক্ষার্থী সমুদ্রসৈকতে ফুটবল খেলতে যায়। সেখানে স্কুলের চতুর্থ শ্রেণির ছাত্র নাহিদুলের মৃত্যু হয়।
নাহিদের বাবা আহমদ হোসেন প্রথম আলোকে বলেন, সকাল সাড়ে সাতটার দিকে স্কুলের উদ্দেশে নাহিদুল বাড়ি থেকে বের হয়। পরে স্কুল থেকে কয়েকজন সহপাঠী মিলে সৈকতে ফুটবল খেলতে যায়। খেলা শেষে তারা ফুটবল নিয়ে সাগরে গোসল করতে নামে। একপর্যায়ে বলটি ভেসে যায়। নাহিদ সেটি আনতে গিয়ে স্রোতের টানে ডুবে যায়। ওই সময় অন্যরা চিৎকার করলে আশপাশের জেলেরা তাকে উদ্ধার করে স্থানীয় পল্লি চিকিৎসকের কাছে নিয়ে যান। তিনি নাহিদুলকে মৃত ঘোষণা করেন।
সাবরাং ইউপির ৮ নম্বর ওয়ার্ডের ইউপি সদস্য রেজাউল করিম বলেন, পুলিশকে বিষয়টি অবহিত করা হয়েছে এবং লাশটি দাফনের অনুমতি নেওয়া হচ্ছে।
টেকনাফ মডেল থানার ভারপ্রাপ্ত কর্মকর্তা (ওসি) মো. মাইন উদ্দিন খান বলেন, স্থানীয় ইউপি সদস্যের মাধ্যমে এক স্কুলের শিক্ষার্থীর মৃত্যুর খবর পাওয়া গেছে।
