
ঢাকার দোহার উপজেলার মৈনট ঘাটে পদ্মায় ডুবে নিখোঁজ হওয়া তিন শিক্ষার্থীর একজনকে উদ্ধার করা হয়েছে। আজ বুধবার সকাল আটটার দিকে মহিম নামের এক শিক্ষার্থীর লাশ ঝাউকান্দা এলাকায় নদীর তীরে ভেসে উঠলে উদ্ধারকারী দল তাঁকে উদ্ধার করে। 
মৃত মহিম ইউনাইটেড ইন্টারন্যাশনাল ইউনিভার্সিটির বিবিএ প্রথম বর্ষের ছাত্র ছিলেন। মহিমের লাশ উদ্ধারের তথ্যের সত্যতা নিশ্চিত করেছেন ফায়ার সার্ভিস সদর দপ্তরের স্টেশন কর্মকর্তা শাহরিয়ার রহমান। তিনি জানান, নিখোঁজ অন্য দুজনের লাশ উদ্ধারে অভিযান চলছে।
নিখোঁজ আরও দুজন হলেন মণিপুর কলেজের উচ্চমাধ্যমিক দ্বিতীয় বর্ষের ছাত্র মো. সালমান (২১) ও মিরপুর কমার্স কলেজে অনার্স দ্বিতীয় বর্ষের ছাত্র সুপ্রিয় (২৩)। গতকাল মঙ্গলবার বিকেল পাঁচটার দিকে তাঁরা নিখোঁজ হন।
প্রত্যক্ষদর্শীরা জানান, ঢাকা থেকে পাঁচ বন্ধু দোহারের মৈনট ঘাটে ঘুরতে আসেন। তাঁরা পদ্মা নদীতে গোসল করতে নামেন। পাঁচ বন্ধু একসঙ্গে পানিতে নামলে স্রোতের টানে তিনজন ডুবে যান। অন্য দুজন তাঁদের সাহায্য করতে গিয়ে নিজেরাও ডুবে যাচ্ছিলেন। পরে স্থানীয় লোকজন ওই দুজনকে উদ্ধার করেন। তাঁরা বুয়েটের ছাত্র অপূর্ব ও ফাহিম।
আরও পড়ুন:পদ্মায় নিখোঁজ তিন শিক্ষার্থী উদ্ধার হয়নি
 
