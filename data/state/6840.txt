
দলের চেয়ারপারসন খালেদা জিয়ার বিরুদ্ধে গ্রেপ্তারি পরোয়ানা জারির প্রতিবাদে আগামী সোমবার সারা দেশে বিক্ষোভ কর্মসূচি ঘোষণা করেছে বিএনপি। আজ শনিবার সন্ধ্যায় নয়াপল্টনে দলের কেন্দ্রীয় কার্যালয়ে এক সংবাদ সম্মেলনে দলের সিনিয়র যুগ্ম মহাসচিব রুহুল কবির রিজভী এই কর্মসূচি ঘোষণা করেন। রিজভী জানান, সোমবার দেশের সব মহানগর ও জেলায় এই কর্মসূচি পালন করবে বিএনপি। রাজধানীর যাত্রাবাড়ী থানায় করা নাশকতার মামলায় গত বুধবার বিএনপির চেয়ারপারসন খালেদা জিয়াসহ ২৮ জনের বিরুদ্ধে গ্রেপ্তারি পরোয়ানা জারি করেন আদালত। গত বছরের ৫ জানুয়ারি লাগাতার অবরোধ ডেকেছিলেন খালেদা জিয়া। আনুষ্ঠানিকভাবে প্রত্যাহার করা না হলেও সে কর্মসূচি ছিল প্রায় টানা তিন মাস। এপ্রিলে খালেদা জিয়া তাঁর কার্যালয় ছেড়ে বাসায় যাওয়ার পর থেকে বিএনপি রাজপথে আর সেভাবে কোনো কর্মসূচিতে যায়নি। গত ১৯ মার্চ দলের ষষ্ঠ জাতীয় কাউন্সিলের পর এটাই হচ্ছে বিএনপির প্রথম রাজপথের বিক্ষোভ কর্মসূচি।
