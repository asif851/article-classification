
ভারতে যাওয়ার নিশ্চিত টিকিটের (বিমান/সড়ক/রেল) বিপরীতে বাংলাদেশি পর্যটকদের ই-টোকেন লাগবে না। তাঁরা কোনো ধরনের অ্যাপয়েন্টমেন্ট ছাড়াই সরাসরি ‘ট্যুরিস্ট ভিসার’ জন্য আবেদন করতে পারবেন। ঢাকার মিরপুরের ভিসা অ্যাপ্লিকেশন সেন্টারের (আইভিএসি) পাশাপাশি রাজশাহী, রংপুর, সিলেট, চট্টগ্রাম, খুলনা, যশোর, ময়মনসিংহ ও বরিশাল শাখায় ট্যুরিস্ট ভিসার আবেদনপত্র জমা দেওয়া যাবে।
ভারতীয় হাইকমিশনের এক সংবাদ বিজ্ঞপ্তিতে আজ রোববার এ তথ্য জানানো হয়েছে। বর্তমানে ঢাকার মিরপুর আইভিএসিতে এটি কার্যকর আছে। আগামী ১ ফেব্রুয়ারি থেকে ঢাকার বাইরের আইভিএসিতে এটি কার্যকর হবে।
হাইকমিশনের বিজ্ঞপ্তিতে বলা হয়েছে, বাংলাদেশি ভ্রমণকারী যাঁরা সরাসরি ট্যুরিস্ট ভিসা পাওয়ার আশা করছেন, তাঁদের অবশ্যই ভারত যাওয়ার বিমান, রেল অথবা বাসের নিশ্চিত টিকিট (যথাযথ অপারেটর কর্তৃক ইস্যুকৃত) থাকতে হবে। ভ্রমণের তারিখ অবশ্যই আইভিএসিতে ভিসা আবেদনপত্র জমা​ দেওয়ার তারিখের এক মাসের মধ্যে হতে হবে। পরবর্তী বিস্তারিত তথ্য www.ivacbd.com—এই ঠিকানায় পাওয়া যাবে।
এই প্রক্রিয়াটি ভারতের ভিসাপ্রাপ্তি প্রক্রিয়া চলমান ও সহজ করার একটি ধারাবাহিক প্রচেষ্টা বলে হাইকমিশনের বিজ্ঞপ্তিতে উল্লেখ করা হয়েছে। বিজ্ঞপ্তিতে আরও বলা হয়, ২০১৬ সালের অক্টোবরে নারী ভ্রমণকারী ও তাঁদের পরিবারের সদস্যদের জন্য প্রথম সরাসরি ট্যুরিস্ট ভিসা স্কিম চালু করা হয় এবং পরে ১ জানুয়ারি ২০১৭ তারিখে এটি সব বাংলাদেশি ভ্রমণকারীর জন্য বর্ধিত করা হয়। এই প্রক্রিয়াটির মূল উদ্দেশ্য ভারত ও বাংলাদেশের মানুষের মধ্যে যোগাযোগ দৃঢ় করা।
