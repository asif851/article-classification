
বৌদ্ধধর্মাবলম্বীদের প্রধান ধর্মীয় উৎসব শুভ বুদ্ধপূর্ণিমা আজ শনিবার। গৌতম বুদ্ধের শুভ জন্ম, বোধিজ্ঞান ও মহাপরিনির্বাণ লাভ—এই তিন স্মৃতিবিজড়িত বৈশাখী পূর্ণিমা বিশ্বের বৌদ্ধ সম্প্রদায়ের কাছে বুদ্ধপূর্ণিমা নামে পরিচিত। বৌদ্ধধর্মমতে, প্রায় আড়াই হাজার বছর আগে এই দিনে মহামতি গৌতম বুদ্ধ আবির্ভূত হয়েছিলেন। ঢাকা বিশ্ববিদ্যালয়ের পালি ও বুড্ডিস্ট স্টাডিজ বিভাগের অধ্যাপক সুকোমল বড়ুয়া প্রথম আলোকে বলেন, আজ শনিবার থেকে ২৫৬০ বুদ্ধবর্ষ শুরু হলো। বার্তা সংস্থা বাসস জানায়, বুদ্ধপূর্ণিমা উপলক্ষে রাষ্ট্রপতি মো. আবদুল হামিদ ও প্রধানমন্ত্রী শেখ হাসিনা পৃথক বাণী দিয়েছেন। রাষ্ট্রপতি আজ বিকেলে বঙ্গভবনে বৌদ্ধ নাগরিকদের জন্য সংবর্ধনা অনুষ্ঠানের আয়োজন করেছেন।বুদ্ধপূর্ণিমা উপলক্ষে আজ সরকারি ছুটির দিন। যথাযথ ধর্মীয় ভাবগম্ভীর পরিবেশে বুদ্ধপূর্ণিমা পালনে বাংলাদেশের বৌদ্ধ সম্প্রদায় বিভিন্ন কর্মসূচি নিয়েছে। বাংলাদেশ বুড্ডিস্ট ফেডারেশন রাজধানীর মেরুল বাড্ডায় আন্তর্জাতিক বৌদ্ধবিহারে দিনব্যাপী বিভিন্ন কর্মসূচি পালন করবে। সেখানে সকাল ১০টায় বুদ্ধপূজা ও সংঘদান এবং সন্ধ্যা সাড়ে ছয়টায় বিশেষ ধর্মীয় আলোচনা সভা অনুষ্ঠিত হবে। এরপর বিশ্বশান্তি কামনায় প্রদীপ প্রজ্বালন ও সমবেত প্রার্থনা শেষে বর্ণাঢ্য সাংস্কৃতিক অনুষ্ঠানের আয়োজন করা হয়েছে।বাসাবো ধর্মরাজিক বৌদ্ধ মহাবিহার সকাল আটটায় প্রভাতফেরির আয়োজন করেছে। এ ছাড়া সমবেত প্রার্থনা, ধর্মীয় আলোচনা সভা ও বুদ্ধপূজা হবে। বুদ্ধপূর্ণিমা উপলক্ষে বিভিন্ন সামাজিক, রাজনৈতিক ও সাংস্কৃতিক সংগঠনের নেতারা বৌদ্ধ সম্প্রদায়কে শুভেচ্ছা ও অভিনন্দন জানিয়েছেন।
