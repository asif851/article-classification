
মৌলভীবাজারের দুই জঙ্গি আস্তানার একটি সদর উপজেলার নাসিরপুর এলাকায় আজ বুধবার সন্ধ্যা পৌনে ছয়টার দিকে বিশেষ বাহিনী সোয়াত ও বোমা নিষ্ক্রিয়কারী দল পৌঁছায়। সন্ধ্যা সোয়া ছয়টার দিক থেকে রাত সোয়া সাতটা পর্যন্ত থেমে থেমে তিন শতাধিক একই ধরনের গুলির শব্দ পাওয়া গেছে।
জঙ্গি আস্তানা সন্দেহে গতকাল মঙ্গলবার রাত থেকে মৌলভীবাজারের পৃথক দুটি স্থানে দুটি বাড়ি ঘিরে রেখেছে আইনশৃঙ্খলা রক্ষাকারী বাহিনী। একটি বাড়ির অবস্থান সদর উপজেলার খলিলপুর ইউনিয়নের নাসিরপুর এলাকায়। আরেকটি বাড়ি মৌলভীবাজার পৌরসভার বড়হাট এলাকায় অবস্থিত। দুটি স্থানের মধ্যে দূরত্ব প্রায় ২০ কিলোমিটার।
প্রত্যক্ষদর্শী কয়েকজন বলেন, আজ বিকেল পৌনে চারটার দিকে একটি মিনিবাস ও চারটি মাইক্রোবাসে করে সোয়াতের সদস্যদের সিলেট থেকে মৌলভীবাজারের জঙ্গিদের আস্তানার দিকে যেতে দেখা যায়। এর পাঁচ মিনিট পর বোমা নিষ্ক্রিয়কারী দলের একটি যানকে একই পথে যেতে দেখা গেছে। সন্ধ্যা পৌনে ছয়টার দিকে তারা নাসিরপুরের জঙ্গি আস্তানার কাছাকাছি অবস্থান নেয়।
মৌলভীবাজারের পুলিশ সুপার (এসপি) মোহাম্মদ শাহ জালাল আজ বুধবার সকালে প্রথম আলোকে বলেন, জঙ্গি আস্তানা সন্দেহে পৃথক দুটি স্থানে দুটি বাড়ি ঘিরে রাখা হয়েছে।
নাসিরপুরের জঙ্গি আস্তানার কাছে সকালে থেমে থেমে গুলির শব্দ শুনতে পাওয়ার তথ্য জানায় আশপাশের লোকজন। দুপুর পৌনে ১২টার দিকে নাসিরপুরে আইনশৃঙ্খলা রক্ষাকারী বাহিনীর পক্ষ থেকে মাইকিং করতে দেখা যায়। সন্দেহভাজন জঙ্গি আস্তানার আশপাশ থেকে লোকজনকে নিরাপদ দূরত্বে অবস্থান করতে বলা হয়।
আরও  পড়ুন...আত্মসমর্পণ করতে বললে জঙ্গিরা গুলি ছোড়ে : মেয়র
