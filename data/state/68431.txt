
মস্তিষ্কের টিউমার অপসারণে অস্ত্রোপচার চলছে। তবে রোগীকে অচেতন করা হয়নি। চিকিৎসকদের বিভিন্ন প্রশ্নের জবাব দিচ্ছেন তিনি। হাত-পাও নাড়ছেন। একসময় গানও গেয়ে উঠলেন। তিনি বাংলাদেশের নাগরিক সৈয়দ খোরশেদ আলম। বয়স ৫০ বছর।শরীরের ডান পাশটা অসাড় হয়ে যাচ্ছিল খোরশেদ আলমের। গত জুলাই মাসে সংযুক্ত আরব আমিরাতের আজমান শহরে থামবে হাসপাতালে শুরু হয় তাঁর চিকিৎসা। মস্তিষ্কে টিউমার ধরা পড়ে। চলতি মাসেই টিউমারটি অপসারণ করেন থামবে হাসপাতালের একদল চিকিৎসক।এ ব্যাপারে হাসপাতালের নিউরোসার্জারি বিভাগের ভারপ্রাপ্ত কনসালট্যান্ট ঈশ্বরচন্দ্র প্রেমসাগর বলেন, গত আগস্ট মাসে খোরশেদ আলম হঠাৎ করেই দুই মিনিটের জন্য দৃষ্টিশক্তি হারান। এরপর থেকে অন্যের সাহায্য ছাড়া হাঁটতে পারতেন না। এমআরআই পরীক্ষায় মস্তিষ্কে টেনিস বলের মতো বড় একটি টিউমার ধরা পড়ে। বাঁ দিকে টিউমারটি হয়েছিল। মস্তিষ্কের এই অংশ মানবদেহের নড়াচড়া নিয়ন্ত্রণ করে। ‘জাগ্রত অবস্থায় মস্তিষ্কের অস্ত্রোপচারের’ সিদ্ধান্ত নিলেন ঈশ্বরচন্দ্র প্রেমসাগর।এই পদ্ধতিতে অস্ত্রোপচারের সময় রোগীকে অবশ্যই সচেতন থাকতে হবে। চিকিৎসকেরা সাধারণত মস্তিষ্কের এই অস্ত্রোপচারের সময় অগ্রগতি পর্যবেক্ষণের জন্য রোগীকে বিভিন্ন ধরনের প্রশ্ন করেন। খোরশেদ আলমের অস্ত্রোপচারের বর্ণনা দিতে গিয়ে ঈশ্বরচন্দ্র প্রেমসাগর বলেন, টিউমার অপসারণের সময় খোরশেদকে কথা বলতে এবং তাঁর ডান হাত ও পা নড়াচড়া করতে বলা হয়। রোগীর কথা বলায় কোনো সমস্যা হচ্ছে কি না এবং মস্তিষ্ক ঠিকঠাক কাজ করছে কি না, তা বুঝতেই এই পদ্ধতি অবলম্বন করা হয়। কারণ, রোগী ঠিকঠাক কথা বললে, হাত-পা নড়াচড়া করলে চিকিৎসকেরা বুঝতে পারেন তাঁরা ঠিক পথেই আছেন।অস্ত্রোপচারের সময় খোরশেদ কথা বলেছেন, চিকিৎসকদের গান গেয়ে শুনিয়েছেন এবং হাত-পা নড়াচড়া করেছেন। শুধু তা–ই নয়, পরদিন সকাল থেকে অন্যের সহযোগিতা ছাড়া দাঁড়াতে সক্ষম হন। কয়েক দিনের মধ্যে তিনি হাঁটতেও শুরু করেন।খোরশেদ আলম এখন পুরোপুরি সুস্থ। আজমানের থামবে হাসপাতালের চিকিৎসকদের প্রতি কৃতজ্ঞতা জানিয়ে তিনি বলেন, ‘অস্ত্রোপচারের আগে আমি নিজে হাঁটার আশা ছেড়েই দিয়েছিলাম। এখন আমি দৌড়াতেও পারি।’
