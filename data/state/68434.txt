
রাজনীতির নামে মানুষ হত্যা ও সহিংসতা বন্ধ এবং দেশের সব মানুষের জানমালের নিরাপত্তা নিশ্চিত করার দাবিতে গণস্বাক্ষর সংগ্রহ শুরু করেছে গণজাগরণ মঞ্চ।রাজধানীর শাহবাগে জাতীয় জাদুঘরের সামনে গতকাল শুক্রবার বিকেলে মুক্তিযোদ্ধা ভাস্কর ফেরদৌসী প্রিয়ভাষিণী স্বাক্ষর করে এই কর্মসূচির উদ্বোধন করেন। যুদ্ধাপরাধী সংগঠন হিসেবে জামায়াত-শিবিরকে নিষিদ্ধ করাসহ গণজাগরণ মঞ্চের ছয় দফা দাবিও এই কর্মসূচিতে অন্তর্ভুক্ত রয়েছে।‘পুড়ছে বাংলাদেশ, পুড়ছে মানবতা, সম্মিলিত প্রতিবাদ রুখতে পারে সন্ত্রাস’ প্রতিপাদ্যকে নিয়ে শুরু হওয়া গণস্বাক্ষর অভিযান আগামীকাল রোববার থেকে সারা দেশে চলবে বলে জানিয়েছেন মঞ্চের মুখপাত্র ইমরান এইচ সরকার। তিনি জানান, দেশের সব জেলা সদরগুলোতে স্থানীয় গণজাগরণ মঞ্চের নির্ধারিত স্থানে এবং উপজেলা, গ্রামাঞ্চল ও শিক্ষাপ্রতিষ্ঠানে স্থানীয় শহীদ মিনারে এই গণস্বাক্ষর কর্মসূচি চলবে।সারা দেশ থেকে সংগৃহীত স্বাক্ষরগুলো নিয়ে ২৬ মার্চ স্বাধীনতা দিবসে রাষ্ট্রপতি ও স্পিকারের কাছে হস্তান্তর করা হবে। একই দাবিতে আগামী ৫ ফেব্রুয়ারি গণজাগরণ মঞ্চের দ্বিতীয় বর্ষপূর্তির দিন থেকে শাহবাগে টানা অবস্থান করবেন তাঁরা।কর্মসূচির উদ্বোধনের পর ইমরান সরকার বলেন, ৪ জানুয়ারি থেকে সারা দেশে রাজনীতির নামে যে ধারাবাহিক সহিংসতা চলছে, তাতে চারদিকে স্বজন হারানোর মাতম চলছে দেশজুড়ে।
