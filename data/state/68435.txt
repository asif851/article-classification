
আওয়ামী লীগের সভাপতিমণ্ডলীর সদস্য মোহাম্মদ নাসিম বলেছেন, ‘বিদেশিদের কাছ থেকে আমরা পরামর্শ বা সহযোগিতা নিতে পারি। কিন্তু কোনো নির্দেশ মেনে নেব না। শেখ হাসিনাকে বাদ দিয়ে নির্বাচনে যাওয়ার প্রশ্নই ওঠে না।’আজ মঙ্গলবার বেলা সাড়ে ১১টায় রাজধানীর সোহরাওয়ার্দী উদ্যানে শিখা চিরন্তনে শ্রদ্ধা নিবেদন শেষে সাংবাদিকদের কাছে এসব কথা বলেন মোহাম্মদ নাসিম।বিদেশিদের কাছ থেকে আওয়ামী লীগের ওপর কোনো চাপ আছে কি না, জানতে চাইলে আওয়ামী লীগের সভাপতিমণ্ডলীর এই সদস্য বলেন, ‘আমাদের ওপর অন্য কারও চাপ নেই। তবে যথাসময়ে নির্বাচন করার জন্য জনগণের চাপ আছে।’জাতীয় পার্টি নির্বাচনে না এলে কী হবে—এমন প্রশ্নে নাসিম বলেন, ‘কেউ আসুক কি না আসুক, সেটা বড় কথা নয়। জনগণ আসল কি না, সেটাই বড় কথা। সংবিধান অনুযায়ী যথাসময়ে নির্বাচন হবে।’একাত্তরে মুক্তিযুদ্ধকালে মানবতাবিরোধী অপরাধে মৃত্যুদণ্ড পাওয়া জামায়াত নেতা কাদের মোল্লার দণ্ড কার্যকরের বিষয়ে নাসিম বলেন, ‘আমরা বিশ্বাস করি, ট্রাইব্যুনালের রায়, আদালতের রায় যথাসময়ে কার্যকরের মাধ্যমে কাদের মোল্লার ফাঁসি হবে। এই বিজয় দিবসে আমরা আরেকটি বিজয় উদযাপন করতে পারব। ধীরে ধীর অন্য যুদ্ধাপরাধীদেরও বিচারও সম্পন্ন হবে।’শিখা চিরন্তনে শ্রদ্ধা নিবেদনের সময় উপস্থিত ছিলেন বাংলাদেশের ওয়ার্কার্স পার্টির সভাপতি রাশেদ খান মেনন, জাসদের সাধারণ সম্পাদক শরীফ নুরুল আম্বিয়া, গণতন্ত্রী পার্টির সাধারণ সম্পাদক নুরুর রহমান সেলিম প্রমুখ।
