
জুয়ার আসর বসানোর অভিযোগে নেত্রকোনার কলমাকান্দা উপজেলার কৈলাটি ইউনিয়ন আওয়ামী লীগের সাধারণ সম্পাদক মো. হায়দার আলীসহ সাতজনকে গ্রেপ্তার করেছে গোয়েন্দা পুলিশ (ডিবি)।
গ্রেপ্তার হওয়া অপর ছয় ব্যক্তি হলেন নেত্রকোনা সদরের আগুনআটি গ্রামের মো. আবদুল মালেকের ছেলে মো. সুজন মিয়া (২৬), মঈনপুর পুকুরিয়া গ্রামের মৃত মাহতাব উদ্দিনের ছেলে মোহাম্মদ আইনুল হক (৩০), কলমাকান্দার দিলউড়া গ্রামের মো. রইছ উদ্দিনের ছেলে মোহাম্মদ লিটন মিয়া (২৮), একই গ্রামের মৃত আবদুল আজিজের ছেলে মো. বিল্লাল মিয়া (২৮), মো. দুলাল মিয়ার ছেলে মো. ফরিদ মিয়া (২৮) ও মো. আবদুর রহমানের ছেলে মোহাম্মদ হারুন মিয়া (২৮)।
গতকাল সোমবার রাত সাড়ে ১০টার দিকে উপজেলার সিধলী বাজার এলাকা থেকে তাঁদের আটক করা হয়। পরে আজ মঙ্গলবার দুপুরে ডিবির উপপরিদর্শক সাখাওয়াত বাদী হয়ে তাঁদের বিরুদ্ধে মামলা করেন। ওই মামলায় গ্রেপ্তার দেখিয়ে বেলা দুইটার দিকে তাঁদের আদালতে পাঠানো হয়।
জেলা গোয়েন্দা পুলিশের ভারপ্রাপ্ত কর্মকর্তা নাজমুল হাসান বলেন, আওয়ামী লীগের নেতা হায়দার আলী দীর্ঘদিন ধরে এলাকায় প্রভাব খাটিয়ে জুয়ার আসর বসাচ্ছেন। গোপন সংবাদের ভিত্তিতে গতকাল ওই আসর থেকে তাঁকেসহ সাতজনকে আটক করা হয়েছে। পরে আজ দুপুরে ডিবির উপপরিদর্শক সাখাওয়াত বাদী হয়ে তাঁদের বিরুদ্ধে মামলা করেন। ওই মামলায় তাঁদের গ্রেপ্তার দেখিয়ে আদালতে পাঠানো হয়েছে।
