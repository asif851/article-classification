
মানবতাবিরোধী অপরাধের দায়ে বিএনপির নেতা সালাউদ্দিন কাদের চৌধুরী ও জামায়াতের নেতা আলী আহসান মোহাম্মাদ মুজাহিদের ফাঁসির দণ্ড সর্বোচ্চ আদালতে বহাল থাকায় সন্তোষ প্রকাশ করেছেন উভয় মামলার রাষ্ট্রপক্ষের অন্যতম দুই সাক্ষী ইমেরিটাস অধ্যাপক আনিসুজ্জামান ও একাত্তরের ঘাতক-দালাল নির্মূল কমিটির ভারপ্রাপ্ত সভাপতি শাহরিয়ার কবির।গতকাল বুধবার অধ্যাপক আনিসুজ্জামান তাঁর প্রতিক্রিয়ায় প্রথম আলোকে বলেন, ‘আমি মনে করি, আমরা সুবিচার পেয়েছি।’ তিনি সালাউদ্দিন কাদের চৌধুরীর বিরুদ্ধে দায়ের করা মামলার সাক্ষী ছিলেন।এদিকে আলী আহসান মোহাম্মাদ মুজাহিদের মামলার সাক্ষী শাহরিয়ার কবির সর্বোচ্চ আদালতের রায়ের প্রতিক্রিয়ায় প্রথম আলোকে বলেন, এই রায়ের মধ্য দিয়ে মুজাহিদের দম্ভের চূড়ান্ত পতন হলো। এর মধ্য দিয়ে শহীদ পরিবারগুলোর ৪৪ বছরের রক্তক্ষরণ কিছুটা হলেও প্রশমিত হলো।শাহরিয়ার কবির বলেন, ‘ট্রাইব্যুনালে মুজাহিদের বিরুদ্ধে সাক্ষ্য দেওয়ার জন্য আমাকে ১১ দিন ধরে জেরা করা হয়েছিল। তখন আমার মনে হয়েছিল, আমাকে আসামিপক্ষের আইনজীবী জেরা নয়, শাস্তি দিয়েছিল। বিচারের প্রক্রিয়া বাধাগ্রস্ত করতে আসামিপক্ষ রাষ্ট্রপক্ষের সাক্ষীদের হত্যা, গুম ও নির্যাতন করেছে। কিন্তু শেষ পর্যন্ত তাদের উদ্দেশ্য সফল হয়নি।’চূড়ান্ত রায়ের এই দিনে শহীদজননী জাহানারা ইমাম ও কবি সুফিয়া কামালকে স্মরণ করে শাহরিয়ার কবির বলেন, তাঁদের দেখানো পথেই বাংলাদেশ আজ কলঙ্কমুক্ত হতে শুরু করেছে। জাহানারা ইমাম যুদ্ধাপরাধীদের বিচারের দাবিতে রাজপথে নেমেছিলেন। তাঁর কষ্ট আজ সফল হতে চলেছে। ১৯৯৩ সালে কবি সুফিয়া কামালের নেতৃত্বে যুদ্ধাপরাধীদের বিরুদ্ধে যে গণতদন্ত কমিটি ছিল, সেখানেও সাকা ও মুজাহিদের নাম ছিল।শাহরিয়ার কবির বলেন, ‘মুজাহিদের ফাঁসির রায়ের মধ্য দিয়ে আলবদর বাহিনীতে তার নেতৃত্বের দায় প্রতিষ্ঠিত হলো। ফলে ওই বাহিনীর সব দায়-দায়িত্ব তার ওপর বর্তাল। মুক্তিযুদ্ধের সময় মুজাহিদ মুক্তিযোদ্ধাদের হত্যার জন্য উৎসাহ দিয়েছিল। মুক্তিযোদ্ধাদের ভারতের দালাল বলে আখ্যায়িত করেছিল। মুজাহিদ তার বক্তব্যের মধ্য দিয়ে গণহত্যার ক্ষেত্র তৈরি করেছিল।’শাহরিয়ার কবির বলেন, ‘আমাদের দুর্ভাগ্য যে এই যুদ্ধাপরাধীদের রায়ের জন্য আমাদের ৪৪ বছর অপেক্ষা করতে হলো।’ মানবতাবিরোধী অপরাধের বিচার করার জন্য প্রধানমন্ত্রী শেখ হাসিনার প্রশংসা করে তিনি বলেন, যুদ্ধাপরাধীদের বিচার বন্ধ করতে তিনি অনেক চাপ সামলেছেন। এই স্বাধীনতাবিরোধীদের বিচারের জন্য ইতিহাসে তিনি অমর হয়ে থাকবেন।’
