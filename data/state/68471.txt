
নীলফামারীর ডিমলা উপজেলায় গতকাল বুধবার দুপুরে ওয়ার্কার্স পার্টিকে স্মারকলিপি প্রদানে বাধা দেওয়ার অভিযোগ পাওয়া গেছে। পাথর ব্যবসায়ীদের বিরুদ্ধে এ বাধা দেওয়ার অভিযোগ উঠেছে।জেলা ওয়ার্কার্স পার্টির সাধারণ সম্পাদক মোজাফ্ফর হোসেন বলেন, গতকাল বেলা একটার দিকে তিস্তা বাঁচাও নদী বাঁচাও আন্দোলন কমিটির ব্যানারে প্রধানমন্ত্রী বরাবর স্মারকলিপি নিয়ে দুই শতাধিক নেতা-কর্মীসহ তাঁরা উপজেলা নির্বাহী কর্মকর্তার (ইউএনও) কার্যালয়ে যাচ্ছিলেন। পথে উপজেলা পরিষদের প্রায় ১০০ গজ অদূরে পাথর ব্যবসার সঙ্গে জড়িত ব্যক্তিরা বাধা দেন। এ ছাড়া ওই পাথর ব্যবসায়ীরা স্মারকলিপি ও ব্যানার কেড়ে নিয়ে নেতা-কর্মীদের লাঞ্ছিত করেন।তিস্তা বাঁচাও নদী বাঁচাও সংগ্রাম পরিষদের রংপুর বিভাগীয় আহ্বায়ক নজরুল ইসলাম হক্কানী প্রথম আলোকে বলেন, উপজেলায় তিস্তা নদীতে অবৈধভাবে ভারী মেশিন দিয়ে বালু ও পাথর উত্তোলন করা হচ্ছে। তা বন্ধের দাবিতে প্রধানমন্ত্রী বরাবর স্মারকলিপি নিয়ে ইউএনওর কার্যালয়ে যাওয়ার পথে পাথর ব্যবসার সঙ্গে যুক্তরা বাধা দিয়ে নেতা-কর্মীদের লাঞ্ছিত করেন ও স্মারকলিপি কেড়ে নেন।এ বিষয়ে ডিমলা থানার ভারপ্রাপ্ত কর্মকর্তা (ওসি) মো. রুহুল আমিন খান বলেন, ‘আমি নীলফামারী এসেছি। তবে ডিমলায় কথা-কাটাকাটি হয়েছে বলে শুনেছি। যতদূর জানি, ওই নেতারা তাঁদের স্মারকলিপি দিয়েছেন। কিন্তু লাঞ্ছিতের ঘটনায় এখনো কেউ কোনো লিখিত অভিযোগ দেননি।’এ বিষয়ে জানতে চাইলে ইউএনও মো. রেজাউল করিম গতকাল বিকেল সাড়ে তিনটার দিকে মুঠোফোনে প্রথম আলোকে বলেন, ‘আমি কার্যালয়ের বাইরে আছি, এ ব্যাপারে এখনো কিছু শুনিনি।’
