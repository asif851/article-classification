
বিএনপির বিবদমান দুটি অংশের নেতা-কর্মীদের পাল্টাপাল্টি ইফতার মাহফিল ডাকাকে কেন্দ্র করে গতকাল সোমবার পাবনার সুজানগর উপজেলার দুই এলাকায় ১৪৪ ধারা জারি করা হয়।পুলিশ ও দলীয় সূত্রে জানা গেছে, সাবেক সাংসদ ও জেলা বিএনপির উপদেষ্টা সেলিম রেজা হাবিব গতকাল উপজেলার তাঁতিবন্ধ ইউনিয়নের হাজি ওয়াজেল আলী স্কুলে এক ইফতার মাহফিল আয়োজন করেন। তিনি উপজেলা বিএনপির একটি অংশের নেতৃত্ব দিচ্ছেন। তাঁতিবন্ধ ইউনিয়ন পরিষদের (ইউপি) চেয়ারম্যান ও উপজেলা বিএনপির সাংগঠনিক সম্পাদক আবদুর রউফ একই দিন একই স্থানে পাল্টা ইফতার মাহফিল আহ্বান করেন। তিনি অপর অংশের নেতৃত্ব দিচ্ছেন।ওই দিনই উপজেলা সদরের অডিটোরিয়ামে সুজানগর পৌর বিএনপি আরেকটি ইফতার মাহফিলের আয়োজন করে। এ অবস্থায় উত্তেজনা দেখা দিলে উপজেলা নির্বাহী কর্মকর্তা (ইউএনও) আজমল হোসেন দুই স্থানেই গতকাল ১৪৪ ধারা জারির নির্দেশ দেন।
