
কক্সবাজারের মহেশখালী উপজেলায় ব্যাটারিচালিত ইজিবাইকের (স্থানীয় ভাষায় টমটম) ধাক্কায় এক শিশু নিহত হয়েছে। শনিবার সকাল আটটার দিকে উপজেলার মাতারবাড়ী ইউনিয়নের তিতামাঝিরপাড়া এলাকায় এ ঘটনা ঘটে।
নিহত ওই শিশুর নাম মোহাম্মদ শাওয়াল (৭)। সে ধলঘাট ইউনিয়নের উত্তর সুতরিয়া এলাকার আবদুল মোনাফের ছেলে।
মহেশখালীর মাতারবাড়ী পুলিশ ফাঁড়ির উপপরিদর্শক (এসআই) আমিনুর রহমান প্রথম আলোকে বলেন, গত বৃহস্পতিবার শাওয়াল তার মায়ের সঙ্গে নানার বাড়িতে বেড়াতে আসে। আজ সকালে মায়ের সঙ্গে ধলঘাটে নিজের বাড়িতে যাওয়ার জন্য রাস্তায় দাঁড়িয়ে গাড়ির জন্য অপেক্ষা করে সে। এ সময় হঠাৎ একটি টমটম পেছন থেকে এসে ধাক্কা দিলে ঘটনাস্থলেই তার মৃত্যু হয়।
নিহত শাওয়ালের লাশ উদ্ধার করে ময়নাতদন্তের জন্য কক্সবাজার সদর হাসপাতালে পাঠানো হয়েছে।
