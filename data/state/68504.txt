
সাংসদ মনজুরুল ইসলাম লিটন হত্যায় সাবেক সেনা কর্মকর্তা আবদুল কাদের খানের আবার এক দিনের রিমান্ড মঞ্জুর করেছেন গাইবান্ধার অতিরিক্ত মুখ্য বিচারিক আদালত। আজ মঙ্গলবার দুপুরে অস্ত্র মামলায় জিজ্ঞাসাবাদের জন্য পুলিশ ১০ দিনের রিমান্ড চাইলে বিচারক মো. মইনুল হাসান ইউসুব এক দিনের রিমান্ড মঞ্জুর করেন।
গাইবান্ধার অতিরিক্ত পুলিশ সুপার রবিউল ইসলাম মঙ্গলবার বিকেল পৌনে চারটায় মোবাইলে প্রথম আলোকে বলেন, সাংসদ মনজুরুল ইসলাম হত্যাকাণ্ডে তিনটি অস্ত্র ব্যবহার করা হয়। এর মধ্যে কাদের খান একটি অস্ত্র স্বেচ্ছায় থানায় জমা দেন। এ ছাড়া তাঁর দেওয়া তথ্য অনুয়ায়ী, গত ২২ ফেব্রুয়ারি দিবাগত রাতে গ্রামের বাড়ির উঠোনের মাটি খুঁড়ে আরেকটি অস্ত্র উদ্ধার করা হয়। এ ঘটনায় সুন্দরগঞ্জ থানায় কাদের খানের বিরুদ্ধে অস্ত্র আইনে একটি মামলা হয়। এর আগে রিমান্ডে জিজ্ঞাসাবাদ ও আদালতে দেওয়া জবানবন্দিতে কাদের খান একটি অস্ত্র ও অস্ত্রের উৎস সম্পর্কে কিছু জানাননি। এ সম্পর্কে কাদের খানকে জিজ্ঞাসাবাদের জন্য ১০ দিনের রিমান্ড চেয়ে আদালতে আবেদন জানানো হয়। আদালতের বিচারক শুনানি শেষে এক দিনের রিমান্ড মঞ্জুর করেন।
পুলিশ জানায়, গত ২১ ফেব্রুয়ারি বিকেলে বগুড়া শহর থেকে কাদের খানকে আটক করে গোয়েন্দা পুলিশ (ডিবি)। পরদিন মনজুরুল হত্যা মামলায় গ্রেপ্তার দেখিয়ে আদালতে হাজির করে ১০ দিনের রিমান্ড চায় পুলিশ। একই আদালতের বিচারক শুনানি শেষে ১০ দিনের রিমান্ড মঞ্জুর করেন। পরে রিমান্ডের চতুর্থ দিনের মাথায় কাদের খান আদালতে ১৬৪ ধারায় সাংসদ মনজুরুল হত্যার ঘটনায় স্বীকারোক্তিমূলক জবানবন্দি দেন। এরপর থেকে কাদের খান গাইবান্ধা জেলা কারাগারে ছিলেন।
গত বছরের ৩১ ডিসেম্বর সন্ধ্যায় সুন্দরগঞ্জ উপজেলার সর্বানন্দ ইউনিয়নের সাহাবাজ গ্রামে নিজ বাড়িতে দুর্বৃত্তের গুলিতে নিহত হন সাংসদ মনজুরুল ইসলাম লিটন।
