
হেফাজতে ইসলামের মাগুরা জেলা শাখার সভাপতি মাওলানা কাজী জাবের আহম্মদকে (৩৮) আজ সোমবার সকালে পুলিশ গ্রেপ্তার করেছে। এ ছাড়া পুলিশ জেলা জামায়াতের কার্যনির্বাহী কমিটির দুই সদস্য মো. শাহজাহান (৪৫) ও সানার উদ্দিনকেও (৫৫) আটক করে।
মাগুরা সদর থানার উপপরিদর্শক (এসআই) আবু হেনা লিটন প্রথম আলো ডটকমকে জানান, মাওলানা কাজী জাবের আহম্মদকে সকাল সাড়ে আটটার দিকে মাগুরা সদর উপজেলার ধলহরা দারুল উমুল মাদ্রাসা থেকে গ্রেপ্তার করা হয়। তাঁর বিরুদ্ধে ঢাকায় হেফাজতে ইসলাম আয়োজিত মহাসমাবেশে যোগ দিয়ে সহিংস ও ধ্বংসাত্মক কাজে লিপ্ত থাকার অভিযোগ রয়েছে। এ ছাড়া পুলিশ সকাল সাড়ে নয়টার দিকে শহরের কলেজপাড়া থেকে মো. শাহজাহান ও আগের রাতে পৌরসভার বরুণাতৈল গ্রাম থেকে সানার উদ্দিন নামে জেলা জামায়াতের দুই সদস্যকে আটক করে। তবে তাঁদের বিরুদ্ধে সুনির্দিষ্ট কোনো অভিযোগ আনা হয়নি।
মাগুরা সদর থানার ভারপ্রাপ্ত কর্মকর্তা (ওসি) জাহাঙ্গীর আলম ঘটনার সত্যতা নিশ্চিত করেছেন।
