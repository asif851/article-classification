
নারায়ণগঞ্জের আড়াইহাজার উপজেলার চামুকান্দী চৌরাবাড়ি এলাকায় গত বুধবার মোটরসাইকেল থামিয়ে ভাঙচুর ও টাকা ছিনতাইয়ের অভিযোগ পাওয়া গেছে। গতকাল বৃহস্পতিবার উপজেলার শিবপুর এলাকায় পুলিশ পরিচয়ে এক নারীর টাকা ছিনতাইয়েরও ঘটনা ঘটেছে।জানা গেছে, বুধবার সন্ধ্যায় ছোট আড়াইহাজারের বিনাইরচর গ্রামের আক্তার হোসেন নরসিংদী থেকে মোটরসাইকেলে করে বাড়ি ফিরছিলেন। পথে চামুকান্দী চৌরাবাড়ির সামনের সড়কে গোপিন্দী এলাকার নাঈম ও মামুন তাঁর মোটরসাইকেলের গতিরোধ করেন। এরপর তাঁকে হকিস্টিক দিয়ে পিটিয়ে তাঁর কাছে থাকা ৩০ হাজার টাকা ও একটি ব্যাংক চেক ছিনিয়ে নেন। তাঁর মোটরসাইকেলটিও ভাঙচুর করা হয়। একপর্যায়ে আশপাশের লোকজন আক্তার হোসেনকে উদ্ধার করে উপজেলা স্বাস্থ্য কমপ্লেক্সে নিয়ে যান। এ ঘটনায় আক্তার হোসেনের বাবা আবদুল আউয়াল গতকাল নাঈম ও মামুনের বিরুদ্ধে আড়াইহাজার থানায় অভিযোগ দিয়েছেন। এলাকাবাসী জানান, নাঈম স্থানীয় ইউনিয়ন পরিষদের (ইউপি) চেয়ারম্যান লাক মিয়ার ভাতিজা।আড়াইহাজার থানার ভারপ্রাপ্ত কর্মকর্তা (ওসি) সাখাওয়াত হোসেন বলেন, ঘটনা তদন্ত করে প্রয়োজনীয় ব্যবস্থা নিতে থানার উপপরিদর্শক বাসারকে দায়িত্ব দেওয়া হয়েছে।গতকাল সকাল সাড়ে নয়টার দিকে রূপগঞ্জের কাঞ্চন এলাকার সুধির দাসের স্ত্রী ঝুলন রানী দাস উপজেলার গোলাকান্দাইল এলাকা থেকে সিএনজিচালিত অটোরিকশায় করে কুমিল্লার হোমনায় যাচ্ছিলেন। পথে আড়াইহাজারের শিবপুর এলাকায় আরেকটি সিএনজিচালিত অটোরিকশা এসে তাঁর অটোরিকশা থামায়। ওই অটোরিকশায় থাকা তিনজন নিজেদের পুলিশ বলে পরিচয় দেয়। এরপর তারা ঝুলন রানীর কাছে জাল টাকা আছে বলে অভিযোগ তোলে। পরে ঝুলন রানীর টাকার পোঁটলা জোর করে নিয়ে নেয় তারা। পোঁটলায় ১ লাখ ১১ হাজার টাকা ছিল বলে জানান ঝুলন রানী।ঝুলন রানী বলেন, তাঁর জামাতা বিদেশে যাবেন। এ জন্য সমিতি থেকে টাকা তুলে তিনি কুমিল্লার হোমনায় যাচ্ছিলেন।আড়াইহাজার থানার উপপরিদর্শক (এসআই) মজিবুর রহমান বলেন, ‘ঘটনাটি শুনেছি। তবে থানায় কেউ অভিযোগ দেয়নি।’
