
ব্রাহ্মণবাড়িয়ার নাসিরনগর উপজেলার বেলোয়া গ্রামে গতকাল বৃহস্পতিবার বসতবাড়ির সীমানা নিয়ে বিরোধের জের ধরে সংঘর্ষে একজন নিহত হয়েছেন। নিহত ব্যক্তির নাম খোরশেদ আলী (৪২)। তিনি পূর্বভাগ ইউনিয়নের বেলোয়া উত্তরপাড়ার জুর আলীর ছেলে।
প্রতিবেশীদের দেওয়া তথ্যের বরাত দিয়ে ঘটনাস্থলে থাকা নাসিরনগর থানার উপপরিদর্শক (এসআই) মহিউদ্দিন সুমন প্রথম আলোকে বলেন, বসতবাড়ির সীমানা নিয়ে খোরশেদ আলীর সঙ্গে প্রতিবেশী শামসু মিয়ার দীর্ঘদিন ধরে বিরোধ চলছে। তাঁদের দুই বাড়ির সীমানা নির্ধারণী একটি খুঁটি ছিল। গতকাল সকালে খুঁটিটি শামসু মিয়া ও তাঁর ছেলেরা মিলে উপড়ে ফেলেন। এ নিয়ে বিকেল তিনটার দিকে শামসু মিয়া ও খোরশেদ আলীর মধ্যে বাগ্‌বিতণ্ডা চলছিল। একপর্যায়ে শামসু মিয়া এবং তাঁর দুই ছেলে নূর হোসেন (৩০) ও সাদ্দাম হোসেন (২৪) লাঠিসোঁটা ও শাবল নিয়ে খোরশেদ আলীর পরিবারের সদস্যদের ওপর চড়াও হন। সাদ্দাম খোরশেদ আলীর মাথায় শাবল দিয়ে আঘাত করেন। এতে খোরশেদ আলীর মাথা ফেটে যায়। তিনি অজ্ঞান হয়ে পড়েন। তাঁকে দ্রুত সদর হাসপাতালে ভর্তি করা হয়। সেখানে চিকিৎসাধীন অবস্থায় রাত ১১টার দিকে খোরশেদ আলী মারা যান।
এসআই জানান, খোরশেদ আলীর স্ত্রী মর্জিনা বেগম (৩৬), ছেলে ফয়সাল (২২), আউয়াল (১৩) ও মেয়ে নুরুন্নাহারকে (১৮) পিটিয়ে আহত করা হয়েছে। তাঁরা সবাই জেলা সদর হাসপাতালে চিকিৎসা নিয়েছেন।
ঘটনার সত্যতা নিশ্চিত করে নাসিরনগর থানার ভারপ্রাপ্ত কর্মকর্তা (ওসি) আবদুল কাদির বলেন, ঘটনার পর থেকে শামসু মিয়া ও তাঁর ছেলেরা পলাতক। ময়নাতদন্তের জন্য খোরশেদ আলীর লাশ সদর হাসপাতালের মর্গে রাখা হয়েছে। এ ঘটনায় মামলার প্রস্তুতি চলছে।
