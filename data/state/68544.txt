
মাদকদ্রব্য নিয়ন্ত্রণ আইনের এক মামলায় ভারতীয় এক নাগরিকের যাবজ্জীবন কারাদণ্ড ও এক লাখ টাকা অর্থদণ্ড হয়েছে। গতকাল মঙ্গলবার দুপুরে যশোরের অতিরিক্ত জেলা ও দায়রা জজ প্রথম আদালত ও বিশেষ ট্রাইব্যুনাল-২-এর বিচারক মঞ্জুরুল ঈমাম এ রায় ঘোষণা করেন।সাজাপ্রাপ্ত ওই ব্যক্তির নাম সাউদ হামিদ (৪২)। বাড়ি ভারতের তামিলনাড়ুতে। আদালত সূত্রে জানা গেছে, ২০১০ সালের ৭ জানুয়ারি পুলিশ যশোর-বেনাপোল সড়কের ঝিকরগাছা উপজেলার হাজেরালী এলাকায় তল্লাশিচৌকি বসায়। দুপুরের দিকে বেনাপোল থেকে ছেড়ে আসা যাত্রীবাহী একটি বাসে তল্লাশি চালানো হয়। এ সময় বাসযাত্রী সাউদ হামিদের ব্যাগের ভেতর থেকে আড়াই কেজি কোকেন উদ্ধার করে পুলিশ। এ ঘটনায় তাঁকে আটক করা হয়। পরে ঝিকরগাছা থানায় মামলা হয়। তদন্ত শেষে সাউদ হামিদকে অভিযুক্ত করে আদালতে অভিযোগপত্র দাখিল করা হয়।রাষ্ট্রপক্ষের অতিরিক্ত কৌঁসুলি (এপিপি) নজরুল ইসলাম বলেন, বিচারক রায়ে বলেছেন, এ মামলার সাজা হচ্ছে মৃত্যুদণ্ড। কিন্তু আসামি বিদেশি নাগরিক হওয়ায় সাজা কমিয়ে যাবজ্জীবন করা হলো।
