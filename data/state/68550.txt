
মানবতাবিরোধী অপরাধের দায়ে মৃত্যুদণ্ডাদেশপ্রাপ্ত জামায়াতে ইসলামীর সহকারী সেক্রেটারি জেনারেল মুহাম্মদ কামারুজ্জামানের সঙ্গে আজ শনিবার ঢাকা কেন্দ্রীয় কারাগারে তাঁর আইনজীবীরা দেখা করবেন। এরপর কামারুজ্জামান রায় পুনর্বিবেচনার আবেদন করবেন কি না বা রাষ্ট্রপতির কাছে ক্ষমা চাইবেন কি না, সে বিষয়ে সিদ্ধান্ত নেবেন।মানবতাবিরোধী অপরাধের দায়ে কামারুজ্জামানের মৃত্যুদণ্ড বহাল রেখে আপিল বিভাগের দেওয়া পূর্ণাঙ্গ রায় গত বুধবার প্রকাশিত হয়। বুধবার রাতেই ওই রায় আন্তর্জাতিক অপরাধ ট্রাইব্যুনালের রেজিস্ট্রারের কার্যালয়ে পাঠানো হয়। কামারুজ্জামানের সঙ্গে আজ তাঁর আইনজীবীরা দেখা করবেন বলে জানিয়েছেন ঢাকা কেন্দ্রীয় কারাগারের জ্যেষ্ঠ তত্ত্বাবধায়ক ফরমান আলী। গতকাল শুক্রবার সন্ধ্যায় তিনি বলেন, কামারুজ্জামানের পরিবারের কেউ দেখা করার আবেদন করেননি। আইনজীবীরা দেখা করার আবেদন করেছেন। শনিবার সকােল তাঁদের দেখা করার অনুমতি দেওয়া হয়েছে।কামারুজ্জামানের ছেলে হাসান ইকবাল ওয়ামি বলেন, তাঁর বাবার সঙ্গে শনিবার সকালে আইনজীবীরা সাক্ষাৎ করবেন। এরপর আইনজীবীরাই জানাবেন পরিবার কবে দেখা করবে।রাষ্ট্রপক্ষ বলছে, পুনর্বিবেচনার আবেদন করার জন্য আসামির হাতে ১৫ দিন সময় আছে। বৃহস্পতিবার থেকে এদিন গণনা শুরু হয়েছে।
