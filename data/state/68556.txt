

গণিত অলিম্পিয়াডে অংশগ্রহণকারীর সংখ্যা ধারাবাহিকভাবে বাড়ছে। বিজ্ঞানমনস্ক সমাজ ও প্রযুক্তিতে উন্নতি করতে গেলে গণিতে ভালো হতে হবে। অংশগ্রহণকারীদের মধ্য থেকে ভবিষ্যৎ নেতা হবে। তাঁদের গণিতে দক্ষ করে গড়ে তোলা হচ্ছে। এ অংশগ্রহণকারীরদের মধ্য থেকে কেউ ২০৩০ সালের মধ্যে বাংলাদেশে নোবেল পুরস্কার নিয়ে আসবে।আজ শুক্রবার দিনব্যাপী জাতীয় গণিত উৎসব ২০১৫ ও ত্রয়োদশ বাংলাদেশ গণিত অলিম্পিয়াডের উদ্বোধনী অনুষ্ঠানে এ প্রত্যাশা করেন বাংলাদেশ গণিত অলিম্পিয়াড কমিটির সভাপতি অধ্যাপক জামিলুর রেজা চৌধুরী। রাজধানীর মোহাম্মদপুরের আসাদগেট এলাকায় সেন্ট যোসেফ হায়ার সেকেন্ডারি স্কুলে এই উৎ​সব চলছে। ডাচ্-বাংলা ব্যাংক লিমিটেডের পৃষ্ঠপোষকতায় ও প্রথম আলোর ব্যবস্থাপনায় বাংলাদেশ গণিত অলিম্পিয়াড কমিটি এ উৎসবের আয়োজন করেছে।চলতি বছরের জুলাই মাসে থাইল্যান্ডে অনুষ্ঠেয় ৫৬তম আন্তর্জাতিক গণিত অলিম্পিয়াডের জন্য বাংলাদেশ গণিত দলের সদস্যদের নির্বাচনের লক্ষ্যে এ বছর সারা দেশের ২৪টি জেলা শহরে আঞ্চলিক গণিত উৎসব অনুষ্ঠিত হয়েছে। এই ২৪টি আঞ্চলিক গণিত উৎসবের ১ হাজার ২৮১ জন বিজয়ী অংশ নিচ্ছে জাতীয় উৎসবে। জাতীয় সঙ্গীতের সঙ্গে জাতীয় পতাকা এবং বাংলাদেশ ও আন্তর্জাতিক গণিত অলিম্পিায়াডের পতাকা উত্তোলনের মাধ্যমে সকাল নয়টায় শুরু হয় মূল অনুষ্ঠান। জাতীয় পতাকা উত্তোলন করেন সেন্ট যোসেফ হায়ার সেকেন্ডারি স্কুলের অধ্যক্ষ ব্রাদার রবি পিউরিফিকেশন। বাংলাদেশ গণিত অলিম্পিয়াডের পতাকা উত্তোলন করেন জামিলুর রেজা চৌধুরী। আন্তর্জাতিক গণিত অলিম্পিয়াডের পতাকা উত্তোলন করেন ডাচ-বাংলা ব্যংকের ব্যবস্থাপনা পরিচালক কে এস তাবারেজ।উদ্বোধনী বক্তব্যে পিউরিফিকেশন বলেন, প্রথম আলোর উদ্যোগের ফলে শিক্ষার্থীদের গণিতের প্রতি আগ্রহ বেড়েছে। তারা গণিতের স্বপ্ন দেখতে শুরু করেছে। তারা গণিতের মাধ্যমে দেশকে আরও এগিয়ে নিয়ে যাবে।শুভেচ্ছা বক্তব্য দেন প্রথম আলোর সহযোগী সম্পাদক আবদুল কাইয়ুম, ডাচ-বাংলা ব্যংকের ব্যাবস্থাপনা পরিচালক কে এস তাবারেজ। অস্থিতিশীল অবস্থার মধ্যেও দেশের নানা প্রান্ত থেকে শিক্ষার্থীদের যারা নিয়ে এসেছেন সে সকল শিক্ষক অভিভাবকদের ধন্যবাদ জানিয়ে আবদুল কাইয়ুম বলেন, সমাজে যে পশ্চাৎপদতা আছে, সব দূর হবে গণিতের মাধ্যমে।অনুষ্ঠানে আরও উপস্থিত ছিলেন বিশিষ্ট গণিতবিদ অধ্যাপক খোদাদাদ খান, অধ্যাপক লুৎফুজ্জামান, বিশিষ্ট বিজ্ঞানী রেজাউর রহমান, বাংলাদেশ গণিত অলিম্পিয়াড কমিটির সহসভাপতি অধ্যাপক ড. মুনিবুর রহমান চৌধুরী, সাধারণ সম্পাদক মুনির হাসান, সদস্য মো. কায়কোবাদ, বাংলাদেশ প্রকৌশল বিশ্ববিদ্যালয়ের অধ্যাপক আবদুল হাকিম খান, মনোচিকিৎসক মোহিত কামাল ও বাংলাদেশ গণিত দলের কোচ ড. মাহবুব মজুমদার। অনুষ্ঠান সঞ্চালনা করেন গণিত অলিম্পিয়াড কমিটির একাডেমিক কাউন্সেলর তামিম শাহরিয়ার।বিকেল চারটায় সমাপনী ও পুরস্কার বিতরণীর মাধ্যমে শেষ হবে এবারের উৎসব।
