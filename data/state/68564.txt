
প্রধানমন্ত্রী শেখ হাসিনা তাঁর সরকারি বাসভবন গণভবনে আজ শনিবার তাঁর পরিবারের সদস্যবর্গ ও আত্মীয়স্বজন নিয়ে ইফতার করেছেন। এরপর তিনি অতিথিদের জন্য সাজানো বিভিন্ন টেবিলে যান, তাঁদের সঙ্গে কুশল বিনিময় করেন এবং তাঁদের খোঁজ-খবর নেন।
ইফতারের আগে দেশের শান্তি, অগ্রগতি ও সমৃদ্ধি কামনা করে বিশেষ মোনাজাত করা হয়। বায়তুল মোকাররম জাতীয় মসজিদের পেশ ইমাম মুফতি মাওলানা ইহসানুল হক মোনাজাত পরিচালনা করেন। খবর বাসসের।
এ ছাড়া, জাতির জনক বঙ্গবন্ধু শেখ মুজিবুর রহমান, বঙ্গমাতা শেখ ফজিলাতুন্নেসা মুজিব, ১৯৭৫ সালের ১৫ আগস্ট শাহাদাৎবরণকারী, মুক্তিযুদ্ধকালে এবং গণতান্ত্রিক আন্দোলনে শহীদদের আত্মার মাগফিরাত কামনা করে মোনাজাত করা হয়।
এই ইফতার অনুষ্ঠানে আরও উপস্থিত ছিলেন এলজিআরডি ও সমবায়মন্ত্রী ইঞ্জিনিয়ার খন্দকার মোশাররফ হোসেন, আওয়ামী লীগের উপদেষ্টা পরিষদের সদস্য কাজী আকরাম উদ্দিন আহমেদ, আওয়ামী লীগের সাংগঠনিক সম্পাদক আ ফ ম বাহাউদ্দিন নাছিম, সাংসদ ইমরান আহমেদ, শেখ হেলাল উদ্দিন, শেখ ফজলে নূর তাপস, মাহবুব আরা গিনি এবং বাংলাদেশ ক্রিকেট বোর্ডের সভাপতি নাজমুল হাসান পাপন।
