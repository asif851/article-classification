
হজরত শাহজালাল আন্তর্জাতিক বিমারবন্দরে দেড় লাখ সৌদি রিয়ালসহ এক যাত্রীকে আটক করেছে ঢাকা কাস্টম হাউসের প্রিভেনটিভ দল। গতকাল রোববার রাত সাড়ে ১১টার দিকে এ ঘটনা ঘটে।আটক করা যাত্রীর নাম মো. আবদুর রহমান (৩১)। তাঁর বাড়ি লক্ষ্মীপুর জেলার রামগঞ্জে। শুল্ক কর্মকর্তাদের দাবি, ওই যাত্রী বৈধ অনুমোদন ছাড়াই পাচারের উদ্দেশে বৈদেশিক মুদ্রা বহন করছিলেন।ঢাকা কাস্টম হাউসের সহকারী কমিশনার সাইদুল ইসলাম বলেন, গোপন তথ্যের ভিত্তিতে প্রিভেন্টিভ দল রাতে আবদুর রহমানকে আটক করে। ইউএস বাংলা এয়ারলাইনসে করে তাঁর সিঙ্গাপুর যাওয়ার কথা ছিল। বোর্ডিং ব্রিজ এলাকা থেকে দেড় লাখ রিয়ালসহ তাঁকে আটক করা হয়।প্রাথমিক জিজ্ঞাসাবাদে আটক আবদুর রহমান জানান, তাঁর বড় ভাই মো. ইলিয়াসের অনুরোধে রিয়ালগুলো বহন করছিলেন তিনি। বড় ভাইয়ের বন্ধু কাদেরের কাছ থেকে ঢাকার বায়তুল মোকাররম মার্কেটের সামনে থেকে মুদ্রাসহ ব্যাগটি নেন আবদুর রহমান। কাদের তাঁকে বলেন, সিঙ্গাপুর এয়ারপোর্টে একজন ফোনে যোগাযোগ করে ব্যাগটি নিয়ে নেবেন।এই আটকের ঘটনায় শুল্ক আইন-১৯৬৯ অনুযায়ী ব্যবস্থা নেওয়া হয়েছে।
