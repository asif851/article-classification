
স্থানীয় একটি ক্লিনিকে অস্ত্রোপচারের মাধ্যমে গত রোববার পঞ্চগড় মকবুলার রহমান সরকারি কলেজের ছাত্রী জান্নাতুন মাওয়া একটি পুত্রসন্তানের জন্ম দেন। গতকাল সোমবার তিনি অ্যাম্বুলেন্সে বসে স্নাতক তৃতীয় বর্ষের বাংলা বিষয়ের পরীক্ষা দিয়েছেন। জান্নাতুন বোদা উপজেলার সাকোয়ার গোলাম মোস্তফার স্ত্রী।জান্নাতুন মাওয়া ও তাঁর পরিবারের সদস্যদের সঙ্গে কথা বলে জানা গেছে, অস্ত্রোপচারের পর রক্তের দাগ শুকায়নি, শারীরিক দুর্বলতাও কাটেনি জান্নাতুন মাওয়ার। এদিকে গতকাল ছিল তাঁর তৃতীয় বর্ষের শেষ পরীক্ষা। জান্নাতুন ভেবেছিলেন, পরীক্ষাটি বুঝি দেওয়া হবে না। শুধু উপস্থিতি দেখানোর জন্য পরীক্ষাকেন্দ্র পঞ্চগড় সরকারি মহিলা কলেজে ছুটে যান তিনি। ওই কলেজের অধ্যক্ষ তাঁকে জানান, কলেজ ক্যাম্পাসের ভেতরে অ্যাম্বুলেন্সে বসে পরীক্ষা দেওয়ার সুযোগ রয়েছে তাঁর। এরপর নবজাতককে দাদির কোলে রেখে সরকারি মহিলা কলেজের অর্থনীতি বিভাগের শিক্ষক হাসনুর রশিদের তত্ত্বাবধানে পরীক্ষা দেন তিনি।জান্নাতুন মাওয়া বলেন, পরীক্ষা দেওয়ার সুযোগ দেওয়ায় তিনি কলেজ কর্তৃপক্ষের কাছে কৃতজ্ঞ।পঞ্চগড় সরকারি মহিলা কলেজের অধ্যক্ষ কানাইলাল কুণ্ডু বলেন, মেয়েটির পরীক্ষা দেওয়ার অদম্য ইচ্ছাকে সম্মান জানিয়ে তাঁকে অ্যাম্বুলেন্সে বসে পরীক্ষা দেওয়ার সুযোগ দেওয়া হয়েছে।
