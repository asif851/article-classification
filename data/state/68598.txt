
সিলেটের দক্ষিণ সুরমার শিববাড়ি এলাকা ঘিরে আজ রোববার জঙ্গিবিরোধী নিবিড় তল্লাশি ও অভিযান চালানো হচ্ছে।
নাম প্রকাশে অনিচ্ছুক পুলিশের এক কর্মকর্তা আজ বেলা ১১টার দিকে প্রথম আলোকে এই তথ্য জানান।
শিববাড়ির ‘আতিয়া মহল’ নামের বাড়ির নিচতলার একটি ফ্ল্যাটে জঙ্গিরা অবস্থান করছে। বাড়িটিতে গতকাল শনিবার সকাল থেকে অভিযান চালাচ্ছে সেনাবাহিনী।
জঙ্গি আস্তানায় সেনা অভিযানের মধ্যে গতকাল সন্ধ্যার দিকে আতিয়া মহলের অদূরে পৃথক জঙ্গি হামলা হয়। এতে দুই পুলিশ কর্মকর্তাসহ ছয়জন নিহত হয়েছেন। আহত হয়েছেন অন্তত ৫০ জন।
গতকালের ওই হামলার পর আতিয়া মহল থেকে প্রায় সোয়া কিলোমিটার দূরে ঢাকা-সিলেট মহাসড়কের হুমায়ুন রশীদ চত্বরে ব্যারিকেড দিয়েছে পুলিশ।
হুমায়ুন রশীদ চত্বর দিয়ে ঢাকা-ফেঞ্চুগঞ্জ সড়ক ধরে এগোলে শিববাড়ি এলাকা। এই শিববাড়িতে আতিয়া মহল অবস্থিত।
পুলিশি ব্যারিকেডের কারণে গণমাধ্যমকর্মীসহ কেউ শিববাড়ির দিকে যেতে পারছেন না।
নাম প্রকাশে অনিচ্ছুক পুলিশের ওই কর্মকর্তা প্রথম আলোকে বলেন, আতিয়া মহল, তার আশপাশের এলাকাসহ শিববাড়ি ঘিরে নিবিড় তল্লাশি ও অভিযান চালানো হচ্ছে।  গত বৃহস্পতিবার দিবাগত রাত আড়াইটার দিকে আতিয়া মহলে জঙ্গিবিরোধী অভিযান শুরু করে পুলিশ। পুলিশের পর গতকাল সকালে অভিযানের নেতৃত্ব নেয় সেনাবাহিনী।
