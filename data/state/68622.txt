
কয়েক দিন কুয়াশা কম ছিল। তাতে কিছুটা স্বস্তি পাওয়া গিয়েছিল। কিন্তু গত রোববার গভীর রাত থেকে আবারও কষ্ট বেড়েছে। রাত একটার পর থেকে আজ সোমবার সকাল দশটা পর্যন্ত প্রায় ৯ ঘণ্টা রাজবাড়ীর দৌলতদিয়া এবং মানিকগঞ্জের পাটুরিয়া নৌপথে ফেরি চলাচল বন্ধ হয়ে যায়। পরে আবার শুরু হয়।
কুয়াশায় মাঝনদীতে আটকা পড়ে যানবাহন ও যাত্রীবোঝাই ছোট-বড় সাতটি ফেরি। দুই ঘাটে দেখা দেয় প্রায় চার কিলোমিটার করে দীর্ঘ যানজট। চলতি শীত মৌসুমে কুয়াশার কারণে এ নিয়ে প্রায় ১১৪ ঘণ্টার মতো ফেরি চলাচল বন্ধ থাকে।
বাংলাদেশ অভ্যন্তরীণ নৌপরিবহন সংস্থার (বিআইডব্লিউটিসি) দৌলতদিয়া কার্যালয় জানায়, গতকাল মধ্যরাত থেকে পদ্মা ও যমুনা নদী অববাহিকায় কুয়াশা পড়তে থাকে। রাত একটার পর থেকে নদীতে সামান্য সামনের কিছুও দেখা যাচ্ছিল না। এরপরই চলাচল বন্ধ করে দেওয়া হয়।
হাসনাহেনা ফেরির মাস্টার মাইনদ্দিন হাওলাদার জানান, রাত পৌনে একটার দিকে ছয়টি বাস ও একটি ট্রাক নিয়ে দৌলতদিয়ার উদ্দেশে রওনা হন। ফেরিটি একটার দিকে মাঝ নদীতে পৌঁছায়। তখন সামান্য দূরের কিছুও দেখতে পাচ্ছিলেন না। কর্তৃপক্ষের নির্দেশে বাধ্য হয়ে মাঝ নদীতে নোঙর করে অপেক্ষা করতে থাকেন।
ঢাকা থেকে বাসে গত রোববার সন্ধ্যায় গোপালগঞ্জের উদ্দেশে স্ত্রী ও তিন সন্তান নিয়ে রওনা হন ব্যবসায়ী হারুন কাজি। তিনি জানান, গতকাল রাত আটটার পর পাটুরিয়ায় যানজটে আটকা পড়েন। প্রায় ১২ ঘণ্টা পর গতকাল সকালে লঞ্চে ঝুঁকি নিয়ে নদী পাড়ি দিয়ে দৌলতদিয়ায় পৌঁছে পরিবহন খুঁজছেন।
