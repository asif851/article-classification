
মৌলভীবাজারের শ্রীমঙ্গলে একটি সেতু ক্ষতিগ্রস্ত হওয়ায় গতকাল সোমবার পূর্বাঞ্চলের ১০টি ট্রেনের যাত্রা বাতিল করা হয়। প্রবল বর্ষণ ও পাহাড়ি ঢলে সেতুর গার্ডার ধসে যাওয়ায় ওই রেলপথে প্রায় ১৫ ঘণ্টা রেল চলাচল বন্ধ ছিল। ওই সময় সিলেট থেকে চট্টগ্রাম ও ঢাকার সঙ্গে গতকাল কোনো ট্রেন চলেনি। পরে রাত সোয়া আটটার পর রেল যোগাযোগ আবার চালু হয়।
বাংলাদেশ রেলওয়ে পূর্বাঞ্চলের অতিরিক্ত পরিচালন কর্মকর্তা মো. রোকনুজ্জামান বলেন, প্রবল বৃষ্টি ও পাহাড়ি ঢলে সেতুটি ব্যাপকভাবে ক্ষতিগ্রস্ত হয়। এ কারণে গতকাল সকাল সাড়ে পাঁচটা থেকে সিলেটের সঙ্গে চট্টগ্রাম ও ঢাকার যোগাযোগ বিচ্ছিন্ন হয়ে যায়। এ অবস্থায় ছয়টি আন্তনগর ট্রেন, দুটি মেইল ট্রেন ও দুটি কমিউটার ট্রেনের যাত্রা বাতিল করে। পরে ক্ষতিগ্রস্ত সেতু মেরামত করে রাত আটটা ২০ মিনিটে রেল যোগাযোগ পুনঃস্থাপিত হয়।
 
