
কাউন্সিলরদের ভোটে জেলা বিএনপির কমিটি গঠনের দাবিতে নোয়াখালীতে গতকাল বৃহস্পতিবার মানববন্ধন ও সমাবেশ হয়েছে। জেলা বিএনপির সাবেক সাধারণ সম্পাদক হারুনুর রশিদ আজাদের অনুসারী নেতা-কর্মীরা নোয়াখালী প্রেসক্লাবের সামনে এই কর্মসূচি পালন করেন।গতকাল বেলা ১১টার দিকে নোয়াখালী প্রেসক্লাবের সামনের সড়কে এই কর্মসূচি শুরু হয়। প্রায় ঘণ্টাব্যাপী কর্মসূচিতে জেলা স্বেচ্ছাসেবক দলের যুগ্ম আহ্বায়ক আবদুল করিম, পৌরসভার ৭ নম্বর ওয়ার্ড বিএনপির সভাপতি আবুল খায়ের, জেলা ছাত্রদলের সহসভাপতি আবদুল মতিন প্রমুখ বক্তব্য দেন।প্রসঙ্গত, গত বছরের ৩০ ডিসেম্বর নোয়াখালী জেলা বিএনপির ত্রিবার্ষিক সম্মেলনের প্রথম পর্বে নেতাদের বক্তৃতা শেষ হওয়ার আগমুহূর্তে সভাপতি পদের দুই প্রার্থী জেলা বিএনপির সাবেক সাধারণ সম্পাদক হারুনুর রশিদ আজাদ ও মাহবুব আলমগীরের সমর্থকেরা সংঘর্ষে জড়িয়ে পড়েন। এতে সম্মেলন পণ্ড হয়ে যায়। এরপর গত ১৩ ফেব্রুয়ারি কেন্দ্র থেকে জেলা বিএনপির ১১ সদস্যের আংশিক কমিটি ঘোষণা করা হয়। এ কমিটিতে আবদুর রহমানকে সভাপতি ও মাহবুব আলমগীরকে সাধারণ সম্পাদক করা হয়। সম্মেলনে আবদুর রহমান ছিলেন সাধারণ সম্পাদক প্রার্থী। এর আগে সদর উপজেলা বিএনপির সভাপতি ছিলেন আবদুর রহমান। মাহবুব আলমগীর ছিলেন ওই কমিটির সাধারণ সম্পাদক।গতকালের কর্মসূচিতে বক্তারা বলেন, বিএনপির সম্মেলনে হারুনুর রশিদ আজাদের সভাপতি পদে বিজয় নিশ্চিত বুঝতে পেরে একটি মহল পরিকল্পিতভাবে মারামারি লাগিয়ে কাউন্সিল স্থগিত করিয়ে দেয়। এখন ঢাকায় বসে পকেট কমিটি ঘোষণা করা হয়েছে। এই কমিটি বিএনপির ত্যাগী নেতা-কর্মীদের কেউ মানেন না। বক্তারা এ বিষয়ে দলের চেয়ারপারসন খালেদা জিয়া ও সিনিয়র ভাইস চেয়ারম্যান তারেক রহমানের হস্তক্ষেপ কামনা করেন।৫ মার্চ হারুনুর রশিদ আজাদের সমর্থকেরা একই দাবিতে নোয়াখালী শহরে বিক্ষোভ মিছিল করেন। অবশ্য কমিটির পক্ষে জেলা শহরসহ বিভিন্ন স্থানে আনন্দ মিছিলও হয়েছে।হারুনুর রশিদ আজাদ প্রথম আলোকে বলেন, তাঁকে নেতৃত্ব থেকে দূরে রাখতে একটি মহল গভীর ষড়যন্ত্র করছে। যার অংশ হিসেবে কাউন্সিল না করে ঢাকায় বসে কমিটি ঘোষণা করা হয়েছে। তাঁর দাবি, কাউন্সিল হলে তিনি বিপুল ভোটে সভাপতি নির্বাচিত হবেন।জেলা বিএনপির নতুন কমিটির সভাপতি আবদুর রহমান প্রথম আলোকে বলেন, পৌর এলাকায় হারুনের কিছু অনুসারী আছেন। তাঁদের দিয়ে মানববন্ধন করানো হয়েছে বলে তিনি শুনেছেন। তিনি বলেন, কেন্দ্র থেকে কমিটি ঘোষণা করা হয়েছে। কমিটি গঠনের পর থেকে তাঁরা কাজ করে যাচ্ছেন।
 
