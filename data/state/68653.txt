
জামালপুরের ইসলামপুর উপজেলায় বন্যার পানি থেকে এক স্কুলছাত্রের লাশ উদ্ধার করা হয়েছে। আজ রোববার সকাল দশটার দিকে উপজেলার পচাবহলা এলাকায় এ লাশ উদ্ধারের ঘটনা ঘটে।
নিহত স্কুল ছাত্রের নাম আরাফাত হোসেন। সে উপজেলার নটারকান্দা গ্রামের মো.হাসেন আলীর ছেলে এবং ইসলামপুর নেকজাহান উচ্চ বিদ্যালয়ের সপ্তম শ্রেণির ছাত্র। গতকাল শনিবার সন্ধ্যায় বন্যার পানি দেখতে গিয়ে নিখোঁজ হয় সে।
পারিবারিক সূত্রে জানা যায়, গতকাল সাইকেলে করে বন্যার পানি দেখতে বের হয় আরাফাত হোসেন। সন্ধ্যার দিকে পচাবহলা এলাকায় একটি সেতু অতিক্রমের সময় বিপরীত দিক থেকে আসা একটি ব্যাটারিচালিত অটোরিকশাকে পাশ কাটাতে গিয়ে বন্যার পানিতে পড়ে যায় সে। এরপর তাকে খুঁজে পাওয়া যাচ্ছিল না। খবর পেয়ে দমকলবাহিনী তাকে উদ্ধারের চেষ্টা চালিয়েও ব্যর্থ হয়। স্থানীয় লোকজন রাতভর খুঁজেও তার সন্ধান পায়নি। পরে আজ সকাল দশটার দিকে স্থানীয় লোকজন তার লাশ উদ্ধার করেন।
ইসামপুর থানার ভারপ্রাপ্ত কর্মকর্তা (ওসি) দ্বিন-ই-আলম ঘটনার সত্যতা নিশ্চিত করেছেন।
