
‘এসো মিলি উচ্ছ্বাসে—প্রাণের এ উৎসবে’ স্লোগান নিয়ে দিনব্যাপী অনুষ্ঠিত হয় পটিয়া পৌর সদরের খলিলুর রহমান মহিলা ডিগ্রি কলেজের ‘কলেজ ডে’ অনুষ্ঠান। ৪ ফেব্রুয়ারি কলেজ প্রাঙ্গণে আয়োজিত দিনব্যাপী এই আনন্দ আসরে ছিল কথামালা, গান, নাচ, র্যা ফল ড্র ও ফ্যাশন শো। উৎসবে কলেজের শিক্ষকসহ প্রায় ১৪০০ শিক্ষার্থী অংশ নেন। সকালে কেক কেটে ভাষাশহীদদের স্মরণে ‘আমার ভাইয়ের রক্তে রাঙানো একুশে ফেব্রুয়ারি’ গান গেয়ে আসরের সূচনা করেন শিক্ষক-শিক্ষার্থীরা। এরপর আসরের আনুষ্ঠানিক উদ্বোধন করেন কলেজের প্রতিষ্ঠাতা ও কলেজ পরিচালনা পরিষদের সভাপতি শিল্পপতি খলিলুর রহমান। উদ্বোধনের পর কলেজের অধ্যক্ষ আবু তৈয়বের সভাপতিত্বে অনুষ্ঠিত হয় আলোচনা সভা। সংক্ষিপ্ত কথামালায় অংশ নেন পটিয়া পৌরসভার মেয়র হারুনুর রশিদ, খলিলুর রহমান বালিকা উচ্চবিদ্যালয়ের প্রধান শিক্ষক সামশুল আলম ছিদ্দিকী, কলেজ পরিচালনা কমিটির সদস্য নুর নাহার প্রমুখ। আলোচনা সভার পর কলেজের শিক্ষক অভিজিৎ বড়ুয়া ও ভগিরথ দাশের সঞ্চালনায় শুরু হয় সাংস্কৃতি অনুষ্ঠান। আসরে ‘মধু হই হই বিষ খাওয়াইলা’, ‘আজ এই দিনটাকে’, ‘স্বাদের লাউ’সহ বেশ কিছু গান গেয়ে শোনান কলেজের শিক্ষার্থীরা। এ ছাড়া গান গেয়ে দর্শক মাতান অতিথি শিল্পী হেলাল, অজয় ও রনি। সাংস্কৃতি আসর শেষে র্যা ফল ড্র এবং আলোকচিত্র প্রদর্শনী অনুষ্ঠিত হয়।
