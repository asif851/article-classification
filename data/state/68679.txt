
বিদ্যমান ভোটার তালিকার ভোটাররা বুধবার থেকে অনলাইনে নিজেদের ব্যক্তিগত তথ্য সংশোধনের সুযোগ পাবেন। এই সংশোধনের জন্য এক মাস সময় দেওয়া হবে। নির্বাচন কমিশন (ইসি) থেকে এ বিষয়ে কাল বুধবার আনুষ্ঠানিকভাবে ঘোষণা দেওয়া হবে।
আজ মঙ্গলবার প্রধান নির্বাচন কমিশনার (সিইসি) কাজী রকিব উদ্দীন আহমদের সভাপতিত্বে অনুষ্ঠিত ইসির বৈঠকে এই সিদ্ধান্ত হয় বলে ইসি সচিবালয় সূত্র জানায়।জানতে চাইলে ইসি সচিবালয়ের সচিব সিরাজুল ইসলাম সাংবাদিকদের বলেন, শতভাগ নিরাপত্তা নিশ্চিত করেই অনলাইনে ভোটারদের তথ্য সংশোধনের সুযোগ দেওয়া হচ্ছে। এ বিষয়ে বুধবার বিস্তারিত জানানো হবে।ইসির সংশ্লিষ্ট কর্মকর্তারা জানান, ইসি ২৬ মার্চ থেকে স্মার্ট কার্ড দেওয়ার কাজ শুরু করবে। তার আগে জাতীয় পরিচয়পত্রের ভুল-ত্রুটি সংশোধন করতে হবে। সেজন্যই এই ব্যবস্থা নেওয়া হয়েছে।ইসি কর্মকর্তারা জানান, অনলাইনে মৌলিক তথ্য পূরণের আবেদন করা করা হলে সঙ্গে সঙ্গে সংশোধনের নির্দিষ্ট তারিখ, সময় ও স্থান জানিয়ে দেওয়া হবে। এরপর নির্ধারিত দিনে উপস্থিত হয়ে ভোটাররা তথ্য সংশোধন করতে পারবেন। তবে অপেক্ষাকৃত কম গুরুত্বপূর্ণ তথ্য ভোটার নিজেই সংশোধন করে নিতে পারবেন।
