
নরসিংদীর পলাশ উপজেলার বালিয়া গ্রামে এক বৃদ্ধ দম্পতিকে শ্বাসরোধ করে হত্যা করেছে দুর্বৃত্তরা। গতকাল মঙ্গলবার গভীর রাতে নিজ বাড়ি থেকে ওই দম্পতির লাশ উদ্ধার করে পুলিশ। আজ বুধবার সকালে ময়নাতদন্তের জন্য লাশ নরসিংদীর সদর হাসপাতাল মর্গে পাঠানো হয়।
হত্যার শিকার ব্যক্তিরা হলেন আরমান ভূঁইয়া (৭০) ও তাঁর স্ত্রী সোলেমা বেগম (৬৫)।
এলাকাবাসী ও পুলিশ সূত্রে জানা যায়, আরমান ভূঁইয়া ও সোলেমা বেগম বালিয়া গ্রামে নিজ বাড়িতে থাকতেন। তাঁদের চার মেয়ে ও এক ছেলে। এই দম্পতির একমাত্র ছেলে টিপু আহমেদ লন্ডনে থাকেন। চার মেয়ের মধ্যে তিন মেয়ের বিয়ে হয়ে গেছে। আরেক মেয়ে ঢাকায় একটি বিশ্ববিদ্যালয়ে পড়াশোনা করেন।
প্রতিবেশীরা গতকাল সারা দিন ও সন্ধ্যার পরও এই দম্পতির কোনো সাড়া-শব্দ না পেয়ে রাতে পলাশ থানায় খবর দেয়। খবর পেয়ে পুলিশ রাতে ওই বাড়ির ফটকের তালা ভেঙে ঘর থেকে দুজনের লাশ উদ্ধার করে।
পলাশ থানার ভারপ্রাপ্ত কর্মকর্তা (ওসি) শাহাদত হোসেন প্রথম আলো ডটকমকে জানান, প্রাথমিক তদন্ত অনুযায়ী, নিহত ব্যক্তিদের গলায় লুঙ্গি ও গামছা প্যাঁচানো ছিল। ঘরের ভেতরে আগুনে পোড়ানো বাড়ির দলিলপত্রের কিছু আলামত উদ্ধার করা হয়েছে।
ওসির ভাষ্য, গত সোমবার রাতের কোনো একসময় দুর্বৃত্তরা ওই দম্পতিকে শ্বাসরোধে হত্যা করেছে। এ ঘটনায় মামলার প্রস্তুতি চলছে। জমি নিয়ে বিরোধ বা লেনদেন-সংক্রান্ত কোনো কিছুর জের ধরে পরিকল্পিতভাবে তাঁদের হত্যা করা হয়েছে।
 
