
রাজবাড়ীর পাংশা উপজেলায় গতকাল সোমবার একটি ডোবা থেকে এক যুবকের লাশ উদ্ধার করেছে পুলিশ। নিহত যুবকের নাম আবুল কালাম মণ্ডল (৩২)। তিনি একই উপজেলার মৈশালা গ্রামের মৈত্রীডাঙ্গা এলাকার ওহাই মণ্ডলের ছেলে।পুলিশ ও প্রত্যক্ষদর্শী সূত্র জানায়, আবুল কালাম তিন দিন ধরে নিখোঁজ ছিলেন। বিকেল পৌনে পাঁচটার দিকে উপজেলার আজিজ সরদার বাসস্ট্যান্ডের কাছে হামিদা ক্লিনিকের পশ্চিম পাশে খেজুরগাছে হাঁড়ি পাততে যান এক গাছি। এ সময় তিনি পাশের একটি ডোবায় লাশটি দেখতে পান। পরে এলাকাবাসী থানায় খবর দিলে পুলিশ গিয়ে লাশ উদ্ধার করে।পাংশা থানার ভারপ্রাপ্ত কর্মকর্তা (ওসি) আমিনুল ইসলাম জানান, ধারণা করা হচ্ছে, দুর্বৃত্তরা আবুল কালামকে শ্বাসরোধে হত্যার পর লাশ ডোবায় ফেলে দেয়।
 
