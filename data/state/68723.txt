
তিন মাস নয়, ঢাকা উত্তর সিটি করপোরেশনের (ডিএনসিসি) মেয়র পদে উপনির্বাচন ছয় মাসের জন্য স্থগিত করা হয়েছে। নির্বাচন কমিশন (ইসি) সচিবালয়ের ভারপ্রাপ্ত সচিব হেলালুদ্দীন আহমদ মঙ্গলবার রাতে প্রথম আলোকে এ কথা জানিয়েছেন।
হেলালুদ্দীন বলেন, মঙ্গলবার তাঁরা আদালতের রায়ের একটি ফটোকপি সংগ্রহ করেছেন। তাতে দেখা গেছে, ঢাকা উত্তর সিটি করপোরেশনের নির্বাচন ছয় মাসের জন্য এবং দক্ষিণ সিটি করপোরেশনের নির্বাচন চার মাসের জন্য স্থগিত করা হয়েছে। রায়ের সত্যায়িত কপির জন্য ইসি আবেদন করেছে। আগামীকাল বুধবার তাঁরা রায়ের সত্যায়িত কপি পাওয়ার আশা করছেন।
নির্বাচনসংশ্লিষ্ট ব্যক্তিরা মনে করছেন, ছয় মাস স্থগিত হওয়ার ফলে এই সরকারের আমলে ডিএনসিসির মেয়র পদে উপনির্বাচনের সম্ভাবনা কম। অবশ্য ইসি যদি রায়ের বিরুদ্ধে আপিল করে এবং রায় ইসির পক্ষে যায়, তাহলে ভিন্ন কথা। না হলে জাতীয় নির্বাচনের আগে এই নির্বাচন হওয়ার সম্ভাবনা নেই। কারণ, সামনে পাঁচটি সিটি করপোরেশনে নির্বাচন রয়েছে। আগামী ৩০ অক্টোবর থেকে জাতীয় সংসদ নির্বাচনের ক্ষণগণনা শুরু হবে। এর আগ থেকেই ইসিকে পুরোদমে জাতীয় নির্বাচনের প্রস্তুতি শুরু করতে হবে।
আনিসুল হকের মৃত্যুতে ডিএনসিসির মেয়র পদটি শূন্য হয়। আইন অনুযায়ী ইসি ৯ জানুয়ারি এই পদে উপনির্বাচন এবং ডিএনসিসিতে নতুন যুক্ত ১৮টি ওয়ার্ডে সাধারণ নির্বাচন এবং দক্ষিণ সিটি করপোরেশনে যুক্ত হওয়া ১৮টি ওয়ার্ডের নির্বাচনের তফসিল দিয়েছিল। আগামী ২৬ ফেব্রুয়ারি ভোট হওয়ার কথা ছিল।
কিন্তু আলাদা রিট মামলার পরিপ্রেক্ষিতে আদালত ১৭ জানুয়ারি ডিএনসিসি নির্বাচনের তফসিলের কার্যকারিতা স্থগিত করেন।
হাইকোর্টের আদেশ বিষয়ে রিট আবেদনকারী মোস্তাফিজুর রহমান খান সেদিন প্রথম আলোকে বলেছিলেন, ঢাকা উত্তর সিটি করপোরেশনের মেয়র পদে উপনির্বাচনের তফসিল, ১৮টি কাউন্সিলর ও সংরক্ষিত ৬টি কাউন্সিলর নির্বাচনের পরিপত্র তিন মাসের জন্য স্থগিত করেছেন হাইকোর্ট।
আলাদা একটি রিটের পরিপ্রেক্ষিতে পরদিন ঢাকা দক্ষিণ সিটি করপোরেশনের ১৮ ওয়ার্ডের নির্বাচনও স্থগিত করেন আদালত।
