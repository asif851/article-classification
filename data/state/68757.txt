
বরগুনার তালতলী উপজেলার উত্তর ঝাড়াখালী গ্রামে গত শনিবার গভীর রাতে একদল সশস্ত্র ডাকাত দুটি বাড়িতে হানা দিয়ে মালামাল লুট করে নিয়েছে। এ সময় ডাকাত দলের সদস্যরা পিটিয়ে ও কুপিয়ে নারীসহ পাঁচজনকে জখম করে।পুলিশ ও স্থানীয় কয়েকজন জানান, শনিবার দিবাগত রাত দুইটার দিকে ঝাড়াখালী গ্রামের ইসাহাক মাঝি ও তাঁর ভাই ইব্রাহীম মাঝির বাড়িতে আট থেকে ১০ জন সশস্ত্র ডাকাত গ্রিল কেটে ভেতরে ঢোকে। পরে ঘরের লোকজনকে বেঁধে দুই লাখ টাকা ও সাত ভরি স্বর্ণালংকার লুট করে নিয়ে যায়। এ সময় ডাকাত দলের সদস্যরা গৃহকর্তা ইসাহাক মাঝি (৪৮), ফাতেমা বেগম (৩৫), লামিয়া (১৪), নাজমুল (১০) ও ইব্রাহীম মাঝিকে (৫৫) মারধর ও কুপিয়ে জখম করে। ডাকাত দলটি লুটপাট শেষে পালানোর পথে বন্দুক দিয়ে একটি ফাঁকা গুলি ছোড়ে।আহতদের গতকাল সকালে আমতলী উপজেলা স্বাস্থ্য কমপ্লেক্সে ভর্তি করা হয়। তবে ফাতেমা ও ইসাহাকের অবস্থা গুরুতর হওয়ায় তাঁদের বরিশাল শের-ই-বাংলা মেডিকেল কলেজ হাসপাতালে স্থানান্তর করা হয়।
