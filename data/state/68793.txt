
প্রতিবছর আমাদের দেশে ভিটামিন এ–এর অভাবে অনেক শিশু দৃষ্টিশক্তি হারায়। এর অভাবে শিশুর বেড়ে ওঠাও থেমে যায়। এ ছাড়া রাতকানা রোগ তো আছেই। এই ভিটামিনের ঘাটতি পূরণে শিশুকে ভিটামিন এ ক্যাপসুলের পাশাপাশি নিয়মিত ভিটামিন এ–সমৃদ্ধ খাবারও খাওয়াতে হবে। এখন কাঁঠালের মৌসুম। মৌসুমি এই ফলে রয়েছে প্রচুর ভিটামিন এ। শিশুদের কাঁঠাল ও কাঁঠালের রস খাওয়ালে ভিটামিন এ–এর চাহিদা অনেকটাই পূরণ হবে।কাঁঠাল কাঁচা এবং পাকা উভয় অবস্থাতেই খাওয়া যায়। কাঁচা কাঁঠালের তরকারি কে না পছন্দ করে। আবার রসে ভরা পাকা কাঁঠাল সবার কাছেই সমান লোভনীয়।কাঁঠালের কিছুই ফেলনা নয়। কাঁচা কঁাঠালের মতো পাকা কাঁঠালের বিচিও সবার কাছেই সমাদৃত। কাঁঠালের বিচির ভর্তার কথা শুনলেই জিবে জল আসে। পাশাপাশি শুঁটকি কিংবা মাংস দিয়ে রান্না কাঁঠালের বিচির স্বাদ অতুলনীয়।ডায়াবেটিসে আক্রান্ত ব্যক্তিরা দিনে তিন থেকে চার কোয়া কাঁঠাল খেতে পারেন। তবে ওই দিন অন্য কোনো মিষ্টি ফল আর খাওয়া যাবে না। কাঁঠালের উপকারিতা ও পুষ্টি অনেক। একটি কাঁঠালে কোয়া থাকে ৩৫ ভাগ অংশজুড়ে। বাকি ৬৫ ভাগ লোকজন ফেলে দেয়। অথচ কাঁঠালের ভোতায় রয়েছে প্রচুর শর্করা, চর্বি, প্রোটিন ও খনিজ পদার্থ। কাঁঠালের কোয়া ও ভোতায় যথেষ্ট পরিমাণে ল্যাকটিন থাকায় এগুলোর রস দিয়ে জ্যাম, জেলি বানানো সম্ভব সহজেই।কাঁঠালের বিচি শুকিয়ে সংরক্ষণ করা যায়। বর্ষাকালে গ্রামে যখন খাদ্যসংকট থাকে, তখন এগুলো ভেজে কিংবা রান্না করে খায় লোকজন। এতে প্রোটিনের চাহিদাও পূরণ হয়। কাঁঠালের বিচি আলুর বিকল্প হিসেবেও সহজেই ব্যবহার করা যায়। বাংলাদেশ কৃষি বিশ্ববিদ্যালয়ের খাদ্যপ্রযুক্তি ও গ্রামীণ শিল্প বিভাগের গবেষণায় দেখা গেছে, কাঁঠালকে বিভিন্নভাবে ব্যবহার করা যায়। কাঁঠালের বিচি থেকে বিস্কুট, কেক ও পাউরুটি তৈির হতে পারে। কোয়া থেকে জ্যাম, জেলি, আচার ইত্যাদি তৈরি সম্ভব।পুষ্টি গবেষণা কাউন্সিলের তথ্য অনুযায়ী প্রতি ১০০ গ্রাম পাকা কাঁঠালে থাকে ১ দশমিক ৮ গ্রাম প্রোটিন, ৯ দশমিক ৯ গ্রাম শর্করা, ৩০ মিলিগ্রাম চর্বি, ২৯২ আই ইউ ভিটামিন এ, শূন্য দশমিক ১৫ মিলিগ্রাম ভিটামিন বি, ২১ দশমিক চার মিলিগ্রাম ভিটামিন সি, ২৬ মিলিগ্রাম ক্যালসিয়াম ও ১ দশমিক ৭ মিলিগ্রাম লোহা।অপর দিকে ১০০ গ্রাম কাঁঠালের বিচিতে প্রোটিন ৩ গ্রাম, চর্বি ৪০ মিলিগ্রাম, শর্করা ৫ দশমিক ৪ গ্রাম, ভিটামিন এ ৯২ মিলিগ্রাম, ভিটামিন বি শূন্য দশমিক ১১ মিলিগ্রাম, ভিটামিন সি ৬ দশমিক ২ মিলিগ্রাম, ক্যালসিয়াম ২৯ দশমিক ৭ মিলিগ্রাম ও লোহা আছে ১ দশমিক ৫ মিলিগ্রাম।লেখক, প্রধান পুষ্টি কর্মকর্তাচট্টগ্রাম ডায়াবেটিক জেনারেল হাসপাতাল
