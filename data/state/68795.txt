
নোয়াখালী শহরের উত্তর সোনাপুর এলাকায় ব্যাটারিচালিত ইজিবাইকের চাকায় ওড়না পেঁচিয়ে এক উচ্চমাধ্যমিক (এইচএসসি) পরীক্ষার্থীর মর্মান্তিক মৃত্যু হয়েছে। আজ মঙ্গলবার সকালে পরীক্ষা দিতে কেন্দ্রে যাওয়ার সময় এ দুর্ঘটনা ঘটে।
নিহত এইচএসসি পরীক্ষার্থীর নাম নাজমুন নাহার (১৮)। নোয়াখালী সরকারি মহিলা কলেজের বাণিজ্য বিভাগ থেকে এবার তিনি পরীক্ষা দিচ্ছিলেন। নোয়াখালী শহরের সোনাপুর এলাকার আবু হাসানের মেয়ে তিনি।
নাজমুন নাহারের মামা দেলোয়ার হোসেন জানান, সকালে নোয়াখালী সরকারি কলেজ পরীক্ষা কেন্দ্রে যাওয়ার উদ্দেশে মা রাবেয়া বেগমের সঙ্গে বাড়ি থেকে বের হন নাজমুন নাহার। ইজিবাইকে করে তাঁরা যাচ্ছিলেন। হঠাৎ নাজমুন নাহারের ওড়না ইজিবাইকের চাকার সঙ্গে পেঁচিয়ে গেলে তিনি সিটের নিচে পড়ে যান। এতে তাঁর গলায় ওড়না পেঁচিয়ে যাওয়ায় মারাত্মক আহত হন। তাৎক্ষণিকভাবে নোয়াখালী জেনারেল হাসপাতালে নিয়ে যাওয়া হলে কর্তব্যরত চিকিৎসক তাঁকে মৃত ঘোষণা করেন।
সুধারাম থানার ভারপ্রাপ্ত কর্মকর্তা (ওসি) আনোয়ার হোসেন ইজিবাইকের চাকায় ওড়না পেঁচিয়ে এইচএসসি পরীক্ষার্থীর নিহত হওয়ার ঘটনার সত্যতা নিশ্চিত করেছেন। তিনি জানান, ঘটনার পর পরিবারের সদস্যরা হাসপাতাল থেকে লাশ বাড়িতে নিয়ে যান।
