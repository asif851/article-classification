
রাজধানীর কলাবাগান ও পল্টন এলাকা থেকে শতাধিক ছিনতাই করা ল্যাপটপ, ক্যামেরা, মোটরসাইকেল ও মুঠোফোন উদ্ধার করেছে র‌্যাপিড অ্যাকশন ব্যাটালিয়নের (র‌্যাব) একটি দল। একই সঙ্গে এসব ছিনতাইয়ের অভিযোগে চারজনকে আটক করা হয়েছে।
তাঁদের কাছ থেকে ৩৮টি ল্যাপটপ, তিনটি ট্যাব, ১২৪টি মুঠোফোন, চারটি ক্যামেরা, একটি মোটরসাইকেল, নগদ ৫৭ হাজার টাকা ও তিনটি পাসপোর্ট উদ্ধার করা হয়।
আজ সোমবার সন্ধ্যায় রাজধানীর আগারগাঁওয়ে র‌্যাব-২-এর কার্যালয়ে এসব মালামালসহ ওই চারজনকে নেওয়া হয়।
সংবাদ সম্মেলনে র‌্যাব-২-এর কমান্ডিং অফিসার লেফটেন্যান্ট কর্নেল আনিসুর রহমান বলেন, তাঁদের কাছে অভিযোগ ছিল, ওই চক্র রাজধানীর আইডিবি ভবন, শ্যামলী ও সংসদ ভবন এলাকায় সংঘবদ্ধভাবে ছিনতাই করত। র‌্যাব-২-এর অতিরিক্ত পুলিশ সুপার রায়হান উদ্দিন খানের নেতৃত্বে বিশেষ অভিযান চালিয়ে ইস্টার্ন প্লাজার সামনে থেকে প্রথমে মোটরসাইকেলসহ আসিফ আজাদ (২৩) ও সাইফুল ইসলাম জনিকে (২৩) আটক করে র‌্যাব-২। তাঁদের স্বীকারোক্তি অনুযায়ী আজ বঙ্গবন্ধু স্টেডিয়ামের ইয়েসটেল ও ভাসানী স্টেডিয়ামের নিউ হাবিব ইলেকট্রনিকস, শাহিনুর ইলেকট্রনিকস ও সুমা ইলেকট্রনিকস নামের দোকানগুলোর গোডাউন থেকে ল্যাপটপ, ট্যাব ও ক্যামেরাগুলো উদ্ধার করা হয়। এসব রাখার  অভিযোগে মনির হোসেন (৩৫) নামের একজনকেও আটক করে র‌্যাব।
এদিকে মোহাম্মদপুরে মিরপুর রোডের আদিল প্লাজার ভবন থেকে ৩৫ হাজার টাকার জাল নোট ও একটি ব্যক্তিগত গাড়িসহ একজনকে আটক করে র‌্যাব-২-এর অন্য একটি দল। তাঁর নাম ইফতেখার কদর (৩০)।
ইফতেখারের ব্যাপারে র‌্যাব-২-এর কমান্ডিং অফিসার আনিসুর রহমান বলেন, ইফতেখারসহ একটি চক্র গাড়ি ব্যবহার করে বিভিন্ন জায়গা থেকে জাল টাকা দিয়ে বিভিন্ন জিনিসপত্র কিনত। এ ছাড়া অনলাইনে সেলবাজার ডটকম থেকে জাল টাকা দিয়ে জিনিসপত্র কিনত। তাঁদের বিরুদ্ধে আইনানুগ ব্যবস্থা প্রক্রিয়াধীন।
ইফতেখারকে আজ বেলা ১১টার দিকে আটক করা হয়।
