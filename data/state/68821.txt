
ধর্ষণ মামলার আসামি গ্রেপ্তার না হলে আসামিদের ডিএনএ পরীক্ষার আওতায় আনা সম্ভব না। এ কারণে ধর্ষণের শিকার নারীর ধর্ষণের বিভিন্ন নমুনা বা আলামতেরও ডিএনএ পরীক্ষা করা সম্ভব হচ্ছে না। ফলে ধর্ষণ মামলার ৯০ শতাংশের ক্ষেত্রেই ডিএনএ প্রতিবেদন আদালতে পাঠানো সম্ভব হচ্ছে না।ঢাকা মেডিকেল কলেজ হাসপাতালের জাতীয় ফরেনসিক ডিএনএ প্রোফাইলিং ল্যাবরেটরিতে আসা মামলাগুলোর ক্ষেত্রে এ ধরনের পরিস্থিতির সৃষ্টি হয়েছে।অন্যদিকে, যেসব মামলায় আসামিদের উপস্থিত করা সম্ভব হচ্ছে না সেসব মামলার ধর্ষণের শিকার নারীর ধর্ষণের বিভিন্ন আদালত ডিএনএ পরীক্ষার জন্য সংরক্ষণ করতে গিয়ে ল্যাবে ‘আলামত জট’ লেগে গেছে। এ আলামতগুলো সংরক্ষণে হিমশিম খাচ্ছে ল্যাব কর্তৃপক্ষ।ল্যাবরেটরিতে সরেজমিনে দেখা গেল, ল্যাবরেটরির স্ক্রিনিং ল্যাবে দুটি ফ্রিজে আর কোনো জায়গা নেই। কিছু নমুনা আবার কয়েকটি প্লাস্টিকের ঝুড়ির মধ্যে রাখা। ল্যাবরেটরির আর্কাইভ রুমে ধর্ষণের শিকার নারীর পোশাকসহ বিভিন্ন আলামতের নমুনারও পাহাড় জমে যাচ্ছে। এসব নমুনা সংরক্ষণ করাই এখন সবচেয়ে বড় সমস্যা হিসেবে দেখা দিয়েছে। আবার আইনি ঝামেলার কারণে এসব নমুনা নষ্ট বা ফেলে দেওয়াও সম্ভব হচ্ছে না।২০০৬ সালে ডেনমার্ক সরকারের আর্থিক সহায়তায় মহিলা ও শিশুবিষয়ক মন্ত্রণালয়ের নারী নির্যাতন প্রতিরোধে ঢাকা মেডিকেল কলেজ হাসপাতালে এ ল্যাবরেটরি যাত্রা শুরু করে। ল্যাবের দেওয়া তথ্য অনুযায়ী, ২০০৬ সাল থেকে গত বছর পর্যন্ত ডিএনএ পরীক্ষার জন্য এক হাজার ২১৯টি ধর্ষণ মামলার তথ্য এসেছে। এর মধ্যে মাত্র ১৪৩টি মামলার ডিএনএ প্রতিবেদন আদালতে পাঠানো সম্ভব হয়েছে।জাতীয় ফরেনসিক ডিএনএ প্রোফাইলিং ল্যাবরেটরির জাতীয় উপদেষ্টা (কারিগরি) অধ্যাপক শরীফ আখতারুজ্জামান প্রথম আলোকে বলেন, ধর্ষণ মামলার মাত্র ১০ শতাংশ ক্ষেত্রে সন্দেহভাজনদের ডিএনএ পরীক্ষার আওতায় আনা সম্ভব হচ্ছে। শুধু এই প্রতিবেদনগুলোই আদালতে পাঠানো সম্ভব হচ্ছে। অন্য মামলার ক্ষেত্রে আলামত সংরক্ষণ করতে হচ্ছে। প্রতিবেদন পাঠানোর পর ১০ শতাংশ ক্ষেত্রে মামলার ফলাফল কী হচ্ছে তা ল্যাব কর্তৃপক্ষকে আদালত থেকে জানানো হচ্ছে না। মহিলা ও শিশুবিষয়ক মন্ত্রণালয়ের প্রকল্পের আওতায় ঢাকা মেডিকেল কলেজ হাসপাতালে ওয়ান স্টপ ক্রাইসিস সেন্টারসহ (ওসিসি) বিভিন্ন বিভাগীয় হাসপাতালের ওসিসিতে ধর্ষণের শিকার নারীর বিভিন্ন নমুনা ডিএনএ ল্যাবরেটরিতে পাঠানো হয়। এ ছাড়া বিভিন্ন থানা ও আদালত থেকেও ডিএনএ পরীক্ষার জন্য নমুনা ল্যাবে পাঠানো হয়। ঢাকা ছাড়াও দেশে সাতটি স্ক্রিনিং ল্যাব আছে। এসব ল্যাবও নমুনা সংগ্রহ করে ল্যাবরেটরিতে পাঠায়।সরেজমিনে দেখা গেল, ল্যাবে সংরক্ষিত বিভিন্ন নমুনার গায়ে ২০০৭, ২০০৮ সালসহ বিভিন্ন সালের উল্লেখ রয়েছে। ল্যাবরেটরির বৈজ্ঞানিক কর্মকর্তা আশিষ কুমার মজুমদার প্রথম আলোকে বলেন, নতুন যে মামলাগুলো আসছে সেই নমুনাগুলোকে বেশি গুরুত্ব দিতে হচ্ছে। আবার ২০০৬ বা ২০০৮ সালের নমুনা ফেলে দেওয়ারও উপায় নেই। অপেক্ষা করতে হচ্ছে সেই মামলার সন্দেহভাজনকে সংশ্লিষ্ট থানার পুলিশ হয়তো হাজির করবেন।চলতি বছরের ৮ ফেব্রুয়ারি ভাটারা থানার গণধর্ষণের একটি মামলায় গত ২৭ মার্চ মামলার তিনজন সন্দেহভাজনের ডিএনএ পরীক্ষা করা হয়েছে। বর্তমানে চূড়ান্ত প্রতিবেদন তৈরি করা হচ্ছে উল্লেখ করে আশিষ কুমার মজুমদার বলেন, সন্দেহভাজনদের যত দ্রুত হাজির করা হবে তত দ্রুত ডিএনএ পরীক্ষা করা সম্ভব হবে। সে ভিত্তিতে প্রতিবেদন তৈরিও দ্রুত সম্ভব।ল্যাবের দেওয়া তথ্য অনুযায়ী, ২০০৭ সালে ল্যাবে আসা ধর্ষণ মামলার ৯০টির মধ্যে ৮১টির ক্ষেত্রেই সন্দেহভাজনদের পাওয়া যায়নি। বছর বছর ল্যাবে আসা মামলার সংখ্যা যেমন বেড়েছে একইভাবে অসম্পূর্ণ মামলা বা সন্দেহভাজনদের উপস্থিত না করার সংখ্যাও বেড়েছে। ২০১৩ সালে ১৯৯টি মামলার মধ্যে ১৪৭টি মামলার ক্ষেত্রে সন্দেহভাজনদের পাওয়া যায়নি।মহিলা ও শিশুবিষয়ক মন্ত্রণালয়ের নারী নির্যাতন প্রতিরোধকল্পে মাল্টিসেক্টরাল প্রকল্পের প্রকল্প পরিচালক আবুল হোসেন প্রথম আলোকে বলেন, ডি-অক্সি-রাইবোনিউক্লিক অ্যাসিড (ডিএনএ) আইনের খসড়া তৈরি করেছে মন্ত্রণালয়। আইনের খসড়াটি রাষ্ট্রপতির অনুমোদনের জন্য পাঠানো হয়েছে। এ আইনে কারিগরি কমিটিসহ বিভিন্ন কমিটি গঠন করা হবে। এসব কমিটির মাধ্যমেই ডিএনএ পরীক্ষার জন্য পাঠানো বিভিন্ন নমুনা কত দিন সংরক্ষণ করা হবে, কীভাবে ধ্বংস করা হবে তার সিদ্ধান্ত নেওয়া হবে।
