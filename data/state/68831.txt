
দলের নেতাদের গ্রেপ্তারের পরও নির্দলীয় সরকারের অধীনে নির্বাচনের দাবিতে অনড় আছেন বিএনপি চেয়ারপারসন ও বিরোধী দলীয় নেতা খালেদা জিয়া। আজ রোববার রাতে খালেদা জিয়ার সঙ্গে সাক্ষাত্ শেষে বিএনপিপন্থী আইনজীবীরা সাংবাদিকদের একথা জানান।গুলশানের বাসভবনে খালেদা জিয়ার সঙ্গে সাক্ষাত্ করেন বিএনপিপন্থী কয়েকজন আইনজীবী। ওই বৈঠকে খালেদা জিয়ার উপদেষ্টা ও সুপ্রিম কোর্ট বার কাউন্সিলের ভাইস চেয়ারম্যান খন্দকার মাহবুব হোসেন ছাড়াও উপস্থিত ছিলেন শাহজাহান ওমর, সানাউল্লাহ মিয়া প্রমুখ।সাক্ষাত্ শেষে খন্দকার মাহবুব হোসেন সাংবাদিকদের বলেন, ‘বিএনপি চেয়ারপারসন নির্দলীয় নিরপেক্ষ সরকারে অধীনে আগামী নির্বাচনের দাবিতে অনড় আছেন। জেল, নির্যাতন চললে আন্দোলন অব্যাহত থাকবে বলেও তিনি জানিছেন।’‘ধর ধর’ আইনজীবীদের সঙ্গে সাক্ষাত্ শেষে সাবেক শিক্ষামন্ত্রী ওসমান ফারুক খালেদা জিয়ার সঙ্গে দেখা করতে যান। এ সময় খালেদা জিয়ার বাসভবনের সামনে থাকা ছাত্রদলের কয়েকজন নেতা-কর্মী তাঁকে উদ্দেশ্য করে ‘ধর! ধর!’ বলে চিত্কার করেন। হরতালের মধ্যে গাড়ি নিয়ে চেয়ারপারসনের সঙ্গে দেখা করতে আসায় তাঁরা ওসমান ফারুকের ওপর ক্ষুব্ধ হন বলে জানা গেছে।
খালেদা জিয়ার নিরাপত্তা উপদেষ্টা রহুল আলম প্রথম আলো ডটকমকে বলেন, ‘তাঁরা হরতাল ডেকেছেন। তাঁদের ডাকে আমরা অন্যদের রাস্তায় গাড়ি চালাতে দিচ্ছি না। অথচ আমাদের দলীয় নেতারা গাড়ি চালাচ্ছেন। এ কথা খালেদা জিয়াকে জানানোর পর তিনি দলীয় নেতাদের আর কারও সঙ্গে আজ সাক্ষাত্ করেননি।’
