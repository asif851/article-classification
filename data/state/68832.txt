

প্রধানমন্ত্রী শেখ হাসিনা রিয়াদে বাংলাদেশের দূতাবাস ভবন ও রাষ্ট্রদূতের বাসভবনের ভিত্তিপ্রস্তর স্থাপন করেছেন। একই সঙ্গে তিনি সৌদি আরবে বসবাসকারী প্রবাসী বাংলাদেশিদের উন্নত সেবা প্রদানের লক্ষ্যে জেদ্দায় কনস্যুলেট ভবন নির্মাণ করা হবে বলেও জানান।
গতকাল শনিবার রাতে রয়্যাল কনফারেন্স প্যালেসে এক অনুষ্ঠানের মাধ্যমে তিনি এসব ভিত্তিপ্রস্তরের ফলক উন্মোচন করেন। বলেন, এ ধরনের একটি দূতাবাস ভবন একটি স্বাধীন দেশের প্রতীক।। এ সময় তিনি বিশ্বের বিভিন্ন দেশে ধাপে ধাপে নিজস্ব দূতাবাস ভবন গড়ে তোলার বিষয়টি পুনর্ব্যক্ত করেন।
প্রধানমন্ত্রী বর্তমানে সৌদি বাদশাহ সালমান বিন আবদুল আজিজ আল সৌদের আমন্ত্রণে পাঁচ দিনের সরকারি সফরে সৌদি আরবে অবস্থান করছেন।
প্রবাসী বাংলাদেশিরা সৌদি আরবসহ বিশ্বের বিভিন্ন দেশে কাজ করে দেশের অর্থনীতি শক্তিশালীকরণে বিশাল ভূমিকা রাখছেন উল্লেখ করে প্রধানমন্ত্রী অনুষ্ঠানে বলেন, ‘কাজেই এই প্রবাসীদের সুবিধা-অসুবিধা দেখা সরকারের দায়িত্ব।’
এই প্রসঙ্গে প্রধানমন্ত্রী বিশ্বের বিভিন্ন দেশে বাংলাদেশ মিশনে কর্মরত রাষ্ট্রদূতদের ভালোভাবে প্রবাসী বাংলাদেশিদের স্বার্থ দেখার নির্দেশ দেন।
যুক্তরাষ্ট্র, ভারত, পাকিস্তান এবং জাপানে নিজস্ব চ্যান্সেরি ভবন উদ্বোধনের প্রসঙ্গ উল্লেখ করে প্রধানমন্ত্রী বলেন, তাঁর সরকার ১৯৯৬-২০০১ মেয়াদে রাষ্ট্রীয় ক্ষমতায় আসার পর অস্ট্রেলিয়াতেও এই ভবন নির্মাণের উদ্যোগ নিয়েছিল। অথচ পরবর্তী সরকার সেখানে ভবন নির্মাণে ব্যর্থ হওয়ায় বাংলাদেশ সেখানে ভবন নির্মাণের জমির প্রায় অর্ধেকটাই হারিয়ে ফেলেছে।
প্রধানমন্ত্রী প্রবাসী বাংলাদেশিদের সর্বোচ্চ সততা এবং আন্তরিকতার সঙ্গে কাজ করে বিদেশে বাংলাদেশের ভাবমূর্তি উজ্জ্বল করারও আহ্বান জানান।
বিশ্বে বাংলাদেশ আজ মর্যাদার আসনে অধিষ্ঠিত হয়েছে উল্লেখ করে প্রধানমন্ত্রী বলেন, বাংলাদেশকে এখন আর কেউ অবহেলার চোখে দেখে না।দেশের সম্ভাবনার কথা উল্লেখ করে তিনি ব্যবসা-বাণিজ্যের সম্প্রসারণ এবং দেশে আরও বিনিয়োগের ওপর গুরুত্বারোপ করেন।
এ সময় অন্যান্যের মধ্যে পররাষ্ট্রমন্ত্রী এ এইচ মাহমুদ আলী, মুখ্য সচিব মো. আবুল কালাম আজাদ, পররাষ্ট্রসচিব মো. শহীদুল হক, প্রেসসচিব ইহ্‌সানুল করিম, সৌদি আরবে বাংলাদেশের রাষ্ট্রদূত গোলাম মসীহ উপস্থিত ছিলেন।
