
অবশেষে স্বস্তির বৃষ্টি এল রাজধানীসহ দেশের বিভিন্ন স্থানে। সন্ধ্যা ছয়টার পর রাজধানী ঢাকায় কালবৈশাখী ঝড় হয়েছে। আবহাওয়া অধিদপ্তর জানান, আজ রোববার সকালের দিকেও রাজধানীতে এক মিলিমিটার বৃষ্টিপাত হয়েছে। 
প্রায় এক মাস পর রাজধানীতে ঝোড়ো হাওয়াসহ বৃষ্টি হলো আজ। ১ এপ্রিল রাতে এ ধরনের বৃষ্টি হয় ঢাকায়। এর পর গত ৪ এপ্রিল ১৬ মিলিমিটার বৃষ্টি হয়। এই বৃষ্টির পর সিলেট ছাড়া খরতাপে পুড়তে শুরু করে পুরো বাংলাদেশ। রাজশাহী, চুয়াডাঙ্গা, কুষ্টিয়া, যশোর, সাতক্ষীরা, খুলনায় দাবদাহের প্রভাবে তাপমাত্রা প্রায় ৪০ ডিগ্রি সেলসিয়াসের ওপরে উঠে যায়। রাজধানী ঢাকায়ও গরম ছিল প্রায় ৩৮ ডিগ্রি সেলসিয়াস। আবহাওয়া অধিদপ্তরের আবহাওয়াবিদ ওমর ফারুক প্রথম আলোকে বলেন, ঢাকা ছাড়াও আজ ফরিদপুর, যশোর, মাদারীপুর জেলাতেও বৃষ্টি হয়েছে।
