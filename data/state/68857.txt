
রাজশাহীর দুর্গাপুরে গোপন বৈঠক করার সময় জামায়াতে ইসলামীর নয়জন নারী কর্মীসহ ১২ নেতা-কর্মীকে গ্রেপ্তার করেছে পুলিশ। আজ শুক্রবার দুপুরে তাঁদের ৫৪ ধারায় গ্রেপ্তার দেখিয়ে আদালতে পাঠানোর সিদ্ধান্ত নেওয়া হয়। 
দুর্গাপুর থানার উপপরিদর্শক (এসআ​ই) আবু জাফর প্রথম আলোকে বলেন, আজ দুপুরে উপজেলা জামায়াতের সাবেক আমির নূরুজ্জামান সিংগা গ্রামে নিজের বাসায় নারী কর্মীসহ ১২ নেতা-কর্মীদের নিয়ে গোপন বৈঠক করছিলেন। এ খবর পেয়ে পুলিশ ঘটনাস্থলে গিয়ে তাঁদের আটক করে। এ সময় ঘটনাস্থল থেকে বেশ কিছু জিহাদি বই-পুস্তকও জব্দ করা হয়েছে। আটক সবাইকে থানায় নিয়ে আসার পরে সহকারী পুলিশ সুপার (রাজশাহী সদর সার্কেল) আসলাম উদ্দিন তাঁদের জিজ্ঞাসাবাদ করেন। পরে ৫৪ ধারায় গ্রেপ্তার দেখিয়ে তাঁদের আদালতে পাঠানোর সিদ্ধান্ত নেওয়া হয়। এসআই আবু জাফর জানান, ওই ১২ জনের বিরুদ্ধে আগের কোনো মামলা নেই। তবে সন্দেহজনকভাবে গোপন বৈঠক করার কারণে তাঁদের আটক করে ৫৪ ধারায় গ্রেপ্তার দেখিয়ে আদালতে পাঠানো হয়েছে। আজ আদালতের কার্যক্রম না থাকায় তাঁদের আদালতের হাজতখানায় রাখা হয়েছে।
