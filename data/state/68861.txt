
রাজধানীর সিটি কলেজের ছাত্রদের দুটি দলের মধ্যে আজ সোমবার বিকেলে সংঘর্ষের ঘটনা ঘটেছে। এ সময় আইয়াজ নামে সদ্য এসএসসি পাস করা এক ছাত্র মারা গেছে। তার বড় ভাই আরজিন সিটি কলেজের ছাত্র।
ধানমন্ডি থানা সূত্রে জানা গেছে, বিকেলে সিটি কলেজের বিজ্ঞান ও ব্যবসায় শিক্ষা বিভাগের শিক্ষার্থীদের দুটি দলের মধ্যে সংঘর্ষ শুরু হয়। এ সংঘর্ষ কলেজ ছাড়িয়ে একদিকে স্টার কাবাবের সামনে থেকে ধানমন্ডি আবাসিক এলাকা এবং অন্যদিকে হ্যাপি আর্কেড-সংলগ্ন এলাকায় ছড়িয়ে পড়ে। সংঘর্ষের সময় আইয়াজকে পিটিয়ে মারাত্মক আহত করেন কলেজের কয়েকজন শিক্ষার্থী। তাকে গুরুতর আহত অবস্থায় ঘটনাস্থল থেকে উদ্ধার করে ঢাকা মেডিকেল কলেজ হাসপাতালে নেওয়া হলে সেখানে চিকিত্সাধীন অবস্থায় তার মৃত্যু হয়।ঘটনার সত্যতা নিশ্চিত করে ধানমন্ডি থানার পরিদর্শক (তদন্ত) অশোক চৌহান প্রথম আলোকে জানান, এ ঘটনায় কলেজ ইউনিফর্ম পরিহিত আট-নয়জনকে আটক করা হয়েছে।
