
জাতীয় মানবাধিকার কমিশনের চেয়ারম্যান মিজানুর রহমান বলেছেন, জেলখানায় কারাবন্দী অবস্থায় কোনো ব্যক্তির মৃত্যু হলে রাষ্ট্রকে এর গ্রহণযোগ্য জবাব দিতে হবে।বিএনপি নেতা নাসির উদ্দিন আহমেদ পিন্টুর মৃত্যুর ঘটনাকে মানবাধিকার কমিশন কীভাবে দেখছে, সাংবাদিকদের এমন প্রশ্নের জবাবে তিনি এ কথা বলেন। আজ বুধবার বিকেলে বগুড়া জিলা স্কুলে একটি অনুষ্ঠানে যোগ দেওয়ার পর সেখানে সাংবাদিকেরা তাঁকে এই বিষয়ে প্রশ্ন করেন।মিজানুর রহমান বলেন, জেলখানায় কারও মৃত্যু হতেই পারে। তবে বন্দী অবস্থায় মৃত্যু হলে এই মৃত্যুর ব্যাপারে মানুষের মনে প্রশ্ন ওঠা স্বাভাবিক। এ কারণেই রাষ্ট্রকে এর জবাব দিতে হবে; যে জবাব জনগণের কাছে গ্রহণযোগ্য এবং বিশ্বাসযোগ্য হবে।এ সময় বিচারবহির্ভূত হত্যাকাণ্ড বন্ধ হচ্ছে না কেন, সাংবাদিকদের এ প্রশ্নের জবাবে মিজানুর রহমান বলেন, বিচারবহির্ভূত হত্যাকাণ্ড বন্ধে মানবাধিকার কমিশন যে সুপারিশমালা রাষ্ট্রকে দিয়েছে তা গ্রহণ করা হলে ভবিষ্যতে এ ধরনের ঘটনা ঘটবে না।
