
সিলেটের দক্ষিণ সুরমা উপজেলার লালাবাজার এলাকায় সড়ক দুর্ঘটনায় দুজন নিহত হয়েছেন। আজ বৃহস্পতিবার সকাল ১০টার দিকে ঢাকা-সিলেট মহাসড়কে এ দুর্ঘটনা ঘটে।
নিহত ব্যক্তিরা হলেন মাহবুবুর রহমান (৩৮) ও উজ্জ্বল মিয়া (৩০)। মাহবুবুরের বাড়ি মেহেরপুরের গাংনী থানার কুমারদা গ্রামে।
দক্ষিণ সুরমা থানার ভারপ্রাপ্ত কর্মকর্তা (ওসি) খায়রুল ফজল ঘটনার সত্যতা নিশ্চিত করে বলেন, ঢাকা-সিলেট মহাসড়কের লালাবাজার এলাকায় যাত্রীবাহী একটি বাস ওষুধ কোম্পানি এসকেএফের ওষুধবাহী পিকআপ ভ্যানকে চাপা দেয়। এতে ঘটনাস্থলে বিক্রয় কর্মকর্তা মাহবুবুর রহমান ও পিকআপের চালক উজ্জ্বল মিয়া মারা যান। তাঁদের লাশ থানায় নিয়ে যাওয়া হচ্ছে।
