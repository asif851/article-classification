
হত্যা ও অস্ত্র মামলায় ১৭ বছরের সাজাপ্রাপ্ত একাধিক ডাকাতি মামলার পলাতক আসামি সেলিম ও ওরফে গোসত সেলিমকে (৩৮) গতকাল বৃহস্পতিবার চট্টগ্রামের চন্দনাইশ থেকে গ্রেপ্তার করেছে পুলিশ।সেলিমের বাড়ি উপজেলার হাসিমপুর ইউনিয়নে।পুলিশ সূত্র জানায়, ২০০৫ সালের ৭ সেপ্টেম্বর রাতে চন্দনাইশের হাসিমপুর ইউনিয়নের একটি বাড়িতে ডাকাতির সময় ডাকাতেরা গৃহকর্তা আবদুল মান্নানকে গুলি করে হত্যা করে। রাতেই পুলিশ জামিজুরী এলাকা থেকে সেলিমসহ চার ডাকাতকে অস্ত্রসহ গ্রেপ্তার করে। এ ঘটনায় অস্ত্র, ডাকাতি ও হত্যা মামলা করা হয়। পরে ওই ব্যক্তিরা জামিন পেয়ে পালিয়ে যান।চন্দনাইশ থানার ওসি আবুল কাসেম ভূঁইয়া বলেন, ১২ নভেম্বর আদালত ডাকাত সেলিমসহ চারজনকে ১৭ বছরের কারাদণ্ড দেন। এরপর গতকাল দুপুরে পুলিশ ডাকাত সেলিমকে তাঁর বাড়ি থেকে গ্রেপ্তার করে। ওসি জানান, সেলিম চন্দনাইশের রৌশনহাট এলাহাবাদ এলাকার মোজাফ্ফর আহমদ হত্যা মামলারও আসামি। তা ছাড়া তাঁর বিরুদ্ধে ডাকাতির অভিযোগে আরও একাধিক মামলা রয়েছে।
