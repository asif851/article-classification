

ইউএস-বাংলার উড়োজাহাজ দুর্ঘটনায় আহত আরও তিন বাংলাদেশি যাত্রী কাঠমান্ডু ছেড়েছেন। সেখানকার চিকিৎসকদের পরার্মশ অনুযায়ী আজ শুক্রবার স্থানীয় সময় বেলা দেড়টার দিকে তারা বাংলাদেশের উদ্দেশে কাঠমান্ডু ছেড়েছেন। এ নিয়ে ওই দুর্ঘটনায় আহত বাংলাদেশি ১০ যাত্রীর মধ্যে পাঁচজন কাঠমান্ডু ছাড়লেন। 
দেশের উদ্দেশে রওনা হওয়া যাত্রীরা হলেন সৈয়দ কামরুন্নাহার স্বর্না, আলমুন নাহার অ্যানি ও মেহেদি হাসান। তাঁরা কাঠমান্ডু মেডিকেল কলেজ হাসপাতালে (কেএমসি) চিকিৎসাধীন ছিলেন। সরকারি ব্যবস্থাপনায় বাংলাদেশ বিমানের উড়োজাহাজ বিজি-০৭২ ফ্লাইটে তাঁরা দেশের উদ্দেশে রওনা হন।
নেপালের ত্রিভুবন আন্তর্জাতিক বিমানবন্দরে গত সোমবার ইউএস-বাংলার উড়োজাহাজ দুর্ঘটনায় ৫১ জন নিহত হয়। এর মধ্যে ২৬ জন বাংলাদেশি।
আজ এই তিন যাত্রীকে পাঠানোর সময় উপস্থিত ছিলেন নেপালে থাকা বাংলাদেশের রাষ্ট্রদূত মাশফি বিনতে শামস। তিনি বলেন, এখানকার চিকিৎসকেরা এসব যাত্রীকে বিমানে ওড়ার পরামর্শ দিয়েছেন। তাই তাঁদের দেশে পাঠানো হচ্ছে। এর আগে আহত যাত্রী রিজওয়ানুল হককে সিঙ্গাপুরে ও শাহরিন আহমেদকে বাংলাদেশে ফেরত পাঠানো হয়। শাহরিন এখন ঢাকা মেডিকেল কলেজের বার্ন ইউনিটে চিকিৎসাধীন। এখন আহত যে পাঁচজন বাংলাদেশি নেপালে আছেন, তাঁদের মধ্যে চারজন কেএমসিতে ও আরেকজন নরডিক হাসপাতালে চিকিৎসাধীন।
আজ ফেরত পাঠানো যাত্রীদের বিষয়ে রাষ্ট্রদূত মাশফি বিনতে শামস বলেন, তাঁদের সরকারি ব্যবস্থাপনায় দেশে চিকিৎসা দেওয়া হবে। তবে তাঁদের পরিবার দেশে বা বিদেশে চিকিৎসা দিতে চাইলে নিয়ে যাবেন। বাংলাদেশের রাষ্ট্রদূতের সঙ্গে এ সময় উপস্থিত ছিলেন পররাষ্ট্র মন্ত্রণালয়ের দক্ষিণ এশিয়া বিভাগের মহাপরিচালক মনোয়ার হোসেন ও আহত মেহেদি হাসানের ভাই সোহানুর রহমান।
 
