
কুমিল্লা শিক্ষাবোর্ডের চেয়ারম্যান পদে নিয়োগ পেয়েছেন কুমিল্লা ভিক্টোরিয়া সরকারি কলেজের রসায়ন বিভাগের অধ্যাপক মো. আবদুল খালেক। গতকাল বুধবার শিক্ষা মন্ত্রণালয়ের কলেজ শাখা (৬)-এর জ্যেষ্ঠ সহকারী সচিব আবু কায়সার খান স্বাক্ষরিত এক প্রজ্ঞাপনে ওই তথ্য জানানো হয়। গত বছরের ২৮ ডিসেম্বর থেকে চেয়ারম্যানের পদটি শূন্য রয়েছে। বোর্ডের কর্মকর্তা ও কর্মচারীরা জানিয়েছেন, আজ বৃহস্পতিবার আবদুল খালেক তাঁর পদে যোগ দেবেন। তাঁর এ যোগদানের মধ্য দিয়ে কুমিল্লা বোর্ডে দীর্ঘদিন পর চেয়ারম্যানের পদটি পূরণ হতে যাচ্ছে। মো. আবদুল খালেকের গ্রামের বাড়ি কুমিল্লার সদর দক্ষিণ উপজেলার সুয়াগাজী এলাকায়।
