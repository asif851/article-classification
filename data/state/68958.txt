
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, দুই বিদেশি নাগরিক খুনের ঘটনা সুষ্ঠু তদন্ত না করেই সরকার ‘বিরোধী দলকে’ ঘটনাগুলোর সঙ্গে সম্পৃক্ত করতে অপপ্রচার শুরু করেছে। বিরোধী দল ও মতকে দমন করার রাজনৈতিক উদ্দেশ্যে বিএনপির শীর্ষ পর্যায়ের নেতা ও অন্য নেতা-কর্মীদের গ্রেপ্তার করা হচ্ছে, তাঁদের নামে মিথ্যা মামলা দেওয়া হচ্ছে।আজ বুধবার গণমাধ্যমে পাঠানো এক বিবৃতিতে মির্জা ফখরুল এ কথা বলেন।বি​এনপির এই নেতা বলেন, ‘আমরা বিদেশি নাগরিকদের ঘৃণ্য হত্যাকাণ্ডের তীব্র নিন্দা জানিয়েছি এবং অবিলম্বে সুষ্ঠু নিরপেক্ষ তদন্তের মাধ্যমে প্রকৃত অপরাধীদের খুঁজে বের করে বিচারের আওতায় আনার আহ্বান জানিয়েছি। সরকার বরাবরের মতোই তাদের ব্যর্থতা ঢাকবার জন্য, ঘটনা ভিন্ন খাতে প্রবাহিত করে বিরোধী দল ও মতকে দমন করতে চাইছে।’বিএনপির ভারপ্রাপ্ত মহাসচিব অভিযোগ করেন, ইতিমধ্যে বিরোধী নেতাদের হয়রানি ও নির্যাতনের মাত্রা বাড়ানো হয়েছে। বিএনপির স্থায়ী কমিটির সদস্য তরিকুল ইসলামসহ শতাধিক নেতা-কর্মীর নামে মিথ্যা মামলা দেওয়া হয়েছে। যশোর জেলা বিএনপির সাধারণ সম্পাদক সাবেরুল হকসহ যশোরের বেশ কয়েকজন নেতাকে গ্রেপ্তার করা হয়েছে। কিশোরগঞ্জ জেলা বিএনপির সাংগঠনিক সম্পাদক হাজি ইসমাইল, রংপুর মহানগর বিএনপির সাংগঠনিক সম্পাদক ও জেলা যুবদলের সাধারণ সম্পাদক আনিসুল হক, চট্টগ্রাম মেডিকেল কলেজ ছাত্রদলের সাবেক সভাপতি রাশেদুন্নবী এবং বগুড়া জেলা যুবদল সভাপতি সিপার আল বখতিয়ারসহ বেশ কয়েকজন নেতাকে গ্রেপ্তার করা হয়েছে। সাম্প্রতিক কয়েকটি হত্যাকাণ্ডের ঘটনায় কোনো সুষ্ঠু তদন্ত না করে বিএনপিকে দোষারোপ করে প্রকৃত ঘটনা থেকে জনগণের ও আন্তর্জাতিক দৃষ্টিকে ভিন্ন খাতে প্রবাহিত করতে চাইছে সরকার।
দলের যুগ্ম মহাসচিব রুহুল কবির রিজভীকে হাসপাতালে ফিরিয়ে আনার দাবি জানিয়ে ফখরুল বলেন, দীর্ঘদিন কারাবন্দী রুহুল কবির রিজভী অত্যন্ত অসুস্থ অবস্থায় হাসপাতালে চিকিৎসাধীন ছিলেন। তাঁকে অসুস্থ অবস্থায় হাসপাতাল থেকে কারাগারে নেওয়া হয়েছে। এটা নির্যাতন ছাড়া কিছু নয়।
