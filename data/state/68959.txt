
ঝিনাইদহের শৈলকুপা উপজেলার উমেদপুর ইউনিয়ন যুবদলের সভাপতি আবু জাফর হত্যা মামলার দুই আসামিকে গ্রেপ্তার করেছে পুলিশ। নাঈম শেখ ও ইকবাল হোসেন নামের ওই দুজনকে গতকাল রোববার সকালে উপজেলার গাড়াগঞ্জ এলাকা থেকে গ্রেপ্তার করা হয়। শৈলকুপা থানার ওসি এম এ হাশেম খান বলেন, পরে ওই দুজনের স্বীকারোক্তি মোতাবেক হত্যাকাণ্ডে ব্যবহৃত একটি হাতুড়ি উদ্ধার করা হয়েছে। গ্রেপ্তার করা নাঈম শেখ ও ইকবাল হোসেন তামিনগর গ্রামের বাসিন্দা। ওসি বলেন, গোপনে খবর পেয়ে গতকাল সকাল আটটার দিকে নাঈম শেখ ও ইকবাল হোসেনকে গ্রেপ্তার করা হয়। পরে তাঁদের স্বীকারোক্তি মোতাবেক তামিনগর গ্রামের ধানখেত থেকে হত্যাকাণ্ডে ব্যবহৃত একটি হাতুড়ি উদ্ধার করা হয়।
