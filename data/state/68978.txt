
পুলিশের মহাপরিদর্শক (আইজিপি) মোহাম্মদ জাবেদ পাটোয়ারী বলেছেন, ‘আমাদের দেশে জঙ্গিবাদ আমদানি করা হয়েছে। দেশের উন্নয়ন ও পথচলাকে বাধাগ্রস্ত করতেই দেশে জঙ্গিবাদ ঢোকানো হয়েছে। আমরা পিছপা হইনি, জঙ্গিবাদ নিয়ন্ত্রণে ব্যাপক কাজ করা হচ্ছে।’
আজ বুধবার বেলা একটার দিকে রংপুরের বেগম রোকেয়া বিশ্ববিদ্যালয় ক্যাম্পাসে জঙ্গি ও মাদক প্রতিরোধ বিষয়ে সমাবেশে প্রধান অতিথির বক্তৃতায় আইজিপি এ কথা বলেন।
পুলিশের মহাপরিদর্শক বলেন, ‘মাদক ও জঙ্গিবাদের মূল টার্গেট হলো কোমলমতি শিক্ষার্থীরা। সবাইকে সচেতন হতে হবে। শিক্ষার্থীদের ভুল ব্যাখ্যা দিয়ে জঙ্গি, মাদকসহ বিভিন্ন অপরাধে ভেড়ানো হচ্ছে। তাই সচেতনতাসহ বন্ধু নির্বাচনে সবাইকে সজাগ হতে হবে।’মাদককে মরণব্যাধি উল্লেখ করে আইজিপি মোহাম্মদ জাবেদ পাটোয়ারী বলেন, ‘মাদক পরিবার ও সমাজ ধ্বংস করে দিচ্ছে। সমাজের শান্তি-শৃঙ্খলা নষ্ট করে দিচ্ছে। মাদক নিরাময়ে পুনর্বাসন কর্মসূচি চালানো হচ্ছে। যারা ফিরে আসতে চায়, তাদের জন্য সব সময় সহযোগিতার হাত খোলা থাকবে। সবার সহযোগিতা পেলে মাদক নির্মূলে আমরা বিশ্বে রোল মডেল হতে পারব।’
দেশের উন্নয়নে মাদক ও জঙ্গিবাদ প্রধান প্রতিবন্ধকতা উল্লেখ করে তিনি বলেন, ‘সারা বিশ্বে জঙ্গিবাদ প্রধান সমস্যা হয়ে দাঁড়িয়েছে। বিশ্বব্যাপী জঙ্গিবাদ দমনে নানা পদক্ষেপ নেওয়া হচ্ছে। আমরাও দেশে জঙ্গিবাদের বিষয়ে জিরো টলারেন্স নীতি পালন করছি।’
সমাবেশে বিশ্ববিদ্যালয়ের উপাচার্য নাজমুল আহসান কলিমউল্লাহর সভাপতিত্বে বক্তৃতা করেন রংপুর পুলিশ রেঞ্জের উপমহাপরিদর্শক (ডিআইজি) খন্দকার গোলাম ফারুক, বিশ্ববিদ্যালয়ের সিন্ডিকেট সদস্য অধ্যাপক এম আবুল কাশেম মজুমদার, শিক্ষক সমিতির সভাপতি গাজী মাজহারুল আনোয়ার, প্রক্টর ফরিদুল ইসলাম, বিশ্ববিদ্যালয় শাখা ছাত্রলীগের সভাপতি তুষার কিবরিয়া, সাধারণ সম্পাদক নোবেল শেখ প্রমুখ।
