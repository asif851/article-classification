
চট্টগ্রাম দক্ষিণ জেলা আওয়ামী লীগের সভাপতি মোছলেম উদ্দিন আহমেদ বলেছেন, বঙ্গবন্ধুর আদর্শ বাস্তবায়নের জন্য কৃষক লীগকে তৃণমূল পর্যায়ে সংগঠিত করতে হবে। কৃষি উৎপাদন বাড়ানোর পাশাপাশি সাধারণ মানুষের পাশে অবস্থান নিয়ে মাঠপর্যায়ে কাজ করতে হবে। গতকাল বৃহস্পতিবার সকালে চট্টগ্রাম দক্ষিণ জেলা কৃষক লীগের নতুন কমিটির নেতাদের নিয়ে মতবিনিময় সভায় তিনি এই মন্তব্য করেন।নগরের আন্দরকিল্লা দলীয় কার্যালয়ে এই মতবিনিময় সভা অনুষ্ঠিত হয়। এতে চট্টগ্রাম দক্ষিণ জেলা আওয়ামী লীগের সাধারণ সম্পাদক মফিজুর রহমান, দক্ষিণ জেলা কৃষক লীগের সভাপতি আতাউল করিম ও সাধারণ সম্পাদক মোহাম্মদ আতিক, দক্ষিণ জেলা আওয়ামী লীগের সাংগঠনিক সম্পাদক প্রদীপ দাশ, দপ্তর সম্পাদক আবু জাফর প্রমুখ বক্তৃতা করেন।মোছলেম উদ্দিন আহমদ নতুন কমিটির সভাপতি ও সাধারণ সম্পাদককে অভিনন্দন জানিয়ে বলেন, ‘শেখ হাসিনা দেশকে খাদ্যে স্বয়ংসম্পূর্ণ করেছেন। আমাদের দেশ কৃষিনির্ভর। শেখ হাসিনার হাত শক্তিশালী করতে কৃষক লীগের নতুন কমিটি দক্ষিণ জেলায় ভূমিকা রাখবে। প্রতিটি কৃষকের কাছে দেশের উন্নয়নের চিত্র তুলে ধরতে হবে।’মতবিনিময় অনুষ্ঠানে দক্ষিণ জেলা আওয়ামী লীগের সাধারণ সম্পাদক মফিজুর রহমান বলেন, জঙ্গিরা দেশকে অস্থিতিশীল করে তুলতে অপতৎপরতা চালাচ্ছে। আসলে জঙ্গি ও জামায়াত-শিবির মুদ্রার এপিঠ-ওপিঠ। জঙ্গি ও জামায়াত-শিবিরের বিরুদ্ধে ঐক্যবদ্ধভাবে প্রতিরোধ গড়ে তুলতে হবে।
 
