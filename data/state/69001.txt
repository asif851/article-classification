
গাজীপুরের পাঁচ উপজেলার ৩৪টি ইউনিয়ন পরিষদ (ইউপি) নির্বাচন ইতিমধ্যে সম্পন্ন হয়েছে। নির্বাচনে চেয়ারম্যান পদে আওয়ামী লীগের জয়জয়কার হলেও সব কটিতে বিএনপির প্রার্থীর পরাজয় হয়েছে। বিএনপির দাবি, সরকারি দলের নেতা-কর্মীদের হুমকি, প্রচারণায় বাধা ও প্রশাসন নিরপেক্ষ ভূমিকা পালন না করায় তাদের এমন পরাজয়। তবে তৃণমূলের অভিযোগ, শোচনীয় পরাজয়ের মূল কারণ অযোগ্য প্রার্থীদের মনোনয়ন। নির্বাচন কার্যালয় ও এলাকার কয়েকজন বাসিন্দার সঙ্গে কথা বলে জানা গেছে, গাজীপুর সদর, শ্রীপুর, কাপাসিয়া, কালীগঞ্জ ও কালিয়াকৈর উপজেলার ওই ৩৪টি ইউপিতে তিন ধাপে নির্বাচন হয়। এর মধ্যে আওয়ামী লীগের প্রার্থীরা জয় পেয়েছেন ২৭টিতে। বাকি সাতটির মধ্যে ছয়টিতে আওয়ামী লীগের ‘বিদ্রোহী’ ও একটিতে স্বতন্ত্র প্রার্থী বিজয়ী হয়েছেন। বিএনপির ঢাকা বিভাগীয় সাংগঠনিক সম্পাদক ও সাবেক সাংসদ এ কে এম ফজলুল হকের বাড়ি কালীগঞ্জ উপজেলার তুমুলিয়া ইউনিয়নে। তিনি জেলা ও উপজেলা বিএনপিরও সভাপতি। এ ইউনিয়নের প্রার্থীও বিপুল ভোটের ব্যবধানে হেরেছেন। বিএনপির জাতীয় স্থায়ী কমিটির সদস্য আ স ম হান্নান শাহর বাড়ি কাপাসিয়ার ঘাঘটিয়া ইউনিয়নেও বিএনপির প্রার্থী পরাজিত হন। গাজীপুর মহানগর আওয়ামী লীগের সাধারণ সম্পাদক জাহাঙ্গীর আলম বলেন, ‘সরকারের উন্নয়ন ও আমাদের দলের নেতা-কর্মীদের পরিশ্রমের কারণেই দলীয় প্রার্থীরা বিজয়ী হয়েছেন।’
