
পানিসম্পদমন্ত্রী আনিসুল ইসলাম মাহমুদ ‘তিস্তা চুক্তি নিয়ে বাংলাদেশ আশাবাদী’—এই মন্তব্য করে বলেছেন, তবে প্রধানমন্ত্রীর আসন্ন ভারত সফরে এই চুক্তি হবে কি না, তা এখনই নিশ্চিত করে বলা যাচ্ছে না। ভারতের দুজন প্রধানমন্ত্রী বাংলাদেশ সফরে এসে তিস্তা চুক্তির ব্যাপারে আশ্বাস দিয়েছেন। ফলে পানিসম্পদ মন্ত্রীর আশা, এই চুক্তি অবশ্যই হবে। আজ বুধবার বিশ্ব পানি দিবসের আলোচনায় প্রধান অতিথির বক্তব্য শেষে সাংবাদিকদের প্রশ্নের জবাবে আনিসুল ইসলাম মাহমুদ এসব কথা বলেন।পানিসম্পদ মন্ত্রণালয় ও ইনস্টিটিউট অব ওয়াটার মডেলিং (আইডব্লিউএম) যৌথভাবে এই অনুষ্ঠানের আয়োজন করে। পানি দিবসের অনুষ্ঠানের অংশ হিসেবে জাতীয় সংসদ ভবনের সামনে থেকে একটি র‍্যালি বঙ্গবন্ধু আন্তর্জাতিক সম্মেলন কেন্দ্রে এসে থামে।অনুষ্ঠানে গঙ্গা ব্যারাজ নিয়ে পানিসম্পদমন্ত্রী বলেন, ফারাক্কা বাঁধ নির্মাণের অনেক বছর পর এর সমস্যা প্রকট হচ্ছে। তাই গঙ্গা ব্যারাজে এ ধরনের কোনো সমস্যা হতে পারে কি না, তা খতিয়ে দেখতে বাংলাদেশ ও ভারতের বিশেষজ্ঞদের নিয়ে সমীক্ষা করানো হয়েছে। তাঁদের দেওয়া প্রতিবেদনের ভিত্তিতে ওই ব্যারাজ নিয়ে চূড়ান্ত সিদ্ধান্ত নেওয়া হবে।
অনুষ্ঠানে প্রধানমন্ত্রীর কার্যালয়ের টেকসই উন্নয়নবিষয়ক (এসডিজি) সেলের সমন্বয়কারী আবুল কালাম আজাদ দেশের পানিসম্পদের সুষ্ঠু ব্যবহারের সঙ্গে টেকসই উন্নয়ন সম্পর্কিত বলে মন্তব্য করেন। তিনি বলেন, ‘দেশে শিল্পায়ন ও নগরায়ণের কারণে প্রতিদিন পানি ও পানির উৎস দূষিত হচ্ছে। ফলে আমাদের উন্নয়নগুলো আরও টেকসই করতে পানিসম্পদ রক্ষা করতে হবে।’ অনুষ্ঠানে আরও বক্তব্য দেন পানিসম্পদ প্রতিমন্ত্রী মো: নজরুল ইসলাম, পানিসম্পদ মন্ত্রণালয়ের সচিব ড. জাফর আহমেদ খান ও পানি বিশেষজ্ঞরা। তারা পানি দূষিত হওয়া থেকে রক্ষা এবং পানির উৎস সংরক্ষণের ওপরে জোর দেন।
