
ঢাকা-মুন্সিগঞ্জ সড়কে বিআরটিসির শীতাতপনিয়ন্ত্রিত বাস উদ্বোধনের এক দিন পরই ঢাকার কাউন্টার বন্ধ করে দিয়েছে পুলিশ এবং বাংলাদেশ সড়ক পরিবহন সমিতির লোকজন। গতকাল রোববার সকাল সাড়ে নয়টায় তারা ঢাকার গুলিস্তানের বিআরটিসির বাস কাউন্টারটি বন্ধ করে দেয়।এ ব্যাপারে বিআরটিসির ব্যবস্থাপক মো. আশরাফুল আলম বলেন, ‘গতকাল সকালে ঢাকা থেকে মাত্র একটি বাস ছেড়ে যাওয়ার পরই মালিক সমিতির লোকজন ও পুলিশ এসে কাউন্টার বন্ধ করে দিয়ে যায়। বাস চালাতে হলে পুলিশ কমিশনার ও সড়ক পরিবহন সমিতির মহাসচিব খন্দকার এনায়েতউল্লাহ সাহেবের সঙ্গে আলোচনা করার জন্য তারা বলে যায়। আমরা জনগণের সুবিধার জন্য বাস সার্ভিস চালু রেখেছি বলার পরে তারা কোনো কথা না শুনে সড়ক থেকে কাউন্টারটি পাশে সরিয়ে রেখে চলে যায়। বিষয়টি আমরা বিআরটিসির চেয়ারম্যান মহোদয়কে জানিয়েছি। তিনি এটা নিয়ে সরকারের উচ্চ মহলে আলোচনা করবেন করে জানিয়েছেন।’গত শুক্রবার ঢাকা-মুন্সিগঞ্জ সড়কে প্রথমবারের মতো বিআরটিসির শীতাতপনিয়ন্ত্রিত বাস চালু হয়।এদিকে বাস কাউন্টার বন্ধ করার পেছনে স্থানীয় একাধিক মহল প্রতিদ্বন্দ্বী দিঘিরপাড় পরিবহনের বাস মালিক কর্তৃপক্ষকে সন্দেহ করছে।দিঘিরপাড় পরিবহনের চেয়ারম্যান জগলুল হালদার বলেন, ‘আমরা এ বিষয়ে কিছুই জানি না।’মুন্সিগঞ্জ-৩ আসনের সাংসদ মৃণাল কান্তি দাস জানান, বাস কাউন্টার বন্ধ করে দেওয়ার বিষয়টি তিনি শুনেছেন। বিষয়টি তিনি ঢাকা বিভাগের উপমহাব্যবস্থাপককে জানিয়েছেন।বাংলাদেশ সড়ক পরিবহন সমিতির মহাসচিব খন্দকার এনায়েতউল্লাহর সঙ্গে একাধিকবার যোগাযোগের চেষ্টা করেও তাঁর মুঠোফোন বন্ধ পাওয়া যায়।ঢাকা মহানগর পুলিশের উপকমিশনার (ট্রাকিক পূর্ব জোন) মো. মাইনুল ইসলাম বলেন, ‘গুলিস্তান এলাকায় নতুন করে কোনো কাউন্টার দেওয়া যাবে না। এ কারণে ট্রাফিক পুলিশ গিয়ে হয়তো কাউন্টার বন্ধ করে দিয়েছে। তবে সড়ক পরিবহনের লোকজন গিয়েছিল কি না, সেটা আমরা বলতে পারব না। তাদের একটা নির্দিষ্ট রুট আছে, ওই রুট দিয়ে তাদের চলতে হবে।’
