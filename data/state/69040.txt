
সাবেক রাষ্ট্রপতি ও বিকল্পধারা বাংলাদেশের সভাপতি এ কিউ এম বদরুদ্দোজা চৌধুরী বলেছেন, ‘দেশে রাজনীতিবিদদের নিরাপত্তা নেই। সালাহ উদ্দিনের মতো স্বচ্ছ ভাবমূর্তির নেতাও হারিয়ে গেছে। হাইকোর্ট সরকারকে বলেছে, সালাহ উদ্দিনকে হাজির করতে। সরকার হাইকোর্টের নির্দেশও পালন করেনি, এ কেমন সরকার?’
রাজধানীর জাতীয় প্রেসক্লাবের কনফারেন্স লাউঞ্জে ‘চলমান পরিস্থিতি: উত্তরণে করণীয়’ শীর্ষক আলোচনা সভায় বি. চৌধুরী এসব কথা বলেন। সভার আয়োজক ছিল বাংলাদেশ সিভিল রাইটস সোসাইটি নামের একটি সংগঠন।
বিকল্পধারা বাংলাদেশের সভাপতি বলেন, ‘প্রধানমন্ত্রী সংসদে দাঁড়িয়ে বলেন, খালেদা জিয়া সালাহ উদ্দিনকে পাচার করে দিয়েছে। এভাবে কথা বলা যায় সংসদে? এই ধরনের সংসদ তৈরি হয়েছে ৫ জানুয়ারির প্রহসনের নির্বাচনের ফলে।’ তিনি আরও বলেন, ‘একটি অনির্বাচিত সরকার দেশের মানুষের ঘুম হারাম করে দিয়েছে। দেশে জীবনের নিরাপত্তা নেই, রাষ্ট্রীয় সন্ত্রাস চলছে, কথার স্বাধীনতা নেই। পেট্রলবোমা দিয়ে রাজনীতি সমর্থন করি না, নিখোঁজের রাজনীতিও সমর্থন করি না। ভোটের অধিকার ফিরিয়ে দাও, সেটাই দাবি।’
সভায় সভাপতিত্ব করেন ঢাকা বিশ্ববিদ্যালয়ের সাবেক উপাচার্য অধ্যাপক এমাজউদ্দীন আহমদ। তিনি প্রধানমন্ত্রী শেখ হাসিনাকে উদ্দেশ করে বলেন, ‘বর্তমান রাজনৈতিক সংকটকে যদি রাজনৈতিকভাবে সমাধান না করতে চান; তবে দেখা দেবে একধরনের জাতীয় পর্যায়ে মারামারি, যা রাষ্ট্রের অস্তিত্বকে বিলুপ্ত করবে।’
এমাজ উদ্দীন মন্তব্য করেন, ‘বাংলাদেশে আওয়ামী লীগ ও গণতান্ত্রিক ব্যবস্থা কখনো একসঙ্গে যায়নি, যেতেও পারে না।’ তিনি মনে করেন, সবার অংশগ্রহণে নিরপেক্ষ নির্বাচনই সংকটের সমাধান। এটি সবার কাঙ্ক্ষিত।
সভায় গণস্বাস্থ্য কেন্দ্রের প্রতিষ্ঠাতা জাফরুল্লাহ চৌধুরী, বাংলাদেশ ফেডারেল সাংবাদিক ইউনিয়নের (একাংশের) সভাপতি শওকত মাহমুদ, সাংবাদিক নেতা রুহুল আমিন গাজী প্রমুখ উপস্থিত ছিলেন।
