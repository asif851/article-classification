
টি-টোয়েন্টি বিশ্বকাপকে সামনে রেখে চট্টগ্রামে গতকাল মঙ্গলবার শোভাযাত্রা বের করা হয়। চট্টগ্রামের এম এ আজিজ স্টেডিয়াম প্রাঙ্গণ থেকে নানা রকম ব্যানার ও ফেস্টুন-সংবলিত এ শোভাযাত্রা বের হয়।আইসিসি ওয়ার্ল্ড টি-টোয়েন্টি উপলক্ষে সারা দেশকে সম্পৃক্ত করতে ইন্টারন্যাশনাল ক্রিকেট কাউন্সিল (আইসিসি) ও বাংলাদেশ ক্রিকেট বোর্ড (বিসিবি) রোড ফেস্ট নামের এক অনুষ্ঠানমালার উদ্যোগ নিয়েছে। এর অংশ হিসেবে গতকাল অনুষ্ঠিত হলো শোভাযাত্রা।শোভাযাত্রার আগে স্টেডিয়াম প্রাঙ্গণে রোড ফেস্টের উদ্বোধন করেন সিটি মেয়র মোহাম্মদ মন্জুর আলম। উপস্থিত ছিলেন জেলা প্রশাসক মো. আবদুল মান্নান, অতিরিক্ত বিভাগীয় কমিশনার কাজী ফরিদ আহমাদ, বিসিবির পরিচালক আ জ ম নাছির উদ্দিন ও বিভাগীয় ক্রীড়া সংস্থার সহসভাপতি আলী আব্বাস।
