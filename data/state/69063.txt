
স্বাস্থ্যমন্ত্রী মোহাম্মদ নাসিম বলেছেন, ‘আমরা গণতন্ত্রে বিশ্বাসী। তবে বেশি গণতন্ত্রে আমরা বিশ্বাস করি না। মালয়েশিয়ায় মাহাথির মোহাম্মদ যে পথে এগিয়ে গেছেন, বাংলাদেশে শেখ হাসিনাও সে পথে এগিয়ে যাচ্ছেন। এই গণতন্ত্র আমরা মেনে চলব।’আজ শনিবার বিকেলে রাজধানীর ইঞ্জিনিয়ার্স ইনস্টিটিউশন মিলনায়তনে শেখ হাসিনার স্বদেশ প্রত্যাবর্তন দিবস উপলক্ষে ঢাকা মহানগর আওয়ামী লীগ আয়োজিত আলোচনা সভায় তিনি এসব কথা বলেন।সভায় মোহাম্মদ নাসিম আরও বলেন, ‘যে গণতন্ত্র মানুষ পুড়িয়ে মারে; যে গণতন্ত্র পেট্রল বোমা মারে; যে গণতন্ত্র বঙ্গবন্ধুর হত্যাকারীদের আশ্রয় দেয়; সে গণতন্ত্র আমরা বিশ্বাস করি না।’ তিনি আরও বলেন, ‘আমাদের একমাত্র লক্ষ্য ২০১৯ সালে জনগণের রায় নেওয়া। মানুষ আমাদের মনোযোগ দিয়ে দেখছে। এমন কোনো কাজ আমরা করব না, যেটা জনগণের মনে আমাদের নিয়ে খারাপ ধারণা সৃষ্টি হয়।’ঢাকা মহানগর আওয়ামী লীগের ভারপ্রাপ্ত সভাপতি এম এ আজিজের সভাপতিত্বে আলোচনা সভায় আরও বক্তব্য দেন, সৈয়দা সাজেদা চৌধুরী, মতিয়া চৌধুরী, শেখ ফজলুল করিম সেলিম, তোফায়েল আহমেদ, মোফাজ্জল হোসেন চৌধুরী মায়া, মাহবুব-উল আলম হানিফ, জাহাঙ্গীর কবির নানক, দীপু মনি, আ ফ ম বাহাউদ্দিন নাছিম, ঢাকার মেয়র সাঈদ খোকন ও আনিসুল হক প্রমুখ।
