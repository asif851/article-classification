
ফরিদপুরে হিরামনি (১৯) নামের এক কলেজছাত্রীর ঝুলন্ত লাশ উদ্ধার করেছে পুলিশ। আজ মঙ্গলবার সকালে ফরিদপুরের নগরকান্দা উপজেলার রামনগর ইউনিয়নের রামনগর পূর্বপাড়া গ্রাম থেকে লাশটি উদ্ধার করা হয়।
পুলিশ ময়নাতদন্ত শেষে লাশটি পরিবারের সদস্যের হাতে তুলে দিয়েছে।
এদিকে ঘটনার পর থেকে হিরামনির স্বামী পলাতক।
এলাকাবাসী সূত্রে জানা যায়, পূর্বপাড়া গ্রামের শেখ ইছাহাকের মেয়ে হিরামনির সঙ্গে রামনগর পশ্চিমপাড়া গ্রামের শামীম মুন্সীর গোপনে বিয়ে হয়। হিরামনি সদরপুর মহিলা কলেজের দ্বাদশ শ্রেণীর ছাত্রী ছিলেন। অন্যদিকে শামীম নগরকান্দা উপজেলায় জনস্বাস্থ্য প্রকৌশল অধিদপ্তরে কর্মরত।
ওই ছাত্রীর প্রতিবেশী মান্নান মোল্লা জানান, কিছুদিন ধরে শামীমের সঙ্গে হিরামনির সম্পর্ক ভালো যাচ্ছিল না। গতকাল সোমবার দিবাগত রাতে শামীম হিরার বাড়িতে যান। রাতে তাঁরা একই কক্ষে অবস্থান করেন। ভোরে বাড়ির প্রধান ফটকটি খোলা পাওয়া যায়। কক্ষে ঢুকে দেখা যায় ঘরের ফ্যানের সঙ্গে হিরার মৃতদেহ ঝুলছে।
তখন থেকেই হিরার স্বামী শামীমের কোনো সন্ধান পাওয়া যাচ্ছিল না। পরে বিষয়টি পুলিশে জানানো  হয়।
নগরকান্দা থানার উপপরিদর্শক মো. কুদ্দুস জানান, লাশটি উদ্ধার করে ময়নাতদন্ত শেষে পরিবারের কাছে হস্তান্তর করা হয়েছে। এ ব্যাপারে থানায় একটি অপমৃত্যুর মামলা দায়ের করা হয়েছে।
