
থাইল্যান্ডে গতকাল মঙ্গলবার হাজার হাজার সরকারবিরোধী বিক্ষোভকারী আরও কিছু সরকারি কার্যালয় অবরোধ করায় রাজনৈতিক উত্তেজনা বেড়েছে। আজ বুধবার টাইমস অব ইন্ডিয়া অনলাইনের খবরে এ কথা জানানো হয়।প্রধানমন্ত্রী ইংলাক সিনাওয়াত্রার পদত্যাগের দাবিতে তারা এই আন্দোলন করছে। বিক্ষোভ দমনে প্রধানমন্ত্রী আইনগত বিষয়টি তুলে নানা হুমকি-ধমকি দিলেও কাজ হচ্ছে না।গত সোমবার অর্থ মন্ত্রণালয়ে গিয়ে বিক্ষোভ করার অভিযোগে বিদ্রোহী নেতা সুথেপ থাংসুবানের বিরুদ্ধে গ্রেপ্তারি পরোয়ানা জারি করা হয়েছে।সাবেক উপপ্রধানমন্ত্রী ও বিরোধী দল ডেমোক্র্যাট পার্টির নেতা সুথেপ ‘থাকসিনের শাসন’ উত্খাত করতে ও ‘সরকারি সব মন্ত্রণালয় দখল’ করে নেওয়ার প্রচারণা চালাতে বদ্ধপরিকর।প্রধানমন্ত্রী ইংলাক সরকারি কর্মকর্তাদের প্রয়োজনে কারফিউ জারি করার বিশেষ ক্ষমতা দিয়েছেন। তিনি তাঁদের সতর্ক করে বলেন, ‘সবার উচিত আইন মেনে চলা ও জনতার আইন ব্যবহার না করা।’ বিদ্রোহীরা অভ্যন্তরীণ, কৃষি, পরিবহন ও পর্যটন মন্ত্রণালয় দখল করে মন্ত্রণালয়ের কর্মকর্তাদের কার্যালয় ত্যাগ করতে বলে। এর আগে গত সোমবার তারা অর্থ ও পররাষ্ট্র মন্ত্রণালয়ের বিদ্যুত্ ও পানির সরবরাহ সংযোগ কেটে দেয়। 
