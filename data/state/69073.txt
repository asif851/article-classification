
বিয়ের প্রলোভন দেখিয়ে ধর্ষণের অভিযোগে পঞ্চগড়ের জাকেরুল ইসলাম (২৩) নামের এক যুবককে যাবজ্জীবন সশ্রম কারাদণ্ড, ৫০ হাজার টাকা জরিমানা এবং অনাদায়ে আরও ছয় মাসের সশ্রম কারাদণ্ড দেওয়া হয়েছে।এ ছাড়া ধর্ষণের ফলে জন্ম নেওয়া সন্তানের ভরণপোষণের দায়িত্বও ওই ব্যক্তিকে বহন করার নির্দেশ দিয়েছেন আদালত।পঞ্চগড় নারী ও শিশু নির্যাতন দমন ট্রাইব্যুনাল-১-এর বিচারক জেলা ও দায়রা জজ মুহম্মদ মাহাবুব-উল ইসলাম গতকাল বুধবার দুপুরে এ রায় দেন। দণ্ডপ্রাপ্ত জাকেরুল জেলার আটোয়ারী উপজেলার রাধানগর গ্রামের ছলেমান আলীর ছেলে। মামলা করার পর থেকেই তিনি পলাতক আছেন।মামলার সংক্ষিপ্ত বিবরণে জানা গেছে, ২০১২ সালে আসামি জাকেরুল একই গ্রামের এক নারীকে (২৮) বিয়ের প্রলোভন দেখিয়ে বাড়ির পাশের বাঁশঝাড়ে নিয়ে ধর্ষণ করেন। এতে ওই নারী অন্তঃসত্ত্বা হয়ে পড়লে জাকেরুলকে বিয়ের জন্য চাপ দেন। জাকেরুল তাঁদের সম্পর্ক অস্বীকার করেন। বাধ্য হয়ে ২০১২ সালের ১৭ এপ্রিল আটোয়ারী থানায় নারী ও শিশু নির্যাতন দমন আইনে মামলা করেন ওই নারী।
