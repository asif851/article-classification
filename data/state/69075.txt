
হবিগঞ্জের চুনারুঘাট উপজেলার সাতছড়ি যাত্রী উদ্যানে গত শুক্রবার রাত নয়টা থেকে অস্ত্র উদ্ধারে অভিযান চালাচ্ছে র‍্যাব-৯। আজ শনিবার সকাল ১০টা পর্যন্ত অভিযান চলছে। র‍্যাব-৯–এর অধিনায়ক লে. কর্নেল আজাদ রহমান প্রথম আলোকে জানান, গোপন সংবাদের ভিত্তিতে তারা চুনারুঘাটে অভিযান পরিচালনা করছেন। কতগুলো অস্ত্র উদ্ধার হয়েছে, এ বিষয়ে পরে গণমাধ্যমে জানানো হবে।
সাতছড়ি এলাকায় নিরাপত্তাবেষ্টনী দিয়ে ঘিরে রেখেছে র‍্যাব। সেখানে কাউকে যেতে দেওয়া হচ্ছে না। এখন পর্যন্ত অভিযান চলছে।
ধারণা করা হচ্ছে, ভারতীয় চরমপন্থীদের রেখে যাওয়া অস্ত্র এখানে থাকতে পারে। এর আগে ২০১৪ সালে র‍্যাব একই উদ্যানে চারটি অভিযান চালিয়েছিল। ওই সময় বিপুল পরিমাণ অস্ত্রশস্ত্র উদ্ধার করা হয়, যা সারা দেশে আলোড়ন তোলে।
