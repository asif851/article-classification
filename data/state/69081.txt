
বিএনপি চেয়ারপারসন খালেদা জিয়ার বিরুদ্ধে নাশকতার তিনটি মামলার অভিযোগপত্র আমলে নিয়েছেন ট্রাইব্যুনাল। ট্রাইব্যুনাল মামলাগুলোর ৭১ জন আসামির বিরুদ্ধে গ্রেপ্তারি পরোয়ানা জারি করেছেন।আজ বুধবার ঢাকা মহানগরের ১ নম্বর বিশেষ ট্রাইব্যুনালের বিচারক কামরুল হোসেন মোল্লা এ অভিযোগপত্র আমলে নেন। ওই ট্রাইব্যুনালের সরকারি কৌঁসুলি তাপস কুমার পাল প্রথম আলোকে বলেন, এ মামলার পলাতক ৭১ জন আসামিকে গ্রেপ্তার করা গেল কি গেল না, এ–সংক্রান্ত তামিল প্রতিবেদন দাখিলের জন্য আগামী ১৮ অক্টোবর দিন ধার্য করেছেন আদালত। এ তিনটি মামলাতেই খালেদা জিয়া জামিনে আছেন।গত বছর জানুয়ারি ও মার্চে মাসে দারুস সালাম থানায় বিশেষ ক্ষমতা আইনে এ তিনটি মামলা করে পুলিশ। তদন্ত শেষে খালেদা জিয়াসহ ৭৫ জনের বিরুদ্ধে অভিযোগপত্র দেওয়া হয়। এর মধ্যে খালেদা জিয়াসহ চারজন জামিনে আছেন। বাকিরা পলাতক। তবে তিনটি মামলার এজাহারে আসামি হিসেবে খালেদা জিয়ার নাম ছিল না।
