
যোগাযোগমন্ত্রী ওবায়দুল কাদের বলেছেন, ‘বিএনপির চেয়ারপারসন খালেদা জিয়ার নিরাপত্তার কারণেই এই মুহূর্তে নারায়ণগঞ্জে যাওয়া ঠিক হবে না। সেখানকার পরিস্থিতি বর্তমানে উত্তপ্ত। খালেদা জিয়া সেখানে গিয়ে উসকানিমূলক বক্তব্য দিয়ে পরিবেশ আরও উত্তপ্ত করবেন। পরিবেশ পরিস্থিতি শান্ত হলে প্রধানমন্ত্রী শেখ হাসিনাও নারায়ণগঞ্জ সফরে যাবেন।’আজ শনিবার ময়মনসিংহের ত্রিশাল উপজেলার চেলেরঘাট এলাকায় ঢাকা-ময়মনসিংহ মহাসড়কের চার লেন প্রকল্পের আওতায় খিরু নদীর ওপর নির্মিত সেতুর উদ্বোধনকালে ওবায়দুল কাদের এসব কথা বলেন।নারায়ণগঞ্জের সাত খুনের ঘটনা নিয়ে যোগাযোগমন্ত্রী বলেন, এ ঘটনায় সরকার কঠোর অবস্থানে আছে। অপরাধী যত প্রভাবশালীই হোক না কেন, তাকে আইনের আওতায় এনে দৃষ্টান্তমূলক বিচার করা হবে।খালেদা জিয়ার নারায়ণগঞ্জ যাওয়ার ব্যাপারে সরকার কেন অনুমতি দিচ্ছে না—এ প্রশ্নের জবাবে মন্ত্রী বলেন, ‘অনুমতি দেওয়ার ব্যাপারটি নারায়ণগঞ্জ সিটি করপোরেশনের।’ আগামী বছরের মার্চের মধ্যে ঢাকা-ময়মনসিংহ মহাসড়কের চার লেনের কাজ শেষে যান চলাচলের উপযোগী হবে বলে আশা প্রকাশ করেন মন্ত্রী।
এ সময় জাতীয় সংসদের ময়মনসিংহ-১১ (ভালুকা) আসনের সাংসদ এম আমানউল্লাহ ও ময়মনসিংহ-৭ (ত্রিশাল) আসনের সাংসদ এম এ হান্নান, সাবেক সাংসদ রেজা আলী উপস্থিত ছিলেন।
