
কুমিল্লার মুরাদনগর উপজেলার বিভিন্ন স্থাপনা ও দপ্তরের সামনে লাগানো সাইনবোর্ডে ভুল বানানে বাংলা লেখা রয়েছে। এসব সাইনবোর্ড শুদ্ধ করে লেখার জন্য প্রশাসন গত বুধবার থেকে অভিযান শুরু করেছে। মহান আন্তর্জাতিক মাতৃভাষা দিবস উপলক্ষে মুরাদনগর উপজেলা নির্বাহী কর্মকর্তা (ইউএনও) মোহাম্মদ মনসুর উদ্দিনের নেতৃত্বে ওই অভিযান শুরু হয়। অভিযান বছরব্যাপী অব্যাহত থাকবে। মুরাদনগর উপজেলার বিভিন্ন বিপণিবিতানের বানান ইতিমধ্যে শুদ্ধ করে লেখার কাজ শুরু হয়েছে। 
