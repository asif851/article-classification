
মাদকবিরোধী পরামর্শসহায়তা অনুষ্ঠানে নাম প্রকাশে অনিচ্ছুক মা-বাবা জানান, কীভাবে তাঁদের একমাত্র মেয়ে মাদকে জড়িয়ে পড়েন। মা-বাবা দুজনই চাকরিজীবী। ইংরেজি মাধ্যমে এ লেভেল শেষ করে বন্ধুরা দেশের বাইরে চলে গেছেন। এই হতাশা থেকে মেয়ে প্রথমে সিগারেট, এরপর গাঁজা এবং সবশেষে ইয়াবায় আসক্তি। মেয়েকে স্বাভাবিক জীবনে ফিরিয়ে আনার কিছু পরামর্শ দেন মনোরোগ বিশেষজ্ঞরা। একই সঙ্গে উপস্থিত পরামর্শ নিতে আসা অভিভাবকদের উদ্দেশে তাঁরা বলেন, সন্তান বা প্রিয়জন মাদকাসক্ত হলে গোপন করবেন না। ঘৃণা করবেন না। ধৈর্য হারাবেন না।
প্রথম আলো ট্রাস্ট মাদকবিরোধী আন্দোলনের উদ্যোগে রাজধানীর ধানমন্ডির ডব্লিউভিএ মিলনায়তনে গতকাল শনিবার বিকেলে অনুষ্ঠিত হয় মাদকবিরোধী পরামর্শসহায়তার ৮৫তম অনুষ্ঠান।
 অনুষ্ঠানে মাদকাসক্ত ব্যক্তি ও তাঁদের অভিভাবকদের কাছ থেকে বিভিন্ন সমস্যা শুনে পরামর্শ দেন জাতীয় মানসিক স্বাস্থ্য ইনস্টিটিউটের অধ্যাপক মোহিত কামাল, সহকারী অধ্যাপক ফারজানা রহমান, মো. জিল্লুর রহমান খান, বঙ্গবন্ধু শেখ মুজিব মেডিকেল বিশ্ববিদ্যালয়ের সহকারী অধ্যাপক সিফাত ই সাইদ, শহীদ তাজউদ্দীন আহমদ মেডিকেল কলেজের সহকারী অধ্যাপক মো. জোবায়ের মিয়া, হলি ফ্যামিলি রেডক্রিসেন্ট মেডিকেল কলেজের মনোরোগ বিভাগের সহযোগী অধ্যাপক ফারজানা রাবিন ও আপন-এর নির্বাহী পরিচালক ব্রাদার রোনাল্ড ড্রাহোজাল। আলোচকেরা বলেন, সন্তানদের সঙ্গে এমন সম্পর্ক গড়তে হবে, যাতে তারা মা-বাবাকে সবকিছু খুলে বলতে পারে। অনুষ্ঠান সঞ্চালনা করেন ট্রাস্টের কর্মসূচি ব্যবস্থাপক ফেরদৌস ফয়সাল।
প্রথম আলো ট্রাস্ট মাদকবিরোধী আন্দোলনের উদ্যোগে প্রতি মাসে মাদকাসক্ত ও তাঁদের পরিবারের সদস্যদের নিয়ে একটি পরামর্শসহায়তা সভা হয়। আগামী ৩০ সেপ্টেম্বর বিকেল ৪টায় একই জায়গায় পরবর্তী পরামর্শসহায়তা সভা হবে।
