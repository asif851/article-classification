
ঘন কুয়াশার কারণে দৌলতদিয়া-পাটুরিয়া নৌপথে ফেরি ও লঞ্চ চলাচল বন্ধ রয়েছে। গতকাল বুধবার দিবাগত রাত সাড়ে ১২টা থেকে এই নৌপথে ফেরি ও লঞ্চ চলাচল বন্ধ হয়ে যায়। এতে ঘাটের উভয় পাশে কয়েক শ যানবাহন আটকা পড়েছে।
বাংলাদেশ অভ্যন্তরীণ নৌপরিবহন সংস্থার (বিআইডব্লিউটিএ) আরিচা ঘাটের সহকারী মহাব্যবস্থাপক (এজিএম) মো. জিল্লুর রহমান জানান, ঘন কুয়াশার কারণে যানবাহন বোঝাই তিনটি রো রো ফেরি মাঝ নদীতে নোঙর করেছে। এ ছাড়া দৌলতদিয়া ঘাটে দুটি এবং পাটুরিয়া ঘাটে পাঁচটি ফেরি নোঙর করে রাখা হয়েছে।
ফেরি ও লঞ্চ চলাচল না করায় ঘাটের দুই পাড়ে কয়েক শ যানবাহন আটকা পড়েছে। এতে যাত্রীরা দুর্ভোগ পোহাচ্ছেন।
