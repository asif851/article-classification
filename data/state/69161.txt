
নওগাঁর বদলগাছি উপজেলায় একটি মাঠ থেকে আজ মঙ্গলবার সকালে মহিদুল ইসলাম (২৫) নামের এক যুবকের লাশ উদ্ধার করেছে পুলিশ। তাঁকে হত্যা করা হয়েছে বলে ধারণা করা হচ্ছে।
উপজেলার জিধিরপুর কদমতলী মাঠ থেকে ওই ব্যক্তির লাশ উদ্ধার করা হয়। পুলিশ ঘটনাস্থল থেকে লাঠি ও কনডম উদ্ধার করেছে। লাশের মাথা ও মুখে আঘাতের চিহ্ন রয়েছে। পুলিশের ধারণা, নারীঘটিত ব্যাপারে কেউ ওই যুবককে কুপিয়ে হত্যা করেছে।
ঘটনার সত্যতা নিশ্চিত করে বদলগাছি থানার ভারপ্রাপ্ত কর্মকর্তা (ওসি) আজিজুল হক জানান, স্থানীয় লোকজন জিধিরপুর কদমতলী মাঠে এক যুবকের লাশ পড়ে থাকতে দেখে পুলিশকে খবর দেয়। পরিবারের সদস্যরা ঘটনাস্থলে গিয়ে লাশটি মহিদুলের বলে শনাক্ত করেন। পুলিশ লাশের সুরতহাল প্রতিবেদন তৈরি করছে।
মহিদুলের পরিবারের বরাত দিয়ে ওসি জানান, মহিদুল ইসলাম গতকাল সোমবার বিকেলে নওগাঁ যাওয়ার উদ্দেশে বাড়ি থেকে বের হয়েছিলেন।
