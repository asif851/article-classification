
বিশ্বের অন্যান্য দেশের মতো বাংলাদেশেও গুরুত্বসহ দিবসটি পালিত হচ্ছে বিশ্ব আবহাওয়া দিবস। প্রতিরক্ষা মন্ত্রণালয়ের সচিব আখতার হোসেন ভূইয়া প্রধান অতিথি হিসেবে উপস্থিত থেকে ঢাকায় আবহাওয়া সদর দপ্তরে দিবসটি উপলক্ষে আয়োজিত অনুষ্ঠানের উদ্বোধন করেন।
প্রধান অতিথির বক্তব্যে তিনি বলেন, কৃষি ও পানি সম্পদের সুষ্ঠু ব্যবস্থাপনায় উন্নত আবহাওয়া ও জলবায়ু সেবা অপরিহার্য। সচিব বলেন, বিশ্ববাসীকে আবহাওয়াবিষয়ক কর্মকাণ্ডের সঙ্গে সম্পৃক্ত ও উদ্বুদ্ধ করতে দিবসটিকে সামনে রেখে বিশ্ব আবহাওয়া সংস্থা প্রতিবছর যুগোপযোগী প্রতিপাদ্য বিষয় নির্বাচন করে থাকে। এ বছর বিশ্ব আবহাওয়া দিবসের প্রতিপাদ্য ‘ওয়েদার রেডি, ক্লাইমেট স্মার্ট’। এই প্রতিপাদ্যটি মানুষকে উন্নত আবহাওয়া এবং জলবায়ু পরিষেবার গুরুত্ব সম্পর্কে সচেতন করবে।
অনুষ্ঠানে আবহাওয়া অধিদপ্তরের কর্মকর্তা-কর্মচারী, সাবেক পরিচালক ও বিভিন্ন প্রতিষ্ঠানের উচ্চপদস্থ কর্মকর্তারা আমন্ত্রিত অতিথি হিসেবে উপস্থিত ছিলেন। উদ্বোধনী অনুষ্ঠান শেষে অধিদপ্তরের কর্মকর্তা পরিষদ কারিগরি অধিবেশনের আয়োজন করে।
বাংলাদেশ বেতার ও বাংলাদেশ টেলিভিশন দিবসটির গুরুত্ব তুলে ধরে বিশেষ আলোচনা অনুষ্ঠান প্রচার করছে। তা ছাড়া বেলা ১১টা থেকে বিকেল চারটা পর্যন্ত আবহাওয়া–সংক্রান্ত বিভিন্ন চার্ট, যন্ত্রপাতি ও দুর্যোগপূর্ণ আবহাওয়া–সংক্রান্ত ভিডিও প্রদর্শনী জনগণের জন্য উন্মুক্ত রাখা হয়েছে।
