
দুর্নীতির মামলায় সাজাপ্রাপ্ত কারাবন্দী বিএনপি চেয়ারপারসন খালেদা জিয়া পরিচারিকা হিসেবে ফাতেমা বেগমকে পেয়েছেন। আদালতের আদেশে আজ বুধবার থেকে পুরান ঢাকার নাজিমুদ্দিন রোডের কেন্দ্রীয় কারাগারে খালেদা জিয়ার সঙ্গে থাকতে দেওয়া হয়েছে তাঁকে।
রাতে ঢাকা কেন্দ্রীয় কারাগারের জ্যেষ্ঠ কারা তত্ত্বাবধায়ক মো. জাহাঙ্গীর কবির প্রথম আলোকে বলেন, বুধবার থেকে ফাতেমা বেগমকে বিএনপি চেয়ারপারসন খালেদা জিয়ার সঙ্গে থাকতে দেওয়া হয়েছে। আদালতের নির্দেশে ফাতেমা খালেদা জিয়ার সঙ্গে আছেন।
জিয়া অরফানেজ ট্রাস্ট দুর্নীতি মামলায় দোষী সাব্যস্ত হওয়ায় ৮ ফেব্রুয়ারি খালেদা জিয়াকে পাঁচ বছরের কারাদণ্ড দেওয়া হয়। ১০ বছর করে কারাদণ্ড দেওয়া হয় খালেদা জিয়ার ছেলে ও বিএনপির সিনিয়র ভাইস চেয়ারম্যান তারেক রহমানসহ অন্য পাঁচ আসামিকে। রায় ঘোষণার পরই সাবেক এ প্রধানমন্ত্রীকে নাজিমুদ্দিন রোডের পুরোনো কেন্দ্রীয় কারাগারে রাখা হয়।
ওই দিন খালেদা জিয়ার আইনজীবীরা আদালতে খালেদার গৃহকর্মী ফাতেমা বেগমকে তাঁর সঙ্গে দেওয়াসহ ডিভিশনের জন্য আবেদন করেন। আদালতে আবেদনে আইনজীবীরা বলেন, খালেদা জিয়া অসুস্থ। দীর্ঘদিন ধরে ফাতেমা তাঁকে দেখাশোনা করে আসছিলেন। ১১ ফেব্রুয়ারি আদালত কারা কর্তৃপক্ষকে নির্দেশনা দেন খালেদা জিয়াকে ডিভিশন দেওয়ার জন্য। একই সঙ্গে ফাতেমাকে সঙ্গে রাখার আবেদনও আদালত মঞ্জুর করেন। এরপর গত রোববার খালেদা জিয়াকে ডিভিশন দেওয়া হয়। ছয় দিনের মাথায় পরিচারিকা ফাতেমাকে খালেদা জিয়ার সঙ্গে থাকার অনুমতি পেলেন।
 
