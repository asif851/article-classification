
ফরিদপুরে সড়ক দুর্ঘটনায় কুদ্দুসুর রহমান (৫৪) নামের এক প্রকৌশলী নিহত হয়েছেন। আজ শনিবার সকাল আটটার দিকে ঢাকা-খুলনা মহাসড়কে ফরিদপুর সদরের কৈজুরি ইউনিয়নের গঙ্গাবর্দী এলাকায় এ দুর্ঘটনা ঘটে।
কুদ্দুসুর রহমান পরিবার নিয়ে ফরিদপুর শহরের কমলাপুর মহল্লার তেঁতুলতলা এলাকায় থাকতেন। তিনি বাগেরহাটের মোরেলগঞ্জ উপজেলায় স্থানীয় সরকার প্রকৌশল কার্যালয়ে (এলজিইডি) প্রকৌশলী হিসেবে কর্মরত ছিলেন।
প্রত্যক্ষদর্শীরা জানায়, ফরিদপুর থেকে মোটরসাইকেলে করে বাগেরহাটের মোরেলগঞ্জ যাওয়ার পথে মহাসড়কের গঙ্গাবর্দী এলাকায় পেছন দিক থেকে একটি ট্রাক সেটিকে চাপা দেয়। এতে ঘটনাস্থলেই মোটরসাইকেল আরোহী কুদ্দুসুর রহমান নিহত হন।
ঘটনার সত্যতা নিশ্চিত করে ফরিদপুর কোতোয়ালি থানার উপপরিদর্শক (এসআই) নজরুল ইসলাম বলেন, লাশ উদ্ধার করে ময়নাতদন্তের জন্য ফরিদপুর মেডিকেল কলেজ হাসপাতালের মর্গে পাঠানো হয়েছে। চাপা দিয়ে পালিয়ে যাওয়া ট্রাকটি শনাক্ত করার চেষ্টা চলছে বলে তিনি জানান।
নিহত ব্যক্তির ভাই ফরিদপুর সরকারি টিচার্স ট্রেনিং কলেজের অধ্যক্ষ মো. মতিয়ার রহমান জানান, ময়নাতদন্তের পর কুদ্দুসুর রহমানকে রাজবাড়ীর বালিয়াকান্দি উপজেলার নাড়ুয়া গ্রামে পারিবারিক কবরস্থানে দাফন করা হবে।
