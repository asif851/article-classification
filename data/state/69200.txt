
জাতীয় পার্টি থেকে বিনা প্রতিদ্বন্দ্বিতায় নির্বাচিত দুই সাংসদ লিয়াকত হোসেন খোকা ও সেলিম উদ্দিন বলেছেন, ‘পিতার অনুমতিতে মাতার (রওশন এরশাদের) নির্দেশে আমরা নির্বাচনে আছি। এতে পার্টির চেয়ারম্যান এইচ এম এরশাদের সায় আছে।’আজ বৃহস্পতিবার গুলশানে রওশন এরশাদের বাসা থেকে বেরিয়ে জাতীয় পার্টির দুই সাংসদ সাংবাদিকদের এ কথা বলেন।লিয়াকত হোসেন খোকা বলেন, ‘আমরা দলের বিপক্ষে সিদ্ধান্ত নিইনি। পার্টির চেয়ারম্যান অসুস্থ। তাই রওশন এরশাদের নির্দেশে নির্বাচনে আছি। যেসব আসনে আমরা বিনা প্রতিদ্বন্দ্বিতায় নির্বাচিত হয়েছি, সেগুলো ছাড়া অন্যান্য আসনে নির্বাচন হবে। আমরা মনে করি, এরশাদ আমাদের পিতা, রওশন মাতা। তাই মাতা রওশন এরশাদের নির্দেশে আমরা নির্বাচনে আছি।’সাংসদ সেলিম উদ্দিন জানান, তাঁদের সঙ্গে পার্টির মহাসচিব রুহুল আমিন হাওলাদারও বিনা প্রতিদ্বন্দ্বিতায় নির্বাচিত হয়েছেন। রুহুল আমিন হাওলাদার বলেছেন, পার্টির চেয়ারম্যান এরশাদ রওশন এরশাদের নির্দেশ মেনে চলতে বলেছেন।তবে এ ব্যাপারে জানার জন্য রুহুল আমিন হাওলাদারের সঙ্গে মুঠোফোনে যোগাযোগ করা হলে তিনি জানান, ‘এ ব্যাপারে পরে জানানো হবে।’
