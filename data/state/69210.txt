
সড়ক নিরাপত্তা এবং যানবাহনে নারী যাত্রীদের হয়রানি বন্ধ করতে ১৫ সদস্যের একটি কমিটি করেছে সরকার। আজ বুধবার সড়ক পরিবহন ও সেতু মন্ত্রণালয়ের এক সংবাদ বিজ্ঞপ্তিতে এ তথ্য জানানো হয়।
বাংলাদেশ সড়ক পরিবহন কর্তৃপক্ষের (বিআরটিএ) চেয়ারম্যান নজরুল ইসলামকে কমিটির আহ্বায়ক করা হয়েছে। এই কমিটি জাহাঙ্গীরনগর বিশ্ববিদ্যালয়ের সাবেক উপাচার্য আনোয়ার হোসেনের নেতৃত্বে গঠিত সড়ক নিরাপত্তা সম্পর্কিত উপ-কমিটির সুপারিশগুলো বাস্তবায়ন কার্যক্রম পর্যবেক্ষণ করবে। এ ছাড়া কমিটি বাস ও মিনিবাসে নারী যাত্রীর যৌন হয়রানি প্রতিরোধে প্রয়োজনীয় ব্যবস্থা নেবে। ২২টি জাতীয় মহাসড়কে তিন চাকার যান চলাচল বন্ধ ও হাইওয়ের পাশে অবৈধভাবে স্থাপিত বিলবোর্ড অপসারণের ব্যবস্থা করবে।
কমিটির সদস্যরা হলেন লেখক কলামিস্ট সৈয়দ আবুল মকসুদ, দৈনিক আজকালের খবর-এর সম্পাদক প্রণব সাহা, নিরাপদ সড়ক চাই-এর চেয়ারম্যান ইলিয়াস কাঞ্চন, বাংলাদেশ সড়ক পরিবহন সমিতির মহাসচিব খন্দকার এনায়েত উল্ল্যাহ, বাংলাদেশ সড়ক পরিবহন শ্রমিক ফেডারেশনের সাধারণ সম্পাদক ওসমান আলী, বাংলাদেশ ট্রাক কাভার্ড ভ্যান মালিক সমিতির সাধারণ সম্পাদক রুস্তম আলী। এর বাইরে বুয়েট, হাইওয়ে পুলিশের প্রধান, বিআরটিসি পরিচালক (টেকনিক্যাল) এবং ডিএমপি, জাতীয় মহিলা সংস্থা, বাংলাদেশ প্রকৌশল বিশ্ববিদ্যালয় ও সড়ক পরিবহন ও মহাসড়ক বিভাগের একজন করে প্রতিনিধি থাকবেন। বিআরটির পরিচালককে (এনফোর্সমেন্ট) সদস্যসচিব করা হয়েছে।
