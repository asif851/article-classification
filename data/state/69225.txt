
নেপালে আজ মঙ্গলবার দুপুরে মাত্র আধঘণ্টার ব্যবধানে দুটি শক্তিশালী ভূমিকম্প আঘাত হেনেছে। এতে চারজন নিহত হয়েছে। বাংলাদেশ, ভারত ও চীনেও এ ভূমিকম্প অনুভূত হয়। যুক্তরাষ্ট্রের ভূতাত্ত্বিক জরিপ সংস্থার তথ্যমতে, স্থানীয় সময় বেলা একটা ৫ মিনিট ১৯ সেকেন্ডে ভূমিকম্পটি হয়। উৎপত্তিস্থল নেপালের কোদারি থেকে ১৮ কিলোমিটার দক্ষিণ-পূর্বে। উৎপত্তিস্থলে রিখটার স্কেলে ভূমিকম্পের তীব্রতা ছিল ৭ দশমিক ৩।স্থানীয় সময় বেলা একটা ৩৬ মিনিট ৫৩ সেকেন্ডে আরেকটি ভূমিকম্প হয়। এটির উৎপত্তিস্থল নেপালের রমেসহাপ থেকে ৩৩ কিলোমিটার উত্তর-উত্তর পূর্বে। উৎপত্তিস্থলে রিখটার স্কেলে এই ভূমিকম্পটির তীব্রতা ছিল ৬ দশমিক ৩।বার্তা সংস্থা এএফপির প্রতিবেদনে জানানো হয়, আজকের ভূমিকম্পে নেপালে অন্তত চারজন নিহত হয়েছেন।নেপালে আঘাত হানা ভূমিকম্প বাংলাদেশেও অনুভূত হয়। রাজধানী ঢাকাসহ দেশের বিভিন্ন স্থান থেকে ভূমিকম্প অনুভূত হওয়ার খবর পাওয়া গেছে। তবে তাৎক্ষণিকভাবে ক্ষয়ক্ষতি বা প্রাণহানির কোনো খবর পাওয়া যায়নি। ভূমিকম্প শুরু হলে রাজধানীতে অনেক ভবন থেকে লোকজন রাস্তায় বেরিয়ে আসেন। তাঁরা আতঙ্কিত হয়ে পড়েন।বাংলাদেশ আবহাওয়া অধিদপ্তরের ওয়েবসাইটে আবহাওয়াবিদ মোমিনুল ইসলাম স্বাক্ষরিত এক বার্তায় জানানো হয়, আগারগাঁও ভূমিকম্প পর্যবেক্ষণ কেন্দ্র থেকে ৬১১ কিলোমিটার উত্তর-পশ্চিমে নেপালে ছিল ভূমিকম্পটির কেন্দ্রস্থল। বেলা একটা ৫ মিনিট ১৮ সেকেন্ডে শুরু হওয়া ওই ভূমিকম্পের তীব্রতা কেন্দ্রস্থলে ছিল রিখটার স্কেলে ৭ দশমিক ১।
বার্তা সংস্থা এএফপির প্রতিবেদনে জানানো হয়, ভারতের রাজধানী নয়াদিল্লিসহ দেশটির বিভিন্ন স্থানে ভূমিকম্প অনুভূত হয়েছে। সেখানেও লোকজনের মধ্যে আতঙ্ক ছড়িয়ে পড়ে। তাঁরা ঘরবাড়ি ছেড়ে বাইরে চলে আসেন। সেদেশেও ক্ষয়ক্ষতি বা প্রাণহানির কোনো খবর তাৎক্ষণিকভাবে পাওয়া যায়নি।
চীনেও ভূমিকম্প অনুভূত হওয়ার খবর পাওয়া গেছে।
গত ২৫ এপ্রিল নেপালে শক্তিশালী ভূমিকম্প আঘাত হানে। এর তীব্রতা ছিল ৭ দশমিক ৯। ওই ভূমিকম্পে আট হাজারের বেশি মানুষ নিহত হয়। আহত হয় ১৭ হাজার মানুষ। ভূমিকম্পে ভারতেও প্রাণহানি ঘটে।
