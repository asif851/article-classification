
সরকার, আইনশৃঙ্খলা রক্ষাকারী বাহিনী, স্থানীয় প্রশাসন—সবাই ব্যর্থ। নারায়ণগঞ্জে যেন সন্ত্রাসীদেরই একচ্ছত্র আধিপত্য। প্যানেল মেয়রসহ সাতজনকে দিনদুপুরে অপহরণ, এরপর তাঁদের হত্যা করে লাশ নদীতে ফেলে দেওয়া এবং এই পরিস্থিতিতে প্রশাসনের সর্বোচ্চ সতর্কতার মধ্যে গত বৃহস্পতিবার রাতে আরেকজন ব্যবসায়ী অপহূত হওয়ার ঘটনা সরকারের সব পদক্ষেপকে অকার্যকর প্রমাণিত করেছে।নারায়ণগঞ্জ সিটি করপোরেশনের প্যানেল মেয়র নজরুল ইসলামসহ ছয়জনকে তুলে নিয়ে যাওয়া হয় গত রোববার। পরদিন থানায় মামলা করেন নজরুলের স্ত্রী সেলিনা ইসলাম। কিন্তু পুলিশ বা প্রশাসন তাঁদের কোনো হদিস বের করতে পারেনি। তিন দিন পর বুধবার একে একে ছয়জনের এবং পরদিন আরেকজনের লাশ পাওয়া যায় শীতলক্ষ্যা নদীতে।রবি থেকে শুক্র—পেরিয়ে গেছে ছয় দিন। কিন্তু নৃশংস এ ঘটনার সঙ্গে জড়িত কাউকে গ্রেপ্তার তো দূরে থাক, অপরাধীদের শনাক্তই করতে পারেনি পুলিশ।নিহত ব্যক্তিদের স্বজনসহ নারায়ণগঞ্জের অনেকেই অভিযোগ করেছেন, যেভাবে প্রকাশ্যে দলে দলে মানুষকে তুলে নিয়ে যাওয়া হচ্ছে, তাতে মনে হয়, এরা সাধারণ কোনো অপরাধী নয়; বরং প্রশিক্ষিত কোনো বাহিনীই এর সঙ্গে জড়িত। নজরুলের স্ত্রী সেলিনা ইসলাম থানায় যে অভিযোগ দিয়েছিলেন, তাতে বলেছেন, র‌্যাব পরিচয়ে তাঁর স্বামীসহ সাতজনকে তুলে নিয়ে যাওয়া হয়েছে। কিন্তু কেন খুন করা হলো সাতজনকে? পুলিশ ও স্থানীয় লোকজনের সঙ্গে কথা বলে জানা গেল, ছাত্রলীগের সাবেক নেতা ও নারায়ণগঞ্জ সিটি করপোরেশনের ২ নম্বর ওয়ার্ড কাউন্সিলর ও দ্বিতীয় প্যানেল মেয়র নজরুল ইসলামের সঙ্গে আরেক কাউন্সিলর নূর হোসেনের বিরোধ ছিল। সেই বিরোধের জের ধরেই নজরুলকে খুন করা হয়েছে বলে দাবি করছে তাঁর পরিবার। আর বাকি ছয়জনের অপরাধ, তাঁরা খুনিদের চিনে ফেলেছিলেন। সে কারণে তাঁদের সরিয়ে দেওয়া হয়েছে। নিহত সাতজনের একজন চন্দন সরকার, পেশায় আইনজীবী। ৩০ বছর ধরে তিনি আইন পেশায় জড়িত। অবসরে তিনি বাঁশি বাজাতেন, কবিতা লিখতেন। সহজ-সরল ভালো মানুষ হিসেবে সুনাম আছে তাঁর। তাঁর সঙ্গে নজরুলের কোনো যোগাযোগও ছিল না। পরিবার ও সহকর্মীদের সঙ্গে কথা বলে জানা গেছে, রোববার (২৭ এপ্রিল) বেলা দেড়টার দিকে নারায়ণগঞ্জ আদালত থেকে লিংক রোড ধরে জালকুড়ির বাসায় আসছিলেন চন্দন সরকার। আর একই সময়ে আদালত থেকে একই পথ দিয়ে ঢাকায় যাচ্ছিলেন নজরুল ইসলাম। দুজনের গাড়িই একই মডেলের (টয়োটা এক্স-করোলা)। গাড়ি দুটি খুব কাছাকাছি থাকায় নজরুলকে কারা অপহরণ করেছে, সেটি দেখে ফেলেছিলেন চন্দন সরকার। আর সে কারণেই তাঁকেও তুলে নিয়ে যায় অপহরণকারীরা। চন্দন সরকারের মেয়ে চক্ষু বিশেষজ্ঞ সুস্মিতা সরকার প্রথম আলোকে বলেন, ‘আমার বাবাকে নারায়ণগঞ্জের সবাই ভালো মানুষ হিসেবে জানে। তাঁর কোনো শত্রু নাই। তাঁকে হত্যার কোনো কারণ খুঁজে পাই না।’চন্দন সরকারের গাড়িচালক ইব্রাহিমের এক বছরের একটি শিশুসন্তান আছে। তাঁর স্ত্রী হনুফা বেগম প্রথম আলোকে বলেন, ‘আমার স্বামীকে মারার তো কোনো কারণ থাকতে পারে না। কেন তাঁকে খুন করা হলো?’ নারায়ণগঞ্জ জেলা আইনজীবী সমিতির সভাপতি সাখাওয়াত হোসেন খান আলাপকালে বলেন, ‘আমাকে যদি বলেন নারায়ণগঞ্জ থেকে একজন ভালো আইনজীবী ও ভালো মানুষকে খুঁজে বের করতে, সবার আগে আমি চন্দন সরকারের নাম বলব। তাঁকে খুন করার কোনো কারণ থাকতে পারে না।’ তাহলে কেন তাঁকে খুন করা হলো? সাখাওয়াত বলেন, ‘চন্দন সরকার হয়তো দেখে ফেলেছিলেন, কারা নজরুলকে অপহরণ করছে। আর সেটাই হয়েছে কাল।’ এই হত্যাকারীরা কারা, জানতে চাইলে তিনি বলেন, ‘যেকোনো ঘটনা ঘটলেই র‌্যাব ছুটে যায়। কিন্তু চন্দন সরকার নিখোঁজ হওয়ার পর আমরা র‌্যাবের কার্যালয়ে গিয়ে তাঁর ব্যাপারে জানার চেষ্টা করি। কিন্তু র‌্যাব আমাদের ঢুকতেই দেয়নি। তাদের কাজ আইনশৃঙ্খলা রক্ষা করা। কিন্তু তারা নারায়ণগঞ্জে মধুশালা পেয়েছে।’ তিনি বলেন, ‘নারায়ণগঞ্জের ডিসি-এসপিকে বদলি করা হয়েছে। কিন্তু তাতে মানুষের আস্থা ফেরেনি। আমরা চাই, র‌্যাবের অধিনায়ক থেকে শুরু করে সবাইকে এখান থেকে বদলি করা হোক। আর যদি কেউ
