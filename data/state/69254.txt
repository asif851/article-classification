
পাঠ্যপুস্তকে ভুলের ঘটনায় শিক্ষামন্ত্রীর পদত্যাগসহ চার দফা দাবি জানিয়েছে বাংলাদেশ ছাত্র ফেডারেশন। আর দাবি না মানলে ১৬ জানুয়ারি শিক্ষা মন্ত্রণালয়ের সামনে বিক্ষোভ করবে সংগঠনটি। আজ বুধবার ঢাকা বিশ্ববিদ্যালয়ের মধুর ক্যানটিনে এক সংবাদ সম্মেলনে এই কর্মসূচি ঘোষণা করা হয়।
দাবিগুলো হলো শিক্ষামন্ত্রীর পদত্যাগ ও দায়ী কর্মকর্তাদের দৃষ্টান্তমূলক শাস্তি, ভুলে ভরা পাঠ্যপুস্তক বাতিল করে দ্রুত সংশোধন, পাঠ্যপুস্তক প্রণয়নের পূর্বে অবশ্যই শিক্ষার সঙ্গে যুক্ত সর্বজনগ্রাহ্য ব্যক্তিবর্গের সমন্বয়ে গঠিত কমিটির মাধ্যমে পাঠ্যপুস্তক প্রণয়ন ও জনমত যাচাইয়ের জন্য তা উন্মুক্ত রাখা এবং বই দেশে ছাপাতে হবে।
লিখিত বক্তব্যে ছাত্র ফেডারেশনের সভাপতি সৈকত মল্লিক বলেন, এই দেশের শিক্ষা ব্যবস্থাকে শিক্ষামন্ত্রী যেভাবে ধ্বংসের দ্বারপ্রান্তে নিয়ে গেছেন তা আর কোনোভাবেই আঠা দিয়ে লাগানো যাবে না। শিক্ষা ধ্বংসের এই তৎপরতা মুক্তিযুদ্ধে জনগণের আকাঙ্ক্ষাকে বিনষ্ট করে দেশে ফ্যাসিজম সৃষ্টির গভীর ষড়যন্ত্র।
দাবির পক্ষে আগামীকাল বৃহস্পতিবার বিকেল তিনটায় ছাত্র-শিক্ষক কেন্দ্রের (টিএসসি) মুনির চৌধুরী সেমিনার কক্ষে মত বিনিময় সভা হবে। ১৫ তারিখের মধ্যে দাবি আদায় না হলে ১৬ জানুয়ারি বেলা ১১টায় শিক্ষা মন্ত্রণালয়ের সামনে তারা বিক্ষোভ করবে।
সংবাদ সম্মেলনে ফেডারেশনের সাধারণ সম্পাদক আশরাফুল আলম, সহসভাপতি আল-জাহিদ, সহসাধারণ সম্পাদক উৎসব মোসাদ্দেক, ঢাকা বিশ্ববিদ্যালয় শাখার সভাপতি উম্মে হাবিবা প্রমুখ উপস্থিত ছিলেন।
