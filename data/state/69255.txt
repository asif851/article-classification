
বাংলাদেশে গণতান্ত্রিক ধারা অব্যাহত থাকা দেখতে চায় যুক্তরাষ্ট্র। এই গণতন্ত্র রক্ষায় এ দেশকে সহযোগিতা করতেও প্রতিশ্রুতিবদ্ধ যুক্তরাষ্ট্র। খবর বাসসের।প্রধানমন্ত্রী শেখ হাসিনার সঙ্গে তাঁর সংসদ ভবন কার্যালয়ে গতকাল রোববার সন্ধ্যায় এক সৌজন্য সাক্ষাৎকালে এ কথা বলেন বাংলাদেশে নবনিযুক্ত মার্কিন রাষ্ট্রদূত মার্শিয়া স্টিফেন্স ব্লুম বার্নিক্যাট।প্রধানমন্ত্রীর সঙ্গে সাক্ষাৎকালে মার্কিন রাষ্ট্রদূত বার্নিক্যাট বলেন ‘আমরা আপনাদের গণতন্ত্রকে গুরুত্ব দিই। গণতন্ত্র রক্ষায় আমরা আপনাদের সহযোগিতা করতে প্রতিশ্রুতিবদ্ধ। আমরা বাংলাদেশে অব্যাহত গণতন্ত্র দেখতে চাই।’প্রধানমন্ত্রীর সঙ্গে বার্নিক্যাটের ওই সাক্ষাৎ শেষে শেখ হাসিনার প্রেস সচিব এ কে এম শামীম চৌধুরী সাংবাদিকদের এসব কথা জানান। প্রধানমন্ত্রী বলেন, দেশে গণতন্ত্র রক্ষায় তাঁর সরকার যা প্রয়োজন তাই করবে। দেশ ও জনগণের উন্নয়ন এবং কল্যাণ নিশ্চিত করার ব্যাপারে তাঁর দল আওয়ামী লীগের বিশেষ দায়িত্ব রয়েছে।যুক্তরাষ্ট্র ও বাংলাদেশের মধ্যে গভীর বন্ধুতপূর্ণ সম্পর্ক রয়েছে উল্লেখ করে বার্নিক্যাট আশা প্রকাশ করেন, আগামী দিনে এ সম্পর্ক আরও দৃঢ় হবে। বিশ্বের বিভিন্ন সংঘাত উপদ্রুত অঞ্চলে বাংলাদেশি শান্তিরক্ষীদের ভূমিকার ভূয়সী প্রশংসাও করেন তিনি।এই বৈঠকের আগে প্রধানমন্ত্রী শেখ হাসিনা মার্কিন রাষ্ট্রদূতকে বাংলাদেশে স্বাগত জানান এবং তাঁর দায়িত্ব পালনে সব ধরনের সহযোগিতার আশ্বাস দেন। প্রধানমন্ত্রীর আন্তর্জাতিকবিষয়ক উপদেষ্টা গওহর রিজভী, প্রধানমন্ত্রীর কার্যালয়ের জ্যেষ্ঠ সচিব মো. আবুল কালাম আজাদ প্রমুখ এ সময় উপস্থিত ছিলেন।
