
কাল বৃহস্পতিবার বিকেল পাঁচটার মধ্যে দাবি না মানলে আরও কঠোর কর্মসূচি দেওয়ার হুমকি দিয়েছেন বিএনপির মুখপাত্র সালাহউদ্দিন আহমদ। আজ বুধবার সকালে অজ্ঞাত স্থান থেকে কয়েকটি গণমাধ্যমে পাঠানো এক ভিডিও বার্তায় তিনি এ আলটিমেটাম দেন।ভিডিও বার্তায় দেখা যায়, আত্মগোপনে থাকা বিএনপির এই মুখপাত্র বলেন, ‘আগামীকাল বৃহস্পতিবার বিকেল পাঁচটার মধ্যে দাবি মানার ঘোষণা না দিলে, গণতন্ত্র পুনরুদ্ধারের স্বার্থে আমরা আরও কঠোর কর্মসূচি দিতে বাধ্য হব।’প্রধানমন্ত্রীর উদ্দেশে সালাহউদ্দিন বলেন, ‘এখনো সময় আছে, দেশ, জাতি, জনগণের স্বার্থে আত্মঘাতী পথ পরিহার করুন। প্রহসনের নির্বাচনের তফসিল বাতিলের ব্যবস্থা নিন। নির্দলীয়-নিরপেক্ষ সরকারের দাবি মেনে নিন। এ দাবি মেনে নিলে জনগণ আপনার নিরাপদ প্রস্থানের বিষয়টি সহানুভূতির সঙ্গে বিবেচনা করবে।’গত শনিবার থেকে শুরু হওয়া বিএনপির নেতৃত্বাধীন ১৮-দলীয় জোটের টানা অবরোধ বৃহস্পতিবার বিকেল পাঁচটায় শেষ হওয়ার কথা রয়েছে।

