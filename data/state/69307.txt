
দলীয় সদস্যপদ নবায়ন করেছেন আওয়ামী লীগের সভাপতি শেখ হাসিনা ও সাধারণ সম্পাদক ওবায়দুল কাদের। এ ছাড়া নতুন সদস্য সংগ্রহ অভিযান শুরুর ঘোষণা দিয়েছেন আওয়ামী লীগের সভাপতি।
আজ শনিবার গণভবনে সকাল সাড়ে ১০টায় আওয়ামী লীগের বর্ধিত সভায় নতুন সদস্য সংগ্রহের অভিযান শুরুর এ ঘোষণা এসেছে।
আগামী জাতীয় সংসদ নির্বাচন সামনে রেখে দলের প্রচার–কৌশল জানাতে আজকের বর্ধিত সভায় জেলা নেতাদের ডেকেছে আওয়ামী লীগ। প্রতিটি সাংগঠনিক জেলার সভাপতি, সাধারণ সম্পাদক, দপ্তর, উপদপ্তর, প্রচার ও উপপ্রচার সম্পাদক এবং কেন্দ্রীয় নেতারা সভায় যোগ দিয়েছেন।
দলের উচ্চপর্যায়ের সূত্রগুলো বলছে, সারা দেশে বড় যেসব প্রকল্প বাস্তবায়ন করা হচ্ছে, তার ফিরিস্তি নিয়ে বই এবং প্রতিটি জেলা ও নির্বাচনী এলাকা ধরে উন্নয়নমূলক কর্মকাণ্ডের তথ্য দিয়ে প্রচারপত্র ছাপা হয়েছে। এগুলো জেলা নেতাদের দিয়ে তা প্রচারের নির্দেশনা দেওয়া হবে। গত বছর অনুষ্ঠিত জাতীয় সম্মেলনে অনুমোদিত আওয়ামী লীগের গঠনতন্ত্র ও ঘোষণাপত্র বই আকারে ছাপানো হয়েছে। এগুলোও নেতাদের দেওয়া হবে।
