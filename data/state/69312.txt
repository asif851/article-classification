
দলের স্থায়ী কমিটির সদস্য মির্জা আব্বাসকে আহ্বায়ক করে ঢাকা মহানগরের আহ্বায়ক কমিটি ঘোষণা করেছে বিএনপি। ৫৩ সদস্যবিশিষ্ট এ কমিটির সদস্যসচিব করা হয়েছে হাবিব-উন-নবী খান সোহেলকে।
আজ শুক্রবার রাতে নয়াপল্টনে দলের কেন্দ্রীয় কার্যালয়ে দলটির যুগ্ম মহাসচিব রুহুল কবির রিজভী সাংবাদ সম্মেলনে এ সিদ্ধান্তের কথা জানান।
কমিটির প্রথম যুগ্ম আহ্বায়ক করা হয়েছে বিএনপির চেয়ারপারসনের উপদেষ্টা আবদুল আউয়াল মিন্টুকে। এ ছাড়া চারজন নেতাকে কমিটির উপদেষ্টা নির্বাচিত করা হয়েছে। তাঁরা হলেন স্থায়ী কমিটির সদস্য আ স ম হান্নান শাহ, রফিকুল ইসলাম মিয়া, ঢাকা মহানগর বিএনপির সাবেক আহ্বায়ক সাদেক হোসেন খোকা এবং সদস্যসচিব আবদুস সালাম।
এক মাসের মধ্যে ঢাকা মহানগরের এই আহ্বায়ক কমিটি সব ওয়ার্ড ও থানায় সম্মেলনের মাধ্যমে কমিটি করবে। এর পরবর্তী এক মাসের মধ্যে সম্মেলনের মাধ্যমে মহানগর বিএনপির পূর্ণাঙ্গ কমিটি গঠন করা হবে।
