
ফরিদপুরের সরকারি রাজেন্দ্র কলেজের ছাত্র-ছাত্রী সংসদের নির্বাচন ২৫ জানুয়ারি। ১৩ বছর পর অনুষ্ঠেয় এ নির্বাচনে বিভিন্ন ছাত্রসংগঠন অংশ নেবে।
কলেজ কর্তৃপক্ষ সূত্রে জানা গেছে, তফসিল অনুযায়ী, কাল ১১ জানুয়ারি মনোনয়নপত্র বিতরণ, ১৪ জানুয়ারি জমা, ১৫ জানুয়ারি বাছাই এবং ১৬ জানুয়ারি বৈধ মনোনয়নপত্রের তালিকা প্রকাশ করা হবে। মনোয়নয়নপত্র প্রত্যাহারের শেষ দিন ১৯ জানুয়ারি এবং ২০ জানুয়ারি প্রার্থীদের চূড়ান্ত তালিকা প্রকাশ করা হবে। ২৫ জানুয়ারি সকাল সাড়ে আটটা থেকে বেলা দুইটা পর্যন্ত ভোট নেওয়া হবে। কলেজের ২৫ হাজার ১৯৩ জন শিক্ষার্থী ভোটার। তাঁদের ভোটে এক বছরের জন্য ১৭ সদস্যের নতুন সংসদ নির্বাচিত হবে।
