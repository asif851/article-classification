
চাঁপাইনবাবগঞ্জে চার বছরের শিশু কবিতা খাতুন অপহরণ ও হত্যা মামলার দুই আসামিকে মৃত্যুদণ্ড ও ২০ হাজার টাকা করে জরিমানার আদেশ দিয়েছেন আদালত। আজ মঙ্গলবার দুপুরে জেলা নারী ও শিশু নির্যাতন দমন ট্রাইব্যুনাল-১-এর বিচারক কবিতা খানম এ রায় দেন।
দণ্ডপ্রাপ্ত আসামিরা হলেন চাঁপাইনবাবগঞ্জ পৌর এলাকার আজাইপুর গ্রামের শিহাব রেজা (২৪) ও শংকরবাটি মহল্লার সাগর আহমেদ (২৪)।
মামলার সংক্ষিপ্ত বিবরণে জানা গেছে, গত বছরের ৩০ আগস্ট পৌর এলাকার কালিগঞ্জ-ফুলবাগান মহল্লার কোরবান আলীর চার বছরের মেয়ে কবিতা খাতুনকে অপহরণ করেন আসামিরা। ওই দিনই তাঁকে শ্বাসরোধ করে হত্যা করা হলেও কবিতার পরিবারের কাছে পাঁচ লাখ টাকা মুক্তিপণ দাবি করা হয়। কবিতার বাবা বিষয়টি র‌্যাবকে জানালে ৪ সেপ্টেম্বর শিহাব ও সাগরকে আটক করা হয়। তাঁদের স্বীকারোক্তি অনুযায়ী ওই দিন রাতেই পোল্লাডাঙ্গা এলাকার একটি চাতালের পাশ থেকে কবিতার গলিত মরদেহ উদ্ধার করা হয়।
ঘটনার পর কবিতার বাবা বাদী হয়ে সদর থানায় একটি মামলা করেন।
রায়ে সন্তোষ প্রকাশ করেছেন বাদী ও তাঁর আইনজীবীরা। একই সঙ্গে কোরবান আলী দ্রুত রায় কার্যকরের দাবি জানান।
