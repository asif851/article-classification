
জাতীয় পার্টির (জাপা) সাংসদ সেলিম ওসমানকে উদ্দেশ করে স্বাস্থ্যমন্ত্রী মোহাম্মদ নাসিম বলেছেন, ‘আপনি একজন এমপি। কিন্তু এমপির মর্যাদা কীভাবে রাখতে হয়, আপনি জানেন না। আপনি আঙুল দেখিয়ে বললেন, ক্ষমা চাইবেন না। এটা হতে পারে? এত বড় দম্ভোক্তি ভালো না।’
আজ শুক্রবার রাজধানীর শিল্পকলা একাডেমিতে প্রধানমন্ত্রী শেখ হাসিনার স্বদেশ প্রত্যাবর্তন দিবস উপলক্ষে যুবলীগ আয়োজিত সংবাদচিত্র প্রদর্শনী ও আলোচনা সভায় নাসিম এসব কথা বলেন।সেলিম ওসমানের ব্যাপারে জাপা চেয়ারম্যান হুসেইন মুহম্মদ এরশাদের নীরবতায় ক্ষোভ প্রকাশ করে মোহাম্মদ নাসিম বলেন, ‘আপনার দলের সংসদ সদস্য শিক্ষককে এত বড় অপমান করল, আপনি কোনো কথা বলেন না কেন? এত উপদেশ দেন বিভিন্ন সময়ে, এখন চুপ হয়ে আছেন কেন, নীরব কেন? আপনাদের কো-চেয়ারম্যান জি এম কাদের সব সময় ভালো ভালো কথা বলেন। তিনিও এ ব্যাপারে কথা বলেননি।’ শ্যামল কান্তি ভক্তের অপমানের বিষয়ে বিএনপির নীরবতায়ও ক্ষোভ প্রকাশ করেন নাসিম।নাসিম বলেন, ‘আমি বিশ্বাস করি, এই ঘটনায় যারা দায়ী, তাদের বিরুদ্ধে ব্যবস্থা নেওয়া হবে। কারণ, আমি পার্লামেন্টের সদস্য। এ ধরনের আচরণ একজন পার্লামেন্টের সদস্য করলে আমি লজ্জা পাই, নিজেকে ছোট মনে করি, অপরাধবোধে ভুগি।’গণমাধ্যমে প্রকাশিত প্রতিবেদন অনুযায়ী, শিক্ষার্থীকে মারধর ও ‘ধর্ম নিয়ে কটূক্তির’ অভিযোগে জাতীয় পার্টির স্থানীয় সাংসদ এ কে এম সেলিম ওসমান এবং আইনশৃঙ্খলা রক্ষাকারী বাহিনীর সদস্যদের উপস্থিতিতে ১৩ মে প্রকাশ্যে শ্যামল কান্তিকে মারধর ও কান ধরে ওঠবস করানো হয়। এরপর এটা নিয়ে সারা দেশে প্রতিবাদের ঝড় ওঠে।যুবলীগের চেয়ারম্যান ওমর ফারুক চৌধুরীর সভাপতিত্বে আলোচনা সভায় আরও বক্তব্য দেন অ্যাটর্নি জেনারেল মাহবুবে আলম, ডেপুটি অ্যাটর্নি জেনারেল মোতাহার হোসেন, যুবলীগের সাধারণ সম্পাদক হারুনুর রশীদ, সভাপতিমণ্ডলীর সদস্য আতাউর রহমান, যুবলীগ নেতা ইকবাল মাহমুদ, মিজানুল ইসলাম প্রমুখ।
