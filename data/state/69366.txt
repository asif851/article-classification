
তাদের দেখলে মনে হবে কোনো করপোরেট অফিসে বড় পদে চাকরি করে, অথবা কোনো বড় ব্যবসায়ী। বাচনভঙ্গি ও চালচলনে রয়েছে আধুনিকতার ছোঁয়া। হঠাৎ সামনে হাজির হয়ে সালাম দেবে। এতে আপনি হয়তো থমকে দাঁড়াবেন, কৌতূহলী হবেন। আর এই সুযোগ নিয়েই তারা হাতিয়ে নেবে টাকাপয়সা ও মোবাইল ফোন। এই চক্রের সঙ্গে জড়িত ‘সালাম পার্টি’র সদস্যরা।
রাজধানীর পল্টন মডেল থানা এলাকার গতকাল বুধবার একটি ডায়াগনস্টিক সেন্টারের সামনে থেকে ‘সালাম পার্টি’ চক্রের পাঁচজনকে গ্রেপ্তার করেছে পল্টন থানা-পুলিশ। গ্রেপ্তার পাঁচজন হলেন মো. জিতু (৪৯), মো. মিজান (৩৫), মো. আকতার হোসেন (৪৫), মো. রিপন (২৮) ও মো. পিন্টু মিয়া (৩১)। এ সময় তাঁদের কাছ থেকে ছিনতাই করা এক লাখ টাকা উদ্ধার করা হয়েছে।
পল্টন থানার ভারপ্রাপ্ত কর্মকর্তা (ওসি) মো. মাহমুদুল হক প্রথম আলোকে বলেন, ‘যাঁদের গ্রেপ্তার করা হয়েছে, তাঁরা সালাম দিয়ে মানুষের দৃষ্টি আকর্ষণের চেষ্টা করেন। এমন ভাব দেখায় যেন পূর্বপরিচিত। পরে কয়েকজন মিলে ঘিরে ধরে টাকা, মুঠোফোন ও মূল্যবান জিনিস ছিনিয়ে নিয়ে দ্রুত কেটে পড়েন। তাঁরা আগেও এ ধরনের অপরাধ করেছেন। সম্প্রতি তাঁরা সালামের মাধ্যমে নতুন কৌশল নিয়েছেন। তাঁদের আমরা রিমান্ডের আবেদন করেছিলাম। কিন্তু আদালত জেলে পাঠানোর নির্দেশ দিয়েছেন। উদ্ধার হওয়া টাকাও আদালতের মাধ্যমে সংশ্লিষ্ট ব্যক্তিদের ফিরিয়ে দেওয়া হবে।’
গ্রেপ্তার হওয়া ব্যক্তিদের জিজ্ঞাসাবাদের পর পুলিশ জানায়, এ চক্রের সদস্যরা উন্নত মানের শার্ট, প্যান্ট, জুতা, এমনকি শীতকালে কোট-টাই পরে ঘুরে বেড়ান। বিশেষ কায়দায় তাঁরা চাকু, চাপাতিসহ ধারালো অস্ত্র নিজেদের প্যান্ট বা কোটের পকেটে লুকিয়ে রাখেন; যা বাইরে থেকে দেখে বোঝার কোনো উপায় নেই। ভদ্রলোকের বেশ ধরে তারা দু-তিন ঘণ্টার জন্য রিকশা ভাড়া করে বিভিন্ন জায়গায় ঘোরাঘুরি করে। বিশেষ করে ব্যাংক অথবা এটিএম বুথের পাশে অবস্থান নিয়ে থাকে। লক্ষ্য রাখে কে টাকা নিয়ে বের হচ্ছে। পরে ওই লোকের পিছু নেয় সালাম পার্টির সদস্যরা। মোবাইলে তাদের অপর সদস্যদেরও অবস্থান জানিয়ে দেয়। পিছু নেওয়ার একপর্যায়ে সুবিধামতো জায়গায় রিকশা নিয়ে ঘোরাঘুরিকারীদের একজন সেই ব্যক্তির সামনে এসে সালাম দিয়ে বলে, ‘ভাই কেমন আছেন? আপনি অমুক না?’ এরই মধ্যে চক্রটির ছদ্মবেশী আরও কয়েকজন রিকশাটিকে ঘিরে ফেলে। নিজেরা নিজেদের গায়ে ধাক্কা দিয়ে তা না হলে অন্য কোনোভাবে আগে থেকে লক্ষ্য রাখা ব্যক্তির আশপাশে একটা জটলা তৈরি করে। এই সুযোগে অন্য সহযোগীরা পকেটে হাত ঢুকিয়ে যা পায় নিয়ে সটকে পড়ে। চক্রটি রাজধানীর শান্তিনগর, পল্টন ও কাকরাইল এলাকায় সক্রিয় ছিল বলেও জানায় পুলিশ।
