
অবৈধ সরকার বাধা দিয়ে গণতান্ত্রিক আন্দোলন দমানোর চেষ্টা করছে। যতই বাধা আসবে গণ-অভ্যুত্থানে রূপ নেবে চলমান আন্দোলন। তখন এই সরকারকে বিদায় নিতে হবে।ঢাকায় বিএনপিকে সমাবেশ করতে অনুমতি না দেওয়ার প্রতিবাদে আজ রোববার বিকেলে চট্টগ্রাম বিএনপি বিক্ষোভ-সমাবেশের আয়োজন করে। এতে প্রধান অতিথি হিসেবে কেন্দ্রীয় বিএনপির সাংগঠনিক সম্পাদক গোলাম আকবর খোন্দকার এ কথা বলেন।গোলাম আকবর আরও বলেন, সরকারের মুখে গণতন্ত্রের কথা বলে যাচ্ছে। কিন্তু স্বৈরাচারী আচরণের মাধ্যমে বিরোধী দলের গণতান্ত্রিক কর্মসূচিতে বাধা দিচ্ছে। ঢাকায় সমাবেশ করতে না দেওয়ার মাধ্যমে স্বৈরতান্ত্রিক আচরণের বহিঃপ্রকাশ ঘটিয়েছে সরকার। এতে বিএনপির জনপ্রিয়তা আরও বাড়ছে। এই জনপ্রিয়তা দেখে ভীতসন্ত্রস্ত আওয়ামী লীগ।আজ বিকেলে বিক্ষোভ সমাবেশ চলাকালে ছাত্রদলের দুই পক্ষের মধ্যে হাতাহাতি হয়। তখন উত্তেজনাকর পরিস্থিতির সৃষ্টি হলে জ্যেষ্ঠ নেতারা তাঁদের নিবৃত্ত করেন।বিক্ষোভ-সমাবেশে সভাপতিত্ব করেন নগর বিএনপির সহসভাপতি আবু সুফিয়ান। এতে সাবেক হুইপ সৈয়দ ওয়াহিদুল আলম ও সাবেক সাংসদ রোজী কবির, বিএনপির কেন্দ্রীয় সদস্য মাহবুবুর রহমান ও নগর বিএনপির সাধারণ সম্পাদক শাহাদাৎ হোসেন প্রমুখ বক্তব্য দেন। বক্তারা সরকারের কঠোর সমালোচনা করে কঠিন আন্দোলনের প্রস্তুতি নেওয়ার জন্য দলীয় নেতা-কর্মীদের আহ্বান জানান।
