
অগ্নিসংযোগ, লুটপাট ও ভাঙচুরের ঘটনার শিকার খাগড়াছড়ির মাটিরাঙ্গা উপজেলার সীমান্তবর্তী তাইন্দংয়ের আদিবাসী-অধ্যুষিত গ্রাম বগাপাড়া পরিদর্শন করেছে পার্বত্য চট্টগ্রামবিষয়ক মন্ত্রণালয়ের সংসদীয় স্থায়ী কমিটির সদস্যদের একটি দল। গতকাল বুধবার বেলা একটায় ঘটনাস্থল পরিদর্শনকালে কমিটির সদস্যরা ক্ষতিগ্রস্ত ব্যক্তিদের ক্ষতিপূরণ ও পুনর্বাসন করার আশ্বাস দেন।কমিটির সদস্য এ কে এম ফজলে করিম চৌধুরী দলটির নেতৃত্ব দেন। সঙ্গে ছিলেন পার্বত্য চট্টগ্রামবিষয়ক মন্ত্রণালয়ের প্রতিমন্ত্রী সাংসদ দীপঙ্কর তালুকদার, ভারত প্রত্যাগত উপজাতীয় শরণার্থী প্রত্যাবর্তন ও পুনর্বাসন এবং অভ্যন্তরীণ উদ্বাস্তু নির্দিষ্টকরণ ও পুনর্বাসনবিষয়ক টাস্কফোর্সের চেয়ারম্যান সাংসদ যতীন্দ্র লাল ত্রিপুরা ও পার্বত্য চট্টগ্রামবিষয়ক মন্ত্রণালয়ের সচিব নববিক্রম কিশোর ত্রিপুরা। পরিদর্শনকালে উপস্থিত ছিলেন দলটির খাগড়াছড়ি পার্বত্য জেলা পরিষদের চেয়ারম্যান কুজেন্দ্র লাল ত্রিপুরা, জেলা প্রশাসক মাসুদ করিম ও পুলিশ সুপার (এসপি) শেখ মো. মিজানুর রহমান।সংসদীয় দলটি বগাপাড়ায় পৌঁছালে ক্ষতিগ্রস্ত আদিবাসীরা বিভিন্ন দাবিসংবলিত ব্যানার প্রদর্শন করেন। এসব ব্যানারে ক্ষতিগ্রন্ত ব্যক্তিদের যথোপযুক্ত ক্ষতিপূরণ ও পুনর্বাসন, ঘটনার জন্য দায়ী ব্যক্তিদের গ্রেপ্তার ও দৃষ্টান্তমূলক শাস্তি প্রদান, আদিবাসীদের নিরাপত্তা প্রদান এবং উচ্ছেদের পাঁয়তারা বন্ধের দাবি জানানো হয়। পরে বগাপাড়ায় অনুষ্ঠিত সমাবেশে ক্ষতিগ্রস্ত ব্যক্তিদের পক্ষ থেকে নয় দফা দাবি উপস্থাপন করা হয়। ক্ষতিপূরণ-সংক্রান্ত দাবির পাশাপাশি উল্লেখযোগ্য কয়েকটি দাবি হলো, আদিবাসীদের নিরাপত্তার জন্য নিজস্ব প্রতিরক্ষা দল বা ভিডিপি গঠনের অনুমোদন, পার্বত্য এলাকায় পুলিশ বাহিনীতে আনুপাতিক হারে আদিবাসী নিয়োগ প্রদান। রাজনৈতিক উদ্দেশ্যে পুনর্বাসিত বাঙালিদের সন্মানজনকভাবে প্রত্যাহার, হামলার ঘটনার বিচার বিভাগীয় তদন্ত কমিটি গঠন এবং ওই হামলার পরিপ্রেক্ষিতে দায়ের করা মামলাটি চট্টগ্রামের দ্রুত বিচার ট্রাইব্যুনালে স্থানান্তর করা।এ কে এম ফজলে করিম চৌধুরী বলেন, ঘটনাটি খুবই দুঃখজনক ও নিন্দনীয়। সরকার ক্ষতিগ্রস্ত ব্যক্তিদের দ্রুত পুনর্বাসন ও ক্ষতিপূরণের ব্যবস্থা করবে। প্রতিমন্ত্রী দীপঙ্কর তালুকদার আগুনে বসতঘর পুড়িয়ে দেওয়া প্রতিটি পরিবারকে এক লাখ টাকা এককালীন সাহায্যের ঘোষণা দেন। তিনি বলেন, ঘটনার পর ক্ষতিগ্রস্ত ৩৬৩টি পরিবারের জন্য রেশনের ব্যবস্থা করা হয়েছে।
