
দেশে জঙ্গি তৎপরতার বিরুদ্ধে ব্যাপক জনসচেতনতা সৃষ্টির জন্য শিক্ষক, শিক্ষার্থী, অভিভাবকসহ সংশ্লিষ্ট সবার প্রতি আহ্বান জানিয়েছেন শিক্ষামন্ত্রী নুরুল ইসলাম নাহিদ।
গতকাল শনিবার রাজধানীর গভর্নমেন্ট ল্যাবরেটরি হাইস্কুল-সংলগ্ন রাস্তার পাশে ১৫ মিনিটের জন্য আয়োজিত অবস্থান কর্মসূচিতে অংশ নিয়ে সংক্ষিপ্ত বক্তৃতায় তিনি এই আহ্বান জানান।
ঢাকা জেলা প্রশাসনের উদ্যোগে ঢাকা মহানগরসহ ঢাকা জেলার মাধ্যমিক পর্যায়ের স্কুল, মাদ্রাসা ও কারিগরি শিক্ষাপ্রতিষ্ঠানের শিক্ষার্থীদের অংশগ্রহণে জঙ্গিবাদ প্রতিরোধে জনসচেতনতা সৃষ্টির লক্ষ্যে এই কর্মসূচির আয়োজন করা হয়। ঢাকার প্রায় সব মাধ্যমিক স্কুল, মাদ্রাসা ও কারিগরি শিক্ষাপ্রতিষ্ঠানেই এই কর্মসূচি পালিত হয়েছে।
ল্যাবরেটরি হাইস্কুল-সংলগ্ন রাস্তার কর্মসূচিতে আরও উপস্থিত ছিলেন শিক্ষাসচিব মো. সোহরাব হোসেইন, ঢাকা কলেজের অধ্যক্ষ মোয়াজ্জম হোসেন মোল্লাহ্, ঢাকার জেলা প্রশাসক সালাহ উদ্দীন প্রমুখ।
এর আগেও সরকারি উদ্যোগে জঙ্গিবিরোধী মানববন্ধন, উপাচার্য ও অধ্যক্ষদের নিয়ে সভা করা হয়েছে। শিক্ষা মন্ত্রণালয় জানিয়েছে, আগামী ৩ সেপ্টেম্বর তাদের আওতাধীন সব ধরনের শিক্ষাপ্রতিষ্ঠানে জঙ্গিবাদ ও সন্ত্রাসবিরোধী সভার আয়োজন করা হবে। এই সভায় জঙ্গিবাদ ও সন্ত্রাসবিরোধী সচেতনতা সৃষ্টি এবং শিক্ষাপ্রতিষ্ঠানে শিক্ষার্থীদের নিয়মিত উপস্থিতি নিশ্চিত করার বিষয়ে আলোচনা করতে বলেছে মন্ত্রণালয়। একই সঙ্গে নিয়মিত সাংস্কৃতিক অনুষ্ঠান, ক্রীড়ানুষ্ঠান আয়োজন, স্কাউটিং ও গার্ল গাইডস কার্যক্রম বৃদ্ধি করে শিক্ষাপ্রতিষ্ঠানগুলোতে শিক্ষাবান্ধব পরিবেশ তৈরির বিষয়েও আলোচনা করতে নির্দেশ দেওয়া হয়েছে। সভায় সব শিক্ষক, অভিভাবক, সমাজের বিশিষ্ট উদ্যোগী ব্যক্তি, স্থানীয় গণ্যমান্য ব্যক্তি, শিক্ষার্থী ও গণমাধ্যমের প্রতিনিধিদের অংশগ্রহণ নিশ্চিত করতে বলা হয়।
