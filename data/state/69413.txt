
রাজশাহী শিক্ষা বোর্ডের চেয়ারম্যান মো. আবুল হায়াতকে মাধ্যমিক ও উচ্চ মাধ্যমিক অধিদপ্তরে বিশেষ ভারপ্রাপ্ত কর্মকর্তা (ওএসডি) হিসেবে দায়িত্ব দেওয়া হয়েছে। আজ বৃহস্পতিবার বিকেলে শিক্ষা মন্ত্রণালয়ের এক আদেশে এ তথ্য জানানো হয়। তবে চেয়ারম্যান বলেছেন, তিনি এ ধরনের আদেশের কথা জানেন না।
শিক্ষা মন্ত্রণালয়ের দেওয়া আদেশে দেখা যায়, রাষ্ট্রপতির আদেশে জ্যেষ্ঠ সহকারী সচিব ফাতেমা তুল জান্নাত আজ বৃহস্পতিবার এই আদেশে স্বাক্ষর করেছেন। এতে বলা হয়েছে, প্রেষণ প্রত্যাহার করে আবুল হায়াতকে মাধ্যমিক ও উচ্চ শিক্ষা অধিদপ্তরে বিশেষ ভারপ্রাপ্ত কর্মকর্তা (ওএসডি) হিসেবে বদলি করা হলো। এ আদেশ অবিলম্বে কার্যকর করা হবে বলেও আদেশে উল্লেখ করা হয়।
এ প্রসঙ্গে জানতে চাইলে আবুল হায়াত বলেন, সরকার তাঁকে রাজশাহী শিক্ষাবোর্ডের চেয়ারম্যানের দায়িত্ব দিয়েছিলেন। এখন সরকার যেখানে দেবে সেখানে যাওয়ার জন্য তিনি প্রস্তুত।
উল্লেখ্য, গত ১৬ ফেব্রুয়ারি অধ্যাপক আবুল হায়াত রাজশাহী শিক্ষা বোর্ডের চেয়ারম্যান হিসেবে যোগদান করেন। এর এক মাস পার না হতেই তাঁকে দুর্নীতিবাজ আখ্যা দিয়ে জাতীয় শিক্ষক-কর্মচারী ফ্রন্টের ব্যানারে আন্দোলন শুরু হয়। তাঁরা চেয়ারম্যানের অপসারণ দাবি করে।
