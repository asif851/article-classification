
#গুলিতে তরুণ সাইফুল আলম নিহত# এসআই নাজমুল, কনস্টেবল আবুল কাসেম ও আনসার সদস্য ইসমাইল গ্রেপ্তার
চট্টগ্রামের সীতাকুণ্ডের ভাটিয়ারী ইউনিয়নের তেলিবাজার এলাকায় সাইফুল আলম নামে তরুণ নিহত হওয়ার ঘটনায় পুলিশের উপপরিদর্শক (এসআই) নাজমুল হুদা, কনস্টেবল আবুল কাসেম ও আনসার সদস্য ইসমাইল হোসেনকে গ্রেপ্তার করে কারাগারে পাঠানো হয়েছে।শুক্রবার বিকেলে প্রথম আলোকে বিষয়টি নিশ্চিত করেছেন সীতাকুণ্ড সার্কেলের অতিরিক্ত পুলিশ সুপার রেজাউর রহমান।এর আগে গত বৃহস্পতিবার রাতে নিহত সাইফুল আলমের ভাই দিদারুল আলম বাদী হয়ে সীতাকুণ্ড থানার এসআই নাজমুল হুদার নাম উল্লেখসহ অজ্ঞাত আরও চারজন মিলে পাঁচজনকে আসামি করে একটি হত্যা মামলা দায়ের করেন বলে জানান সীতাকুণ্ড থানার ভারপ্রাপ্ত কর্মকর্তা (ওসি) ইফতেখার হাসান।
গত বুধবার রাতে সাদাপোশাকের পুলিশের একটি দল ওই এলাকায় গিয়ে দুই যুবককে ধরে আনার চেষ্টা করলে স্থানীয় লোকজন বাধা দেয়। এ সময় এসআই নাজমুল হুদার গুলিতে সাইফুল আলম নিহত হয়েছেন বলে মামলায় উল্লেখ করেছেন বাদী দিদারুল আলম।
দিদারুল আলম প্রথম আলোকে বলেন, মামলার এজাহারে উল্লেখ করেছেন, ঘটনার সময় তিনি ঘটনাস্থলে তিনি ছিলেন না। তবে ঘটনার প্রত্যক্ষদর্শীদের সঙ্গে কথা বলে তিনি জেনেছেন, ঘটনার দিন মো. ফারুক ও পারভেজ নামের দুই যুবককে ধরে আনার সময় স্থানীয় লোকজন পুলিশকে বাধা দেয়। একপর্যায়ে এসআই নাজমুল গুলি ছোড়েন। এতে সাইফুলকে খুব কাছ থেকে গুলি করেন। ফলে গুলিবিদ্ধ হয়ে মারা যান। নাজমুলের সঙ্গে থাকা অন্য চারজনকে তাঁরা চিনতে পারেননি।
মামলার তদন্ত কর্মকর্তা সীতাকুণ্ড থানার পরিদর্শক (অপারেশন) আবদুল হালিমকে মুঠোফোনে প্রথম আলোকে বলেন, তদন্ত কার্যক্রম শুরু করেছেন। গতকাল বিকেলে এসআই নাজমুল হুদাসহ তিনজনকে গ্রেপ্তার দেখিয়ে আদালতে পাঠানো হয়।
