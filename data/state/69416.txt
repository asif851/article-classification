
নারায়ণগঞ্জ সিটি করপোরেশন নির্বাচনে প্রার্থীদের মধ্যে আজ সোমবার প্রতীক বরাদ্দ করা হবে। এরপরই প্রার্থীরা আনুষ্ঠানিক প্রচারে নেমে পড়বেন। এদিকে গতকাল রোববার ছিল প্রার্থিতা প্রত্যাহারের শেষ দিন। এদিন ১ জন মেয়র প্রার্থী ও ১৫ জন কাউন্সিলর প্রার্থী মনোনয়নপত্র প্রত্যাহার করেছেন। ফলে এই নির্বাচনে মেয়র পদে ৭ জন, সাধারণ কাউন্সিলর পদে ১৫৬ জন ও সংরক্ষিত নারী কাউন্সিলর পদে ৩৮ জন প্রতিদ্বন্দ্বিতা করছেন। ২২ ডিসেম্বর নারায়ণগঞ্জ সিটি করপোরেশন নির্বাচনে ভোট গ্রহণ হবে।
আওয়ামী লীগের প্রধান প্রতিদ্বন্দ্বী বিএনপির নেতৃত্বাধীন ২০-দলীয় জোটের একক প্রার্থী থাকছেন না। এখানে বিএনপির প্রার্থী হিসেবে লড়ছেন সাখাওয়াত হোসেন খান। এ ছাড়া ২০-দলীয় জোটের দুই শরিক লিবারেল ডেমোক্রেটিক পার্টির (এলডিপি) কামাল প্রধান ও বাংলাদেশ কল্যাণ পার্টির রাশেদ ফেরদৌস নির্বাচন করছেন। দলীয় সিদ্ধান্ত মেনে প্রার্থিতা প্রত্যাহার না করায় এই দুজনকেই বহিষ্কার করেছে স্ব স্ব দল। গতকাল সন্ধ্যায় এলডিপির সিনিয়র যুগ্ম মহাসচিব শাহাদাত হোসেন সেলিম ও কল্যাণ পার্টির মহাসচিব আমিনুর রহমান প্রথম আলোকে এ তথ্য নিশ্চিত করেন। নির্বাচনে মেয়র পদে অপর তিন প্রার্থী হলেন বাংলাদেশের বিপ্লবী ওয়ার্কার্স পার্টির মাহবুবুর রহমান ইসমাইল, ইসলামী আন্দোলনের মুফতি মাসুম বিল্লাহ ও ইসলামী ঐক্যজোটের এজহারুল ইসলাম।
নারায়ণগঞ্জ সিটি করপোরেশন নির্বাচনের রিটার্নিং কর্মকর্তা মো. নুরুজ্জামান তালুকদার সাংবাদিকদের বলেন, আজ প্রার্থীদের মধ্যে প্রতীক বরাদ্দ করা হবে। তা ছাড়া আচরণবিধি ও আইনশৃঙ্খলা পরিস্থিতি পর্যবেক্ষণে আজ থেকে নগরের ২৭টি ওয়ার্ডের ২৭ জন নির্বাহী ম্যাজিস্ট্রেট দায়িত্ব পালন করবেন।
 
