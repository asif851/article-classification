
রাজধানীর বনানী থানা এলাকায় গতকাল শনিবার গাড়ির ধাক্কায় মো. মামুন (৯) নামের এক শিশু মারা গেছে। মামুন পরিবারের সঙ্গে কড়াইল বস্তিতে থাকত। সকাল ১০টার দিকে কয়েক বন্ধুসহ সে মহাখালী ফ্লাইওভারে ঘুরতে যায়। সেখানে একটি গাড়ির ধাক্কায় সে আহত হয়। ঢাকা মেডিকেল কলেজ হাসপাতালে ভর্তির পর বেলা সাড়ে তিনটার দিকে সে মারা যায়। মামুনের বাবা আজিজুল হক চা বিক্রেতা। মা চান বানু একটি খাবার হোটেলের কর্মচারী। মামুনের সঙ্গে থাকা বন্ধুরা ঢাকা মেডিকেলে সাংবাদিকদের জানিয়েছে, মামুনকে ধাক্কা দিয়ে প্রাইভেট কারটি দ্রুত চলে যায়। বনানী থানার এসআই সোহরাব হোসেন ঘটনার সত্যতা নিশ্চিত করে জানান, কোন গাড়ি শিশুটিকে ধাক্কা দিয়েছে, তা জানা যায়নি। এদিকে গতকাল দুপুরে রাজধানীর সবুজবাগের প্রথম লেন এলাকার এক বাসা থেকে রাজীবুর জামান ওরফে রবিন (২৮) নামের এক তরুণের ঝুলন্ত লাশ উদ্ধার করা হয়েছে। সবুজবাগ থানার এসআই কামরুল ইসলাম বলেন, প্রাথমিক তদন্তে ওই যুবক আত্মহত্যা করেছেন বলে ধারণা করা হচ্ছে।
