
রংপুরের তারাগঞ্জ উপজেলার ধোলাইঘাট সরকারি প্রাথমিক বিদ্যালয়ের শিক্ষার্থীরা পাঁচ মাস ধরে খোলা আকাশের নিচে ক্লাস করছে।পাঁচ মাস আগে বিদ্যালয়ের একমাত্র ভবনটি ঝুঁকিপূর্ণ ঘোষণা করা হয়। এরপর নতুন ভবন নির্মাণ না হওয়ায় শিক্ষকেরা শিক্ষার্থীদের খোলা আকাশের নিচে পাঠদান করাতে বাধ্য হচ্ছেন।পঞ্চম শ্রেণীর ছাত্র আবু বক্কার বলে, ‘খোলা আকাশের নিচে ক্লাস করতে কষ্ট হয়। আকাশে মেঘ দেখলে স্যারেরা বলে, “যাও, তোমাদের ছুটি।”’সহকারী শিক্ষক মোতাহার হোসেন বলেন, ছয় মাস আগে ঝড়ে বিদ্যালয়টির চারটি কক্ষের ছাদের পলেস্তারা খসে পড়ে লোহার রড বের হয়ে যায়।এরপর উপজেলা প্রকৌশলী ভবনটি দেখে ঝুঁকিপূর্ণ ঘোষণা করেন। পরে উপজেলা শিক্ষা কর্মকর্তা ওই ভবনে শিক্ষার্থীদের পাঠদান না করার জন্য চিঠি দেন। এর পর থেকে শিক্ষার্থীদের খোলা আকাশের নিচে পাঠদান করাতে তাঁরা বাধ্য হচ্ছেন।বিদ্যালয় পরিচালনা কমিটির সভাপতি নুরুজ্জামান মণ্ডল বলেন, বিদ্যালয়ের শিক্ষক-শিক্ষার্থীদের দুর্দশার শেষ নেই। ঝড়-বৃষ্টি এলে শিক্ষকদের শিক্ষা কার্যক্রম বন্ধ করে স্কুল ছুটি দিতে হয়।উপজেলা প্রকৌশলী জাহিদ হাসান বলেন, নতুন ভবন নির্মাণের জন্য বরাদ্দ চেয়ে প্রয়োজনীয় কাগজপত্র ঢাকায় পাঠানো হয়েছে। বরাদ্দ পেলে ওই বিদ্যালয়ে নতুন ভবন নির্মাণ করে দেওয়া হবে।
 
