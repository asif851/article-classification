
ব্রাহ্মণবাড়িয়ায় ছাত্রদলের নেতা-কর্মী ও পুলিশের মধ্যে সংঘর্ষের ঘটনা ঘটেছে। এতে পুলিশসহ অন্তত ২০ জন আহত হয়েছে। আজ রোববার বিকেল পাঁচটার দিকে শহরের কালীবাড়ি মোড় এলাকায় এ সংঘর্ষ চলার সময় ২০জনকে আটক করা হয়।
প্রত্যক্ষদর্শী ও পুলিশ সূত্রে জানা গেছে, বিএনপির চেয়ারপারসন খালেদা জিয়াকে অবরুদ্ধ রাখার প্রতিবাদে আজ বিকেলে শহরের কালীবাড়ি মোড় এলাকা থেকে জেলা বিএনপি ও ছাত্রদলের নেতা–কর্মীরা একটি মিছিল বের করেন। এ সময় পুলিশ মিছিলে বাধা দেয়। এতে ক্ষুব্ধ হয়ে মিছিলে থাকা ছাত্রদলের কর্মীরা রাস্তায় বিভিন্ন যানবাহন ভাঙচুর এবং পুলিশকে লক্ষ্য করে ইটপাটকেল ছোড়ে। এ সময় পুলিশ ধাওয়া দিলে উভয় পক্ষে সংঘর্ষে বেঁধে যায়। সংঘর্ষের খবর ছড়িয়ে পড়লে ছাত্রদলের নেতা–কর্মীরা শহরের কালীবাড়ি মোড়, রেলগেইট এলাকা ও জেলা পরিষদের সামনের রাস্তায় টায়ারে আগুন ধরিয়ে দেয়। টিএ রোড এলাকায় পুলিশের সঙ্গে তাঁদের ধাওয়া-পাল্টা ধাওয়া হয়। এ সময় পুলিশের তিন-চার সদস্যসহ অ¯ত্মত ২০জন আহত হয়। পুলিশ তাঁদের ছত্রভঙ্গ করতে ব্যাপক কাঁদানে গ্যাসের শেল ও রাবার বুলেট ছুড়ে।
এদিকে সন্ধ্যা ছয়টার দিকে ছাত্রলীগের কর্মীরা আগামীকাল সোমবার ‘গণতন্ত্রের বিজয় দিবস’ পালন উপলক্ষে শহরের প্রেসক্লাব এলাকা থেকে একটি মিছিল বের করে। মিছিলটি শহরের প্রধান সড়ক প্রদক্ষিণ করে।
ব্রাহ্মণবাড়িয়ার সহকারী পুলিশ সুপার (এএসপি) তাপস রঞ্জন ঘোষ প্রথম আলোকে বলেন, ছাত্রদলের নেতা–কর্মীরা শহরে বিক্ষোভ মিছিল বের করার চেষ্টা করলে পুলিশের সঙ্গে প্রথমে বাগবিতণ্ডা হয়। একপর্যায়ে সংঘর্ষ বাধে। শহরের টি এ রোড, কালীবাড়ি মোড় ও রেলগেইট এলাকায় পুলিশ মোতায়েন রাখা হয়েছে। এ ঘটনায় পুলিশ ২০ জনকে আটক করেছে।
