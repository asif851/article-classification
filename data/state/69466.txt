
চট্টগ্রামের মিরসরাইয়ে ঢাকা-চট্টগ্রাম মহাসড়কে ট্রাক ও লরির সংঘর্ষে দুজন নিহত ও একজন গুরুতর আহত হয়েছেন। আজ মঙ্গলবার সকাল সাড়ে ছয়টার দিকে মিরসরাইয়ের ওয়াহেদপুর ইউনিয়নের ছোট কমলদহ এলাকায় এ দুর্ঘটনা ঘটে।
নিহত ব্যক্তিরা লরির চালক ও সহকারী ছিলেন। আহত ব্যক্তি লরিচালকের ছেলে।
তেলবাহী লরিটি ঢাকা থেকে চট্টগ্রাম যাচ্ছিল। ছোট কমলদহ এলাকায় পৌঁছার পর এর যান্ত্রিক ত্রুটি দেখা দেয়। চালক ও তাঁর সহকারী লরির সামনে দাঁড়িয়ে মেরামত করছিলেন। এ সময় চট্টগ্রামগামী মালবাহী ট্রাক দাঁড়িয়ে থাকা লরিটিকে পেছন থেকে ধাক্কা দেয়। এতে ঘটনাস্থলেই ওই দুজন মারা যান।
নিহত দুই ব্যক্তি হলেন লরিচালক আবুল কাসেম (৫৮) ও তাঁর সহকারী আবুল কাসেম (৬৫)। লরিচালকের ছেলে আহত আবু সাঈদকে (২৫) চট্টগ্রাম মেডিকেল কলেজ হাসপাতালে ভর্তি করা হয়েছে। লরিচালকের বাড়ি ফেনী পৌর এলাকায়। তাঁর সহকারীর বাড়ি নোয়াখালীর বেগমগঞ্জে।
ঘটনার পর পুলিশ ঘাতক ট্রাকটিকে জব্দ করতে সক্ষম হয়েছে। চালক পলাতক বলে পুলিশ জানায়।
জোরারগঞ্জ হাইওয়ে পুলিশ ফাঁড়ির উপপরিদর্শক (এসআই) একরামুল হক প্রথম আলোকে দুর্ঘটনার তথ্যের সত্যতা নিশ্চিত করেন।
 
 
