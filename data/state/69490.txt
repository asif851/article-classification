
সরকারি কর্মকর্তাদের উদ্দেশে আওয়ামী লীগের সভাপতিমণ্ডলীর সদস্য মোহাম্মদ নাসিমের দেওয়া একটি বক্তব্যের কড়া সমালোচনা করেছেন বিএনপির যুগ্ম মহাসচিব রুহুল কবীর রিজভী। এ প্রসঙ্গে তিনি বলেছেন, ‘এই বক্তব্য অসাংবিধানিক, শিষ্টাচারবহির্ভূত ও রাষ্ট্রদ্রোহিতার শামিল।’আজ বৃহস্পতিবার রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ ব্রিফিংয়ে রিজভী এ মন্তব্য করেন।গতকাল বুধবার রাজধানীর বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ে জাতীয় চার নেতা পরিষদ আয়োজিত এক আলোচনা সভায় ২৪ জানুয়ারি পর্যন্ত সরকারি কর্মকর্তাদের বর্তমান সরকারের নির্দেশনা অনুযায়ী কাজ করার আহ্বান জানান মোহাম্মদ নাসিম। তিনি বলেন, ‘সরকারের কর্মকর্তা যাঁরা আছেন, তাঁদের আমাদের কথা অনুযায়ী চলতে হবে। যাঁরা নির্দেশ মানবেন না, তাঁদের কপালে দুঃখ আছে। নির্দেশনা না মানলে তাঁদের বাড়িতে পাঠিয়ে দেওয়া হবে।’নাসিমের এই বক্তব্যের পরিপ্রেক্ষিতে রিজভী অভিযোগ করেন, এই সরকার প্রশাসনকে ব্যবহার করে ক্ষমতায় টিকে থাকতে চাইছে। এ কারণেই হুমকি-ধমকি দিচ্ছেন। তাঁরা বুঝতে পেরেছেন, জনগণ থেকে তাঁরা সম্পূর্ণ বিচ্ছিন্ন হয়ে গেছেন। তাঁরা জানেন, জনগণের সঙ্গে তাঁদের এখন আর কোনো সম্পর্ক নেই। তাই তাঁরা এমন মন্তব্য করছেন। কিন্তু এ ধরনের হুমকি-ধমকি দিয়ে কোনো লাভ হবে না।বিএনপির এই যুগ্ম মহাসচিব বলেন, আন্দোলনের মাধ্যমেই নির্দলীয় সরকারের দাবি আদায় করা হবে।
