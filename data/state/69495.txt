

বিএনপির মহাসচিব মির্জা ফখরুল ইসলাম আলমগীর দাবি করেছেন, ইসরায়েলের সঙ্গে তাঁর দলের কোনো সম্পর্ক নেই।আজ শুক্রবার রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে এই দাবি করেন মির্জা ফখরুল।বিএনপির চেয়ারপারসন খালেদা জিয়ার বিরুদ্ধে মামলার প্রতিবাদে ওই সংবাদ সম্মেলন থেকে কর্মসূচি ঘোষণা করা হয়।ঘোষিত কর্মসূচি অনুযায়ী, ১৫ মে দেশের সব মহানগর ও জেলা শহরে বিক্ষোভ সমাবেশ করবে বিএনপি। আর ঢাকা মহানগরে বিক্ষোভ সমাবেশ হবে ১৬ মে।সংবাদ সম্মেলনে মির্জা ফখরুল বলেন, সম্প্রতি ইসরায়েল ও দেশটির গোয়েন্দা সংস্থা মোসাদের সঙ্গে বিএনপিকে জড়িয়ে বিভিন্ন পত্রপত্রিকায় কিছু খবর বেরিয়েছে। ওই সব খবরের প্রতিবাদ জানান বিএনপির মহাসচিব।মির্জা ফখরুল দাবি করেন, বিএনপির সঙ্গে ইসরায়েলের কোনো ধরনের সম্পর্কে নেই। বিএনপি ফিলিস্তিনের পক্ষে আছে, থাকবে।সরকারি দলের মন্ত্রী-নেতাদের অভিযোগ প্রসঙ্গে বিএনপির মহাসচিবের ভাষ্য, কোনো ধরনের ষড়যন্ত্রের প্রশ্নই আসে না। বিএনপি একটি উদারপন্থী রাজনৈতিক দল। বিএনপি বিশ্বাস করে, নির্বাচনের মাধ্যমেই সরকার পরিবর্তন সম্ভব।
সম্প্রতি সরকারি দলের মন্ত্রী-নেতারা অভিযোগ করেন, বিএনপি দেশ ও মুসলিম বিশ্বের বিরুদ্ধে ষড়যন্ত্র করছে। ইসরায়েলের গোয়েন্দা সংস্থা মোসাদকে ব্যবহার করে বিএনপি ক্ষমতায় আসার চেষ্টা করছে। দলটির যুগ্ম মহাসচিব আসলাম চৌধুরী মোসাদের কর্মকর্তার সঙ্গে বৈঠক করেছেন।
বিষয়টি নিয়ে বিভিন্ন গণমাধ্যমে খবরও বেরিয়েছে।
মানবতাবিরোধী অপরাধে জামায়াতে ইসলামীর আমির মতিউর রহমান নিজামীর ফাঁসি কার্যকরের বিষয়ে প্রতিক্রিয়া জানতে চাইলে মির্জা ফখরুল বলেন, বিএনপি যুদ্ধাপরাধের বিচারের পক্ষে। কিন্তু সেই বিচার হতে হবে রাজনৈতিক উদ্দেশ্য ছাড়া। বিচার হতে হবে স্বচ্ছ ও ন্যায়।
