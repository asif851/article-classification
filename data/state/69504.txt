
দুদকের করা মামলায় কুমিল্লা সিটি করপোরেশনের মেয়র মনিরুল হক সাক্কুকে ঢাকা মুখ্য মহানগর হাকিম আদালতে আত্মসমর্পণ করতে নির্দেশ দিয়েছেন হাইকোর্ট।
ওই মামলায় সাক্কুকে অব্যাহতির আদেশের বিরুদ্ধে দুদকের করা এক আবেদনের শুনানি নিয়ে আজ বৃহস্পতিবার বিচারপতি এম ইনায়েতুর রহিম ও বিচারপতি সহিদুল করিমের সমন্বয়ে গঠিত হাইকোর্ট বেঞ্চ রুলসহ এ আদেশ দেন।
আত্মসমর্পণ করে সাক্কু জামিন চাইলে তা বিবেচনা করতে বলেছেন আদালত।
জ্ঞাত আয়–বহির্ভূত সম্পদ অর্জন ও সম্পদের তথ্য গোপনের অভিযোগে দুদকের করা ওই মামলায় বিচারিক আদালত গত বছরের ২১ নভেম্বর সাক্কুকে অব্যাহতি দেন। এ আদেশের বিরুদ্ধে দুদক হাইকোর্টে আবেদন করে, যা আজ শুনানির জন্য ওঠে।
আদালতে দুদকের পক্ষে শুনানি করেন আইনজীবী খুরশীদ আলম খান। রুলে অব্যাহতির ওই আদেশ কেন বাতিল ঘোষণা করা হবে না, তা জানতে চাওয়া হয়েছে। ৪ সপ্তাহের মধ্যে সাক্কুসহ বিবাদীদের রুলের জবাব দিতে বলা হয়েছে।
 
 
