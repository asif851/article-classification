
লক্ষ্মীপুর সদর উপজেলার ভবানীগঞ্জ ইউনিয়নের সুতারগোপ্তা এলাকায় গতকাল মঙ্গলবার ভোরে বাস ডাকাতির চেষ্টাকালে গাড়ির চাপায় এক ডাকাত নিহত হয়েছে। পুলিশ এ কথা জানিয়েছে। নিহত খোরশেদ আলমের (৪৫) বাড়ি সদর উপজেলার টুমচর গ্রামে।পুলিশ ও স্থানীয় সূত্র জানায়, ঢাকা থেকে রামগতির উদ্দেশে ছেড়ে আসা একটি বাস গতকাল ভোরে লক্ষ্মীপুর-রামগতি সড়কের সুতারগোপ্তা এলাকায় পৌঁছালে আট-দশজন ডাকাত গাছের সঙ্গে রশি বেঁধে গাড়ির গতিরোধের চেষ্টা করে। এ সময় গাড়ির চালক দ্রুতগতিতে বাসটি চালিয়ে গেলে চাকায় পিষ্ট হয়ে খোরশেদ ঘটনাস্থলে নিহত হন। এ সময় অন্য ডাকাতেরা পালিয়ে যায়।লক্ষ্মীপুরের অতিরিক্ত পুলিশ সুপার (সার্কেল) মো. শৈকত শাহীন বলেন, বাস ডাকাতির চেষ্টাকালে গাড়ির চাপায় ডাকাত খোরশেদ নিহত হয়েছেন।
