
চট্টগ্রামে ২৬টি সোনার বারসহ ছয়জনকে আটক করা হয়েছে। গতকাল সোমবার বিকেলে নগরের মুরাদপুর ফরেস্ট গেট এলাকায় দুটি গাড়িতে তল্লাশি চালিয়ে সোনার বারসহ তাঁদের আটক করে পুলিশ।গ্রেপ্তারকৃতরা হলেন নিজাম উদ্দিন, মো. শাহজাহান, মো. বাহাদুর, কায়সার বিন ইউনুস, মো. হাসান ও সোহেল ফয়সাল।চট্টগ্রাম নগর পুলিশের পাঁচলাইশ অঞ্চলের সহকারী কমিশনার দীপক জ্যোতি খীসা প্রথম আলোকে বলেন, গোপন তথ্যের ভিত্তিতে একটি প্রাইভেট কারে তল্লাশি চালিয়ে আটটি সোনার বারসহ শাহজাহান, মো. বাহাদুর ও নিজাম উদ্দিনকে আটক করা হয়। তাঁদের পেছনে থাকা আরেকটি সিএনজিচালিত অটোরিকশায় তল্লাশি করে ১৮টি সোনার বারসহ বাকি তিনজনকে আটক করা হয়।দীপক জ্যোতি খীসা জানান, প্রাথমিক জিজ্ঞাসাবাদে শাহজাহান স্বীকার করেছেন, গতকাল সকালে দুবাই থেকে আসার সময় ১৪টি সোনার বার নিয়ে আসেন তিনি। বাকি বারগুলো কোথা থেকে আনা হয়েছে, এসব কোথায় বিক্রির জন্য নিয়ে যাওয়া হচ্ছিল, তা জানতে জিজ্ঞাসাবাদ চলছে। প্রতিটি সোনার বারের ওজন ১০ তোলা।
