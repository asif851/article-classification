
রাজধানীর গুলিস্তান ও বাবুবাজার সেতু এলাকায় আজ রোববার সড়ক ও ফুটপাত থেকে প্রায় চার শতাধিক অবৈধ দোকান ও স্থাপনা বুলডোজার দিয়ে গুঁড়িয়ে দিয়েছে ঢাকা দক্ষিণ সিটি করপোরেশন (ডিএসসিসি)। এ সময় গুলিস্তান এলাকা থেকে প্রায় ৪০টি দোকানের মালামাল জব্দ এবং ১৯ দোকানিকে জরিমানা করা হয়।
বিকেল সাড়ে তিনটা পর্যন্ত এ দুই এলাকায় সাড়ে চার ঘণ্টার এ উচ্ছেদ অভিযানে নেতৃত্ব দেন ডিএসসিসির প্রধান সম্পত্তি কর্মকর্তা খালিদ আহমেদ ও নির্বাহী ম্যাজিস্ট্রেট খান মো. নাজমুস শোয়েব।
সরেজমিনে দেখা যায়, গুলিস্তানের গোলাপ শাহ মাজার এলাকা থেকে বেলা ১১টার দিকে উচ্ছেদ অভিযান শুরু হয়। এ সময় গুলিস্তান শপিং কমপ্লেক্সের (গুলিস্তান হল) উত্তর পাশের সড়ক থেকে প্রায় দেড় শ অস্থায়ী ফল ও জুতার দোকান উচ্ছেদ করা হয়। গুলিস্তান আন্ডারপাসে অভিযান চালিয়ে চারটি অবৈধ দোকানের মালামাল জব্দ ও হাঁটার পথে মালামাল রাখায় ১৫ জনকে জরিমানা করা হয়। দুপুর ১২টার দিকে মহানগর নাট্যমঞ্চের পশ্চিম পাশের সড়ক ও ফুটপাতের অবৈধ দোকান উচ্ছেদ করা হয়। এ সময় নাট্যমঞ্চের সীমানার ভেতরে থাকা ঢাকা মহানগর আওয়ামী লীগের ১৩ নম্বর ওয়ার্ডের গুলিস্তান ইউনিটের কার্যালয় বুলডোজার দিয়ে গুঁড়িয়ে দেওয়া হয়। এই এলাকায় উচ্ছেদ অভিযানের সময় অধিকাংশ দোকানি তাদের মালামাল তড়িঘড়ি করে সরিয়ে ফেলেন। তবে ৮/১০টি দোকান মালামালসহ গুঁড়িয়ে দেওয়া হয়। বেলা একটার দিকে ঢাকা ট্রেড সেন্টারের পূর্ব ও দক্ষিণ পাশে সড়ক ও ফুটপাতে উচ্ছেদ অভিযান চালিয়ে ডিএসসিসির কর্মীরা প্রায় ৩০টি দোকানের মালামাল (জুতা, ব্যাগ, জামা-কাপড়) জব্দ করেন। পরে দুটি পিকআপে করে মালামাল নিয়ে যাওয়া হয় নগর ভবনে।পরে বেলা দুইটার দিকে পুরান ঢাকার বাবুবাজারে উচ্ছেদ অভিযান শুরু হয়। এ সময় উড়াল সেতুর নিচে থাকা প্রায় ৫০টি চালের গুদাম ও অবৈধ ২০টি টং দোকান বুলডোজার দিয়ে গুঁড়িয়ে দেওয়া হয়। সেতুর নিচে মালামাল রাখায় চারজনকে জরিমানা করা হয়।অভিযানের সময় ডিএসসিসির প্রায় অর্ধশতাধিক কর্মকর্তা-কর্মচারী এবং র‍্যাব ও পুলিশের ৫০ সদস্য উপস্থিত ছিলেন।উচ্ছেদ অভিযান শেষে খান নাজমুস শোয়েব প্রথম আলোকে বলেন, ডিএসসিসির ‘পরিচ্ছন্নতা বছর-২০১৬’ কর্মসূচির অংশ হিসেবে এ উচ্ছেদ অভিযান চালানো হয়। এ সময় গুলিস্তান এলাকায় ১৫ জনকে ৫১ হাজার ও বাবুবাজারে চারজনকে ৪০ হাজার টাকা জরিমানা করা হয়।বাবুবাজারে উচ্ছেদের সময় ডিএসসিসির কর্মকর্তা খালিদ আহমেদ বলেন, গত কয়েক সপ্তাহ আগে গুলিস্তান ও বাবুবাজার এলাকায় অভিযান চালানো হয়েছিল। কিন্তু তাতে পুরোপুরি কাজ না হওয়ায় আজ সব অবৈধ দোকান বুলডোজার দিয়ে গুঁড়িয়ে দেওয়া হয়েছে।উচ্ছেদ অভিযান পর্যায়ক্রমে রাজধানীর অন্যান্য এলাকায় চলবে বলেও জানান তিনি।
