
ঢাকার ধামরাইয়ে আমেনা নামের এক শিশুকে অপহরণের অভিযোগ পাওয়া গেছে। অপহরণের অভিযোগে পুলিশ এক নারীকে গ্রেপ্তার করেছে।
চার বছর বয়সী আমেনা ধামরাইয়ের কাটাবৈর গ্রামের বাবুল হোসেনের মেয়ে।
ধামরাই থানার পুলিশ ও পারিবারিক সূত্রে জানা গেছে, গত শনিবার কোনো একসময় বাবুল হোসেনের মামাতো বোন বিউটি আক্তার বেড়ানোর কথা বলে আমেনাকে নিয়ে বাড়ি থেকে বের হন। এরপর আর আমেনাকে নিয়ে বিউটি ওই বাড়িতে ফেরেননি। আমেনাকে না পেয়ে বাবুল হোসেন গতকাল রোববার ধামরাই থানায় বিউটির বিরুদ্ধে অপহরণ মামলা করেছেন। এর পরপরই পুলিশ অভিযান চালিয়ে বিউটিকে গ্রেপ্তার করে।
ধামরাই থানা-পুলিশের হেফাজতে থাকা অবস্থায় বিউটি বলেন, ‘আমি আমেনাকে নিয়ে এক ব্যক্তির হাতে তুলে দিয়েছি। তাঁকে আমি চিনি না।’
বাবুল হোসেন অভিযোগ করেন, বিউটি তাঁর মেয়েকে অপহরণ করে কোনো চক্রের হাতে তুলে দিয়েছেন। তবে আজ সন্ধ্যা পর্যন্ত কোনো পক্ষ থেকে মেয়ের মুক্তিপণ বাবদ তাঁর কাছে টাকা দাবি করা হয়নি বলে তিনি দাবি করেন।
ধামরাই থানার ভারপ্রাপ্ত কর্মকর্তা (ওসি) রিজাউল হক বলেন, প্রাথমিক জিজ্ঞাসাবাদে বিউটি শিশুটিকে নিয়ে যাওয়ার কথা স্বীকার করেছেন। তবে নিয়ে যাওয়ার পর শিশুটিকে কী করেছেন, সে বিষয়ে স্পষ্ট করে কিছুই বলছেন না।
