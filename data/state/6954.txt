
একজন ক্ষুদ্র ব্যবসায়ীকে অপহরণ করে মুক্তিপণ নেওয়ার অভিযোগে চার ছাত্রকে ঢাকা বিশ্ববিদ্যালয় থেকে বহিষ্কারের সিদ্ধান্ত নেওয়া হয়েছে।
এই চারজন হলেন ছাত্রলীগের কেন্দ্রীয় কমিটির উপক্রীড়া সম্পাদক সৃজন ঘোষ, জগন্নাথ হল কমিটির সহসভাপতি অনুপম চন্দ্র, মুহসীন হল কমিটির ছাত্রবৃত্তি-বিষয়ক সম্পাদক আবদুল্লাহ আল মামুন ও ছাত্রলীগের কর্মী হিমেল।
ঢাকা বিশ্ববিদ্যালয়ের ভারপ্রাপ্ত প্রক্টর এম আমজাদ আলী প্রথম আলোকে বলেন, চার ছাত্রকে সাময়িকভাবে বহিষ্কারের সিদ্ধান্ত নিয়েছে বিশ্ববিদ্যালয় কর্তৃপক্ষ।
একই সঙ্গে ছাত্রলীগের বিভিন্ন পদে থাকা এই চারজনকে সংগঠন থেকেও বহিষ্কার করা হয়েছে। আজ ছাত্রলীগের পাঠানো সংবাদ বিজ্ঞপ্তিতে এ কথা জানানো হয়।
ছাত্রলীগের সাধারণ সম্পাদক সিদ্দিকী নাজমুল আলম প্রথম আলোকে ঘটনার সত্যতা নিশ্চিত করেছেন।
এক ব্যবসায়ীকে অপহরণের পর মুক্তিপণ নেওয়ার সময় গতকাল শুক্রবার দুপুরে ঢাকা বিশ্ববিদ্যালয়ের টিএসসি থেকে ছাত্রলীগের পাঁচ নেতাসহ সাতজনকে আটক করে শাহবাগ থানার পুলিশ।
শাহবাগ থানার পরিদর্শক (তদন্ত) মো. হাবিল হোসেন বলেন, গত বৃহস্পতিবার রাতে সোহরাওয়ার্দী উদ্যানের মুক্তমঞ্চের সামনে থেকে ফরহাদকে অপহরণ করে বিশ্ববিদ্যালয়ের জগন্নাথ হলে নিয়ে যাওয়া হয়। পরে তাঁর পরিবারের কাছে ফোন করে পাঁচ লাখ টাকা মুক্তিপণ দাবি করা হয়। পরিবারের সদস্যরা বিষয়টি পুলিশকে জানান। পরে মুক্তিপণের টাকা দেওয়ার নামে ফাঁদ পেতে গতকাল বেলা আড়াইটার দিকে সাতজনকে আটক এবং অপহূত ব্যক্তি উদ্ধার করে পুলিশ।
মুক্তিপণ নিতে গিয়ে ছাত্রলীগের পাঁচ নেতাসহ সাতজন আটক
