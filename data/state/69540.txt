
রূপপুর পারমাণবিক বিদ্যুৎকেন্দ্র স্থাপনে বাংলাদেশ ও রাশিয়ার মধ্যে চূড়ান্ত ঋণচুক্তি সই হয়েছে। আজ মঙ্গলবার স্থানীয় সময় বেলা সোয়া দুইটায় মস্কোয় ১ হাজার ১৩৮ দশমিক ৫ কোটি ডলারের এ ঋণচুক্তি সই হয়।
বিজ্ঞান ও প্রযুক্তি মন্ত্রণালয় এবং ঢাকায় রোসাটমের একটি সূত্র এ খবর নিশ্চিত করেছে। বাংলাদেশের পক্ষে চুক্তিতে সই করেন অর্থনৈতিক সম্পর্ক বিভাগের জ্যেষ্ঠ সচিব মোহাম্মদ মেজবাহ উদ্দিন আর রাশিয়ার পক্ষে চুক্তিতে সই করেন দেশটির অর্থ মন্ত্রণালয়ের উপমন্ত্রী সের্গেই আনাতোলেভিচ স্টরচক। এ ঋণচুক্তি সইয়ের জন্য গত বৃহস্পতিবার বাংলাদেশের একটি প্রতিনিধিদল মস্কো যায়।রূপপুর পারমাণবিক বিদ্যুৎকেন্দ্র স্থাপনে মোট ব্যয় ধরা হয়েছে ১ হাজার ২৬৫ কোটি ডলার। এর ৯০ শতাংশ রাশিয়া ঋণ হিসেবে দিচ্ছে। ২ হাজার ৪০০ মেগাওয়াট ক্ষমতার এ কেন্দ্রে প্রথম ইউনিটে ২০২৩ সালে বিদ্যুৎ উৎপাদন শুরু হওয়ার কথা। আর দ্বিতীয় ইউনিটে তার পরের বছর উৎপাদন শুরু হতে পারে।
