

প্রধানমন্ত্রী শেখ হাসিনা বলেছেন, ২০১৩ থেকে ২০১৫ সাল পর্যন্ত বিএনপি ও জামায়াত-শিবিরের সহিংসতা ও জঙ্গিবাদ মোকাবিলা করতে গিয়ে পুলিশের ২১ জন সদস্য মারা গেছেন। এ ছাড়া আইনশৃঙ্খলা রক্ষাকারী অন্যান্য বাহিনীর আরও ৫ জন সদস্য মারা গেছেন। 
পুলিশ সপ্তাহের উদ্বোধন উপলক্ষে রাজারবাগ পুলিশ লাইনে আয়োজিত অনুষ্ঠানে শেখ হাসিনা এ কথা বলেন। তিনি বলেন, এই সময়ে বিএনপি ও জামায়াত-শিবিরের পেট্রল বোমা হামলায় ২৩১ জন নিহত, এক হাজার ১৮০ জন আহত, দুই হাজার ৯০৩টি গাড়ি, ১৮টি ট্রেন ও ৮টি লঞ্চে আগুন দেওয়ার ঘটনা ঘটে। এ ছাড়া ওই সময়ে ৭০টি সরকারি কার্যালয় ও স্থাপনায় আগুন ও ভাঙচুর এবং ৬টি ভূমি অফিসে অগ্নিসংযোগ করা হয়। তিনি এই সহিংসতা রুখতে পুলিশের ভূমিকার প্রশংসা করেন। শেখ হাসিনা বলেন, সন্ত্রাসবাদ ও জঙ্গিবাদ মোকাবিলায় পুলিশের সামর্থ্য বাড়াতে একটি বিশেষায়িত ইউনিট গঠন প্রক্রিয়াধীন আছে। পুলিশকে বহুমুখী চ্যালেঞ্জ মোকাবিলা করে জনগণের সেবক হওয়া ও অসহায় মানুষের পাশে থাকার আহ্বান জানান তিনি। প্রধানমন্ত্রী সাহসিকতা ও সেবার কারণে পুলিশের ১০২ জন সদস্যকে পুলিশ পদক দেন। এর মধ্যে ১৯ জনকে মরণোত্তর পদক দেওয়া হয়। এ সময় স্বরাষ্ট্রমন্ত্রী আসাদুজ্জামান খান কামাল, পুলিশ মহাপরিদর্শক (আইজিপি) এ কে এম শহিদুল হক, অতিরিক্ত আইজিপি মোখলেসুর রহমান প্রমুখ উপস্থিত ছিলেন।
আরও পড়ুন: 
আইনশৃঙ্খলা নিয়ন্ত্রণে পুলিশ বড় অবদান রাখছে: প্রধানমন্ত্রী
