

সড়ক পরিবহন ও সেতুমন্ত্রী ওবায়দুল কাদের বলেছেন, সরকারের অংশ হয়ে জাতীয় পার্টি সরকারবিরোধী আন্দোলন করতে পারে না। দলটির কেউ সরকারের বিরুদ্ধে প্রকাশ্যে সমালোচনাও করতে পারেন না। সরকারের সমালোচনা করতে হলে তাঁদের জোটের ফোরামে তা করতে হবে।আজ রোববার দুপুরে সচিবালয়ে সড়ক পরিবহন ও সেতু মন্ত্রণালয়ের সম্মেলনকক্ষে সাংবাদিকদের এক প্রশ্নের জবাবে মন্ত্রী এসব কথা বলেন।মন্ত্রিসভায় থাকা জাতীয় পার্টির তিন সদস্যের পদত্যাগের খবরের বিষয়ে জানতে চাইলে ওবায়দুল কাদের বলেন, কোনো দল বা কেউ যদি জোট ছেড়ে যেতে চায় সেটা তাদের নিজস্ব ব্যাপার। খবর ইউএনবির।ওবায়দুল কাদের বলেন, ‘আমি নীতিগতভাবে মনে করি, সরকারের অংশ হয়ে কেউ সরকারের বিরুদ্ধে কথা বলতে পারেন না। আন্দোলন করতে পারেন না।’
উল্লেখ্য, প্রধানমন্ত্রীর বিশেষ দূত এইচ এম এরশাদ সরকারের কর্মকাণ্ডের সমালোচনা করেন। সম্প্রতি বিভিন্ন সংবাদমাধ্যমে খবর বের হয়, জাপা চেয়ারম্যান এরশাদ ও সংসদে বিরোধীদলীয় নেতা রওশন এরশাদ মন্ত্রিসভা থেকে জাপা নেতাদের পদত্যাগ করানোর ব্যাপারে একমত হয়েছেন।  
