
পৌর নির্বাচনে অংশ নিয়ে মাঝপথে সরে না যেতে বিএনপির প্রতি আহ্বান জানিয়েছেন আওয়ামী লীগের প্রচার ও প্রকাশনা সম্পাদক হাছান মাহমুদ। আজ শুক্রবার দুপুরে রাজধানীর শিল্পকলা একাডেমিতে বাংলাদেশ স্বাধীনতা পরিষদ আয়োজিত ‘যুদ্ধাপরাধীদের বিচার-পাকিস্তান ও জামায়াতের অনৈতিক বক্তব্য’ শীর্ষক আলোচনা সভায় এ কথা বলেন তিনি। খবর বাসসের।হাছান মাহমুদ বলেন, ‘শুনেছি বিএনপি আসন্ন পৌরসভা নির্বাচনে অংশ নিতে যাচ্ছে। আমি এই সিদ্ধান্তকে অভিনন্দন জানাই। একই সঙ্গে বলব নির্বাচনে অংশ নিয়ে মাঝপথে সরে না যেতে।’পৌরসভা নির্বাচনে নিজ দলের নেতা-কর্মীকে ঐক্যবদ্ধভাবে কাজ করার আহ্বান জানিয়ে হাছান মাহমুদ বলেন, নির্বাচনে দলীয় প্রতীকে দাঁড়াবে আওয়ামী লীগ। নির্বাচনে ঐক্যবদ্ধভাবে প্রতিদ্বন্দ্বিতা করতে হবে। বর্তমানে দেশে শতকরা ৭০ ভাগ পৌর মেয়র আমাদের। এই সংখ্যা এবার ৮০ ভাগে উন্নীত করতে হবে। এ জন্য সব নেতা-কর্মীকে ঐক্যবদ্ধভাবে কাজ করতে হবে।আওয়ামী লীগের প্রচার ও প্রকাশনা সম্পাদক বলেন, যুদ্ধাপরাধের বিচার যে সঠিক, ‘সাম্প্রতিক সময়ে পাকিস্তানের প্রতিক্রিয়াই তা প্রমাণ করে।’বাংলাদেশ স্বাধীনতা পরিষদের উপদেষ্টা জাকির আহমেদের সভাপতিত্বে আলোচনা সভায় বক্তব্য দেন খাদ্যমন্ত্রী কামরুল ইসলাম, আওয়ামী লীগের কেন্দ্রীয় উপকমিটির সহসম্পাদক বলরাম পোদ্দার, বঙ্গবন্ধু সাংস্কৃতিক জোটের সাধারণ সম্পাদক অরুণ সরকার রানা প্রমুখ।কামরুল ইসলাম বলেন, পৌরসভা নির্বাচনে আসার জন্য শর্ত দিলেও পরবর্তী সময়ে তা আর বিএনপির থাকবে না। নিজেদের অস্তিত্ব টিকিয়ে রাখার জন্য বিএনপিকে নির্বাচনে আসা উচিত।খাদ্যমন্ত্রী বলেন, যারা এ দেশের স্বাধীনতা মেনে নিতে পারেনি, তারাই এ দেশকে জঙ্গি রাষ্ট্র বানানোর ষড়যন্ত্রে লিপ্ত।
