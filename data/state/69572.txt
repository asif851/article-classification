
ময়মনসিংহের গফরগাঁও উপজেলায় ছুরিকাঘাতে এক যুবক খুন হয়েছেন। গত সোমবার সন্ধ্যায় উপজেলার উস্থি বাজারে এ ঘটনা ঘটে। ঘটনাস্থল থেকে মাসুদ নামের এক ব্যক্তিকে আটক করা হয়েছে।
নিহত যুবকের নাম এমদাদুল হক (৩০)। বাড়ি উপজেলার সানজিব গ্রামে। তিনি দুবাই থাকতেন। প্রায় এক মাস আগে ছুটিতে দেশে আসেন।
এলাকাবাসী সূত্রে জানা গেছে, উস্থি এলাকার মাসুদ নামের এক ব্যক্তি দীর্ঘদিন ধরে মাদক ব্যবসা করে আসছিলেন। এমদাদুল দেশে এসে মাদক ব্যবসার বিরুদ্ধে স্থানীয় তরুণ ও যুবকদের সংগঠিত করতে থাকেন। এ নিয়ে মাসুদের সঙ্গে তাঁর বিরোধ দেখা দেয়। এর জেরে সোমবার সন্ধ্যা সাতটার দিকে এমদাদুলকে উস্থি বোর্ড বাজারে একা পেয়ে মাসুদ তাঁর সহযোগীদের নিয়ে ছুরিকাঘাত করেন। পরে গুরুতর অবস্থায় এমদাদুলকে উদ্ধার করে উপজেলা স্বাস্থ্য কমপ্লেক্সে নেওয়া হয়। সেখানে রাত আটটার দিকে তিনি মারা যান। ছুরিকাঘাত করে পালিয়ে যাওয়ার সময় বাজারের লোকজন মাসুদকে আটক করে পিটুনি দিয়ে পুলিশে সোপর্দ করেন।
হত্যার ঘটনায় গতকাল মঙ্গলবার উপজেলার পাগলা থানায় এমদাদুলসহ তিনজনের বিরুদ্ধে মামলা হয়েছে। ওসি চান মিয়া বলেন, পূর্ববিরোধের জেরে এ ঘটনা ঘটেছে। মাসুদ নেশাগ্রস্ত। তবে তাঁর বিরুদ্ধে মাদক ব্যবসার কোনো মামলা নেই।
