
মধ্যপ্রাচ্যের দেশ কুয়েতে একটি আবাসিক ভবনের শীতাতপ নিয়ন্ত্রণ যন্ত্রের (এসি) কমপ্রেসর বিস্ফোরণের ঘটনায় ধোঁয়ায় শ্বাসরোধ হয়ে বাংলাদেশি পরিবারের পাঁচ সদস্য নিহত হয়েছেন। গতকাল সোমবার বাংলাদেশ সময় বিকেল পাঁচটায় কুয়েত শহরের সালমিয়াত এলাকায় এ দুর্ঘটনা ঘটে।
নিহত পাঁচজন হলেন রোকেয়া বেগম, তাঁর দুই ছেলে ফাহাদ ও ইমাদ এবং দুই মেয়ে জামিলা ও নামিলা। তাঁদের বাড়ি মৌলভীবাজারের কমলগঞ্জ উপজেলার কমলগঞ্জ সদর ইউনিয়নের কান্দিগাঁও গ্রামে। ঘটনার সময় রোকেয়া বেগমের স্বামী জুনেদ মিয়া বাসার বাইরে ছিলেন।
কমলগঞ্জের কান্দিগাঁও গ্রামের মুক্তিযোদ্ধা জয়নাল আবেদীনের তথ্যমতে, জুনেদ মিয়া স্ত্রী ও চার সন্তান নিয়ে দীর্ঘ ১৫ বছর ধরে কুয়েতে বাস করছেন। গতকাল বিকেলে আকস্মিকভাবে বাসার এসির কম্প্রেসরে বিস্ফোরণ ঘটে। এতে ধোঁয়ায় শ্বাসরোধ হয়ে জুনেদ মিয়ার স্ত্রী ও চার সন্তান মৃত্যুবরণ করেন। খবর পেয়ে জুনেদ মিয়া বাসায় ফিরে স্ত্রী–সন্তানদের মৃতদেহ দেখে জ্ঞান হারিয়ে ফেলেন। তাঁকে দ্রুত হাসপাতালে নেওয়া হয়। প্রাথমিক চিকিৎসা শেষে তিনি আবার বাসায় ফিরে আসেন। মা রোকেয়া বেগম ও চার সন্তানের মৃতদেহ কুয়েতের মোবারক আল কবির হাসপাতালে রাখা হয়েছে।
দুর্ঘটনার খবর গতকাল রাতে কমলগঞ্জে পৌঁছালে এলাকায় শোকের ছায়া নেমে আসে। মুক্তিযোদ্ধা জয়নাল আবেদীন বলেন, জুনেদ মিয়ার অপর দুই ভাইয়ের মধ্যে এক ভাই সপরিবারে যুক্তরাষ্ট্র ও অন্য ভাই সপরিবারে যুক্তরাজ্যের লন্ডনে বাস করছেন।
খবরের সত্যতা নিশ্চিত করে কমলগঞ্জ সদর ইউনিয়ন পরিষদের (ইউপি) চেয়ারম্যান আব্দুল হান্নান বলেন, গ্রামের বাড়িতে জুনেদ মিয়ার বৃদ্ধা মা ছাড়াও আত্মীয় রয়েছেন।
কমলগঞ্জ উপজেলা নির্বাহী কর্মকর্তা (ইউএনও) মোহাম্মদ মাহমুদুল হক এ দুর্ঘটনার খবরের সত্যতা নিশ্চিত করেন।
