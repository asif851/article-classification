
রংপুরের বেগম রোকেয়া বিশ্ববিদ্যালয়ে দুর্নীতির মামলায় সাবেক উপাচার্য আবদুল জলিল মিয়াকে কারাগারে পাঠিয়েছেন আদালত। আজ বৃহস্পতিবার রংপুরের সিনিয়র স্পেশাল জজ এবং জেলা ও দায়রা জজ হুমায়ুন কবীর এই আদেশ দেন।
এই মামলার আজ অভিযোগপত্র আমলে নেওয়া ও জামিনের দিন ধার্য ছিল।
সাবেক উপাচার্য ছাড়াও অভিযোগপত্রভুক্ত উপরেজিস্ট্রার শাহজাহান আলীর জামিন নামঞ্জুর করে কারাগারে পাঠানোর আদেশ দিয়েছেন আদালত।
দুদকের রংপুর কার্যালয় সূত্রে জানা গেছে, গত ১৯ মার্চ মুখ্য বিচারিক হাকিমের আদালতে দুদকের সমন্বিত রংপুর জেলা কার্যালয়ের উপসহকারী পরিচালক ও মামলার তদন্ত কর্মকর্তা আকবর আলী বিশ্ববিদ্যালয়ের সাবেক উপাচার্য আবদুল জলিল মিয়া, সাবরেজিস্ট্রার শাহজাহান আলী, উপপরিচালক (পরিকল্পনা ও উন্নয়ন) এ টি জি এম গোলাম ফিরোজ, সহকারী রেজিস্ট্রার মোর্শেদ উল আলম রনি এবং সহকারী পরিচালক (অর্থ ও হিসাব) খন্দকার আশরাফুল আলমের বিরুদ্ধে আদালতে অভিযোগপত্র দেন।
সাবেক উপাচার্য আবদুল জলিলসহ ওই কর্মকর্তাদের বিরুদ্ধে দুদকের করা মামলার অভিযোগপত্রে বলা হয়েছে, সাবেক উপাচার্য আবদুল জলিল মিয়ার যোগসাজশে ওই চার কর্মকর্তা শিক্ষা মন্ত্রণালয়ের আদেশ লঙ্ঘন ও বিশ্ববিদ্যালয় মঞ্জুরি কমিশনের অনুমোদন ছাড়াই ৩৪৯ জন কর্মকর্তা-কর্মচারী নিয়োগ দেন। সরকারি বাজেট বরাদ্দ না থাকা সত্ত্বেও বিশ্ববিদ্যালয়ের অন্যান্য খাত থেকে এসব কর্মকর্তা-কর্মচারীর বেতন-ভাতা প্রদান করা হয়েছে। এতে করে বিশ্ববিদ্যালয় তথা সরকারের আর্থিক ক্ষতিসাধন হয়েছে, যা দুর্নীতি প্রতিরোধ আইনে শাস্তিযোগ্য অপরাধ।
অভিযোগপত্রে উল্লেখ করা হয়, সাবরেজিস্ট্রার শাহজাহান আলী শিক্ষা মন্ত্রণালয় ও বিশ্ববিদ্যালয় মঞ্জুরি কমিশনের নিষেধাজ্ঞা থাকা সত্ত্বেও বিজ্ঞপ্তি ছাড়াই উপাচার্যের অবৈধ অনুমোদন নিয়ে জনবল নিয়োগ দিয়েছেন। উপপরিচালক (পরিকল্পনা ও উন্নয়ন) এ টি জি এম গোলাম ফিরোজ উপাচার্যকে প্ররোচিত ও প্রভাবিত করে প্রয়োজনীয় যোগ্যতা এবং অভিজ্ঞতা ছাড়াই তিনি এই পদে নিয়োগ পান। এ ছাড়া সহকারী রেজিস্ট্রার মো. মোর্শেদ উল আলমের এই পদে বিজ্ঞপ্তির শর্ত অনুযায়ী প্রয়োজনীয় অভিজ্ঞতা না থাকা সত্ত্বেও উপাচার্যকে প্রভাবিত করে তিনি অবৈধভাবে চাকরি নেন। সহকারী পরিচালক (অর্থ ও হিসাব) খন্দকার আশরাফুল আলমের চাকরির ক্ষেত্রেও উপযুক্ত শিক্ষাগত যোগ্যতা না থাকা সত্ত্বেও উপাচার্যকে প্রভাবিত করে তিনি চাকরি নেন।
 
