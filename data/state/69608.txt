
ঢাকা মেডিকেল কলেজ হাসপাতালের বার্ন ও প্লাস্টিক সার্জারি ইউনিটে ভর্তি শিশু তাইনের রোগ নিয়ে চিকিৎসকদের কাছ থেকে দুরকম তথ্য পাওয়া গেছে। বার্ন ইউনিট বলছে, শিশুটি ‘ম্যাক্রোডেকটাইলি’ রোগে আক্রান্ত। অন্যদিকে শিশু বিভাগ বলছে, সে ‘ম্যাক্রোডিস্ট্রোফিয়া লিপোম্যাটোসিস’ রোগে আক্রান্ত। গতকাল রোববার ঢাকা মেডিকেলে গিয়ে চিকিৎসকদের কাছ থেকে এসব জানা যায়।চার বছর বয়সী তাইন ভর্তি আছে বার্ন ইউনিটের অধ্যাপক মো. সাজ্জাদ খন্দকারের অধীনে। অধ্যাপক খন্দকার প্রথম আলোকে বলেন, শিশুটির আঙুল অস্বাভাবিক রকম বড়। এটাকে বলা হয় ‘ম্যাক্রোডেকটাইলি’। অস্ত্রোপচার করে শিশুটিকে সুস্থ করে তোলার চেষ্টা তাঁরা করবেন। তিনি বলেন, শিশুটি অপুষ্টির শিকার। তার আরও কিছু জটিল সমস্যা থাকতে পারে। এই বিভাগের একাধিক চিকিৎসক বলেছেন, এটি বিরল কোনো রোগ না। অন্যদিকে ঢাকা মেডিকেলের শিশু বিভাগের প্রধান অধ্যাপক আবিদ হোসেন মোল্লা বলেছেন, শিশুটি ‘ম্যাক্রোডিস্ট্রোফিয়া লিপোম্যাটোসিস’ রোগে আক্রান্ত। এটি জন্মগত একটি বিরল রোগ।
