
খুলনায় ২০১৫ সালের নাশকতার একটি মামলায় খুলনা থেকে সাতজন এবং ঢাকা ও গাজীপুর থেকে দুজনকে গ্রেপ্তার করা হয়েছে। গোয়েন্দা পুলিশ (ডিবি) গত বৃহস্পতিবার রাত থেকে গতকাল শুক্রবার সকাল পর্যন্ত অভিযান চালিয়ে তাঁদের গ্রেপ্তার করে।খুলনায় মুক্তিযুদ্ধের সময় মানবতাবিরোধী অপরাধের অভিযোগে একটি মামলার তদন্তে এই নয়জনের জড়িত থাকার প্রাথমিক তথ্য পাওয়া গেছে বলে জানিয়েছেন মানবতাবিরোধী তদন্ত সংস্থার কর্মকর্তা মো. হেলাল উদ্দিন। তিনি বলেন, আগামীকাল রোববার তাঁদের মানবতাবিরোধী অপরাধের মামলায় গ্রেপ্তার দেখানোর জন্য আদালতে আবেদন করা হবে।ডুমুরিয়া উপজেলা ও মহানগরের গল্লামারী থেকে গ্রেপ্তার হওয়া ব্যক্তিরা হলেন শেখ আবদুর রহিম (৬৮), শামসুর রহমান গাজী (৮২), জাহান আলী বিশ্বাস (৬৭), শাজাহান সরদার (৬৭), আবদুল করিম শেখ (৬৫), আবু বক্কর সরদার (৬৭) ও রওশন গাজী (৭২)। ঢাকার মোহাম্মদপুর থেকে মো. সোহরাব হোসেন (৬২) ও গাজীপুর থেকে নাজের আলী ফকির (৬৫) নামের আরও দুজনকে গ্রেপ্তার করা হয়েছে। তাঁদের বাড়িও ডুমুরিয়ায়।খুলনা জেলা ডিবির ওসি আক্কাস আলী বলেন, ২০১৫ সালের ফেব্রুয়ারি মাসে ফুলতলা থানায় করা বাস পোড়ানোর একটি মামলায় নয়জনকে গ্রেপ্তার দেখানো হয়েছে।হেলাল উদ্দিন বলেন, ২০১০ সালে লিয়াকত আলী গাজী নামের এক ব্যক্তি মানবতাবিরোধী অপরাধের অভিযোগে খুলনার আদালতে পাঁচ-ছয়জনকে আসামি করে একটি মামলা করেন।
