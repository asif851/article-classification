
বিএনপির ভাইস চেয়ারম্যান আবদুল্লাহ আল নোমান অভিযোগ করেছেন, জঙ্গিবাদ দমনে সরকার জাতীয় ঐক্য চায় না। কারণ, তারা জাতীয় ঐক্যের সম্ভাব্য প্রভাব নিয়ে ভীত। আজ শুক্রবার জাতীয় প্রেসক্লাবে এক প্রতিবাদ সভায় নোমান এ অভিযোগ করেন। বিএনপির চেয়ারপারসন খালেদা জিয়া, সিনিয়র ভাইস চেয়ারম্যান তারেক রহমান, ছাত্রদলের সাবেক সাধারণ সম্পাদক হাবিবুর রশীদসহ নেতাদের মামলা প্রত্যাহারের দাবিতে ঢাকা মহানগর পূর্ব শাখা ছাত্রদল ওই সভার আয়োজন করে। আবদুল্লাহ আল নোমান বলেন, সরকার চারদিকে এমন পরিস্থিতি তৈরি করেছে যে মনে হচ্ছে এখনই জঙ্গি এল। অথচ সরকার তাদের দায়িত্ব পালন করছে না। জঙ্গিবাদের যে সংকট তৈরি হয়েছে, সরকারকেই এই সংকটের সমাধান করতে হবে। শুধু অস্ত্র দিয়ে জঙ্গিবাদ মোকাবিলা করা যাবে না। এ জন্য পাল্টা দর্শন দরকার। সে জন্য প্রয়োজন জাতীয় ঐক্য। জাতীয় ঐক্য ছাড়া এককভাবে জঙ্গিবাদ মোকাবিলা করা বা এই সংকটের সমাধান করা সম্ভব নয়। তিনি বলেন, দলীয় স্বার্থ নয়, জাতীয় স্বার্থে বিএনপির উদার দৃষ্টিভঙ্গি রয়েছে। রামপালে বিদ্যুৎকেন্দ্র নির্মাণের বিরোধিতা করে নোমান বলেন, সরকার দেশের জনগণের চেয়ে বিদেশের ওপর বেশি নির্ভরশীল। এ কারণে বিদেশিদের স্বার্থ রক্ষা করতেই বিভিন্ন চুক্তি করছে। সভায় অন্যদের মধ্যে বিএনপির ছাত্রবিষয়ক সম্পাদক শহীদ উদ্দীন চৌধুরী, ছাত্রদলের কেন্দ্রীয় সভাপতি রাজীব আহসান, ঢাকা মহানগর পূর্ব ছাত্রদলের সভাপতি এনামুল হক প্রমুখ বক্তব্য দেন। আলাদা এক অনুষ্ঠানে বিএনপির আরেক ভাইস চেয়ারম্যান শাহ মোয়াজ্জেম অভিযোগ করেন, সরকার জঙ্গিদের লালনপালন করছে। জঙ্গিবাদের কথা বলে সরকার আর্থিক খাতে লুট, গুম-খুন, নির্যাতনসহ নিজেদের সব অপকর্ম আড়াল করতে চায়।
আরও পড়ুন: 
ঐক্য করতে যাইনি: কাদের সিদ্দিকী
