
পানি ও বিদ্যুৎ খাতে উপআঞ্চলিক সহযোগিতা বাড়াতে একটি বিশেষজ্ঞ দল গঠন করতে রাজি হয়েছে বাংলাদেশ, ভুটান, ভারত ও নেপালকে নিয়ে গঠিত উপআঞ্চলিক জোট (বিবিআইএন)। আজ বুধবার রাজধানীতে পানি সম্পদ ব্যবস্থাপনা, বিদ্যুৎ/জলবিদ্যুৎ, কানেকটিভিটি ও ট্রানজিট নিয়ে চার দেশের উপআঞ্চলিক সহযোগিতা বিষয়ক যৌথ কর্মদলের বৈঠকে এ সিদ্ধান্ত নেওয়া হয়েছে। দুই দিনের ওই বৈঠক আজ বুধবার শেষ হয়েছে।
বৈঠকের সিদ্ধান্ত অনুযায়ী, ওই বিশেষজ্ঞ দল পানিসম্পদ ব্যবস্থাপনা, নির্দিষ্ট জলবিদ্যুৎ প্রকল্প, বিদ্যুৎ বেচাকেনা, বিদ্যুৎ সঞ্চালন লাইন স্থাপন ও বন্যা পূর্বাভাসের ক্ষেত্রে সহযোগিতার জন্য সবচেয়ে ভালো উদাহরণ নিয়ে অভিজ্ঞতা বিনিময় করবে।উপআঞ্চলিক সহযোগিতা বিষয়ক বৈঠকে কানেকটিভিটি ও ট্রানজিটের ক্ষেত্রে বিবিআইএন মোটরযান চুক্তি সইয়ের পর যে অগ্রগতি হয়েছে তা নিয়ে আলোচনা করা হয়। সার্ক আঞ্চলিক রেল চলাচল চুক্তি অনুসরণ করে সম্ভাব্য বিবিআইএন রেল চুক্তি নিয়ে আলোচনার সিদ্ধান্ত হয়েছে। এ ছাড়া উপআঞ্চলিক বাণিজ্য ও ট্রানজিটের স্বার্থে স্থল বন্দর/শুল্ক স্টেশনগুলোকে চার দেশ বিশেষ গুরুত্ব দিতে রাজি হয়েছে।
