
শুল্ক ফাঁকি দিতে মিথ্যা ঘোষণায় আমদানি করা উত্তর কোরিয়ার বহিষ্কৃত এক কূটনীতিকের বিলাসী গাড়ি জব্দ করা হয়েছে। আজ সোমবার শুল্ক গোয়েন্দারা আইসিডি কমলাপুর বন্দর থেকে গাড়িটি জব্দ করেন।
শুল্ক গোয়েন্দা সূত্র জানিয়েছে, জব্দ করা গাড়িটি ২০১৫ সালের রুপালি রঙের রোলস রয়েস গোস্ট মডেলের। এটি বিএমডব্লিউ এক্স ৫ হিসেবে ঘোষণা দেওয়া হয়েছিল। ৬৬০০ সিসির এই গাড়ি অত্যন্ত বিলাসবহুল। গাড়িটি উত্তর কোরিয়ার বহিষ্কৃত কূটনীতিক মি হ্যান সন ইকের নামে আসে। তিনি ঢাকায় উত্তর কোরিয়ার দূতাবাসের ফার্স্ট সেক্রেটারি হিসেবে কর্মরত ছিলেন। সিগারেট চোরাচালানের দায়ে তাঁকে বাংলাদেশ থেকে বহিষ্কার করা হয়।
শুল্ক গোয়েন্দারা বলছেন, গাড়িটির আনুমানিক বাজার মূল্য ৩০ কোটি টাকা। এর শুল্ককর প্রায় ২২ কোটি টাকা।
