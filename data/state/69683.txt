
এবার ঢাকা দক্ষিণ সিটি করপোরেশন (ডিএনসিসি) আটটি কোচিং সেন্টারের ট্রেড লাইসেন্স বাতিল করেছে। ট্রেড লাইসেন্সের শর্ত লঙ্ঘন ও যত্রতত্র ফেস্টুন বা ব্যানার টাঙিয়ে সৌন্দর্যহানি করায় এই সিদ্ধান্ত নেওয়া হয়।
এর আগে ঢাকা উত্তর সিটি করপোরেশন (ডিএনসিসি) ছয়টি কোচিং সেন্টারের লাইসেন্স বাতিল করেছিল।
ডিএসসিসি সূত্র জানায়, লাইসেন্স বাতিল করা কোচিং সেন্টারগুলো হলো আরামবাগের উদ্ভাস একাডেমিক অ্যান্ড অ্যাডমিশন কেয়ার, উন্মেষ মেডিকেল অ্যান্ড ডেন্টাল অ্যাডমিশন কেয়ার, পীর জঙ্গীর মাজার মসজিদ মার্কেটের রিলায়েন্স কোচিং, পুরান ঢাকার ইউনাইটেড স্কলার্স, গাইড হাউজ, ওভিসি কোচিং সেন্টার, কোর এডুকেশন এবং বিদ্বান একাডেমিক্যাল কোচিং।
ডিএসসিসির উপপ্রধান রাজস্ব কর্মকর্তা সাইদুর রহমান খান প্রথম আলোকে জানান, বৃহস্পতিবার ডিএসসিসির ২ ও ৪ নম্বর অঞ্চলের এই আটটি কোচিং সেন্টারের ট্রেড লাইসেন্স বাতিল করা হয়।
ডিএসসিসির সংশ্লিষ্ট সূত্র জানায়, যত্রতত্র ব্যানার-ফেস্টুন টাঙিয়ে সৌন্দর্যহানি ও অপরিচ্ছন্ন পরিবেশ সৃষ্টি করায় কোচিং সেন্টারগুলোর ট্রেড লাইসেন্স বাতিলের সিদ্ধান্ত নেওয়া হয়। ব্যানার-ফেস্টুনগুলো অপসারণের জন্য একাধিকবার বলা হলেও কোচিং সেন্টার কর্তৃপক্ষ তা করেনি।
এর আগে ডিএনসিসি ফার্মগেটের ইউসিসি, ইউনিএইড, আইকন, আইকন প্লাস, ওমেগা ও প্যারাগন কোচিং সেন্টারের ট্রেড লাইসেন্স বাতিল করে।দেশের বাণিজ্যিক কোচিং সেন্টারগুলো ট্রেড লাইসেন্স নিয়ে পরিচালিত হয়।
