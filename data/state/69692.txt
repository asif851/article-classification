
মুন্সিগঞ্জের সিরাজদিখান উপজেলার কুচিয়ামোড়া এলাকায় ঢাকা-মাওয়া মহাসড়কে বাসচাপায় রিফাত আহমেদ (১৩) নামের এক জেএসসি পরীক্ষার্থী ও রিকশাচালক আয়েনউদ্দিন (৪০) নিহত হয়েছেন। আহত হয়েছে এক পরীক্ষার্থী। তার নাম জিসান তালুকদার (১৩)। আজ সোমবার সকাল সোয়া নয়টার দিকে এ দুর্ঘটনা ঘটে।
দুর্ঘটনায় নিহত রিফাত ও আহত জিসান তালুকদার সিরাজদিখানের রাজনগর উচ্চবিদ্যালয়ের শিক্ষার্থী। বাসের চাপায় নিহত রিকশাচালক আয়েনউদ্দিনের বাড়ি ময়মনসিংহে। দুর্ঘটনার পর জিসানকে ঢাকা মেডিকেল কলেজ হাসপাতালে পাঠানো হয়েছে।
ঘটনার পর আশপাশের কয়েকটি বিদ্যালয়ের শিক্ষার্থীরা দুপুর ১২টা পর্যন্ত মহাসড়কটি অবরোধ করে রাখে। এ সময় কয়েকটি গাড়ি ভাঙচুরের ঘটনা ঘটে। অবরোধের কারণে মহাসড়কটিতে অন্তত দুই কিলোমিটার দীর্ঘ যানজটের সৃষ্টি হয় বলে পুলিশ জানিয়েছে।
পুলিশ ও স্থানীয় একাধিক সূত্রে জানা গেছে, আজ সকালে রিফাত ও তার মামা জিসান জেএসসি পরীক্ষা দিতে রিকশায় করে কুচিয়ামোড়া উচ্চবিদ্যালয়ে যাচ্ছিল। পথে কুচিয়ামোড়া ব্রিজের কাছাকাছি এলাকায় ঢাকা থেকে মাওয়াগামী স্বাধীন পরিবহনের একটি বাস রিকশাটিকে চাপা দেয়। এতে রিফাত ঘটনাস্থলেই মারা যায়। আর জিসান ও রিকশাচালক আয়েনউদ্দিন গুরুতর আহত হন। প্রথমে এই দুজনকে নিমতলা জনসভা ক্লিনিকে নেওয়া হয়। সেখানে আয়েনউদ্দিন মারা যান। এরপর জিসানকে সেখান থেকে ঢাকা মেডিকেল কলেজ হাসপাতালে পাঠানো হয়।
শ্রীনগর হাইওয়ে পুলিশ ফাঁড়ির সার্জেন্ট মো. হাসান বলেন, অবরোধকারী শিক্ষার্থীদের সঙ্গে আলোচনা করে অবরোধ তুলে নেওয়ার চেষ্টা চলছে। স্কুলছাত্র রিফাতের লাশ মহাসড়কের পাশে রাখা হয়েছে।
