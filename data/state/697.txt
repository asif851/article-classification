
ভোলা প্রেসক্লাবের সামনে চাকরি স্থায়ীকরণের দাবিতে ভোলা জেলা ইউনিয়ন ডিজিটাল সেন্টার উদ্যোক্তা ফোরাম মানববন্ধন করেছে। মানববন্ধন শেষে একই দাবিতে ভোলার জেলা প্রশাসক বরাবর স্মারকলিপি দেওয়া হয়েছে। গতকাল রোববার বেলা ১১টা থেকে দুপুর ১২টা প্রায় এ আন্দোলন করা হয়। ফোরামের জেলা সভাপতি চরফ্যাশন উপজেলার আমিনাবাদ ইউনিয়নের উদ্যোক্তা আ. রহিম তাঁর বক্তব্যে বলেন, সরকার তাঁদের সহযোগিতায় ইউনিয়ন পরিষদ তথা বাংলাদেশকে ডিজিটালাইজড করেছে। কিন্তু তাঁদের নির্ধারিত কোনো বেতনের ব্যবস্থা করেনি। এ অবস্থায় সরকার প্রতিটি ইউনিয়নে হিসাব সহকারী কাম কম্পিউটার অপারেটর পদে নতুন লোক নিয়োগের সিদ্ধান্ত নিয়েছে। এটি বাস্তবায়িত হলে ভোলার ১৪০ জনসহ সারা দেশের ১১ হাজার উদ্যোক্তা বেকার হয়ে পড়বেন। ভোলা প্রতিনিধি
