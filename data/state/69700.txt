
 


দিনভর বিভিন্ন স্টলে শিশুদের তৈরি করা বর্ণের নকশার প্রদর্শনী হবে৷ 
কেউ দুলবে বর্ণদোলায়৷ 
বর্ণিল রঙে টি-শার্টের নকশা, পুতুল বানানোর আনন্দটা হবে অন্য রকম৷ 
থাকবে প্রথমার বইমেলা, সশরীরে উপস্থিত হবে কিআ আর বিজ্ঞানচিন্তা। 
বর্ণমেলার অন্যতম আকর্ষণ বর্ণ পরিচয়ের উৎসব ‘হাতেখড়ি’।


আন্তর্জাতিক মাতৃভাষা দিবসে আজ ঢাকা, চট্টগ্রাম ও রাজশাহীতে হচ্ছে দিনভর আনন্দমুখর বর্ণমেলা। নতুন প্রজন্মের মধ্যে বাংলা বর্ণ, ভাষা ও ভাষা আন্দোলনের মহিমা ছড়িয়ে দেওয়ার লক্ষ্যে প্রথম আলো নবমবারের মতো এই আয়োজন করছে। বর্ণমেলার সহযোগী সার্ফ এক্সেল। ঢাকার বর্ণমেলা এবার হচ্ছে ধানমন্ডির সুলতানা কামাল মহিলা ক্রীড়া কমপ্লেক্সে৷ মেলা শুরু হবে সকাল ৯টায়। উদ্বোধন করবেন রবীন্দ্রসংগীতশিল্পী অদিতি মহসিন, অভিনয়শিল্পী অপি করিম ও চঞ্চল চৌধুরী এবং কথাসাহিত্যিক আনিসুল হক।
দিনভর বিভিন্ন স্টলে শিশুদের তৈরি করা বর্ণের নকশার প্রদর্শনী হবে৷ কেউ দুলবে বর্ণদোলায়৷ বর্ণিল রঙে টি-শার্টের নকশা, পুতুল বানানোর আনন্দটা হবে অন্য রকম৷ থাকবে প্রথমার বইমেলা, সশরীরে উপস্থিত হবে কিআ আর বিজ্ঞানচিন্তা।
বর্ণমেলার অন্যতম আকর্ষণ বর্ণ পরিচয়ের উৎসব ‘হাতেখড়ি’। হাতেখড়ি দিতে উপস্থিত থাকবেন দেশবরেণ্য কবি, লেখক, শিল্পী ও শিক্ষাবিদেরা। হবে সুন্দর হাতের লেখা ও চিত্রাঙ্কন প্রতিযোগিতা। চিত্রাঙ্কন শুরু হবে সকাল ১০টা থেকে। সুন্দর হাতের লেখা প্রতিযোগিতার শুরু বেলা ১১টায়। প্রতিযোগীদের মেলা প্রাঙ্গণে ৩০ মিনিট আগে চলে আসতে হবে।
নানা আয়োজনে বর্ণমঞ্চ
মঞ্চে আসবে সিসিমপুরের জনপ্রিয় চরিত্ররা৷ হবে মজার পুতুলনাচ। বর্ণমঞ্চে থাকবেন শিল্পী ফাহমিদা নবী, সামিনা চৌধুরী, কনক চাঁপা, কনা, সাব্বির, কিশোর, পারভেজ, জয়, পুলক, কোনাল, ইমরান ও সাজেদ ফাতেমী৷ জাদু প্রদর্শন করবেন রাজীব বসাক৷
বর্ণমেলা সরাসরি দেখা যাবে চ্যানেল নাইন, প্রথম আলোর ওয়েবসাইট (www.prothom-alo.com) ও ফেসবুক পেজে (facebook.com/ dailyprothomalo)। 
