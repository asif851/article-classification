
ঢাকা উত্তর সিটি করপোরেশনের (ডিএনসিসি) বর্জ্য ব্যবস্থাপনা বিভাগের তত্ত্বাবধায়ক প্রকৌশলী মেজবাউল করিমকে গ্রেপ্তার করেছে দুর্নীতি দমন কমিশন (দুদক)। আজ সোমবার দুপুরে মামলা করে বিকেলেই রাজধানীর গুলশান থেকে তাঁকে গ্রেপ্তার করেন দুদকের উপপরিচালক এস এম রফিকুল ইসলাম।
দুদক সূত্র জানায়, রাজধানীর দয়াগঞ্জে সুইপার কলোনি নির্মাণে ক্ষমতার অপব্যবহার ও দুর্নীতির মাধ্যমে সরকারের প্রায় দেড় কোটি টাকা ক্ষতিসাধনের অভিযোগে মেজবাউল করিমসহ চারজনের বিরুদ্ধে গেন্ডারিয়া থানায় মামলা করেন দুদকের ওই কর্মকর্তা।
মামলার এজাহারে বলা হয়, ২০০৬ থেকে ২০০৮ সালের মধ্যে রাজধানীর দয়াগঞ্জ সুইপার কলোনি নির্মাণের প্রকল্প নেয় ঢাকা সিটি করপোরেশন (ডিসিসি)। প্রকল্পের কাজ পায় মেসার্স আবুল অ্যান্ড ব্রাদার্স। প্রকল্পের পরিচালকের দায়িত্বে ছিলেন ওই সময়ে ডিসিসির (অঞ্চল-১) নির্বাহী প্রকৌশলী মেজবাউল করিম। তাঁর সঙ্গে এ বিষয়ে দায়িত্বপ্রাপ্ত ছিলেন ডিসিসির (অঞ্চল-১) সহকারী প্রকৌশলী (বর্তমানে পটুয়াখালীর বাউফল উপজেলা পরিষদের চেয়ারম্যান) মো. মজিবুর রহমান, উপসহকারী প্রকৌশলী (বর্তমানে সহকারী প্রকৌশলী, পরিবেশ সার্কেল, ​ঢাকা দক্ষিণ সিটি করপোরেশন) নির্মল চন্দ্র দে।
মামলায় উল্লেখ করা হয়, প্রকল্প বাস্তবায়নের সময় ঠিকাদারের যোগসাজশে প্রকল্পের কাজ মানসম্মত ও শর্ত মোতাবেক না হলেও ঠিকাদারকে ১ কোটি ৪২ লাখ ৪২ হাজার ১০ টাকা বিল পরিশোধ করেন দায়িত্বপ্রাপ্ত ব্যক্তিরা। পরে বাংলাদেশ প্রকৌশল বিশ্ববিদ্যালয়ের (বুয়েট) একটি বিশেষজ্ঞ দল ভবনটিকে ঝুঁকিপূর্ণ ও যেকোনো সময় ভেঙে প্রাণহানি ঘটতে পারে বলে প্রতিবেদন দেয়। ওই প্রতিবেদনের ভিত্তিতে নির্মিত ভবন ভেঙে ১০ তলা একটি ভবন নির্মাণের জন্য একনেকে সিদ্ধান্ত নেওয়া হয়। মানসম্পন্ন ভবন নির্মিত না হওয়া সত্ত্বেও ঠিকাদারের যোগসাজশে দায়িত্বপ্রাপ্ত প্রকল্প পরিচালক ও প্রকৌশলীরা ক্ষমতার অপব্যবহার ও দুর্নীতির মাধ্যমে সরকারের ১ কোটি ৪২ লাখ ৪২ হাজার ১০ টাকা ক্ষতিসাধন করেছেন বলে মামলার এজাহারে উল্লেখ করা হয়।
মামলায় চারজনকে আসামি করা হয়েছে। এঁরা হলেন প্রকৌশলী মেজবাউল করিম, মো. মজিবুর রহমান, নির্মল চন্দ্র দে ও ঠিকাদারি প্রতিষ্ঠান আবুল অ্যান্ড ব্রাদার্সের স্বত্বাধিকারী আবুল হোসেন চৌধুরী।
