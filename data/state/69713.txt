
সব স্তরের সাংগঠনিক শাখাগুলোর দ্রুত সম্মেলন শেষ করতে কেন্দ্রীয় নেতাদের সমন্বয়ে ১০টি টিম গঠন করেছে আওয়ামী লীগ। সংগঠনের জেলা ও উপজেলা নেতাদের এ বিষয়ে প্রয়োজনীয় উদ্যোগ নেওয়ার আহ্বান জানিয়েছে দলটি।
রাজধানীর গণভবনে গত শনিবার আওয়ামী লীগের কার্যনির্বাহী সংসদ ও উপদেষ্টা পরিষদের যৌথসভায় এ সিদ্ধান্ত নেওয়া হয়। গতকাল রোববার আওয়ামী লীগের উপদপ্তর সম্পাদক মৃণাল কান্তি দাসের স্বাক্ষরিত সংবাদ বিজ্ঞপ্তিতে ওই যৌথসভার সিদ্ধান্তগুলো জানানো হয়।
১ নম্বর টিমের অধীনে দেওয়া হয়েছে রংপুর, কুড়িগ্রাম, গাইবান্ধা, লালমনিরহাট, পঞ্চগড়, ঠাকুরগাঁও, দিনাজপুর ও নীলফামারী জেলা। এই টিমের সমন্বয়ক হলেন রংপুর বিভাগের সাংগঠনিক সম্পাদক খালিদ মাহ্‌মুদ চৌধুরী।
২ নম্বর টিমের অধীনে রয়েছে জয়পুরহাট, বগুড়া, নওগাঁ, নাটোর, চাঁপাইনবাবগঞ্জ, পাবনা, সিরাজগঞ্জ, রাজশাহী মহানগর ও রাজশাহী জেলা। এই টিমের সমন্বয়ক রাজশাহী বিভাগের সাংগঠনিক সম্পাদক আবু সাঈদ আল মাহমুদ।
৩ নম্বর টিম কাজ করবে মেহেরপুর, কুষ্টিয়া, চুয়াডাঙ্গা, ঝিনাইদহ, যশোর, মাগুরা, নড়াইল, খুলনা মহানগর, খুলনা জেলা, বাগেরহাট ও সাতক্ষীরা জেলা নিয়ে। এ সাংগঠনিক জেলাগুলোতে সমন্বয়কের দায়িত্ব পালন করবেন খুলনা বিভাগের সাংগঠনিক সম্পাদক বি এম মোজাম্মেল হক।
৪ নম্বর টিমের অধীনে রয়েছে বরগুনা, পটুয়াখালী, ভোলা, বরিশাল জেলা, বরিশাল মহানগর, ঝালকাঠি ও পিরোজপুর জেলা। এ টিমের সমন্বয়ক হলেন বরিশাল বিভাগের সাংগঠনিক সম্পাদক আ ফ ম বাহাউদ্দিন নাছিম।
৫ নম্বর টিমের অধীন সাংগঠনিক জেলাগুলো হলো ফরিদপুর, রাজবাড়ী, গোপালগঞ্জ, মাদারীপুর ও শরীয়তপুর। এর সন্বয়কের দায়িত্বে দেওয়া হয়েছে ঢাকা বিভাগের সাংগঠনিক সম্পাদক আহমদ হোসেনকে।
৬ নম্বর টিমের অধীনে রয়েছে নারায়ণগঞ্জ, মুন্সিগঞ্জ, মানিকগঞ্জ, নরসিংদী, গাজীপুর ও ঢাকা জেলা। দলটির সভাপতিমণ্ডলীর সদস্য সৈয়দা সাজেদা চৌধুরী, কাজী জাফর উল্যা, নূহ-উল-আলম লেনিন প্রমুখ এই জেলাগুলোতে যাবেন।
৭ নম্বর টিমের অধীন ময়মনসিংহ, টাঙ্গাইল, শেরপুর, জামালপুর, নেত্রকোনা ও কিশোরগঞ্জ জেলা। দলটির সভাপতিমণ্ডলীর সদস্য বেগম মতিয়া চৌধুরী, আবদুল লতিফ সিদ্দিকী, সাধারণ সম্পাদক সৈয়দ আশরাফুল ইসলাম প্রমুখ এ জেলাগুলোতে যাবেন।
৮ নম্বর টিমকে দেওয়া হয়েছে সুনামগঞ্জ, মৌলভীবাজার, হবিগঞ্জ, সিলেট মহানগর ও সিলেট জেলার দায়িত্ব। এ টিমের সমন্বয়ক থাকছেন সিলেট বিভাগের সাংগঠনিক সম্পাদক মিসবাহ্‌ উদ্দিন সিরাজ।
৯ নম্বর টিমের অধীন চট্টগ্রাম (উত্তর), চট্টগ্রাম (দক্ষিণ), চট্টগ্রাম মহানগর, বান্দরবান, রাঙামাটি, খাগড়াছড়ি ও কক্সবাজার জেলা। এ টিমের সমন্বয়ক চট্টগ্রাম বিভাগের সাংগঠনিক সম্পাদক বীর বাহাদুর উ শৈ সিং।
১০ নম্বর টিমের অধীনে থাকছে নোয়াখালী, ফেনী, লক্ষ্মীপুর, কুমিল্লা (উত্তর), কুমিল্লা (দক্ষিণ), চাঁদপুর ও ব্রাহ্মণবাড়িয়া জেলা। এ সাংগঠনিক জেলাগুলোতে যাবেন আওয়ামী লীগের উপদেষ্টা পরিষদের সদস্য তোফায়েল আহমেদ, সভাপতিমণ্ডলীর সদস্য শেখ ফজলুল করিম সেলিম প্রমুখ।
বিজ্ঞপ্তিতে আরও জানানো হয়, যৌথসভায় দেশে বিদ্যমান আর্থ-সামাজিক ও রাজনৈতিক পরিস্থিতি নিয়ে বিস্তারিত আলোচনা হয়।
