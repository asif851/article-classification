
 
পুরান ঢাকার জগন্নাথ বিশ্ববিদ্যালয়ের ক্যানটিনে আজ শুক্রবার কামাল হোসেন (২৫) নামের একজন কর্মচারী খুন হয়েছেন। নিহত কামাল জগন্নাথ বিশ্ববিদ্যালয়ের রেজিস্ট্রার কার্যালয়ের পিয়ন ছিলেন।
কামাল বিশ্ববিদ্যালয়ের কোয়ার্টারে থাকতেন। তাঁর বাড়ি চাঁদপুরের হাজীগঞ্জের পাইচরে।
একই বিশ্ববিদ্যালয়ের চতুর্থ শ্রেণীর কর্মচারী সমিতির সাধারণ সম্পাদক ইকবাল তাঁকে হত্যা করেছেন বলে অভিযোগ উঠেছে।
কোতোয়ালি থানার ভারপ্রাপ্ত কর্মকর্তা (ওসি) আবু বকর সিদ্দিক প্রথম আলো ডটকমকে জানান, ইকবালকে গ্রেপ্তার করা হয়েছে। ইকবালের দেওয়া তথ্যের বরাত দিয়ে ওসি জানান, তিনি হত্যাকাণ্ডের কথা স্বীকার করেছেন।
প্রত্যক্ষদর্শী ও পুলিশ সূত্রে জানা গেছে, আজ সকাল সাড়ে ১০টার দিকে জগন্নাথ বিশ্ববিদ্যালয়ের ক্যানটিনে ইকবাল ও কামালের মধ্যে বাগবিতণ্ডা হয়। একপর্যায়ে ইকবাল ওই ক্যানটিনের রান্নাঘর থেকে ছুরি এনে কামালের পেটে ঢুকিয়ে দেন। রক্তাক্ত অবস্থায় তাঁকে ঢাকা মেডিকেল কলেজ হাসপাতালে ভর্তি করা হয়। সেখানে বেলা একটার দিকে কামালের মৃত্যু হয়।
