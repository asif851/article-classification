
যুক্তরাজ্যের আন্তর্জাতিক উন্নয়নবিষয়ক প্রতিমন্ত্রী অ্যালান ডানকান আজ সোমবার বিকেলে ঢাকায় এসেছেন।
ঢাকায় যুক্তরাজ্য হাইকমিশন এক বিজ্ঞপ্তিতে জানিয়েছে, তিন দিনের এ সফরের সময় তিনি পোশাকশিল্পের শ্রমিকদের স্বাস্থ্য ও নিরাপত্তার ক্ষেত্রে কতটা উন্নতি হয়েছে, সেটি খতিয়ে দেখবেন। এ ছাড়া জবাবদিহিমূলক গণতান্ত্রিক প্রক্রিয়াকে শক্তিশালী করার লক্ষ্যে রাজনৈতিক নেতাদের সঙ্গে আলোচনায় সংলাপের ওপর গুরুত্ব দেবেন।এ সফরের সময় অ্যালান ডানকান প্রধানমন্ত্রী শেখ হাসিনার সঙ্গে সৌজন্য সাক্ষাতের পাশাপাশি বাণিজ্যমন্ত্রী তোফায়েল আহমেদ ও পররাষ্ট্র প্রতিমন্ত্রী মো. শাহরিয়ার আলমের সঙ্গে বৈঠক করবেন। এ ছাড়া বিরোধীদলীয় নেতা রওশন এরশাদ ও বিএনপির চেয়ারপারসন খালেদা জিয়ার সঙ্গে যুক্তরাজ্যের আন্তর্জাতিক উন্নয়নবিষয়ক প্রতিমন্ত্রীর দেখা হতে পারে।যুক্তরাজ্যের দেওয়া সহায়তা বাংলাদেশের উন্নয়নে কতটা কাজে লাগছে, এ সফরের সময় অ্যালান ডানকান সে সম্পর্কে খোঁজ নেবেন।
