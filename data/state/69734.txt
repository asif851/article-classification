
‘ক্রিকেট ও দেশের উন্নয়ন যারা সহ্য করছে না, তাদের ষড়যন্ত্রের কারণেই অস্ট্রেলিয়া ক্রিকেট দল আপাতত বাংলাদেশে আসছে না। এইটা মা-পুতের ষড়যন্ত্র। সঙ্গে একজন ডাক্তার সাহেবও আছেন।’ —অস্ট্রেলিয়া ক্রিকেট দলের সফর বাতিল করা নিয়ে এমন মন্তব্য করলেন আইনমন্ত্রী আনিসুল হক।আজ শুক্রবার বিকেলে আখাউড়ার তারাগন খেলার মাঠে বিদ্যুতের নতুন সংযোগের উদ্বোধনী অনুষ্ঠানে প্রধান অতিথির বক্তৃতায় তিনি এ কথা বলেন।মন্ত্রী বলেন, বাংলাদেশের মানুষ ক্রিকেটপ্রেমী। এ দেশের ক্রিকেটও এখন অনেক শক্তিশালী। তারা ক্রিকেটের বড় বড় দলকে হারিয়েছে। যারা পরীক্ষার সময় হরতাল দিয়ে শিক্ষা কার্যক্রমে ব্যাঘাত সৃষ্টি করেছে, তারাই এবার বাংলাদেশে অস্ট্রেলিয়া ক্রিকেট দল যাতে না আসে, সেই ষড়যন্ত্র করেছে।বক্তৃতায় মন্ত্রী বলেন, ‘আপনাদেরকে বাংলাদেশের উন্নয়নের স্বার্থে এই ষড়যন্ত্রের বিরুদ্ধে রুখে দাঁড়াতে হবে। আমি বিশ্বাস করি, আমরা একসঙ্গে ওই ষড়যন্ত্রের বিরুদ্ধে দাঁড়ালে, তারা সার্থক হবে না। তারা বিফল হবে, ব্যর্থ হবে।’ তারাগন গ্রাম উন্নয়ন কমিটির সাধারণ সম্পাদক মো. কবির মিয়ার সভাপতিত্বে অনুষ্ঠিত সভায় বক্তৃতা করেন মুক্তিযোদ্ধা জমসিদ শাহ, মো. মানিক মিয়া, ব্রাহ্মণবাড়িয়া পল্লী বিদ্যুৎ সমিতির মহাব্যবস্থাপক মো. আব্দুল ওয়ারিদ, কেন্দ্রীয় ছাত্রলীগের সদস্য সৈয়দ আমিনুল ইসলাম সাজী প্রমুখ।
