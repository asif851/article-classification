
ছাত্রী শ্লীলতাহানির অভিযোগ ওঠা কুষ্টিয়া সরকারি কলেজের সেই অধ্যক্ষ মো. বদরুদ্দোজা আবার কলেজ ক্যাম্পাসে ফিরেছেন। আজ শনিবার কলেজ ছাত্রলীগ (কমিটি বিলুপ্ত) নেতা-কর্মীরা অধ্যক্ষকে ক্যাম্পাসে বরণ করে নেন।
আজ দুপুরে কলেজ ক্যাম্পাস চত্বরে অবস্থিত অধ্যক্ষের সরকারি বাসভবন থেকে ছাত্রলীগের একটি সংবর্ধনা মিছিলসহ অধ্যক্ষ কলেজের কার্যালয়ে প্রবেশ করেন। এ সময় ছাত্রলীগ অর্ধশতাধিক নেতা-কর্মী অধ্যক্ষের সঙ্গে ছিলেন। এ সময় অধ্যক্ষ অনেকের সঙ্গে কুশল বিনিময় করেন। গত ৫ মে অধ্যক্ষ ওই কলেজের বদরুদ্দোজা ছাত্রী হোস্টেলের এক ছাত্রীকে বাসায় ডেকে এনে শ্লীলতাহানি করেন বলে ওই ছাত্রী অভিযোগ করেন। ওই ঘটনার পর সাধারণ শিক্ষার্থীদের সঙ্গে ছাত্রলীগ নেতারা যোগ দিয়ে অধ্যক্ষের শাস্তি ও বিচারের দাবিতে বিক্ষোভ মিছিল ও সমাবেশ করে। অধ্যক্ষের বাসভবনে ব্যাপক ভাঙচুর চালানো হয়। ঘটনার পর বদরুদ্দোজা পুলিশ পাহারায় বাসভবন থেকে রাতে ঢাকায় চলে যান। কিন্তু এ ঘটনায় ওই ছাত্রী থানায় কোনো অভিযোগ করেননি।
ওই ঘটনার প্রতিবাদ জানায় কুষ্টিয়া শহরের বিভিন্ন সংগঠন ও ছাত্র সমাজ। অধ্যক্ষের বিচার দাবিতে কলেজের শিক্ষার্থীরা বিক্ষুব্ধ হয়ে ওঠে।
এদিকে অধ্যক্ষ আবারও ক্যাম্পাসে ফিরে আসার ঘটনায় অসন্তোষ হোস্টেলে থাকা ছাত্রী ও সাধারণ শিক্ষার্থীরা। নাম প্রকাশে অনিচ্ছুক হোস্টেলের দুজন ছাত্রী বলেন, এত কিছুর পরও যদি অধ্যক্ষ ক্যাম্পাসে আসে তাহলে দেশে বিচার বলে কিছু থাকে না। ছাত্রলীগ ওই ঘটনার পর অধ্যক্ষের বিরুদ্ধে অবস্থান নিয়ে সাধারণ শিক্ষার্থীদের সঙ্গে আন্দোলন করে। কিন্তু আজ তারাই অধ্যক্ষকে স্বাগত জানায়। এ ব্যাপারে জানতে কলেজ ছাত্রলীগের বিলুপ্ত কমিটির সভাপতি যুবায়ের রহমান মঞ্জিলের ফোনে যোগাযোগ করা হলে তিনি ফোন ধরেননি। মিছিলে থাকা বিলুপ্ত কমিটির সাংগঠনিক সম্পাদক সাদ্দাম আহমেদ সাংবাদিকদের বলেন, ‘আমরা অধ্যক্ষকে সংবর্ধনা দিয়েছি কথাটা ঠিক নয়।’
