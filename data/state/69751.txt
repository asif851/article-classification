
পিরোজপুরের নাজিরপুর উপজেলায় চুরির অপবাদ দিয়ে মাহাবুব হোসেন (১৩) নামের এক মাদ্রাসাছাত্রকে শারীরিক নির্যাতনের অভিযোগ করেছে তার পরিবার। গত রোববার মাহবুবকে উপজেলা স্বাস্থ্য কমপ্লেক্সে ভর্তি করা হয়েছে।
মাহবুব লেবুজিলবুনিয়া ফাজিল মাদ্রাসার সপ্তম শ্রেণির ছাত্র। বাড়ি লেবুজিলবুনিয়া গ্রামে। বাবার নাম মন্টু মিয়া। মাহবুবকে স্থানীয় দীর্ঘা ইউনিয়ন পরিষদের (ইউপি) ২ নম্বর ওয়ার্ডের সদস্য সাইফুল ইসলাম ও স্থানীয় গ্রাম পুলিশ মোজাম্মেল হক মারধর করেছেন বলে অভিযোগ মন্টু মিয়ার।
হাসপাতাল ও পারিবারিক সূত্রে জানা গেছে, গত শনিবার দুপুরে লেবুজিলবুনিয়া গ্রামের বাসিন্দা অবসরপ্রাপ্ত পুলিশ সদস্য আলাউল হকের ঘর থেকে ১৮ হাজার ৫০০ টাকা চুরি হয়। পরে এক শিশুর কাছে এ টাকা পাওয়া যায়। এ ঘটনায় ইউপি সদস্য ও গ্রাম পুলিশ তাঁরা জোরপূর্বক মাহবুবের স্বীকারোক্তি আদায়ের চেষ্টা করেন। একপর্যায়ে তাকে মারপিট শুরু করেন সাইফুল ও মোজাম্মেল।
তবে সাইফুল ইসলাম বলেন, ‘আমি মাহাবুবকে কোনো মারধর করিনি। গ্রাম পুলিশ মোজাম্মেল দুটি চড়-থাপ্পড় মেরেছেন।’
গ্রাম পুলিশ মোজাম্মেল হকের মুঠোফোনও বন্ধ পাওয়া যায়। 
