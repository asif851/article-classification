
র‍্যাপিড অ্যাকশন ব্যাটালিয়নের (র‍্যাব) গোয়েন্দাপ্রধান লেফটেন্যান্ট কর্নেল আবুল কালাম আজাদের বাঁ চোখের ভেতর বিস্ফোরিত বোমার স্প্লিন্টার ঢুকে গিয়েছিল। এ কারণেই তাঁর মৃত্যু হয়েছে।আজ শুক্রবার সকালে এ কথা জানান ঢাকা মেডিকেল কলেজ হাসপাতালের ফরেনসিক বিভাগের বিভাগীয় প্রধান সোহেল মাহমুদ। হাসপাতাল মর্গে প্রায় এক ঘণ্টা ময়নাতদন্ত শেষে তিনি বলেন, লে. কর্নেল আজাদের বাঁ চোখে বোমার একটি স্প্লিন্টার ঢুকে যায়। এটি মস্তিষ্কের ভেতর ঢুকে আটকে থাকে। এ কারণেই তাঁর মৃত্যু হয়েছে। এ ছাড়া তাঁর শরীরে রক্তক্ষরণও হয়েছিল। আর বোমার এই স্প্লিন্টারে কর্নেল আজাদের বাঁ চোখটি নষ্ট হয়ে গিয়েছিল বলে জানান সোহেল মাহমুদ।গত শনিবার সিলেটের দক্ষিণ সুরমায় জঙ্গি আস্তানার কাছে বোমা বিস্ফোরণে গুরুতর আহত হন আবুল কালাম আজাদ। প্রথমে সিলেট ওসমানী মেডিকেল কলেজ হাসপাতালে তাঁর কয়েক দফা অস্ত্রোপচার করা হয়। সেখান থেকে ঢাকায় সিএমএইচে নেওয়া হয়। অবস্থার উন্নতি না হওয়ায় রোববার রাতে এয়ার অ্যাম্বুলেন্সে করে তাঁকে সিঙ্গাপুরে নেওয়া হয়। সেখানে তিনি মাউন্ট এলিজাবেথ হাসপাতালে চিকিৎসাধীন ছিলেন। ওই হাসপাতালের চিকিৎসকদের পরামর্শে বুধবার রাতে এয়ার অ্যাম্বুলেন্সে করে তাঁকে ঢাকায় এনে সিএমএইচের আইসিইউতে ভর্তি করা হয়। গতকাল বৃহস্পতিবার রাত ১২টার পরে সিএমএইচের চিকিৎসকেরা র‍্যাবের গোয়েন্দাপ্রধান আবুল কালাম আজাদকে মৃত ঘোষণা করেন। সেখান থেকে আজ সকালে তাঁর লাশ ঢাকা মেডিকেল কলেজে ময়নাতদন্তের জন্য আনা হয়। সকাল ৯টা থেকে ১০টা পর্যন্ত লাশের ময়নাতদন্ত করা হয়।
