
রংপুর মহানগর যুবলীগের যুগ্ম সাধারণ সম্পাদক আশরাফুল আলমের বিরুদ্ধে চাঁদাবাজির অভিযোগে মামলা হয়েছে। গত বৃহস্পতিবার রাতে কোতোয়ালি থানায় এই মামলা দায়ের করেন পিকআপচালক নূরুল ইসলাম।কোতোয়ালি থানার ওসি আবদুল কাদের জিলানী বলেন, আশরাফুল আলমসহ অজ্ঞাতনামা আরও তিনজনকে অভিযুক্ত করে একটি মামলা হয়েছে।পুলিশ ও মামলার এজাহার সূত্রে জানা যায়, বৃহস্পতিবার রাত সাড়ে ১২টার দিকে নগরের মাহিগঞ্জ সাতমাথা এলাকায় আশরাফুল আলম একটি পিকআপ ভ্যান আটক করে এর চালকের কাছে ৫০ হাজার টাকা চাঁদা দাবি করেন। তিনি চাঁদা দিতে অস্বীকার করলে পিকআপটি আটক করে রাখা হয়। পরে ঘটনাস্থলে পুলিশ এলে আশরাফুল সেখান থেকে পালিয়ে যান।নূর ইসলাম জানান, অবৈধভাবে চাঁদা চাওয়ায় তিনি প্রতিবাদ জানান। এ ঘটনা পুলিশকে অবহিত করার পর পুলিশ এসে পিকআপ ভ্যানটি উদ্ধার করে। তিনি পিকআপে করে মালামাল নিয়ে রংপুর থেকে মিঠাপুকুরের শঠিবাড়ী যাচ্ছিলেন।
