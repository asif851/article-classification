
সোহরাওয়ার্দী উদ্যানের ঠিক মাঝখানে কৃত্রিম ফোয়ারার সামনে দুই মেয়েকে নিয়ে বসে ছিলেন বেইলি রোড থেকে আসা কফিল উদ্দিন-মাহবুবা সুমি দম্পতি। মেলার স্টলে স্টলে ঘুরেফিরে কিছুটা ক্লান্ত। ব্যাংক কর্মকর্তা কফিল উদ্দিন বললেন, ‘মেয়েদের আবদার মেটাতে কিছু বই কিনেছি। একটু জিরিয়ে নিচ্ছি। আজ ওদের পছন্দের সব বই কিনে ফেলতে হবে। অফিসের কারণে এ সপ্তাহে আর মেলায় আসা হবে না।’
চাকরি করেন বা নিয়মিত অফিস করতে হয়, এমন অনেক পাঠক গতকাল এসেছিলেন বইমেলায়। বেলা ১১টা থেকে ছিল শিশু প্রহর।
ধানসিঁড়ি নদীর তীরে আরেকবার ফিরে আসার বড় বাসনা ছিল জীবনানন্দের। বাংলা একাডেমির চরিতাভিধান অনুযায়ী ১৭ ফেব্রুয়ারি অর্থাৎ গতকাল ছিল কবির জন্মদিন। গতকাল অমর একুশে গ্রন্থমেলায় ঢুকে মনে হয়েছে, নতুন করে তিনি যেন ফিরে এসেছেন বইমেলায়। এবার মেলায় জীবনানন্দকে নিয়ে বেশ কয়েকটি নতুন বই এসেছে। যেমন অন্যপ্রকাশ এনেছে আহমদ রফিকের প্রবন্ধগ্রন্থ জীবনানন্দ: কবি, প্রেমিক ও গৃহী। লেখক জানালেন ইচ্ছা আছে, সময় সহায়ক হলে জীবনানন্দের জীবন ও সৃষ্টি সম্পর্কে স্বতন্ত্র একটি গ্রন্থ রচনার। সম্ভব হলে তাঁর গল্প-উপন্যাস নিয়েও কিছু লিখব। কথাপ্রকাশ এনেছে জীবনানন্দ দাশ গ্রন্থিত-অগ্রন্থিত কবিতা সমগ্র।
আগের বছর প্রথমা প্রকাশনে আসা শাহাদুজ্জামানের একজন কমলালেবু উপন্যাসটি এবারও প্রতিদিন পাঠক খুঁজছেন বলে জানালেন এখানকার এক কর্মী। অবসর নতুন করে এনেছে হরিশংকর জলদাসের জীবনানন্দ ও তাঁর কাল বইটি। বেঙ্গল পাবলিকেশনসে আছে ভূমেন্দ্র গুহ সম্পাদিত জীবনানন্দ দাশের কবিতা: মূলানুগ পাঠ। কবির জন্মদিন উপলক্ষে গতকাল অনেক পাঠককে জীবনানন্দবিষয়ক বই খুঁজতে দেখা গেছে।
গতকাল বেশ কিছু গুরুত্বপূর্ণ বই মেলায় এসেছে। প্রথমা প্রকাশন এনেছে আলীম আজিজ অনূদিত রবের্তো বোলানিওর উপন্যাস সামান্য স্বৈরিণী, মোহিত কামালের উপন্যাস চোরাগলি, খন্দকার রেজাউল করিমের স্মৃতিচারণা এই আমেরিকা সেই আমেরিকাসহ বেশ কিছু নতুন বই। সংহতি প্রকাশন এনেছে নাজমা জেসমিন চৌধুরীর প্রবন্ধ বাংলা উপন্যাস ও রাজনীতি। উনিশ শতকে বঙ্কিমচন্দ্রের হাত ধরে উপন্যাসের আবির্ভাব থেকে শুরু করে বিশ শতকের ষাট দশক পর্যন্ত বাংলা উপন্যাসের বিচিত্র গতিবিধিকে প্রয়াত নাজমা জেসমিন চৌধুরী নিরীক্ষা করেছেন তাঁর এই বইয়ে। বিশ্বসাহিত্য ভবন এনেছে প্রাবন্ধিক আবুল মোমেনের নির্বাচিত প্রবন্ধ। বাংলাদেশ নিয়ে পশ্চিমবঙ্গের জনপ্রিয় লেখক সুনীল গঙ্গোপাধ্যায়ের বিভিন্ন লেখা নিয়ে সুনীল বাংলাদেশ নামে বিশেষ সংকলন এনেছে জনান্তিক। এর লেখাগুলোর সংগ্রহ ও সম্পাদনা করেছেন জামিল বিন সিদ্দিক। বিদ্যাপ্রকাশ এনেছে ফকরে আলমের দুই বাংলার পুতুল। যুক্ত এনেছে তারিক-উল ইসলামের কবিতার বই কী কহ। অন্যপ্রকাশ এনেছে বিশ্বজিৎ চৌধুরী ও হরিশংকর জলদাসের সেরা দশ গল্প।
