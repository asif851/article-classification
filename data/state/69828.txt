
ভোলার চরফ্যাশন উপজেলার ফরিদাবাদ গ্রামে গত শনিবার বিকেলে লাঠিয়াল বাহিনী নিয়ে এক কৃষকের বসতবাড়িতে অগ্নিসংযোগ ও লুটপাট করে তিন একর জমি দখল করা হয়েছে। এতে ১৫ জন আহত হয়েছে।এ ঘটনায় নেতৃত্ব দেওয়ার অভিযোগে নূরাবাদ ইউনিয়ন পরিষদের (ইউপি) চেয়ারম্যান ও ইউনিয়ন আওয়ামী লীগের সাবেক সভাপতি মোস্তাফিজুর রহমানের বিরুদ্ধে গতকাল রোববার চরফ্যাশন থানায় মামলা করা হয়েছে।মোস্তাফিজুর রহমান দাবি করেন, ‘আমার রেকর্ডভুক্ত সম্পত্তি আনিচল হক গং জোর করে ভোগদখল করে আসছিলেন। শনিবার আমার লোকজন ওই জমি দখল নিয়েছেন।’প্রত্যক্ষদর্শী ও স্থানীয় লোকজন জানান, নূরাবাদ ইউনিয়নের ফরিদাবাদ গ্রামের আনিচল হক ফরিদাবাদ মৌজার ৬৩৬১ ও ১৫৩৯ নম্বর দাগের তিন একর জমি সরকার থেকে বন্দোবস্ত নিয়ে ৫০ বছরের বেশি সময় ধরে বসবাস ও চাষাবাদ করে জীবিকা নির্বাহ করে আসছিলেন। ওই জমি থেকে উচ্ছেদের জন্য চেয়ারম্যান মোস্তাফিজুর রহমান নানাভাবে হুমকি দিতে থাকেন। তিন-চারবার আনিচলদের ওপর হামলাও চালান। শনিবার বিকেলে চেয়ারম্যান ৫০-৬০ জন লাঠিয়াল বাহিনী নিয়ে আনিচলদের বাড়িতে হামলা চালান। আনিচল বাধা দিতে গেলে তাঁদের মারধর করেন এবং বসতঘরে লুটপাট চালিয়ে আগুন ধরিয়ে দেন। বেধড়ক পিটুনিতে অন্তত ১৫ জন আহত হন। এর মধ্যে গুরুতর আহত আনিচল হক, তাঁর স্ত্রী রানু বিবি, পুত্রবধূ রেনু বিবি, মেয়ে মিতু, বাড়ির লোক জাকির, ফজিলত, কামাল, রফিজুল, কুলসুম, নাহার ও তিন বছরের শিশু লিজাকে চরফ্যাশন উপজেলা স্বাস্থ্য কমপ্লেক্সে ভর্তি করা হয়েছে।যোগাযোগ করা হলে চরফ্যাশন থানার ভারপ্রাপ্ত কর্মকর্তা (ওসি) আবুল বাশার বলেন, ‘হামলার ঘটনায় মামলা হয়েছে। তদন্ত সাপেক্ষে আমরা আসামি ধরার চেষ্টা করছি।’
