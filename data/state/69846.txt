
এমবিবিএস পাস করেননি তিনি। শিশুরোগ বিশেষজ্ঞও নন। তবু তিনি নামের পাশে এসব লিখে চিকিৎসা করে আসছিলেন। এ অপরাধে ভ্রাম্যমাণ আদালত দুই বছরের সাজা দেন তাঁকে। দুই মাস কারাভোগের পর জামিনে এসে আবার সাইনবোর্ড টাঙিয়ে চিকিৎসা চালাচ্ছিলেন তিনি। কিন্তু শেষরক্ষা হয়নি। গতকাল বুধবার নগরের পাহাড়তলী নতুন বাজার এলাকা থেকে আর জে সাহা জীবন নামের ওই ভুয়া চিকিৎসককে গ্রেপ্তার করেছে নগর গোয়েন্দা পুলিশ।নগর গোয়েন্দা পুলিশের অতিরিক্ত উপকমিশনার মো. বাবুল আক্তার প্রথম আলোকে বলেন, এমবিবিএস পাস না করেও আর জে সাহা জীবন নামের এক ব্যক্তি নামের পাশে শিশুরোগ বিশেষজ্ঞ, চর্ম ও যৌনরোগ বিশেষজ্ঞ লিখে সাইনবোর্ড টাঙিয়ে চিকিৎসা করে আসছিলেন। গত ২১ সেপেটম্বর ভ্রাম্যমাণ আদালত তাঁকে দুই বছরের সাজা দেন। দুই মাস কারাভোগের পর ৩ ডিসেম্বর অতিরিক্ত জেলা ম্যাজিস্ট্রেট আদালত থেকে তিনি জামিন পান। ফের পাহাড়তলী নতুন বাজার এলাকায় সাইনবোর্ড টাঙিয়ে চিকিৎসা চালাচ্ছেন—এ খবর পেয়ে পুলিশ অভিযান চালিয়ে তাঁকে গ্রেপ্তার করে।
