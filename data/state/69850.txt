
বিএনপির চেয়ারপারসন ও বিরোধীদলীয় নেতার খালেদা জিয়ার বাসার সামনে অতিরিক্ত পুলিশ মোতায়েন করা হয়েছে। সেখানে কাউকে ঢুকতে বা বের হতে দেওয়া হচ্ছে না। একই ভাবে নয়াপল্টন ও গুলশানে বিএনপির কার্যালয়ের সামনেও পুলিশকে সতর্ক অবস্থায় রাখা হয়েছে। ইউনিফর্ম ছাড়া পুলিশের লোকেরা এসব স্থানের আশপাশে অবস্থান নিয়েছে। বিভিন্ন সংস্থার গোয়েন্দারা সেখানে আছেন।এসব স্থানে দায়িত্ব পালনকারী পুলিশের কর্মকর্তারা প্রথম আলো ডটকমকে জানিয়েছেন, নতুন নির্দেশ না পাওয়া পর্যন্ত খালেদার বাসভবন ও কার্যালয়গুলোতে কাউকে ঢুকতে বা বের হতে দেওয়া হবে না। যাঁরাই চেষ্টা করবেন, তাঁদের গ্রেপ্তার করা হবে। কেবল সাংবাদিকেরা সংবাদ সংগ্রহের কাজ করতে এসব স্থানে যেতে আসতে পারবেন।
এদিকে রাত নয়টার দিকে ঢাকা বিশ্ববিদ্যালয়ের সাবেক সহউপাচার্য আ ফ ম ইউসুফ হায়দারের নেতৃত্বে ছয় শিক্ষকের একটি দল খালেদা জিয়ার বাসায় প্রবেশ করেন।
