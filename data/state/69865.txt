
দেশের সরকারি প্রাথমিক বিদ্যালয়গুলোতে এখন ২১ হাজার প্রধান শিক্ষকদের পদ শূন্য। এ ছাড়া আগামী ডিসেম্বরের মধ্যে সব মিলিয়ে প্রায় ৩২ হাজার সহকারী শিক্ষকের পদ শূন্য হবে। এ তথ্য জানিয়েছে প্রাথমিক ও গণশিক্ষা মন্ত্রণালয়।
আজ বুধবার সচিবালয়ে আন্তর্জাতিক সাক্ষরতা দিবসের কর্মসূচি জানাতে আয়োজিত সংবাদ সম্মেলনে সাংবাদিকদের প্রশ্নের জবাবে এই তথ্য জানান প্রাথমিক ও গণশিক্ষা মন্ত্রী মোস্তাফিজুর রহমান। এ সময় মন্ত্রণালয়ের অন্য কর্মকর্তারা উপস্থিত ছিলেন।
মন্ত্রী জানান, শূন্যপদ পূরণের জন্য তাঁরা চেষ্টা করে যাচ্ছেন।
উল্লেখ্য, বর্তমানে সারা দেশে সরকারি প্রাথমিক বিদ্যালয় আছে প্রায় ৬৫ হাজার।
সংবাদ সম্মেলনে জানানো হয়, আগামী ৮ সেপ্টেম্বর ‘সাক্ষরতা অর্জন করি, ডিজিটাল বিশ্ব গড়ি’ স্লোগানকে সামনে রেখে আন্তর্জাতিক সাক্ষরতা দিবস পালন করা হবে। প্রতিবারের মতো এবারও আলোচনা সভা, উদ্বোধনী অনুষ্ঠান, শোভাযাত্রাসহ বিভিন্ন কর্মসূচি পালন করা হবে। উদ্বোধনী অনুষ্ঠান হবে শিল্পকলা একাডেমির জাতীয় নাট্যশালায়।
সংবাদ সম্মেলনে প্রাথমিক ও গণশিক্ষা মন্ত্রী আরও জানান, বাংলাদেশ পরিসংখ্যান ব্যুরোর তথ্য অনুযায়ী দেশে বর্তমানে সাক্ষরতার হার ৭২ দশমিক ৩ শতাংশ। তবে এখনো ২৭ দশমিক ৭ শতাংশ জনগোষ্ঠী নিরক্ষর। মন্ত্রী বলেন, এসব নিরক্ষর জনগোষ্ঠীকে সাক্ষর করতে না পারলে কাঙ্ক্ষিত উন্নয়ন সম্ভব নয়।
