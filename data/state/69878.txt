
বিএনপির চেয়ারপারসন খালেদা জিয়া দোষী প্রমাণিত হলে তাঁকে সাজা ভোগ করতে হবে বলে মন্তব্য করেছেন দুর্নীতি দমন কমিশনের (দুদক) চেয়ারম্যান বদিউজ্জামান। আজ সোমবার রংপুরে বেসরকারি সংস্থা আরডিআরএস মিলনায়তনে সাংবাদিকদের সঙ্গে আলাপকালে তিনি এ মন্তব্য করেন।
দুদকের চেয়ারম্যান খালেদা জিয়ার মামলা প্রসঙ্গে বলেন, ‘দোষী প্রমাণিত হলে তাঁকে সাজা ভোগ করতে হবে। খালেদা জিয়া দোষী কি দোষী নন, আমি তার রায় দেওয়ার কেউ নই। আমি শুধু তাঁর মামলার তদন্ত করে অভিযোগের প্রতিবেদন দিয়েছি।’
২০১১ সালের ৮ আগস্ট জিয়া চ্যারিটেবল ট্রাস্টের নামে অবৈধভাবে অর্থ লেনদেনের অভিযোগে খালেদা জিয়াসহ চারজনের নামে তেজগাঁও থানায় মামলা করে দুদক। এ মামলায় ২০১২ সালের ১৬ জানুয়ারি খালেদা জিয়াসহ চারজনের বিরুদ্ধে অভিযোগপত্র দেয় দুদক। এদিকে জিয়া অরফানেজ ট্রাস্টে অনিয়মের অভিযোগে দুদক ২০০৮ সালের ৩ জুলাই রমনা থানায় মামলা করে। ২০০৯ সালের ৫ আগস্ট খালেদা জিয়া, তাঁর ছেলে তারেক রহমানসহ ছয়জনের বিরুদ্ধে অভিযোগপত্র দেয় দুদক। এই দুটি মামলাই বিচারাধীন।খালেদা জিয়ার মামলা প্রসঙ্গে দুদক চেয়ারম্যান বলেন, ‘বার বার বলা হচ্ছে, মামলাগুলো মিথ্যা। আমি বিএনপির নেতাদের উদ্দেশে বলব, মামলাগুলো আপনারা মিথ্যা প্রমাণ করে মুক্ত হয়ে যান। আমি তো চাই, সেটা আপনারা করেন, মামলা শেষ হয়ে যাক। কিন্তু আপনারাই তো তা হতে দিচ্ছেন না। বারবার কোনো না কোনো অজুহাত তুলে আপনারা মামলা উচ্চ আদালতে তুলছেন।’খালেদা জিয়ার উদ্দেশে বদিউজ্জামান বলেন, ‘আপনি যদি বিচারে দোষী সাব্যস্ত হন, তাহলে আপনাকে সাজা ভোগ করতে হবে। আর আপনি যদি নির্দোষ প্রমাণিত হন, তবে আপনি মুক্ত হবেন।’দুদক চেয়ারম্যান আরও বলেন, ‘সবখানেই দুর্নীতি আছে, কম আর বেশি। যুক্তরাষ্ট্রে আছে, বিশ্বব্যাংকেও আছে। দুর্নীতি কীভাবে কমানো যায়, সেটিই আমাদের লক্ষ্য। কারণ দুর্নীতি দেশের জন্য, জনসাধারণের জন্য এবং অর্থনীতির জন্য খারাপ।’ তিনি বলেন, ‘যখন যারা ক্ষমতায় থাকে তারা দুর্নীতির বিষয়টি নিয়ে এক ধরনের কথা বলে, আর বিরোধী দলে থাকলে অন্য ধরনের কথা বলে। আমার মনে হয় এটা পরিহার করা উচিত।’
