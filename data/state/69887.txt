
নেত্রকোনার কলমাকান্দা উপজেলায় গ্রেপ্তারের পর মাদক মামলার এক আসামি পুলিশের হাতে কামড় দিয়ে পালিয়ে গেছে। একই সময় ওই আসামির পরিবারের সদস্যরাসহ তাঁর লোকজন পুলিশের ওপর হামলা চালান বলে অভিযোগ উঠেছে। এতে পুলিশের পাঁচ সদস্য আহত হন।
আজ শুক্রবার দুপুরে উপজেলার চত্রংপুর পূর্বপাড়া গ্রামে এ ঘটনা ঘটে। এ ঘটনায় জড়িত থাকার অভিযোগে পুলিশ নয়জনকে আটক করেছে। পলাতক ওই আসামির নাম মো. এনাজুল মিয়া (৩৫)।
আহত পুলিশ সদস্যরা হলেন কলমাকান্দা থানার উপপরিদর্শক (এসআই) মো. মারুফ, সাইফুল মিয়া, সহকারী উপপরিদর্শক (এএসআই) মজিবুর রহমান, মো. ফরহাদ ও কনস্টেবল রফিক মিয়া। তাঁদের উপজেলা স্বাস্থ্য কমপ্লেক্সসহ বিভিন্ন স্থানে প্রাথমিক চিকিৎসা দেওয়া হয়েছে।
পুলিশ ও এলাকাবাসী সূত্রে জানা গেছে, চত্রংপুর পূর্বপাড়া গ্রামের এনাজুল মিয়া দীর্ঘদিন ধরে ইয়াবাসহ বিভিন্ন ধরনের মাদক ব্যবসা করে আসছিলেন। তাঁর বিরুদ্ধে দুটি মামলা রয়েছে। আজ বেলা দেড়টার দিকে কলমাকান্দা থানার পুলিশ এনাজুলের বাড়িতে অভিযান চালিয়ে তাঁকে গ্রেপ্তার করে। হাতকড়া লাগানোর সময় এনাজুলের স্ত্রী লিমা আক্তার ও তাঁর পরিবারের সদস্যরা এবং আশপাশের বাড়ির অন্তত ৩৫-৪০ জন নারী-পুরুষ জড়ো হয়ে পুলিশের ওপর হামলা চালান। হামলায় পাঁচ পুলিশ আহত হন। এ সময় আসামি এনাজুল এসআই মারুফের হাতে কামড় বসিয়ে দিয়ে দৌড়ে পালিয়ে যান। পরে এ ঘটনায় পুলিশ ঘটনাস্থল থেকে এনাজুলের স্ত্রী লিমা আক্তার, ছোট ভাই নিয়ামুল মিয়া, চাচাতো ভাই সাফায়েত মিয়া, চাচা মিরাজ আলী এবং আবদুস সালামসহ নয়জনকে আটক করে।
কলমাকান্দা থানার ভারপ্রাপ্ত কর্মকর্তা (ওসি) এ কে এম মিজানুর রহমান ঘটনার সত্যতা নিশ্চিত করে প্রথম আলোকে বলেন, আসামি এনাজুলকে গ্রেপ্তারের সঙ্গে সঙ্গে তাঁর বাড়ির লোকজন লাঠিসোঁটা নিয়ে পুলিশের ওপর হামলা চালান। এ সময় এসআই মারুফের হাতে কামড় বসিয়ে আসামি পালিয়ে যান। তাঁকে গ্রেপ্তারের চেষ্টা চলছে। পালিয়ে যাওয়ায় তাঁর নামে আরও একটি মামলা করা হয়েছে। পুলিশের ওপর হামলার ঘটনায় নয়জনকে আটক করা হয়েছে।
