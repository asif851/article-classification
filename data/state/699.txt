
একই সময়ে একই স্থানে স্থানীয় বিএনপি ও ছাত্রদল পৃথক কর্মসূচি দেওয়ায় সুনামগঞ্জের ধরমপাশার সুখাইড় রাজাপুর উত্তর ইউনিয়নের গোলকপুর বাজার ও আশপাশের এলাকায় ১৪৪ ধারা জারি করা হয়েছে। আজ সোমবার সকাল ৬টা থেকে রাত ১২টা পর্যন্ত সেখানে সভা-সমাবেশ নিষিদ্ধ করা হয়েছে।গতকাল রোববার রাত নয়টার দিকে গোলকপুর বাজারে উপজেলা প্রশাসনের পক্ষ থেকে মাইকিং করে এই ঘোষণা দেওয়া হয়।ধরমপাশা থানা-পুলিশ ও স্থানীয় সূত্রে জানা গেছে, আজ সোমবার সকাল ১১টায় উপজেলার সুখাইড় রাজাপুর উত্তর ইউনিয়ন বিএনপির উদ্যোগে স্থানীয় গোলকপুর বাজারে বিএনপির সাবেক সাংসদ ও সুনামগঞ্জ জেলা বিএনপির সদস্য নজির হোসেন সমর্থিত নেতা-কর্মীরা বিএনপির সদস্য সংগ্রহ ও নবায়ন কর্মসূচি আহ্বান করে। একই স্থানে একই সময়ে বিএনপির কেন্দ্রীয় নির্বাহী কমিটির সাবেক সদস্য রফিক চৌধুরী সমর্থিত সুনামগঞ্জ জেলা ছাত্রদলের যুগ্ম আহ্বায়ক হামিদুল ইসলাম ওরফে মিলনের নেতৃত্বে উপজেলা ছাত্রদলের একাংশের নেতা কর্মীরা কেন্দ্রীয় ছাত্রদলের সাধারণ সম্পাদকের গ্রেপ্তারের প্রতিবাদে বিক্ষোভ মিছিল ও সমাবেশ ডাকে। ফলে সেখানে আইন শৃঙ্খলা পরিস্থিতি অবনতির আশঙ্কা দেখা দেয়।
ধরমপাশা থানার ভারপ্রাপ্ত কর্মকর্তা (ওসি) সুরঞ্জিত তালুকদার বলেন, ঘটনাস্থলে পুলিশ মোতায়েন করা হয়েছে। বিএনপির বিবদমান দুই পক্ষের মধ্যে সংঘর্ষ এড়াতে ও জনগণের জানমালের নিরাপত্তা রক্ষায় এই ব্যবস্থা নেওয়া হয়েছে।
উপজেলা নির্বাহী কর্মকর্তা মো. মামুন খন্দকার বলেন, ‘একই স্থানে বিএনপি ও ছাত্রদলের পৃথক কর্মসূচি থাকায় আইন শৃঙ্খলা পরিস্থিতি স্বাভাবিক রাখতে ১৪৪ ধারা জারি করা হয়েছে। আজ সোমবার সকাল ছয়টা থেকে রাত ১২টা পর্যন্ত তা বলবৎ থাকবে।
