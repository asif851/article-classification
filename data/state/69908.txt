

ঢাকা বিশ্ববিদ্যালয় দিবস উপলক্ষে প্রকাশিত স্মরণিকায় জিয়াউর রহমানকে প্রথম রাষ্ট্রপতি হিসেবে উল্লেখ করায় ঢাকা বিশ্ববিদ্যালয়ের ভারপ্রাপ্ত রেজিস্ট্রার সৈয়দ রেজাউর রহমানকে তাঁর কার্যালয়ে প্রায় এক ঘণ্টা তালাবন্দী করে রেখেছিলেন ছাত্রলীগের নেতারা। 
আজ শুক্রবার সকালে টিএসসিতে ঢাকা বিশ্ববিদ্যালয় দিবস উপলক্ষে আয়োজিত আলোচনা সভার পর ওই ভারপ্রাপ্ত রেজিস্ট্রারকে তাঁর কার্যালয়ে দুপুর ১২টা থেকে পৌনে একটা পর্যন্ত তালাবন্দী করে রাখা হয়। স্মরণিকায় জিয়াকে প্রথম রাষ্ট্রপতি লেখার বিষয়ে ভারপ্রাপ্ত রেজিস্ট্রার সৈয়দ রেজাউর রহমানের কাছে জানতে চাইলে তিনি সাংবাদিকদের কাছে দাবি করেন, ‘এটা ছাপার ভুল।’ বিশ্ববিদ্যালয় সূত্রে জানা গেছে, ঢাকা বিশ্ববিদ্যালয় দিবস উপলক্ষে বিশ্ববিদ্যালয় কর্তৃপক্ষ একটি স্মরণিকা প্রকাশ করে। এই স্মরণিকায় ভারপ্রাপ্ত রেজিস্ট্রার ও বিশ্ববিদ্যালয় প্রতিষ্ঠার ৯৫ বছর উদযাপন কমিটির সদস্যসচিব রেজাউর রহমান ‘স্মৃতি অম্লান’ শিরোনামে একটি নিবন্ধ লেখেন। এই লেখায় বিশ্ববিদ্যালয়ের মুক্তিযোদ্ধা জিয়াউর রহমান হল পরিচিতি তুলে ধরতে তিনি লিখেছেন, জিয়াউর রহমান বাংলাদেশের প্রথম রাষ্ট্রপতি, সাবেক সেনা প্রধান ও একজন বীর মুক্তিযোদ্ধা। বিষয়টি শিক্ষার্থীদের নজরে এলে টিএসসিতে আজকের আলোচনায় সভায় ছাত্রলীগের নেতা ও বিশ্ববিদ্যালয়ের শিক্ষার্থীরা প্রতিবাদ জানান। এ সময় বিশ্ববিদ্যালয়ের উপাচার্য আ আ ম স আরেফিন সিদ্দিক ওই স্মরণিকা বাজেয়াপ্ত করার ঘোষণা দেন। একই সঙ্গে স্মরণিকা কমিটিও বাতিল ঘোষণা করেন। সভা শেষে দুপুর ১২টা থেকে পৌনে একটা পর্যন্ত ছাত্রলীগের কয়েকজন নেতা-কর্মী ভারপ্রাপ্ত রেজিস্ট্রার রেজাউর রহমানকে তাঁর কার্যালয়ে তালাবন্দী করে রাখেন। প্রতিবাদে তাঁরা স্মরণিকায় আগুন ধরিয়ে দেন। এরপর বিশ্ববিদ্যালয়ের ভারপ্রাপ্ত প্রক্টর আমজাদ আলী ঘটনাস্থলে গিয়ে রেজাউর রহমানকে তালামুক্ত করে বের করে নিয়ে যান।
ছাত্রলীগের কেন্দ্রীয় সভাপতি সাইফুর রহমান সোহাগ প্রথম আলোকে বলেন, ঢাকা বিশ্ববিদ্যালয়ের প্রশাসনের মধ্যে থাকা বিএনপি-জামায়াত ইতিহাস বিকৃতির কাজটি করেছে। ইতিহাস বিকৃতির সঙ্গে যারা যারা জড়িত, তাদের বিরুদ্ধে ব্যবস্থা নিতে হবে।   
