
ঢাকা মহানগর পুলিশের (ডিএমপি) ওয়েবসাইটে আজ সোমবার প্রকাশিত ‘এবার অর্থ আত্মসাতে ১৮ র‌্যাব সদস্য প্রত্যাহার’ শিরোনামে সংবাদের প্রতিবাদ জানিয়েছে র‌্যাব। র‌্যাবের মহাপরিচালকের পক্ষে প্রতিবাদলিপিটি পাঠিয়েছেন এর গণমাধ্যম শাখার পরিচালক উইং কমান্ডার এ টি এম হাবিবুর রহমান।সংবাদটিকে ‘উদ্দেশ্যমূলক ও বানোয়াট’ উল্লেখ করে প্রতিবাদলিপিতে বলা হয়, ‘একটি সরকারি সংস্থা তথা একটি স্বনামধন্য ও সুনামধন্য আইনশৃঙ্খলা রক্ষাকারী বাহিনীর অফিশিয়াল ওয়েবসাইটে অপর একটি বাহিনীর সদস্যদের জড়িয়ে নির্লজ্জ মিথ্যাচার শুধুমাত্র বাহিনীসমূহের ভাবমূর্তিই ক্ষুণ্ন করে না, বরং বাহিনীতে কর্মরত সদস্যদের মনোবল ও কর্মস্পৃহাকে মারাত্মকভাবে ক্ষতিগ্রস্ত করে। তা ছাড়া দায়িত্বশীল কর্মকর্তাদের এহেন কর্মকাণ্ডের কারণে বিব্রতকর অবস্থায় পড়তে হয় সকলকে।’
প্রতিবাদলিপিতে আরও উল্লেখ করা হয়, ‘এলিট ফোর্স র‌্যাবে সব সময় সর্বোচ্চ স্বচ্ছতা ও জবাবদিহিতা নিশ্চিত করা হয়। এরই ধারাবাহিকতায় র‌্যাবে কর্মরত কোনো সদস্যের বিরুদ্ধে কোনোরূপ অভিযোগ পাওয়া গেলে তা যথাযথ গুরুত্ব দিয়ে প্রচলিত আইনের আওতায় যাচাইবাছাই করা হয়। এ প্রক্রিয়ায় অনেক সময় র‌্যাব সদস্যদের প্রয়োজনে এক ইউনিট হতে অন্য ইউনিটে সংযুক্ত/বিযুক্ত করা হয়। র‌্যাব-৩-এ কর্মরত কিছু সদস্যদের এ রকম একটি সংযুক্ত করাকে কেন্দ্র করে উদ্দেশ্যমূলকভাবে বিভ্রান্তি ছড়ানো থেকে বিরত থাকার জন্য অনুরোধ করা হলো। ভবিষ্যতে এরূপ সংবাদ প্রকাশের ক্ষেত্রে সংশ্লিষ্ট বাহিনীর দায়িত্বপ্রাপ্ত কর্মকর্তার সাথে যোগাযোগের জন্য অনুরোধ করা হলো।’   
