
নোয়াখালী সদর উপজেলার একটি বাড়িতে অগ্নিসংযোগ করা এবং সামাজিক যোগাযোগ মাধ্যম ফেসবুকে ধর্ম নিয়ে অবমাননাকর মন্তব্য করার অভিযাগে পৃথক দুটি মামলা হয়েছে। এর মধ্যে অগ্নিসংযোগের ঘটনায় করা মামলায় গ্রেপ্তার করা হয়েছে একজনকে।পুলিশ জানায়, মামলা দুটির একটির বাদী অগ্নিসংযোগের ঘটনায় ক্ষতিগ্রস্ত পরিবারের সদস্য মো. রাজু। তিনি মামলায় আটজনরে নাম উল্লেখ করেছেন। এ ছাড়া অজ্ঞাতপরিচয় আরও বেশ কয়েকজনকে আসামি করা হয়েছে। অপর মামলার বাদী নোয়াখালীর সুধারাম থানার উপপরিদর্শক (এসআই) ইকবাল হোসেন। ধর্ম নিয়ে আবমাননাকর মন্তব্যের অভিযোগে করা এ মামলায় মোহম্মদ আবুল বাশার নামের একজনকে আসামি করা হয়েছে।সুধারাম থানার ভারপ্রাপ্ত কর্মকর্তা (ওসি) আনোয়ার হোসেন প্রথম আলোকে বলেন, অগ্নিসংযোগের ঘটনায় রেজাউল করিম ওরফে রাজু নামের একজনকে গ্রেপ্তার করা হয়েছে। অভিযুক্ত অন্য ব্যক্তিদের গ্রেপ্তারে পুলিশের অভিযান চলেছে। তিনি বলেন, সামাজিক যোগাযোগ মাধ্যমে ধর্ম নিয়ে আবমাননাকর মন্তব্য করার জের ধরে বাড়িতে অগ্নিসংযোগের ঘটনা ঘটে।সদর উপজেলার ১ নম্বর চর মটুয়া ইউনিয়নের রাউলদিয়া গ্রামের একটি বাড়িতে গত বৃহস্পতিবার রাতে উত্তেজিত লোকজন অগ্নিসংযোগ করে। এতে বাড়ির একটি আধাপাকা ঘর পুড়ে যায়।
 
