
সাংসদ পঙ্কজ কুমার দেবনাথ বলেছেন, সংলাপের সম্ভাবনা নেই, এটা পুরোপুরি ভুল। সংবিধান রক্ষা করে গণতন্ত্র প্রতিষ্ঠিত রাখার জন্যই এই নির্বাচন। জনগণ যদি সরকারকে গ্রহণ করে, তবে সরকার থাকবে। আর জনগণ যদি সরকারকে গ্রহণ না করে, তবে সংলাপের কথা পুনরায় ভাবা হবে।সবার কাছে গ্রহণযোগ্য জাতীয় সংসদ নির্বাচনের লক্ষ্যে প্রধান দুই দলের মধ্যে দ্রুত সংলাপের উদ্যোগ নেওয়া হবে কি না—এমন প্রশ্ন নিয়ে বরিশালের কীর্তনখোলার তীরে একাত্তরের বধ্যভূমি চত্বরে অনুষ্ঠিত বিবিসির সংলাপে সাংসদ পঙ্কজ এ কথা বলেন।গতকাল শনিবার বেলা তিনটায় বিবিসি বাংলাদেশের ৫৭তম সংলাপে রাজনৈতিক দলের নেতা এবং সাধারণ নাগরিকদের মুখোমুখি প্রশ্নোত্তরমূলক ওই সংলাপ হয়। নগরের কীর্তনখোলা তীরের ত্রিশ গোডাউন এলাকার বধ্যভূমি চত্বরে অনুষ্ঠিত সংলাপে প্যানেল সদস্য হিসেবে বরিশাল-৪ (হিজলা-মেহেন্দীগঞ্জ) থেকে নির্বাচিত সাংসদ ও আওয়ামী স্বেচ্ছাসেবক লীগের সাধারণ সম্পাদক পঙ্কজ কুমার দেবনাথ ছাড়াও বিএনপি কেন্দ্রীয় সাংগঠনিক সম্পাদক এবং বরিশাল মহানগর বিএনপির সভাপতি সাবেক সাংসদ মজিবর রহমান সরোয়ার, বরিশাল প্রেসক্লাবের সাবেক সভাপতি মানবেন্দ্র বটব্যাল, বেসরকারি সংগঠন আভাসের নির্বাহী পরিচালক রহিমা সুলতানা উপস্থিত ছিলেন।বিবিসি বাংলাদেশের উদ্যোগে আয়োজিত সংলাপে রাজনৈতিক বিষয় ছাড়াও স্থান পায় জাতীয় ক্রিকেট খেলাসহ সাম্প্রতিক বিষয়। ক্রিকেটকে দলীয় রাজনীতির ঊর্ধ্বে রাখার আহ্বান জানানো হয়। একই সঙ্গে সাধারণ মানুষের নিরাপত্তা নিশ্চিত করা এবং জাতীয় স্বার্থে সব দলের ঐক্যবদ্ধ হওয়া উচিত বলে সংলাপে মত প্রকাশ করা হয়।
