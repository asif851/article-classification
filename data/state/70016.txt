
লক্ষ্মীপুর সদর উপজেলায় ‘বন্দুকযুদ্ধে’ পুলিশের তালিকাভুক্ত সন্ত্রাসী নিহত হয়েছেন। গতকাল বুধবার দিবাগত রাত তিনটার দিকে উপজেলার বালাইশপুর গ্রামে এই ঘটনা ঘটে। পুলিশ ঘটনাস্থল থেকে দুটি দুনলা বন্দুক, দুটি এলজি, ১১টি গুলি ও ৩০টি ককটেল উদ্ধার করেছে।
নিহত মাসুম বিল্লাহ ওরফে লাদেন মাসুমের (৪৮) বাড়ি সদর উপজেলার লাহারকান্দি গ্রামে। তিনি যুবদলের রাজনীতির সঙ্গে জড়িত ছিলেন বলে জানা গেছে।
চন্দ্রগঞ্জ থানার পুলিশ ও স্থানীয় সূত্রে জানা গেছে, গতকাল রাত তিনটার দিকে বশিকপুর ইউনিয়নের বালাইশপুর গ্রামের বটের পুকুরপাড় এলাকায় কালা মাসুদ ও লাদেন বাহিনীর মধ্যে গোলাগুলির ঘটনা ঘটে। খবর পেয়ে পুলিশ ঘটনাস্থলে গিয়ে গুলিবিদ্ধ অবস্থায় মাসুম বিল্লাহকে উদ্ধার করে সদর হাসপাতালে নেওয়ার পর কর্তব্যরত চিকিৎসা কর্মকর্তা তাঁকে মৃত ঘোষণা করেন।  চন্দ্রগঞ্জ থানার ভারপ্রাপ্ত কর্মকর্তা (ওসি) মো. মোক্তার হোসেন জানান, দুই সন্ত্রাসী বাহিনীর গোলাগুলিতে তালিকাভুক্ত সন্ত্রাসী লাদেন মাসুম নিহত হয়েছেন। ঘটনাস্থল থেকে দুটি বন্দুক, দুটি এলজি, ১১টি গুলি ও ৩০টি ককটেল উদ্ধার করা হয়েছে। তাঁর বিরুদ্ধে চন্দ্রগঞ্জ থানাসহ বিভিন্ন থানায় হত্যা, ডাকাতি, চাঁদাবাজিসহ ২৮টি মামলা রয়েছে। লাশটি ময়নাতদন্তের জন্য সদর মর্গে পাঠানো হয়েছে।
 
