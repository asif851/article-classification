
বিশ্ব ইজতেমার দ্বিতীয় পর্বের শুরুতেই মারা গেছেন দুই মুসল্লি। গাজীপুরে টঙ্গীর তুরাগ নদের তীরে গতকাল শুক্রবার বিশ্ব ইজতেমার দ্বিতীয় পর্ব শুরু হয়। গত দুদিনে ইজতেমায় যোগ দেওয়া দুজন মুসল্লি মারা গেছেন।
আজ শনিবার ফজরের নামাজের পর এক মুসল্লির জানাজা অনুষ্ঠিত হয় ইজতেমা ময়দানে।
টঙ্গী সরকারি হাসপাতালের নিয়ন্ত্রণকক্ষের দায়িত্বে থাকা সহকারী স্বাস্থ্য পরিদর্শক চিত্তরঞ্জন দাস দুই মুসল্লির মৃত্যুর বিষয়টি নিশ্চিত করেছেন। তিনি বলেন, বার্ধক্য ও শ্বাসকষ্টজনিত রোগে এই পর্বে দুজন মুসল্লি মারা গেছেন। তাঁরা হলেন জামালপুরের ইসলামপুর উপজেলার মোবারক হোসেন ওরফে মোহর আলী (৬৫) এবং ঢাকার দক্ষিণ কেরানীগঞ্জ এলাকার ওমর আলীর ছেলে মো. শহীদুল ইসলাম (৫৬)। গতকাল শুক্রবার দিবাগত রাত একটার দিকে মোবারক হোসেন মারা যান। আর আজ সকাল ছয়টার দিকে মারা যান শহীদুল ইসলাম। এর আগে ইজতেমার প্রথম পর্বে একজন বিদেশিসহ পাঁচ মুসল্লি মারা যান।
আজ বাদ ফজরের বয়ান দিয়ে শুরু হয় ইজতেমার দ্বিতীয় দিন। বাংলাদেশের মাওলানা মোহাম্মদ হোসেনের বয়ানের মধ্য দিয়ে এ দিনের কার্যক্রম শুরু হয়। ইসলামি দাওয়াতের মাধ্যমে ইমান আকিদা বিষয়ে শিক্ষা লাভ করে ইহলৌকিক ও পারলৌকিক মঙ্গল কামনার জন্য মুসল্লিরা দেশের নানা স্থান থেকে ইজতেমা ময়দানে উপস্থিত হয়েছেন। আজ সকাল থেকে ইজতেমায় অংশ নেওয়া কয়েক লাখ মুসল্লি শামিয়ানার নিচে অবস্থান করে ইসলামের আমল, আকিদা ও করণীয় বিষয়ে বয়ান শুনছেন।
গাজীপুর জেলা প্রশাসক দেওয়ান মুহাম্মদ হুমায়ুন কবীর জানান, দ্বিতীয় পর্বে দেশের ১৪টি জেলার কয়েক লাখ মুসল্লি অংশ নিয়েছেন।
বিশ্ব ইজতেমার মুরুব্বি মো. গিয়াস উদ্দিন জানান, গতকাল পর্যন্ত দ্বিতীয় পর্বে ৮৩টি দেশের ৩ হাজার ৯৭৮ জন বিদেশি মুসল্লি অংশ নিয়েছেন।
কাল রোববার সকালে আখেরি মোনাজাতের মধ্য দিয়ে শেষ হবে দ্বিতীয় পর্বের বিশ্ব ইজতেমা। আখেরি মোনাজাতে অংশ নিতে প্রতিবারের মতো ইজতেমা ময়দানে আরও কয়েক লাখ মুসল্লি আসবেন বলে ধারণা করা হচ্ছে।
গাজীপুরের পুলিশ সুপার হারুন অর রশীদ জানান, মুসল্লিদের নিরাপত্তায় সাত হাজার পুলিশ মোতায়েন করা হয়েছে। এই নিরাপত্তা কাল আখেরি মোনাজাত শেষ না হওয়া পর্যন্ত থাকবে।
টঙ্গীর তুরাগতীরে ১২ থেকে ১৪ জানুয়ারি পর্যন্ত ইজতেমার প্রথম পর্ব অনুষ্ঠিত হয়।
