

আনন্দময় পরিবেশে বিজয়ীদের হাতে পুরস্কার তুলে দিয়ে শেষ হয়েছে  স্যান্ডালিনা-প্রথম আলো ভিকারুননিসা নূন ডিবেটিং ক্লাব বিতর্ক প্রতিযোগিতা-২০১৩।
গতকাল বুধবার রাজধানীর ভিকারুননিসা নূন স্কুলের মিলনায়তনে আয়োজিত সমাপনী অনুষ্ঠানে সভাপতিত্ব করেন স্কুল বোর্ডের সভাপতি রাশেদ খান মেনন। গত ২৫ আগস্ট থেকে শুরু হওয়া এই বিতর্ক প্রতিযোগিতায় দেশের ৫০টি শিক্ষাপ্রতিষ্ঠানের ৮০টি দলে মোট ৩০০ বিতার্কিক অংশ নেয়। প্রতিযোগিতার স্লোগান—‘তারুণ্যের জয়গানে দূর হোক বৈষম্যের অর্থনীতি, নতুন সূর্যের আবাহন বয়ে আনুক সম্প্রীতি’।
ভিকারুননিসা নূন ডিবেটিং ক্লাবের (ভিডিসি) আয়োজনে প্রতিযোগিতার শিশু পর্যায়ে বিজয়ী হয়েছে ভিকারুননিসা নূন স্কুল ও রানার্সআপ হয়েছে আইডিয়াল স্কুলের বিতার্কিকেরা। স্কুল পর্যায়ে বিজয়ী হয়েছে ভিকারুননিসা নূন স্কুলের বিতার্কিক ও রানার্সআপ হয়েছে মতিঝিল সরকারি বালক উচ্চবিদ্যালয়ের অরিন্দম গ্রুপ। কলেজ পর্যায়ে বিজয়ী হয়েছে নটর ডেম কলেজের এনডিসি গোল্ড গ্রুপ ও রানার্সআপ হয়েছে ভিকারুননিসা নূন স্কুল ও কলেজের বিতার্কিকেরা। ক্লাব পর্যায়ে গ্রুপ-১ ও গ্রুপ-২ যথাক্রমে প্রথম ও দ্বিতীয় হয়েছে। সমাপনী অনুষ্ঠানে প্রধান অতিথির বক্তব্যে সাবেক তত্ত্বাবধায়ক সরকারের উপদেষ্টা হোসেন জিল্লুর রহমান বলেন, সাম্প্রতিক যে অর্থনৈতিক মন্দায় বিশ্বের সব দেশ আক্রান্ত, কোটি কোটি মানুষ চাকরিচ্যুত, এর মূল কারণ পুঁজিবাদী সমাজব্যবস্থা। তাই সাম্যের অর্থনীতির জন্য সারা পৃথিবীতে আন্দোলনের ঝড় বইছে। এবারের প্রতিপাদ্যে সময় এবং সমাজের এক নিগূঢ় বাস্তবতার যথার্থ প্রতিফলন ঘটেছে। প্রথম আলোর সহযোগী সম্পাদক আনিসুল হক বলেন, স্কুল ও কলেজ পর্যায়ে বিতর্ক প্রতিযোগিতা ছাত্রজীবনের এক জরুরি ও আনন্দময় আকর্ষণ। বিতর্ক থেকেই বিষয়ের পক্ষে বা বিপক্ষে বেরিয়ে আসে যুক্তির শক্তি, বাগ্মিতা, উপস্থিত জ্ঞান ও বুদ্ধিবৃত্তিক সৃজনশীলতার সুপ্ত শক্তি।  
কোহিনূর কেমিক্যালস কোম্পানির পরিচালক (করপোরেট অ্যাফেয়ার্স) এম এ খায়ের বলেন, ‘সুন্দর পৃথিবী তৈরির জন্য দরকার সাম্য। কিন্তু বৈষম্যের অর্থনীতি এ স্বপ্নের পথে বিশাল বাধা। এ পরিস্থিতি থেকে উত্তরণে ভিডিসির এ আয়োজন দেশের জাতিগত অস্থিতিশীলতা দূর করতে কার্যকরী ভূমিকা রাখবে বলেই আশা করছি।’
রাশেদ খান মেনন বার্ষিক বিতর্ক অনুষ্ঠানে অংশ নেওয়া সব বিতার্কিক, বিচারক, ক্লাব সদস্য ও কার্যকরী পরিষদকে ধন্যবাদ জানান। 
সময়োপযোগী প্রতিপাদ্য বিষয়ের উল্লেখ করে ভারপ্রাপ্ত অধ্যক্ষ মঞ্জু আরা বেগম বলেন, ‘বর্তমান বিশ্বের অর্থনৈতিক অস্থিরতার আমরা যে চিত্র দেখতে পাই, তা উত্তরণের জন্য সমাজকে সর্বস্তর থেকে, বিশেষ করে তরুণদের অগ্রগামিতা প্রয়োজন।’
