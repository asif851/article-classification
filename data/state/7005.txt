
এবারের ঈদযাত্রা সম্পূর্ণ স্বস্তিদায়ক না হলেও ফিরতি পথে যাত্রীদের যাতে ভোগান্তিতে পড়তে না হয় সে জন্য প্রস্তুতি রয়েছে বলে জানিয়েছেন সড়ক পরিবহন ও সেতুমন্ত্রী ওবায়দুল কাদের। আজ সোমবার বিকেলে ঢাকা-টাঙ্গাইল মহাসড়কে গাজীপুরের কালিয়াকৈর উপজেলার চন্দ্রা ত্রিমোড় এলাকা পরিদর্শনে গিয়ে তিনি এ কথা বলেন।
ওবায়দুল কাদের বলেন, ‘কোরবানির ঈদকে সামনে রেখে এ রকম প্রতিকূল পরিস্থিতির মোকাবিলা করিনি। রাস্তার ওপরে যানবাহনের অনেক বেশি চাপ ছিল। এবার আমার ব্যবস্থাপনা অনেক ভালো ছিল। রাস্তায় কোনো সমস্যা নেই, বৃষ্টি-বাদলও তেমন বাধা হয়ে দাঁড়ায়নি। বিজিএমইএ এবার কারখানা ভিন্ন ভিন্ন দিনে ছুটি দিয়েছে। তারপরও রাস্তায় অস্বাভাবিক চাপ ছিল।’
ওবায়দুল কাদের আরও বলেন, পদ্মার প্রবল স্রোতের কারণে এক সময় পদ্মা ভয়ংকর রূপ নেয়। যে কারণে ঘাটের পরিস্থিতি ছিল একেবারেই প্রতিকূল। একপর্যায়ে তিন ঘাটই যায় যায় অবস্থায় ছিল। পরবর্তীতে দুইটি ঘাট চালু হয়। এসবের কারণে যমুনা সেতুর ওপর চাপ বেড়ে যায়।
এ সময় মন্ত্রীর সঙ্গে সড়ক ও জনপথের ঢাকা বিভাগীয় তত্ত্বাবধায়ক প্রকৌশলী সবুজ উদ্দিনসহ সড়ক ও জনপথ এবং পুলিশের ঊর্ধ্বতন কর্মকর্তারা উপস্থিত ছিলেন।
