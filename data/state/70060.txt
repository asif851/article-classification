
যুক্তরাষ্ট্রের ফেডারেল রিজার্ভ ব্যাংক অব নিউইয়র্কে থাকা বাংলাদেশ ব্যাংকের ৮ কোটি ১০ লাখ ডলারের সমপরিমাণ অর্থ চুরি করে সরিয়ে ফেলার ঘটনা ঘটেছে কোনো একটি ‘রাষ্ট্রের পৃষ্ঠপোষকতায়’। আজ বুধবার ফিলিপাইনের রাজধানী ম্যানিলায় ওই ঘটনার তদন্তের দায়িত্বে থাকা মার্কিন কেন্দ্রীয় তদন্ত সংস্থা-এফবিআইয়ের কর্মকর্তা ল্যামন্ট সিলার এ কথা বলেছেন। 
সিলার তাঁর বক্তব্যে কোনো দেশের নাম উল্লেখ করেননি। তবে বিশ্বের এই সর্ববৃহৎ সাইবার অপরাধের ঘটনার নেপথ্যে কোন দেশ ছিল—সে বিষয়টি যুক্তরাষ্ট্র ধরতে পেরেছে বলে তার একটি ইঙ্গিত পাওয়া গেছে সিলারের বক্তব্যে। গত সপ্তাহে ওয়াশিংটনে যুক্তরাষ্ট্রের নাম প্রকাশে অনিচ্ছুক এক সরকারি কর্মকর্তা অভিযোগ করেন, এ ঘটনার পেছনে আসলে ছিল উত্তর কোরিয়া। ওই কর্মকর্তা বলেন, এফবিআই মনে করে, এটি উত্তর কোরিয়াই ঘটিয়েছে। সাইবার নিরাপত্তা নিয়ে এক সভায় সিলার বলেন, ‘আমরা সবাই বাংলাদেশ ব্যাংকের গচ্ছিত অর্থ চুরির ঘটনা জানি। ব্যাংকিং খাতে রাষ্ট্রীয় পৃষ্ঠপোষকতায় সাইবার হামলার এটি একটি উদাহরণ।’ এর আগে ওয়াল স্ট্রিট জার্নালের এক প্রতিবেদনে বলা হয়, যুক্তরাষ্ট্রের আইন বিভাগের লোকজন এই রিজার্ভ চুরির ঘটনায় উত্তর কোরিয়াকে দায়ী করে মামলার নথি তৈরি করছেন। এ ঘটনায় মধ্যস্থতাকারী হিসেবে তাঁরা এক চীনা নাগরিকের বিরুদ্ধেও অভিযোগ গঠন করছেন। গত বছরের ফেব্রুয়ারি মাসে এই রিজার্ভ চুরির ঘটনা ঘটে। আর্থিক লেনদেনের বার্তা আদান-প্রদানের আন্তর্জাতিক নেটওয়ার্ক সুইফটকে ব্যবহার করা হয় এ রিজার্ভ চুরিতে। এর মাধ্যমে তারা নিউইয়র্কের রিজার্ভ থেকে প্রায় ১০০ কোটি ডলার চুরির চেষ্টা করে । এর মধ্যে ফিলিপাইনে চলে যায় ৮ কোটি ১০ লাখ ডলার। এ ঘটনার তদন্ত করছে এফবিআই। এখনো কাউকে এ ঘটনায় গ্রেপ্তার করা হয়নি। ফিলিপাইনের চীনা এক ক্যাসিনো ব্যবসায়ী দেশটির সিনেট কমিটির কাছে বলেছেন, গত বছরের ফেব্রুয়ারি মাসে দুই চীনা নাগরিকের কাছ থেকে তিনি কয়েক মিলিয়ন ডলার পান। বাংলাদেশের অর্থ আত্মসাৎ করার পেছনে এই দুই ব্যক্তিই ছিলেন। ফিলিপাইনের সরকারি তদন্তকারীরা এ ঘটনার পর কয়েক ব্যক্তি ও একটি রেমিট্যান্স প্রতিষ্ঠানের বিরুদ্ধে ফৌজদারি অভিযোগ এনেছেন। তবে এসব অভিযোগ আদালতে মামলা হিসেবে রুজু করা হয়নি। আজকের সভায় মার্কিন কর্মকর্তা সিলার বলেন, এ ঘটনায় জড়িত ব্যক্তিরা যাতে ছাড় না পায়, তা নিশ্চিত করতে তাঁরা ফিলিপাইনের সঙ্গে কাজ করছেন।
