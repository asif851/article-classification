
ব্রাহ্মণবাড়িয়ায় কামরুজ্জামান ভূঁইয়া (৩২) নামের এক ব্যবসায়ীকে কুপিয়ে হত্যার চেষ্টা করেছে দুর্বৃত্তরা। গত বুধবার শহরের পূর্ব পাইকপাড়া এলাকায় এ ঘটনা ঘটে।কামরুজ্জামানের বাড়ি শহরের পূর্ব পাইকপাড়া এলাকায়। এ ঘটনায় আহতের ছোট ভাই আতিকুজ্জামান বাদী হয়ে গতকাল বৃহস্পতিবার সদর থানায় মামলা দায়ের করেন।আহতের পরিবার ও পুলিশ সূত্রে জানা গেছে, গত বুধবার রাত নয়টার দিকে কামরুজ্জামান সদর উপজেলার রামরাইল এলাকায় থাকা দোকান বন্ধ করে বাড়ি ফিরছিলেন। পথে শহরের পূর্ব পাইকপাড়া এলাকার নতুন রাস্তার সামনে ৮ থেকে ১০ জন দুর্বৃত্ত তাঁর ওপর হামলা চালায়। এ সময় দুর্বৃত্তরা ধারালো অস্ত্র দিয়ে তাঁকে কুপিয়ে গুরুতর আহত করে এবং তাঁর কাছে থাকা নগদ টাকা ও মুঠোফোন ছিনিয়ে নিয়ে যায়। পরে তাঁর চিৎকারে স্থানীয় লোকজন ঘটনাস্থলে ছুটে এসে তাকে উদ্ধার করে ব্রাহ্মণবাড়িয়া সদর হাসপাতালে ভর্তি করেন।ব্রাহ্মণবাড়িয়া সদর থানার ভারপ্রাপ্ত কর্মকর্তা (ওসি) মাইনুর রহমান বলেন, কামরুজ্জামানের বুকের বাঁ পাশে, ডান ও বাঁ হাতের চারটি আঙুলে ও পিঠে ছুরিকাঘাতের চিহ্ন রয়েছে। পূর্বশত্রুতার জের ধরে তাঁর বংশের লোকেরাই তাঁর ওপর হামলা করেছে।
