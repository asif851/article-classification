
ফরিদপুরে ব্যক্তিগত উদ্যোগে মুক্তিযোদ্ধা জাদুঘর যাত্রা শুরু করেছে। আগরতলা ষড়যন্ত্র মামলার অন্যতম আসামি, মুক্তিযুদ্ধকালীন বৃহত্তর ফরিদপুরের সাবসেক্টর কমান্ডার নূর মোহাম্মদ নিজ উদ্যোগে এ জাদুঘরটি স্থাপন করেছেন। ফরিদপুর শহরের গোয়ালচামট মহল্লার ১ নম্বর সড়কে অবস্থিত নূর মোহাম্মদের দোতলা ভবনের দ্বিতীয় তলার একটি কক্ষে এ জাদুঘর স্থাপন করা হয়। এ উপলক্ষে গতকাল বৃহস্পতিবার বেলা ১১টার দিকে নূর মোহাম্মদের বাড়িতে সাংবাদিকদের সঙ্গে মতবিনিময় সভার আয়োজন করা হয়। এ সময় উপস্থিত ছিলেন মুক্তিযোদ্ধা পি কে সরকার ও মো. তৈয়বুজ্জামান। মতবিনিময়কালে নূর মোহাম্মদ বলেন, ‘যে লক্ষ্য নিয়ে আমরা মুক্তিযুদ্ধ করেছিলাম, তা আজও বাস্তবায়ন হয়নি। এর প্রধান কারণ দুর্নীতি।’ নূর মোহাম্মদ বলেন, গতকাল থেকে এ মুক্তিযোদ্ধা জাদুঘর যাত্রা শুরু করলেও এটি আনুষ্ঠানিকভাবে উদ্বোধন করা হবে আগামী ২১ এপ্রিল।
