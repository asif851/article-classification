
সিঙ্গাপুরে অফশোর প্রতিষ্ঠান তৈরি করে টাকা পাচারের অভিযোগে এবি ব্যাংকের সাবেক চেয়ারম্যান এম ওয়াহিদুল হক ও সাবেক দুই ব্যবস্থাপনা পরিচালকসহ আটজনকে বৃহস্পতিবার থেকে জিজ্ঞাসাবাদের জন্য দুদক কার্যালয়ে হাজির হতে নোটিশ পাঠানো হয়েছে।
প্রথম দফায় তাঁদের ডাকা হয়েছিল গত ১৩ ও ১৪ ডিসেম্বর। ওই সময় তাঁরা আসেননি। আজ বুধবার তাঁদের আবার ডেকে পাঠিয়েছে দুর্নীতি দমন কমিশন (দুদক)। কর্মকর্তারা আশা করছেন, এবার তাঁরা আসবেন। দুদকের উপপরিচালক (জনসংযোগ) প্রণব কুমার ভট্টাচার্য আজ প্রথম আলোকে এ তথ্য জানান।
দুদক সূত্র জানিয়েছে, এর আগে ৯ ডিসেম্বর এবি ব্যাংকের সাবেক চেয়ারম্যান ওয়াহিদুল হক, সাবেক ব্যবস্থাপনা পরিচালক এম ফজলুর রহমান, শামীম আহমেদ চৌধুরী এবং হেড অব ফিন্যান্সিয়াল ইনস্টিটিউশন অ্যান্ড ট্রেজারি আবু হেনা মোস্তফা কামালকে নোটিশ পাঠানো হয়। ওই নোটিশে তাঁদের ১৩ ডিসেম্বর ও ১৪ ডিসেম্বর দুদক কার্যালয়ে জিজ্ঞাসাবাদের মুখোমুখি হওয়ার জন্য উপস্থিত হতে বলা হয়।
দুদকের একজন কর্মকর্তা বলেন, ১৩ ডিসেম্বর ও ১৪ ডিসেম্বর উপস্থিত না হয়ে সময় চেয়ে দুদকের কাছে আবেদন করেন তাঁরা। এরপর তাঁদের আজ বুধবার আবার নোটিশ পাঠানো হয়।
দুদকের উপপরিচালক প্রণব ভট্টাচার্য জানান, মোট আটজনকে নোটিশ পাঠানো হয়েছে। এঁদের মধ্য ওয়াহিদুল হক ও ফজলুর রহমানকে বৃহস্পতিবার সকালে দুদকে উপস্থিত হতে বলা হয়েছে।
বেসরকারি খাতের এবি ব্যাংকের অফশোর ইউনিটের মাধ্যমে চার বিদেশি কোম্পানির নামে ৪ কোটি ২৫ লাখ ৪০ হাজার ডলার (বাংলাদেশি টাকায় ৩৪০ কোটি) বের করে নেওয়ার অভিযোগ রয়েছে।
