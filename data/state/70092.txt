
খুলনা সিটি করপোরেশন (কেসিসি) নির্বাচনে সংরক্ষিত ১০ নম্বর ওয়ার্ড (২৯, ৩০, ৩১) থেকে প্রার্থী হয়েছিলেন চা-দোকানি মিনু হাওলাদার। কিন্তু তিনি নির্বাচিত হতে পারেননি।
এ-সম্পর্কে মিনু হাওলাদার প্রথম আলো ডটকমকে বলেন, ‘চারডে সিটিতে বিএনপি জয়লাভ করেছে। এর সাথে তাগের কাউন্সিলরাও জিতে গেছে। আর আমি কোনো দল করিনে। সাধারণ মানুষ আমার ভোটার। সেই কারণে ঠগে গিছি।’ মিনু ২০০৬ সালে নগরের গ্যালাক্স মোড়ে একটি চায়ের দোকান দেন। দোকানটির নাম ‘মিনু-টি-স্টল’। এটিই তাঁর আয়ের একমাত্র উত্স বলে তিনি জানান।
কত ভোট পেয়েছেন এই প্রশ্নে তিনি বলেন, ‘আমি একনো দেহিনি। তবে আমার বিশ্বাস, ২ নম্বরে আছি। বিকেলে যাইয়ে দেখব।’
২০০৮ সালে মিনু হাওলাদার নির্বাচন করেছিলেন। ওই নির্বাচনে তেমন প্রস্তুতি ছিল না। তার পরও তিনি ১২ হাজার ১৪৩ ভোট পেয়ে দ্বিতীয় হয়েছিলেন। ২০০৮ সালে তাঁর প্রতীক ছিল হরিণ। এবারও তিনি হরিণ প্রতীক নিয়ে নির্বাচন করেন। তৃতীয়বার নির্বাচন করবেন কি না, এমন প্রশ্নের জবাবে তিনি বলেন, আল্লাহ বাঁচায়ে রাখলি সামনের বার আবার নির্বাচন করব।’
