
চট্টগ্রাম নগরের বায়েজিদ ও বন্দর এলাকায় গতকাল রোববার পৃথক দুটি অগ্নিকাণ্ডে ২৬টি কাঁচা বসতঘর পুড়ে গেছে। এতে প্রায় ১০ লাখ টাকার ক্ষতি হয়েছে বলে জানা গেছে। তবে কেউ হতাহত হয়নি।ফায়ার সার্ভিস সূত্রে জানা গেছে, গতকাল ভোর চারটায় বায়েজিদ থানাধীন আমিন জুট মিল এলাকার কবরস্থান বস্তির অন্তত ১৭টি কাঁচাঘর পুড়ে যায়। বৈদ্যুতিক গোলযোগ থেকে আগুনের সূত্রপাত হয়েছে। প্রায় এক ঘণ্টা চেষ্টার পরে আগুন নিয়ন্ত্রণে আসে। এতে ক্ষতির পরিমাণ প্রায় পাঁচ লাখ টাকা।অপর দিকে, গতকাল বেলা ১১টার দিকে বন্দর থানাধীন পুরোনো কাস্টমস এলাকার হিন্দুপাড়ায় চুলার আগুন থেকে অগ্নিকাণ্ডের ঘটনা ঘটে। বেলা ১১টা ৫৫ মিনিটে আগুন নিয়ন্ত্রণে আসে। এতে প্রায় নয়টি কাঁচা বসতঘর পুড়ে যায়। এর ফলে প্রায় পাঁচ লাখ টাকার ক্ষতি হয়েছে।দুটি অগ্নিকাণ্ডের বিষয় নিশ্চিত করেছেন ফায়ার সার্ভিস ও সিভিল ডিফেন্স চট্টগ্রাম বিভাগীয় কার্যালয়ের উপ-সহকারী পরিচালক মো. জসীম উদ্দিন।
 
