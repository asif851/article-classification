
সরকারি চাকরিতে কোটা বাতিলের প্রজ্ঞাপন জারির দাবিতে আন্দোলনরত শিক্ষার্থীদের সঙ্গে আলোচনার জন্য বসেছেন আওয়ামী লীগের যুগ্ম সাধারণ সম্পাদক জাহাঙ্গীর কবির নানক। আজ শুক্রবার রাতে রাজধানীর মানিক মিয়া অ্যাভিনিউ–সংলগ্ন ন্যাম ভবনে আন্দোলনকারীদের সঙ্গে নানকের আলোচনায় বসেছেন। 
আজ শুক্রবার রাত আটটার দিকে আন্দোলনকারীদের ন্যাম ভবনে আলোচনায় আসার জন্য ডাকা হয়। এরপর ১৫ সদস্যের একটি প্রতিনিধিদল ন্যাম ভবনের উদ্দেশে রওনা হয়।  কোটা সংস্কারের দাবিতে আন্দোলনকারীদের সংগঠন বাংলাদেশ সাধারণ ছাত্র অধিকার সংরক্ষণ পরিষদের যুগ্ম আহ্বায়ক মো. রাশেদ খান রাত সাড়ে আটটার দিকে প্রথম আলোকে বলেন, আলোচনার জন্য তাঁদের ডাকা হয়েছে। এ কারণে তাঁরা সেখানে যাচ্ছেন।  কোটা সংস্কারের দাবিতে চলতি বছরের ফেব্রুয়ারি থেকে আন্দোলন করছে সংগঠনটি। আন্দোলন সারা দেশে ছড়িয়ে পড়লে ১১ এপ্রিল প্রধানমন্ত্রী শেখ হাসিনা সংসদে কোটা বাতিলের ঘোষণা দেন। কিন্তু এখনো তা প্রজ্ঞাপন আকারে প্রকাশ পায়নি।
আন্দোলনকারীরা বলছেন, এ মাসের মধ্যে প্রজ্ঞাপন না হলে তাঁরা মে মাস থেকে আবারও আন্দোলনে নামবেন।
 
