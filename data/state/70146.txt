
ময়মনসিংহের গফরগাঁও উপজেলার কাওরাইদ-গয়েশপুর কলেজে নির্বাচনী পরীক্ষায় অনুত্তীর্ণ শিক্ষার্থীদের এইচএসসি পরীক্ষার ফরম পূরণের সুযোগ না দেওয়ায় গতকাল বৃহস্পতিবার তারা অধ্যক্ষের কক্ষে ভাঙচুর চালিয়েছে।কলেজের অধ্যক্ষ বাবর আলী ও শিক্ষার্থীদের সঙ্গে কথা বলে জানা গেছে, ওই কলেজ থেকে ৩৬৬ জন শিক্ষার্থী এবার নির্বাচনী পরীক্ষায় অংশ নিচ্ছে। ৩৮ জন শিক্ষার্থী একাধিক বিষয়ে অনুত্তীর্ণ হওয়ায় তাদের এইচএসরি ফরম পূরণের সুযোগ না দেওয়ার সিদ্ধান্ত হয়। বুধবার অনুত্তীর্ণ কয়েকজন শিক্ষার্থী এসে ফরম পূরণের সুযোগ চায়। তবে অধ্যক্ষ তাদের না করে দেন। এর জের ধরে গতকাল সকাল সাড়ে ১০টার দিকে কিছু বহিরাগতকে সঙ্গে নিয়ে অনুত্তীর্ণ ২০ জন ছাত্র অধ্যক্ষের কক্ষে গিয়ে প্রথমে গালাগাল করে। পরে অধ্যক্ষের কক্ষের আসবাব ভাঙচুর করে। ক্লাস চলাকালে তারা একটি শ্রেণিকক্ষের বেঞ্চ ও টেবিল ভাঙচুরের চেষ্টাও করে। এ সময় দৌড়ে পালাতে গিয়ে কয়েকজন সাধারণ শিক্ষার্থী আহত হয়। পরে অধ্যক্ষ স্থানীয় সাংসদ ফাহমি গোলন্দাজ ও উপজেলা পরিষদের চেয়ারম্যান আশরাফ উদ্দিনকে মুঠোফোনে বিষয়টি জানান। খবর পেয়ে গফরগাঁওয়ের পাগলা থানার পুলিশ ঘটনাস্থলে আসে।অধ্যক্ষ বাবর আলী বলেন, সাংসদের কথামতো হামলাকারীদের নাম পুলিশকে জানানো হয়েছে। তিনি জড়িত শিক্ষার্থীদের বিরুদ্ধে ব্যবস্থা নেওয়ার আশ্বাস দিয়েছেন।পাগলা থানার ভারপ্রাপ্ত কর্মকর্তা (ওসি) বদরুল আলম খান বলেন, ‘ঘটনাস্থল পরিদর্শন করেছি। অভিযোগ পেলে ব্যবস্থা নেওয়া হবে।’
