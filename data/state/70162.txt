
চট্টগ্রাম নগরের খুলশী থানার টাইগার পাস এলাকায় দুর্বৃত্তদের গুলিতে মোহাম্মদ সোহেল (২৫) নামের এক যুবক গুরুতর আহত হয়েছেন। গত শনিবার সন্ধ্যা ছয়টার দিকে এ ঘটনা ঘটে। গুলিবিদ্ধ অবস্থায় তাঁকে চট্টগ্রাম মেডিকেল কলেজ হাসপাতালে ভর্তি করা হয়েছে। চট্টগ্রাম মেডিকেল কলেজ পুলিশ ফাঁড়ির কনস্টেবল পঙ্কজ বড়ুয়া জানান, সোহেল হাসপাতালের ১৯ নম্বর ওয়ার্ডে চিকিৎসাধীন রয়েছেন।b খুলশী থানার উপপরিদর্শক (এসআই) মিনহাজ জানান, এ ঘটনার নেপথ্য কারণ খুঁজে বের করার চেষ্টা চলছে। ঘটনার হোতাদের খুঁজে বের করতে অভিযান অব্যাহত আছে। সোহেল দেওয়ানহাট এলাকায় একটি পোশাক কারখানার শ্রমিক বলে পুলিশ সূত্রে জানা গেছে। নগরের টাইগার পাসের কুয়ারপাড় এলাকার পিঅ্যান্ডডব্লিউ কলোনিতে তাঁদের বাসা। খুলশী থানার ভারপ্রাপ্ত কর্মকর্তা (ওসি) মো. মাঈনুল ইসলাম ভূঁইয়া বলেন, যুবক গুলিবিদ্ধ হওয়ার ঘটনায় তাঁর পরিবারের পক্ষ থেকে এখন পর্যন্ত লিখিত অভিযোগ দায়ের করা হয়নি।
