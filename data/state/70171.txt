
অতিমানবীয় ক্ষমতার নামে প্রতারণার অভিযোগে এম এম জাহাঙ্গীর রেজা ওরফে রাদবি রেজা নামের এক ব্যক্তিকে গ্রেপ্তার করেছে পুলিশের অপরাধ তদন্ত বিভাগ (সিআইডি)। তারা বলছে, টেরট কার্ডের (জাদুকরদের ব্যবহৃত বিভিন্ন প্রকার ছবিসংবলিত তাস) মাধ্যমে মানুষের ভবিষ্যৎ বলে দেওয়ার দাবি করেন তিনি। মূলত প্রতারণার মাধ্যমে টাকা হাতিয়ে নেওয়াই ছিল তাঁর উদ্দেশ্য। 
রাজধানীর মালিবাগের সিআইডি কার্যালয়ে গতকাল শুক্রবার প্রেস ব্রিফিং করে এসব তথ্য জানানো হয়। ‘টেরট বাবা’ নামে পরিচিত ওই ব্যক্তির বাড়ি সুনামগঞ্জে, উচ্চশিক্ষা নিয়েছেন ব্রিটেনে।  প্রেস ব্রিফিংয়ে সিআইডির বিশেষ পুলিশ সুপার মোল্লা নজরুল ইসলাম বলেন, ২০০৬ সালে যাত্রাবাড়ী থানায় তথ্য ও যোগাযোগপ্রযুক্তি আইনে করা একটি মামলায় রাদবি রেজাকে গত ২৮ ফেব্রুয়ারি গ্রেপ্তার করা হয়েছে। আদালত তাঁকে দুদিনের রিমান্ডে জিজ্ঞাসাবাদের আদেশ দিয়েছেন। তিনি বলেন, প্রতারণাসহ আরও অনেক অপরাধ করেছেন রাদবি রেজা। তাঁকে ২০টি চোরাই মোটরসাইকেলসহ ২০১২ সালের ১৪ জানুয়ারি শেরেবাংলা নগর থানা-পুলিশ গ্রেপ্তার করেছিল। মোল্লা নজরুল ইসলাম বলেন, মানুষের সরলতার সুযোগ নিয়ে জিনের ভয় দেখিয়ে টাকাসহ বিভিন্ন সুযোগ দাবি করতেন রাদবি রেজা। পরামর্শক প্রতিষ্ঠানে দেখা করতে হলে দুই ঘণ্টায় ২০ হাজার ৪০০ টাকা নিতেন তিনি। এই টাকা বিকাশের মাধ্যমে অগ্রিম নিতেন।সিআইডির প্রেস ব্রিফিংয়ে জানানো হয়, একসময় এবিসি রেডিওতে ‘অতিপ্রাকৃত গবেষক’ হিসেবে কাজ করতেন রাদবি রেজা। তাঁকে আরজে কিবরিয়া সরকার সহায়তা করতেন বলে প্রাথমিকভাবে জানা গেছে। এ বিষয়ে এবিসি রেডিওর হেড অব অপারেশন এহসানুল হক প্রথম আলোকে বলেন, রাদবি সরকার এবিসিতে চাকরি করতেন না। তিনি কিবরিয়া সরকারের প্রযোজিত ‘ডর’ অনুষ্ঠানে অতিথি হিসেবে যুক্ত হতেন। ২০১৭ সালের সেপ্টেম্বর মাসে রাদবিকে ডর অনুষ্ঠান থেকে বাদ দেওয়া হয় এবং অনুষ্ঠানটিও বন্ধ করে দেওয়া হয়। এ ছাড়া কিবরিয়াও তখন থেকে এবিসির সঙ্গে আর যুক্ত নন।
 
