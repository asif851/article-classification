
পরিবার নিয়ে নিরাপত্তাহীনতায় আছেন বলে জানিয়েছেন জামালপুরের সরিষাবাড়ী পৌরসভার মেয়র রুকুনুজ্জামান। সরিষাবাড়ীতে আজ সোমবার এলাকাবাসী আয়োজিত এক সংবর্ধনা অনুষ্ঠানে তিনি এ কথা বলেন।
নিখোঁজ হওয়া ও উদ্ধারের পর আজই প্রথম পৌরসভা কার্যালয়ে যান মেয়র রুকুনুজ্জামান। এলাকাবাসী ও পৌরসভা কার্যালয় সূত্রে জানা গেছে, দুপুর ১২টায় দিগপাইত এলাকায় পৌঁছান তিনি। তাঁকে ফুলের মালা দিয়ে বরণ করে নেওয়া হয়। প্রায় ৫০০ মোটরসাইকেলের শোভাযাত্রা করে নেতা-কর্মীরা তাঁকে পৌর কার্যালয়ে নিয়ে আসেন।
দুপুরে পৌর কার্যালয়ের সামনে মেয়র রুকুনুজ্জামানকে গণসংবর্ধনা দেওয়া হয়। মেয়র বলেন, ‘মানুষের ভালোবাসায় আল্লাহ আমাকে ফিরিয়ে এনেছেন। আপনারা আমাকে সহযোগিতা করবেন। আমি পরিবার-পরিজন নিয়ে নিরাপত্তাহীনতায় আছি। ওরা আমাকে আবারও অপহরণ করতে ও মেরে ফেলতে পারে। আপনাদের কাছে বিচার রইল। পুলিশ ও গোয়েন্দা বাহিনীর কাছে আমার আবেদন, এ কয়েকটি তথ্য ধরে কাজ করলেই প্রকৃত অপরাধী ধরা পড়বে।’
এ সময় আরও বক্তব্য দেন স্থানীয় কাউন্সিলর আবদুস ছাত্তার, নুরুল ইসলাম শেখ, আফছার উদ্দিন প্রমুখ।
গত ২৫ সেপ্টেম্বর রুকুনুজ্জামানকে ঢাকার উত্তরায় বাসা থেকে অপহরণ করা হয়। অপহরণের দুই দিন পর মৌলভীবাজারের শ্রীমঙ্গল উপজেলার কালীঘাট ইউনিয়ন পরিষদের সামনে তাঁকে পাওয়া যায়। পরে পুলিশ খবর পেয়ে তাঁকে উদ্ধার করে ঢাকায় নেওয়া হয়। উদ্ধারের পর রুকুনুজ্জামান অসুস্থ হয়ে পড়েছিলেন। তাঁকে প্রথমে ঢাকা মেডিকেল কলেজ হাসপাতালে ও পরে একটি বেসরকারি হাসপাতালে ভর্তি করা হয়।  উদ্ধারের পর রুকুনুজ্জামান পুলিশকে বলেছিলেন, ঢাকার উত্তরার বাসা থেকে হাঁটাতে বের হলে অপরিচিত কয়েকজন ব্যক্তি তাঁকে একটি মাইক্রোবাসে তুলে নেয়। মাইক্রোবাসে তোলার পর তাঁর চোখ বেঁধে ফেলা হয়।
