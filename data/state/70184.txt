
রাজধানীর কারওয়ানবাজারে রেলক্রসিংয়ের পাশ থেকে আজ মঙ্গলবার ভোরে এক যুবকের লাশ উদ্ধার করা হয়েছে। পরিবারের অভিযোগ, স্থানীয় কয়েকজন মাদক ব্যবসায়ী তাঁকে হত্যা করেছে।
নিহত যুবকের নাম গোলাম নবী (২৭)। বাড়ি রামপুরায়।
নিহতের বোন রামপুরার ২২ নম্বর ওয়ার্ড মহিলা যুবলীগের সাধারণ সম্পাদক মনিরা চৌধুরীর ভাষ্য, কয়েক মাস ধরে স্থানীয় কয়েকজন মাদক ব্যবসায়ী গোলাম নবীকে হুমকি দিচ্ছিলেন। গত রোববার মাদক ব্যবসার কাজে বাধা দেওয়ায় তাঁরা হত্যার হুমকি দেন। গতকাল সন্ধ্যায় কয়েকজন ব্যক্তি তাঁকে ডেকে নিয়ে যান। এর পরে আজ সকালে তাঁর লাশ পাওয়া যায়।
কমলাপুর রেলওয়ে থানার উপপরিদর্শক (এসআই) সিরাজুল ইসলাম বলেন, লাশের পকেটে থাকা পরিচয়পত্র দেখে তাঁরা পরিবারের সঙ্গে যোগাযোগ করেন। নিহতের লাশ ঢাকা মেডিকেল কলেজ হাসপাতালের মর্গে পাঠানো হয়েছে।
