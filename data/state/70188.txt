
সিলেট, কক্সবাজার ও মৌলভীবাজার জেলায় আজ ভোরে আলাদা তিনটি অভিযানে বিপুল পরিমাণে চোরাই কাঠ, ইয়াবা বড়ি, মোটরসাইকেল, পিকআপ ও ভারতীয় মদ জব্দ করেছে বর্ডার গার্ড বাংলাদেশ (বিজিবি)। বিজিবির দাবি, আটক কাঠ, ইয়াবা ও মদের মূল্য সাড়ে ৮৬ লাখ টাকা। আজ দুপুরে বিজিবির জনসংযোগ শাখা থেকে পাঠানো এক বিজ্ঞপ্তিতে এ কথা জানানো হয়। বিজ্ঞপ্তিতে জানানো হয়, আজ ভোর চারটার দিকে মৌলভীবাজারের শ্রীমঙ্গলে সংরক্ষিত বনাঞ্চলে পাচারের সময় ৪৩ সিএফটি সেগুন কাঠ জব্দ করা হয়। এ সময় একটি পিকআপ ও একটি মোটরসাইকেলও আটক করা হয়। এসব মালামালের মূল্য ১৮ লাখ টাকা তিন হাজার টাকা। আজ ভোর চারটার দিকে কক্সবাজারের টেকনাফে তিন নম্বর স্লুইস গেট থেকে ২০ হাজার ইয়াবা বড়ি জব্দ করা হয়। এ ঘটনায় জড়িত থাকার অভিযোগে মিয়ানমারের দুই নাগরিককে আটক করা হয়েছে। জব্দ করা ইয়াবার মূল্য ৬০ লাখ টাকা বলে বিজিবির বিজ্ঞপ্তিতে উল্লেখ করা হয়। আজ ভোর সাড়ে পাঁচটার দিকে সিলেটের কোম্পানিগঞ্জ সীমান্ত থেকে ৫৬৪ বোতল ভারতীয় মদ উদ্ধার করা হয়। যার মূল্য সাড়ে আট লাখ টাকা। এসব ঘটনায় আইনি ব্যবস্থা নেওয়া হচ্ছে বলে জানান বিজিবির জনসংযোগ কর্মকর্তা মহসীন রেজা।
