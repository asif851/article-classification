

রামপালবিরোধীদের কঠোর সমালোচনা করে প্রধানমন্ত্রী শেখ হাসিনা বলেছেন, বিদ্যুৎকেন্দ্রটি যেখানে তৈরি হবে, সেই জায়গায় না গিয়েই রামপালবিরোধীরা এর ক্ষতিকর প্রভাবের কথা বলছেন।
রামপালের বিরুদ্ধে আন্দোলনকারীদের উদ্দেশে প্রধানমন্ত্রী বলেন, রামপাল বিদ্যুৎকেন্দ্র সুন্দরবনে নয়...রামপালে স্থাপন করা হবে।
আজ শনিবার বেলা সাড়ে ১১টার দিকে চট্টগ্রামে ইঞ্জিনিয়ার্স ইনস্টিটিউশন বাংলাদেশের (আইইবি) জাতীয় কনভেনশন উদ্বোধন করে প্রধানমন্ত্রী এসব কথা বলেন। খবর বাসস।
প্রধানমন্ত্রী বলেন, বিদ্যুৎকেন্দ্রটি সুন্দরবনের বাইরের সীমানা থেকে প্রায় ১৪ কিলোমিটার দূরে এবং ওয়ার্ল্ড হেরিটেজ সাইট থেকে প্রায় ৭০ কিলোমিটার দূরে নির্মিত হচ্ছে, তাই সুন্দরবনের ক্ষতির কোনো আশঙ্কা নেই।
তিনি আরও বলেন, যেখানে তাঁর সরকার দেশের জনগণের জন্য কাজ করে যাচ্ছে, সেখানে অল্পসংখ্যক মানুষ ঢাকায় বসে রামপাল বিদ্যুৎকেন্দ্রের বিরোধিতা করছেন এবং দেশের বাইরেও এর বিরুদ্ধে প্রচারণা চালাচ্ছেন।
প্রধানমন্ত্রী বলেন, ঢাকায় বসে তাঁরা বিক্ষোভ করছেন, ...তাঁরা জীবনে কখনো রামপালে যাননি।
আইইবি সভাপতি কবির আহমদ ভুঁইয়া ও সাধারণ সম্পাদক আবদুস সবুর, আইইবি চট্টগ্রাম কেন্দ্রের সভাপতি সাদেক মো. চৌধুরী ও সাধারণ সম্পাদক প্রবীর কুমার সেন এ সময় মঞ্চে উপস্থিত ছিলেন এবং বক্তব্য দেন।
