
পড়ালেখার পাশাপাশি নিজেকে তৈরি করার জন্য নানা সামাজিক কাজে যুক্ত থাকতে হয় শিক্ষার্থীদের। সত্যিকারের ভালো কাজের মাধ্যমেই বদলে যায় সমাজ। শিক্ষার্থীদের নিজেকে যুক্তিবোধে শানিত ও জ্ঞানচর্চায় জড়িত করতে নানামুখী ক্লাব-সংগঠনের রয়েছে ব্যাপক ভূমিকা। এ রকম সমাজ বদলের প্রত্যয়ে নগরের ইস্ট ডেল্টা বিশ্ববিদ্যালয়ে (ইডিইউ) যাত্রা শুরু করল ছয়টি ক্লাব। এগুলো হলো বিশ্ববিদ্যালয়ের সাংস্কৃতিক ক্লাব, বিতর্ক ক্লাব, সোশ্যাল সার্ভিস ক্লাব, ক্রীড়া ক্লাব, ফটোগ্রাফি সোসাইটি ও এমবিএ ক্লাব। এসব ক্লাবের যাত্রা শুরু উপলক্ষে গত ২২ নভেম্বর বিকেলে ইডিইউর প্রবর্তক সেন্টারে আয়োজন করা হয় বর্ণাঢ্য আনন্দ উৎসবের।দুই পর্বে বিভক্ত অনুষ্ঠানের প্রথম পর্বের আলোচনা সভায় সভাপতিত্ব করেন ইডিইউর উপাচার্য মুহাম্মদ সিকান্দার খান। প্রধান অতিথি ছিলেন দৈনিক আজাদীর নির্বাহী সম্পাদক ওয়াহিদ মালেক। তিনি আশা প্রকাশ করে বলেন, অস্থির এ সময়ে শিক্ষার্থীদের এসব সংগঠন জাতিকে আলোর পথ দেখাবে। তাদের কার্যক্রমের মধ্য দিয়ে মানুষের মাঝে বাড়বে সচেতনতা ও সাংগঠনিক দক্ষতা। নিজেকে পরিবর্তনে এগিয়ে আসবেন সংশ্লিষ্ট ব্যক্তিরা।উপাচার্য সিকান্দার খান ক্লাব গঠনের প্রয়োজনীয়তা তুলে ধরে বলেন, কেবল পড়ালেখা নয়, শিক্ষার্থীদের জ্ঞানমুখী শিক্ষার পাশাপাশি সৃষ্টিশীল কাজে সম্পৃক্ত করার লক্ষ্যে এসব সংগঠন গড়ে তোলা হয়েছে। এসব সংগঠনের মাধ্যমে শিক্ষার্থীরা নানান কর্মকাণ্ডের মাধ্যমে নিজেকে প্রকাশ করার সুযোগ পাবে।’ এতে শুভেচ্ছা বক্তব্য দেন সাঈদ আল নোমান ও ড. মীর মোহাম্মদ নুরুল আবসার।অনুষ্ঠানের দ্বিতীয় পর্বে ছিল জায়িদা করিম ও নাভিদ আহমেদের প্রাণবন্ত উপস্থাপনায় মনোজ্ঞ সাংস্কৃতিক অনুষ্ঠান। শুরুতে ছিল নাজিহা ইফরাত হাসানের ‘ধিম তানা’ শিরোনামের গানের সঙ্গে নৃত্য পরিবেশনা। এরপর একে একে নাচ, গান, কবিতা, নাটিকা ও বিতর্ক পরিবেশন করেন বিভিন্ন বিভাগের শিক্ষার্থীরা।
