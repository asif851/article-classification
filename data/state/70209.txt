
 
বিএনপির মহাসচিব মির্জা ফখরুল ইসলাম আলমগীর বলেছেন, ‘আমরা ভারতকে সব দিয়ে দেব, তারপরও তিস্তার পানিও পাব না।’
আজ শনিবার দুপুরে ঠাকুরগাঁও সদর উপজেলার শুখানপুখুরী ডি-হাটে দলের প্রয়াত নেতা-কর্মীদের স্মরণসভায় মির্জা ফখরুল এসব কথা বলেন।
মির্জা ফখরুল বলেন, ‘আমরা সব দিয়ে দেব। আমরা তিস্তার পানিও পাব না। সীমান্তে আমাদের লোকদের গুলি করে মারে, সেটাও বন্ধ হবে না। বাণিজ্য করতে গেলে তারা যে কর বসায়, চাপ সৃষ্টি করে, সেটাও কমবে না। তাদের সঙ্গে আমাদের বাণিজ্য-ঘাটতিও কমবে না। অথচ আমরা সব দিয়ে যাব। আমরা খুব পরিষ্কার করে বলতে চাই, আমাদের পানি সমস্যার সমাধান না হলে, তিস্তা চুক্তি না হলে অন্য কোনো চুক্তি এ দেশের মানুষ মেনে নেবে না।’
মির্জা ফখরুল বলেন, ‘আওয়ামী লীগ আর প্রধানমন্ত্রীর সঙ্গে ভারতের সম্পর্ক খুব ভালো, খুব ঘনিষ্ঠ। আমরা আশা করেছিলাম আমাদের যে সমস্যাগুলো রয়েছে, সেগুলোর সমাধান হবে। তিস্তা নদীর ওপর প্রায় কোটি মানুষের জীবন-জীবিকা নির্ভর করে। সেই তিস্তা নদীর পানি শুকিয়ে গেছে।’
বিএনপির মহাসচিব বলেন, ‘পশ্চিমবঙ্গের মুখ্যমন্ত্রী মমতা বলেছেন, তিস্তা নদীতে পানি নেই। আপনি তো বাঁধ দিয়ে পানি আটকে দিয়েছেন, পানি অন্যদিকে ঘুরিয়ে নিয়েছেন। আমাদের পানি বন্ধ করে দিয়েছেন।’ মির্জা ফখরুল আরও বলেন, ‘ভারতের প্রধানমন্ত্রী থাকতে মনমোহন সিং বাংলাদেশে এসে বললেন, তিস্তা সমাধান করে দিচ্ছি। করতে পারেননি। আর এবার ভারত বলেই দিয়েছে তিস্তার চুক্তি হবে না।’
দেশের আইনশৃঙ্খলা পরিস্থিতি সম্পর্কে মির্জা ফখরুল বলেন, ‘এ দেশে মানুষের স্বাভাবিক মৃত্যুর কোনো গ্যারান্টি নেই। কখন যে তুলে মেরে ফেলা হবে, গুম করে দেওয়া হবে, আপনারা বলতে পারবেন না।’ জঙ্গিবাদ বিষয়ে তিনি বলেন, এখন তারা নতুন অস্ত্র বের করেছে, সেটা হলো জঙ্গি। জঙ্গির নাম করে তারা সাধারণ মানুষকে গ্রেপ্তার করছে। পরে মেরে ফেলছে। কিন্তু আসল জঙ্গিদের খুঁজে বের করার জন্য কোনো তদন্ত করছে না। এই জঙ্গিবাদকে তারা ব্যবহার করতে চায়। রাজনৈতিক হাতিয়ার হিসেবে ব্যবহার করে তারা বিশ্বের কাছে প্রমাণ করতে চায়, আমরা জঙ্গিবাদ দমন করতে সক্ষম।
