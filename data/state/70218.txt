
রাজধানীর কারওয়ান বাজারে বিজিএমইএ ভবনে আজ বুধবার দুই মাসের বেতনের টাকা নিতে এখন পর্যন্ত সাতজন শ্রমিক এসেছেন।সকাল নয়টা থেকে পোশাক কারখানার মালিকদের ওই সংগঠনের কার্যালয় থেকে এ টাকা দেওয়ার কথা ছিল। বেলা সাড়ে ১১টা পর্যন্ত বিচ্ছিন্নভাবে ওই সাতজন শ্রমিক টাকা নিতে এসেছেন।টাকা দেওয়ার সময় সকাল নয়টা নির্ধারণ করা হলেও বৃষ্টির কারণে এক ঘণ্টা পিছিয়ে ১০টা করা হয়।বিজিএমইএ ভবনের নিচতলায় টাকা দিতে ১৬টি দল প্রস্তুত রয়েছে।শ্রমিকদের আনতে উত্তর বাড্ডা এলাকায় মাইকিং করা হয়েছে। সকাল আটটার দিকে শ্রমিকদের আনতে ছয়টি বাস পাঠানো হয়েছে।বেলা ১১টার দিকে শ্রমিকদের নিয়ে একটি বাস রওনা হয়েছে বলে দাবি করেছেন বিজিএমইএর সভাপতি আতিকুল ইসলাম। তিনি জানান, তাঁরা টাকা নিয়ে প্রস্তুত। শ্রমিকেরা এলেই টাকা দেওয়া শুরু করবেন। শ্রমিকদের আনার জন্য শিল্প প্রতিমন্ত্রী, নৌপরিবহনমন্ত্রী, স্থানীয় সাংসদ ও পুলিশের ঊর্ধ্বতন কর্মকর্তাদের কাছে সহায়তা চাওয়া হয়েছিল।
আজকের মধ্যে শ্রমিকেরা টাকা নিতে না এলে বিজিএমইএ থেকে আর টাকা দেওয়া হবে না বলে জানান তিনি।
