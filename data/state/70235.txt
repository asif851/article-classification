
হাঙ্গেরি যাওয়ার পথে প্রধানমন্ত্রী শেখ হাসিনাকে বহনকারী উড়োজাহাজে যান্ত্রিক ত্রুটির ঘটনায় বিমানমন্ত্রী রাশেদ খান মেনন দায় না নেওয়ায় প্রশ্ন তুলেছেন জাতীয় পার্টির দুই সাংসদ কাজী ফিরোজ রশীদ ও আবু হোসেন বাবলা।
গতকাল সোমবার সংসদে অনির্ধারিত আলোচনায় অংশ নিয়ে ফিরোজ রশীদ বলেন, বিমানমন্ত্রী কেন দায় নেবেন না? তিনি হয়তো বলবেন, ‘বিমান বোর্ড দ্বারা চলে। বোর্ড বলছে পাইলটের কথা। একজন আরেকজনের ওপর দায়িত্ব দিচ্ছে। তদন্ত কমিটি করেছে। তদন্ত কমিটি হয় ঘটনা ধামাচাপা দেওয়ার জন্য। এর আসল ঘটনা কি আমরা জানতে পারব?’ তিনি আরও বলেন, ‘বিমানমন্ত্রী গতকাল বিবৃতি দিয়েছেন। তাঁর কথার সঙ্গে একমত নই। সবকিছু এত ছোট করে কেন দেখা হয়। নিচের দিকের কর্মচারীদের সাময়িক বরখাস্ত করা হয়েছে। কর্মকর্তাদের কিছু হয় না।’ফিরোজ রশীদ বলেন, সাধারণ মানুষ বিমানে চড়ে। তাদের জীবনের কি কোনো মূল্য নেই? হাজার হাজার কোটি টাকা খরচ করছে বিমানের বোর্ড। তারা সাংসদদের চেয়ে বেশি টাকা নেন। বিমানমন্ত্রীকে দায়িত্ব নিয়ে এর প্রতিকার করতে হবে। যেখানে প্রধানমন্ত্রীর নিরাপত্তা নেই, সেখানে সাধারণ মানুষ কোথায় যাবে?রোববার সংসদে ৩০০ বিধিতে দেওয়া বিবৃতিতে মন্ত্রী রাশেদ খান মেনন বলেছিলেন, মানবসৃষ্ট কারণে উড়োজাহাজে সমস্যা দেখা দিয়েছিল।পরে আবু হোসেন বাবলা বলেন, ‘প্রধানমন্ত্রীর নিরাপত্তা নিয়ে আমরা উদ্বিগ্ন। কয়েক দিন আগে সৌদি আরব থেকে ফেরার সময় রানওয়েতে ধাতব বস্তু পড়েছিল। ২০ মিনিট দেরিতে প্রধানমন্ত্রীর বিমান অবতরণ করে। সাধারণ মানুষের নিরাপত্তা নেই। বিমানমন্ত্রীকে বলব মানুষের জীবন নিয়ে ছিনিমিনি খেলবেন না।’এরপর সংসদের চিফ হুইপ আ স ম ফিরোজ বলেন, প্রধানমন্ত্রীর বিমানের জরুরি অবতরণ প্রত্যেককে নাড়া দিয়েছে। এটা নিয়ে আরও আলোচনা হতে পারে। আরও কঠিনতম সিদ্ধান্তে আসতে হবে।বিএনএফের আবুল কালাম আজাদ বিমানের ওই ঘটনা নাশকতা কি না, সেটা খতিয়ে দেখার দাবি জানান।
