
আদালতের নিষেধাজ্ঞা অমান্য করে নোয়াখালী সদর উপজেলার ধর্মপুর ইউনিয়নের চর শুল্লকিয়া গ্রামে মসজিদের জমি দখল এবং তত্ত্বাবধায়কের বাড়ি ও বসতঘরে অগ্নিসংযোগের অভিযোগ পাওয়া গেছে। গতকাল বুধবার সকালে ওই গ্রামের মতি আলম বাজারে এ ঘটনা ঘটে।মসজিদের তত্ত্বাবধায়ক খুরশিদ আলম জানান, তাঁর পরিবারের ভোগ দখলে থাকা প্রায় ৪০ শতাংশ জমি ১৯৮৬ সালে স্থানীয় জামে মসজিদের নামে ওয়াকফ্ দলিলের মাধ্যমে নিবন্ধন করেন। এর পর থেকে তিনি ওই মসজিদের তত্ত্বাবধায়কের (মোতোয়ালি) দায়িত্ব পালন করছেন। তিন যুগের বেশি সময়েও কেউ কোনো আপত্তি করেননি। কিন্তু প্রায় দুই মাস আগে একই এলাকার আবুল কালাম, শফিকুল ইসলাম, নুরুল ইসলামসহ স্থানীয় একটি পক্ষ মসজিদের জমি তাঁদের বলে দাবি করেন। এ নিয়ে মামলার পর আদালত ওই জমিতে বেআইনি প্রবেশ ও স্থাপনা নির্মাণ বন্ধের আদেশ দেন।খুরশিদ আলম অভিযোগ করেন, গতকাল সকাল ছয়টার দিকে প্রতিপক্ষ ভাড়া করা লোকজন নিয়ে মসজিদের বিরোধপূর্ণ জমি দখল করে। বাধা দিলে সন্ত্রাসীরা তাঁর বসতঘর ভাঙচুর ও অগ্নিসংযোগ করে। এ বিষয়ে আবুল কালামসহ প্রতিপক্ষের লোকজনের সঙ্গে কথা বলার চেষ্টা করেও মুঠোফোনে তাঁদের পাওয়া যায়নি।ধর্মপুর ইউনিয়ন পরিষদের চেয়ারম্যান আবদুর রহমান মসজিদের জায়গা দখল ও বাড়িতে হামলার ঘটনার কথা নিশ্চিত করেছেন।সুধারাম থানার ভারপ্রাপ্ত কর্মকর্তা (ওসি) মোশারফ হোসেন তরফদার বলেন, আদালতের নিষেধাজ্ঞা অমান্য করে মসজিদের জায়গা দখল ও তত্ত্বাবধায়কের বাড়িতে হামলা ও অগ্নিসংযোগের কথা স্থানীয় লোকজন তাঁকে জানিয়েছেন। লিখিত অভিযোগ পেলে বিষয়টি তদন্ত করে ব্যবস্থা নেবেন।
