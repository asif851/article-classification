
তোবা গ্রুপের শ্রমিক-কর্মচারীরা তাঁদের পাওনা তিন মাসের বেতন ও বোনাসের দাবিতে আন্দোলন অব্যাহত রাখলেও তৈরি পোশাক মালিকদের সংগঠন বিজিএমইএ কাল বুধবার তাঁদের দুই মাসের বেতন-ভাতা নিতে যেতে বলেছে।
বিজিএমইএ বলেছে, কাল যেসব শ্রমিক বিজিএমইএ কার্যালয়ে এসে দুই মাসের বেতন নিতে ব্যর্থ হবেন, ভবিষ্যতে তাঁদের বেতন-ভাতা পরিশোধের দায় বিজিএমইএ নেবে না।
আজ মঙ্গলবার সংগঠনটির এক বিজ্ঞপ্তিতে এ কথা জানানো হয়।
বিজ্ঞপ্তিতে বলা হয়, বুধবার সকাল নয়টায় বিজিএমইএ কমপ্লেক্স প্রাঙ্গণে তোবা গ্রুপের পাঁচটি কারখানা তোবা ফ্যাশন, বুকশান গার্মেন্টস, তাইফ ফ্যাশন, তোবা টেক্সটাইল ও মিতা ডিজাইন লিমিটেডের কারখানার শ্রমিক-কর্মচারীদের মে ও জুন মাসের বকেয়া বেতন দেওয়া হবে। অবশিষ্ট বকেয়া মজুরি কারখানা কর্তৃপক্ষ যথাসময়ে পরিশোধ করবে।
এ পরিপ্রেক্ষিতে তোবা গ্রুপের ওই পাঁচটি কারখানার সব শ্রমিক-কর্মচারীকে সকাল নয়টায় বিজিএমইএ কমপ্লেক্সে উপস্থিত হয়ে মে ও জুন মাসের  বকেয়া বেতন নেওয়ার জন্য অনুরোধ জানিয়েছে সংগঠনটি।
বিজ্ঞপ্তিতে আরও বলা হয়, কোনো শ্রমিক-কর্মচারী মে ও জুন মাসের  বকেয়া বেতন নেওয়ার জন্য বুধবার নির্ধারিত সময়ে বিজিএমইএ অফিসে উপস্থিত হতে ব্যর্থ হলে ভবিষ্যতে তাঁর কোনো দায় বিজিএমইএর ওপর বর্তাবে না।
৩ আগস্ট বিজিএমইএ অফিসে সরকার, গার্মেন্টস শ্রমিক সমন্বয় পরিষদ ও বিজিএমইএর নেতাদের সমন্বয়ে অনুষ্ঠিত ত্রিপক্ষীয় সভায় দুই মাসের বেতন পরিশোধের সিদ্ধান্ত নেওয়া হয়। কিন্তু শ্রমিকেরা এ সিদ্ধান্ত প্রত্যাখ্যান করেন। তাঁরা তাঁদের পাওনা তিন মাসের বেতন ও বোনাস একসঙ্গে পরিশোধ করার দাবি জানাচ্ছেন।
