
মুন্সিগঞ্জের সিরাজদিখান উপজেলার শেখরনগর ইউনিয়নের দক্ষিণহাটি গ্রামে ডাকাতদের ধারালো অস্ত্রের আঘাতে রিংকু শীল (২৩) নামের এক ব্যক্তি নিহত হয়েছেন। ডাকাতেরা দক্ষিণহাটি ও তেঘরিয়া গ্রামে বিয়েবাড়িসহ পাঁচটি বাড়িতে ডাকাতি করেছে।গতকাল রোববার গভীর রাতে ডাকাতি ও হত্যার ঘটনা ঘটে। এ ঘটনায় আহত হয়েছেন ১০ জন। পুলিশ তিন ডাকাতকে আটক করেছে।নিহত রিংকু শীলের বাড়ি দক্ষিণহাটি গ্রামে। তাঁর বাবার নাম দীলিপ শীল।প্রত্যক্ষদর্শী ও ক্ষতিগ্রস্ত পরিবারের সদস্যরা জানান, দক্ষিণহাটি গ্রামে ডাকাতদের বাধা দেওয়ার সময় তারা রিংকু শীলকে ধারালো অস্ত্র দিয়ে কোপায়। এতে ঘটনাস্থলেই তিনি মারা যান।শেখর নগর বালিকা উচ্চবিদ্যালয়ের জ্যেষ্ঠ শিক্ষক রবিউল আউয়াল বলেন, ‘ডাকাতির খবর পেয়ে আমরা পুলিশকে খবর দিই। বাহির হলেই দেখি দক্ষিণহাটির সড়কের ওপর রিংকু শীল পড়ে আছে। এ সময় এলাকার মসজিদের মাইক থেকে ডাকাত পড়েছে বলে মাইকিং করা হচ্ছে। আমরা প্রথমে রিংকু বেঁচে আছে মনে করে হাসপাতালে নিয়ে যাই। কিন্তু হাসপাতালের ডাক্তার জানায় সে আগেই মারা গেছে।’নিহত রিংকু শীলের বাড়িতে গেলে দেখা যায় তাঁর স্ত্রী প্রিয়াংকা শীলও মা শেফালী শীল আহাজারি করছেন। তাঁদের সান্ত্বনা দিতে গ্রামের মানুষজন বাড়িতে ভিড় করে আছেন।ক্ষতিগ্রস্ত লোকজনের দাবি, ডাকাতেরা পাঁচটি বাড়ি থেকে প্রায় ৭০ ভরি স্বর্ণালংকার ও আড়াই লাখ টাকা লুট করে নিয়ে গেছে। তাঁরা জানান, গতকাল রাত আড়াইটার দিকে ৩০-৪০ জনের সশস্ত্র মুখোশধারী ডাকাত দল শেখরনগর ইউনিয়নের তেঘরিয়া ও দক্ষিণহাটি গ্রামের পাঁচটি বাড়িতে দরজা ভেঙে ঢুকে পরিবারের সদস্যদের হাত-পা বেঁধে নগদ টাকা ও স্বর্ণালংকার লুট করে নিয়ে গেছে। এর মধ্যে একটি ছিল বিয়েবাড়ি।ডাকাতির ঘটনার প্রত্যক্ষদর্শী সাদেক আলীর ভাই মত্স্য কর্মকর্তা আলাউদ্দিন বলেন, ‘ডাকাতরা দরজার সামনে এসে কড়া নেড়ে বলে আমরা ডাকাত দরজা খোল নাইলে দরজা ভেঙে প্রবেশ করলে সকলের খবর আছে। না খুললে তারা দরজা ভেঙেই ঘরে প্রবেশ করে সকলকে মারধর করে হাত-পা বেঁধে ফেলে। ডাকাতরা সকলের মুখ বাঁধা ছিল।’বেসরকারি টিভি চ্যানেল দেশ টিভির নিজস্ব প্রতিবেদক সৈকত সাদিক বলেন, তাঁর বাড়িতে গতকাল রাতে ডাকাতি হয়। বিয়েবাড়িসহ পাঁচটি বাড়িতে ডাকাতির ঘটনা ঘটে। বাধা দেওয়ার সময় রিংকু শীল নামে এক যুবক ডাকাতদের ধারালো অস্ত্রের আঘাতে নিহত হন।ডাকাতদের মারধর ও অস্ত্রের আঘাতে আহত ব্যক্তিরা হলেন চিকিত্সক সজীব (৩২), দীপক মণ্ডল (২৮), শাহজাহান আলী (৫২), সিরাজুল ইসলাম (৭০), কৃষ্ণ মল্লিক (৬৫), তাঁর স্ত্রী কৌশলা মল্লিক (৪৬), আনোয়ার হোসেন (৬৫), সাদেক আলী (৬৫), তাঁর স্ত্রী আনোয়ারা বেগম (৪৫) ও পংকজ মজুমদার (৪৩)। তাঁদের ঢাকা মেডিকেল কলেজ হাসপাতাল ও স্থানীয় স্বাস্থ্য কমপ্লেক্সে চিকিত্সা দেওয়া হয়েছে।এ ব্যাপারে সিরাজদিখান থানার ভারপ্রাপ্ত কর্মকর্তা (ওসি) আবুল বাশার বলেন, ডাকাতির ঘটনায় তিন ডাকাতকে ভোর চারটার দিকে বিল থেকে ধাওয়া করে আটক করা হয়েছে। তাঁরা হলেন শ্রীনগরের হাসারা গ্রামের সাইফুল, সানদু এবং ভাগ্যকুল গ্রামের মালেক। এ ঘটনায় এই প্রতিবেদন লেখা পর্যন্ত থানায় কোনো মামলা হয়নি। মামলার প্রস্তুতি চলছে।
