
আগামী ১৪ ফেব্রুয়ারি বিশ্ব ভালোবাসা দিবসে ঢাকাকে ভালোবেসে শাহবাগে পরিচ্ছন্নতা কর্মসূচিতে অংশ নিতে নগরের সবাইকে আহ্বান জানিয়েছেন ঢাকা দক্ষিণ সিটি করপোরেশনের (ডিএসসিসি) মেয়র মোহাম্মদ সাঈদ খোকন।
আজ বৃহস্পতিবার সকালে নগরভবনের সেমিনার কক্ষে ‘পরিচ্ছন্নতা বছর-২০১৬’ উপলক্ষে ডিএসসিসির মালিকানাধীন ৫০টি মার্কেটের ব্যবসায়ী নেতাদের সঙ্গে এক মতবিনিময় সভায় মেয়র এ আহ্বান জানান। সভায় ১৪ ফেব্রুয়ারিকে ‘লাভ ফর ঢাকা-২০১৬’ কর্মসূচি হিসেবে নাম করণ করা হয়েছে।
সাঈদ খোকন বলেন, ঢাকাকে ভালোবাসার বহিঃপ্রকাশ হিসেবে নিজের বাসাবাড়ির মতো শহরকে পরিচ্ছন্ন রাখতে হবে। এ ছাড়া আগামী ১৪ ফেব্রুয়ারি শাহবাগ চত্বরে ‘লাভ ফর ঢাকা’ কর্মসূচিতে শিক্ষক-শিক্ষার্থী, ব্যবসায়ী, রাজনীতিবিদ, বিচারপতি, সুশীল সমাজসহ সর্বস্তরের নাগরিকদের উপস্থিত থাকার আহ্বান জানান তিনি।অনুষ্ঠানে ব্যবসায়ী নেতারা দোকানের ময়লা দিনের বেলা ডাস্টবিনে না ফেলার সিদ্ধান্ত নেন। এ ছাড়া নিজ দোকানঘর, বাসাবাড়ি ও চারপাশ পরিষ্কার পরিচ্ছন্ন রাখতে কাজ করবেন বলে জানান।
সভায় ডিএসসিসির প্রধান নির্বাহী কর্মকর্তা খান মোহাম্মদ বিলাল, প্রধান প্রকৌশলী মো. হাবিবুর রহমান প্রমুখ উপস্থিত ছিলেন। এ ছাড়া নিউ মার্কেট, গাউছিয়া, কাপ্তানবাজার, শ্যামবাজার, বেগমগঞ্জ, চকবাজার, সেগুনবাগিচা, সুন্দরবন স্কয়ার, ঠাটারী বাজার, সদরঘাটসহ রাজধানীর বিভিন্ন এলাকার মোট ৫০টি মার্কেটের ব্যবসায়ী নেতারা সভায় উপস্থিত ছিলেন।
