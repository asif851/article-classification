
আন্ত বেসরকারি বিশ্ববিদ্যালয় ক্রিকেট প্রতিযোগিতা দশম ইউল্যাব ফেয়ার প্লে কাপের ফাইনালে উঠেছে ইউনিভার্সিটি অব লিবারেল আর্টস (ইউল্যাব) ও ইনডিপেনডেন্ট ইউনিভার্সিটি বাংলাদেশ।ইউল্যাবের মোহাম্মদপুরের নিজস্ব ক্রিকেট মাঠে গতকাল রোববার সেমিফাইনালের দুটি ম্যাচ অনুষ্ঠিত হয়। সকাল সাড়ে নয়টায় সেমিফাইনালের প্রথম ম্যাচে স্ট্যামফোর্ড ইউনিভার্সিটি দলের মুখোমুখি হয় ইনডিপেনডেন্ট ইউনিভার্সিটি বাংলাদেশ (আইইউবি) দল। ৭ উইকেটের ব্যবধানে জয় পায় আইইউবি। ম্যাচসেরা হন আইইউবি দলের রাফসান।দুপুরের ম্যাচে ইউল্যাবের মুখোমুখি হয় স্টেট ইউনিভার্সিটি। স্টেট ইউনিভার্সিটির দলকে ৩৫ রানে হারিয়ে দেয় ইউল্যাব দল।
