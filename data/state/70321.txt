
রাজধানী ঢাকার হাতিরঝিলে সড়ক দুর্ঘটনায় মোটরসাইকেলের দুই আরোহী নিহত হয়েছেন। চালক নিয়ন্ত্রণ হারালে গাছের সঙ্গে মোটরসাইকেলের প্রচণ্ড ধাক্কা লেগে এ দুর্ঘটনা ঘটে। আজ মঙ্গলবার সকাল ছয়টার দিকে পুলিশ ঘটনাস্থল থেকে দুই তরুণের লাশ উদ্ধার করে।
নিহত মোটরসাইকেল আরোহী দুজনের একজন হচ্ছেন কুমিল্লার নাঙ্গলকোট উপজেলার তুলাগাঁও গ্রামের আবদুর রব খানের ছেলে হেদায়েতউল্লাহ (২৬)। অপরজন গাজীপুরের কাপাসিয়া উপজেলার মো. ফজলুল হকের ছেলে হাবিবুল্লাহ (২৫)। তাঁরা দুজনই ডিপ্লোমা প্রকৌশলী।
বাড্ডা থানার উপপরিদর্শক (এসআই) অনয় চন্দ্র পাল জানিয়েছেন, পথচারীদের মাধ্যমে খবর পেয়ে পুলিশ ঘটনাস্থল থেকে লাশ উদ্ধার করে। ধারণা করা যাচ্ছে, গতকাল সোমবার দিবাগত রাত তিনটা থেকে চারটার মধ্যে দুর্ঘটনাটি ঘটেছে। উচ্চগতিতে চলতে সক্ষম মোটরসাইকেলটি দুজনের কারও নয়। এক আত্মীয়ের কাছ থেকে এনে ওই সময় হেদায়েতউল্লাহ তা চালাচ্ছিলেন। ঘটনার সময় তিনি মোটরসাইকেলটির নিয়ন্ত্রণ হারিয়ে ফেললে তা সড়কদ্বীপের সঙ্গে ধাক্কা খেয়ে ওপরে উঠে যায়। গাছের সঙ্গে সজোরে আঘাত লেগে ঘটনাস্থলেই দুজনের মৃত্যু হয়।
নিহত হেদায়েতউল্লাহর বড় ভাই এনায়েতউল্লাহ জানিয়েছেন, হেদায়েতউল্লাহ ও হাবিবুল্লাহ দুজনই কুমিল্লার পলিটেকনিক ইনস্টিটিউট থেকে পাস করেছেন। দুজনই মগবাজারের থাকতেন। হেদায়েতউল্লাহ হাতিরঝিলে মরিয়ম গ্রুপ নামের একটি প্রতিষ্ঠানের নির্মাণাধীন হলি ডে ইন সিটি সেন্টারে প্রকৌশলী হিসেবে কর্মরত ছিলেন। তাঁর বন্ধু হাবিবুল্লাহ চাকরির খোঁজে গাজীপুর থেকে ঢাকায় এসেছিলেন।
এসআই অনয় চন্দ্র পাল জানান, ময়নাতদন্তের জন্য দুজনের লাশ ঢাকা মেডিকেল কলেজ হাসপাতালের মর্গে রাখা হয়েছে।
