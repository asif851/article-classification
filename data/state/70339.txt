
নির্বাহী হাকিমদের দিয়ে ভ্রাম্যমাণ আদালত পরিচালনাসংক্রান্ত ভ্রাম্যমাণ আদালত আইনের কয়েকটি বিধান অবৈধ ঘোষণা করে হাইকোর্টের দেওয়া রায়ে স্থগিতাদেশের মেয়াদ বাড়িয়ে আগামী ৬ ডিসেম্বর পরবর্তী শুনানির তারিখ ধার্য করেন আপিল বিভাগ।
এতে এ সময় পর্যন্ত নির্বাহী হাকিমদের দিয়ে ভ্রাম্যমাণ আদালত পরিচালনা করা যাবে বলে জানিয়েছেন ডেপুটি অ্যাটর্নি জেনারেল মোতাহার হোসেন সাজু।
আগের ধারাবাহিকতায় হাইকোর্টের রায়ের বিরুদ্ধে রাষ্ট্রপক্ষের করা আবেদন শুনানির জন্য আজ কার্যতালিকায় ছিল। রাষ্ট্রপক্ষে অ্যাটর্নি জেনারেল মাহবুবে আলম ছয় সপ্তাহের সময়ের আবেদন জানালে আদালত পাঁচ সপ্তাহ মঞ্জুর করে ৬ ডিসেম্বর দিন রাখেন। দায়িত্বরত প্রধান বিচারপতি মো. আবদুল ওয়াহ্হাব মিঞার নেতৃত্বাধীন চার সদস্যের আপিল বেঞ্চ এ আদেশ দেন।
পৃথক তিন রিট আবেদনের চূড়ান্ত শুনানি শেষে গত ১১ মে হাইকোর্ট নির্বাহী ম্যাজিস্ট্রেট দিয়ে ভ্রাম্যমাণ আদালত পরিচালনা অবৈধ ঘোষণা করে রায় দেন। এ রায় স্থগিত চেয়ে রাষ্ট্রপক্ষ আবেদন করলে ১৪ মে চেম্বার বিচারপতি হাইকোর্টের রায়ের কার্যকারিতা ১৮ মে পর্যন্ত স্থগিত করে আবেদনটি নিয়মিত বেঞ্চে শুনানির জন্য পাঠান। এর ধারাবাহিকতায় ২১ মে বিষয়টি শুনানির জন্য ওঠে। পরে রাষ্ট্রপক্ষের আবেদনের পরিপ্রেক্ষিতে কয়েক দফা হাইকোর্টের রায় স্থগিত ঘোষণা করেছিলেন আপিল বিভাগ।
