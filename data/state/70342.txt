
গাজীপুরের কাশিমপুর হাইসিকিউরিটি কেন্দ্রীয় কারাগারে এক বন্দীর মৃত্যু হয়েছে। গতকাল রোববার ভোরে হাসপাতালে তাঁর মৃত্যু হয়। মারা যাওয়া বন্দী হলেন চাঁদপুর সদরের মদনা গ্রামের বাদল মিয়া (৩০)। কারা সূত্রে জানা গেছে, একটি মাদক মামলায় ঢাকা থেকে গত ২৮ সেপ্টেম্বর গ্রেপ্তার হন বাদল মিয়া। পরে ভ্রাম্যমাণ আদালত তাঁকে ছয় মাসের বিনাশ্রম কারাদণ্ড দিয়ে ঢাকা কেন্দ্রীয় কারাগারে পাঠান। ১ অক্টোবর সেখান থেকে বাদল মিয়াকে কাশিমপুর হাইসিকিউরিটি কেন্দ্রীয় কারাগারে পাঠানো হয়। গতকাল ভোরে শ্বাসকষ্ট শুরু হলে তাঁকে কারা হাসপাতালে নেওয়া হয়। সেখানে অবস্থার অবনতি হলে তাঁকে গাজীপুর শহীদ তাজউদ্দীন আহমদ মেডিকেল কলেজ হাসপাতালে পাঠানো হয়। ভোর ছয়টায় চিকিৎসক তাঁকে মৃত ঘোষণা করেন।
