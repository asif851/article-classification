
রাজধানীর ভাটারা থানায় পঞ্চম শ্রেণির এক শিক্ষার্থী ধর্ষণের শিকার হয়েছে বলে অভিযোগ করেছে শিশুটির পরিবার। গতকাল শনিবার রাতে ভাটারা থানার নুরের চালা এলাকায় এ ঘটনা ঘটে।
শিশুটির বাবা প্রথম আলোকে বলেন, গতকাল রাত আটটার দিকে প্রতিবেশী এক যুবক তাঁর মেয়েকে ডেকে নিয়ে যায়। পরে পাশের একটি ভবনের নিয়ে আরও কয়েকজন মিলে তাকে মারধর করে। একপর্যায়ে মেয়েটি অচেতন হয়ে পড়লে তার ওপর পাশবিক নির্যাতন চালানো হয়।
অসুস্থ অবস্থায় গতকাল দিবাগত রাত পৌনে দুইটার দিকে শিশুটিকে ঢাকা মেডিকেল কলেজ হাসপাতালে ভর্তি করা হয়। আজ রোববার তাকে ওয়ান স্টপ ক্রাইসিস সেন্টারে নেওয়ার কথা রয়েছে। এ ঘটনায় আজ মামলা হবে বলে জানান ওই ছাত্রীর বাবা।
