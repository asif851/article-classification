
ভারতের পশ্চিমবঙ্গের বিভিন্ন জেলায় অন্তত ছয়টি ব্যাংক হিসাব খুলেছিল জামাআতুল মুজাহিদীন বাংলাদেশের (জেএমবি) জঙ্গিরা। হিসাবগুলো খোলা হয়েছিল দেশটির রাষ্ট্রীয় চারটি ব্যাংকে। এক তদন্তে এসব উঠে এসেছে বলে দাবি করেছেন তদন্ত কর্মকর্তারা। খবর দ্য ইকোনমিক টাইমসের।ব্যাংক চারটি হলো স্টেট ব্যাংক অব ইন্ডিয়া, করপোরেশন ব্যাংক, ব্যাংক অব বরোদা ও ওরিয়েন্টাল ব্যাংক। বর্ধমান, বীরভূম, মুর্শিদাবাদ ও কলকাতায় এসব ব্যাংকের শাখা রয়েছে। অবৈধ উপায়ে খোলা এসব ব্যাংক হিসাবের মাধ্যমে জঙ্গিরা অর্থ লেনদেন করত। তবে বর্ধমানে বোমা বিস্ফোরণের ঘটনার পর জাতীয় তদন্ত সংস্থা (এনআইএ) অভিযান চালিয়ে জেএমবির কয়েক সদস্যকে গ্রেপ্তার করলে এসব হিসাব বন্ধ হয়ে যায়।এনআইএর তদন্তে বেরিয়ে এসেছে, জেএমবি সদস্যরা ব্যাংক হিসাবগুলো খোলার সময় ভুয়া কাগজপত্র দাখিল করেছিল। স্থানীয় এক ব্যক্তি এই জঙ্গিদের সহযোগিতা দিয়েছিল বলেও প্রমাণ মিলিছে। তদন্ত কর্মকর্তারা এও দাবি করেছেন, ওই জেএমবি সদস্যদের কয়েকজন বাংলাদেশি নাগরিক। প্রতি সপ্তাহে ২৫ থেকে ৪০ হাজার রুপি কোনো কোনো হিসাবে জমা হতো। এরপর ওই দিনই সে অর্থ তুলে নেওয়া হতো।পশ্চিমবঙ্গে বর্ধমানে গত বছরের ২ অক্টোবর বোমা বিস্ফোরণের ঘটনা ঘটে। এ ঘটনার তদন্তে নেমে গোয়েন্দারা বাংলাদেশ ও ভারতের বিভিন্ন রাজ্যে জঙ্গি কার্যকলাপের নেটওয়ার্কের কথা জানতে পারে।
