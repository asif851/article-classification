
ব্রাহ্মণবাড়িয়ার নবীনগর উপজেলা সদরে ‘চিরকুট’ পাঠিয়ে একাধিক বাড়িতে চাঁদা দাবি ও বিভিন্ন বাড়িতে আগুন দেওয়ার সঙ্গে জড়িত থাকার অভিযোগে র্যাবের হাতে গ্রেপ্তার শাহীনুর আলম (৪৩) চিকিৎসাধীন অবস্থায় গত মঙ্গলবার রাতে কুমিল্লা মেডিকেল কলেজ হাসপাতালে মারা গেছেন৷ র্যাবের অত্যাচার ও নির্যাতনে শাহীনুরের মৃত্যু হয়েছে বলে পরিবার থেকে অভিযোগ তোলা হয়েছে৷ তবে র্যাব অভিযোগ সরাসরি অস্বীকার করেছে৷এদিকে এ মৃত্যুর প্রতিবাদ ও সুষ্ঠু তদন্তের দাবিতে আজ বৃহস্পতিবার সকাল ১০টায় উপজেলা সদরে ‘মানববন্ধন ও বিক্ষোভ’ কর্মসূচি দিয়েছে ‘বিক্ষুব্ধ নাগরিক সমাজ’৷জানা যায়, র্যাব-১৪ ভৈরব ক্যাম্পের একটি দল গত ২৯ এপ্রিল রাতে অভিযান চালিয়ে উপজেলার বগডহর গ্রামের মহিউদ্দিন ওরফে মদনকে (৪১) গ্রেপ্তার করে৷ পরে মদনের স্বীকারোক্তি অনুযায়ী এ ঘটনার সঙ্গে জড়িত থাকার অভিযোগে র্যাবের ওই দলটি বগডহর গ্রাম থেকে রহিছ মেম্বারের ছেলে শাহীনুর আলমকে গ্রেপ্তার করে৷ রাতভর জিজ্ঞাসাবাদ শেষে তাঁদের পরদিন বুধবার দুপুরে নবীনগর থানায় হস্তান্তর করা হয়৷ ১ মে নবীনগর থানার পুলিশ দুজনকে আদালতের মাধ্যমে জেলহাজতে পাঠায়৷জেলহাজতে শাহীনুর আলম গুরুতর অসুস্থ হয়ে পড়লে তাঁকে ৪ মে ব্রাহ্মণবাড়িয়া জেলা সদর হাসপাতালে ভর্তি করা হয়৷ সেখানে তাঁর অবস্থার আরও অবনতি হলে ওই দিনই তাঁকে উন্নত চিকিৎসার জন্য কুমিল্লা মেডিকেল কলেজ হাসপাতালে পাঠানো হয়৷ সেখানে চিকিৎসাধীন অবস্থায় শাহীনুর মঙ্গলবার রাত আটটার দিকে মারা যান৷ব্রাহ্মণবাড়িয়ার জেল সুপার মো. গিয়াসউদ্দিন বলেন, শাহীনুরকে জেলহাজতে গ্রহণ করার সময় তাঁর শরীরে “আউট ইনজুরি” ছিল৷শাহীনুরের চাচাতো ভাই নবীনগর পূর্ব ইউনিয়ন পরিষদের (ইউপি) চেয়ারম্যান খায়ের বারী অভিযোগ করেন, ‘র্যাব ধরে নিয়ে যাওয়ার পর তাদের “নির্মম” অত্যাচার ও মারধরের কারণেই আমার ভাইয়ের এমন অকালমৃত্যু হয়েছে৷’এ বিষয়ে র্যাব-১৪ ভৈরব ক্যাম্পের অধিনায়ক (কমান্ডার) মেজর সাকিব ছিদ্দিক মুঠোফোনে প্রথম আলোকে বলেন, ‘আটকের সাত দিন পর এ ধরনের অভিযোগ সম্পূর্ণ অসত্য৷ কারণ, আমরা দুজনকে রাতে ধরে জিজ্ঞাসাবাদ শেষে পরদিনই নবীনগর থানায় হস্তান্তর করি৷ এ ছাড়া মারধরই যদি করতাম, তাহলে তো দুজনেই অসুস্থ হতেন৷ শুধু একজন কেন অসুস্থ হয়ে মারা যাবেন৷ র্যাবের “ভাবমূর্তি” ক্ষুণ্ন করতেই এই অসত্য অভিযোগ তোলা হয়েছে৷’নবীনগর থানার ভারপ্রাপ্ত কর্মকর্তা (ওসি) রূপক কুমার সাহা বলেন, শাহীনুরের লাশের ময়নাতদন্তের প্রতিবেদন পাওয়ার পরই সব পরিষ্কার হয়ে যাবে৷
