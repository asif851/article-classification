
ক্ষোভ–দুঃখ–উদ্বেগ
কওমি মাদ্রাসার স্বীকৃতি, সুপ্রিম কোর্ট চত্বর থেকে ভাস্কর্য অপসারণের দাবি এবং বর্ষবরণ আয়োজনের বিরোধিতা—এসব ঘটনাকে বিচ্ছিন্ন হিসেবে দেখছেন না দেশের বিশিষ্টজনেরা। তাঁরা ক্ষোভ–দুঃখ–উদ্বেগ প্রকাশ করেছেন
আমার মতে, পাঠ্যক্রম পরিবর্তন, কওমি মাদ্রাসার সনদের স্বীকৃতি, ভাস্কর্য অপসারণ, প্রাচীর চিত্র মুছে ফেলা, মঙ্গলযাত্রার প্রতি হুমকি একই সূত্রে গাঁথা। আইজিপি বলেছেন, যারা জঙ্গি তারা জামায়াত, মৌলবাদী গোষ্ঠীর সদস্য, বেশির ভাগ ইংরেজি মাধ্যম ও কওমি মাদ্রাসা থেকে আসা। আমাদের কথা হচ্ছে, ভাস্কর্য যদি যথাযথ না হয়, তা সরিয়ে ফেলা যেতে পারে। কিন্তু মৌলবাদীদের দাবির মুখে ভাস্কর্য অপসারণ করা গ্রহণযোগ্য নয়। কারণ প্রতিটি ইসলামি দেশে ভাস্কর্য আছে। ভাস্কর্য সরানোর দাবি মেনে নেওয়ার পর তারা সারা দেশের সব ভাস্কর্য সরানোর দাবি করবে। তখন ক্যান্টনমেন্ট থেকে শুরু করে সর্বত্র বঙ্গবন্ধু, মুক্তিযোদ্ধাদের ভাস্কর্য সরাতে হবে।
সরকার কওমি মাদ্রাসার সনদের স্বীকৃতি দিয়েছে। এখন যদি অন্য গ্রুপগুলো চায় এবং সরকার তাদের দাবি না শোনে তাহলে তা হবে কওমি মাদ্রাসার প্রতি সরকারের পক্ষপাত। কারও প্রতি পক্ষপাত সংবিধান পরিপন্থী। কওমি মাদ্রাসার সনদকে স্বীকৃতি দিয়ে শিক্ষাব্যবস্থাকে বিপর্যস্ত করা হলো। ভবিষ্যতের জন্য এটা শুভ হবে না। আমরা লক্ষ করছি, মৌলবাদীদের সব দাবি সরকার মেনে নিচ্ছে। আমরা মনে করি, এভাবে চলতে থাকলে ক্রমাগত বাংলাদেশে রক্তক্ষয়ী সংগ্রামের সূত্রপাত হবে। যাঁরা সরকারকে ক্ষমতায় এনেছেন, তাঁরা চুপ আছেন ঠিকই। কিন্তু মুক্তবুদ্ধির ধারক হিসেবে যখন তাঁরা আক্রান্ত হবেন, তখন রাস্তায় নামা ছাড়া আর কোনো গতি থাকবে না। সরকার যা করছে, তা বিবেচনাপ্রসূত নয়।
মুনতাসীর মামুন: ইতিহাসবিদ
