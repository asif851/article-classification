
স্থানীয় পর্যায়ে দলভিত্তিক নির্বাচন দেশকে বিপর্যয় ও সংকটের দিকে নিয়ে যাবে বলে মন্তব্য করেছেন সুশাসনের জন্য নাগরিক (সুজন)-এর সম্পাদক বদিউল আলম মজুমদার। গতকাল বৃহস্পতিবার সকালে মেহেরপুরের গাংনী উপজেলা পরিষদ মিলনায়তনে এক মতবিনিময় সভায় সাংবাদিকের সঙ্গে আলাপকালে তিনি এই মন্তব্য করেন।সুজন সম্পাদক বলেন, এমন আশঙ্কার বিষয়টি নিয়ে সারা দেশ থেকে ধ্বনি উঠেছিল। এর পরিপ্রেক্ষিতে সরকার কিছুটা পিছু হটেছে। কিন্তু বিষয়টি ‘আধাআধি অবস্থায়’ থেমে আছে। তিনি বলেন, ‘দলভিত্তিক নির্বাচনের কোনো যৌক্তিকতা নেই। এর মাধ্যমে মনোনয়ন বাণিজ্য হবে, সন্ত্রাস হবে, পেশিশক্তির প্রয়োগ হবে।’ তিনি বলেন, এতে বিরোধী দলের নেতা-কর্মীদের ধরপাকড়ের বিষয়ে আইনশৃঙ্খলা রক্ষাকারী বাহিনীর সদস্যদের পক্ষ থেকে বাড়াবাড়ি হবে।মেহেরপুর জেলা সুজনের উপদেষ্টা সিরাজুল ইসলামের সভাপতিত্বে অনুষ্ঠানে আরও উপস্থিত ছিলেন গাংনী উপজেলা সুজনের সভাপতি আবদুর রশিদসহ গণ্যমান্য ব্যক্তিরা।
