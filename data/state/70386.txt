
যুক্তরাজ্যে অবস্থান শেষে দেশে ফিরেছেন জনপ্রশাসন মন্ত্রী ও আওয়ামী লীগের সাধারণ সম্পাদক সৈয়দ আশরাফুল ইসলাম। প্রায় দেড় মাস যুক্তরাজ্যে থেকে আজ শনিবার সিলেটের ওসমানী আন্তর্জাতিক বিমানবন্দরে অবতরণ করে তিনি। বেলা সাড়ে ১১টায় অভ্যন্তরীণ আরেকটি বিমানে ঢাকায় পৌঁছান। সৈয়দ আশরাফের সহকারী একান্ত সচিব এম সাজ্জাদ হোসেন প্রথম আলোকে এ তথ্য জানান। সাজ্জাদ হোসেন প্রথম আলোকে বলেন, শুক্রবার বাংলাদেশ বিমানের একটি ফ্লাইটে যুক্তরাজ্য থেকে ওসমানী বিমানবন্দরে নামেন। পরে অভ্যন্তরীণ আরেকটি ফ্লাইটে ঢাকায় আসেন। জেল হত্যা দিবস স্মরণে দেশে জনসভাসহ আওয়ামী লীগের বিভিন্ন কর্মসূচিতে অংশ নেবেন তিনি। ব্যক্তিগত কারণ দেখিয়ে ১৫ দিনের ছুটি নিয়ে গত ২০ সেপ্টেম্বর যুক্তরাজ্য যান সৈয়দ আশরাফ। গত ৪ অক্টোবর তাঁর দেশে ফেরার কথা ছিল। তবে দুই দফায় ছুটি বাড়ান তিনি। লন্ডনে সৈয়দ আশরাফের স্ত্রী, মেয়েসহ নিকটাত্মীয়রা থাকেন। তিনি সেখানে পবিত্র ঈদুল আজহা উদ্‌যাপন করেন।
