
বাংলাদেশ মহিলা পরিষদের তথ্য বলছে, নভেম্বর মাসে ৮৮টি ধর্ষণের ঘটনাসহ ৩৮২ জন নারী ও শিশু নির্যাতনের শিকার হয়েছে। মাসটিতে বাল্যবিবাহের শিকার হয়েছে ১০ জন। বাংলাদেশ মহিলা পরিষদের লিগ্যাল এইড উপপরিষদে সংরক্ষিত ১৪টি দৈনিক পত্রিকায় প্রকাশিত সংবাদের ভিত্তিতে এ তথ্য দিয়েছে সংগঠনটি।গতকাল বৃহস্পতিবার মহিলা পরিষদের এক বিবৃতিতে বলা হয়েছে, নভেম্বর মাসে ৮৮টি ধর্ষণের ঘটনার মধ্যে গণধর্ষণের শিকার হয়েছে ১৫ জন। ধর্ষণের পর হত্যা করা হয়েছে ৫ জনকে। মাসটিতে অ্যাসিডদগ্ধ হয়েছে ৩ জন। অপহরণের ঘটনা ঘটেছে মোট ৬টি। বিভিন্ন কারণে ৫৭ জন নারী ও কন্যাশিশুকে হত্যা করা হয়েছে মাসটিতে। ১১ জন গৃহপরিচারিকাকে নির্যাতন করা হয়েছে, এদের মধ্যে হত্যা করা হয়েছে ৪ জনকে। যৌতুকের জন্য হত্যা ও নির্যাতনের শিকার হয়েছে মোট ২৬ জন, এর মধ্যে হত্যা করা হয়েছে ১৭ জনকে। উত্ত্যক্ত করা হয়েছে ৫৩ জনকে। উত্ত্যক্তের কারণে আত্মহত্যা করতে বাধ্য হয়েছে ৩ জন। বিজ্ঞপ্তি।
