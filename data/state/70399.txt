
প্রধানমন্ত্রী শেখ হাসিনা বলেছেন, ‘নানা ঘাত-প্রতিঘাত ও ষড়যন্ত্র মোকাবিলা করতে হয়েছে। সামনে এগিয়ে যাচ্ছি, সামনে এগিয়ে যাব। আমাদের টার্গেট ২০২১ সালের মধ্যে দেশকে মধ্য আয়ের দেশে পরিণত করা। কিন্তু সময় বেশি নেই। এখন ২০১৪। আমার বিশ্বাস, আমরা এটা করতে পারব। শুধু তা-ই নয়, ২০৪১ সালের মধ্যে দেশকে উন্নত দেশে রূপান্তর করব।’আজ শনিবার সন্ধ্যায় প্রধানমন্ত্রীর সরকারি বাসভবন গণভবনে আওয়ামী লীগের উপদেষ্টা পরিষদ ও নির্বাহী কমিটির সভায় সূচনা বক্তব্যে শেখ হাসিনা এসব কথা বলেন। এ সময় সংগঠনকে শক্তিশালী করতে দলীয় নেতাদের নির্দেশ দেন আওয়ামী লীগের সভানেত্রী শেখ হাসিনা। এ জন্য দেশের সাত বিভাগের জন্য দলটির সাতটি দল গঠন করা হচ্ছে বলে জানান তিনি।শেখ হাসিনা বলেন, সারা দেশে জেলা, উপজেলা ও ইউনিয়ন পর্যায়ে সম্মেলন চলছে। এসব সম্মেলন ত্বরান্বিত করা দরকার। সেখানে সাতটি টিম যাবে। তারা সুষ্ঠুভাবে সম্মেলন করবে। তাদের গিয়ে বসে থাকলে হবে না। সেখানে থেকে সমস্যা সমাধান করতে হবে। সংগঠন গড়ে তুলতে হবে। নতুন নেতৃত্ব তুলে আনতে হবে।বৈঠকে আওয়ামী লীগের সভাপতিমণ্ডলীর সদস্য সৈয়দা সাজেদা চৌধুরী, মতিয়া চৌধুরী, উপদেষ্টা পরিষদের সদস্য আমির হোসেন আমু, তোফায়েল আহমেদ, ইউসুফ হোসেন হুমায়ুনসহ উপদেষ্টা পরিষদ ও নির্বাহী কমিটির বেশির ভাগ সদস্য উপস্থিত রয়েছেন।বর্তমানে উপদেষ্টা পরিষদ ও নির্বাহী কমিটির বৈঠক চলছে। এই বৈঠকে গণমাধ্যমের প্রবেশাধিকার নেই।
