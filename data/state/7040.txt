
হজে যাচ্ছেন, আল্লাহ তাআলার কাছে প্রার্থনা করুন, ‘হে আল্লাহ! আমার হজকে সহজ করো, কবুল করো।’ দেখবেন, সব সমস্যার সমাধান হয়ে যাবে। হজের দীর্ঘ সফরে ধৈর্য হারাবেন না। সব ধরনের পরিস্থিতি মোকাবিলা করার মানসিকতা রাখবেন, তাহলে অল্পতেই বিচলিত হবেন না।হজের প্রস্ত্ততি পর্বে পাসপোর্ট তৈরি করা, হজযাত্রী নিবন্ধন, মাধ্যম (সরকারি বা বেসরকারি ব্যবস্থাপনায়), হজের টাকা জমা, হজের নিয়মকানুন জানা, পরে টিকা দেওয়া স্বাস্থ্য পরীক্ষার সনদ সংগ্রহ করা, প্রয়োজনীয় মালপত্র সংগ্রহ করা, বিমানের টিকিট সংগ্রহ ও তারিখ নিশ্চিত করা, বৈদেশিক মুদ্রা সংগ্রহ করাসহ ইত্যাদি কাজ। হজের এসব নিয়ম জানার জন্য একাধিক বই পড়তে পারেন। অথবা যাঁরা পড়তে পারেন না, তাঁরা হজে যাঁরা গেছেন, তাঁদের সঙ্গে আলাপ-আলোচনা করুন। হজের কোনো বিষয়ে বিভিন্নতা দেখলে ঝগড়া করবেন না। আপনি যে আলেমের ইল্ম ও তাকওয়ার ওপর আস্থা রাখেন, তাঁর সমাধান অনুযায়ী আমল করবেন। তবে সে অনুসারে আমল করার জন্য অন্য কাউকে বাধ্য করবেন না। আর হজে যাওয়ার জন্য পরিচিত অথবা এলাকার দলনেতার (গ্রুপ লিডার) সঙ্গে আলাপ করতে পারেন।
