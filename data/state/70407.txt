
জাতীয় পার্টির (জাপা) প্রেসিডিয়াম সদস্য ও বর্ষীয়ান রাজনীতিবিদ কাজী জাফর আহমদকে দল থেকে বহিষ্কার করা হয়েছে বলে জানিয়েছেন দলের চেয়ারম্যান এইচ এম এরশাদ।আজ বৃহস্পতিবার দুপুরে রাজধানীর বারিধারা এলাকায় একটি রেস্তোরাঁয় সাংবাদিকদের সঙ্গে এক সৌজন্য সাক্ষাতে এ কথা জানান এরশাদ।জাতীয় পার্টির চেয়ারম্যান বলেন, ‘দল থেকে কাজী জাফরকে বহিষ্কারের চিঠি এই মাত্র সই করে এলাম।’এরশাদ আক্ষেপ করে বলেন, ‘উনি (কাজী জাফর) যখন অসুস্থ ছিলেন, তখন ৩০ লাখ টাকা সংগ্রহ করে ওনার চিকিত্সা করিয়েছি। তিনি বলেছেন, “আপনি আমায় জীবন দিয়েছেন। চিরকাল আপনার সঙ্গে থাকব।” উনি এখন প্রতিদিন আমার বিরুদ্ধে পত্রিকায় বিবৃতি দিচ্ছেন। তিনি আজ থেকে আর আমার দলে নেই।’নির্বাচন প্রসঙ্গে এরশাদ বলেন, দেশের যে পরিস্থিতি তাতে নির্বাচন করা যাবে কি না, তা নিয়ে সন্দেহ তৈরি হয়েছে।
