
যশোরের বেনাপোল আন্তর্জাতিক তল্লাশিচৌকিতে (চেকপোস্ট) ৫০ হাজার মার্কিন ডলার উদ্ধার করা হয়েছে। আজ বৃহস্পতিবার দুপুরে ওই ডলার উদ্ধার হলেও এ ঘটনায় কাউকে আটক করা যায়নি।
এ ব্যাপারে জানতে চাইলে বেনাপোল কাস্টম হাউসের যুগ্ম কমিশনার মোস্তাফিজুর রহমান প্রথম আলোকে বলেন, স্ক্যানার যন্ত্রের পাশে রাখা ব্যাগ তল্লাশি করে ৫০ হাজার মার্কিন ডলার উদ্ধার করা হয়েছে। তবে ওই ব্যাগের কোনো দাবিদার পাওয়া যায়নি। উদ্ধার হওয়ার ডলার বাংলাদেশি ৪০ লাখ টাকার সমপরিমাণ। মোস্তাফিজুর রহমান জানান, ব্যাগের ভেতরে একটি মুঠোফোন সেট পাওয়া গেছে। ওই সেটটি ট্র্যাকিং করে মালিককে খোঁজা হচ্ছে। এ ছাড়া তল্লাশিচৌকির সিসি ক্যামেরার ভিডিও দেখে ব্যাগ বহনকারীকে চিহ্নিত করার কাজ শুরু হয়েছে। এ জন্য একটি তদন্ত দল গঠন করা হয়েছে।
শুল্ক কর্মকর্তাদের মাধ্যমে জানা গেছে, তথ্য ছিল—ভারত থেকে বিপুল পরিমাণ বৈদেশিক মুদ্রার একটি চালান বেনাপোল চেকপোস্ট দিয়ে বাংলাদেশে ঢুকছে। এ তথ্যের ভিত্তিতে কাস্টমস কর্মকর্তারা আগে থেকেই সতর্ক অবস্থান নেন। বেলা আড়াইটার দিকে ভারত ফেরত কয়েকজন যাত্রীর ব্যাগ স্ক্যানার যন্ত্রে তল্লাশি চালানো হয়। তখন একটি ব্যাগ স্ক্যানার যন্ত্রের পাশে পড়ে ছিল। খোঁজাখুঁজির পর ওই ব্যাগের দাবিদার পাওয়া যায়নি। পরে ব্যাগটি তল্লাশি করে পাঁচটি বান্ডিলে ৫০ হাজার মার্কিন ডলার পাওয়া যায়।
