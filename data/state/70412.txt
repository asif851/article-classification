
রাজধানীর হাজারীবাগের ট্যানারির বর্জ্য ব্যবহার করে মুরগি ও মাছের খাবার তৈরির কারখানাগুলোর কার্যক্রম বন্ধ করতে হাইকোর্টের দেওয়া রায় বহাল রয়েছে। হাইকোর্টের রায়ের বিরুদ্ধে করা ‘লিভ টু আপিল’ খারিজ করেছেন সর্বোচ্চ আদালত।
আপিল বিভাগের বিচারপতি সৈয়দ মাহমুদ হোসেনের নেতৃত্বাধীন তিন সদস্যের আপিল বিভাগ আজ বুধবার এ আদেশ দেন। আদালতে রিট আবেদনকারীর পক্ষে ছিলেন আইনজীবী মনজিল মোরসেদ। পরে তিনি প্রথম আলোকে বলেন, লিভ টু আপিল খারিজ হওয়ায় হাইকোর্টের দেওয়া রায়-ই বহাল রয়েছে।
এর আগে ২০১১ সালের ২১ জুলাই এক রিট আবেদনের চূড়ান্ত শুনানি নিয়ে হাইকোর্ট রায় দিয়েছিলেন। পরিবেশবাদী ও মানবাধিকার সংগঠন হিউম্যান রাইটস অ্যান্ড পিস ফর বাংলাদেশের পক্ষে করা এক রিটের শুনানি নিয়ে হাইকোর্টের দেওয়া ওই রায়ে ট্যানারি বর্জ্য দিয়ে মুরগি ও মাছের খাবার প্রস্তুত কার্যক্রম বন্ধ করতে নির্দেশ দেওয়া হয়। পাশাপাশি এ কাজের সঙ্গে যারা জড়িত, তাদের বিরুদ্ধে মৎস্য ও পশু খাদ্য আইনে ব্যবস্থা নিতে বলা হয়। হাইকোর্টের ওই রায়ের বিরুদ্ধে বাংলাদেশ ফিশ মিট ও অ্যানিমেল গ্লু প্রস্তুতকারক বহুমুখী সমবায় সমিতি লিমিটেডের সাধারণ সম্পাদক গোলাম সারওয়ার এই লিভ টু আপিলটি করেন।
