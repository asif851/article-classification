
স্থগিত সাত আসনে ভোট গ্রহণ আজ বৃহস্পতিবার সকাল আটটায় শুরু হয়েছে। একটনা বিকেল চারটা পর্যন্ত ভোট নেওয়া চলবে।
৫ জানুয়ারি দশম জাতীয় সংসদ নির্বাচনে দেশের বিভিন্ন স্থানে বিএনপি-জামায়াতের সহিংসতার মুখে ব্যালট পেপার ছিনতাই ও ভোটকেন্দ্রে আগুন দেওয়ার কারণে ছয় জেলার আটটি আসনের ৩৯২ ভোটকেন্দ্রের ভোট গ্রহণ স্থগিত করা হয়েছিল।
স্থগিত হওয়া ওই আটটি আসনের মধ্যে আজ সাতটিতে পুনরায় ভোট  নেওয়া হচ্ছে। হাইকোর্টের নিষেধাজ্ঞায় কুড়িগ্রাম-৪ আসনের দুটি কেন্দ্রে ভোট গ্রহণ পুনরায় স্থগিত করা হয়েছে। এ আসনে আওয়ামী লীগের প্রার্থী জাকির হোসেনের রিটের পরিপ্রেক্ষিতে এ নিষেধাজ্ঞা জারি করা হয়েছে।
সহিংসতার কারণে স্থগিত হওয়া আসনগুলো হলো দিনাজপুর-৪, কুড়িগ্রাম-৪, গাইবান্ধা-১, ৩ ও ৪, বগুড়া-৭, যশোর-৫ এবং লক্ষ্মীপুর-১। স্থগিত ভোটকেন্দ্রের সংখ্যা ৩৯২টি। কুড়িগ্রামের দুটি কেন্দ্র কমে যাওয়ায় আজ ৩৯০টি কেন্দ্রে ভোট নেওয়া হবে।
দিনাজপুর-৪ আসনের ১২০টি কেন্দ্রের মধ্যে ৫৭, গাইবান্ধা-১ আসনের ১০৯টির মধ্যে ৫৪, গাইবান্ধা-৩ আসনের ১৩০টির মধ্যে ৮০, গাইবান্ধা-৪ আসনের ১৩০টির মধ্যে ৭২, বগুড়া-৭ আসনের ১৬১টির মধ্যে ৪৬, যশোর-৫ আসনের ১২২টির মধ্যে ৬০ এবং লক্ষ্মীপুর-১ আসনের ৮১টির মধ্যে ২১টি কেন্দ্রে ভোট গ্রহণ হবে।
আজকের নির্বাচনে সহিংসতার পুনরাবৃত্তি ঘটবে না বলে আশাবাদ ব্যক্ত করেছেন প্রধান নির্বাচন কমিশনার (সিইসি) কাজী রকিব উদ্দীন আহমেদ।
গতকাল বুধবার সন্ধ্যায় কার্যালয় থেকে বের হওয়ার সময় সিইসি গণমাধ্যমকর্মীদের বলেন, ‘এবার নির্বাচনের জন্য পর্যাপ্ত ব্যবস্থা নিয়েছি, যাতে বিশৃঙ্খলা সৃষ্টি না হয়। ভোটাররা যাতে নির্বিঘ্নে ভোট দিতে পারেন, এ জন্য আইনশৃঙ্খলা রক্ষাকারী বাহিনীর সঙ্গে এবার তৃতীয়বারের মতো সভা করেছি। আইনশৃঙ্খলা রক্ষাকারী বাহিনীকে পরিষ্কারভাবে বলেছি, এবারের নির্বাচনের জন্য যাতে পর্যাপ্ত নিরাপত্তার ব্যবস্থা থাকে। তাঁরা আমাদের আশ্বস্ত করেছেন, নির্বাচন সুষ্ঠু হবে। আশঙ্কা ছাড়াই নির্বাচন করতে পারবেন।’
গতকাল এক তথ্য বিবরণীতে উল্লেখ করা হয়, পুনরায় ভোট গ্রহণের জন্য আজ নির্বাচনী এলাকার সব সরকারি, আধা সরকারি, স্বায়ত্তশাসিত ও বেসরকারি অফিস, প্রতিষ্ঠান, সংস্থা, সরকারি ও বেসরকারি শিক্ষাপ্রতিষ্ঠানের সংশ্লিষ্টদের ভোটাধিকার প্রয়োগের জন্য সাধারণ ছুটি ঘোষণা করা হয়েছে।

