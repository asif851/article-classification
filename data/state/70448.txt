
এক বছর বয়স মিমের। তাকে আদর করে সেদ্ধ ডিম খাওয়াচ্ছিলেন মা রাশেদা বেগম। একপর্যায়ে ডিমের কিছু অংশ শ্বাসনালিতে ঢুকে পড়ে মিমের। দম বন্ধ হয়ে যায় তার। কিছুক্ষণের মধ্যে সে মারা যায়।
আজ সোমবার সকালে রাজবাড়ীর গোয়ালন্দ উপজেলায় মর্মান্তিক এ ঘটনা ঘটে। মিম উপজেলার দেবগ্রাম ইউনিয়নের তেনাপচা গ্রামের ডকইয়ার্ড শ্রমিক নিজাম শেখের একমাত্র সন্তান।
মিমের চাচা মহির উদ্দিন বলেন, গতকাল রোববার বিকেলে রাশেদা বেগম মেয়ে মিমকে নিয়ে উপজেলার ছোটভাকলা ইউনিয়নের কাটাখালী বাজারের তাঁর বোনের বাড়িতে বেড়াতে যান। আজ সকাল সাড়ে ১০টার দিকে খবর আসে মিমকে ডিম খাওয়ানোর সময় গলায় আটকে অসুস্থ হয়ে পড়েছে। তাকে জরুরি ভিত্তিতে গোয়ালন্দ উপজেলা স্বাস্থ্য কমপ্লেক্সে নেওয়া হয়। তাৎক্ষণিকভাবে পরিবারের অন্য সদস্যরা হাসপাতালে ছুটে যান। সেখানে গিয়ে জানতে পারেন মিম মারা গেছে।
গোয়ালন্দ উপজেলা স্বাস্থ্য কমপ্লেক্সের জরুরি বিভাগে কর্মরত উপসহকারী কমিউনিটি চিকিৎসা কর্মকর্তা (স্যাকমো) জাকির হোসেন জানান, বেলা ১০টা ৪০ মিনিটের দিকে মিমকে মৃত অবস্থায় হাসপাতালে আনা হয়। এ সময় উপস্থিত কর্তব্যরত চিকিৎসা কর্মকর্তা আশরাফুল ইসলাম শিশুটিকে মৃত ঘোষণা করেন।
আশরাফুল ইসলাম বলেন, শ্বাসনালিতে খাবার আটকে যাওয়ার ফলে শিশু মিমের মৃত্যু হয়েছে। স্বাস্থ্য কমপ্লেক্সে আনার প্রায় আধা ঘণ্টা আগে শিশুটি মারা যায়।
