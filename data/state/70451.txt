
মালয়েশিয়ায় অভিবাসনপ্রত্যাশী ৬২ জন বাংলাদেশি দেশে ফিরেছেন। আজ বৃহস্পতিবার বিকেলে বিমান বাংলাদেশ এয়ারলাইনসের একটি ফ্লাইটে তাঁরা দেশে ফেরেন। 
পররাষ্ট্র মন্ত্রণালয়, মালয়েশিয়ার বাংলাদেশ হাইকমিশন ও আন্তর্জাতিক অভিবাসন সংস্থা (আইওএম) যৌথভাবে তাঁদের দেশে ফিরিয়ে আনে।
আইএমওর বাংলাদেশের কর্মকর্তা মনসুর মোহাম্মদ প্রথম আলোকে জানান, বিমানবন্দরে আনুষ্ঠানিকতা শেষ করে তাঁদের বাড়ি পৌঁছে দেওয়ার ব্যবস্থা করা হয়। বিমানবন্দর সূত্রে জানা গেছে, বিকেল ৫টার পর বাংলাদেশ বিমানের বিজি ১৮৭ ফ্লাইটে হজরত শাহজালাল (রহ.) আন্তর্জাতিক বিমানবন্দরে অবতরণ করেন অভিবাসীরা। এর আগে তাঁরা মালয়েশিয়া সময় বিকেল ৩টা ২০ মিনিটে দেশের উদ্দেশে রওনা হন। বিমানবন্দরে তাঁদের বিদায় জানান মালয়েশিয়ার বাংলাদেশের হাইকমিশনার শহীদুল ইসলাম ও শ্রম শাখার কর্মকর্তা শাহিদা সুলতানা।
আজ ফেরত আসা ব্যক্তিদের মধ্যে ৬১ জন সম্প্রতি সাগরপথে অবৈধভাবে মালয়েশিয়া যাওয়ার সময় উদ্ধার হন। আর বাবুল নামের অপরজন ২০১৪ সালের অক্টোবরে অবৈধভাবে সমুদ্রপথে মালয়েশিয়া গিয়েছিলেন। চট্টগ্রামের লোহাগড়ার বড় হাতিয়া গ্রামে তাঁর বাড়ি।
অবৈধভাবে সাগরপথে মালয়েশিয়া যাওয়ার সময় গত ১১ মে মালয়েশিয়ার লংকাবি দ্বীপের উপকূল থেকে হাজার খানেক অভিবাসীকে উদ্ধার করা হয়। তাঁদের মধ্যে ৭১৬ জন বাংলাদেশি বলে জানা যায়। ওই ৭১৬ জনের নামের তালিকা পররাষ্ট্র মন্ত্রণালয়ের মাধ্যমে দেশে পাঠানো হয়। এরপর তাঁদের পরিচয় সম্পর্কে যাচাইবাছাই করে দেশে ফিরিয়ে আনার উদ্যোগ নেওয়া হয়। এঁদের মধ্যে ৬১ জন আজ প্রথম দফায় ফিরলেন।
বাবুলের বিষয়ে দূতাবাস সূত্রে জানা গেছে, বাবুল মালয়েশিয়ায় পৌঁছে নিগেরী পারলিসে অবৈধ শ্রমিক হিসেবে কাজে যোগদান করে। কিন্তু কিছুদিন পরেই পুলিশ তাঁকে আটক করে বন্দিশিবিরে নিয়ে যায়। সেখানে তিনি মূত্রথলির রোগে আক্রান্ত হন এবং অসাড় হয়ে পড়েন। এরপর মালয়েশিয়া তাঁকে দেশে ফিরিয়ে নিতে হাইকমিশনকে চিঠি দেয়।
মালয়েশিয়ার বাংলাদেশ দূতাবাসের প্রথম সচিব (শ্রম) মুশাররত জেবিন প্রথম আলোকে জানান, ওই চিঠি পাওয়ার পর তাঁরা বাবুলের পরিবারের সঙ্গে যোগাযোগ করেন। কিন্তু বাবুলকে দেশে ফেরার জন্য প্রায় দুই লাখ টাকার প্রয়োজন হলেও তাঁর পরিবার ওই টাকা জোগাড় করতে পারেনি। অবৈধ হওয়ার কারণে তাঁকে সরকারি খরচেও আনা যাচ্ছিল না। অবশেষে প্রবাসীদের সহায়তায় তাঁকে ফেরত পাঠানোর উদ্যোগ নেওয়া হয়।
