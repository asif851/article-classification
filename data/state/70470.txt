
চুয়াডাঙ্গায় সোনালী ব্যাংকের এটিএম বুথের নিরাপত্তাকর্মী বকুল হোসেনের (২১) ঝুলন্ত লাশ উদ্ধার করেছে পুলিশ। আজ বৃহস্পতিবার বিকেলে সদর উপজেলার আলোকদিয়া ইউনিয়নের দৌলতদিয়া গ্রামের দক্ষিণপাড়ার ভাড়া বাসা থেকে তাঁর লাশ উদ্ধার করা হয়। বকুল হোসেন সদর উপজেলার শংকরচন্দ্র ইউনিয়নের শংকরচন্দ্র গ্রামের রফিকুল ইসলামের ছেলে। তিনি সোনালী ব্যাংক চুয়াডাঙ্গা আঞ্চলিক কার্যালয়–সংলগ্ন এটিএম বুথের নিরাপত্তাকর্মী ছিলেন। ঢাকার ফাইভ স্টার সেভ সার্ভিসেস লিমিটেডের নিয়োগকৃত কর্মী হিসেবে গত বছরের ২২ ডিসেম্বর চুয়াডাঙ্গা সোনালী ব্যাংকে যোগদান করেন তিনি।বকুল হোসেনের মামা ইজিবাইকচালক মো. লাল্টু মিয়া জানান, ভাড়া বাড়ির একটি কক্ষে তাঁরা স্বামী-স্ত্রী এবং অন্য কক্ষে ভাগনে বকুল থাকতেন। সকালে তিনি কাজের উদ্দেশ্যে বাড়ি থেকে বের হন। সকাল ১০টার দিকে টিপু সুলতান নামের একজন মোটরশ্রমিক তাঁকে খবরটি জানান। এরপর থানায় খবর দিলে দুপুরে পুলিশ এসে লাশ উদ্ধার করে। চুয়াডাঙ্গা সদর থানার উপপরিদর্শক (এসআই) অনুপ কুমার দাস লাশের সুরতহাল প্রতিবেদন তৈরি করেছেন। সদর থানার ভারপ্রাপ্ত কর্মকর্তা (ওসি) তোজাম্মেল হক জানান, ঘটনাটি আত্মহত্যা বলেই ধারণা করা হচ্ছে। এ ঘটনায় একটি অপমৃত্যু মামলা হয়েছে। তবে অভিভাবকদের আবেদনের পরিপ্রেক্ষিতে ময়নাতদন্ত ছাড়াই লাশ পরিবারের কাছে হস্তান্তর করা হয়েছে।
