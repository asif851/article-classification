
বাংলাদেশে ইন্টারন্যাশনাল টেরিসট্রিয়াল কেবল (আইটিসি) সংযোগ বা ইন্টারনেট স্থানান্তর পথে ঝামেলার কারণে অনেকেই ইন্টারনেট ব্যবহার করতে পারছেন না বা ইন্টারনেট ধীরগতির হয়ে পড়েছে। আজ মঙ্গলবার সকাল থেকে এ সমস্যায় পড়েছেন দেশের ইন্টারনেট ব্যবহারকারীরা। দেশে সাবমেরিন কেবল ও আইটিসির মাধ্যমে ব্যান্ডউইথ পাওয়া যায়। বাংলাদেশে মোট আইটিসি সেবাদাতা প্রতিষ্ঠান পাঁচটি। 
ইন্টারনেট সার্ভিস প্রোভাইডার অ্যাসোসিয়েশনের সাধারণ সম্পাদক ইমদাদুল হক প্রথম আলোকে বলেন, ভারত থেকে বেনাপোল দিয়ে আইটিসি লিংকগুলো বাংলাদেশে ঢুকেছে। অনেক সময় এ লিংকগুলো কাটা পড়ে বা ভারত অংশ থেকেও সমস্যা হয়। একটি লিংক কাটা পড়লেই ব্যান্ডউইথ কম হয়ে যায়।  ইমদাদুল হক বলেন, আজ সকাল থেকে আইটিসি ডাউন পাওয়া গেলেও বিকেল নাগাদ ঠিক হয়ে যেতে পারে। এ ধরনের সমস্যা প্রায়ই হয়। শুধু বেনাপোল পয়েন্ট দিয়ে লিংক আসায় এ সমস্যা দেখা দেয়। আরও বেশি পয়েন্ট বাড়ালে সমস্যার সমাধান করা সম্ভব। আইএসবিএপির এই কর্মকর্তা বলেন, সকাল থেকে আইটিসি লিংক কাটা পড়ায় ৫০-৬০ শতাংশ ব্যান্ডউইথ সরবরাহ বন্ধ হয়ে গেছে। কারণ ৬০ শতাংশ ব্যান্ডউইথ আসে আইটিসি দিয়ে। আরেক ইন্টারনেট সেবাদাতা প্রতিষ্ঠান সূত্রে জানা গেছে, আইটিসির একাধিক ট্রান্সমিশন পথ এখন ডাউন হওয়ায় শুধু সাবমেরিন কেবল দিয়ে ব্যান্ডউইথ পাওয়া যাচ্ছে। এতে ইন্টারনেট ব্রাউজিং করতে সমস্যা হচ্ছে। সমস্যা সমাধানের চেষ্টা চলছে।
