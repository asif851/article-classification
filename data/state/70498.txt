
জাতীয় সংসদ ভবনের লেকে বিভিন্ন প্রজাতির ২০ হাজার মাছের পোনা ছাড়া হয়েছে। জাতীয় মৎস্য সপ্তাহের সমাপনী দিনে গতকাল জাতীয় সংসদের স্পিকার ও কমনওয়েলথ পার্লামেন্টারি অ্যাসোসিয়েশনের নির্বাহী কমিটির চেয়ারপারসন শিরীন শারমিন চৌধুরীর উপস্থিতিতে এসব পোনা অবমুক্ত করা হয়।
মাছের পোনা অবমুক্ত করা উপলক্ষে মৎস্য ও প্রাণিসম্পদ মন্ত্রণালয় লেকের পাড়ে একটি অনুষ্ঠানের আয়োজন করে। এতে প্রধান অতিথি ছিলেন স্পিকার শিরীন শারমিন চৌধুরী। অনুষ্ঠানে স্পিকার বলেন, সুনির্দিষ্ট লক্ষ্য নির্ধারণ ও সুষ্ঠু পরিকল্পনার মাধ্যমে দেশের জনগণকে সম্পৃক্ত করে অচিরেই বাংলাদেশ মৎস্য উৎপাদনে বিশ্বে প্রথম স্থান অধিকার করতে সক্ষম হবে। মাছের চাষ একটি লাভজনক পেশা হিসেবে বিবেচিত হওয়ায় এবং সারা দেশের মানুষ এ পেশায় সম্পৃক্ত হওয়ায় মাছ উৎপাদন দিন দিন বাড়ছে। মাছের উৎপাদন আরও বাড়লে বিপুল পরিমাণ মাছ বিদেশে রপ্তানি করে বৈদেশিক মুদ্রা অর্জন করা সম্ভব হবে।
