
নৌপরিবহনমন্ত্রী শাজাহান খান কোনো সম্প্রদায়কে রক্ষার জন্য মন্ত্রী হিসেবে শপথ নেননি বলে মন্তব্য করেছেন ‘নিরাপদ সড়ক চাই’-এর চেয়ারম্যান ইলিয়াস কাঞ্চন। সম্প্রতি নৌপরিবহনমন্ত্রী শাজাহান খান গাড়িচালকদের পক্ষ নিয়ে স্বরাষ্ট্র মন্ত্রণালয়ে বেশ কিছু দাবি উত্থাপন করেছেন। এরই পরিপ্রেক্ষিতে সংবাদ সম্মেলন করে ইলিয়াস কাঞ্চন সড়ক দুর্ঘটনা রোধে গঠিত বিভিন্ন সংগঠনের পক্ষ থেকে আজ তাঁদের অবস্থান ব্যাখ্যা করেন।ঢাকা রিপোর্টার্স ইউনিটিতে আয়োজিত ওই সংবাদ সম্মেলনে ইলিয়াস কাঞ্চন বলেন, স্বরাষ্ট্রমন্ত্রী নৌপরিবহনমন্ত্রীকে যে আশ্বাস দিয়েছেন, তাতে করে সড়ক দুর্ঘটনা পরিস্থিতির আরও অবনতির আশঙ্কা আছে। পরিবহন ধর্মঘটের হুমকি দিয়ে তিনি দেশবাসীকে জিম্মি করেছেন। মন্ত্রী হয়ে তিনি ধর্মঘটকে ঢাল হিসেবে ব্যবহার করেছেন। শাজাহান খান কোনো সম্প্রদায়কে রক্ষার জন্য মন্ত্রী হিসেবে শপথ নেননি। মন্ত্রী হিসেবে দায়িত্ব নেওয়ার পর দর-কষাকষির ভূমিকা শাজাহান খান কেন, কোনো মন্ত্রীর জন্য কতটুকু যুক্তিসংগত, সে নিয়ে প্রশ্ন আছে।স্বরাষ্ট্রমন্ত্রীর সঙ্গে বৈঠকে সড়ক দুর্ঘটনায় প্রাণহানির ক্ষেত্রে গাড়িচালকদের বিরুদ্ধে ৩০২ ধারায় মামলা না করা, চালকদের শুধু চক্ষু পরীক্ষা করে লাইসেন্স দেওয়া এবং শুক্র ও শনিবার ঢাকা শহরের ভেতর ট্রাক চালানোর অনুমতি দেওয়ার দাবি জানিয়েছিলেন নৌপরিবহনমন্ত্রী।ইলিয়াস কাঞ্চন বলেন, এ পর্যন্ত ৩০২ ধারায় পাঁচটি মামলা হয়েছে। তারেক মাসুদ-মিশুক মুনির, মিরসরাইয়ের দুর্ঘটনা যেখানে ৪০ জনেরও বেশি ছাত্র মারা যায়, এমন ঘটনাগুলোয় চালকের বিরুদ্ধে ৩০২ ধারায় মামলা করা হয়েছিল। এগুলো এখন ৩০২ ধারা থেকে প্রত্যাহার করা হবে কি না, সে নিয়ে তিনি প্রশ্ন তুলেছেন। ইলিয়াস কাঞ্চন আরও বলেন, নৌপরিবহনমন্ত্রী প্রায়ই বলে থাকেন, বিশ্বের কোথাও সড়ক দুর্ঘটনার জন্য দীর্ঘমেয়াদি সাজার ব্যবস্থা নেই। কিন্তু যুক্তরাষ্ট্রে এক থেকে ৯৯ বছর, ব্রিটেনে ১৪ বছর, কানাডায় ১২৪ বছর, মালয়েশিয়ায় ১০ বছর ও ২০ হাজার রিংগিত জরিমানার বিধান আছে। ভারতে দীর্ঘমেয়াদি সাজা নেই, কিন্তু আইনের যথাযথ প্রয়োগ আছে। সড়ক দুর্ঘটনার ক্ষেত্রে শুধু চালক নন, যদি প্রশাসন, যাত্রী, পথচারী, নির্মাণ ও রক্ষণাবেক্ষণের সঙ্গে যুক্ত কেউ দায়ী হন, তাহলে তাঁর বিরুদ্ধে ব্যবস্থা নেওয়ার দাবি জানান।
সাংবাদিক ও কলামিস্ট সৈয়দ আবুল মকসুদ সড়ক দুর্ঘটনাকে রাজনৈতিক ইস্যু হিসেবে ব্যবহার না করে জাতীয় সমস্যা হিসেবে গণ্য করার দাবি জানান।
