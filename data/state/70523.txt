
রাজশাহীর বাগমারা উপজেলার ভাগনদি গ্রামের সিদ্দিকুর রহমান নামে এক ব্যক্তির বিরুদ্ধে সেনাবাহিনীতে চাকরি ও বিদেশে লোক পাঠানোর নামে প্রতারণার অভিযোগ উঠেছে। তিনি এলাকার ছয় যুবকের কাছ থেকে প্রতারণা করে প্রায় ১৯ লাখ টাকা আত্মসাৎ করেছেন বলে জানা গেছে। সেনাবাহিনীতে চাকরির ভুয়া নিয়োগপত্র দিয়ে টাকা আত্মসাতের ঘটনায় এক যুবক থানায় অভিযোগ দিয়েছেন।ভুক্তভোগীদের অভিযোগ থেকে জানা গেছে, সিদ্দিকুর রহমান এলাকার কয়েকজন বেকার যুবককে সেনাবাহিনীতে ভর্তি ও কম টাকায় বিদেশে পাঠানোর প্রলোভন দেখান। এ জন্য তাঁদের সঙ্গে চুক্তি করে মোটা অঙ্কের টাকা হাতিয়ে নেন।উপজেলার চকনখোপাড়া গ্রামের আব্দুর রাজ্জাক ও ভাগনদি গ্রামের মাজেদুর রহমান অভিযোগ করেন, সেনাবাহিনীর সিপাহি পদে চাকরি দেওয়ার কথা বলে সিদ্দিকুর তাঁদের কাছ থেকে সাড়ে পাঁচ লাখ টাকা করে দাবি করেন। গত বছরের অক্টোবরে তাঁদের কাছ থেকে দুই দফায় টাকা নেন সিদ্দিকুর। ওই বছরের ৭ অক্টোবর তাঁদের একটি নিয়োগপত্র দেওয়া হয়। নিয়োগপত্র অনুযায়ী চলতি বছরের ৭ জানুয়ারি চট্টগ্রাম সেনানিবাসে যোগদানের জন্য গেলে নিয়োগপত্র ভুয়া বলে প্রমাণিত হয়। পরে প্রতারিত দুই যুবক গ্রেপ্তার এড়িয়ে সেনানিবাস থেকে পালিয়ে আসেন। তাঁরা প্রতারণার বিষয়ে জানতে চাইলে সিদ্দিকুর বিষয়টি গোপন রাখতে বলেন। ঘটনা জানাজানি হলে তাঁদের গ্রেপ্তার করা হবে বলে ভয় দেখানো হয়। এ সময় তিনি যুবকদের কাছে টাকা ফেরত দেওয়ার আশ্বাস দেন। তবে দীর্ঘদিনেও টাকা ফেরত না পেয়ে বৃহস্পতিবার আব্দুর রাজ্জাক পুলিশের কাছে লিখিত অভিযোগ দেন।উপজেলার ভাগনদি গ্রামের নজরুল, চকনখোপাড়া কামাল হোসেন ও হাবিবুর রহমান অভিযোগ করেন, বিদেশে পাঠানোর কথা বলে সিদ্দিকুর তাঁদের কাছ থেকে প্রায় সাত লাখ টাকা আত্মসাৎ করেছেন। এখন টাকা ফেরত চাইলে বিভিন্ন রকম টালবাহানা করছেন।সিদ্দিকুর ভুয়া নিয়োগপত্রের মাধ্যমে দুই যুবকের প্রতারিত হওয়ার বিষয়টি স্বীকার করে বলেন, টাকা তাঁর সহযোগী আফজাল হোসেন আত্মসাৎ করেছেন। আফজালের কোনো ঠিকানা তাঁর কাছে নেই বলে জানান। তবে বিদেশে লোক পাঠানোর নামে প্রতারণার কথা অস্বীকার করে তিনি বলেন, তাঁর বৈধ এজেন্সি আছে। অনেকের কাছ থেকে টাকা নিলেও কেউ প্রতারিত হয়নি।ভাগনদি পুলিশ তদন্ত কেন্দ্রের উপপরিদর্শক (এসআই) নূরুল ইসলাম জানান, প্রতারক সিদ্দিকুরের সঙ্গে মুঠোফোনে যোগাযোগ হয়েছে। এলাকায় ফিরে তিনি টাকা ফেরত দেবেন বলে জানিয়েছেন।
 
