
বাংলাদেশ বিমানবাহিনীর একটি যুদ্ধবিমান আজ সোমবার প্রশিক্ষণকালে বঙ্গোপসাগরে বিধ্বস্ত হয়েছে। এফ-৭ যুদ্ধবিমানটির পাইলট ফ্লাইট লেফটেন্যান্ট তাহমিদ নিখোঁজ রয়েছেন। উদ্ধার তৎপরতা চলছে। আন্তবাহিনী জনসংযোগ পরিদপ্তর (আইএসপিআর) থেকে এসব তথ্য জানানো হয়।   চট্টগ্রামে নাম প্রকাশ না করে বিমানবাহিনীর একজন ঊর্ধ্বতন কর্মকর্তা বলেন, জহুরুল হক ঘাঁটি থেকে আজ বেলা ১১টার দিকে যুদ্ধবিমানটি আকাশে ওড়ে। ১১টা ১৪ মিনিটে নিয়ন্ত্রণ কক্ষের সঙ্গে সংযোগ বিচ্ছিন্ন হয়। আনুমানিক সাড়ে ১১টার দিকে এটি সাগরে বিধ্বস্ত হয়।
আইএসপিআরের সহকারী পরিচালক নুর ইসলাম প্রথম আলোকে বলেন, বিধ্বস্ত যুদ্ধবিমান ও পাইলটের খোঁজে অনুসন্ধান এবং উদ্ধার তৎপরতা শুরু হয়েছে।
চট্টগ্রাম শাহ আমানত আন্তর্জাতিক বিমানবন্দরের ব্যবস্থাপক উইং কমান্ডার নূর-ই আলম সাংবাদিকদের বলেন, যুদ্ধবিমানটি প্রশিক্ষণকাজে আকাশে উড়েছিল।
