
নাশকতার পরিকল্পনার অভিযোগে সাতক্ষীরার কলারোয়া পৌরসভার মেয়র ও উপজেলা বিএনপির ছাত্রবিষয়ক সম্পাদক গাজি আক্তারুল ইসলামকে গ্রেপ্তার করেছে পুলিশ। আজ সোমবার বেলা একটার দিকে কলারোয়া বাসস্ট্যান্ড এলাকা থেকে তাঁকে গ্রেপ্তার করা হয়।
কলারোয়া থানার ভারপ্রাপ্ত কর্মকর্তা (ওসি) ইমদাদুল হকের ভাষ্য, রোববার দিবাগত রাত দুটোর দিকে কলারোয়া বেত্রবতী মাধ্যমিক বিদ্যালয়ে গাজি আক্তারুল ইসলামের নেতৃত্বে ২০-২৫ জন নাশকতার পরিকল্পনা করছে—এ ধরনের গোপন সংবাদের ভিত্তিতে পুলিশ ওই এলাকায় যায়। পুলিশের উপস্থিতি টের পেয়ে তারা পুলিশকে লক্ষ্য করে বোমা বিস্ফোরণ ঘটিয়ে পালিয়ে যায়। আজ বেলা একটার দিকে অন্য কোথাও পালিয়ে যাওয়ার উদ্দেশ্যে গাজি কলারোয়া বাসস্ট্যান্ড এলাকায় গেলে পুলিশ তাঁকে গ্রেপ্তার করে। গাজি প্রধানমন্ত্রীর গাড়িবহরে হামলার মামলাসহ কয়েকটি মামলার আসামি বলে জানান ওসি।
ওসি আরও জানান, কলারোয়া বেত্রবতী মাধ্যমিক বিদ্যালয় এলাকা থেকে রড, কাঠের লাঠি, জালের কাঠি, জর্দার কৌটাসহ বোমা বিস্ফোরণের আলামত জব্দ করা হয়েছে। পরে নাশকতা সৃষ্টির অভিযোগে উপপরিদর্শক পিন্টু লাল দাস বাদী হয়ে একটি মামলা করেন। মামলায় গাজিসহ ২৫ জনের নাম উল্লেখ করা হয়।
তবে মেয়র গাজি দাবি করেন, নাশকতার পরিকল্পনার অভিযোগ সঠিক নয়। রাজনৈতিক উদ্দেশ্যে তাঁকে গ্রেপ্তার করা হয়েছে।
