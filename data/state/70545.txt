
আওয়ামী লীগের  উপদেষ্টা পরিষদের সদস্য ও নির্বাচনকালীন সরকারের শিল্প ও বাণিজ্যমন্ত্রী তোফায়েল আহমেদ বলেছেন, ৫ জানুয়ারি নির্বাচন বন্ধ করার ক্ষমতা বিরোধী দলের নেই। তিনি বিরোধী দলকে উদ্দেশ করে বলেন, ‘আপনারা তো এত অবরোধ দিলেন, এত কর্মসূচি দিলেন, নির্বাচন কি বন্ধ করতে পেরেছেন?’
আওয়ামী লীগের নেতা তোফায়েল আহমেদ বিরোধী দলের ডাকা রোববারের কর্মসূচি প্রতিরোধ করার জন্য ’৭১ সালের  মতো ব্যূহ গড়ে তোলার আহ্বান জানান।
আজ শুক্রবার ঢাকা বিশ্ববিদ্যালয়ের ছাত্র-শিক্ষক মিলনায়তনে (টিএসসি) আবদুর রাজ্জাক স্মৃতি পরিষদ আয়োজিত আলোচনা সভায় তোফায়েল আহমেদ এসব কথা বলেন। তিনি বলেন, ‘বিএনপির সঙ্গে সংলাপের সময় আমি একটি প্রস্তাব দিয়েছিলাম যে  তফসিল ১০ দিন পিছিয়ে দেব। আপনারা নির্বাচনে আসুন। কিন্তু তাঁরা বললেন, “না। তফসিল স্থগিত করতে হবে।” আমরা প্রস্তাব দিলাম, প্রধানমন্ত্রী শেখ হাসিনার অধীনে নির্বাচনে আসুন। কিন্তু উত্তর এল, “না”। তাঁরা বললেন, “শেখ হাসিনার অধীন ছাড়া “ক” “খ” যে কারও অধীনে আমরা নির্বাচনে যাব”।’
তোফায়েল আহমেদ অভিযোগ করে বলেন, ‘বঙ্গবন্ধুর কন্যা বলেই শেখ হাসিনার অধীনে তিনি (খালেদা জিয়া) নির্বাচনে আসেননি।’ বিরোধী দলের চলমান সহিংসতার কঠোর সমালোচনা করে তোফায়েল বলেন, ‘এসব নৈরাজ্য সহিংসতা বন্ধ করুন। আপনাদের পরিণতি ভালো হবে না।’
আলোচনা সভায় বক্তব্য দেন তথ্যমন্ত্রী হাসানুল হক ইনু, ডাক ও টেলিযোগাযোগমন্ত্রী রাশেদ খান মেনন, বাংলাদেশের কমিউনিস্ট পার্টির সভাপতি মুজাহিদুল ইসলাম সেলিম, আওয়ামী লীগের নেতা মোজাফফর হোসেন প্রমুখ। এতে সভাপতিত্ব করেন বেসরকারি ওয়ার্ল্ড ইউনিভার্সিটির উপাচার্য আবদুল মান্নান চৌধুরী।
