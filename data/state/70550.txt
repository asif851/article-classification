
মহাসড়কে তিন চাকার যান ও অযান্ত্রিক বাহন চলাচলে নিষেধাজ্ঞা আরোপের পর সড়ক দুর্ঘটনা কমেছে। আজ মঙ্গলবার সংসদ ভবনে অনুষ্ঠিত সড়ক পরিবহন ও সেতু বিভাগ মন্ত্রণালয় সম্পর্কিত সংসদীয় কমিটির বৈঠকে মন্ত্রণালয় থেকে এ তথ্য জানানো হয়। সংসদ সচিবালয় থেকে জানানো হয়, বৈঠকে যানজট নিরসন ও সড়ক দুর্ঘটনা রোধে সড়ক পরিবহন ও সেতু মন্ত্রণালয়ের গ্রহণ করা পদক্ষেপ নিয়ে আলোচনা হয়। মন্ত্রণালয় বলেছে, যানজট ও সড়ক দুর্ঘটনা রোধে ২২টি মহাসড়কে সিএনজিচালিত অটোরিকশা, নসিমন, করিমন, ভটভটি, ইজিবাইক চলাচল নিষিদ্ধ করা হয়েছে। সিদ্ধান্ত কার্যকর করার পর থেকে যানজট ও দুর্ঘটনা কিছুটা কমে এসেছে। বৈঠকে ত্রুটিপূর্ণ কাজের কারণে যে সমস্ত সড়ক প্রতিবছর মেরামত করতে হয়, সংসদীয় কমিটি সেই সব কাজের ঠিকাদারদের বিরুদ্ধে আইনানুগ ব্যবস্থা নিতে বলেছে। এ ছাড়া কমিটি মোটরসাইকেলের রেজিস্ট্রেশন (নিবন্ধন) ফি কমানোর সুপারিশ করেছে। কমিটি বলেছে, ফি কমানো হলে রেজিস্ট্রেশনবিহীন মোটরসাইকেলের মালিকেরা তাদের বাইক রেজিস্ট্রেশন করাতে আগ্রহী হবে। কমিটির সভাপতি একাব্বর হোসেনের সভাপতিত্বে বৈঠকে কমিটির সদস্য সড়ক পরিবহন ও সেতু মন্ত্রী ওবায়দুল কাদের, এ কে এম এ আউয়াল, নুরুজ্জামান আহমেদ, ফয়জুর রহমান, নাজমুল হক প্রধান ও মনিরুল ইসলাম অংশ নেন।  
