

ভোটারদের উপস্থিত কম লক্ষ করে তাঁদের কেন্দ্রে এসে ভোটাধিকার প্রয়োগের আহ্বান জানিয়েছেন নারায়ণগঞ্জ সিটি করপোরেশন নির্বাচনে আওয়ামী লীগের মেয়র প্রার্থী সেলিনা হায়াৎ আইভী।
আজ বৃহস্পতিবার দুপুরের দিকে সিদ্ধিরগঞ্জের সফুরা খাতুন পাইলট উচ্চবিদ্যালয় কেন্দ্রে সাংবাদিকদের সঙ্গে আলাপকালে আইভী এই আহ্বান জানান।
সাংবাদিকের এক প্রশ্নে আওয়ামী লীগের এই মেয়র প্রার্থী বলেন, এখন পর্যন্ত কেন্দ্রগুলোতে ভোটারদের উপস্থিতি একটু কম বলেই তাঁর মনে হচ্ছে। ভোটাররা হয়তো কাজকর্ম সেরে কেন্দ্রে আসার কথা ভাবছেন।
ভোটারদের উদ্দেশ করে আইভী বলেন, ‘আমি বলব, আপনারা বেরিয়ে আসুন। ভোট দিন। নির্বাচন অত্যন্ত সুষ্ঠু হচ্ছে।’
সকালে শিশুবাগ বিদ্যালয় কেন্দ্রে ভোট দেন আইভী। এরপর কেন্দ্র পরিদর্শনে বের হন। পথে বিভিন্ন জায়গায় কর্মী-সমর্থকদের সঙ্গে কথা বলেন তিনি। সাধারণ ভোটারদের ভোটকেন্দ্রে আসতে উৎসাহিত করার জন্য কর্মী-সমর্থকদের নির্দেশ দেন আইভী।
নারায়ণগঞ্জ সিটি করপোরেশন নির্বাচনে আজ সকাল আটটা থেকে ভোট গ্রহণ শুরু হয়। বিকেল চারটা পর্যন্ত বিরতিহীন ভোট গ্রহণ চলবে।
প্রায় পৌনে পাঁচ লাখ ভোটার আগামী পাঁচ বছরের জন্য তাঁদের ‘নগর অভিভাবক’ বেছে নিতে ভোট দিচ্ছেন। আজ রাতেই বেসরকারি ফলাফল ঘোষণা করার কথা রিটার্নিং কর্মকর্তার।
আরও পড়ুন :লড়াই করেই জিততে চান আইভী
