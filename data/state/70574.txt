
বাখরাবাদ গ্যাস ডিস্ট্রিবিউশন কোম্পানি লিমিটেডের কর্মচারী ইউনিয়নের সাবেক সাধারণ সম্পাদক কাজী আবু মো. নওশাদের জামিন নামঞ্জুর করে গতকাল রোববার তাঁকে কারাগারে পাঠানোর নির্দেশ দিয়েছেন আদালত।র‌্যাবের দায়ের করা অস্ত্র ও মাদক মামলায় হাজিরা দিতে গেলে কুমিল্লার অতিরিক্ত মুখ্য বিচারিক হাকিম অম্লান কুসুম জিষ্ণু ওই রায় দেন।আদালত সূত্রে জানা গেছে, গত ২২ জুলাই রাতে র‌্যাব-১১-এর কুমিল্লার একটি দল নগরের বিষ্ণুপুর মুন্সেফ কোয়ার্টারের বাসিন্দা সাবেক সিবিএ নেতা কাজী আবু মো. নওশাদের বাসা ঘেরাও করে। এরপর ওই বাসার একটি শয়নকক্ষ থেকে একটি রিভলবার ও দুই প্যাকেট ইয়াবা বড়ি উদ্ধার করে র‌্যাব। পরে র‌্যাব সদস্যরা হাতকড়া পরিয়ে নওশাদকে গাড়িতে তুলে নিয়ে যাওয়ার চেষ্টা করেন। রাত একটার দিকে এলাকাবাসীর প্রতিরোধের মুখে নওশাদকে ছেড়ে দিয়ে চলে যায় র‌্যাব। নওশাদকে নিতে না পেরে র‌্যাব-১১ কুমিল্লার ডিএডি মো. সামসুদ্দিন ২৪ জুলাই কুমিল্লার কোতোয়ালি মডেল থানায় তিনটি মামলা দায়ের করেন।
