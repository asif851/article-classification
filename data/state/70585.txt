
ব্রিটিশ কাউন্সিলের উদ্যোগে চট্টগ্রাম নগরের একটি হোটেলে দিনব্যাপী শিক্ষা মেলা অনুষ্ঠিত হয়েছে। গতকাল রোববার সকাল সোয়া ১০টায় এই মেলার উদ্বোধন করেন সিটি করপোরেশনের মেয়র মন্জুর আলম।মেয়র বলেন, ব্রিটিশ কাউন্সিল বাংলাদেশের শিক্ষার্থীদের শিক্ষা উন্নয়নে দীর্ঘদিন ধরে অবদান রেখে চলছে। আর এই মেলা এক জায়গায় যুক্তরাজ্যের গুরুত্বপূর্ণ শিক্ষাপ্রতিষ্ঠানগুলোর সব ধরনের তথ্য পাওয়ার ব্যাপারে ‘ওয়ান স্টপ পয়েন্ট’ হিসেবে কাজ করবে। এতে শিক্ষার্থীরা উপকৃত হবে।স্বাগত বক্তব্যে ব্রিটিশ কাউন্সিলের সহকারী পরিচালক টমাস ডোহার্টি বলেন, ‘ব্রিটিশ কাউন্সিল শিক্ষা ও সাংস্কৃতিক যোগাযোগের ক্ষেত্রে বাংলাদেশ ও যুক্তরাজ্যের মধ্যে সেতুবন্ধন হিসেবে কাজ করছে।’ অনুষ্ঠানে উপস্থিত ছিলেন ব্রিটিশ কাউন্সিলের প্রকল্প ব্যবস্থাপক এম জহির উদ্দিন ও ব্রিটিশ কাউন্সিল চট্টগ্রামের ব্যবস্থাপক নাহিদ খান। আলোচনা পর্ব শেষে মেয়র ফিতা কেটে মেলার উদ্বোধন করেন। এরপর অতিথিরা মেলার স্টল ঘুরে দেখেন।আয়োজক কর্তৃপক্ষ জানায়, চট্টগ্রামে ১১ বারের মতো এই মেলার আয়োজন করা হয়েছে। মেলায় যুক্তরাজ্যের ১৩টি শিক্ষাপ্রতিষ্ঠান অংশ নেয়। ‘এডুকেশন ইউকে এক্সিবিশন ২০১৫’ নামের এই মেলা উপলক্ষে ব্রিটিশ কাউন্সিলের গ্রন্থাগারে ১০ শতাংশ ছাড়ে আগ্রহী ব্যক্তিরা সদস্য হতে পারবেন।
