
কক্সবাজারের টেকনাফে পৃথক অভিযান চালিয়ে ৩ লাখ ৬৯ হাজার ইয়াবা বড়ি উদ্ধার করেছেন বর্ডার গার্ড বাংলাদেশের (বিজিবি) সদস্যরা। এ ঘটনায় একজনকে গ্রেপ্তার করা হয়েছে। এ ছাড়া আরও দুজনকে পলাতক আসামি উল্লেখ করে মামলা করেছে বিজিবি।
আজ মঙ্গলবার ভোরে ও গতকাল সোমবার রাতে টেকনাফের নাজিরপাড়া ও সাবরাংয়ের মধ্যবর্তী আলুগোল্লা খামার এবং পূর্ব ফুলের ডেইলে অভিযান চালিয়ে ইয়াবাগুলো উদ্ধার করা হয়। এ ঘটনায় উখিয়ার পালংখালীর মৃত বাদশা মিয়ার ছেলে মো. ইউনুছকে (২৮) গ্রেপ্তার করা হয়।
টেকনাফ-২ বিজিবির অধিনায়ক লে. কর্নেল এস এম আরিফুল ইসলাম প্রথম আলোকে বলেন, ইয়াবা আসার গোপন সংবাদের ভিত্তিতে টেকনাফ বিওপির হাবিলদার মো. আশরাফুল আলমের নেতৃত্বে বিজিবির একদল সদস্য আলুগোল্লা খামার এলাকায় অবস্থান নেন। কিছুক্ষণ পর মিয়ানমার থেকে নাফ নদীর শূন্যরেখা অতিক্রম করে একটি হস্তচালিত নৌকা নাফ নদীর কিনারায় পৌঁছায়। নৌকায় ইউনুছ, সাবরাং মণ্ডলপাড়ার লোকমান হাকিমের ছেলে আবদুল্লাহ ও মকতুল হোছেনের ছেলে আলী আহমদ ছিলেন। এ সময় বিজিবির উপস্থিতি টের পেয়ে তাঁরা পালানোর চেষ্টা করলে ইউনুছকে আটক করা হয়। পরে নৌকায় তল্লাশি চালিয়ে ৩ লাখ ৮ হাজার ৯৪৪টি ইয়াবা বড়ির বস্তা জব্দ করা হয়। জব্দ করা ইয়াবার আনুমানিক মূল্য ৯ কোটি ২৬ লাখ ৮৩ হাজার ২০০ টাকা।
বিজিবির এই অধিনায়ক বলেন, এ ঘটনায় ইউনুছ ছাড়া আবদুল্লাহ ও আলী আহমদকে পলাতক দেখিয়ে মামলা করা হয়েছে। আসামিদের টেকনাফ থানায় সোপর্দ করা হয়েছে।
এদিকে গতকাল সোমবার রাত সাড়ে আটটার দিকে নাফ নদীর পূর্ব ফুলের ডেইলে অভিযান চালিয়ে ৬০ হাজার ইয়াবা বড়ি উদ্ধার করেছে বিজিবি। ইয়াবা বড়িগুলো ধ্বংস করার জন্য ব্যাটালিয়ন সদরে জমা রাখা হয়েছে।
টেকনাফ মডেল থানার ভারপ্রাপ্ত কর্মকর্তা (ওসি) মো. মাইন উদ্দিন খান বলেন, আসামিদের আদালতের মাধ্যমে কারাগারে পাঠানো হয়েছে।
 
