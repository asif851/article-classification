
 
বিভিন্ন ক্ষেত্রে অবদানের জন্য বাংলাদেশের তিন বিশিষ্ট ব্যক্তি মাদার তেরেসা ইন্টারন্যাশনাল পদক পেয়েছেন। সল্টলেকের পূর্বাঞ্চলীয় সংস্কৃতি কেন্দ্রে কলকাতার মাদার তেরেসা ইন্টারন্যাশনাল অ্যাওয়ার্ড কমিটি আজ মঙ্গলবার বিকেলে তাঁদের হাতে এই পদক তুলে দেন।
পদক প্রাপ্ত তিন বাংলাদেশি হলেন—বাংলাদেশের পিএইচপি গ্রুপের চেয়ারম্যান সুফি মোহাম্মদ মিজানুর রহমান, গাজী গ্রুপের চেয়ারম্যান ও সংসদ সদস্য গোলাম দস্তগীর গাজী এবং শিল্পপতি আবদুর কাদের মোল্লা।
সমাজসেবায় বিশেষ অবদানের জন্য মিজানুর রহমান ও গোলাম দস্তগীর গাজীকে এবং শিক্ষা ক্ষেত্রে বিশেষ অবদান রাখার জন্য আবদুর কাদের মোল্লাকে মাদার তেরেসা ইন্টারন্যাশনাল পদক দেওয়া হয়। তাঁদের প্রত্যেককে উত্তরীয়, স্মারক ও মানপত্র তুলে দেওয়া হয়। পদক তুলে দেন বিধাননগর পৌরসভার চেয়ারম্যান সব্যসাচী দত্ত।
পদক প্রদান অনুষ্ঠানে প্রধান অতিথি হিসেবে উপস্থিত ছিলেন সাবেক বিচারপতি শ্যামল সেন। বাংলাদেশের এই তিন বিশিষ্টজন ছাড়া কলকাতার ৭ জনকে বিভিন্ন ক্ষেত্রে অবদান রাখায় এই পদক দেওয়া হয়। অনুষ্ঠানটির আয়োজক মাদার তেরেসা ইন্টারন্যাশনাল অ্যাওয়ার্ড কমিটি।
