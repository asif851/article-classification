
রাজধানীর মতিঝিলে বাংলাদেশ ব্যাংক ভবনের আগুন নিয়ন্ত্রণে এসেছে। এ অগ্নিকাণ্ডের ঘটনা তদন্তে পাঁচ সদস্যের কমিটি গঠন করা হয়েছে।
বৃহস্পতিবার রাত সাড়ে ১০টার দিকে ফায়ার সার্ভিসের ১০টি ইউনিট আগুন নিয়ন্ত্রণে আনে। রাত সাড়ে নয়টার দিকে ওই আগুনের সূত্রপাত হয়।ফায়ার সার্ভিস ও সিভিল ডিফেন্সের মহাপরিচালক ব্রিগেডিয়ার জেনারেল আলী আহমদ খান সাংবাদিকদের জানান, ব্যাংক ভবনের আগুন নিয়ন্ত্রণে এসেছে। ১৪ তলায় বৈদেশিক মুদ্রানীতি বিভাগের মহাব্যবস্থাপকের কক্ষ থেকে আগুনের সূত্রপাত হয়। এতে কিছু নথিপত্র ও আসবাব পুড়ে গেছে। এটা নাশকতা কি না জানতে চাইলে আলী আহমদ খান বলেন, তদন্তের পর এটা জানা যাবে। অগ্নিকাণ্ডের ঘটনা তদন্তে পাঁচ সদস্যের তদন্ত কমিটি করা হয়েছে। ঢাকা বিভাগের উপপরিচালক সমরেন্দ্র কুমারের নেতৃত্বে গঠিত এই কমিটিকে পাঁচ কর্মদিবসের মধ্যে তদন্ত প্রতিবেদন জমা দিতে বলা হয়েছে।ফায়ার সার্ভিস সূত্র জানায়, আগুনের খবর পেয়ে ঘটনাস্থলেই যায় ফায়ার সার্ভিসের ১০টি ইউনিট। রাত সাড়ে ১০টার দিকে আগুন নিয়ন্ত্রণে আনা সম্ভব হয়।বাংলাদেশ ব্যাংকের কয়েকজন কর্মকর্তা জানান, অগ্নিকাণ্ডের সময় ভবনের ভেতর কেউ ছিলেন না। ২৬ মার্চ মহান স্বাধীনতা ও জাতীয় দিবস উপলক্ষে বাংলাদেশ ব্যাংকে কিছু সংস্কার কাজ চলছে। তবে রাত আটটার দিকে কাজ শেষে সংস্কার কাজে যুক্ত লোকজন বের হয়ে যান।অগ্নিকাণ্ডের খবর পেয়ে অর্থমন্ত্রী আবুল মাল আবদুল মুহিত ও বাংলাদেশ ব্যাংক গভর্নর ফজলে কবির ঘটনাস্থল পরিদর্শন করেছেন।
আরও পড়ুন:বাংলাদেশ ব্যাংকের আগুন নিয়ন্ত্রণে
