
কক্সবাজারের টেকনাফে তিনটি পৃথক অভিযানে ৯৯ হাজার ৯৬০টি ইয়াবা বড়ি উদ্ধার করেছে বিজিবি। তবে তিনটি ঘটনায় কাউকে আটক করতে পারেনি তারা।
আজ বুধবার ভোর পাঁচটায় উপজেলা সাবরাং শাহপরীর দ্বীপের ৪ নম্বর স্লুইসগেট, সকাল সাড়ে নয়টায় হ্নীলার জাদিমুরা ও বেলা সাড়ে ১১টায় দমদমিয়া এলাকায় পৃথক তিনটি অভিযান চালানো হয়। টেকনাফ ২ বিজিবির এক প্রেস বিজ্ঞপ্তিতে ইয়াবার উদ্ধারের তথ্য নিশ্চিত করা হয়। টেকনাফ ২ বিজিবির অধিনায়ক লে. কর্নেল মো. আছাদুজ্জামান চৌধুরী বিজ্ঞপ্তিতে স্বাক্ষর করেন। সংবাদ বিজ্ঞপ্তিতে জানানো হয়, শাহপরীর দ্বীপ সীমান্তচৌকির একটি বিশেষ টহল দল আজ সকালে সাবরাং ৪ নম্বর স্লুইসগেট এলাকা দিয়ে একটি বস্তাসহ দুজন লোককে দেখে সন্দেহ হওয়ায় তাদের চ্যালেঞ্জ করা করে। তখন বস্তাটি ফেলে পাচারকারীরা পার্শ্ববর্তী গ্রামে ঢুকে পালিয়ে যায়। পরে ফেলে যাওয়া বস্তা তল্লাশি করে দেড় কোটি টাকার মূল্যের ৫০ হাজার ইয়াবা বড়ি পাওয়া যায়। আজ সকাল নয়টার দিকে দমদমিয়া সীমান্তচৌকির একটি বিশেষ টহল দল উপজেলার হ্নীলার জাদিমুরা এলাকায় দুজনকে সন্দেহ হয়। ওই সময় বিজিবিকে দেখে বস্তা ফেলে তারা দৌড়ে পার্শ্ববর্তী জঙ্গলের দিকে পালিয়ে যায়। পরে ওই বস্তার ভেতর থেকে ৯০ লাখ টাকার মূল্যের ৩০ হাজার ইয়াবা বড়ি পাওয়া যায়। বেলা সাড়ে ১১টায় দমদমিয়া বিজিবির তল্লাশিচৌকিতে কক্সবাজারগামী একটি যাত্রীবাহী বাস থেকে মালিকবিহীন পরিত্যক্ত অবস্থায় একটি পলিথিন ব্যাগ মোড়ানো প্যাকেট উদ্ধার করা হয়। ওই প্যাকেটের ভেতর থেকে প্রায় ৬০ লাখ টাকা মূল্যের ১৯ হাজার ৯৬০ ইয়াবা বড়ি উদ্ধার করে। এ ঘটনায় কাউকে গ্রেপ্তার করা হয়নি। তিনটি ঘটনায় উদ্ধার হওয়া ইয়াবা বড়িগুলো বিজিবির সদর ব্যাটালিয়নের হেফাজতে রাখা হয়েছে।
