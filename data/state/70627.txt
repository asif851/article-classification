
মেহেরপুরের গাংনী উপজেলায় চতুর্থ শ্রেণির এক ছাত্রীকে (১০) ধর্ষণের চেষ্টার অভিযোগে অবসরপ্রাপ্ত এক শিক্ষককে গ্রেপ্তার করেছে পুলিশ। গতকাল সোমবার গ্রেপ্তারের পর আজ মঙ্গলবার তাঁকে আদালতের মাধ্যমে জেলহাজতে পাঠানো হয়েছে।
গ্রেপ্তার হওয়া ব্যক্তি (৬৫) উপজেলার একটি মাধ্যমিক বিদ্যালয়ের অবসরপ্রাপ্ত সহকারী প্রধান শিক্ষক।
পুলিশ সূত্রে জানা গেছে, শিশুটি এলাকার একজন দিনমজুরের মেয়ে। সে স্থানীয় প্রাথমিক বিদ্যালয়ের চতুর্থ শ্রেণির ছাত্রী। গতকাল ওই শিক্ষক কৌশলে শিশুটিকে নিজ বাড়িতে ডেকে নিয়ে ধর্ষণের চেষ্টা করেন। একপর্যায়ে শিশুটি পালিয়ে প্রতিবেশীদের বিষয়টি জানান। পরে তাঁরা পুলিশে খবর দিলে পুলিশ এসে তাঁকে গ্রেপ্তার করে থানা হেফাজতে নেয়। এ ঘটনায় শিশুটির বাবা গাংনী থানায় বাদী হয়ে একটি মামলা করেছেন।
গাংনী থানার ভারপ্রাপ্ত কর্মকর্তা (ওসি) আনোয়ার হোসেন ঘটনার সত্যতা স্বীকার করে জানান, মামলার পরিপ্রেক্ষিতে গ্রেপ্তার ওই শিক্ষককে আজ আদালতের মাধ্যমে জেলহাজতে পাঠানো হয়েছে।
