
জিয়া চ্যারিটেবল ট্রাস্ট দুর্নীতি মামলার আসামি সাবেক প্রধানমন্ত্রী খালেদা জিয়ার রাজনৈতিক সচিব হারিছ চৌধুরীর এপিএস জিয়াউল ইসলাম মুন্নার জামিন বাতিল করে তাঁর বিরুদ্ধে গ্রেপ্তারি পরোয়ানা জারি করেছেন আদালত। একই সঙ্গে খালেদা জিয়ার জামিন বহাল রাখা হয়েছে।
আজ বৃহস্পতিবার ঢাকার ৫ নম্বর বিশেষ জজ আদালতের বিচারক আখতারুজ্জামান এই আদেশ দেন।
দুর্নীতি দমন কমিশনের (দুদক) আইনজীবী মোশাররফ হোসেন কাজল প্রথম আলোকে এ তথ্য নিশ্চিত করেছেন।
দুদকের আদালত পরিদর্শক আশিকুর রহমান প্রথম আলোকে বলেন, গত ২৪ আগস্ট জিয়াউল ইসলাম মুন্না আদালতের কাছ থেকে এক মাসের অনুমতি নিয়ে বিদেশে যান। তাঁর বিদেশে থাকার মেয়াদ গত ২৩ সেপ্টেম্বর শেষ হয়েছে। আজ আদালতে হাজির না হওয়ায় তাঁর জামিন বাতিল করে গ্রেপ্তারি পরোয়ানা জারি করা হয়েছে।
জিয়া চ্যারিটেবল ও জিয়া অরফানেজ ট্রাস্ট মামলার পরবর্তী শুনানি ঠিক করা হয়েছে আগামী ৫ অক্টোবর। জিয়া চ্যারিটেবল ট্রাস্ট দুর্নীতি মামলায় একজন সাক্ষীর জেরা চলছে।
 
