
ঢাকা আইনজীবী সমিতির ২০১৭-১৮ মেয়াদের নির্বাচনে বিএনপিপন্থী নীল প্যানেল থেকে সভাপতি ও আওয়ামীপন্থী সাদা প্যানেল থেকে সাধারণ সম্পাদক নির্বাচিত হয়েছে। মোট ২৭টি পদের মধ্যে ১৪টিতে জয় পেয়ে সংখ্যাগরিষ্ঠতা পেয়েছে সাদা প্যানেল। গতকাল শনিবার মধ্যরাতে এই ফল ঘোষণা করা হয়।
গত শুক্রবার দুই পক্ষের হাতাহাতিতে ভোট গণনা স্থগিত হয়ে যায়। গতকাল সকাল থেকে আবার ভোট গণনা শুরু হয়। মধ্যরাতে ফল ঘোষণা করা হয়। গত বুধবার ও বৃহস্পতিবার দুই দিনে ভোট গ্রহণ হয়।
আওয়ামীপন্থী আইনজীবীদের সাদা প্যানেল থেকে সাধারণ সম্পাদক নির্বাচিত হয়েছেন মিজানুর রহমান মামুন। এ ছাড়া সিনিয়র সহসভাপতি কাজী শাহানারা ইয়াসমীন, সহসভাপতি রুহুল আমিন, কোষাধ্যক্ষ আরিফুর রহমান চৌধুরী, সিনিয়র সহসাধারণ সম্পাদক মোস্তাফিজুর রহমান, সহসাধারণ সম্পাদক কামাল হোসেন পাটোয়ারী, গ্রন্থাগার সম্পাদক মনিরুজ্জামান ও দপ্তর সম্পাদক পদে আবদুর রশিদ নির্বাচিত হয়েছেন। কার্যনির্বাহী সদস্য পদে এই প্যানেল থেকে নির্বাচিত হয়েছেন ছয়জন।
বিএনপিপন্থী আইনজীবীদের নীল প্যানেল সভাপতিসহ ১৩টি পদে জয় পেয়েছে। সভাপতি পদে গোলাম মোস্তফা খান, সাংস্কৃতিক সম্পাদক শাহনাজ বেগম, সমাজকল্যাণ সম্পাদক এ বি এম খায়রুল ইসলাম ও খেলাধুলা সম্পাদক পদে খলিলুর রহমান নির্বাচিত হয়েছেন। এ ছাড়া নীল প্যানেল থেকে কার্যনির্বাহী পদে নয়জন নির্বাচিত হয়েছেন।
ঢাকা আইনজীবী সমিতিতে (ঢাকা বার) এবার ভোটার ছিলেন ১৬ হাজার ১২৯ জন। দুদিনে ভোট দেন ৯ হাজার ১১ জন। ঢাকা বারের সাবেক সভাপতি ও ঢাকার সরকারি কৌঁসুলি (পিপি) খন্দকার আব্দুল মান্নান প্রধান নির্বাচন কমিশনার হিসেবে দায়িত্ব পালন করেন। এ নির্বাচনে ২৭টি পদের বিপরীতে মোট ৫৫ জন প্রার্থী প্রতিদ্বন্দ্বিতা করেন।
