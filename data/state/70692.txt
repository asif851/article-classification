
একুশে পদকপ্রাপ্ত বাউল শিল্পী করিম শাহ আর নেই। আজ মঙ্গলবার সকাল সাড়ে আটটায় কুষ্টিয়া শহরের চৌড়হাস এলাকার নিজ বাড়িতে তিনি ইন্তেকাল করেন (ইন্না লিল্লাহি...রাজিউন)। তাঁর বয়স হয়েছিল ৯০ বছর।বিকেলে তাঁকে মিরপুর উপজেলার ফুলবাড়িয়া ইউনিয়নের কামারপাড়া গ্রামে তাঁর ভক্তবাড়িতে সমাহিত করা হবে। বেলা দেড়টার দিকে পাশের চৌড়হাস ঈদগাহ ময়দানে তাঁর জানাজা হবে।২০১১ সালে বাউল শিল্পী হিসেবে শিল্পকলায় একুশে পদক পান তিনি। দেশ-বিদেশের অনেক জায়গায় গান গেয়েছেন।করিম শাহের স্ত্রী রিজিয়া খাতুন কান্নাজড়িত কণ্ঠে প্রথম আলোকে বলেন, আজ মঙ্গলবার সকাল আটটা ৪০ মিনিটে তিনি ইন্তেকাল করেন। জীবদ্দশায় করিম শাহ অনেকবার বলেছিলেন মৃত্যুর পর তাঁকে যেন কামারবাড়ির ভক্তবাড়িতে সমাহিত করা হয়। সে ইচ্ছা অনুযায়ী তাঁকে সেখানে সমাহিত করা হবে।
করিম শাহ দীর্ঘদিন ধরে শ্বাসকষ্টে ভুগছিলেন। গত ১৯ এপ্রিল দুপুরে শ্বাসকষ্ট নিয়ে কুষ্টিয়া জেনারেল হাসপাতালে ভর্তি হয়েছিলেন এই প্রবীণ বাউল শিল্পী। হাসপাতালে এই প্রতিবেদক তাঁকে দেখতে গেলে তিনি তাঁর জন্য কিছু করার আকুতি জানিয়েছিলেন। উন্নত চিকিৎসার জন্য তাঁকে ঢাকায় নেওয়ার পরামর্শ দিয়েছিলেন চিকিৎসকেরা। কিন্তু তিনি যেতে চাননি। ৬ মে তাঁকে হাসপাতালে দেখতে গিয়েছিলেন জেলা প্রশাসক সৈয়দ বেলাল হোসেন। এ সময় তাঁকে ১০ হাজার টাকার চেক দিয়ে সহায়তা করা হয়।  পরে সমাজসেবা অধিদপ্তরের সহায়তায় তাঁকে ৩১ মে ঢাকা মেডিকেল কলেজ হাসপাতালে নেওয়া হয়। ঢাকায় থাকা অবস্থায় তাঁকে প্রধানমন্ত্রীর তহবিল থেকে দুই লাখ টাকা দেওয়া হয়েছিল। ৪ জুন তিনি বাড়ি আসেন।
মৃত্যুর খবর শুনে কুষ্টিয়ার জেলা প্রশাসক সৈয়দ বেলাল হোসেন, পুলিশ সুপার মফিজ উদ্দীন আহম্মেদ, শিল্পকলা একাডেমি ও লালন একাডেমির কর্মকর্তারা তাঁর মরদেহ দেখতে যান। তাঁর অসংখ্য ভক্ত-শুভাকাঙ্ক্ষী তাঁকে একনজর দেখতে ভিড় জমিয়েছেন।
 হাসপাতালে বাউল করিম শাহের আকুতি
