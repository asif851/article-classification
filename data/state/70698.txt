
নওগাঁর নিয়ামতপুর উপজেলার তিন গ্রামের বাসিন্দারা অবশেষে গতকাল রোববার বিদ্যুৎ পেয়েছে। স্থানীয় সাংসদ সাধন চন্দ্র মজুমদার গতকাল সুইচ টিপে নতুন এ বিদ্যুতায়ন কার্যক্রমের উদ্বোধন করেন।এতে উপজেলার হাজিনগর ইউনিয়নের ঘাটিপাড়া নন্দীগ্রাম, শাংগইল ও ছত্রপতি গ্রামের মোট ১০৪ জন গ্রাহক বিদ্যুৎ পেলেন।এ উপলক্ষে দুপুরে ঘাটিপাড়া নন্দীগ্রামে এক অনুষ্ঠানের আয়োজন করা হয়। এতে সভাপতিত্ব করেন হাজিনগর ইউনিয়ন পরিষদের (ইউপি) চেয়ারম্যান আবদুর রাজ্জাক। উপস্থিত ছিলেন উপজেলা পরিষদের চেয়ারম্যান এনামুল হক, নওগাঁ পল্লী বিদ্যুৎ সমিতি নিয়ামতপুর অঞ্চলের উপমহাব্যবস্থাপক রঞ্জন কুমার ঘোষ প্রমুখ।রঞ্জন কুমার ঘোষ বলেন, নতুন বিদ্যুৎসংযোগের আওতায় ঘাটিপাড়া নন্দীপাড়া গ্রামের ৪২ জন, শাংগইল গ্রামের ৯ জন ও ছত্রপতি গ্রামের ৫৩ জন গ্রাহক সুবিধা পাবেন। দীর্ঘদিন ধরে ওই তিন গ্রামের মানুষ বিদ্যুৎ-বঞ্চিত ছিল। এখন বিদ্যুৎ পেয়ে তারা খুশি।
 
