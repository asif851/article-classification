
দুর্ঘটনার হাত থেকে বন্য প্রাণী বাঁচাতে মৌলভীবাজারের লাউয়াছড়া জাতীয় উদ্যানের ভেতর দিয়ে যাওয়া শ্রীমঙ্গল-ভানুগাছ সড়কে রাতে যানবাহন চলাচল বন্ধ করা হবে। এর অংশ হিসেবে বিকল্প সড়ক উন্নয়ন করতে সড়ক ও জনপথ (সওজ) বিভাগ এবং স্থানীয় সরকার প্রকৌশল অধিদপ্তরকে (এলজিইডি) চিঠি দেওয়া হয়েছে। বন্য প্রাণী ব্যবস্থাপনা ও প্রকৃতি সংরক্ষণ বিভাগ এ চিঠি দেয়। পাশাপাশি উদ্যানের ভেতর দিয়ে টানা বিদ্যুৎ লাইনের আবরণহীন তার পাল্টে আবরণযুক্ত তার ব্যবহারের জন্য পল্লী বিদ্যুৎ সমিতির (পবিস) মৌলভীবাজার কার্যালয়কেও চিঠি দেওয়া হয়েছে। বন্য প্রাণী ব্যবস্থাপনা ও প্রকৃতি সংরক্ষণ বিভাগ সূত্রে জানা গেছে, উদ্যানটির ভেতর দিয়ে শ্রীমঙ্গল-ভানুগাছ সড়ক ও ঢাকা-সিলেট রেললাইন গেছে। শ্রীমঙ্গল-ভানুগাছ সড়কে প্রতিদিন কয়েক শ যানবাহন চলাচল করে। প্রায় রাতেই যানবাহনের নিচে চাপা পড়ে বিভিন্ন বন্য প্রাণীর মৃত্যু হয়। গবেষণা প্রতিষ্ঠান ক্রিয়েটিভ কনজারভেশন অ্যালায়েন্সের তথ্য অনুযায়ী, প্রতিবছর উদ্যানের প্রায় পাঁচ কিলোমিটার এলাকায় শ্রীমঙ্গল-ভানুগাছ সড়কে অন্তত ৪৫টি বন্য প্রাণীর প্রাণহানি ঘটছে।এর পরিপ্রেক্ষিতে গত ২ আগস্ট প্রধানমন্ত্রীর কার্যালয়ের মহাপরিচালক (প্রশাসন) কবির বিন আনোয়ারের সভাপতিত্বে সভা হয়। তাতে বন্য প্রাণী সংরক্ষণের স্বার্থে রাতে এ সড়কে যানবাহন চলাচল বন্ধ রাখার সিদ্ধান্ত হয়। এ জন্য বিকল্প সড়কে যানবাহন চলাচলের ব্যবস্থা গ্রহণের সিদ্ধান্ত নেওয়া হয়। এরপর বন্য প্রাণী ব্যবস্থাপনা ও প্রকৃতি সংরক্ষণ বিভাগের বিভাগীয় বন কর্মকর্তা মিহির কুমার দো ১০ নভেম্বর সওজ ও এলজিইডির মৌলভীবাজার কার্যালয়ের নির্বাহী প্রকৌশলীকে চিঠি দেন। চিঠিতে বলা হয়েছে, প্রধানমন্ত্রীর কার্যালয়ের সভায় লাউয়াছড়া জাতীয় উদ্যানের বন্য প্রাণী সংরক্ষণের স্বার্থে রাতে যানবাহন চলাচলে লাউয়াছড়ার বাইরে বিকল্প সড়ক উন্নয়নে (নূরজাহান চা-বাগান-বাঘমারা ক্যাম্প, নূরজাহান চা-বাগান-পদ্মপুকুর-ভানুগাছ) ব্যবস্থা নিতে বলা হয়েছে। সওজ মৌলভীবাজার কার্যালয়ের নির্বাহী প্রকৌশলী উৎপল সামন্ত গত বৃহস্পতিবার বলেন, ‘চিঠি পেয়েছি। কিন্তু বিকল্প রাস্তা আমাদের না। উদ্যানের ভেতর দিয়ে যে রাস্তা গেছে (শ্রীমঙ্গল-ভানুগাছ সড়ক), সেটি আমাদের।’এলজিইডির মৌলভীবাজার কার্যালয়ের নির্বাহী প্রকৌশলী মো. কামরুল ইসলাম বলেন, ‘চিঠি পেয়েছি। কিন্তু নূরজাহান চা-বাগানের রাস্তাটি সরাসরি আমাদের না। আমরা উপজেলা ও ইউনিয়নের প্রধান প্রধান রাস্তা করে থাকি। এরপরও বিষয়টি বিশেষ বিবেচনায় দেখছি।’পল্লী বিদ্যুৎ সমিতি মৌলভীবাজার কার্যালয়ের মহাব্যবস্থাপক শিবু লাল বসু বলেন, ‘চিঠি পেয়েছি। কিছু কিছু লাইন কাভার্ড করেও ফেলেছি। এ তার বিশেষ ধরনের। আমাদের কাছে থাকে না। তার পেলেই পর্যায়ক্রমে সবটুকু পাল্টানো হবে।’ মিহির কুমার দো গতকাল শনিবার বলেন, লাউয়াছড়ায় বিরল ও বিপন্ন বন্য প্রাণী আছে। সেগুলোকে বাঁচাতে হলে জরুরি ভিত্তিতে ব্যবস্থা নিতে হবে। বিকল্প সড়কের ব্যবস্থা হলেই উদ্যানের ভেতরে রাতে যান চলাচল বন্ধ করে দেওয়া হবে। এদিকে উদ্যানে যানবাহনের চাপায় ও ট্রেনে কাটা পড়ে বন্য প্রাণীর প্রাণহানি ও আহত হওয়ার ঘটনায় উদ্বেগ প্রকাশ করেছে লাউয়াছড়া বন ও জীববৈচিত্র্য রক্ষা আন্দোলন। গতকাল এক বিবৃতিতে এ উদ্বেগ প্রকাশ করা হয়।
