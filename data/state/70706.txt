
পটুয়াখালীর লোহালিয়া নদীতে এমভি শাথিল-১ লঞ্চটি ডুবে যাওয়ার ২৪ ঘণ্টা পর আজ মঙ্গলবার উদ্ধারকাজ শুরু হয়েছে। সন্ধ্যা সোয়া ছয়টার দিকে বাংলাদেশ অভ্যন্তরীণ নৌপরিবহন সংস্থার (বিআইডব্লিউটিএ) উদ্ধারকারী জাহাজ রুস্তম ঘটনাস্থলে পৌঁছে উদ্ধারকাজ শুরু করেছে।
উদ্ধারকাজ তদারকি করতে বিআইডব্লিউটিএর চেয়ারম্যানের নির্দেশে তিন সদস্যের একটি প্রতিনিধিদল ঘটনার দিন রাতেই পটুয়াখালী পৌঁছে। দলের সদস্যরা হলেন বরিশাল নদীবন্দরের যুগ্ম পরিচালক মো. শহিদুল্লাহ,  যুগ্ম পরিচালক (নৌ-নিরাপত্তা) মো. আবুল বাশার ও যুগ্ম পরিচালক (নৌ সংরক্ষণ) মো. আশরাফ হোসেন।
গতকাল সোমবার সন্ধ্যা সোয়া ছয়টার দিকে লোহালিয়া নদীর মধ্যভাগে ঢাকাগামী আঁচল-৫ নামের একটি দোতলা লঞ্চে মাছের ঢোল তুলে  দেওয়ার সময় শাথিল-১ লঞ্চটি কাত হয়ে অর্ধেকটা ডুবে  যায়। লঞ্চডুবির ঘটনার পরপরই ঘটনাস্থল পরিদর্শন করেছেন পটুয়াখালী জেলা প্রশাসক  ও পুলিশের ঊর্ধ্বতন কর্মকর্তারা ।
এদিকে আজ সন্ধ্যার পর বিআইডব্লিউটিএর উদ্ধারকারী জাহাজ রুস্তম কাজ শুরু করেছে। রাত নয়টার দিকে এ প্রতিবেদন লেখা পর্যন্ত উদ্ধারকারী জাহাজ রুস্তম ক্রেনের সাহায্যে ডুবে যাওয়া লঞ্চটিকে পানি থেকে আংশিক উঠাতে পেরেছে। 
উদ্ধারকাজ তদারকি করতে যাওয়া মো. শহিদুল্লাহ জানান, উদ্ধারকাজ শুরু হয়েছে। দুই ঘণ্টার মধ্যেই লঞ্চটি পানি থেকে সম্পূর্ণ উত্তোলন করা সম্ভব হবে।
এদিকে এ প্রতিবেদন লেখা পর্যন্ত লঞ্চডুবির ঘটনায় হতাহতের খবর পাওয়া যায়নি।
