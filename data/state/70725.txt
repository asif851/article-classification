
রাজধানীর গুলশানে ইউনাইটেড হাসপাতালে এক রোগীকে যৌন হয়রানির ঘটনায় অভিযুক্ত আসামি ওই হাসপাতালের সেবক (স্টাফ নার্স) সাইফুল ইসলামের এক দিনের রিমান্ড মঞ্জুর করেছেন আদালত। আজ শনিবার ঢাকার মহানগর হাকিম আসাদুজ্জামান নুর এ আদেশ দেন।
এর আগে মামলার তদন্ত কর্মকর্তা গুলশান থানার উপপরিদর্শক (এসআই) মহিদুল ইসলাম তাঁকে আদালতে হাজির করে পাঁচ দিনের রিমান্ডে নেওয়ার আবেদন জানান।
রিমান্ড আবেদনে বলা হয়, গত ৩০ নভেম্বর সন্ধ্যার দিকে ইউনাইটেড হাসপাতালের নিবিড় পরিচর্যাকেন্দ্রে (আইসিইউ) চিকিৎসাধীন এক নারীকে যৌন হয়রানি করেন সাইফুল। পরবর্তীতে তিনি যৌন হয়রানির বিষয়টি স্বীকারও করেন। এ কারণে হাসপাতাল কর্তৃপক্ষ গত ২ ডিসেম্বর তাঁকে বরখাস্ত করে। ঘটনাটি একটি জাতীয় দৈনিকে প্রকাশিত হওয়ার পর হাইকোর্ট তা আমলে নিয়ে স্বতঃপ্রণোদিত হয়ে সাইফুলকে গ্রেপ্তার করে ৭ ডিসেম্বর আদালতে হাজির করার নির্দেশ দেন। একই সঙ্গে যৌন নির্যাতনের ওই ঘটনায় ইউনাইটেড হাসপাতাল কর্তৃপক্ষ ও সাইফুল ইসলামের বিরুদ্ধে কেন ব্যবস্থা নেওয়া হবে না, এ ব্যাপারে জানতে চেয়ে রুলও জারি করেন আদালত। ওই নির্দেশনার পর সাইফুলকে আসামি করে গত ৩ ডিসেম্বর হাসপাতালের প্রশাসন ও নিরাপত্তা শাখার ব্যবস্থাপক মেজর (অব) মোহাম্মদ মইনুল হোসেন একটি মামলা করেন। র‍্যাপিড অ্যাকশন ব্যাটালিয়নের (র‍্যাব-১) একটি দল গত বৃহস্পতিবার মধ্যরাতে বিমানবন্দর রেল স্টেশন সংলগ্ন এলাকা থেকে তাঁকে গ্রেপ্তার করে গুলশান থানায় হস্তান্তর করে।
