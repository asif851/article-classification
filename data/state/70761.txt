
বর্ডার গার্ড বাংলাদেশ (বিজিবি) ও মিয়ানমারের সীমান্তরক্ষী বাহিনী বর্ডার গার্ড পুলিশের (বিজিপি) মধ্যেকার গোলাগুলি ‘ভুল বোঝাবুঝির’ কারণে ঘটেছে বলে মন্তব্য করেছেন স্বরাষ্ট্র প্রতিমন্ত্রী আসাদুজ্জামান খান কামাল। আজ বুধবার দুপুরে সচিবালয়ের স্বরাষ্ট্র মন্ত্রণালয়ে এক সংবাদ সম্মেলনে এ মন্তব্য করেন প্রতিমন্ত্রী। আজ বুধবার ভোরে টেকনাফে নাফ নদীতে টহলের সময় বিপ্লব কুমার (২১) নামের বিজিবির এক সদস্য গুলিবিদ্ধ হয়েছেন। বিজিবির ভাষ্য, মিয়ানমারের সীমান্তরক্ষী বাহিনী বর্ডার গার্ড পুলিশের গুলিতে এই সিপাহি আহত হয়েছেন। এ ছাড়া রাজ্জাক নামে এক নায়েককে বিজিপি তুলে নিয়ে গেছে। চট্টগ্রামে সম্মিলিত সামরিক হাসপাতালে গুলিতে আহত বিপ্লব কুমারের অস্ত্রোপচার করা হয়েছে। বর্তমানে তিনি আশঙ্কামুক্ত। এ ব্যাপারে সাংবাদিকদের এক প্রশ্নের উত্তরে আসাদুজ্জামান খান বলেন, ‘নাফ নদীতে ভুল বোঝাবুঝিতে বিজিবি ও বিজিপির মধ্যে গোলাগুলির ঘটনা ঘটেছে। এ সমস্যার সমাধানে দুই দেশের সীমান্ত বাহিনী পতাকা বৈঠক করবে। ভবিষ্যতে এ ধরনের ঘটনা এড়াতে বাহিনী সতর্ক থাকবে।’ তিনি আরও বলেন, বাংলাদেশ ও মিয়ানমার উভয়ই নাফ নদী ব্যবহার করেন। টহলের সময় বিজিবির নৌকা নাফ নদীতে মাছের জালে আটকে যায়। এতে বিজিবির নৌকা মিয়ানমারের সীমান্তে ঢুকেছে মনে করে বিজিপি সদস্যরা বিজিবির নৌকা লক্ষ্যে করে ফাঁকা গুলি ছোড়ে। জঙ্গি সংগঠন আনসারুল্লাহ বাংলা টিমের চিঠিতে দেশের বিশিষ্ট ২৫ নাগরিককে হত্যার হুমকি প্রসঙ্গে আসাদুজ্জামান খান বলেন, ‘এ ব্যাপারে গোয়েন্দারা কাজ করছে।’ আসন্ন পবিত্র রমজান মাসে ও ঈদে দেশের আইনশৃঙ্খলা পরিস্থিতি স্বাভাবিক অবস্থায় রাখার জন্য সব ধরনের ব্যবস্থা নেওয়া হয়েছে বলেও জানান স্বরাষ্ট্র প্রতিমন্ত্রী।
