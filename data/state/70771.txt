
ভেজাল প্যারাসিটামল সিরাপ সেবনে শিশুমৃত্যুর অভিযোগে করা মামলায় রিড ফার্মাসিউটিক্যালসের মালিকসহ পাঁচ কর্মকর্তাকে বেকসুর খালাসের রায়ের বিরুদ্ধে রাষ্ট্রপক্ষের করা আপিল শুনানির জন্য গ্রহণ করেছেন হাইকোর্ট। এই আদেশের অনুলিপি পাওয়ার সাত দিনের মধ্যে ওই পাঁচজনকে বিচারিক আদালতে আত্মসমর্পণ করতে নির্দেশ দেওয়া হয়েছে।বিচারপতি এ কে এম আসাদুজ্জামান ও বিচারপতি রাজিক আল জলিলের সমন্বয়ে গঠিত হাইকোর্ট বেঞ্চ গতকাল বৃহস্পতিবার এ আদেশ দেন।ঢাকার ড্রাগ আদালতের বিচারক এম আতোয়ার রহমান গত বছরের ২৮ নভেম্বর এই মামলার রায়ে রিড ফার্মার মালিকসহ পাঁচজনকে খালাস দেন। তাঁরা হলেন প্রতিষ্ঠানটির মালিক ও ব্যবস্থাপনা পরিচালক মিজানুর রহমান, তাঁর স্ত্রী ও রিড ফার্মার পরিচালক শিউলি রহমান, পরিচালক আবদুল গনি, ফার্মাসিস্ট মাহবুবুল ইসলাম ও এনামুল হক।পাঁচজনের খালাসের রায়ের বিরুদ্ধে চলতি বছরের জানুয়ারিতে হাইকোর্টে আপিল করে রাষ্ট্রপক্ষ। গতকাল আপিলের গ্রহণযোগ্যতার ওপর শুনানি হয়। আদালতে রাষ্ট্রপক্ষে শুনানি করেন সহকারী অ্যাটর্নি জেনারেল মো. বশির আহমেদ, সঙ্গে ছিলেন সহকারী অ্যাটর্নি জেনারেল ইউনুস আলী ও কাজী মো. মাহমুদুল করিম।পরে বশির আহমেদ প্রথম আলোকে বলেন, রাষ্ট্রপক্ষের করা আপিল শুনানির জন্য গ্রহণ করে হাইকোর্ট ওই পাঁচজনকে আদেশ পাওয়ার সাত দিনের মধ্যে বিচারিক আদালতে আত্মসমর্পণ করতে নির্দেশ দিয়েছেন। যে যুক্তিতে পাঁচজনকে খালাস দেওয়া হয়েছে, তা যুক্তিযুক্ত নয় বলে আবেদনে বলা হয়। আপিলে তাঁদের পর্যাপ্ত সাজা চাওয়া হয়েছে।২০০৯ সালের জুন থেকে আগস্ট পর্যন্ত রিড ফার্মার প্যারাসিটামল সিরাপ সেবন করে দেশে ২৮টি শিশু মারা যায়। এ ঘটনায় ঔষধ প্রশাসন অধিদপ্তরের তৎকালীন তত্ত্বাবধায়ক মো. শফিকুল ইসলাম ঢাকার ড্রাগ আদালতে কোম্পানিটির মালিকসহ পাঁচজনের বিরুদ্ধে মামলা করেন। ২০১১ সালের ৯ মার্চ ভেজাল প্যারাসিটামল তৈরির অভিযোগে রিড ফার্মাসিউটিক্যালসের ব্যবস্থাপনা পরিচালক মিজানুর রহমানসহ পাঁচজনের বিরুদ্ধে অভিযোগ গঠন করা হয়।
 
