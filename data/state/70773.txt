
নেত্রকোনার দুর্গাপুরে কৃষক ইসমাইল হোসেন (৬০) হত্যা মামলায় একজনকে মৃত্যুদণ্ড ও দুজনের যাবজ্জীবন কারাদণ্ড দিয়েছেন আদালত। এ ছাড়া প্রত্যেককে ২০ হাজার টাকা করে জরিমানা করা হয়েছে। অনাদায়ে যাবজ্জীবন সাজাপ্রাপ্ত আসামিদের আরও এক মাসের কারাদণ্ড দেওয়া হয়েছে।
আজ বৃহস্পতিবার দুপুরে জেলা ও দায়রা জজ কে এম রাশেদুজ্জামান রাজা আসামিদের উপস্থিতিতে এ রায় ঘোষণা করেন।
মৃত্যুদণ্ডপ্রাপ্ত আসামি হলেন আলীম উদ্দিন (২৮)। আর যাবজ্জীবন দণ্ডপ্রাপ্ত আসামিরা হলেন ইলিয়াস মিয়া (২২) ও আজিজুল হক (৪৫)। তাঁদের প্রত্যেকের বাড়ি দুর্গাপুর উপজেলার চরিগাঁওপাড়া গ্রামে।
আদালতে রাষ্ট্রপক্ষের মামলা পরিচালনা করেন সরকারি কৌঁসুলি মুহাম্মদ সাইফুল আলম প্রদীপ এবং আসামিপক্ষে ছিলেন রাশেদুজ্জামান রাশেদ।
আদালত সূত্রে জানা গেছে, ২০১৩ সালের ১ জানুয়ারি রাতে দুর্গাপুরের চারিগাঁওপাড়া গ্রামের কৃষক ইসমাইল হোসেনের বাড়িতে একই গ্রামের আলিম উদ্দিন, ইলিয়াস মিয়া ও আজিজুল হক হামলা করেন। তাঁরা ইসমাইলের কাছে সিন্দুকের চাবি চান। চাবি না দেওয়ায় আলীম উদ্দিন ক্ষিপ্ত হয়ে ইসমাইলের ওপর চড়াও হয়ে তাঁর বুকে উপর্যুপরি ছুরিকাঘাত করেন। এতে ঘটনাস্থলেই ইসমাইল নিহত হন। এ ঘটনার দুদিন পর নিহত ব্যক্তির স্ত্রী জমিলা খাতুন বাদী হয়ে আলীম উদ্দিনকে প্রধান আসামি করে দুর্গাপুর থানায় একটি হত্যা মামলা করেন। তদন্ত শেষে ওই বছরের ১০ জুন তিনজনের বিরুদ্ধে আদালতে অভিযোগপত্র জমা দেয় পুলিশ। ১২ জন সাক্ষীর সাক্ষ্য গ্রহণ শেষে আজ আদালত এই রায় দেন।
