
হাতে-কলমে প্রশিক্ষণ দিতে আর ফসলের মাঠে ছুটে যেতে হচ্ছে না। ভবনের ছাদে উঠেই প্রশিক্ষণে অংশগ্রহণকারী কৃষকেরা সবজি চাষের পদ্ধতি, রোগবালাই দমন ও পরিচর্যার কলা-কৌশল জানতে পারছেন। এমন পরিবেশই তৈরি করা হয়েছে মৌলভীবাজারের শ্রীমঙ্গল উপজেলা কৃষি সম্প্রসারণ অধিদপ্তরের কার্যালয়ে।
প্রশিক্ষণ আরও ফলপ্রসূ করতে কার্যালয়ের সীমানাপ্রাচীরের দেয়ালে লিখে রাখা হয়েছে চাষাবাদ-বিষয়ক নানা খনার বচন। এতে অতি সহজেই কৃষকেরা ফসল আবাদের মৌসুম ও পরিচর্যা সম্পর্কে ধারণা পাচ্ছেন।
গত রোববার শ্রীমঙ্গল উপজেলা পরিষদ এলাকায় উপজেলা কৃষি সম্প্রসারণ অধিদপ্তরের দোতলা ভবনের ছাদে গিয়ে দেখা গেছে, একপাশে পানি লাউ, অন্য পাশে টমেটো ও কাঁচা মরিচের বাগান। ড্রামের মধ্যে লাগানো লাউগাছ তারের তৈরি মাচায় ছড়িয়ে দেওয়া হয়েছে। তাতেই বেশ কিছু ছোট আকারের লাউ ঝুলে আছে। এ ছাড়া টবে লাগানো টমেটো ও কাঁচা মরিচের গাছও অনেকটাই বড় হয়ে বাতাসে দোল খাচ্ছে। এগুলোতেও ফুল এসেছে। কিছুদিনের মধ্যেই ফল ধরবে।
শ্রীমঙ্গল উপজেলা কৃষি কার্যালয় সূত্র জানিয়েছে, গত মে মাসে এই নতুন ভবনে উপজেলা কৃষি বিভাগের কার্যক্রম শুরু হয়। ঠিক সেই সময় থেকেই ছাদে সবজির বাগান করার কাজ শুরু হয়। ১০টি ড্রামে কেঁচো সার মিশিয়ে মাটি প্রস্তুত করা হয়েছে। প্রতিটি ড্রামে দুটি করে লাউয়ের চারা রোপণ করা হয়েছে। এ পর্যন্ত গাছগুলো থেকে ৫০টি লাউ পাওয়া গেছে। এ ছাড়া ৩৬টি টবে কলম করা টমেটোর চারা লাগানো হয়েছে। বারোমাসি কাঁচা মরিচের গাছ লাগানো হয়েছে ৩০টি টবে।
ছাদে এই সবজির বাগান করার উদ্দেশ্যের কথা বলতে গিয়ে শ্রীমঙ্গল উপজেলা কৃষি কর্মকর্তা সুকল্প দাস জানান, কার্যালয়ের নিচতলায় রয়েছে প্রশিক্ষণকেন্দ্র। অনেক সময় কৃষকদের মাঠে নিয়ে সরাসরি হাতে-কলমে প্রশিক্ষণ দেওয়া সম্ভব হয় না। প্রশিক্ষণ চলাকালে শুধু তাঁদের তত্ত্ব ও তথ্য দেওয়া হয়ে থাকে। অনেকেই এসব মনে রাখতে পারেন না। কিন্তু প্রশিক্ষণ আরও কার্যকর করতে ছাদে বাগান করে কৃষকদের হাতে-কলমে প্রশিক্ষণ দেওয়া যাচ্ছে। তাঁদের ছাদে নিয়ে মাটি তৈরি, চারা রোপণ, রোগবালাই দমন, গাছের পরিচর্যা কীভাবে করতে হয়, তা সরাসরি দেখানো সম্ভব হচ্ছে। এতে তাঁরা সরাসরি চাষাবাদের ধারণা নিতে পারছেন। এ ছাড়া চাষাবাদ সম্পর্কে যাঁরাই কৃষি কার্যালয়ে ধারণা নিতে আসেন, তাঁদের ছাদে নিয়ে বাগান করার পদ্ধতি দেখানো হচ্ছে। ছাদে পর্যায়ক্রমে চালকুমড়া, শসা, করলার চাষ করা হবে।
কৃষি সম্প্রসারণ অধিদপ্তর মৌলভীবাজার কার্যালয়ের উপপরিচালক মোহাম্মদ শাহজাহান প্রথম আলোকেবলেন, ‘ওখানে (শ্রীমঙ্গল উপজেলা কৃষি কার্যালয়ের ছাদে) চারা লাগানোর কাজে আমরা জড়িত। এটা একটা ভালো উদ্যোগ। ছাদে ফল ও সবজির বাগান করাকে আমরা উৎসাহিত করছি।’
 
