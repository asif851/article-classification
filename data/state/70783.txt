
বাংলাদেশ বিশ্বের সবচেয়ে বড় মানব পতাকা গড়ে গিনেস বুক অব ওয়ার্ল্ড রেকর্ডসে স্থান করে নিয়েছে। গতকাল শনিবার গিনেস বুক কর্তৃপক্ষ আনুষ্ঠানিকভাবে এই অনুমোদন দিয়েছে। গত ১৬ ডিসেম্বর ২০১৩ বিজয় দিবস স্মরণ করে জাতীয় প্যারেড গ্রাউন্ডে ২৭ হাজার ১১৭ জন মানুষ মিলে বিশ্বের সবচেয়ে বড় মানব পতাকা গড়ে বাংলাদেশ।এর মধ্য দিয়ে গত বছর করা পাকিস্তানের জাতীয় মানব পতাকার রেকর্ড আনুষ্ঠানিকভাবে ভাঙল বাংলাদেশ। ‘লাল-সবুজের বিশ্ব জয়’ শিরোনামে মুঠোফোন সেবাদাতা প্রতিষ্ঠান রবি আজিয়াটার এই আয়োজনের কৌশলগত অংশীদার ছিল বাংলাদেশ সেনাবাহিনী। এর আগে ২০১২ সালের ২১ অক্টোবরে পাঞ্জাব ইয়ুথ ফেস্টিভ্যালে ২৪ হাজার ২০০ জনের মানব পতাকা তৈরি করে রেকর্ড বইয়ে স্থান করে নিয়েছিল পাকিস্তান।গিনেস ওয়ার্ল্ড রেকর্ডসের দাপ্তরিক ওয়েবসাইটে (http://www.guinnessworldrecords.com/world-records/2000/largest-human-national-flag) বিশ্বের সবচেয়ে বড় মানব পতাকার স্বীকৃতিতে বাংলাদেশের নাম রয়েছে।খবর গিনেস বুক ওয়েবসাইট।
 
