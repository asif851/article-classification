
নারায়ণগঞ্জ থেকে অপহূত আইনজীবী চন্দন কুমার সরকারকে অবিলম্বে জীবিত উদ্ধার করে পরিবারের কাছে ফিরিয়ে দেওয়ার দাবি জানিয়েছেন আইনজীবীরা। গতকাল মঙ্গলবার পৃথক সংবাদ সম্মেলনে বাংলাদেশ বার কাউন্সিল ও গণতান্ত্রিক আইনজীবী সমিতি এ দাবি জানায়।বাংলাদেশ বার কাউন্সিল ভবনে আয়োজিত সংবাদ সম্মেলনে বার কাউন্সিলের ভাইস চেয়ারম্যান খন্দকার মাহবুব হোসেন বলেন, হত্যা, গুম ও অপহরণের আতঙ্কে দেশের জনগণ নিরাপত্তাহীনতায় ভুগছে। কারও জীবনের কোনো নিরাপত্তা নেই। অথচ সরকার ও আইনশৃঙ্খলা রক্ষাকারী বাহিনী গুমের দায় এড়িয়ে বলছে, তারা কিছুই জানে না। তিনি বলেন, ‘কিছু জানি না’ বলে দায় এড়ানো যাবে না। সারা দেশে অপহরণ ও গুমের ঘটনা উদ্ঘাটনে সরকারকেই দায়িত্ব নিতে হবে। অন্যথায় দেশে ভয়াবহ অবস্থার সৃষ্টি হবে।পরে ল রিপোর্টার্স ফোরামের কার্যালয়ে সংবাদ সম্মেলন করে বাংলাদেশ গণতান্ত্রিক আইনজীবী সমিতি। এতে চন্দন কুমার সরকারকে অবিলম্বে উদ্ধার করার জোর দাবি জানানো হয়। সংবাদ সম্মেলনে সমিতির কেন্দ্রীয় সভাপতি আবদুল কুদ্দুস ও সুপ্রিম কোর্ট শাখার সভাপতি শেখ আখতারুল ইসলাম বক্তব্য দেন।
