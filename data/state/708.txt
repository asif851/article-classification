
দুর্নীতির মামলায় তিন বছরের সাজার রায়ের বিরুদ্ধে সাবেক স্বৈরশাসক এইচ এম এরশাদের করা আপিল শুনানির উদ্যোগ নিয়েছে দুদক। দুই যুগ আগে ১৯৯২ সালের ৩ ফেব্রুয়ারি ওই মামলায় বিচারিক আদালত এরশাদকে তিন বছরের সাজা দিয়েছিলেন।
দুদকের কৌঁসুলি খুরশীদ আলম খান প্রথম আলোকে বলেন, ১৯৯২ সালের এরশাদ নিম্ন আদালতের রায়ের বিরুদ্ধে আপিল করেছিলেন। দুদক এতে ২০১২ সালে পক্ষভুক্ত হয়। আজ এ আপিলের শুনানির জন্য বিচারপতি ভবানী প্রসাদ সিংহের নেতৃত্বাধীন একক বেঞ্চে আবেদন উপস্থাপন করেছি। কাল (মঙ্গলবার) বিষয়টি কার্যতালিকায় আসবে।
১৯৮৩ সালের ১১ ডিসেম্বর থেকে ১৯৯০ সালের ৬ ডিসেম্বর পর্যন্ত রাষ্ট্রপতি থাকাকালে পাওয়া বিভিন্ন উপহার রাষ্ট্রীয় কোষাগারে জমা না দেওয়ার অভিযোগে ১৯৯১ সালের ৮ জানুয়ারি তৎকালীন দুর্নীতি দমন ব্যুরোর উপপরিচালক সেনানিবাস থানায় মামলাটি করেন। মামলায় ১ কোটি ৯০ লাখ ৮১ হাজার ৫৬৫ টাকার আর্থিক অনিয়মের অভিযোগ আনা হয়।
