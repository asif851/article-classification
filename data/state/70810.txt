
সড়ক পরিবহন ও সেতুমন্ত্রী ওবায়দুল কাদের বলেছেন, যুক্তরাষ্ট্রে বাংলাদেশের প্রধানমন্ত্রী শেখ হাসিনার সঙ্গে বৈঠকে ভারতের প্রধানমন্ত্রী নরেন্দ্র মোদি স্থল সীমান্ত চুক্তি ও তিস্তা চুক্তিসহ দুই দেশের মধ্যে বিদ্যমান সমস্যা সমাধানের ইঙ্গিত দিয়েছেন। তাঁর এই ইঙ্গিত গান্ধীর অহিংস নীতিরই প্রতিফলন। মহাত্মা গান্ধীর ১৪৫তম জন্মবার্ষিকী ও আন্তর্জাতিক অহিংসা দিবস উপলক্ষে আয়োজিত আলোচনা সভায় ওবায়দুল কাদের এসব কথা বলেন। আজ শনিবার বিকেলে রাজধানীর মহাখালীর ব্র্যাক সেন্টার ইনে গান্ধী আশ্রম ট্রাস্ট এ আলোচনার আয়োজন করে।আলোচনায় মন্ত্রী বলেন, বাংলাদেশ ও ভারতসহ দক্ষিণ এশিয়ার দেশগুলোর মধ্যকার বিদ্যমান অমীমাংসিত বিষয়গুলোর সমাধান আলোচনার টেবিলে হতে পারে। সন্ত্রাসবাদ ভারত-বাংলাদেশ-যুক্তরাষ্ট্রের একটি অভিন্ন সমস্যা। এ অবস্থা থেকে বের হতে, এদের প্রতিরোধ করতে তিনটি দেশকে একসঙ্গে কাজ করতে হবে। 
আলোচনা সভায় ঢাকায় নিযুক্ত ভারতের হাইকমিশনার পঙ্কজ সরন বলেন, ভারতের নতুন সরকার গান্ধীজির আদর্শে কাজ শুরু করেছে। গান্ধীজির শিক্ষা ও দর্শন কাজে লাগাতে পারলে ভারত ও বাংলাদেশের সম্পর্ক অনেক দূর এগিয়ে যাবে।অর্থনীতিবিদ ড. দেবপ্রিয় ভট্টাচার্যের সভাপতিত্বে আলোচনা সভায় প্রধান বক্তা ছিলেন ঢাকা বিশ্ববিদ্যালয়ের অধ্যাপক সৈয়দ মনজুরুল ইসলাম। এতে বক্তব্য দেন বাংলাদেশে নিযুক্ত যুক্তরাষ্ট্রের রাষ্ট্রদূত ড্যান ডব্লিউ মজীনা, ঢাকা বিশ্ববিদ্যালয়ের ইমেরিটাস অধ্যাপক আনিসুজ্জামান, বিএনপি চেয়ারপারসনের উপদেষ্টা ইনাম আহমেদ চৌধুরী, গান্ধী আশ্রম ট্রাস্টের সম্পাদিকা ঝর্ণাধারা চৌধুরী প্রমুখ।
