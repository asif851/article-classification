
বাংলাদেশ, ভারত, ভুটান ও নেপালের মধ্যে চলা মৈত্রী শোভাযাত্রা আগামী ২৮ নভেম্বর ফেনীর বিলোনিয়া সীমান্ত হয়ে বাংলাদেশে ঢুকবে। শোভাযাত্রাটি ওই দিন চট্টগ্রামে থাকবে। চট্টগ্রাম থেকে ঢাকায় আসবে পরদিন (২৯ নভেম্বর)। পরে ঢাকা থেকে বেনাপোল সীমান্ত দিয়ে কলকাতায় যাবে ১ ডিসেম্বর।
সড়ক পরিবহন ও সেতুমন্ত্রী ওবায়দুল কাদের আজ বৃহস্পতিবার তাঁর মন্ত্রণালয়ে সাংবাদিকদের এ কথা জানান। তিনি বলেন, বাংলাদেশে ঢোকার সময় সরকারিভাবে ওই শোভাযাত্রাকে উষ্ণ অভ্যর্থনা জানানো হবে।
মন্ত্রী আরও বলেন, ভারতের ওডিশা প্রদেশের ভুবনেশ্বরে শোভাযাত্রাটির উদ্বোধন হয়েছে ১৪ নভেম্বর। ১৮ দিন ধরে এটি ৪ হাজার ২২৩ কিলোমিটার দূরত্ব অতিক্রম করবে। এর মধ্যে সাড়ে ১৫ শ কিলোমিটার অতিক্রম করে শোভাযাত্রাটি এখন সিকিমের গ্যাংটকে। ২০টি গাড়িবহরের এ শোভাযাত্রায় অংশ নিচ্ছে বাংলাদেশ, ভুটান নেপাল ও ভারতের ৮০ জন প্রতিনিধি।
আগামী ৩ ও ৪ ডিসেম্বর কলকাতায় এই চারটি দেশের মধ্যে একটি সভা হবে। তাতে যাত্রীবাহী, পণ্যবাহী ও ব্যক্তিগত যান চলাচলের ক্ষেত্রে মাশুলসহ নানা বিষয় চূড়ান্ত হবে বলে মন্ত্রী আশা করেন।
