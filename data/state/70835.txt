
সিলেটের শাহজালাল বিজ্ঞান ও প্রযুক্তি বিশ্ববিদ্যালয়ের প্রক্টর মো. কামরুজ্জামান চৌধুরীকে তাঁর পদ থেকে অব্যাহতি দেওয়া হয়েছে।
আজ রোববার বিশ্ববিদ্যালয় প্রশাসনের এক দাপ্তরিক আদেশে এই অব্যাহতির কথা জানানো হয়েছে।
প্রশাসনের এক কর্মকর্তা নাম প্রকাশ না করে বলেন, আজ দুপুরে কামরুজ্জামানকে তাঁর পদ থেকে অব্যাহতি দেওয়া হয়।
কামরুজ্জামান প্রক্টরের পদ থেকে অব্যাহতি চেয়ে আবেদন করেছিলেন। এ ব্যাপারে জানতে চাইলে তিনি বলেন, ‘আমি কিছুদিন আগে ডিন ও বিভাগীয় প্রধানের দায়িত্ব গ্রহণ করেছি। তাই প্রক্টরের দায়িত্ব থেকে অব্যাহতি চেয়েছি।’
বিশ্ববিদ্যালয়ের উপাচার্য মো. আমিনুল হক ভূইয়া প্রথম আলোকে বলেন, কামরুজ্জামান চৌধুরীর আবেদনের পরিপ্রেক্ষিতে প্রক্টরের পদ থেকে তাঁকে অব্যাহতি দেওয়া হয়েছে। পরবর্তী আদেশ না দেওয়া পর্যন্ত বিশ্ববিদ্যালয়ের ছাত্র উপদেশ ও নির্দেশনা পরিচালক মো. রাশেদ তালুকদারকে তাঁর পদের অতিরিক্ত দায়িত্ব হিসেবে প্রক্টরের দায়িত্ব পালন করতে বলা হয়েছে।
