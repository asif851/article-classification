
মুগদার মানিকনগরের গ্যাস লিকেজ থেকে আগুন লেগে এক পরিবারের পাঁচজন দগ্ধ হয়েছেন। দগ্ধ ব্যক্তিদের ঢাকা মেডিকেলের বার্ন ইউনিটে চিকিৎসার জন্য আনা হয়েছে।
পরিবারের কর্তা ছিফর আলী ও বাকি চার সদস্যকে গতকাল বুধবার দিবাগত রাত সোয়া একটায় মেডিকেলে আনা হয়েছে। মাছ ব্যবসায়ী ছিফর আলী (৫০) ছাড়া পরিবারের অন্য সদস্যরা হলেন মেয়ে তানজিনা (২০), ছেলে আলামিন (১৯), ছোট ছেলে মুরাদ (১২) ও নাতি রনি (১৯)।
এক নিকটাত্মীয় জানান, পরিবারটি মুগদার কুমিল্লা পট্টির আতিকুল্লাহ রহমানের বাসায় দ্বিতীয় তলায় ভাড়া থাকে। গতকাল রাত সোয়া ১২টায় বাসায় বৈদ্যুতিক স্পার্ক থেকে আগুন লাগায় দগ্ধ হন কক্ষে থাকা পাঁচজন। কিছুক্ষণের মধ্যেই আগুন নিভে যাওয়ায় তেমন ক্ষয়ক্ষতি হয়নি।
তাঁদের উদ্ধার করে রাত সোয়া একটায় বার্ন ইউনিটে আনা হয়েছে। ঘটনার সত্যতা নিশ্চিত করেন পুলিশ ফাঁড়ির ইনচার্জ মো. বাচ্চু মিয়া। দগ্ধ ব্যক্তিদের স্থায়ী ঠিকানা কুমিল্লা তিতাস  উপজেলার ভালুয়াকান্দি।
