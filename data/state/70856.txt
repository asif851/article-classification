
ঠাকুরগাঁও সদর উপজেলার আউলিয়াপুর ইউনিয়নের মিলহাট শাসলাপিয়ালা থেকে সোনাহার পর্যন্ত সড়কের গাছ অবৈধভাবে কেটে নিচ্ছেন যুবলীগের স্থানীয় নেতা-কর্মীরা।স্থানীয় সূত্রে জানা গেছে, বিশ্ব খাদ্য কর্মসূচির সহযোগিতায় বৃক্ষরোপণ কর্মসূচি বাস্তবায়নের জন্য ১৯৯৮ সালে আরডিআরএস-বাংলাদেশের একটি চুক্তি হয়। চুক্তির পর আরডিআরএস-বাংলাদেশের আউলিয়াপুর ইউনিয়ন ফেডারেশনের সদস্যরা ইউনিয়নের বিভিন্ন সড়কের পাশে নানান প্রজাতির এক হাজার ২৭টি গাছ রোপণ করেন। সড়কের পাশের বাসিন্দা ও সদস্যরা ওই গাছের পরিচর্যা করেন। কাটার উপযুক্ত হলে নিলাম-প্রক্রিয়ার মধ্য দিয়ে ওই গাছগুলো বিক্রি করার কথা।চুক্তি অনুযায়ী বাস্তবায়নকারী সংস্থা গাছ বিক্রির টাকার শতকরা ১০ ভাগ, ইউনিয়ন ফেডারেশন ৬০ ভাগ এবং স্থানীয় ইউনিয়ন পরিষদ ৩০ ভাগ টাকা পাওয়ার কথা। ২০১১ সালের মার্চে এক মাসিক সভায় নিয়ম মেনে গাছ কাটার প্রয়োজনীয় ব্যবস্থা নিতে ফেডারেশন চেয়ারম্যানকে বৃক্ষরোপণ কর্মসূচির উপকারভোগী এবং ইউনিয়ন ফেডারেশনের সদস্যরা সিদ্ধান্ত দেন। সিদ্ধান্ত পেয়ে ২০১১ সালের সেপ্টেম্বর মাসে ইউনিয়ন ফেডারেশনের চেয়ারম্যান মো. দবিরুল ইসলাম ৩৩০টি গাছ কাটার অনুমতি চেয়ে উপজেলা নির্বাহী কর্মকর্তার (ইউএনও) কাছে আবেদন করেন। সেই আবেদন অনুমোদন না হওয়ায় গাছ কাটার প্রক্রিয়া তখন বন্ধ থাকে। এরপর আর গাছ বিক্রির কোনো উদ্যোগ নেওয়া হয়নি।শুক্রবার মিলহাট শাসলাপিয়ালা-সোনাহার সড়কে গিয়ে দেখা গেছে, একদল লোক সড়কের দুই পাশের গাছ কাটছেন। রাস্তার দুই পাশে কাটা অবস্থায় পড়ে রয়েছে শিশু, ঘোড়ানিম, কড়ইসহ নানা প্রজাতির শতাধিক গাছ। ইউনিয়ন যুবলীগের সভাপতি মো. সুমন বলেন, ‘ফেডারেশন সদস্যরা সভা করে গাছ কাটার সিদ্ধান্ত নেন। সেই সিদ্ধান্ত অনুযায়ী ফেডারেশনের লোকজন আমাদের কাছে দেড় লাখ টাকায় গাছগুলো বিক্রি করেছেন।’তবে আরডিআরএস-বাংলাদেশের কর্মসূচি ব্যবস্থাপক আমিনুল ইসলাম বলেন, ‘ওই সড়কের গাছ কাটার বিষয়ে আমাদের কাছ থেকে কোনো প্রত্যয়নপত্র নেওয়া হয়নি।’শাসলাপিয়ালা গ্রামের আবদুর রহমান বলেন, শুক্র ও শনিবার সকাল পর্যন্ত সড়কের দুই শ গাছ কাটা হয়েছে। আউলিয়াপুর ইউনিয়ন ফেডারেশনের চেয়ারম্যান মো. দবিরুল ইসলামের সঙ্গে এ বিষয়ে কথা বলা যায়নি।ইউএনও গোলাম আজম বলেন, সড়কের গাছ কাটার বিষয়ে তিনি অভিযোগ পেয়েছেন। যাচাই করে পরবর্তী ব্যবস্থা নেওয়া হবে।
 
