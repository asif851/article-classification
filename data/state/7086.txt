
প্রশ্নপত্র ফাঁসের ঘটনার সমালোচনা করে আওয়ামী লীগের সভাপতিমণ্ডলীর সদস্য আবদুল মতিন খসরু বলেছেন, আগেও প্রশ্নপত্র ফাঁস হয়েছে—এটা কোনো যুক্তি হতে পারে না। যাঁরা পারবেন না, তাঁদের অবশ্যই পদত্যাগ করা উচিত। আওয়ামী লীগে লোকের অভাব নেই।
রোববার জাতীয় সংসদে রাষ্ট্রপতির ভাষণের ওপর ধন্যবাদ প্রস্তাবের আলোচনায় অংশ নিয়ে মতিন খসরু এ কথা বলেন।
বিভিন্ন পাবলিক পরীক্ষায় প্রশ্নপত্র ফাঁসের ঘটনায় কঠোর সমালোচনার মুখে আছে সরকার। শিক্ষামন্ত্রী একাধিকবার বলেছেন, প্রশ্নপত্র ফাঁস নতুন কিছু নয়। আগেও প্রশ্নপত্র ফাঁস হতো। সম্প্রতি সংবাদ সম্মেলনে প্রধানমন্ত্রী শেখ হাসিনাও এ ধরনের কথা বলেছেন।
আবদুল মতিন খসরু বলেন, ‘আগে হয়েছে, এটা কি কোনো যুক্তি হলো? আগে মানুষ অন্যায় করেছে, চুরি করেছে বলে আমরাও করব?’
সাবেক এই আইনমন্ত্রী বলেন, প্রধানমন্ত্রী শেখ হাসিনার এত অর্জন দু-একটি অপকর্ম দিয়ে ম্লান করে দেওয়া হবে, এটা হতে পারে না। দু-একজনের ব্যর্থতা আওয়ামী লীগ নেবে না।
বিএনপির চেয়ারপারসন খালেদা জিয়ার কারাদণ্ডাদেশের বিষয়ে মতিন খসরু বলেন, বিএনপি নেত্রী খালেদা জিয়ার দুর্নীতির প্রমাণিত হয়েছে। এখানে শেখ হাসিনার কোনো হাত নেই। আদালত তাঁকে শাস্তি দিয়েছেন।
