
নওগাঁর সাপাহার উপজেলার গোয়ালা ইউনিয়নের হাপানিয়া শিয়ালমারি গ্রামে খাসজমিতে বসবাসরত ৬০টি ভূমিহীন পরিবারকে উচ্ছেদের লক্ষ্যে গতকাল বৃহস্পতিবার ভোর থেকে দুপুর ১২টা পর্যন্ত তিন দফা হামলা করা হয়েছে৷ প্রতিপক্ষের হামলায় গ্রামের ছয় নারী আহত হয়েছেন।সাপাহার থানার ভারপ্রাপ্ত কর্মকর্তা (ওসি) নুরুল ইসলাম জানান, আহত নারীদের মধ্যে কারও অবস্থা গুরুতর নয়৷ এ ব্যাপারে থানায় কেউ অভিযোগ করেনি৷শিয়ালমারি গ্রামের ভূমিহীন মহিলা উন্নয়ন সমিতির সভানেত্রী হাসিনা বেগম জানান, ৪৮টি মুসলিম ও ১২টি আদিবাসী পরিবার নয় মাস ধরে হাপানিয়া মৌজার প্রায় পাঁচ বিঘা খাসজমিতে বসবাস করছে৷ এ জন্য তারা চাঁদা তুলে আওয়ামী লীগের স্থানীয় কয়েকজন নেতাকে তিন লাখ টাকাও দিয়েছেন৷ এখন ওই নেতারাই স্থানীয় কিছু আদিবাসীর কাছ থেকে আরও বেশি টাকা নিয়ে ওই স্থানে বসাতে চাইছেন৷ এ প্রক্রিয়ার অংশ হিসেবে এ গ্রামের কয়েকজনকে মিথ্যা মামলায় জড়িয়ে গ্রেপ্তার করা হয়েছে৷ এরপর গতকাল ভোর পাঁচটা, সকাল ১০টা ও দুপুর ১২টার দিকে তিন দফা হামলা চালায় প্রতিপক্ষের লোকজন।
