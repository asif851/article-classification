
ঢাকা বিশ্ববিদ্যালয়কে অস্থিতিশীল করে শিক্ষাবান্ধব পরিবেশ নষ্ট করার ষড়যন্ত্র হচ্ছে এমন অভিযোগ তুলে এর প্রতিবাদ জানিয়েছে বিশ্ববিদ্যালয়ের কয়েকটি সামাজিক-সাংস্কৃতিক সংগঠন।
গতকাল বুধবার ছাত্র-শিক্ষক কেন্দ্রের (টিএসসি) রাজু ভাস্কর্যের সামনে এক মানববন্ধনে এই প্রতিবাদ জানানো হয়। এতে ঢাকা বিশ্ববিদ্যালয় সাংবাদিক সমিতি, বিতর্ক সংসদ, চলচ্চিত্র সংসদ, আলোকচিত্র সংসদ, মাইম এ্যাকশন, ট্যুরিস্ট সোসাইটি, আইটি সোসাইটি, প্রভাতফেরি, ব্যান্ড সোসাইটি, রিসার্চ সোসাইটি, পরিবেশ সংসদ, লিটারেচার সোসাইটি, স্লোগান-৭১-সহ বেশ কয়েকটি সংগঠন অংশ নেয় বলে আয়োজকেরা জানিয়েছেন।
মানববন্ধন থেকে বিশ্ববিদ্যালয়ের সিনেটে উপাচার্য প্যানেল নির্বাচনকে কেন্দ্র করে একটি মহলের ‘ষড়যন্ত্র’, নানামুখী অপপ্রচার, গণমাধ্যমে উপাচার্যের নাম বিকৃতি ইত্যাদি বিষয়ের সমালোচনা করা হয়।
মানববন্ধনে বক্তারা বলেন, ঢাকা বিশ্ববিদ্যালয়ের শান্তিপূর্ণ পরিবেশকে অস্থিতিশীল করে ফায়দা লুটতে চায় একটি কুচক্রী মহল। তারা ক্যাম্পাসের সুষ্ঠু শিক্ষার পরিবেশ নষ্ট করার অপচেষ্টায় লিপ্ত। এদের সঙ্গে মিলে কতিপয় হলুদ সাংবাদিক উদ্দেশ্যমূলকভাবে ঢাকা বিশ্ববিদ্যালয়ের সুনাম ও মর্যাদা ক্ষুণ্ন করার ষড়যন্ত্র করছে। তারা সামাজিক যোগাযোগমাধ্যমসহ বিভিন্ন গণমাধ্যমে বিশ্ববিদ্যালয় সম্পর্কে নেতিবাচক প্রচারণা চালাচ্ছে।
মানববন্ধনে ঢাকা বিশ্ববিদ্যালয় সাংবাদিক সমিতির সভাপতি ফরহাদ উদ্দীন, আলোকচিত্র সংসদের সভাপতি প্যারিস তালুকদার, ঢাকা বিশ্ববিদ্যালয় মডেল ইউনাইটেড নেশনসের (ডানমুন) সভাপতি মোস্তফা আমির, পরিবেশ সংসদের সভাপতি মোহাম্মদ হোসেন, গবেষণা সংসদের সভাপতি সাইফুল্লাহ সাদেক, ব্যান্ড সোসাইটির সভাপতি লালন মাহমুদ, মাইম এ্যাকশনের মীর লোকমান প্রমুখ বক্তব্য দেন।
