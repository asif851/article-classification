
কবি খালিদ আহসানের সৃষ্টিকর্ম নিয়ে গত ২৫ জানুয়ারি চট্টগ্রাম জেলা শিল্পকলা একাডেমী মিলনায়তনে অনুষ্ঠিত হলো অনন্য আয়োজন। নরেন আবৃত্তি একাডেমির উদ্যোগে ‘ইভ তোমাকে, আদম’ শিরোনামের এ আয়োজনে ছিল খালিদ আহসানের কবিতা থেকে আবৃত্তি, নাচ ও কোরিওগ্রাফি। পাশাপাশি কবির কবিতা নিয়ে হয়েছে প্রাণবন্ত আলোচনা।সন্ধ্যা ছয়টায় অনুষ্ঠানের শুরুতে নরেন আবৃত্তি একাডেমির পক্ষ হতে শুভেচ্ছা বক্তব্য দেন রাফিউল মুনির। এরপর আবৃত্তি করেন ইশরাত হাসিম ও ইসমাইল সোহান। ‘ঘুম নেই’ শিরোনামে কবির লেখা গানের সঙ্গে নাচ পরিবেশন করেন রাফাহ্ নানজীবা ও কামাল হোসেন। মিতাশা মাহরিনের নির্দেশনায় ‘সাহসী হও অগ্নিময়ী হে’ শিরোনামের কবিতার সঙ্গে কোরিওগ্রাফি মুগ্ধ করে দর্শকদের। হূদয় ছুঁয়ে যায় ‘রানওয়ে থেকে’ শিরোনামের গানের সঙ্গে সূচনা বণিক ও ঝিনুকের নাচ।নাট্যব্যক্তিত্ব শুভ্রা বিশ্বাসের আলোচনা উঠে আসে খালিদ আহসানের অনেক অজানা দিক। ডিজাইনার আইভি হাসান খালিদের কাব্যগ্রন্থ বর্ণ চক্ষু অন্তঃকরণের পাঠ উন্মোচন করেন। এ সময় নাট্যজন প্রদীপ দেওয়ানজি কবি খালিদ আহসানকে শুভেচ্ছা স্মারক উপহার দেন। কবিকে নিয়ে আলোচনা করেন কণ্ঠশিল্পী ও নাট্যকার শান্তনু বিশ্বাসও। সবশেষে কবি খালিদ আহসানের বক্তব্যের মাধ্যমে শেষ হয় আয়োজন।
