
ব্যাংকে চাকরির জন্য আবেদন করতে এখন আর কোনো টাকা লাগবে না। গতকাল মঙ্গলবার বাংলাদেশ ব্যাংক এ-সংক্রান্ত একটি নির্দেশনা জারি করেছে।কোনো কোনো ব্যাংক চাকরির আবেদনকারীর কাছ থেকে পে-অর্ডারের মাধ্যমে অর্থ আদায় করে থাকে। বাংলাদেশ ব্যাংক বলেছে, এখন থেকে এটা করা যাবে না। কারণ, ব্যাংকে চাকরির আবেদন করতে মাশুল দেওয়া তরুণ চাকরিপ্রার্থীদের জন্য কষ্টসাধ্য।বাংলাদেশ ব্যাংক সূত্র জানিয়েছে, এ ধরনের নির্দেশনা থাকার পরও কিছু কিছু ব্যাংক চাকরিপ্রার্থীর কাছ থেকে অর্থ আদায় করছে। সেটি যেন আর করা না হয়, সে জন্য নতুন করে এ নির্দেশনা জারি করা হয়েছে।এদিকে, বাংলাদেশ ব্যাংকের গভর্নর আতিউর রহমান গতকাল রাজধানীতে এক সেমিনারে বলেছেন, ‘নিয়োগ পরীক্ষার জন্য আবেদনকারীদের কাছে ব্যাংক ড্রাফট বা পে-অর্ডার চাইতে পারবে না ব্যাংক ও আর্থিক প্রতিষ্ঠান। কোনো প্রতিষ্ঠান এমনটি করলে তার বিরুদ্ধে শাস্তিমূলক ব্যবস্থা নেওয়া হবে।’এর আগে গত নভেম্বরে রাজধানীর বাংলা একাডেমিতে আয়োজিত ব্যাংকিং মেলায় একদল চাকরিপ্রত্যাশী মাশুল আদায়ের বিষয়ে আতিউর রহমানসহ একাধিক ব্যাংকের শীর্ষ নির্বাহীদের কাছে প্রশ্ন তোলেন। তখনই গভর্নর জানিয়েছিলেন, চাকরির আবেদনকারীদের কাছ থেকে অর্থ আদায় বেআইনি।
