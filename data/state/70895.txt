
মৌলভীবাজারের কুলাউড়া উপজেলায় সামাজিক বনায়নের গাছ বিক্রির দরপত্রে সমঝোতার অভিযোগ পাওয়ায় বন বিভাগের সংশ্লিষ্ট মূল্যায়ন কমিটি ওই দরপত্র বাতিলের সিদ্ধান্ত নিয়েছে। ওই কমিটি ১৪ ফেব্রুয়ারি সভা করে এ সিদ্ধান্ত নেয়।
বন বিভাগ সূত্রে জানা গেছে, বন বিভাগের কুলাউড়ার সামাজিক বনায়ন ও নার্সারি প্রশিক্ষণকেন্দ্রের উদ্যোগে বিভিন্ন সড়ক–রেলপথের দুই পাশে ২০০২-০৩ এবং ২০০৩-০৪ অর্থবছরে বিভিন্ন প্রজাতির বনজ গাছের বাগান করা হয়। গত বছরের ৫ ডিসেম্বর কুলাউড়া-জুড়ী সড়কের ভূঁয়াই বাজার থেকে মানিক সিংহ এলাকা পর্যন্ত সড়কের পাশের ৪৮৫টি, কৌলা-চৌধুরীবাজার সড়কের ১৭১টি, কুলাউড়া-শাহবাজপুর রেলপথের আছুরিঘাট থেকে মানিক সিংহ এলাকা পর্যন্ত ১০০টি এবং গাজীপুর-বিজয়া সড়কের গাজীপুর থেকে চেংছড়ি পর্যন্ত এক কিলোমিটার জায়গায় ৫২টি গাছ বিক্রির জন্য সিলেটের বিভাগীয় বন কর্মকর্তা (ডিএফও) দরপত্র আহ্বান করেন।
কম দামে গাছ কিনতে ওই দরপত্রে ব্যবসায়ীদের মধ্যে সমঝোতা হয়ে যায় বলে গত ৫ জানুয়ারি কুলাউড়া পৌর শহরের বাসিন্দা আলমগীর হোসেন সিলেটের ডিএফও বরাবর লিখিত অভিযোগ দেন। এ নিয়ে ১৩ ফেব্রুয়ারি প্রথম আলোয় ‘গাছ বিক্রির দরপত্রে সমঝোতার অভিযোগ’ শিরোনামে একটি প্রতিবেদন ছাপা হয়। বিষয়টি নিয়ে ১৪ ফেব্রুয়ারি ডিএফওর কার্যালয়ে দরপত্র মূল্যায়ন কমিটির সভা হয়।
দরপত্র মূল্যায়ন কমিটির সভাপতি ও ডিএফও আর এস এম মুনিরুল ইসলাম গতকাল বৃহস্পতিবার প্রথম আলোকে বলেন, দরপত্র পর্যালোচনা করে দেখা গেছে, কুলাউড়ায় সড়ক ও রেলপথের গাছের পাঁচটি লটে একটি করে দরপত্র জমা পড়েছে। দরপত্রে পূর্ববর্তী তিন বছরের সরকারি গাছ বিক্রির গড় মূল্যের চেয়ে সামান্য বেশি দর দেওয়া হয়েছে, যা কাঠের বাজারমূল্যের চেয়ে অনেক কম। এতে দরপত্রে সমঝোতার বিষয়টি পরিষ্কার হয়ে পড়ে। ওই দরে গাছ বিক্রি করলে সরকার অনেক টাকার রাজস্ব থেকে বঞ্চিত হতো। তাই দরপত্র বাতিলের সিদ্ধান্ত হয়েছে। এসব গাছ বিক্রির জন্য শিগগিরই নতুন করে দরপত্র আহ্বান করা হবে।
 
