
চাঁপাইনবাবগঞ্জের শিবগঞ্জ উপজেলায় জঙ্গি আস্তানায় নিহত চারজনের লাশ দাফন করা হয়েছে। গতকাল শুক্রবার মধ্যরাতে শহরের ফকিরপাড়া পৌরসভার গোরস্থানে পৌর কর্তৃপক্ষের তত্ত্বাবধানে তাঁদের দাফন করা হয়েছে।
নিহত চারজনের মধ্যে আবু কালাম ওরফে আবু (৩০) ছাড়া অন্যদের পরিচয় পাওয়া যায়নি। ওই তিনজনকে অজ্ঞাতনামা হিসেবে দাফন করা হয়েছে।
সদর থানার ভারপ্রাপ্ত কর্মকর্তা (ওসি) সাবের রেজা আহমেদ এর সত্যতা নিশ্চিত করেছেন।
জঙ্গি আস্তানা সন্দেহে ত্রিমোহনী শিবনগর গ্রামের একটি বাড়ি গত বুধবার ভোরে ঘেরাও করে ঢাকা মহানগর পুলিশের কাউন্টার টেররিজম ইউনিট ও জেলা পুলিশ। দুই দিনের অভিযান শেষে চারজন নিহত হন বলে পুলিশ জানায়। গত বৃহস্পতিবার বাড়িটি থেকে আবুর স্ত্রী সুমাইয়া ও তাঁর শিশুসন্তানকে আহত অবস্থায় উদ্ধার করা হয়। আবুর স্ত্রী সুমাইয়াকে (২১) উন্নত চিকিৎসার জন্য রাজশাহী মেডিকেলে পাঠানো হয়। তাঁর পাঁচ বছরের মেয়ে সাদিকাকে চাঁপাইনবাবগঞ্জ সদর হাসপাতালে ভর্তি করা রয়েছে। গতকাল বেলা দেড়টার দিকে চারজনের লাশ জঙ্গি আস্তানা থেকে দুটি অ্যাম্বুলেন্সে করে ময়নাতদন্তের জন্য চাঁপাইনবাবগঞ্জ সদর হাসপাতালে নেওয়া হয়।
এ ঘটনায় শিবগঞ্জ থানায় পুলিশ বাদী হয়ে সন্ত্রাসবিরোধী আইনে গতকাল রাতে একটি মামলা করেছে। মামলার বাদী থানার উপপরিদর্শক (এসআই) আব্দুস সালাম জানান, নিহত আবু ও অজ্ঞাত তিনজন এবং আবুর স্ত্রীসহ অজ্ঞাতনামা আরও ২০ থেকে ২৫ জনকে আসামি করা হয়েছে।
