
বৈশ্বিক জলবায়ু সম্মেলনকে কেন্দ্র করে জলবায়ু অর্থায়নে স্বচ্ছতা, জবাবদিহিতা ও ন্যায্যতার দাবি জানিয়েছে ট্রান্সপারেন্সি ইন্টারন্যাশনাল বাংলাদেশ (টিআইবি)। আজ থেকে ১২ ডিসেম্বর পর্যন্ত পেরুর রাজধানী লিমায় জলবায়ু পরিবর্তনবিষয়ক জাতিসংঘ কাঠামো সনদের (ইউএনএফসিসি) ২০তম সম্মেলন কপ-২০ অনুষ্ঠিত হবে।সম্মেলনে বাংলাদেশসহ ১৯৫টি দেশের সরকার প্রতিনিধি, বিশেষজ্ঞ ও সুশীল সমাজের প্রতিনিধিরা অংশ নেবেন। এ সম্মেলন সামনে রেখে গতকাল রোববার সকালে ঢাকা বিশ্ববিদ্যালয়ের ছাত্র-শিক্ষক কেন্দ্রের (টিএসসি) সামনে মানববন্ধন করে টিআইবি। এতে টিআইবির নির্বাহী পরিচালক ইফতেখারুজ্জামান বলেন, ‘জলবায়ু পরিবর্তন রোধে সংবেদনশীল হতে হবে। একদিকে জলবায়ু পরিবর্তনের কারণে বিশ্বের কাছ থেকে অর্থ সংগ্রহ করব আর অন্যদিকে নদী দখল ও বনাঞ্চল উজাড় করব সেটি হতে পারে না।’ তিনি রামপাল বিদ্যুৎকেন্দ্র স্থাপনের প্রতিবাদ জানান।ইফতেখারুজ্জামান বলেন, জলবায়ু পরিবর্তনের জন্য দায়ী উন্নত দেশগুলো প্রতিবছর ১০০ বিলিয়ন মার্কিন ডলার দেওয়ার প্রতিশ্রুতি দিলেও এ পর্যন্ত মাত্র ৮ শতাংশ তহবিল ছাড় করেছে, যা অত্যন্ত দুঃখজনক ও লজ্জার।মানববন্ধনের উদ্বোধন করে ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক বলেন, ‘কার্বন নিঃসরণ করছে উন্নত বিশ্ব আর ক্ষতির শিকার হচ্ছে আমাদের মতো দেশগুলো। তাই পৃথিবীর প্রাকৃতিক ভারসাম্য রক্ষায় ও জলবায়ু পরিবর্তনজনিত সমস্যা সমাধানে জাতীয় ও আন্তর্জাতিকভাবে সবাইকে অবদান রাখতে হবে।’
