
বাণিজ্যমন্ত্রী ও আওয়ামী লীগের উপদেষ্টা পরিষদের সদস্য তোফায়েল আহমেদ বলেছেন, ‘পঁচাত্তরে জিয়াউর রহমান ষড়যন্ত্র করে যেভাবে বঙ্গবন্ধু শেখ মুজিবুর রহমানকে হত্যা করেছিলেন, ঠিক তেমনি ২১ আগস্ট শেখ হাসিনাকে হত্যার চেষ্টা করা হয়েছিল হাওয়া ভবন থেকে। কিন্তু তারা এ ষড়যন্ত্রে সফল হতে পারেনি।’
গতকাল শুক্রবার সকালে রাজধানীর শিল্পকলা একাডেমিতে বঙ্গবন্ধু সাংস্কৃতিক ফোরাম আয়োজিত জাতীয় শোক দিবসের আলোচনা সভায় তোফায়েল আহমেদ এ কথা বলেন।
বিএনপি আইএস ও জঙ্গিদের সমর্থক উল্লেখ করে তোফায়েল আহমেদ বলেন, ‘হলি আর্টিজানে যারা মারা গেছে, কল্যাণপুরের অভিযানে যারা মারা গেছে; সন্তানের লাশ নিতে তাদের মা-বাবাও আসেননি। অথচ বিএনপি তাদের জন্য মায়াকান্না করে। কার সঙ্গে জাতীয় ঐক্য? যারা গ্রেনেড হামলা করে, হরতাল-অবরোধের নামে দেশে বিশৃঙ্খলা সৃষ্টি করে এবং যারা জঙ্গি-সন্ত্রাসীদের পক্ষে কথা বলে, তাদের সঙ্গে কিসের ঐক্য?’
তোফায়েল বলেন, ‘একাত্তরে যারা পরাজিত হয়েছিল, দেশি ও বিদেশি যারা পরাজিত হয়েছিল, তারাই বঙ্গবন্ধুকে হত্যা করে বাঙালির আশা-আকাঙ্ক্ষাকে হত্যার চেষ্টা করেছিল। কিন্তু বঙ্গবন্ধুর কন্যার হাতে আওয়ামী লীগের পতাকা থাকায় তা সম্ভব হয়নি।’ সভায় সভাপতিত্ব করেন বঙ্গবন্ধু সাংস্কৃতিক ফোরামের নির্বাহী সভাপতি সাংসদ মমতাজ বেগম।
