
রাজশাহীতে বাগমারা উপজেলায় বিলসতি বিলে বৃষ্টিতে মাছ ধরার সময় পানিতে ডুবে নিখোঁজ তিন জেলের লাশ উদ্ধার হয়েছে।
নিহত তিন জেলে হলেন উপজেলার বড়বিহানালী গ্রামের আবুল হোসেন (৫০), জালাল উদ্দিন (৪৫) ও খোরশেদ আলম (৪২)।
আজ রোববার দীর্ঘক্ষণ চেষ্টার পর বেলা দুইটার দিকে অন্য জেলেদের জালে আটকা পড়ে ওই তিন জেলের লাশ। পরে তাঁদের উদ্ধার করা হয়।
প্রত্যক্ষদর্শী সূত্রে জানা গেছে, বড়বিহানালী গ্রামের জেলেরা নৌকায় করে বিলসতি বিলে ঘূর্ণিজাল দিয়ে মাছ ধরছিলেন। বেলা সাড়ে ১১টার দিকে প্রবল বৃষ্টির সময় বজ্রপাত হয়। এতে তিনজন নৌকা থেকে বিলের পানিতে পড়ে ডুবে যান। নৌকায় থাকা আরও চারজন জেলে অচেতন হয়ে পড়েন। পরে স্থানীয়রা নৌকা থেকে চার জেলেকে অচেতন অবস্থায় উদ্ধার করেন। শুরুতে নিখোঁজ জেলেদের উদ্ধারে বিলে নেমেও তাঁদের খোঁজ পাওয়া যায়নি। পরে বেলা দুইটার দিকে স্থানীয় জেলেরা ঘূর্ণিজাল দিয়ে ঘটনাস্থল থেকে ৬০০ গজ দূর থেকে ওই তিনজনের লাশ উদ্ধার করে।
বড়বিহানালী ইউনিয়ন পরিষদের (ইউপি) চেয়ারম্যান মাহমুদুর রহমান বিষয়টির সত্যতা নিশ্চিত করে ঘটনাস্থল থেকে মোবাইল ফোনে বলেন, স্থানীয় জেলেরাই বিলে জাল ফেলে তিনজনকে মৃত অবস্থায় উদ্ধার করে।
বাগমারা থানার ভারপ্রাপ্ত কর্মকর্তা (ওসি) নাছিম আহম্মেদ বিল থেকে তিন জেলের লাশ উদ্ধারের বিষয় নিশ্চিত করেছেন।
 
