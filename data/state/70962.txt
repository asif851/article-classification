
খুলনার কয়রা উপজেলার সুন্দরবনসংলগ্ন ঝপঝপিয়া নদীর ভুতুম্মুরীর চর এলাকায় পুলিশের সঙ্গে ‘বন্দুকযুদ্ধে’ মোক্তারুল ঢালী ওরফে মোক্তার (৩২) নামের এক ব্যক্তি নিহত হয়েছেন। গত বৃহস্পতিবার রাত পৌনে ১২টার দিকে ওই ‘বন্দুকযুদ্ধে’র ঘটনা ঘটে।পুলিশের দাবি, নিহত মোক্তার সুন্দরবনের বনদস্যু হিসেবে পরিচিত মোক্তার বাহিনীর প্রধান। ঘটনাস্থল থেকে চারটি পাইপগান, চারটি ডামি বন্দুক, ছয়টি বোমা, ১৬টি গুলি ও চারটি গুলির খোসা উদ্ধার করা হয়েছে।খুলনা পুলিশের গোয়েন্দা শাখার ভারপ্রাপ্ত কর্মকর্তা (ওসি) রোকনুজ্জামানের ভাষ্য, গোপন সংবাদের ভিত্তিতে বৃহস্পতিবার সকালে কয়রা থানার পুলিশ ও জেলা ডিবি পুলিশের একটি দল খুলনা মহানগরের হরিণটানা থানার মোস্তফার মোড় এলাকা থেকে মোক্তারুলকে গ্রেপ্তার করে। গ্রেপ্তারের পর তাঁকে কয়রা থানায় নিয়ে জিজ্ঞাসাবাদ করা হলে তিনি তাঁর অস্ত্রভান্ডার ও সহযোগীদের সম্পর্কে চাঞ্চল্যকর তথ্য দেন। রাত পৌনে ১২টার দিকে পুলিশের একটি দল তাঁকে নিয়ে অস্ত্র উদ্ধারের জন্য ভুতুম্মুরীর চর এলাকায় অভিযান চালায়। পুলিশের উপস্থিতি টের পেয়ে মোক্তার বাহিনীর সদস্যরা তাঁকে ছিনিয়ে নিতে পুলিশকে লক্ষ্য করে গুলি চালায়। পুলিশও পাল্টা গুলি চালায়। দুই পক্ষের ঘণ্টাব্যাপী গুলির সময় মোক্তারুল পালিয়ে যাওয়ার চেষ্টা করলে তিনি বুকে ও পিঠে গুলিবিদ্ধ হয়ে মাটিতে লুটিয়ে পড়েন। নিহত মোক্তারুল কয়রা সদর ইউনিয়নের ২ নম্বর কয়রা গ্রামের মতি ঢালীর ছেলে। জানা যায়, তাঁর বাবা ছেলের মৃত্যুর খবর পাওয়ার পর থেকেই এলাকাছাড়া।রোকনুজ্জামান বলেন, গুলিবিদ্ধ মোক্তারকে কয়রা উপজেলা স্বাস্থ্য কমপ্লেক্সে নেওয়া হলে চিকিৎসক তাঁকে মৃত ঘোষণা করেন। পরে ময়নাতদন্তের জন্য তাঁর লাশ খুলনা মেডিকেল কলেজ হাসপাতালে পাঠানো হয়।কয়রা থানার ভারপ্রাপ্ত কর্মকর্তা (ওসি) সুবীর দত্ত জানান, মোক্তারের বিরুদ্ধে বিভিন্ন থানায় অস্ত্র, অপহরণ মামলাসহ ১২টিরও বেশি মামলা আছে।
