
কুমিল্লার কোটবাড়ী এলাকায় ‘জঙ্গি আস্তানায়’ বোমা নিষ্ক্রিয় করার কাজ চলছে। আজ শনিবার সকাল ১০টার কিছুক্ষণ পরে পাঁচ কেজি ওজনের শক্তিশালী দুটি বোমা নিষ্ক্রিয় করা হয় বলে জানায় পুলিশ। এ সময় বিকট শব্দ শোনা গেছে।
কুমিল্লার অতিরিক্ত পুলিশ সুপার আবদুল্লাহ আল মামুনের ভাষ্য, আজ বোমাগুলো নিষ্ক্রিয় করার কাজ চলবে।
আস্তানার আশপাশের এলাকায় এখনো ১৪৪ ধারা বলবৎ রয়েছে। আস্তানা থেকে আধা কিলোমিটার দূর পর্যন্ত সবার যাতায়াত বন্ধ রয়েছে। গণমাধ্যমকর্মীরাও এই নির্দিষ্ট দূরত্বে অবস্থান করছেন। বিশ্বরোড থেকে কোটবাড়ী সড়কে যাওয়ার পথেও যান চলাচল বন্ধ রয়েছে।
গত বুধবার বিকেল পাঁচটা থেকে কুমিল্লা নগরের দক্ষিণ বাগমারাসংলগ্ন গন্ধমতী বড় কবরস্থানের পশ্চিম পাশে দেলোয়ার হোসেনের নির্মাণাধীন তিনতলা বাড়িটি ঘিরে রাখে আইনশৃঙ্খলা রক্ষাকারী বাহিনী। গতকাল দিনভর বাড়ি ঘিরে ‘অপারেশন স্ট্রাইক আউট’ নামের অভিযান চালায় পুলিশ। তবে বাড়িটিতে কাউকে পাওয়া যায়নি। পুলিশের দাবি, ওই আস্তানায় দুজন জঙ্গি ছিলেন। বাড়ি ঘেরাও করার আগেই তাঁরা পালিয়ে গেছেন। পুলিশের ভাষ্য, আস্তানায় দুটি বোমা ও চারটি হ্যান্ড গ্রেনেড পাওয়া গেছে। বোমা দুটির প্রতিটির ওজন পাঁচ কেজি করে।
আরও পড়ুন: কুমিল্লার বাড়িটিতে কাউকে পাওয়া যায়নি
