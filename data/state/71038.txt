
রাখাইন রাজ্যে রোহিঙ্গা সমস্যা সমাধানে আনান কমিশনের সুপারিশ বাস্তবায়নের তাগিদ দিয়েছে যুক্তরাষ্ট্র। এ ছাড়া সেখানে সহিংসতা ও লোকজনকে উচ্ছেদ বন্ধ এবং আইনের প্রতি শ্রদ্ধাশীল হতে মিয়ানমার কর্তৃপক্ষের প্রতি আহ্বান জানানো হয়েছে।
হোয়াইট হাউসের প্রেস সচিব সারাহ স্যান্ডার্স গত মঙ্গলবার এক বিবৃতিতে এই আহ্বান জানিয়েছেন। তিনি রাখাইন রাজ্যে চলমান সংকটে যুক্তরাষ্ট্রের গভীর উদ্বেগের কথা জানান।
সারাহ স্যান্ডার্স বলেন, ‘বিপুলসংখ্যক রোহিঙ্গা নৃগোষ্ঠী ও অন্যান্য সংখ্যালঘু মানুষের ব্যাপক হারে আবাসস্থল থেকে উচ্ছেদ হওয়া এবং তাদের ওপর নির্যাতন এটিই প্রমাণ করে যে মিয়ানমারের নিরাপত্তা বাহিনীগুলো বেসামরিক লোকজনকে রক্ষা করছে না। নিরাপত্তা বাহিনী এবং তাদের নির্দেশে কাজ করা বেসামরিক নাগরিকদের দ্বারা সংঘটিত বিচারবহির্ভূত হত্যাকাণ্ড, গ্রাম পুড়িয়ে দেওয়া, গণহারে হত্যাকাণ্ড ও ধর্ষণের মতো মানবাধিকার লঙ্ঘনের অভিযোগে আমরা শঙ্কিত।’ তিনি বলেন, আইনের শাসনের প্রতি শ্রদ্ধাশীল হতে, সহিংসতা বন্ধ করতে এবং কোনো সম্প্রদায়ের বেসামরিক জনগণকে তাদের বাসস্থান থেকে উচ্ছেদ না করতে মিয়ানমার কর্তৃপক্ষকে যুক্তরাষ্ট্র আহ্বান জানাচ্ছে।
হোয়াইট হাউসের প্রেস সচিব বলেন, ‘যত দ্রুত সম্ভব মানবিক সহায়তা ভুক্তভোগীদের কাছে পৌঁছানোর জন্য মিয়ানমার সরকারের প্রতিজ্ঞাকে আমরা স্বাগত জানাই। আমরা আক্রান্ত এলাকায় গণমাধ্যম প্রতিনিধিদের প্রবেশের অনুমতি দিতে সরকারকে অনুরোধ করছি। সহিংসতার কারণে উচ্ছেদ হওয়া রোহিঙ্গাদের বেশির ভাগই প্রতিবেশী দেশ বাংলাদেশে পালিয়ে গেছে এবং আমরা বাংলাদেশ সরকারের মানবিক সহায়তা দেওয়ার উল্লেখযোগ্য উদ্যোগের ভূয়সী প্রশংসা করি।’
