
কুষ্টিয়ার দৌলতপুর উপজেলার ভারতীয় সীমান্তঘেঁষা ময়রামপুর-গোড়ারপাড়া মাঠে গতকাল শনিবার গভীর রাতে বর্ডার গার্ড বাংলাদেশের (বিজিবি) সদস্যদের সঙ্গে চোরাকারবারিদের সংঘর্ষ হয়েছে। আজ রোববার সকালে ঘটনাস্থল থেকে আধা কিলোমিটার দূরে ছামিরুল ইসলাম (২৭) নামের এক ব্যক্তির লাশ উদ্ধার করেছে পুলিশ। ছামিরুল গুলিবিদ্ধ হয়ে মারা গেছেন বলে স্থানীয়রা দাবি করেছে। তবে বিজিবি ও পুলিশ বিষয়টি নিশ্চিত করেনি।
বিজিবি দাবি করেছে, রাত ১২টার দিকে কয়েকজন চোরাকারবারি ভারত থেকে ফেনসিডিল নিয়ে উপজেলার প্রাগপুর ইউনিয়নের ময়রামপুর-গোড়ারপাড়া মাঠ দিয়ে আসছিল। পথে ৩২ বিজিবি ব্যাটালিয়নের অধীন মহিষকুণ্ডি ক্যাম্পের টহলরত সদস্যরা তাদের চ্যালেঞ্জ করেন। চোরাকারবারিরা এ সময় বিজিবির সদস্যদের লক্ষ্য করে একটি ককটেল ছোড়ে। বিজিবির সদস্যরা আত্মরক্ষার্থে গুলি চালান।
কুষ্টিয়া সেক্টরের বিজিবি ৩২ ব্যাটালিয়নের অধিনায়ক লে. কর্নেল কাজী আরমান হোসেন প্রথম আলো ডটকমকে বলেন, চোরাকারবারিরা ককটেল ছুড়লে বিজিবির সদস্যরা আত্মরক্ষায় তিনটি ফাঁকা গুলি ছোড়েন। এরপর ঘটনাস্থল থেকে ২৯০ বোতল ফেনসিডিল উদ্ধার করা হয়। আজ সকালে ঘটনাস্থল থেকে প্রায় আধা কিলোমিটার দূরে এক ব্যক্তির লাশ স্থানীয়রা পড়ে থাকতে দেখে। গুলিতে, না স্প্লিন্টারের আঘাতে মারা গেছে, তা নিশ্চিত নয়।
তবে প্রাগপুর ইউনিয়ন পরিষদের (ইউপি) চেয়ারম্যান আরিফুল ইসলাম মোল্লা বলেন, ছামিরুলের বুকে গুলি লেগেছে। তাঁর বাড়ি জামালপুর গ্রামে।
কুষ্টিয়ার সহকারী পুলিশ সুপার (ভেড়ামারা সার্কেল) সি এ হালিম বলেন, ‘শুনেছি গুলিবিদ্ধ হয়ে একজন মারা গেছে। পুলিশ ঘটনাস্থল থেকে লাশ উদ্ধার করেছে। সুরতহাল শেষে লাশ ময়নাতদন্তের জন্য কুষ্টিয়া জেনারেল হাসপাতালের মর্গে পাঠানো হবে।’
