
ঢাকায় নতুন করে আরও একটি বেসরকারি বিশ্ববিদ্যালয় স্থাপনের অনুমতি দিয়েছে সরকার। এ নিয়ে দেশে বেসরকারি বিশ্ববিদ্যালয়ের সংখ্যা দাঁড়াচ্ছে ৯৬টিতে। ‘আনোয়ার খান মডার্ন ইউনিভার্সিটি’ নামের নতুন এই বিশ্ববিদ্যালয়টি হবে রাজধানীর উত্তরার ১১ নম্বর সেক্টরের গরিবে নেওয়াজ রোডে।শিক্ষা মন্ত্রণালয়ের অতিরিক্ত সচিব মো. হেলাল উদ্দিন গতকাল রোববার প্রথম আলোকে বলেন, কয়েক দিন আগে নতুন এই বিশ্ববিদ্যালয়টি অস্থায়ীভাবে স্থাপনের অনুমোদন দেওয়া হয়েছে।বিদ্যমান বেসরকারি বিশ্ববিদ্যালয়ের মধ্যে ১৫-২০টি ছাড়া অন্যদের বিরুদ্ধে শর্ত না-মানাসহ বিভিন্ন ধরনের অনিয়মের অভিযোগ রয়েছে। কিছুদিন আগেই দারুল ইহসান বিশ্ববিদ্যালয় ও এর সব শাখা ক্যাম্পাস বন্ধ ঘোষণা করা হয়েছে। এ ছাড়া স্নাতক (সম্মান) প্রথম বর্ষে ভর্তি হওয়ার আগে বেসরকারি বিশ্ববিদ্যালয়ের ক্যাম্পাস ও কোর্সের অনুমোদন আছে কি না, তা যাচাই করে নিতে শিক্ষার্থী ও তাঁদের অভিভাবকদের পরামর্শ দিয়েছে বিশ্ববিদ্যালয় মঞ্জুরি কমিশন (ইউজিসি)। শিক্ষা মন্ত্রণালয়ের সঙ্গে এক বৈঠকে শিক্ষাবিদেরা ঢাকায় আর কোনো বিশ্ববিদ্যালয়ের অনুমোদন না দেওয়ার জন্য শিক্ষামন্ত্রীকে অনুরোধ করেছিলেন। কিন্তু সেই অনুরোধ রক্ষা হচ্ছে না।শিক্ষা মন্ত্রণালয়ের সূত্র জানায়, নতুন বিশ্ববিদ্যালয়টির প্রতিষ্ঠাতা আনোয়ার হোসাইন খান। তিনি রাজধানীর ধানমন্ডিতে অবস্থিত আনোয়ার খান মডার্ন মেডিকেল কলেজ ও হাসপাতালের মালিক। আগেরগুলোর মতো নতুন বিশ্ববিদ্যালয়টিকেও কিছু শর্ত দেওয়া হয়েছে। এর মধ্যে রয়েছে প্রস্তাবিত বিশ্ববিদ্যালয়ের কমপক্ষে ২৫ হাজার বর্গফুট আয়তনের নিজস্ব বা ভাড়া করা ভবন, কমপক্ষে তিনটি অনুষদ ও ছয়টি বিভাগ, পর্যাপ্ত শ্রেণিকক্ষ, লাইব্রেরি, ল্যাবরেটরি, ছাত্রছাত্রীদের জন্য কমনরুম, সেমিনার কক্ষসহ পর্যাপ্ত অবকাঠামো থাকতে হবে।শিক্ষা মন্ত্রণালয়ের সূত্রমতে, ২০০৯ সাল থেকে এ পর্যন্ত ৪২টি বেসরকারি বিশ্ববিদ্যালয়ের অনুমোদন দিয়েছে সরকার। কিছুদিন আগেও এক দফায় তিনটি ও এর কিছুদিন আগে দুই দফায় আরও সাতটি নতুন বেসরকারি বিশ্ববিদ্যালয়ের অনুমোদন দেওয়া হয়। আরও কিছু বেসরকারি বিশ্ববিদ্যালয় অনুমোদন দেওয়ার আলাপ-আলোচনা চলছে।
