
জাতীয় পার্টির চেয়ারম্যান এইচ এম এরশাদ বলেছেন, বর্তমান নির্বাচন কমিশন জনগণের আস্থা হারিয়েছে। বিতর্কিত নির্বাচন কমিশনের অধীনে জাতীয় পার্টি কোনো নির্বাচনে অংশগ্রহণ করতে চায় না।আজ শনিবার গুলশানের ইমানুয়েল সেন্টারে ছাত্রসমাজের পুনর্মিলনী আলোচনা সভার অনুষ্ঠানে এরশাদ এ কথা বলেন। ওই সভায় তিনি নির্বাচনকালীন সরকার-ব্যবস্থা সম্পর্কে প্রধানমন্ত্রী শেখ হাসিনার বক্তব্যেরও সমালোচনা করেন।এইচ এম এরশাদ বলেন, ‘তত্ত্বাবধায়ক সরকার-ব্যবস্থা বিলুপ্ত হয়েছে। আমি তত্ত্বাবধায়ক সরকারের পক্ষে ছিলাম না। কারণ, তত্ত্বাবধায়ক সরকারের সময় আমাদের ওপর অনেক অবিচার হয়েছে। আমি পক্ষে ছিলাম একটি শক্তিশালী নির্বাচন কমিশনের, যারা প্রভুর কথায় কাজ করবে না। সে নির্বাচন কমিশন আমরা হারিয়ে ফেলেছি।’ তিনি বলেন, ‘নির্বাচন কমিশন এখন নিজেই নিজের ক্ষমতা একের পর এক ছেড়ে দিচ্ছে। যে নির্বাচন কমিশন নিজের ক্ষমতা ছেড়ে দেয়, সে কমিশনের ওপর আস্থা থাকতে পারে না। এ কমিশনের অধীনে জাতীয় পার্টি নির্বাচনে অংশ নিতে চায় না। নির্বাচন কমিশন বিতর্কিত হয়ে পড়েছে।’নির্বাচনকালীন সরকার-ব্যবস্থা প্রসঙ্গে প্রধানমন্ত্রী ‘এক চুলও’ নড়বেন না বলে যে বক্তব্য দিয়েছেন, তার সমালোচনা করে এরশাদ বলেন, গণতন্ত্রের অর্থই হলো সমঝোতা ও নমনীয়তা। প্রধানমন্ত্রী যা বলেছেন, তা কোনো রাজনীতিকের ভাষা হতে হতে পারে না। তিনি সরকারের সমালোচনা করে বলেন, ‘প্রধানমন্ত্রীর সামনে একজন সাংসদ হরতালকারীদের ঘর থেকে টেনে এনে হত্যা করা হবে বলে মন্তব্য করেছেন।’ যিনি এ কথা বলেন, তিনি ‘সুস্থ মস্তিষ্কের’ কি না, এই প্রশ্ন তোলেন জাতীয় পার্টি চেয়ারম্যান। তিনি ঝাঁকুনির কারণে রানা প্লাজা ধসেছে বলে স্বরাষ্ট্রমন্ত্রী যে বক্তব্য দিয়েছেন, তারও সমালোচনা করেছেন। এরশাদ বলেছেন, এই সরকার থেকে কবে মুক্তি মিলবে—তিনি জানেন না, তবে মুক্তি পেতেই হবে।
সম্প্রতি পুলিশের বিশেষ শাখার পরিদর্শক মাহফুজুর রহমান ও তাঁর স্ত্রী স্বপ্না রহমানের খুনের ঘটনায় মেয়ে ঐশীর সম্পৃক্ততা থাকা নিয়ে এরশাদ বলেছেন, ‘এ সবকিছুর জন্য রাজনীতিকেরা দায়ী।’ তিনি বলেন, ‘ইয়াবা ব্যবসায় নাকি একজন এমপি জড়িত? আমি লজ্জিত।’ 
 
