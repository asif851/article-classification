
কক্সবাজারের টেকনাফে আজ মঙ্গলবার বিকেলে চাঁদাবাজির মামলার আসামি কথিত এক সাংবাদিককে গ্রেপ্তার করেছে পুলিশ। গ্রেপ্তার ব্যক্তির নাম ফরিদুল মোস্তফা খাঁন (৩১)।
পুলিশ জানায়, ২০১৫ সালের সেপ্টেম্বরের প্রথম সপ্তাহে টেকনাফ থানার মেস পরিচালনাকারী কনস্টেবল মো. মামুন হোসেনের কাছে ফরিদুল মোস্তফা ফোন করে ১০ হাজার টাকা চাঁদা দাবি করেন। তিনি একটি জাতীয় দৈনিকের জেলা প্রতিনিধি পরিচয় দিয়ে এ চাঁদা দাবি করেন। কিন্তু টাকা না দেওয়ায় কনস্টেবল মামুনকে হুমকি দিতে থাকেন তিনি। পরে তাঁর কথাগুলো মুঠোফোনে রেকর্ড করা হয় এবং তাঁর বিরুদ্ধে থানায় চাঁদাবাজি মামলা করা হয়। চলতি বছরের ১৫ ফেব্রুয়ারি তাঁর বিরুদ্ধে আদালতে অভিযোগপত্র দেওয়া হয়। পরে আসামির বিরুদ্ধে আদালত গ্রেপ্তারি পরোয়ানা জারি করেন। মামলার পর থেকে পলাতক ছিলেন ফরিদুল। পরে আজ বিকেল চারটার দিকে টেকনাফ পৌরসভার টিএন্ডটি রোড এলাকা থেকে তাঁকে গ্রেপ্তার করা হয়।পুলিশ জানায়, ফরিদুল উপজেলার হোয়াইক্যং ইউনিয়নের সাত ঘরিয়াপাড়া এলাকার বাসিন্দা।জানতে চাইলে টেকনাফ মডেল থানার ভারপ্রাপ্ত কর্মকর্তা (ওসি) আবদুল মজিদ সাংবাদিকদের বলেন, চাঁদাবাজি মামলায় তাঁকে গ্রেপ্তার করে বিকেলে কক্সবাজার আদালতে পাঠানো হয়। আদালত তাঁকে কারাগারে পাঠানোর নির্দেশ দেন।
