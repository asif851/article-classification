
চারদিকে হইহুল্লোড়। চলছে গায়েহলুদের অনুষ্ঠান। নানা আয়োজনে ব্যস্ত স্বজনেরা। কনে তখনো মঞ্চে ওঠেননি। ঘরেই চলছিল সাজগোজ। হঠাৎ ফাঁকা গুলি ছুড়ে ও ককটেল ফাটিয়ে বিয়েবাড়িতে ঢুকে পড়ে একদল দুর্বৃত্ত। চেষ্টা করে কনেকে তুলে নেওয়ার। অবশ্য শেষ পর্যন্ত স্থানীয় লোকজনের প্রতিরোধে পিছু হটে দুর্বৃত্তরা। গত মঙ্গলবার রাত সাড়ে ১০টার দিকে এ ঘটনা ঘটে নোয়াখালীর চাটখিলের সাহাপুর ইউনিয়নে। অবশ্য পুলিশ দাবি করেছে, সেখানে গুলি কিংবা ককটেল বিস্ফোরণের ঘটনা ঘটেনি। দুর্বৃত্তদের হামলায় আহত হয়েছেন বিয়েবাড়িতে আসা নারীসহ চারজন। তাঁরা হলেন আবদুল মজিদ (৬০), পারভেজ (২২), জাহানারা (৫৫) ও রাকিব (২১)। তাঁদের প্রাথমিক চিকিৎসা দেওয়া হয়েছে। স্থানীয় লোকজন এক দুর্বৃত্তকে ধরে পিটুনি দেন। তাঁর নাম মো. নিশাদ (২৩)। তিনি ওই ইউনিয়নের সংরক্ষিত নারী সদস্য নাজমা বেগমের ছেলে। 
প্রত্যক্ষদর্শী লোকজন জানান, রাত সাড়ে ১০টার দিকে নিশাদের নেতৃত্বে সাত থেকে আটজনের দল গায়েহলুদের অনুষ্ঠানে হামলা চালায়। এ সময় প্রকাশ্যে অস্ত্র উঁচিয়ে কয়েকটি ফাঁকা গুলি ছোড়া হয়। একই সময়ে কয়েকটি ককটেলও ফাটায় দুর্বৃত্তরা। আতঙ্ক ছড়িয়ে পড়লে গায়েহলুদে আসা লোকজনকে মারধর করে দুর্বৃত্তরা। একপর্যায়ে কনেকে তুলে নেওয়ার চেষ্টা চালায়। খবর পেয়ে স্থানীয় লোকজন এগিয়ে এলে দুর্বৃত্তরা পালিয়ে যায়। এ সময় নিশাদকে ধরে পিটুনি দেন লোকজন। পরে পুলিশ এসে তাঁকে উদ্ধার করে। আহত নিশাদকে প্রথমে উপজেলা স্বাস্থ্য কমপ্লেক্সে ভর্তি করানো হয়। সেখানে অবস্থার অবনতি দেখে রাতেই তাঁকে স্থানান্তর করা হয় নোয়াখালী জেনারেল হাসপাতালে।  নিশাদের মা ইউনিয়ন পরিষদের (ইউপি) সদস্য নাজমা বেগম দাবি করেন, তাঁর ছেলে ওই মেয়েকে পছন্দ করলেও তাঁকে তুলে আনতে যাননি। মেয়ের বড় ভাই ফোন করে দাওয়াত দিলে তিনি কয়েকজন বন্ধুকে নিয়ে ওই বাড়িতে যান। কিন্তু তাঁরা তাঁকে মারধর করেন। পরে পুলিশ গিয়ে তাঁর ছেলেকে উদ্ধার করে হাসপাতালে ভর্তি করায়। এ ব্যাপারে চাটখিল থানার ভারপ্রাপ্ত কর্মকর্তা (ওসি) জহিরুল আনোয়ার প্রথম আলোকে বলেন, যে কনের গায়েহলুদ ছিল, তাঁকে অন্য একটি ছেলে পছন্দ করতেন। বিয়ের কথা শুনে মঙ্গলবার রাতে ওই ছেলে বন্ধুদের নিয়ে বিয়ে বাড়িতে যান। এ সময় কনেপক্ষ ওই ছেলেকে মারধর করে। এ ঘটনায় মামলার প্রস্তুতি চলছে।
 
