
ফেনীর ছাগলনাইয়া সীমান্ত হাটে বাংলাদেশ-ভারত যৌথভাবে একুশে ফেব্রুয়ারি আন্তর্জাতিক মাতৃভাষা দিবস উদ্‌যাপনের সিদ্ধান্ত নিয়েছে। গতকাল মঙ্গলবার বিকেলে ছাগলনাইয়ার রাধানগর ইউনিয়নের মোকামিয়া এলাকার সীমান্ত হাটের সভাকক্ষে বাংলাদেশ ও ভারতের প্রতিনিধিদের এক প্রস্তুতি সভায় এ সিদ্ধান্ত নেওয়া হয়েছে।
সভা সূত্রের তথ্যমতে, ফেনী জেলা বাংলাদেশের ও ভারতের ত্রিপুরা রাজ্যের অধিবাসীদের মাতৃভাষা বাংলা। সীমান্ত হাট চালুর মাধ্যমে বাংলা ভাষাভাষী দুই দেশের মানুষের ভ্রাতৃত্ব ও সেতুবন্ধের ভূমিকা রাখছে ছাগলনাইয়ার এ সীমান্ত হাট। একুশে ফেব্রুয়ারি আন্তর্জাতিক মাতৃভাষা দিবস যৌথভাবে উদ্‌যাপনের জন্য বাংলাদেশ ও ভারতের প্রতিনিধিরা একমত হয়েছেন। ওই দিন ভারত ও বাংলাদেশের তিন হাজার মানুষের উপস্থিতিতে এ দিবসটি উদ্‌যাপন করার জন্য দুই দেশের প্রতিনিধিরা সার্বিক প্রস্তুতি বিষয়ে আলোচনা করেছেন। দিবসটিতে আলোচনা সভা ও মনোজ্ঞ সাংস্কৃতিক অনুষ্ঠানের আয়োজন থাকবে। পর্যাপ্ত নিরাপত্তাব্যবস্থার বিষয়ও আলোচনা হয়েছে।
প্রস্তুতি সভায় বাংলাদেশের পক্ষে সীমান্ত হাট পরিচালনা কমিটির সভাপতি ফেনীর অতিরিক্ত জেলা ম্যাজিস্ট্রেট শারমীন জাহান, অতিরিক্ত জেলা প্রশাসক (সার্বিক) দেবময় দেওয়ান, ছাগলনাইয়া উপজেলা পরিষদের চেয়ারম্যান মেজবাউল হায়দার চৌধুরী, উপজেলা নির্বাহী কর্মকর্তা জেসমিন আক্তার, সহকারী পুলিশ সুপার (ছাগলনাইয়া সার্কেল) আবদুল মালেক, স্থানীয় রাধানগর ইউনিয়ন পরিষদের (ইউপি) চেয়ারম্যান রবিউল হক, বিজিবির মধুগ্রাম কোম্পানি কমান্ডার সুবেদার মো. ইমতিয়াজা উপস্থিত ছিলেন। ভারতের পক্ষে ত্রিপুরা রাজ্যের এডিম মনোজ কান্তি সেন নেতৃত্ব দেন।
জানতে চাইলে ছাগলনাইয়ার ইউএনও জেসমিন আক্তার বলেন, ‘আমাদের দেশের ভাষাশহীদদের বীরত্বগাথা অবদানের স্বীকৃতি নিয়ে পৃথিবীর দেশে দেশে আন্তর্জাতিক মাতৃভাষা দিবস উদ্‌যাপিত হচ্ছে। একুশে ফেব্রুয়ারি বাংলাদেশ ও ভারতের বাংলাভাষী মানুষেরা ছাগলনাইয়ার মোকামিয়া সীমান্ত হাটে মিলনমেলায় একত্র হবে।’ 
