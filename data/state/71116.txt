
বাংলাদেশ স্বল্পোন্নত দেশ থেকে উন্নয়নশীল দেশে পরিণত হওয়ার পরও স্বাগত না জানানোকে বিএনপির বিকৃতি মানসিকতা বলে মন্তব্য করেছে বাংলাদেশ আওয়ামী লীগ।
আজ শুক্রবার সকালে ধানমন্ডিতে দলীয় সভানেত্রীর কার্যালয়ে সংবাদ সম্মেলনে আওয়ামী লীগের প্রচার ও প্রকাশনা সম্পাদক হাছান মাহমুদ এ কথা বলেন। তিনি বলেন, ‘জাতি যখন উল্লাস করছে, তখন বিএনপি নেতাদের বক্তব্য মানসিক বিকৃতির বহিঃপ্রকাশ ছাড়া কিছু নয়।’
উন্নয়নশীল দেশের স্বীকৃতি নিয়ে সরকারের গতকালের কর্মসূচিকে বিএনপি বিকৃত তামাশা হিসেবে আখ্যায়িত করে। সেই সূত্র ধরে হাছান মাহমুদ বলেন, বিএনপি নেতারা বাংলাদেশের মানুষের উন্নয়ন সহ্য করতে পারছেন না। তাঁরা তাঁদের নেত্রী ও তাঁর পরিবারের উন্নতি চান।
সরকারকে অভিনন্দন জানাতে লজ্জা পেলেও জাতিকে অভিনন্দন জানিয়ে বিকৃত মানসিকতা থেকে বেরিয়ে আসার আহ্বান জানান তিনি।
আওয়ামী লীগের এই নেতা বলেন, বাংলাদেশকে সহায়তা বন্ধের জন্য বিএনপি নেত্রী চেষ্টা করেছিলেন। সেই দল দেশের অগ্রগতিতে খুশি হবে না এটাই স্বাভাবিক। হাছান মাহমুদ বলেন, বঙ্গবন্ধুর জন্মদিন ১৭ মার্চে জাতিসংঘ স্বল্পোন্নত দেশ থেকে উন্নয়নশীল দেশে পরিণত হওয়ার চিঠি বাংলাদেশকে হস্তান্তর করে। গত ৪৭ বছরে এটি জাতির জন্য অসামান্য অর্জন।
সংবাদ সম্মেলনে উপস্থিত ছিলেন আওয়ামী লীগের কৃষি ও সমবায়বিষয়ক সম্পাদক ফরিদুন্নাহার লাইলী, উপপ্রচার ও প্রকাশনা সম্পাদক আমিনুল ইসলাম প্রমুখ।
