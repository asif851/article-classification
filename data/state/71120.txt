
সাতক্ষীরা সদর উপজেলার ব্রহ্মরাজপুর রাধাগোবিন্দ মন্দিরের পুরোহিত ভবসিন্ধু বরকে (৪৮) কুপিয়ে হত্যাচেষ্টার ঘটনায় সাত থেকে আটজনকে অজ্ঞাত আসামি করে মামলা দায়ের করা হয়েছে। পুরোহিতের শারীরিক অবস্থা এখন কিছুটা ভালো বলে জানিয়েছেন তাঁর ভাগনে প্রসেনজিৎ সিংহ।
মন্দির কমিটির সভাপতি রামপ্রসাদ সাধু খাঁ বাদী হয়ে গতকাল শনিবার রাত সাড়ে ১০টার দিকে সাতক্ষীরা সদর থানায় মামলাটি দায়ের করেছেন।
সাতক্ষীরা সদর থানার ভারপ্রাপ্ত কর্মকর্তা (ওসি) এমদাদুল হক শেখের ভাষ্য, আসামিদের গ্রেপ্তারের চেষ্টা চলছে। এ ঘটনায় ব্রহ্মরাজপুর গ্রামের আলমগীর হোসেনসহ জিজ্ঞাসাদের জন্য দুজনকে আটক করা হয়েছে।
গতকাল ভোররাত চারটার দিকে সাত–আটজন দুর্বৃত্ত মুখে কাপড় বেঁধে পুরোহিত ভবসিন্ধু বরকে কুপিয়ে হত্যার চেষ্টা চালায়। তাঁকে প্রথমে সাতক্ষীরা সদর হাসপাতাল ও পরে হেলিকপ্টারযোগে ঢাকার মহাখালী বক্ষব্যাধি হাসপাতালে পাঠানো হয়। সেখান থেকে ভবসিন্ধুর ভাগনে মুঠোফোনে জানান, মামার শারীরিক অবস্থা কিছুটা ভালো।
আরও পড়ুন: 
সাতক্ষীরায় পুরোহিত ও কিশোরগঞ্জে সেবায়েতকে হত্যার চেষ্টা
