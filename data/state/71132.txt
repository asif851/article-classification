
ঢাকা-চট্টগ্রাম মহাসড়কে যানজট যানবাহনের গিট্টু লেগেই আছে। প্রায় প্রতিদিনই মহাসড়কের দাউদকান্দি অংশে ৩০ থেকে ৪০ কিলোমিটার যানজটের সৃষ্টি হয়। আজ বুধবারও এর ব্যতিক্রম হয়নি। আজ সকাল ছয়টার দিকে কুমিল্লার দাউদকান্দি উপজেলার হাসানপুর থেকে মেঘনা সেতু এলাকা পর্যন্ত ২৪ কিলোমিটার এলাকায় মহাসড়কে যানজট সৃষ্টি হয়েছে। চালক ও যাত্রীরা পোহাচ্ছেন দুর্ভোগ।
নারায়ণগঞ্জের সোনারগাঁ উপজেলার চৌরাস্তা মোড়ে দুই লেনের সংস্কারকাজ চলার কারণে কয়েক দিন ধরে মহাসড়কে এ যানজট। এর মধ্যে আবার কোনো দুর্ঘটনা বা যানবাহন বিকল হয়ে পড়লে এই যানজট ভয়াবহ আকার ধারণ করে। দুই ঘণ্টার পথ পাড়ি দিতে ৮ থেকে ১০ ঘণ্টার মতো সময় লেগে যায়।
ঢাকাগামী হিমালয় পরিবহনের বাসের চালক আবদুর রউফ বলেন, ‘ঢাকা থেকে রামগঞ্জ যেতে পাঁচ ঘণ্টা সময় লাগে। অথচ মঙ্গলবার ১১ ঘণ্টা সময় লেগেছে। আজও একই অবস্থায় যানজটে পড়ে আছি।’
সৌদিয়া পরিবহনের বাসের চালক মো. মামুন ও কাভার্ড ভ্যানের চালক ইমাম হোসেন একই কথা বলেন।
দাউদকান্দি হাইওয়ে থানার ভারপ্রাপ্ত কর্মকর্তা (ওসি) আবুল কালাম আজাদ বলেন, যানবাহন চলাচল স্বাভাবিক করতে চেষ্টা চলছে।
