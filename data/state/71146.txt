
পাবনার বেড়া উপজেলার আমিনপুর পুলিশ তদন্তকেন্দ্রকে আজ রোববার পূর্ণাঙ্গ থানা হিসেবে উদ্বোধন করা হচ্ছে। এটি পাবনা জেলার ১১তম থানা হিসেবে প্রতিষ্ঠিত হচ্ছে। পরিকল্পনামন্ত্রী এ কে খন্দকার প্রধান অতিথি ও স্বরাষ্ট্রমন্ত্রী মহীউদ্দীন খান আলমগীর বিশেষ অতিথি হিসেবে উপস্থিত থেকে এর উদ্বোধন করবেন।
জানা যায়, এলাকাবাসীর দাবির মুখে ১৯৯৭ সালে আমিনপুরে একটি পুলিশ তদন্তকেন্দ্র স্থাপন করা হয়। এর পর থেকে এলাকাবাসী এটিকে থানা হিসেবে প্রতিষ্ঠিত করার দাবি জানিয়ে আসছিলেন। এলাকার সাংসদ (পাবনা-২) ও পরিকল্পনামন্ত্রী এ কে খন্দকার এখানে থানা বাস্তবায়নের প্রতিশ্রুতি দিয়েছিলেন। গত ২৭ মে নিকারের বৈঠকে আমিনপুরকে থানা হিসেবে গঠনের বিষয়টি অনুমোদন করেন প্রধানমন্ত্রী শেখ হাসিনা।
আমিনপুর থানার আওতায় থাকছে বেড়া উপজেলার পাঁচটি ও সুজানগর উপজেলার তিনটি ইউনিয়ন। বেড়া উপজেলার ইউনিয়নগুলো হলো জাতসাকিনী, মাসুমদিয়া, পুরান ভারেঙ্গা, রূপপুর ও ঢালারচর এবং সুজানগর উপজেলার ইউনিয়নগুলো হলো সাগরকান্দি, রানীনগর ও আহম্মদপুর ইউনিয়ন। এসব ইউনিয়নের বেশির ভাগই চরমপন্থীদের ঘাঁটি হিসেবে পরিচিত। তা ছাড়া এ ইউনিয়গুলো থেকে উপজেলা সদরের দূরত্বও অনেক বেশি। এ কারণে এলাকাবাসী আমিনপুরকে থানা হিসেবে প্রতিষ্ঠিত করার দাবি জানিয়ে আসছিলেন।
রানীনগর ইউনিয়ন পরিষদের (ইউপি) সাবেক চেয়ারম্যান ও বিএনপির জেলা শাখার যুগ্ম সম্পাদক এ বি এম তৌফিক হাসান বলেন, ‘আমাদের গ্রাম থেকে সুজানগর থানার দূরত্ব প্রায় ৩০ কিলোমিটার। এখান থেকে থানায় যাতায়াত করতে গিয়ে শুধু এলাকাবাসীকেই দুর্ভোগ পোহাতে হতো না, পুলিশ এ এলাকায় আসতে বিড়ম্বনায় পড়তে হতো।’
