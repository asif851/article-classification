
লক্ষ্মীপুর সদর উপজেলার কাচারিবাড়ি এলাকায় পুলিশের সঙ্গে কথিত বন্দুকযুদ্ধে আবুল বাশার (৩০) নামের এক ব্যক্তি নিহত হয়েছেন। পুলিশ বলছে, তিনি ডাকাত দলের সদস্য ছিলেন। তাঁর বিরুদ্ধে ডাকাতিসহ একাধিক মামলা রয়েছে।
আবুল বাশারের বাড়ি সদর উপজেলার সোনাপুর গ্রামে।
লক্ষ্মীপুর থানার ভারপ্রাপ্ত কর্মকর্তা (ওসি) আবদুল্লাহ আল মামুন ভূঁইয়ার ভাষ্য, একদল ডাকাত ডাকাতির প্রস্তুতি নিচ্ছিল। পুলিশ যাওয়ার পর তারা গুলি ছোড়ে। পুলিশও পাল্টা গুলি ছোড়ে। এতে আবুল বাশার ঘটনাস্থলেই নিহত হন। ‘বন্দুকযুদ্ধে’ তিন পুলিশ সদস্য আহত হন। তাঁরা সদর হাসপাতালে চিকিৎসা নিয়েছেন।
ওসি আবদুল্লাহ আল মামুন ভূঁইয়া বলেন, আবুল বাশারের বিরুদ্ধে হত্যাসহ ১৫টি মামলা রয়েছে। তাঁর লাশ হাসপাতালের মর্গে রয়েছে।
