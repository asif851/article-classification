
কক্সবাজারের মহেশখালী উপজেলায় সন্দেহভাজন ছয় জলদস্যুকে গ্রেপ্তার করা হয়েছে। তাদের কাছ থেকে অস্ত্র ও কার্তুজ উদ্ধার করা হয়।
গতকাল বুধবার উপজেলার কুতুবজোম ইউনিয়নের সোনাদিয়া এলাকায় ওই ছয়জনকে প্রথমে আটক ও পরে গ্রেপ্তার দেখানো হয়।
গ্রেপ্তার হওয়া ব্যক্তিরা হলেন নাছির উদ্দিন (২৭), মোহাম্মদ ফজলু (২৪), রেজাউল করিম (৩০), মোহাম্মদ কামাল (২০), মোহাম্মদ বেলাল (২৪) ও শহিদুল ইসলাম (২৮)। তাঁদের বাড়ি পার্শ্ববর্তী কুতুবদিয়া উপজেলায়।
এলাকাবাসীর ভাষ্য, গতকাল ভোররাতে ডাকাতির প্রস্তুতিকালে স্থানীয় লোকজন ধাওয়া করে ছয়জনকে আটক করে। পরে তাদের পুলিশের কাছে তুলে দেওয়া হয়।
পুলিশের ভাষ্য, আটক ব্যক্তিদের দেওয়া তথ্যে রাত ১১টার দিকে সোনাদিয়ার প্যারাবন থেকে দুটি আগ্নেয়াস্ত্র ও দুটি কার্তুজ উদ্ধার করা হয়।
মহেশখালী থানার ভারপ্রাপ্ত কর্মকর্তা (ওসি) বাবুল চন্দ্র বণিক প্রথম আলোকে বলেন, গ্রেপ্তার হওয়া ছয়জন চিহ্নিত জলদস্যু। তারা সাগরে ডাকাতি করত। তাদের বিরুদ্ধে পৃথক দুটি মামলা হয়েছে।
