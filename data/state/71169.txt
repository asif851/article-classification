
কক্সবাজারের টেকনাফ উপজেলার হোয়াইক্যং ইউনিয়নের কেরুনতলি গ্রামে গতকাল বুধবার দিবাগত রাতে কথিত ‘বন্দুকযুদ্ধে’ তিন পুলিশসহ চারজন গুলিবিদ্ধ হয়েছে। পুলিশের দাবি, ইয়াবা ব্যবসায়ীদের সঙ্গে তাদের বন্দুকযুদ্ধ হয়েছে।
বন্দুকযুদ্ধে পুলিশের উপপরিদর্শক (এসআই) রাজেশ বড়ুয়া, কনস্টেবল মিহির চন্দ্র, হাবিবুর রহমান ও রমজান আলী গুলিবিদ্ধ হয়েছেন।
পুলিশের ভাষ্য, রমজান আলী ইয়াবা ব্যবসায়ী। আহত ব্যক্তিদের টেকনাফ ও কক্সবাজার সদর হাসপাতালে ভর্তি করা হয়েছে। ঘটনাস্থল থেকে এক হাজার ইয়াবা, এলজি ও দুটি তাজা কার্তুজ উদ্ধার করা হয়েছে।
টেকনাফ মডেল থানার ভারপ্রাপ্ত কর্মকর্তা (ওসি) রণজিত্ কুমার বড়ুয়ার ভাষ্যমতে, মিয়ানমার থেকে ইয়াবার চালান আসছে—খবর পেয়ে পুলিশ গতকাল দিবাগত রাত আড়াইটার দিকে কেরুনতলি গ্রামে বেড়িবাঁধসংলগ্ন এলাকায় অবস্থান নেয়। চোরাকারবারিরা পুলিশের উপস্থিতি টের পেয়ে তাদের লক্ষ্য করে ২৫-৩০টি গুলি ছোড়ে। পুলিশও পাল্টা ১২টি গুলি ছোড়ে। এ সময় তিন পুলিশ সদস্য ও রমজান আলী গুলিবিদ্ধ হন।
ওসি জানান, ঘটনাস্থল থেকে এক হাজার ইয়াবা, একটি এলজি ও দুটি গুলিসহ রমজান আলী নামের গুলিবিদ্ধ যুবককে আটক করা হয়েছে। তাঁর বাড়ি উপজেলার হ্নীলা ইউনিয়নের ফুলের ডেইল গ্রামে। তাঁর বিরুদ্ধে থানায় একাধিক মামলা রয়েছে। এ ব্যাপারে মামলার প্রক্রিয়া চলছে।
 
 
