
রাজনৈতিক আন্দোলনের নামে হত্যা, সম্পত্তিতে আগুন, জনগণের জানমালের ক্ষতি জনগণ কিছুতেই মেনে নেবে না বলে মন্তব্য করেছেন আওয়ামী লীগের প্রচার সম্পাদক এবং পরিবেশ ও বনমন্ত্রী হাছান মাহমুদ। আজ রোববার জাতীয় প্রেসক্লাবে বঙ্গবন্ধু একাডেমি আয়োজিত এক আলোচনা সভায় প্রধান অতিথির বক্তব্যে তিনি এ কথা বলেন।বিএনপি-জামায়াতের সৃষ্ট নৈরাজ্য এবং জ্বালাও-পোড়াও কর্মসূচির কথা উল্লেখ করে মন্ত্রী বলেন, ‘আইনশৃঙ্খলা বাহিনীকে সন্ত্রাসীদের দেখামাত্র গুলি করার সিদ্ধান্ত নিতে বাধ্য করবেন না’।হাছান মাহমুদ আরও বলেন, ‘কাদের মোল্লার ফাঁসির রায় কার্যকর করার পর বিরোধীদলীয় নেত্রী কোনো কথা বলেননি। এটা জাতির জন্য লজ্জাজনক। আজ জনগণের মনে প্রশ্ন, এ দেশের বিরোধী দল দেশের স্বাধীনতার পক্ষ শক্তি নাকি স্বাধীনতার বিরোধী শক্তি। আজ স্বাধীনতা ও মুক্তিযুদ্ধবিরোধীদের আশ্রয়-প্রশ্রয় দিয়ে খালেদা জিয়া ও বিএনপি এ দেশের জনগণের বিরুদ্ধে লেলিয়ে দিয়েছে।’সারা দেশে আন্দোলনের নামে হাজার হাজার গাছ কাটা প্রসঙ্গে মন্ত্রী বলেন, ‘আমি একজন পরিবেশবাদী হিসেবে আজ অত্যন্ত কষ্ট পাচ্ছি। মানুষ অপরাধ করতে পারে কিন্তু গাছ তো কোনো অপরাধ করেনি। বিএনপি-জামায়াত শুধু জনগণের বিরুদ্ধে নয়, তারা প্রকৃতির বিরুদ্ধেও যুদ্ধ ঘোষণা করেছে।’
মন্ত্রী আরও বলেন, ‘দুই-তিনটা গাছ কাটা পড়লে যে সব পরিবেশবাদীদের গাছ ধরে কাঁদতে দেখেছি, আজ হাজার হাজার গাছ কাটা হচ্ছে জনগণের চলার পথ রুদ্ধ করার জন্য, কিন্তু সেই পরিবেশবাদীদের কোনো প্রতিবাদ করতে দেখছি না। ’দেশের সাংবিধানিক ধারাবাহিকতা ও আইনের শাসন সুরক্ষায় ৫ জানুয়ারির নির্বাচনের কোনো বিকল্প নেই মন্তব্য করে হাছান মাহমুদ বলেন, গণতন্ত্রের পথচলা অব্যাহত রাখতে ঘোষিত তারিখে অবশ্যই নির্বাচন হবে।
