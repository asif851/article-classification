
ঢাকা-টাঙ্গাইল মহাসড়কে তীব্র যানজটের কারণে যাত্রীদের সীমাহীন দুর্ভোগ পোহাতে হচ্ছে। মির্জাপুর উপজেলার কদিম ধল্লা এলাকায় থেকে এলেঙ্গা পর্যন্ত প্রায় ৩০ কিলোমিটার এলাকায় এখনো যানজট রয়েছে।
মির্জাপুরের ট্রাফিক সূত্রমতে, গতকাল শনিবার রাত সাড়ে ১১টার দিকে মির্জাপুর বাইপাসে বাস ও ট্রাকের মুখোমুখি সংঘর্ষ হয়। এতে হতাহত হওয়ার ঘটনা না ঘটলেও রাস্তায় যানবাহন চলাচল বন্ধ হয়ে যায়। দিবাগত রাত দুইটার দিকে রাস্তা থেকে বাসটি সরিয়ে নেয় পুলিশ। এরপর যান চলাচল শুরু হয়। তবে যানবাহনের চাপ বেশি থাকায় ধীরে ধীরে যান চলছিল। এর মধ্যে আজ রোববার ভোররাত চারটার দিকে এলেঙ্গা এলাকায় বাস ও ট্রাকের আরেকটি সংঘর্ষ হয়। এতে মহাসড়কে যানবাহন চলাচল আবারও বন্ধ হয়ে যায়। একপর্যায়ে বঙ্গবন্ধু সেতুর পূর্ব প্রান্ত থেকে মির্জাপুর উপজেলার ঘেরুয়া পর্যন্ত যানজট বিস্তৃত হয়। সকালে পুলিশ দুর্ঘটনাকবলিত যানবাহন সরিয়ে নেয়। এতে যানবাহন চলা শুরু হয়েছে। বর্তমানে এলেঙ্গা থেকে ঢাকার দিকে যানবাহন চললেও টাঙ্গাইল থেকে এলেঙ্গার দিকে যানবাহন চলাচল বন্ধ আছে।
মির্জাপুরের ট্রাফিক পরিদর্শক শাহাদত হোসেন সেলিম বলেন, যানজন নিরসনে পরিশ্রম করে যাচ্ছে পুলিশ।
