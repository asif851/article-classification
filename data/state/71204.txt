
যশোরের মনিরামপুর উপজেলার চন্ডিপুর গ্রামের কলেজছাত্র হেলালউজ্জামান হত্যা মামলায় স্কুলশিক্ষক এনাম আহম্মেদকে যাবজ্জীবন সশ্রম কারাদণ্ড ও অর্থদণ্ড দিয়েছেন আদালত। আজ সোমবার যশোরের বিশেষ দায়রা জজ আদালতের বিচারক নিতাই চন্দ্র সাহা এ রায় ঘোষণা করেন।
সাজাপ্রাপ্ত এনাম আহম্মেদ জোকা কমলপুর সরকারি প্রাথমিক বিদ্যালয়ের সহকারী শিক্ষক। তাঁর বাড়ি মনিরামপুর উপজেলার হানুয়ার গ্রামে।
মামলার নথি থেকে জানা গেছে, ২০০৮ সালের ১৬ এপ্রিল সকালে মনিরামপুর উপজেলার রাজগঞ্জ বাজার থেকে কলেজছাত্র হেলালউজ্জামান বাড়িতে ফিরছিল। পথে ভানুর মোড়ে পৌঁছালে কয়েকজন তাঁর গতিরোধ করে কুপিয়ে জখম করে। ঢাকা মেডিকেল কলেজ হাসপাতালে চিকিৎসাধীন অবস্থায় পরের দিন তার মৃত্যু হয়।
এ ব্যাপারে নিহত হেলালউজ্জামানের ভাই সামছুল হক মন্টু বাদী হয়ে মনিরামপুর থানায় একটি হত্যা মামলা করেন। তদন্ত শেষে ওই বছরের ২৬ জুলাই হত্যার সঙ্গে জড়িত থাকায় নয়জনকে অভিযুক্ত করে আদালতে অভিযোগপত্র জমা দেন তদন্তকারী কর্মকর্তা উপপরিদর্শক তরুণ কুমার কর।
এ ব্যাপারে জানতে চাইলে রাষ্ট্রপক্ষের কৌঁসুলি বদি-উজ-জামান প্রথম আলোকে বলেন, হত্যার সঙ্গে জড়িত থাকায় এনাম আহম্মেদকে যাবজ্জীবন সশ্রম কারাদণ্ড, ২০ হাজার টাকা জরিমানা ও অনাদায়ে আরও এক বছরের সশ্রম কারাদণ্ডাদেশ দেওয়া হয়েছে। হত্যার সঙ্গে জড়িত থাকার প্রমাণ না মেলায় অপর আট আসামিকে খালাস দেওয়া হয়েছে। সাজাপ্রাপ্ত এনাম কারাগারে আটক আছেন।
 
