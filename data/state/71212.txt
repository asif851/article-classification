
গাজীপুরের কাশিমপুর মহিলা কেন্দ্রীয় কারাগার থেকে আজ মঙ্গলবার শতবর্ষী এক নারী বন্দী মুক্তি লাভ করেছেন। তাঁর নাম ওয়াহিদুন্নেছা। তিনি চাঁদপুরের মতলব এলাকার সালামত প্রধানিয়ার স্ত্রী।
প্রধান বিচারপতির নির্দেশক্রমে ওয়াহিদুন্নেছাকে মুক্তি দেওয়া হয়েছে বলে কারা সূত্র জানিয়েছে।
কাশিমপুর কেন্দ্রীয় কারাগার-১-এর সিনিয়র জেল সুপার সুব্রত কুমার বালা বলেন, একটি খুনের মামলায় ওই নারীকে ২০০০ সালের ১৪ মে চাঁদপুরের আদালত যাবজ্জীবন কারাদণ্ড দেন। তাঁকে ২০০৭ সালের ২৩ নভেম্বর কাশিমপুর মহিলা কেন্দ্রীয় কারাগারে আনা হয়।
এই কর্মকর্তা বলেন, গত ২৬ জুন প্রধান বিচারপতি সুরেন্দ্র কুমার সিনহা গাজীপুরে কাশিমপুর কেন্দ্রীয় কারাগার পরিদর্শন করেন। এ সময় যেসব বন্দী বয়সের ভারে ন্যুব্জ হয়ে পড়েছেন এবং দীর্ঘদিন ধরে কারাগারে আটক আছেন—এ রকম বন্দীদের একটি তালিকা প্রধান বিচারপতিকে দেওয়া হয়। প্রধান বিচারপতি কিছু বন্দীর সঙ্গে কথাও বলেন। পরে প্রধান বিচারপতির বিশেষ উদ্যোগে শতবর্ষী এই নারী বন্দীকে মুক্তি দেওয়া হয়েছে। বেলা সাড়ে ১১টার দিকে ওই বন্দীকে মুক্তি দেওয়া হয়। এ সময় তাঁর ছেলেমেয়েসহ আত্মীয়স্বজনেরা কারা ফটকে উপস্থিত ছিলেন।
