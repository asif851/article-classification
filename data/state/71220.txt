
ময়মনসিংহের গফরগাঁওয়ে ট্রেনের নিচে কাটা পড়ে মা ও ছেলের মৃত্যু হয়েছে। আজ সকাল সোয়া ছয়টার দিকে এ ঘটনা ঘটে। পুলিশ প্রাথমিকভাবে ধারণা করছে, এটি আত্মহত্যার ঘটনা হতে পারে।
ময়মনসিংহ রেলওয়ে থানার ভারপ্রাপ্ত কর্মকর্তা (ওসি) আবদুল মান্নান ফরাজি প্রথম আলোকে বলেন, আজ সকাল সোয়া ছয়টার দিকে ট্রেনে কাটা পড়ে সাথী আক্তার (২৫) ও তাঁর ছেলে ইয়াসিন (আড়াই বছর) নিহত হয়। তাদের বাড়ি গফরগাঁও উপজেলার ধামাইপুর গ্রামে। তাদের বাড়ির পাশেই ছিল রেললাইন। সকাল সোয়া ছয়টায় আন্তনগর যমুনা এক্সপ্রেস ট্রেনের নিচে পড়ে তাদের মৃত্যু হয়। ময়নাতদন্তের জন্য দুজনের লাশময়মনসিংহ মেডিকেল কলেজ হাসপাতালে পাঠানো হয়েছে।
তাদের আর কোনো তথ্য জানা যায়নি।
ওসি আবদুল মান্নান ফরাজি বলেন, ‘এটি আত্মহত্যার ঘটনা বলে প্রাথমিকভাবে ধারণা করছি। তদন্তের পর প্রকৃত ঘটনা জানা যাবে।’
