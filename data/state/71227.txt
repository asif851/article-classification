
ধর্মীয় মর্যাদা ও ভাবগম্ভীর পরিবেশে আজ মঙ্গলবার রাতে সারা দেশে পবিত্র শবে বরাত পালিত হবে। হিজরি বর্ষপঞ্জির শাবান মাসের ১৪ তারিখ দিবাগত রাতটি শবে বরাত হিসেবে পালিত হয়। ইসলাম ধর্মে এই রাতটি অত্যন্ত বরকতময়। এই রাতেই পরবর্তী এক বছরের জন্য মহান আল্লাহ তাআলা বান্দাদের রিজিক ও হায়াত নির্ধারণ করেন, রোগ থেকে মুক্তি দেন ও দোয়া কবুল করেন। এই রাতকে বলা হয় ‘সৌভাগ্যের রজনী’। শবে বরাতের মধ্য দিয়েই আসে পবিত্র মাহে রমজানের আগমনী বার্তা। এ কারণে মুসলিম উম্মাহর কাছে রাতটি অত্যন্ত মহিমান্বিত। পবিত্র শবে বরাত উপলক্ষে রাষ্ট্রপতি মো. আবদুল হামিদ ও প্রধানমন্ত্রী শেখ হাসিনা পৃথক বাণী দিয়েছেন। বাণীতে তাঁরা মুসলিম উম্মাহর বৃহত্তর ঐক্য এবং সমগ্র পৃথিবীর জন্য কল্যাণ ও শান্তি কামনা করেছেন। এদিন ধর্মপ্রাণ মুসল্লিরা নফল রোজা রাখবেন। কোরআন তিলাওয়াত, জিকির-আজকারে মগ্ন থেকে আল্লাহর রহমত, বরকত ও ক্ষমাপ্রার্থনা এবং দান-খয়রাত করবেন। অনেকে কবরস্থানে গিয়ে প্রয়াত নিকটজনের রুহের মাগফিরাত কামনা করে দোয়া করবেন। মসজিদগুলোতে সন্ধ্যা থেকেই মুসল্লিদের উপস্থিতি বাড়তে থাকবে। এ ছাড়া অনেক বাড়িতে বিকেলে রুটি, হালুয়াসহ উপাদেয় মিষ্টি খাবার তৈরি করা এবং প্রতিবেশী ও গরিব-দুঃখীদের মধ্যে বিতরণ করা হবে। ইসলামিক ফাউন্ডেশনের এক সংবাদ বিজ্ঞপ্তিতে বলা হয়েছে, শবে বরাত উপলক্ষে আজ মঙ্গলবার বাদ মাগরিব থেকে জাতীয় মসজিদ বায়তুল মোকাররমে রাতব্যাপী অনুষ্ঠানমালার আয়োজন করা হয়েছে। এতে থাকবে কোরআন তিলাওয়াত, হামদ-নাত, ওয়াজ মাহফিল, জিকির ও বিশেষ মোনাজাত।
