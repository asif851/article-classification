
আধিপত্য বিস্তারকে কেন্দ্র করে ছাত্রলীগের দুই পক্ষের সংঘর্ষের জের ধরে কুমিল্লা মেডিকেল কলেজ অনির্দিষ্টকালের জন্য বন্ধ ঘোষণা করা হয়েছে। আজ বুধবার বেলা ১১টায় একাডেমিক কাউন্সিলের জরুরি বৈঠকে কুমিল্লা মেডিকেল কলেজ বন্ধ ঘোষণা করা হয়। তবে পরীক্ষা যথারীতি চলবে।
শিক্ষার্থী যাঁদের পরীক্ষা রয়েছে, তাঁরা হলে থাকতে পারবেন। অন্যদের আজ বিকেল পাঁচটার মধ্যে হল ত্যাগের নির্দেশ দেওয়া হয়েছে। কলেজের অধ্যক্ষ ও একাডেমিক কাউন্সিলের সভাপতি মহসিন উজ জামান চৌধুরী প্রথম আলোকে এ তথ্যের সত্যতা নিশ্চিত করেন।
মেডিকেল কলেজ সূত্রে জানা গেছে, কুমিল্লা মেডিকেল কলেজের ছাত্রলীগের সাবেক সভাপতি আবদুল হান্নান ও আরেক সাবেক সভাপতি হাবিবুর রহমান পলাশের অনুসারীদের মধ্যে গত মঙ্গলবার রাত ১২টার দিকে আধিপত্য বিস্তার নিয়ে সংঘর্ষ হয়। এতে অন্তত সাতজন আহত হন। ঘটনার জের ধরে আজ সকাল আটটায় আবার দুই পক্ষের মধ্যে সংঘর্ষ হয়। এ ঘটনায়ও তিনজন আহত হন। তাঁদের কুমিল্লা মেডিকেল কলেজ হাসপাতালের জরুরি বিভাগে ভর্তি করা হয়েছে।
