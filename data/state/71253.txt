
কক্সবাজারের চকরিয়া উপজেলার সেনাবাহিনীর একটি ট্রাক খাদে পড়ে এক সেনাসদস্য নিহত হয়েছেন। এ ঘটনায় আরও দুই সেনাসদস্যসহ তিনজন আহত হয়েছেন।আজ রোববার বেলা সাড়ে ১০টার দিকে উপজেলার লক্ষ্যারচর ইউনিয়নের কক্সবাজার-চট্টগ্রাম মহাসড়কের চকরিয়া বিশ্ববিদ্যালয় কলেজের সামনে এ দুর্ঘটনা ঘটে।নিহত সেনাসদস্যের নাম গোলজার হোসেন (৩২)। তিনি দুর্ঘটনা-কবলিত গাড়ির চালক ছিলেন।আহত ব্যক্তিরা হলেন সেনাসদস্য ফয়সাল হোসাইন তালুকদার (৩৫), সেনাবাহিনীর ঠিকাদার মো. আলমগীর (২৮) ও তাঁর ছোট ভাই আতাউল ইসলাম (২৬)।প্রত্যক্ষদর্শী ও পুলিশ সূত্রে জানা গেছে, সকালে কক্সবাজার থেকে সেনাবাহিনীর চারটি গাড়ি কক্সবাজার-চট্টগ্রাম মহাসড়ক দিয়ে চট্টগ্রাম সেনানিবাসের উদ্দেশে যাচ্ছিল। চকরিয়া বিশ্ববিদ্যালয় কলেজ এলাকায় পৌঁছালে সেনাসদস্যদের বহনকারী একটি গাড়ি নিয়ন্ত্রণ হারিয়ে খাদে পড়ে যায়। এতে ঘটনাস্থলে চালক নিহত ও তিনজন আহত হন। আহত ব্যক্তিদের চকরিয়া জমজম হাসপাতালে ভর্তি করা হয়েছে।
চিরিঙ্গা মহাসড়ক পুলিশের সার্জেন্ট নিজাম উদ্দিন প্রথম আলোকে বলেন, ‘দুর্ঘটনা-কবলিত গাড়িটি উদ্ধারের চেষ্টা চলছে। নিহত ব্যক্তির লাশ সেনাবাহিনীর কাছে হস্তান্তর করা হয়েছে।’
