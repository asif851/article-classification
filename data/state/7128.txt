
রাজধানীর শ্যামলী এলাকায় সড়ক দুর্ঘটনায় বর্ডার গার্ড বাংলাদেশের (বিজিবি) এক সদস্য নিহত হয়েছেন। মোহাম্মদপুর থানা-পুলিশ এই তথ্য জানিয়েছে।
আজ শুক্রবার সকাল সোয়া নয়টার দিকে শ্যামলীর শিশু মেলার সামনের সড়কে এই দুর্ঘটনা ঘটে।
মোহাম্মদপুর থানা-পুলিশ জানায়, নিহত ব্যক্তির নাম আবু তাহের। তিনি বিজিবিতে কর্মরত ছিলেন। তাঁর লাশ উদ্ধার করে ঢাকা মেডিকেল কলেজের মর্গে পাঠানো হয়েছে।
মোহাম্মদপুর থানার উপপরিদর্শক (এসআই) মো. ইকবাল হোসেন বলেন, প্রত্যক্ষদর্শীরা জানিয়েছেন, রাস্তা পার হওয়ার সময় হঠাৎ হোঁচট খান তাহের। এ সময় সিটি করপোরেশনের ময়লা পরিবহনের একটি গাড়ি তাঁকে চাপা দেয়।
মোহাম্মদপুর থানার সহকারী উপপরিদর্শক (এএসআই) সাদেকুর রহমান বলেন, দুর্ঘটনার খবর বিজিবির সদর দপ্তরে জানানো হয়েছে।
