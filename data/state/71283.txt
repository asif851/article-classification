
 
বাংলাদেশের সঙ্গে নেপালের সড়কপথে সরাসরি যোগাযোগ স্থাপনে পশ্চিমবঙ্গে সেতু নির্মাণ করবে ভারত। চীনের ‘ওয়ান বেল্ট ওয়ান রোড’ উদ্যোগের জবাবে ভারত আঞ্চলিক সংযোগ স্থাপনের পরিকল্পনার অংশ হিসেবে এই উদ্যোগ নিচ্ছে।
ভারতের ইংরেজি দৈনিক ডেকান হেরাল্ডের প্রতিবেদনে বৃহস্পতিবার এ কথা জানানো হয়। মেচি নদীর ওপর ওই সেতু নির্মাণ করা হবে। এই সেতু পশ্চিমবঙ্গের দার্জিলিংয়ের পানিটাংকির সঙ্গে নেপালের কাকারভিটাকে সংযুক্ত করবে। দেড় কিলোমিটার দীর্ঘ এই সেতু নির্মাণে ব্যয় ধরা হয়েছে ১৫৮ কোটি ৬৫ লাখ রুপি। এশীয় উন্নয়ন ব্যাংক (এডিবি) থেকে ঋণ নিয়ে এই অর্থায়ন করবে দিল্লি। বাংলাদেশ-ভারত সীমান্তের বাংলাবান্ধা থেকে ভারত-নেপাল সীমান্তের ওই সেতুর দূরত্ব হবে মাত্র ৩৪ কিলোমিটারের মতো।
এই সেতু নির্মাণের বিষয়ে একটি সমঝোতা স্মারক অনুমোদন করেছে ভারতের কেন্দ্রীয় মন্ত্রিসভা। গতকাল বুধবার প্রধানমন্ত্রী নরেন্দ্র মোদির সভাপতিত্বে মন্ত্রিসভার বৈঠকে এই অনুমোদন দেওয়া হয়।
বিভিন্ন সূত্রের বরাত দিয়ে ডেকান হেরাল্ড বলছে, ওই সেতু নির্মাণের বিষয়ে আজ বৃহস্পতিবার নেপালের সঙ্গে ভারতের সমঝোতা স্মারক সই হওয়ার কথা। ভারত সফররত নেপালের প্রধানমন্ত্রী শের বাহাদুর দেউবা ও ভারতের প্রধানমন্ত্রী মোদির বৈঠকের ওই সমঝোতা স্মারক সই হবে। গতকাল ভারত সফরে গেছেন দেউবা। নেপালের প্রধানমন্ত্রী নির্বাচিত হওয়ার পর দেউবার এটাই প্রথম ভারত সফর।
ডোকলামে চীন-ভারত প্রায় মুখোমুখি অবস্থান নেওয়ার পর দেউবাই প্রথম কোনো দেশের সরকারপ্রধান যিনি দিল্লি সফরে গেলেন।
