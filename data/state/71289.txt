
নকল, ভেজাল ও মেয়াদোত্তীর্ণ ওষুধ রাখার দায়ে আটক হওয়া ব্যক্তিদের মুক্তির দাবিতে আজ বৃহস্পতিবার সারা দেশে ধর্মঘট পালন করছেন ব্যবসায়ীরা। এতে চরম দুর্ভোগ পোহাচ্ছে রোগীরা। অচলাবস্থা কাটাতে আজ ঔষধ প্রশাসন অধিদপ্তরের সঙ্গে বৈঠক করেছেন ব্যবসায়ীরা। আলোচনা ফলপ্রসূ হয়েছে বলে দাবি করলেও বেলা দুইটা পর্যন্ত ধর্মঘট প্রত্যাহার করেননি তাঁরা।বাংলাদেশ কেমিস্ট অ্যান্ড ড্রাগিস্ট অ্যাসোসিয়েশন সমিতির সহসভাপতি আবদুল হাই প্রথম আলো ডটকমকে বলেন, কর্তৃপক্ষের সঙ্গে আলোচনা মোটামুটি ফলপ্রসূ হয়েছে। গ্রেপ্তার হওয়া ব্যক্তিদের মুক্তি, ব্যবসায়ীদের বিরুদ্ধে মামলা না চালানো এবং জব্দ করা মালামাল ফেরত দেওয়ার ব্যাপারে ঔষধ প্রশাসন অধিদপ্তর আমাদের আশ্বাস দিয়েছে। অন্যদিকে নকল, ভেজাল ও মেয়াদোত্তীর্ণ ওষুধ না রাখার ব্যাপারেও আমরা প্রতিশ্রুতি দিয়েছি।’বৈঠকের পরিপ্রেক্ষিতে ধর্মঘট প্রত্যাহার করার বিষয়ে আবদুল হাই বলেন, ‘আমরা কিছুক্ষণ পর সমিতির সভায় আলোচনা করে সিদ্ধান্ত নেব। সিদ্ধান্ত না হওয়া পর্যন্ত ধর্মঘট চলবে।’আজ সকাল থেকে বেলা দুইটা পর্যন্ত রাজধানীর মিটফোর্ড এলাকা ঘুরে দেখা গেছে, ওষুধ ব্যবসায়ীরা দোকানের ঝাপ ফেলে রাস্তায় অবস্থান নিয়েছেন। তবে ওই এলাকায় জীবনরক্ষাকারী ওষুধ সরবরাহের জন্য মাত্র তিনটি দোকান খোলা রয়েছে। এসব দোকানে ক্রেতাদের উপচে পড়া ভিড় লক্ষ করা গেছে। ওষুধ কিনতে গিয়ে ক্রেতাদের মধ্যে হুড়োহুড়ি ও বাদানুবাদের ঘটনাও ঘটেছে।
তবে ঢাকা মেডিকেল কলেজ হাসপাতালের বর্ধিত অংশের উদ্বোধন উপলক্ষে প্রধানমন্ত্রী শেখ হাসিনার আগমনের কারণে ওই এলাকায় ওষুধের দোকান খোলা রয়েছে।
আমাদের নিজস্ব প্রতিবেদক ও প্রতিনিধিরা জানিয়েছেন, চট্টগ্রামের আন্দরকিল্লা, খুলনার সবচেয়ে বড় ওষুধের বাজার হেরাজ মার্কেট, রাজশাহীর লক্ষ্মীপুর এবং রংপুর মেডিকেল কলেজসংলগ্ন ধাপ এলাকার অধিকাংশ ওষুধের দোকান আজ সকাল থেকে বন্ধ রয়েছে।
ওষুধ ব্যবসায়ীদের এই ধর্মঘটে ক্ষোভ ও বিস্ময় প্রকাশ করেছেন ভুক্তভোগীরা। তাঁরা বলছেন, এত দিন হরতাল, ধর্মঘট বা কারফিউয়ের সময় ওষুধের দোকান খোলা থেকেছে। অথচ এখন অযৌক্তিক দাবিতে ধর্মঘট করছেন ওষুধ ব্যবসায়ীরা।
মিটফোর্ড হাসপাতালে আসা ভুক্তভোগী নাসরিন জাহান বলেন, ‘ওষুধের অধিকাংশ দোকান বন্ধ রয়েছে। খোলা আছে দু-একটি। উপচে পড়া ভিড়ের কারণে ওষুধ কিনতে পারিনি। এখন আমার রোগীর অবস্থা গুরুতর।’
বাংলাদেশ কেমিস্ট অ্যান্ড ড্রাগিস্ট অ্যাসোসিয়েশনের উপসচিব মুনির হোসেন আজ সকালে বলেছেন, আটক ব্যবসায়ীদের মুক্তির দাবিতে সারা দেশে আজ তাঁরা সর্বাত্মক ধর্মঘট পালন করছেন।
ওষুধের অভাবে কোনো রোগী মারা গেলে এর দায় কে নেবে—জানতে চাইলে মুনির হোসেন বলেন, ‘এ দায় সরকারকেই নিতে হবে। কারণ তারা বিনা কারণে আমাদের লোকদের ধরে নিয়ে গেছে। কী কী মালামাল নিয়ে গেছে, তারও হিসাব দেয়নি।’ 
