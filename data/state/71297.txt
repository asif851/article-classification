
বগুড়ার শিবগঞ্জে শিয়া মসজিদে হামলার দায়ও ‘স্বীকার’ করেছে জঙ্গিগোষ্ঠী ইসলামিক স্টেট (আইএস)। বিভিন্ন জঙ্গিগোষ্ঠীর ইন্টারনেটভিত্তিক তৎপরতা নজরদারির যুক্তরাষ্ট্রভিত্তিক ওয়েবসাইট ‘সাইট ইন্টেলিজেন্স গ্রুপ’ এমনটাই বলছে। ওয়েবসাইটটি গতকাল বৃহস্পতিবার আইএসের এই দাবির কথা জানায়।গতকাল সন্ধ্যায় শিবগঞ্জ উপজেলার চককানু গ্রামে বন্দুকধারীরা শিয়া সম্প্রদায়ের ওই মসজিদে এশার নামাজের প্রস্তুতিকালে মুসল্লিদের ওপর হামলা চালায়। তাদের এলোপাতাড়ি গুলিতে মসজিদের মুয়াজ্জিন মোয়াজ্জেম হোসেন নিহত এবং ইমামসহ তিনজন গুরুতর জখম হন।গুলিবিদ্ধ চারজনকেই প্রথমে শিবগঞ্জ উপজেলা স্বাস্থ্য কমপ্লেক্স এবং পরে বগুড়ার শহীদ জিয়াউর রহমান মেডিকেল কলেজ হাসপাতালে ভর্তি করা হয়। সেখানে চিকিৎসকেরা মোয়াজ্জেম হোসেনকে মৃত ঘোষণা করেন।প্রত্যক্ষদর্শীরা জানান, অন্তত ১৫ থেকে ১৬ জন মুসল্লি ওই গ্রামের মসজিদে মাগরিবের নামাজ আদায় শেষে এশার নামাজের জন্য অপেক্ষা করছিলেন। ওই সময় তিন-চারজন যুবক মসজিদটিতে ঢুকে প্রধান ফটকটি বন্ধ করে দেন। এরপর মুসল্লিদের ওপর এলোপাতাড়ি গুলি ছুড়ে পালিয়ে যান। এতে ইমাম শাহিনুর রহমান, মুয়াজ্জিন মোয়াজ্জেম হোসেন, মুসল্লি আবু তাহের ও আফতাব উদ্দিন গুলিবিদ্ধ হন।এর আগে বাংলাদেশে দুই বিদেশি নাগরিককে হত্যা এবং পুরান ঢাকায় তাজিয়া মিছিলের প্রস্তুতিকালে হামলাসহ কয়েকটি ঘটনার দায়ও একইভাবে আইএস স্বীকার করে বলে ‘সাইট’ জানায়। তবে বাংলাদেশে আইএসের অস্তিত্ব নেই বলে দাবি করে আসছে সরকার।
আরও পড়ুন..মুয়াজ্জিন নিহত ইমামসহ তিনজন গুলিবিদ্ধদেশে আইএসের সাংগঠনিক তৎপরতা নেই: স্বরাষ্ট্রমন্ত্রী
