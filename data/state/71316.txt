
বিএনপি–জামায়াতের ‘অপরাজনীতির’ বিরুদ্ধে সোচ্চার হতে ওলামা-মাশায়েখসহ সব মুসলমানের প্রতি আহ্বান জানিয়েছেন প্রধানমন্ত্রী শেখ হাসিনা। আজ শনিবার বঙ্গবন্ধু আন্তর্জাতিক সম্মেলন কেন্দ্রে আন্তর্জাতিক সুফি সম্মেলন ২০১৫–এর উদ্বোধনী বক্তৃতায় তিনি এই আহ্বান জানান। খবর ইউএনবির।প্রধানমন্ত্রী অভিযোগ করেন, বিএনপি–জামায়াত জোট ইসলামের অবমাননা করছে। মানুষ পুড়িয়ে হত্যা করে নিকৃষ্টতম কাজ করছে। ধর্মের অপব্যবহারকারী বিএনপি–জামায়াতের কারণে যাঁরা ভুল পথে চলে গেছেন, তাঁদের সঠিক পথে ফিরিয়ে আনার জন্য তিনি পীর, মাশায়েখ, আলেমসহ সব মুসলমানের প্রতি আহ্বান জানান।বাংলাদেশ তরীকত ফেডারেশন আয়োজিত এ সম্মেলনে ভারত, জার্মানি, ইংল্যান্ড ও রাশিয়াসহ দেশ–বিদেশের অনেক সুফি-মাশায়েখ যোগ দিয়েছেন।অনুষ্ঠানে শেখ হাসিনা বলেন, বিএনপি–জামায়াত রাজনৈতিক ফায়দা লুটতে সব সময় ইসলামকে ব্যবহার করে। কিন্তু ইসলামের জন্য তাদের সামান্যতম শ্রদ্ধা নেই। এ জন্য তারা বিশ্ব ইজতেমা ও ঈদে মিলাদুন্নবীর সময়ও সহিংস কর্মসূচি দিয়েছে।
বঙ্গবন্ধু শেখ মুজিবুর রহমান ঈদে মিলাদুন্নবীকে সরকারি ছুটি ঘোষণা করেন, এমন তথ্য জানিয়ে প্রধানমন্ত্রী দেশের সব পীর, মাশায়েখ ও ইসলামি শিক্ষাবিদের প্রতি মানুষ পুড়িয়ে হত্যার প্রতিবাদে জনমত গড়ে তোলার আহ্বান জানান।
