
সরকারের মন্ত্রী ও দুই বাম নেতা রাশেদ খান মেনন ও হাসানুল হক ইনুর জন্য পুরস্কার ঘোষণা করেছেন বিএনপির স্থায়ী কমিটির সদস্য মির্জা আব্বাস। তিনি বলেন, ‘বিএনপিকে না বকে সাত দিন মেনন ও ইনু বক্তব্য দেবেন—সেটি যদি ভালো বক্তব্য হয়, আমি তাদের ঢাকা-আমেরিকার ফ্লাইটের টিকিট দেব।’
১ জুলাই রাতে গুলশানের হলি আর্টিজান রেস্তোরাঁয় হামলায় নিহত দেশি-বিদেশি নাগরিকদের স্মরণে আজ মঙ্গলবার বিকেলে রাজধানীর ইঞ্জিনিয়ার্স ইনস্টিটিউশন মিলনায়তনে আয়োজিত শোকসভায় এ ঘোষণা দেন মির্জা আব্বাস। ওই শোকসভায় সভাপতিত্ব করেন তিনি। এতে বিএনপির মহাসচিব মির্জা ফখরুল ইসলাম আলমগীর প্রধান অতিথি হিসেবে উপস্থিত ছিলেন।গতকাল সোমবার কেন্দ্রীয় শহীদ মিনারে আওয়ামী লীগের নেতৃত্বাধীন ১৪ দলের জঙ্গিবিরোধী প্রতিরোধ সমাবেশের কথা উল্লেখ করে মির্জা আব্বাস বলেন, ‘আজকাল টেলিভিশন দেখি না। মাঝেমধ্যে চোখ পড়ে যায়। টিভিতে দেখলাম...যা না দেখলে বোঝা যাবে না। ইনু-মেনন—সব বক্তাই যেন পারলে বিএনপিকে এখনই চিবিয়ে খেয়ে ফেলবেন।’তথ্যমন্ত্রী ও জাসদের সভাপতি হাসানুল হক ইনু এবং বেসামরিক বিমান পরিবহন ও পর্যটনমন্ত্রী রাশেদ খান মেননের নাম উল্লেখ করে বিএনপির এই নেতা বলেন, ‘ওঁদের মুখটা তৈরি হয়েছে শুধু বিএনপিকে বকাবকি করার জন্য। বিএনপিকে বকাবকি করে হাসিনার তোষামোদ করে মন্ত্রী থাকার জন্য। তাই অন্য কেউ বলুক আর না বলুক, ইনু সাহেবরা বলবেন। কারণ, ওঁরা রাজনীতির ঘোলা পানিতে মাছ শিকারে অভ্যস্ত।’
