
সিলেটে ছাত্রলীগের দায়ের কোপ খেয়ে এখন হাসপাতালে কাতরাচ্ছেন সিলেটের গণজাগরণ মঞ্চের সংগঠক ও সম্মিলিত নাট্য পরিষদের সাধারণ সম্পাদক রজত কান্তি গুপ্ত (৩৮)। গতকাল রাত সাড়ে দশটার দিকে রিকাবি বাজারের কবি নজরুল অডিটোরিয়ামের সামনে এ ঘটনা ঘটিয়েছে ছাত্রলীগের একাংশের কয়েকজন নেতা-কর্মী। বিনা টিকিটে অডিটোরিয়ামে ঢোকা নিয়ে ঘটনার সূত্রপাত।
ঘটনার প্রত্যক্ষদর্শী কয়েকজন সংস্কৃতিকর্মী বলেন, গতকাল রাত সাড়ে দশটার দিকে ছাত্রলীগের একদল নেতা-কর্মী কবি নজরুল অডিটোরিয়ামের সামনে রজত গুপ্তকে দা দিয়ে কোপ দেয় ও রড দিয়ে মারপিট করেছে। আগে থেকে ওই এলাকায় ছাত্রলীগের দুপক্ষের মধ্যে মারামারির মাঝখানে পড়ে গিয়েছিলেন রজত কান্তি। তাঁর বাম হাতে দায়ের কোপ পড়েছে। ঘটনার পর সংস্কৃতিকর্মীরা তাঁকে উদ্ধার করে হাসপাতালে নিয়ে যান। রাত সাড়ে ১১টার দিকে অস্ত্রোপচার করা হয়। এম এ জি ওসমানী মেডিকেল হাসপাতালের চিকিৎসকেরা জানান, দায়ের কোপে রজত কান্তির বাম হাতের হাড় ভেঙে গেছে এবং শরীরে আঘাত রয়েছে।প্রত্যক্ষদর্শীরা জানান, অডিটোরিয়ামে রাত আটটা থেকে সিলেটের মেট্রোপলিটন ইউনিভার্সিটির ফ্লেইমস মিউজিক্যাল ক্লাব আয়োজিত কনসার্ট চলছিল। এখানে ছাত্রলীগের পারভেজ গ্রুপের কয়েকজন কর্মী বিনা টিকিটে ঢোকার চেষ্টা করেন। এদিকে ফ্লেইমসের এই কনসার্টের সঙ্গে ছাত্রলীগের কয়েকজন কর্মী যুক্ত ছিলেন। তারা বিনা টিকিটে ঢুকতে দিতে না চাইলে দুই পক্ষের মধ্যে মারামারি শুরু হয়। এতে পারভেজ গ্রুপের কর্মীরা ছুরি চালায়। তিনজন মারাত্মক আহত হয়েছেন। একজনের অবস্থা আশঙ্কাজনক বলে জানিয়েছেন চিকিৎসকেরা। এ ঘটনা জানার জন্য রজত কান্তি সেদিকে গেলে পারভেজ গ্রুপের নেতা কর্মীরা তাকে মাটিতে ফেলে টেনে হিঁচড়ে অডিটোরিয়ামের ভেতর নিয়ে গিয়ে মারপিট করে। পরে সেখান থেকে তারা পালিয়ে যায়। সংস্কৃতিকর্মীরা রজতকে উদ্ধার করে হাসপাতালে নিয়ে যান।সিলেট মহানগর পুলিশের লামা বাজার ফাঁড়ির দায়িত্বপ্রাপ্ত কর্মকর্তা উপপরিদর্শক রবিউল হক প্রথম আলোকে বলেন, ছাত্রলীগের নেতা-কর্মীরা এই হামলা চালিয়েছে বলে পুলিশ প্রাথমিকভাবে নিশ্চিত হয়েছে। তবে কে বা কারা এ হামলায় জড়িত তা জানার চেষ্টা করছে পুলিশ। দোষীদের বিরুদ্ধে দ্রুত ব্যবস্থা নেওয়া হবে।এ ঘটনায় পারভেজের সঙ্গে একাধিকবার যোগাযোগ করা হলেও তিনি ফোন ধরেন নি।রজতকে হাসপাতালে নেওয়ার পর রাত সোয়া ১২টার দিকে দোষীদের গ্রেপ্তারের দাবিতে গণজাগরণ মঞ্চের কর্মী ও সাংস্কৃতিক কর্মীরাসহ শতাধিক লোক একত্রে নগরে বিক্ষোভ মিছিল করেন।
