
ঘন কুয়াশার কারণে মাদারীপুরের কাঁঠালবাড়ি-শিমুলিয়া নৌপথে ফেরি চলাচল বন্ধ রয়েছে। গতকাল শুক্রবার দিবাগত রাত একটা থেকে কুয়াশার তীব্রতা বেড়ে গেলে ফেরি চলাচল বন্ধ রাখে ঘাট কর্তৃপক্ষ। আজ শনিবার সকাল সকাল সাড়ে নয়টা পর্যন্ত কুয়াশা কাটেনি। 
বাংলাদেশ অভ্যন্তরীণ নৌপরিবহন সংস্থার (বিআইডব্লিউটিসি) কাঁঠালবাড়ি ফেরিঘাট সূত্র জানায়, গতকাল রাত ১০টার পর থেকে বাড়তে থাকে কুয়াশার তীব্রতা। এতে এ নৌপথে ফেরি চলাচল ব্যাহত হয়। রাত একটার দিকে কুয়াশা বেড়ে যায়। এতে ফেরিচালকেরা মার্কিং পয়েন্ট ও বিকন বাতি দেখতে পাচ্ছিলেন না। এ পরিস্থিতিতে ফেরি চলাচল বন্ধ ঘোষণা করে কর্তৃপক্ষ। এর আগে উভয় ঘাট থেকে ছেড়ে যাওয়া পাঁচটি ফেরি যানবাহন ও যাত্রী নিয়ে মাঝনদীতে আটকা পড়ে। ফেরিগুলো নদীর মাঝে নোঙর করে রাখা হয়। কাঁঠালবাড়ি ঘাটে লোড করে রাখা হয় আরও কয়েকটি ফেরি। ফেরি চলাচল বন্ধ থাকায় অ্যাম্বুলেন্স, কুরিয়ার সার্ভিসের গাড়ি, পণ্যবাহী যানবাহন, নৈশ কোচসহ উভয় ঘাটে পারাপারের অপেক্ষায় রয়েছে দুই শতাধিক যানবাহন।বিআইডব্লিউটিসি কাঁঠালবাড়ি ফেরিঘাটের ব্যবস্থাপক মো. সালাম হোসেন বলেন, পদ্মায় কুয়াশা বেড়ে গেলে রাত একটা থেকে ফেরিসহ সব ধরনের নৌযান চলাচল বন্ধ রাখা হয়। কুয়াশা কেটে গেলে ফেরি চলাচল স্বাভাবিক হবে।
