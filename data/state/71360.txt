
বিজেপির পর এবার আসাম গণপরিষদের (অগপ) বিরোধিতার কারণে অনিশ্চয়তায় আটকে যাচ্ছে বাংলাদেশ ও ভারতের স্থলসীমান্ত চুক্তির প্রটোকল। আজ মঙ্গলবার রাজ্যসভায় প্রটোকল বাস্তবায়নের লক্ষ্যে সংবিধান সংশোধনীর বিল আনতে গিয়ে বিরোধীদের তোপের মুখে পড়েছেন ভারতের পররাষ্ট্রমন্ত্রী সালমান খুরশীদ। ভারতের রাষ্ট্রীয় বার্তা সংস্থা প্রেস ট্রাস্ট অফ ইন্ডিয়া (পিটিআই) আজ এ খবর জানায়।
রাজ্যসভার বাজেট অধিবেশনে রেল মন্ত্রণালয়ের নিয়োগপ্রক্রিয়ায় ঘুষ নেওয়ার অভিযোগে রেলমন্ত্রী পবন কুমার বানসাল ও কয়লা ব্লক বরাদ্দে অনিয়মের অভিযোগে আইনমন্ত্রী অশ্বিনী কুমারের পদত্যাগের দাবিতে বিরোধী দল ভারতীয় জনতা পার্টি (বিজেপি) সোচ্চার রয়েছে। এমন এক উত্তপ্ত পরিবেশে দুই নিকট প্রতিবেশীর জন্য গুরুত্বপূর্ণ এ বিলটি উত্থাপন করতে গেছে মনমোহন সিংয়ের সরকার। এ সময় বিরোধীদের তোপের মুখে পড়েন ভারতের পররাষ্ট্রমন্ত্রী।
প্রসঙ্গত, দুই নিকট প্রতিবেশীর দীর্ঘ চার দশকের অমীমাংসিত সমস্যা সুরাহার জন্য ২০১১ সালের ৬ সেপ্টেম্বর ভারতের প্রধানমন্ত্রী মনমোহন সিংয়ের ঢাকা সফরের সময় স্থলসীমান্ত চুক্তি বাস্তবায়নের প্রটোকলটি সই হয়। এ প্রটোকল বাস্তবায়িত হলে ভারতের অপদখলে থাকা বিশেষ করে আসাম ও পশ্চিমবঙ্গের কাছে থাকা বেশ কিছু জমি বাংলাদেশকে ফেরত দিতে হবে।
