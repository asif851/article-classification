
কুমিল্লা বিশ্ববিদ্যালয়ের শিক্ষক মাহবুবুল হক ভূঁইয়াকে ছুটি দেওয়ার সিদ্ধান্ত প্রত্যাহারের দাবিতে আজ বৃহস্পতিবার রাতে উপাচার্যকে অবরুদ্ধ করে রাখে শিক্ষক সমিতি। শোক দিবসে ক্লাস নেওয়ার অভিযোগে গণযোগাযোগ ও সাংবাদিকতা বিভাগের ভারপ্রাপ্ত প্রধান মাহবুবুল হককে আজই এক মাস ছুটি দেন উপাচার্য।
আজ সন্ধ্যা ছয়টায় বিশ্ববিদ্যালয়ের প্রশাসনিক ভবনের সামনে উপাচার্য অধ্যাপক মো. আলী আশরাফ গাড়িতে ওঠামাত্র শিক্ষক সমিতির অন্তত ৫০ জন সদস্য তাঁকে অবরুদ্ধ করেন। এ সময় শিক্ষক সমিতির নেতারা কোনো তদন্ত ছাড়াই ছাত্রলীগের একটি অভিযোগের পরিপ্রেক্ষিতে ওই শিক্ষককে ছুটি দেওয়ার কারণ জানতে চান। একই সঙ্গে ছুটিতে পাঠানোর সিদ্ধান্তের চিঠি প্রত্যাহারের দাবি জানান। রাত সাড়ে আটটায় শেষ খবর পাওয়া পর্যন্ত অবরুদ্ধ ছিলেন উপাচার্য।
শিক্ষক সমিতির সভাপতি মো. আবু তাহের বলেন, ‘ব্যক্তিগত আক্রোশ থেকে মাহবুবুল হক ভূঁইয়ার বিরুদ্ধে অন্যায়ভাবে সিদ্ধান্ত নেন উপাচার্য। কোনো তদন্ত ছাড়া এ ধরনের অনৈতিক সিদ্ধান্ত উপাচার্য নিতে পারেন না। মাহবুবুল হক ভূঁইয়া ১৫ আগস্ট বঙ্গবন্ধুর ভাস্কর্যে পুষ্পার্ঘ্য অর্পণ করেন। এরপরও তাঁর বিরুদ্ধে এমন সিদ্ধান্ত নেওয়া যুক্তিযুক্ত নয়। দাবি না মানা পর্যন্ত আমাদের অবরোধ থাকবে।’
বিশ্ববিদ্যালয়ের রেজিস্ট্রার মজিবুর রহমান মজুমদার বলেন, উপাচার্য গাড়িতে বসে আছেন। তিনি প্রশাসনিক ভবনের দ্বিতীয় তলার তাঁর দপ্তর থেকে সন্ধ্যা ছয়টায় বের হন। এরপর তাঁকে শিক্ষক সমিতির নেতারা অবরুদ্ধ করেন।
উল্লেখ্য, ১৫ আগস্ট জাতীয় শোক দিবসে ক্লাস নেওয়ার অভিযোগে মাহবুবুল হক ভূঁইয়ার বিরুদ্ধে স্মারকলিপি দেয় ছাত্রলীগ। ওই স্মারকলিপির ভিত্তিতে উপাচার্য আজ বৃহস্পতিবার বেলা দুইটার দিকে তাঁকে এক মাসের ছুটি দেন। একই সঙ্গে তিন সদস্যের তদন্ত কমিটি গঠন করেন। এরপর শিক্ষক সমিতি ও বঙ্গবন্ধু পরিষদ উপাচার্যকে অবরুদ্ধ করে।
আরও পড়ুন১৫ আগস্ট ক্লাস নেওয়ার অভিযোগে শিক্ষককে ছুটি
