

ভারতের সেনাবাহিনী প্রধান জেনারেল বিপিন রাওয়াত তিন দিনের রাষ্ট্রীয় সফরে সস্ত্রীক ঢাকায় এসে পৌঁছেছেন। তাঁর সঙ্গে চার সদস্যের প্রতিনিধিদল রয়েছে। তিনি ভারতের বিশেষ বিমানযোগে আজ শুক্রবার সকালে ঢাকায় এসে পৌঁছান।
বাংলাদেশ সেনাবাহিনীর লজিস্টিকস এরিয়া কমান্ডার মেজর জেনারেল আতাউল হাকিম সারওয়ার হাসান, বাংলাদেশ বিমানবাহিনী ঘাঁটি বঙ্গবন্ধু, কুর্মিটোলায় ভারতীয় সেনাপ্রধান ও প্রতিনিধিদলকে অভ্যর্থনা জানান।
সফরকালে ভারতীয় সেনাবাহিনী প্রধান রাষ্ট্রপতি, প্রধানমন্ত্রী, তিন বাহিনীর প্রধান ও সশস্ত্র বাহিনীর প্রিন্সিপাল স্টাফ অফিসারের সঙ্গে সৌজন্য সাক্ষাৎ করবেন। এ ছাড়া তিনি ১৯৭১ সালের মহান মুক্তিযুদ্ধের একটি যুদ্ধক্ষেত্রসহ কয়েকটি সামরিক স্থাপনা পরিদর্শন করবেন।
ভারতীয় সেনাপ্রধানের নেতৃত্বে প্রতিনিধিদলটি আগামী ২ এপ্রিল ঢাকা ছাড়বে।
