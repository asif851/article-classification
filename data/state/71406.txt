
সুন্দরবনকে অনিবার্য ধ্বংসের মুখে ফেলে রামপালে কয়লাচালিত তাপ বিদ্যুৎ​কেন্দ্র প্রতিষ্ঠার প্রতিবাদে আগামী ২১ মার্চ সারা দেশে আধাবেলা হরতাল ডেকেছে সর্বজন বিপ্লবী দল। আজ বুধবার জাতীয় প্রেসক্লাবে এক সংবাদ সম্মেলনে এ কর্মসূচি ঘোষণা করেন দলের আহ্বায়ক ম. ইনামুল হক।
লিখিত বক্তব্যে ম. ইনামুল হক বলেন, প্রাকৃতিক দুর্যোগের ভয়াবহতা থেকে সুন্দরবন দেয়াল হয়ে আমাদের রক্ষা করে। কিন্তু সুন্দরবনে বিদ্যুৎ​কেন্দ্র তৈরি করা হলে তা দেশ, মানুষ তথা পরিবেশের জন্য অশুভ বিনাশ ডেকে আনবে। বিশ্বব্যাংকের প্রতিনিধিদের সঙ্গে আলোচনা শেষে গত ১৫ ফেব্রুয়ারি সাংবাদিকদের কাছে দেওয়া অর্থমন্ত্রীর বক্তব্যের সমালোচনা করে তিনি বলেন, উন্নয়নের নামে আমাদের দেশ প্রচুর ক্ষয়ক্ষতির শিকার হচ্ছে। তাই উন্নয়নের নামে নদী-নালা, খাল-বিল, বন-বনানী, প্রাকৃতিক সৌন্দর্য, জীববৈচিত্র্যের ক্ষতির বিনিময়ে উন্নয়ন পরিকল্পনার বাস্তবায়ন করতে দেওয়া যাবে না।
ম. ইনামুল হক প্রশ্ন তোলেন, যে দেশের প্রধানমন্ত্রী পরিবেশ রক্ষায় বিশেষ অবদানের জন্য ‘চ্যাম্পিয়ন অব দ্য আর্থ’ পুরস্কার পান, সে দেশে সুন্দরবন ধ্বংস করে পরিবেশ বিপর্যয়ের পরিকল্পনা কীভাবে করা হয়?
সংবাদ সম্মেলনে আরও উপস্থিত ছিলেন সর্বজন বিপ্লবী দলের সদস্যসচিব তুষার রেহমান, পরিবেশসম্মত বাসযোগ্য ঢাকা বাস্তবায়ন পরিষদের সদস্যসচিব মো. শহীদ, রফিক চৌধুরী, শেখ লিয়াকত আলী প্রমুখ।
