
কুমিল্লা ভিক্টোরিয়া সরকারি কলেজের ইতিহাস বিভাগের শিক্ষার্থী ও নাট্যকর্মী সোহাগী জাহান তনু হত্যা মামলায় পুলিশের অপরাধ তদন্ত বিভাগের (সিআইডি) জিজ্ঞাসাবাদ চলছে। আজ শনিবার দুপুরে কুমিল্লা ক্যান্টনমেন্ট বোর্ডের নির্বাহী কর্মকর্তা মনিরুল ইসলাম একটি লিখিত বক্তব্য দেন। তনুর বাবা ইয়ার হোসেন ওই বোর্ডের অফিস সহকারী পদে কর্মরত।
লিখিত বক্তব্যে মনিরুল ইসলাম কী উল্লেখ করেছেন, তা জানা যায়নি।
আগামীকাল রোববার সিআইডির উপমহাপরিদর্শক (ডিআইজি) মাহবুব মহসিন কুমিল্লায় যাবেন। তিনি ঘটনাস্থল ও তনুর পরিবারের সঙ্গে দেখা করবেন।
সিআইডির বিশেষ পুলিশ সুপার নাজমুল করিম খান বলেন, ‘আমরা জিজ্ঞাসাবাদ অব্যাহত রেখেছি।’ সেখানে সিআইডির বিশেষ পুলিশ সুপার ও তদন্ত সহায়ক দলের প্রধান আবদুল কাহার আকন্দ ও মামলার তদন্ত কর্মকর্তা সিআইডির পরিদর্শক গাজী মোহাম্মদ ইব্রাহীম উপস্থিত আছেন।
গত ২০ মার্চ রাত সাড়ে ১০টায় কুমিল্লা ভিক্টোরিয়া সরকারি কলেজের ইতিহাস বিভাগের শিক্ষার্থী ও নাট্যকর্মী তনুর লাশ কুমিল্লা সেনানিবাসের পাওয়ার হাউসের অদূরে কালভার্টের পাশের জঙ্গল থেকে পাওয়া যায়। এ ঘটনায় তাঁর বাবা কুমিল্লার কোতোয়ালি মডেল থানায় অজ্ঞাতনামা দুষ্কৃতকারীদের নামে একটি হত্যা মামলা করেন। পুলিশ গত ২০ দিনেও এ মামলার কোনো কূলকিনারা করতে পারেনি। এ ঘটনার প্রতিবাদে ও বিচারের দাবিতে সারা দেশে বিক্ষোভ ও আন্দোলন চলছে।
আরও পড়ুন: 
মিলিটারি পুলিশের তিন সদস্যসহ ৭ জনকে জিজ্ঞাসাবাদ
