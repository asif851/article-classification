
নির্বাচন কমিশনার মোহাম্মদ শাহনেওয়াজ বলেছেন, গাজীপুর সিটি করপোরেশন নির্বাচন নিয়ে বিএনপির বেশির ভাগ অভিযোগের সত্যতা পাওয়া যায়নি। তাদের ছোটখাটো কিছু অভিযোগের সত্যতা পাওয়া গেছে। সেসব বিষয়ে তাত্ক্ষণিক প্রতিকারমূলক ব্যবস্থা নেওয়া হয়েছে।
আজ সোমবার নির্বাচন কমিশনে মোহাম্মদ শাহনেওয়াজ সাংবাদিকদের এ কথা বলেন। তিনি বলেন, বড় রাজনীতিকদের এ ধরনের অভিযোগ করা উচিত নয়। কারণ, এতে কমিশনের হয়রানি বাড়ে। কমিশন আশা করে, আগামী দিনে যেকোনো ধরনের নির্বাচনে রাজনৈতিক দলগুলো সঠিক ও সুনির্দিষ্ট অভিযোগ দিয়ে কমিশনকে সহযোগিতা করবে।
শাহনেওয়াজ আরও বলেন, নির্বাচিত মেয়র ও কাউন্সিলরদের নামের তালিকা চূড়ান্ত হওয়ার পর কোনো বিলম্ব না করেই গাজীপুর সিটি করপোরেশন নির্বাচনের গেজেট প্রকাশ করা হবে।
ঢাকার দুই সিটি করপোরেশনের নির্বাচন সম্পর্কে ওই কমিশনার বলেন, ‘এ বিষয়ে ঈদের পর সিদ্ধান্ত হবে। দক্ষিণ সিটির ৫৭ নম্বর ওয়ার্ডের সীমানা চিহ্নিত করে দেওয়ার জন্য স্থানীয় সরকার বিভাগকে চিঠি দেওয়া হয়েছে। আশা করা যায়, তারা কাজটি করে দেবে। সেটা না হলে শুধু উত্তর সিটির নির্বাচন করা যায় কি না, সেটা তখন খতিয়ে দেখা হবে।’
