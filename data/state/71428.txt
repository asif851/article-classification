
নারায়ণগঞ্জের মদনপুর থেকে কুমিল্লার দাউদকান্দি উপজেলার আমিরাবাদ পর্যন্ত ঢাকা-চট্টগ্রাম মহাসড়কের প্রায় ৩৫ কিলোমিটার এলাকায় আজ শনিবার তীব্র যানজট চলছে। ঘণ্টার পর ঘণ্টা যানজটে আটকা পড়ে যাত্রীরা চরম দুর্ভোগ পোহাচ্ছে।
গতকাল শুক্রবার রাত আটটা থেকে এই যানজটের শুরু বলে জানান দাউদকান্দি হাইওয়ে থানার উপপরিদর্শক (এসআই) নাজমুল হাসান। আজ শনিবার সকাল সাড়ে আটটার দিকেও দাউদকান্দি উপজেলার আমিরাবাদ পর্যন্ত ৩৫ কিলোমিটার যানজট রয়েছে। বিভিন্ন সড়কের যানবাহনের চাপে যানজট আরও বাড়ছে।
নারায়ণগঞ্জের মদনপুর এলাকায় সংস্কারকাজের কারণে এমন যানজট বলে জানান ভুক্তভোগীরা।
গতকাল বিকেল পাঁচটার দিকে কক্সবাজারের মহেশখালী থেকে পিকআপভর্তি পান নিয়ে ঢাকার শ্যামবাজারের দিকে রওনা হন ব্যবসায়ী ফরিদ মিয়া, পলাশ দত্ত ও আবদুল হাকিম। আজ সকাল আটটা পর্যন্ত তাঁরা দাউদকান্দির গৌরীপুরে যানজটে আটকা। যানজট না থাকলে সকাল ছয়টার আগে তাঁদের ঢাকায় পৌঁছানোর কথা ছিল। তাঁরা জানান, গতকাল দিবাগত রাত তিনটা থেকেই গৌরীপুরে আটকে আছেন। সকাল ১০টার আগে ঢাকায় পৌঁছে পান বিক্রি করতে না পারলে কয়েক লাখ টাকা লোকসান হবে তাঁদের।
দাউদকান্দির সবজিকান্দি গ্রামের ব্যবসায়ী জুয়েল চৌধুরী। কুমিল্লার নিমসার বাজার থেকে ৪০ হাজার টাকার সবজি নিয়ে পিকআপে করে রাত দুইটায় দাউদকান্দির দিকে রওনা দেন। রাত তিনটায় গৌরীপুরে এসে যানজটে আটকে পড়েন। উল্টো দিক ফাঁকা ছিল। কিন্তু ট্রাফিক পুলিশের ভয়ে সে পথেও যাননি। সকাল ছয়টায় পৌঁছানোর কথা ছিল। তা না পারায় সবজিগুলো আজ বিক্রি করতে পারবেন না বলে জানালেন। এতে তাঁকে প্রায় ২০ হাজার টাকা লোকসান দিতে হবে বলেও জানান।
চট্টগ্রাম থেকে ঢাকাগামী হানিফ পরিবহনের বাসের চালক জামির হোসেন, বান্দরবান থেকে ঢাকাগামী শ্যামলী পরিবহনের বাসের চালক হারুন অর রশিদ, রাঙামাটি থেকে শ্যামলী পরিবহনের বাসের চালক তাজুল ইসলাম, ডলফিন পরিবহনের বাসের চালক মজিবুর রহমান ও যাত্রী সঞ্জয় তঞ্চঙ্গ্যাও রাত তিনটা থেকে যানজটে আটকে আছেন।
ঢাকাগামী লোকাল বাসের যাত্রী হাজীগঞ্জের স্কুলশিক্ষক মো. শাহজাহান বলেন, বাসটি উল্টো পথে যাওয়ার পরও দাউদকান্দির মেঘনা-গোমতী সেতু এলাকায় কয়েক ঘণ্টা ধরে যানজটে আটকে আছে। মহাসড়ক একেবারেই স্থবির।
দাউদকান্দি হাইওয়ে থানার ভারপ্রাপ্ত কর্মকর্তা (ওসি) আবুল কালাম আজাদ বলেন, গতকাল রাত আটটার দিকের যানজট এখনো রয়েছে। যানবাহন চলাচল স্বাভাবিক করতে হাইওয়ে পুলিশ চেষ্টা চালাচ্ছে।
