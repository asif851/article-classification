
রাজশাহীর ইসলামী ব্যাংক মেডিকেল কলেজ হাসপাতালে পড়তে আসা মালদ্বীপের মডেলকন্যা রাউধা আথিফের মরদেহের ময়নাতদন্ত করার সিদ্ধান্ত নিয়েছে পরিবার। আজ শুক্রবার সকালে রাজশাহী মেডিকেল কলেজ (রামেক) হাসপাতালের শবঘরে লাশ দেখার পরে এ সিদ্ধান্ত নেয় পরিবার।
গত বুধবার রাজশাহীর ইসলামী ব্যাংক মেডিকেল কলেজের মহিলা হোস্টেল থেকে রাউধা আথিফের (২১) লাশ উদ্ধার করে পুলিশ। রাউধা আত্মহত্যা করেছেন বলে ধারণা করছে পুলিশ ও কলেজ কর্তৃপক্ষ।
রাজশাহী নগরের শাহ মখদুম থানার ভারপ্রাপ্ত কর্মকর্তা (ওসি) জিল্লুর রহমান বলেন, ‘আমরা রাউধার পরিবারের সিদ্ধান্তের জন্য অপেক্ষা করছিলাম। লাশ দেখে পরিবারের সদস্যরা ময়নাতদন্তের জন্য সম্মতি দিয়েছেন। মেডিকেল বোর্ড গঠনের মাধ্যমে ময়নাতদন্ত করার প্রক্রিয়া চলছে।’
রাজশাহী মেডিকেল কলেজের অধ্যক্ষ আনোয়ার হাবিব জানান, ময়নাতদন্তের জন্য ডা. মনসুর রহমানকে প্রধান করে তিন সদস্যের মেডিকেল বোর্ড গঠন করা হয়েছে।
এর আগে রাউধার লাশ নিতে গতকাল বৃহস্পতিবার দুপুরে রাজশাহী আসেন ঢাকায় নিযুক্ত মালদ্বীপের রাষ্ট্রদূত আইশাদ শান শাকিরের নেতৃত্বে দূতাবাসের একটি প্রতিনিধিদল। তাদের সঙ্গে ছিলেন রাউধা আথিফের মা ও ভাই। পরে রাতে রাউধার বাবা মো. আতিফ রাজশাহীতে আসেন।
রাজশাহী মহানগর পুলিশের মুখপাত্র ইফতে খায়ের আলম বলেন, লাশ উদ্ধারের পর প্রথমে মালদ্বীপের দূতাবাসকে জানানো হয়। দূতাবাস থেকে পুলিশকে অনুরোধ করা হয়, তাঁদের প্রতিনিধিরা রাজশাহীতে না যাওয়া পর্যন্ত যেন রাউধার ময়নাতদন্ত করা না হয়। আজ রাউধার পরিবার ময়নাতদন্তের সম্মতি জানিয়েছে।
 
