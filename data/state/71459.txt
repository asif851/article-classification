
বুড়িগঙ্গা নদী থেকে অজ্ঞাতনামা এক যুবকের লাশ উদ্ধার করেছে পুলিশ। তার পরনে কালো রঙের প্যান্ট ছিল। ময়নাতদন্তের জন্য লাশটি স্যার সলিমুল্লাহ মেডিকেল কলেজ ও মিটফোর্ড হাসপাতালের মর্গে পাঠানো হয়েছে।
আজ সোমবার বেলা ১১টার দিকে দক্ষিণ কেরানীগঞ্জ থানাধীন হাসনাবাদ এলাকায় বুড়িগঙ্গা প্রথম সেতুর কাছে নদী থেকে লাশটি উদ্ধার করা হয়।
দক্ষিণ কেরানীগঞ্জ থানার হাসনাবাদ নৌ-পুলিশ ফাঁড়ির ইনচার্জ উপপরিদর্শক (এসআই) রবিউল হক জানান, সকালে এলাকাবাসী নদীতে লাশটি ভাসতে দেখে পুলিশে খবর দেয়। পরে পুলিশ গিয়ে উদ্ধার করে। তার বয়স আনুমানিক ১৮-২০ বছরের মতো। এ ঘটনায় দক্ষিণ কেরানীগঞ্জ থানায় একটি অপমৃত্যু মামলা হয়েছে।
