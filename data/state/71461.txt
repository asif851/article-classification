
পিরোজপুরে দুটি মোটরসাইকেলের মুখোমুখি সংঘর্ষে দুই আরোহী নিহত হয়েছেন। তাঁদের দুজন দুই মোটরসাইকেলের আরোহী। আজ শুক্রবার সকাল নয়টার দিকে পিরোজপুর-নাজিরপুর সড়কের পিরোজপুর সদর উপজেলার জুজখোলা এলাকায় এ দুর্ঘটনা ঘটে। এতে আহত হয়েছেন আরও দুই মোটরসাইকেল আরোহী।
নিহত ব্যক্তিদের একজন হলেন পিরোজপুর সদর উপজেলার কলাখালী গ্রামের ইসমাইল ফকিরের ছেলে কাইয়ুম ফকির (৩৫)। তিনি মোটরসাইকেল চালাচ্ছিলেন। তাঁর মোটরসাইকেলে অন্য কেউ ছিল না। নিহত অপরজন হলেন, একই উপজেলার জুজখোলা গ্রামের মোশারফ হোসেনের ছেলে মো. সুমন (২০)। তিনি অপর মোটরসাইকেলের আরোহী ছিলেন।হাসপাতাল ও ফায়ার সার্ভিস সূত্রে জানা গেছে, শুক্রবার সকালে কাইয়ুম ফকির দুর্গাপুর এলাকা থেকে মোটরসাইকেলে পাঁচপাড়া বাজারে যাচ্ছিলেন। সকাল নয়টার দিকে পাঁচপাড়া খালের গার্ডার সেতু পার হওয়ার সময় বিপরীত দিক থেকে আসা একটি দ্রুতগামী মোটরসাইকেলের সঙ্গে কাইয়ুমের মোটরসাইকেলের মুখোমুখি সংঘর্ষ হয়। এতে ঘটনাস্থলে কাইয়ুম মারা যান এবং অপর মোটরসাইকেলের তিন আরোহী আহত হন। খবর পেয়ে ফায়ার সার্ভিসের কর্মীরা ঘটনাস্থলে গিয়ে গুরুতর আহত অবস্থায় মোটরসাইকেলের চালক সজীব খান (৩৫) এবং দুই আরোহী নাঈম খান (২৫) ও মো. সুমনকে (২০) উদ্ধার করে পিরোজপুর সদর হাসপাতালে নিয়ে যায়। হাসপাতালে নেওয়ার পর সুমন মারা যান।ফায়ার সার্ভিস কর্মী শরিফুল ইসলাম প্রত্যক্ষদর্শীদের বরাত দিয়ে জানান, কাইয়ুম সেতু পার হয়ে বাঁ দিকে মোড় নেওয়ার সময় বিপরীত দিক থেকে বেপরোয়া গতিতে আসা মোটরসাইকেলটি কাইয়ুমের মোটরসাইকেলের ওপর আছড়ে পড়ে। এতে কাইয়ুম ঘটনাস্থলে মারা যান।পিরোজপুর সদর হাসপাতালের কর্তব্যরত চিকিৎসক মো. জুয়েল জানান, কাইয়ুমকে হাসপাতালে মৃত অবস্থায় নিয়ে আসা হয়। আর হাসপাতালে চিকিৎসাধীন অবস্থায় সুমন মারা যান। আহত সজীব ও নাঈমকে উন্নত চিকিৎসার জন্য খুলনা মেডিকেল কলেজ হাসপাতালে পাঠানো হয়েছে।আহত সজীব সদর উপজেলার খালবুনিয়া গ্রামের বাহাদুর খানের ছেলে এবং নাঈম একই গ্রামের আবদুর রব খানের ছেলে।পিরোজপুর সদর সার্কেলের সহকারী পুলিশ সুপার (এএসপি) মো. আবদুল ওয়ারেস ঘটনাস্থল পরিদর্শন করেন। এএসপি জানান, এ ঘটনায় আইননানুগ ব্যবস্থা নেওয়া হবে।
