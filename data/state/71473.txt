
থাইল্যান্ডের ফুকেটের কাছে আন্দামান সাগরে এমএইচ হোপ নামের বাংলাদেশের একটি কার্গো জাহাজ ডুবে যাওয়ার খবর পাওয়া গেছে। ন্যাশনাল নিউজ ব্যুরো অব থাইল্যান্ডে প্রকাশিত খবরে রয়্যাল থাই নেভি জানায়, জাহাজটিতে ১০ জন বাংলাদেশি নাবিক ছিলেন। আজ বৃহস্পতিবার ঝড়ের কবলে পড়ে এ দুর্ঘটনা ঘটে।নাভাল সিভিল অ্যাফেয়ার্সের ক্যাপ্টেন থামাওয়াত মারলাইসুকারিন বলেন, জাহাজটিতে উদ্ধারকাজ চলছে। শেষ খবর পাওয়া পর্যন্ত ১৯ জন নাবিককে উদ্ধার করা হয়েছে। তবে ১০ জন বাংলাদেশি এখনও নিখোঁজ রয়েছে।এমএইচ হোপ নামে ওই জাহাজটি চট্টগ্রাম বন্দরের উদ্দেশে রওনা হয়েছিল। আন্দামান সাগরে থাইল্যান্ডের ফুকেটের কাছে পৌঁছে ঝড়ের কবলে পড়ে জাহাজটি। এ সময় সাগর ছিল খুবই উত্তাল। সাগরে ঢেউয়ের উচ্চতা ছিল ৪ মিটার।  থাইল্যান্ডের নৌবাহিনী উদ্ধারকাজ চালিয়ে যাচ্ছে বলে জানা গেছে।
