
যশোর শহরের নড়াইল বাসস্ট্যান্ড থেকে রাহাত খান (২০) নামে স্থাপত্যবিদ্যার এক ছাত্রের লাশ উদ্ধার করা হয়েছে। আজ শনিবার সকাল নয়টার দিকে পুলিশ লাশটি উদ্ধার করে ময়নাতদন্তের জন্য যশোর ২৫০ শয্যাবিশিষ্ট জেনারেল হাসপাতালের মর্গে পাঠায়।
রাহাত খান খুলনার বেসরকারি খানজাহান আলী বিজ্ঞান ও প্রযুক্তি মহাবিদ্যালয়ের স্থাপত্যবিদ্যার প্রথম বর্ষের ছাত্র। তিনি গোপালগঞ্জের কোটালিপাড়া উপজেলার বান্ধাবাড়ি গ্রামের আজিজুল হক খানের ছেলে।
নড়াইল বাসস্ট্যান্ড এলাকার বাসিন্দাদের সূত্রে জানা গেছে, সকালে বাস থেকে পড়ে রাহাতের থুতনিতে গুরুতর আঘাত লাগে। এতে ঘটনাস্থলেই তিনি মারা যান। খবর পেয়ে পুলিশ ঘটনাস্থল থেকে সকাল নয়টার দিকে লাশ উদ্ধার করেছে।
এ ব্যাপারে জানতে চাইলে লাশ উদ্ধার করতে যাওয়া যশোর কোতোয়ালি থানার উপপরিদর্শক (এসআই) মাসুদুর রহমান প্রথম আলোকে বলেন, ‘নিছক থুতনিতে আঘাত লেগে ইয়াং একটা ছেলে মারা যাবে, এটি বিশ্বাসযোগ্য নয়। লাশের ময়নাতদন্তের পর বিষয়টি পরিষ্কার হবে। এ ছাড়া বাসস্ট্যান্ডে অন্য কোনো ঘটনা ঘটেছিল কি না, তা খতিয়ে দেখা হচ্ছে।’
বাসস্ট্যান্ড এলাকার ফল ব্যবসায়ী নিখিল চন্দ্র জানান, তিনি ভ্যানে করে ফল এনে দোকানে পৌঁছে দেখেন, একটি ছেলে দোকানের সামনে পড়ে আছে। ছটছট করতে করতে দু-এক মিনিটের মধ্যে ছেলেটি মারা গেল।
নিহত রাহাতের চাচা রেজাউল হক খান বলেন, ‘সকালে রাহাত ফোন করে ওর বাবাকে বলেছিল, “বুকে ব্যথা করছে”। ওর বাবা একটা ওষুধ খেতে বলেছিলেন। ও ওষুধ খেয়েছিল কি না, তা আমরা জানি না। পরে ওর (রাহাত) মোবাইল থেকে এক ব্যক্তি ফোন করে জানায়, ছেলেটি মারা গেছে। আপনারা যশোরে আসেন।’
যশোর ২৫০ শয্যাবিশিষ্ট জেনারেল হাসপাতালে লাশ দেখতে আসা রাহাতের ছাত্রাবাসের সদস্য জি এম অমিত হাসান বলেন, ‘শুক্রবার রাত দুইটার দিকে রাহাত জানিয়েছিল, ব্যক্তিগত কাজে সকালে সে যশোরে যাবে। রাতেই আবার খুলনায় ফিরবে। মেসে ফিরে রাতে একসঙ্গে খাওয়ার কথা ছিল।’
পারিবারিক সূত্রে জানা গেছে, রাহাতরা দুই ভাই ও এক বোন। রাহাত ছিল সবার ছোট। তাঁর বড় ভাই বাংলাদেশ প্রকৌশল বিশ্ববিদ্যালয় (বুয়েট) থেকে লেখাপড়া শেষ করেছেন।
