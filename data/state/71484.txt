
বগুড়ার শাজাহানপুর উপজেলায় যৌতুকের দাবির টাকা না পেয়ে মাদকাসক্ত স্বামীর ঢেলে দেওয়া ফুটন্ত পানিতে এক গৃহবধূর দগ্ধ হওয়ার অভিযোগ পাওয়া গেছে। গৃহবধূর নাম রিতা খাতুন (২৫)।
দগ্ধ রিতা খাতুনকে হাসপাতালে না পাঠিয়ে দুদিন ধরে ঘরে আটকিয়ে রাখার পর সোমবার খবর পেয়ে শাজাহানপুর থানার পুলিশ গিয়ে শ্বশুরবাড়ি থেকে তাঁকে উদ্ধার করে। পরে বগুড়ার শহীদ জিয়াউর রহমান মেডিকেল কলেজ হাসপাতালে ভর্তি করা হয়েছে। এ ঘটনায় রিতার স্বামী রনিসহ (৩০) পাঁচজনকে আসামি করে সোমবার শাজাহানপুর থানায় মামলা করা হয়েছে। পুলিশ রনি ও তাঁর মা মমতাজ বেগমকে আটক করেছে।পুলিশ ও পরিবারের লোকজন জানিয়েছেন, নাটোর জেলার গুরুদাসপুর উপজেলার জুমাইনগর গ্রামের মুনছের আলীর মেয়ে রিতা খাতুনের সঙ্গে বগুড়া শহরের লতিফপুর মধ্যপাড়ার আবদুল মালেকের ছেলে রনির পাঁচ বছর আগে বিয়ে হয়। তাঁদের চার বছর বয়সী একটি মেয়ে রয়েছে।হাসপাতালে চিকিৎসাধীন রিতা অভিযোগ করেন, বিয়ের পর থেকেই মাদকাসক্ত তাঁর স্বামী রনি। একপর্যায়ে নেশার খরচের জন্য যৌতুক বাবদ বাবার বাড়ি থেকে টাকাপয়সা আনার জন্য শারীরিক ও মানসিকভাবে নির্যাতন করতেন। গত শনিবার সন্ধ্যায় বাগ্‌বিতণ্ডার একপর্যায়ে রিতাকে মারপিট শুরু করেন। এ সময় চুলায় পাতিল চড়িয়ে গরম পানিতে স্বামীর জন্য ডিম সেদ্ধ করছিলেন রিতা। মারধরের একপর্যায়ে চুলার ওপরে পাতিলভর্তি গরম পানি রিতার শরীরে ঢেলে দেন। সঙ্গে সঙ্গে তাঁর গোটা শরীর ঝলসে যায়। সোমবার মুঠোফোনে বিষয়টি বাবাকে জানালে শাজাহানপুর থানার পুলিশ দুপুরের দিকে শ্বশুরবাড়ি থেকে দগ্ধ অবস্থায় রিতাকে উদ্ধার করে।শাজাহানপুর থানার ভারপ্রাপ্ত কর্মকর্তা (ওসি ) আবদুল্লাহ আল মাছউদ চৌধুরী ঘটনার সত্যতা নিশ্চিত করে বলেন, রিতার বাবার দায়ের করা মামলায় স্বামী ও শাশুড়িকে গ্রেপ্তার দেখানো হয়েছে।
