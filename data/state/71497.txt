
বাণিজ্যমন্ত্রী তোফায়েল আহমেদ বলেছেন, বিএনপি নিজেদের জনপ্রিয় দল মনে করে, কিন্তু নির্বাচনে আসতে চায় না। তাদের হাসিমুখে নির্বাচনে আসা উচিত। আজ শনিবার দুপুরে ভোলার দৌলতখান উপজেলার দক্ষিণ জয়নগর ইউনিয়নে ৩০ শয্যাবিশিষ্ট হাসপাতাল উদ্বোধনকালে তিনি এসব কথা বলেন।
বাণিজ্যমন্ত্রী বলেন, বিএনপির অত্যাচার-নির্যাতনের কথা মানুষ ভোলেনি। একজন আওয়ামী লীগ কর্মীকে পিটিয়ে জখম করলে দুই টন গম দিত, সেদিন আর নেই। তিনি আরও বলেন, ২০১৯ সালের ২৯ জানুয়ারির ৯০ দিন আগের মধ্যে যেকোনো দিন নির্বাচন হবে। বর্তমান সরকারই ওই সময় অন্তর্বর্তীকালীন সরকারের দায়িত্বে থাকবে। আর নির্বাচন কমিশন (ইসি) নির্বাচনের দায়িত্ব পালন করবে।
তোফায়েল আহমেদ বলেন, ভোলা সদর, দৌলতখান ও বোরহানউদ্দিন উপজেলা সদর থেকে ১৫ থেকে ২০ কিলোমিটার দূরে পাঁচটি ইউনিয়নে যাওয়ার পথ ছিল দুর্গম। তাই স্বাস্থ্যসেবা মানুষের দোরগোড়ায় পৌঁছে দেওয়ার লক্ষ্যে ১৯৭৩ সালে বঙ্গবন্ধু শেখ মুজিবুর রহমান দৌলতখান উপজেলার দক্ষিণ জয়নগর ইউনিয়নের খায়েরহাট এলাকায় ১০ শয্যাবিশিষ্ট হাসপাতালটি প্রতিষ্ঠা করেন। কিন্তু বিএনপি সরকার ক্ষমতায় এসে সেই হাসপাতাল বন্ধ করে দেয়। আওয়ামী লীগ সরকার পুনরায় হাসপাতালটিকে ৩০ শয্যায় উন্নীত করেছে। জনগণ এখান থেকে চিকিৎসাসেবা পাবে। ভবিষ্যতে খায়েরহাটে ৩০ কোটি টাকা ব্যয়ে একটি মেডিকেল ট্রেনিং স্কুল নির্মাণ করা হবে বলেও জানান মন্ত্রী।
ভোলা জেলা সিভিল সার্জন রথীন্দ্রনাথ মজুমদারের সভাপতিত্বে অনুষ্ঠানে আরও বক্তব্য দেন ভোলা-২ আসনের (দৌলতখান-বোরহানউদ্দিন) সাংসদ আলী আজম মুকুল, জেলা প্রশাসক মোহাং সেলিম উদ্দিন, পুলিশ সুপার মো. মোকতার হোসেন, জেলা আওয়ামী লীগের সাংগঠনিক সম্পাদক মইনুল ইসলাম প্রমুখ।
এর আগে বেলা ১১টায় জেলা শিল্পকলা একাডেমি মিলনায়তনে ভোলা জেলা পুলিশ আয়োজিত ‘কমিউনিটি পুলিশিং ডে’ উপলক্ষে ডাকা সভা ও সম্মাননা প্রদান অনুষ্ঠানে প্রধান অতিথির বক্তব্যে বাণিজ্যমন্ত্রী তোফায়েল আহমেদ বলেন, ভোলায় মাদক ছড়িয়ে পড়েছে। পুলিশ বিপুল পরিমাণ মাদক উদ্ধার করছে। কমিউনিটি পুলিশিংকে গ্রামের অলিগলিতে ছড়িয়ে পড়া মাদক নিয়ন্ত্রণে পুলিশকে সহায়তা করতে হবে। ভোলাকে মাদকমুক্ত করতে হবে। ভোলা পুলিশ সুপার মো. মোকতার হোসেনের সভাপতিত্বে আরও বক্তব্য দেন জেলা মুক্তিযোদ্ধা সংসদের ডেপুটি কমান্ডার শফিকুল ইসলাম, সহকারী পুলিশ সুপার রিয়াজুল কবির প্রমুখ। চলতি বছরে সঠিকভাবে দায়িত্ব পালনের কারণে সেরা কমিউনিটি পুলিশিং হিসেবে এ রব স্কুল অ্যান্ড কলেজের অধ্যক্ষ শাফিয়া খাতুনকে পুলিশ সুপার পদক দেওয়া হয়।
