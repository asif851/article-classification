
বিএনপি-সমর্থক সংগঠন ‘শত নাগরিক’ এর আহ্বায়ক এমাজউদ্দীন আহমদ বলেছেন, ঢাকা দক্ষিণ সিটি করপোরেশন নির্বাচনে বিএনপি দলটির স্থায়ী কমিটির সদস্য মির্জা আব্বাসকে সমর্থন দেবে। আর উত্তরে চেয়ারপারসনের উপদেষ্টা আবদুল আউয়াল মিন্টুর জন্য আরও অপেক্ষা করবে দলটি।আজ শনিবার রাতে গুলশান কার্যালয়ে বিএনপির চেয়ারপারসন খালেদা জিয়ার সঙ্গে দেখা করে এসে এমাজউদ্দীন সাংবাদিকদের এ কথা জানান।এক প্রশ্নের জবাবে এমাজউদ্দীন বলেন, আবদুল আউয়াল মিন্টু তাঁর প্রার্থীতার বিষয়ে উচ্চ আদালতে যাবেন। এরপর উত্তরে প্রার্থী সমর্থনের বিষয়ে সিদ্ধান্ত নেওয়া হবে। মিন্টুর প্রার্থীতা বৈধতা না পেলে কে সমর্থন পাবেন-এমন প্রশ্নের জবাবে সরাসরি কোনো উত্তর না দিয়ে এমাজউদ্দীন বলেন, এ বিষয়ে চিন্তা করার লোক আছে। তিনি জানান, ‘আদর্শ ঢাকা গড়ার আন্দোলন’ শ্লোগান নিয়ে বিএনপি-সমর্থিত প্রার্থীরা নির্বাচন করবেন।আরেক প্রশ্নের জবাবে এমাজউদ্দীন বলেন, খালেদা জিয়া কাল আদালতে যাবেন।আজ সন্ধ্যায় খালেদা জিয়ার কার্যালয়ে যান এমাজউদ্দীন। তাঁর সঙ্গে ছিলেন ঢাকা বিশ্ববিদ্যালয়ের শিক্ষক সুকোমল বড়ুয়া এবং শামস আল মামুন।
