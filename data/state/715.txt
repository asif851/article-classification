
সামাজিক যোগাযোগের মাধ্যম ফেসবুকে স্বরাষ্ট্রমন্ত্রী আসাদুজ্জামান খান কামালের নামে আইডি খুলে বিভিন্ন প্রচারণা চালানো হচ্ছে। কে বা কারা এসব আইডি চালাচ্ছে তা খুঁজে বের করে আইনগত ব্যবস্থা নিতে স্বরাষ্ট্র মন্ত্রণালয় থেকে তথ্য ও যোগাযোগ প্রযুক্তি বিভাগকে চিঠি দিয়ে অনুরোধ জানানো হয়েছে।তথ্য ও যোগাযোগ প্রযুক্তি বিভাগের সচিবকে লেখা ওই চিঠিতে বলা হয়, স্বরাষ্ট্রমন্ত্রীর নামে অবৈধভাবে ব্যবহৃত ফেসবুক আইডিগুলো শনাক্ত করতে হবে। এসব এখনই বন্ধ করা না হলে ভবিষ্যতে মিথ্যা, বানোয়াট তথ্য প্রচার করার ফলে জনমনে বিভ্রান্তি সৃষ্টিসহ অরাজক পরিস্থিতি সৃষ্টি হতে পারে, যা মোটেই কাম্য নয়। এ ছাড়া ভবিষ্যতে মন্ত্রীর নামে এ ধরনের ভুয়া ফেসবুকে আইডি খোলা হলে তা শনাক্ত করে প্রয়োজনীয় আইনানুগ ব্যবস্থা নেওয়া প্রয়োজন। স্বরাষ্ট্র মন্ত্রণালয়ের জ্যেষ্ঠ সহকারী সচিব শামীম হোসেন চিঠিটি স্বাক্ষর করেছেন।এ বিষয়টি নিশ্চিত করে স্বরাষ্ট্র মন্ত্রণালয়ের জনসংযোগ কর্মকর্তা শরীফ মাহমুদ জানান, স্বরাষ্ট্র মন্ত্রণালয় ইতিমধ্যে এমন আইডি শনাক্ত করেছে।
