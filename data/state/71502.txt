
* কেন্দ্রীয় নির্বাহী কমিটির বৈঠক করবে বিএনপি। * সপ্তাহখানেকের মধ্যে নির্বাহী কমিটির বৈঠক হতে পারে। * বৈঠকে মাঠের নেতাদেরও মত নেওয়া হবে। * বৈঠক থেকে দলীয় কৌশল এবং রায়-পরবর্তী করণীয় বিষয়ে সিদ্ধান্ত হতে পারে। * ৮ ফেব্রুয়ারি খালেদা জিয়ার মামলার রায়।
জিয়া অরফানেজ ট্রাস্ট মামলার রায় ঘোষণা সামনে রেখে দলের কেন্দ্রীয় নির্বাহী কমিটির বৈঠক করবে বিএনপি। এই বৈঠকে মাঠের নেতাদেরও মত নেওয়া হবে। সেখান থেকে আগামী নির্বাচন সামনে রেখে দলীয় কৌশল এবং রায়-পরবর্তী করণীয় বিষয়ে সিদ্ধান্ত হতে পারে। গতকাল শনিবার রাতে বিএনপির সর্বোচ্চ নীতিনির্ধারণী পর্ষদ জাতীয় স্থায়ী কমিটির বৈঠকে এমন সিদ্ধান্ত নেওয়া হয়েছে বলে দলটির দায়িত্বশীল সূত্র জানিয়েছে। বিএনপির চেয়ারপারসন খালেদা জিয়ার বিরুদ্ধে করা জিয়া অরফানেজ ট্রাস্ট মামলার রায় ঘোষণার তারিখ আগামী ৮ ফেব্রুয়ারি ধার্য রয়েছে। বিএনপি বলছে, সবার অংশগ্রহণে নির্বাচনকে নষ্ট করার জন্য এটা গভীর ষড়যন্ত্র।গতকাল বৈঠক শেষে স্থায়ী কমিটির সদস্য গয়েশ্বর চন্দ্র রায় প্রথম আলোকে বলেন, সপ্তাহখানেকের মধ্যে নির্বাহী কমিটির বৈঠক হতে পারে। এর আগে ১ ফেব্রুয়ারি স্থায়ী কমিটির আরেকটি বৈঠক হবে বলে দলটির সূত্র জানিয়েছে।গত বছরের ১৯ মার্চ বিএনপির জাতীয় কাউন্সিলের পর ৬ আগস্টে কেন্দ্রীয় নির্বাহী কমিটি ঘোষণা করা হয়। তবে সম্মেলনের পর ৫০২ সদস্যের এই কমিটির সভা এখন পর্যন্ত হয়নি।বৈঠক সূত্রে জানা গেছে, আগামী নির্বাচন সামনে রেখে নির্বাহী কমিটির ওই বৈঠকে দলীয় কৌশল এবং পরবর্তী করণীয় বিষয়ে সিদ্ধান্ত হতে পারে। এর পাশাপাশি খালেদা জিয়ার মামলা নিয়ে আলোচনা হতে পারে। মূলত ওই মামলা নিয়ে দলের পরবর্তী অবস্থান কী হবে, তা আলোচনা হতে পারে। মামলায় রায়ের পরিপ্রেক্ষিতে পরবর্তী দলীয় কর্মসূচিরও ঘোষণা আসতে পারে ওই বৈঠক থেকে। সারা দেশ থেকে আসা মাঠপর্যায়ের নেতাদের ওই বৈঠকে খালেদা জিয়া উপস্থিত থাকবেন। সেখানে সামগ্রিক রাজনৈতিক পরিস্থিতি নিয়ে আলোচনা হবে এবং মাঠপর্যায়ের নেতাদের বক্তব্য শুনবেন খালেদা জিয়া। 
রাত সাড়ে নয়টায় খালেদা জিয়ার সভাপতিত্বে গতকাল স্থায়ী কমিটির বৈঠক শুরু হয়। চলে রাত সাড়ে ১১টা পর্যন্ত। বৈঠকে স্থায়ী কমিটির সদস্য খন্দকার মোশাররফ হোসেন, মওদুদ আহমদ, জমির উদ্দিন সরকার, মাহবুবুর রহমান, মির্জা আব্বাস, গয়েশ্বর চন্দ্র রায়, আবদুল মঈন খান, নজরুল ইসলাম খান ও আমীর খসরু মাহমুদ চৌধুরী উপস্থিত ছিলেন।বৈঠকে উপস্থিত ছিলেন দলের মহাসচিব মির্জা ফখরুল ইসলাম আলমগীর। বৈঠকের এক ফাঁকে সাংবাদিকদের তিনি বলেন, তড়িঘড়ি করে খালেদা জিয়ার মামলার রায়ের তারিখ ঘোষণা সরকারের ষড়যন্ত্র বলে মনে করে স্থায়ী কমিটি। তিনি বলেন, ‘এ রায়ের তারিখ ঘোষণাকে কেন্দ্র করে গোটা জাতি আজ ক্ষুব্ধ। আমরা মনে করি, বাংলাদেশের গণতন্ত্রকে ধ্বংস করার জন্য এবং সবার অংশগ্রহণে নির্বাচনকে নষ্ট করার জন্য এটা একটা গভীর ষড়যন্ত্র। স্থায়ী কমিটি এর নিন্দা জানাচ্ছে। এর বিরুদ্ধে দেশবাসীকে সোচ্চার হওয়ার আহ্বান জানাচ্ছে।’ বৈঠকে কোনো কর্মসূচি গ্রহণ করা হয়েছে কি না, এমন প্রশ্নের জবাবে মির্জা ফখরুল বলেন, এটা জানানো হবে রায় ঘোষণার পর।
