
নবনিযুক্ত জনপ্রশাসনমন্ত্রী সৈয়দ আশরাফুল ইসলাম বলেছেন, প্রশাসনে দলীয়করণে আমরা বিশ্বাস করি না। হবেও না। যে যেমন যোগ্য, তাকে সেভাবে মূল্যায়ন করা হবে। গত বৃহস্পতিবার জনপ্রশাসন মন্ত্রণালয়ের দায়িত্ব পান তিনি। কিন্তু শুক্রবার থেকে রোববার পর্যন্ত ঈদের ছুটি থাকায় আজ সোমবার সচিবালয়ে নিজের মন্ত্রণালয়ে প্রথম অফিস করেন মন্ত্রী। মন্ত্রণালয়ে ঢোকার আগে সচিবালয়ের এক নম্বর ভবনের নিচে সাংবাদিকদের সঙ্গে কথা হয় তাঁর।সাংবাদিকদের ঈদের শুভেচ্ছা জানিয়ে জন প্রশাসনমন্ত্রী বলেন, এ মন্ত্রণালয়ে তিনি প্রথমবারের মতো দায়িত্ব পালন করছেন। এর আগে স্থানীয় সরকার মন্ত্রণালয় এবং এরও আগে বেসামরিক বিমান চলাচল ও পর্যটন মন্ত্রণালয়ের মন্ত্রী ছিলেন। জনপ্রশাসন মন্ত্রণালয় একটি নতুন জায়গা। এখানে তিনি কাজের মাধ্যমে শিখবেন, অভিজ্ঞতা অর্জন করবেন এবং সেভাবে সামনের দিকে এগোবেন।বেলা আড়াইটায় মন্ত্রণালয়ে যান সৈয়দ আশরাফ। এ সময় তাঁকে স্বাগত জানান জনপ্রশাসন প্রতিমন্ত্রী ইসমাত আরা সাদেক, জনপ্রশাসন সচিব কামাল আবদুল নাসের চৌধুরীসহ মন্ত্রণালয়ের অন্যান্য কর্মকর্তারা। এরপর তিনি সভাকক্ষে কর্মকর্তাদের সঙ্গে বৈঠক করেন।৭ জুলাই একনেক সভায় সৈয়দ আশরাফকে না দেখে শেখ হাসিনা অসন্তোষ প্রকাশ করেন বলে গণমাধ্যমে সংবাদ পরিবেশিত হয়। তখন তাঁকে সরানোর গুঞ্জন ছড়িয়ে পড়লেও তা গুজব বলে উড়িয়ে দিয়েছিলেন তিনি। দুদিন পর ৯ জুলাই মন্ত্রিপরিষদ বিভাগের প্রজ্ঞাপনে সেই গুঞ্জন সত্যে পরিণত হয়। স্থানীয় সরকার মন্ত্রণালয় থেকে আশরাফকে সরিয়ে বৈদেশিক কর্মসংস্থান ও প্রবাসী কল্যাণমন্ত্রী খন্দকার মোশাররফ হোসেনকে ওই মন্ত্রণালয়ের দায়িত্ব দেওয়া হয়। এর এক সপ্তাহ পর সৈয়দ আশরাফকে জনপ্রশাসন মন্ত্রণালয়ের দায়িত্ব দেওয়া হয়।
