
পুলিশের বাধার মুখে রাজধানীর ইঞ্জিনিয়ার্স ইনস্টিটিউশন মিলনায়তনে ঢাকা মহানগর বিএনপির পূর্বনির্ধারিত একটি আলোচনা সভা স্থগিত করা হয়েছে।
আজ বৃহস্পতিবার বিকেল পৌনে চারটার দিকে ইঞ্জিনিয়ার্স ইনস্টিটিউশন মিলনায়তনের বাইরে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর পুলিশের বাধা দেওয়ার ঘটনার নিন্দা জানিয়ে কর্মসূচি স্থগিত করেন। শিগগিরই নতুন কর্মসূচি ঘোষণা করার কথা জানান তিনি।
মির্জা ফখরুল বলেন, ‘আমরা হল ভাড়া নিয়েছি এবং তা পুলিশ প্রশাসনকে অবহিত করেছি। কিন্তু বেলা ১১টার দিকে পুলিশ এসে বলে, এখানে সভা করা যাবে না।’
এ ধরনের ঘরোয়া কর্মসূচিতে পুলিশের অনুমতির প্রয়োজন হয় না—উল্লেখ করে মির্জা ফখরুল বলেন, দুর্ভাগ্যজনকভাবে পুলিশ কর্তৃপক্ষ সভা করতে দিল না। দেশের বিশিষ্ট ব্যক্তি ও একজন বিদেশি কূটনীতিকও পুলিশের এই আচরণ দেখে গেলেন। বর্তমান সরকারকে অবৈধ উল্লেখ করে তিনি অভিযোগ করেন, ‘সরকার দেশের নাগরিকের মৌলিক অধিকার হরণ করেছে।’
এ সময় একজন জার্মান কূটনীতিক, প্রবীণ আইনজীবী রফিক-উল হক, সাংবাদিক শফিক রেহমান, অধ্যাপিকা দিলারা চৌধুরী, পিয়াস করিম, আবদুল আউয়াল মিন্টু প্রমুখ উপস্থিত ছিলেন।
এর অগে সকাল ১০টা থেকে মহানগর বিএনপির নেতা আবদুস সালামের নেতৃত্বে ইঞ্জিনিয়ার্স ইনস্টিটিউশন মিলনায়তনে আলোচনা সভা করার প্রস্তুতি শুরু হয়। বেলা সাড়ে ১১টার দিকে রমনা অঞ্চলের সহকারী পুলিশ কমিশনার (এসি) এস এম শিবলী নোমান সেখানে যান। অনুষ্ঠান করার অনুমতি নেই জানিয়ে মিলনায়তন থেকে বিএনপির নেতা-কর্মীদের বের করে দেয় পুলিশ। এরপর মিলনায়তনের ফটকে তালা ঝুলিয়ে দেওয়া হয়।
বিকেল চারটায় ইঞ্জিনিয়ার্স ইনস্টিটিউশন মিলনায়তনে ওই আলোচনা সভা হওয়ার কথা ছিল। অনুষ্ঠানে প্রধান অতিথি হিসেবে উপস্থিত থাকার কথা ছিল বিএনপির চেয়ারপারসন খালেদা জিয়ার।
দলীয় সূত্র জানায়, ঢাকায় গুম ও নিখোঁজ হওয়া বিএনপির নেতা-কর্মীদের পরিবারের সদস্যদের নিয়ে ওই আলোচনা সভার আয়োজন করা হয়। এতে আমন্ত্রণ জানানো হয় বাংলাদেশে নিযুক্ত বিভিন্ন দেশের কূটনীতিক, বিশিষ্ট নাগরিক, সাংবাদিক, বিভিন্ন শ্রেণি-পেশার বিশিষ্ট ব্যক্তিদের।
বিএনপির পক্ষ থেকে দাবি করা হয়, আলোচনা সভার জন্য তাঁরা মিলনায়তন ভাড়া নিয়েছেন। ঢাকা মহানগর পুলিশের (ডিএমপি) কাছ থেকে অনুমতি নিয়েছেন। তাঁদের কাছে এ-সংক্রান্ত কাগজপত্রও আছে। কিন্তু অনুষ্ঠান শুরু হওয়ার আগেই মিলনায়তনের দরজায় তালা লাগিয়ে দিয়েছে পুলিশ।
প্রত্যক্ষদর্শীরা জানান, ইঞ্জিনিয়ার্স ইনস্টিটিউশন প্রাঙ্গণ ও এর আশপাশের এলাকায় বিপুলসংখ্যক পোশাকধারী ও সাদাপোশাকে বিভিন্ন সংস্থার সদস্যরা অবস্থান নেন। 
বেলা দুইটার দিকে ইঞ্জিনিয়ার্স ইনস্টিটিউশন প্রাঙ্গণে যান বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। সাংবাদিকদের কাছে তিনি বলেন, ‘পুলিশের এই আচরণ অগণতান্ত্রিক। দেশ পুলিশি রাষ্ট্রে পরিণত হয়েছে। আমরা আশা করি, আলোচনা সভা করতে দেওয়া হবে। আমরা সেই অপেক্ষায় আছি।’
বেলা আড়াইটার দিকে ইঞ্জিনিয়ার্স ইনস্টিটিউশনের প্রধান ফটকে অবস্থান নেয় পুলিশ। বিএনপির নেতা-কর্মীদের ইনস্টিটিউশনের ভেতরে ঢুকতে বাধা দেয় তারা। 

