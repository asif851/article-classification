
বিএনপির জ্যেষ্ঠ যুগ্ম মহাসচিব রুহুল কবির রিজভী অভিযোগ করেছেন, আবারও অবৈধ পথে ক্ষমতায় যেতে ক্ষমতাসীনরা শেষ সময়ে নানা মতলববাজি কথাবার্তা বলছেন। তিনি বলেন, আওয়ামী লীগ নেতারা মিথ্যাচারের ডাইনোসরে পরিণত হয়েছেন। তাই তাঁরাই প্রাণিজগৎ থেকে শিগগিরই বিলুপ্ত হয়ে যাবেন।
আজ শনিবার সকালে কেন্দ্রীয় কার্যালয়ে সংবাদ সম্মেলনে বিএনপির এই নেতা এসব কথা বলেন। তিনি বলেন, বিনা ভোটের এই সরকারের বিদায়ের দিন গণনা শুরু হয়ে গেছে। ২০১৮ সাল হবে বিএনপি চেয়ারপারসন খালেদা জিয়ার নেতৃত্বে বাংলাদেশের মানুষের অধিকার ফিরে পাওয়ার বছর। কলঙ্ক মোচনের বছর।
এই জ্যেষ্ঠ যুগ্ম মহাসচিব আওয়ামী লীগ নেতাদের উদ্দেশে বলেন, ‘আপনারা হাতে মৃত্যুর দণ্ডাজ্ঞা নিয়ে জনগণকে ভয় দেখিয়ে নিজেদের স্বার্থ সিদ্ধি করতে চান। কিন্তু বারবার সেই সুযোগ আপনাদের আসবে না। আপনারা চারদিক থেকে যে চ্যালেঞ্জে পড়েছেন, তা মোকাবিলা করার ক্ষমতা আপনাদের নেই। ২০১৮ সালে খালেদা জিয়ার নেতৃত্বে গণতন্ত্রের বিজয়পতাকা উড়বে। বলপ্রয়োগ করে জনগণের অগ্রযাত্রায় আওয়ামী লীগ আর বাধা দিতে পারবে না।’
রিজভী বলেন, অনেকেরই জ্বর সেরে যায়, কিন্তু আওয়ামী নেতাদের জ্বর সারে না। ক্ষমতার জ্বরের তীব্র মাত্রায় এরা প্রলাপ বকতে থাকে। আওয়ামী লীগ ক্ষমতার সিংহাসন দীর্ঘস্থায়ী করার জন্য পুলিশ ও দলীয় সন্ত্রাসীদের লেলিয়ে দিয়ে বিএনপির শান্তিপূর্ণ কর্মসূচি পণ্ড করার অপচেষ্টা চালিয়েছে। বিএনপির শান্তিপূর্ণ কর্মসূচিতে হামলা চালিয়ে সরকার আরও পৈশাচিক, আরও কলঙ্কিত হলো। এমনিতে এই সরকার সব পর্যায়ে বিতর্কিত। দেশে-বিদেশে এই সরকারের কোনো গ্রহণযোগ্যতা নেই।
সংবাদ সম্মেলনে অভিযোগ করা হয়, গতকাল শুক্রবার ‘গণতন্ত্র হত্যা’ দিবস পালনের সময় আইনশৃঙ্খলা রক্ষাকারী বাহিনী ও ছাত্রলীগ-যুবলীগের সন্ত্রাসীরা হামলা চালিয়েছে। কোনো কোনো স্থানে বাধা দিয়ে কালো পতাকা মিছিল পণ্ড করে দেওয়ার অপচেষ্টা করেছে। আইনশৃঙ্খলা রক্ষাকারী বাহিনী ও ক্ষমতাসীন দলের সন্ত্রাসীদের হামলায় আহত হয়েছেন বিএনপির শতাধিক নেতা–কর্মী। পুলিশ গ্রেপ্তার করেছে অর্ধশতাধিক নেতা–কর্মীকে।
