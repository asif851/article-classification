
প্রতিবছর খুলনা বিশ্ববিদ্যালয় দিবস পালিত হয় ২৫ নভেম্বর। তবে এ বছর দিনটিতে সরকারি ছুটি থাকায় বিশ্ববিদ্যালয় দিবসের কর্মসূচি পালিত হবে আগামীকাল মঙ্গলবার। দিবসটি উপলক্ষে আয়োজিত ‘একাডেমিক ফেয়ারে’ খুলনা অঞ্চলের শিক্ষক-শিক্ষার্থীসহ সবার জন্য উন্মুক্ত রাখা হয়েছে। সেখানে বিশ্ববিদ্যালয়ের সব বিভাগ নিজ নিজ ক্ষেত্রে তাদের অর্জন প্রদর্শন করবে। দিনব্যাপী অন্যান্য কর্মসূচির মধ্যে রয়েছে সকাল সাড়ে ৯টায় ক্যাম্পাসে শোভাযাত্রা, ১০টা ৪৫ মিনিটে একাডেমিক ফেয়ার উদ্বোধন, বেলা ১১টায় আলোচনা অনুষ্ঠান। এ ছাড়া বেলা ৩টা থেকে রাত ৮টা পর্যন্ত মুক্তমঞ্চে চলবে সাংস্কৃতিক অনুষ্ঠান। সন্ধ্যায় শহীদ মিনার চত্বর, অদম্য বাংলা ও কটকা স্মৃতিসৌধে প্রদীপ প্রজ্বালন করা হবে।
