
চাঁদপুরের মতলব দক্ষিণ উপজেলায় টিকা দেওয়ার পর এক শিশুর মৃত্যুর অভিযোগ তদন্তে দুটি কমিটি হয়েছে। উপজেলা প্রশাসন ও উপজেলা স্বাস্থ্য কমপ্লেক্স গত বৃহস্পতিবার কমিটিগুলো গঠন করে।ওই শিশুর নাম সামিয়া আক্তার (দুই মাস)। সে উপজেলার বহুরী গ্রামের মো. হাসানের ছেলে। তার পরিবার উপজেলা সদরের কলাদী এলাকায় একটি ভাড়া বাসায় থাকে।ওই শিশুর পরিবার ও এলাকার কয়েকজন বাসিন্দা সূত্রে জানা গেছে, গত বুধবার বেলা একটার দিকে সামিয়াকে উপজেলা স্বাস্থ্য কমপ্লেক্সে নেওয়া হয়। সেখানে সাজেদা আক্তার নামে এক জ্যেষ্ঠ সেবিকা তাকে তিনটি টিকা দেন। এ ছাড়া তিনি তাকে একটি পোলিও টিকা খাওয়ান। রাত ১২টার পর থেকে শিশুটির জ্বর আসে। পরে কয়েকবার রক্ত-বমি করে সে ঘুমিয়ে পড়ে। রাত সাড়ে তিনটার দিকে শিশুর মা-বাবা ঘুম থেকে জেগে তার (শিশুর) নিস্তেজ শরীর দেখতে পান। পরে তাঁরা পাশের এক পল্লি চিকিৎসককে খবর দেন। ওই চিকিৎসক এসে শিশুটিকে মৃত ঘোষণা করেন। সকালে উপজেলা স্বাস্থ্য কমপ্লেক্স কর্তৃপক্ষকে বিষয়টি জানানো হলে সেখানকার দুজন চিকিৎসক শিশুটির বাসায় আসেন।সামিয়ার বাবা হাসান অভিযোগ করে বলেন, ভুল টিকা বা টিকার পার্শ্বপ্রতিক্রিয়ায় তাঁর মেয়ের মৃত্যু হয়েছে। এ জন্য ওই সেবিকা দায়ী। তিনি এর বিচার চান।সেবিকা সাজেদা বলেন, তিনি ওই শিশুর শরীরে ভিসিজি (যক্ষ্মার), পেন্টা-১ (ডিপথেরিয়া) ও পিসিডির (নিউমোনিয়ার) ইনজেকশন পুশ করেন। এ সময় শিশুর শরীরে কোনো পার্শ্বপ্রতিক্রিয়া ছিল না। শিশুটি অন্য কারণে মারা যেতে পারে।চাঁদপুরের সিভিল সার্জন রথীন্দ্রনাথ মজুমদার বলেন, টিকার কোনো বিরূপ প্রতিক্রিয়া নেই। অন্য কারণে শিশুটির মৃত্যু হতে পারে। তবুও বিষয়টি তদন্ত করে দেখা হচ্ছে।
