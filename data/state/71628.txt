
চট্টগ্রামের শাহ আমানত আন্তর্জাতিক বিমানবন্দরে আজ শনিবার সকালে অবতরণ করে ওমানের মাসকট থেকে আসা রিজেন্ট এয়ারের একটি উড়োজাহাজ। কিছু যাত্রী নামিয়ে ফ্লাইটটির ঢাকায় আসার কথা। অভ্যন্তরীণ যাত্রী হিসেবে উড়োজাহাজে চড়লেন সারওয়ার কামাল নামের এক ব্যক্তি। তাঁর পায়ে ছিল স্যান্ডেল। এতে পাওয়া গেল ২৪টি সোনার বার।
আজ শনিবার সকাল নয়টার দিকে ঢাকার শাহজালাল আন্তর্জাতিক বিমানবন্দরের অভ্যন্তরীণ টার্মিনালে অবতরণ করে রিজেন্টের ওই উড়োজাহাজ।
গোপন তথ্যের ভিত্তিতে ঢাকা কাস্টম হাউসের সহকারী কমিশনার (এসি) আহসানুল কবীরের নেতৃত্বে একটি দল সেখানে সারওয়ারকে তল্লাশি করে। এ সময় সারওয়ারের পায়ের স্যান্ডেল থেকে স্কচটেপ উদ্ধার করা হয়। এর ভেতরে ২৪টি সোনার বার মোড়ানো ছিল। এসব বারের মোট ওজন দুই কেজি ৭৮০ গ্রাম। প্রতিটি বারের ওজন ১১৬ গ্রাম করে।
আহসানুল কবীরের ভাষ্য, উদ্ধার হওয়া সোনার পরিমাণ এক কোটি ৩০ লাখ টাকা। প্রথম আলোকে তিনি বলেন, আটক যাত্রী সারওয়ার নিজেকে ব্যবসায়ী হিসেবে পরিচয় দেন। তিনি বলেন, ব্যবসার প্রয়োজনে রাজধানী ঢাকায় এক ব্যক্তিকে তাঁর সোনার বারগুলো দেওয়ার কথা ছিল। তবে ওই ব্যক্তির নাম বলেননি সারওয়ার। এ ঘটনায় সারওয়ারের বিরুদ্ধে বিমানবন্দর থানায় মামলা হয়েছে।
