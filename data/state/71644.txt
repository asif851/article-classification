
ত্রাণ ও দুর্যোগ ব্যবস্থাপনামন্ত্রী মোফাজ্জল হোসেন চৌধুরী মায়ার মন্ত্রিত্ব ও সংসদ সদস্যপদ চ্যালেঞ্জ করে করা রিট আবেদনটি চূড়ান্তভাবে খারিজ করে দিয়েছেন হাইকোর্ট।বিচারপতি সৈয়দ রেফাত আহমেদের বেঞ্চ গতকাল বৃহস্পতিবার আবেদনটি খারিজ করে আদেশ দেন। আদালতে মোফাজ্জল হোসেনের পক্ষে ছিলেন আইনজীবী আবদুল বাসেত মজুমদার ও সাঈদ আহমেদ। রিট আবেদনকারীর পক্ষে ছিলেন মো. ইউনূছ আলী আকন্দ। তিনি প্রথম আলোকে বলেন, তৃতীয় বিচারক রিট আবেদনটি খারিজ করে দিয়েছেন। এর ফলে আবেদনটি চূড়ান্তভাবে খারিজ হয়ে গেল।গত ১৭ আগস্ট এই রিট আবেদনের বিষয়ে বিভক্ত আদেশ দিয়েছিলেন বিচারপতি মইনুল ইসলাম চৌধুরী ও বিচারপতি মো. আশরাফুল কামালের সমন্বয়ে গঠিত হাইকোর্ট বেঞ্চ। জ্যেষ্ঠ বিচারপতি রুল দিলেও অপর বিচারপতি আবেদনটি খারিজ করে দেন।
