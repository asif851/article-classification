
এবারের ঈদ সামনে রেখে বাসের অগ্রিম টিকিট আগামী শুক্রবার ৩ জুলাই ভোর থেকে ছাড়া হবে। ৯ জুলাই থেকে বিক্রি করা হবে ট্রেনের টিকিট। সড়ক পরিবহন করপোরেশনের (বিআরটিসি) বাসের টিকিট ছাড়া হবে ১০ জুলাই। পরিবহন সংশ্লিষ্ট ব্যক্তিরা বলছেন, এবারে ঈদে ১৪,১৫ ও ১৬ জুলাইয়ের অগ্রিম টিকিটের চাহিদা সবচেয়ে বেশি থাকবে। বর্ষায় বিভিন্ন স্থানে রাস্তা খারাপ থাকে বলে সঠিক সময়ে গন্তব্যে পৌঁছানো নিয়ে অনেকে আশঙ্কা প্রকাশ করেছেন।ঈদের অগ্রিম টিকিটের বিষয়ে জানতে চাইলে হানিফ পরিবহনের মহাব্যবস্থাপক মোশারফ হোসেন বলেন, বাস-ট্রাক ওনার্স অ্যাসোসিয়েশনের সিদ্ধান্ত অনুসারে ৩ জুলাই, অর্থাৎ ১৫ রমজান সকাল থেকে বাসের অগ্রিম টিকিট বিক্রি শুরু হবে। তিনি দাবি করেন, সরকার নির্ধারিত যে ভাড়া আছে, তা-ই নেওয়া হবে। এর চেয়ে বেশি ভাড়া আদায় করা হবে না। যদি কেউ বেশি ভাড়া নেয়, তাহলে সমিতির তাদের বিরুদ্ধে ব্যবস্থা নেবে।বাস কর্তৃপক্ষের সঙ্গে কথা বলে জানা গেছে, অধিকাংশ বাস শুক্রবার ভোর থেকে ঈদের অগ্রিম টিকিট দেওয়া শুরু করবে। অগ্রিম টিকিট দেওয়া হবে ১৩ থেকে ১৭ জুলাই পর্যন্ত।পরিবহন সংশ্লিষ্ট ব্যক্তিদের ভাষ্য, মূলত ঈদের আগে তিন দিন বাসের টিকিটের চাহিদা বেশি থাকবে। যাত্রীদের টিকিটের চাহিদার বিষয়ে হানিফ পরিবহনের মহাব্যবস্থাপক মোশারফ হোসেন বলেন, চাহিদা বেশি থাকবে ১৪,১৫ ও ১৬ জুলাইয়ের বাসের টিকিটের। তিনি মনে করেন, এই তিন দিন রাজধানীর মানুষ সবচেয়ে বেশি ঢাকা ছেড়ে যাবেন। তাঁর মতে, ১৪ ও ১৫ জুলাই ঘরমুখো মানুষের স্বাভাবিক চাপ থাকবে। ১৬ জুলাই হচ্ছে ঈদের আগে সরকারি-বেসরকারি চাকুরেদের শেষ কর্ম দিবস। তাই এই তিন দিন টিকিটের চাহিদা বেশি থাকবে।ঈদে মহাসড়কে যানজট থাকবে না বলে যোগাযোগমন্ত্রী ওবায়দুল কাদের ঘোষণা দিয়েছেন। পরিবহন সংশ্লিষ্ট ব্যক্তিরা মনে করেন, বর্ষায় বিভিন্ন স্থানের সড়কের অবস্থা বেহাল। বৃষ্টি হলে অবস্থা আরও নাজুক হয়। গাড়ি ধীরে চালাতে হয়। এতে যানজট লেগে যায়। এর মধ্যে রাস্তা মেরামত না করা হলে রাস্তায় যানজট লাগবেই। এতে সময় মতো বাসও গন্তব্যে পৌঁছাবে না। উত্তরাঞ্চলের গন্তব্যে চলাচলকারী বাস এস আর পরিবহনের উপমহাব্যবস্থাপক প্লাবন রহমান বলেন, বৃষ্টি হলে এখনই বাস কয়েক ঘণ্টা দেরিতে পৌঁছায়। ঈদে যানবাহনের চাপে গন্তব্যে পৌঁছানোর বিলম্ব আরও বাড়তে পারে। ঈদের সময় মহাসড়কে তদারকি ব্যবস্থা জোরালো থাকলে যানজট আরও কমে আসবে বলে মনে তিনি করেন।বিআরটিসি ঈদকে সামনে রেখে বিশেষ সেবা চালু করেছে। এ বিষয়ে জানতে চাইলে বিআরটিসির পরিচালক (কারিগরি) কর্নেল এ আর মোহাম্মাদ পারভেজ মজুমদার বলেন, ‘১০ জুলাই থেকে আমাদের বিভিন্ন বাসডিপোতে অগ্রিম টিকিট দেওয়া শুরু হবে। ঈদের আগে ও পরে যাত্রীদের সঠিকভাবে সেবা দিতে আমরা বিশেষ তদারকি সেল গঠন করেছি। কোথাও বাস নষ্ট হলে যাতে দ্রুত সমস্যা সমাধান হয়, এ বিষয়েও বিশেষ নজর থাকছে।’ তিনি বলেন, ‘বিআরটিসি বাসের প্রধান দিক হচ্ছে, অন্যান্য বাসের তুলনায় এর ভাড়া কম থাকে। শতভাগ সেবা নিশ্চিত করতে আমরা কাজ করে যাচ্ছি।’
