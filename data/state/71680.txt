
রাজধানীর পুরান ঢাকায় আজ সোমবার সকালে অন্তত ১০টি গাড়ি ভাঙচুর করেছেন জগন্নাথ বিশ্ববিদ্যালয় ছাত্রদলের নেতা-কর্মীরা। বিএনপির সিনিয়র ভাইস চেয়ারম্যান তারেক রহমানের বিরুদ্ধে গ্রেপ্তারি পরোয়ানা জারির প্রতিবাদে তাঁরা এই ভাঙচুর করেন।
প্রত্যক্ষদর্শীরা জানান, আজ সকাল ১০টার দিকে পুরান ঢাকার লক্ষ্মীবাজার এলাকা থেকে বিক্ষোভ মিছিল বের করেন জগন্নাথ বিশ্ববিদ্যালয় ছাত্রদলের নেতা-কর্মীরা। মিছিলটি লক্ষ্মীবাজারের একরামপুর মোড় এলাকায় যায়। এ সময় মিছিলে অংশ নেওয়া নেতা-কর্মীরা চারটি হিউম্যান হলার, একটি সিএনজিচালিত অটোরিকশা ও পাঁচটি ব্যক্তিগত গাড়ি ভাঙচুর করেন।
পরে পুলিশ ঘটনাস্থলে যায়। তবে কাউকে আটক করতে পারেনি।
সূত্রাপুর থানার ভারপ্রাপ্ত কর্মকর্তা (ওসি) রফিকুল ইসলাম প্রথম আলো ডটকমকে বলেন, ‘একটি গাড়ি ভাঙচুরের খবর পেয়েছি।’ তবে বিক্ষোভ মিছিলের খবর তিনি জানেন না।
