
বঙ্গবন্ধু শেখ মুজিবুর রহমানের ৯৮তম জন্মবার্ষিকী উপলক্ষে ‘স্বচ্ছ ঢাকা অভিযান’ শীর্ষক বিশেষ পরিচ্ছন্নতা অভিযান চালাবে ঢাকা দক্ষিণ সিটি করপোরেশন (ডিএসসিসি)। ১৭ থেকে ২৩ মার্চ পর্যন্ত ৫ হাজার ৭০০ জনের বেশি পরিচ্ছন্নতাকর্মী নিয়ে একযোগে ‘স্বচ্ছ ঢাকা অভিযান’ পরিচালনা করে ‘গিনেস ওয়ার্ল্ড বুকে’ নাম লেখাতে চায় ডিএসসিসি। 
আজ সোমবার নগর ভবনে অনুষ্ঠিত ১৩তম করপোরেশন সভায় বঙ্গবন্ধুর জন্মদিন উপলক্ষে এ সেবা সপ্তাহ পালনের সিদ্ধান্ত হয়।
সভার শুরুতে দক্ষিণ সিটির মেয়র সাঈদ খোকন বলেন, নাগরিকদের সেবা প্রদানের মাধ্যমে বঙ্গবন্ধুকে পূর্ণ সম্মান দেওয়া হবে। এ জন্য সপ্তাহব্যাপী পরিচ্ছন্নতা অভিযান চালানো হবে। তিনি বলেন, রাজধানীকে পরিষ্কার-পরিচ্ছন্ন করে তুলতে এ অভিযান কার্যক্রম হাতে নেওয়া হয়েছে। জাতির জনক বঙ্গবন্ধুর ৯৮তম জন্মবার্ষিকীতে স্বচ্ছ ঢাকা বাস্তবায়ন করা হবে। সভায় জানানো হয়, বঙ্গবন্ধুর জন্মদিন ১৭ মার্চ ডিএসসিসির অঞ্চল-১-এ স্বচ্ছ ঢাকা অভিযানের উদ্বোধন করা হবে। ১৮ মার্চ অঞ্চল-২-এ অভিযান পালন করা হবে। অঞ্চল-৩-এ ১৯ মার্চ, অঞ্চল-৪-এ অভিযান হবে ২০ মার্চ এবং অঞ্চল-৫-এ ২১ মার্চ হবে এই পরিচ্ছন্নতা অভিযান। অভিযান চলবে ২৩ মার্চ পর্যন্ত। এসব অঞ্চলে ‘স্বচ্ছ ঢাকা অভিযানে’র পাশাপাশি মশা নিধনেও প্রয়োজনীয় কার্যক্রম চালানো হবে বলে জানিয়েছেন সংশ্লিষ্ট ব্যক্তিরা। এদিকে বাংলাদেশ স্বল্পোন্নত দেশ থেকে উত্তরণের যোগ্যতা অর্জন করতে যাচ্ছে। এ জন্য জাতীয়ভাবে ২২ মার্চ বিভিন্ন কর্মসূচি গ্রহণ করা হয়েছে। এরই ধারাবাহিকতায় ডিএসসিসিও কর্মসূচি হাতে নিয়েছে। ওই দিন দুপুরে প্রতি ওয়ার্ডে জমায়েত ও নগর ভবনমুখী র‍্যালি হবে। নগর ভবন থেকে একটি র‍্যালি বঙ্গবন্ধু স্টেডিয়ামে যাবে। শোভাযাত্রায় ব্যানার-ফেস্টুন ও উন্নয়নের গান বাজবে। ‘অপ্রতিরোধ্য অগ্রযাত্রায় বাংলাদেশ’ স্লোগান সামনে রেখে শোভাযাত্রা অনুষ্ঠিত হবে।
সাঈদ খোকনের সভাপতিত্বে সভায় আরও উপস্থিত ছিলেন স্থানীয় সরকারসচিব আবদুল মালেক, ডিএসসিসির প্রধান নির্বাহী খান মোহাম্মদ বিলাল, প্রধান সম্পত্তি কর্মকর্তা কামরুল ইসলাম চৌধুরী, প্রধান স্বাস্থ্য কর্মকর্তা ব্রিগেডিয়ার সালাহউদ্দিন আহমদসহ ডিএসসিসির ঊর্ধ্বতন কর্মকর্তা ও সব ওয়ার্ড কমিশনার এবং সংরক্ষিত মহিলা ওয়ার্ডের কমিশনাররা।
