
প্রধানমন্ত্রী শেখ হাসিনা বলেছেন, বিএনপির চেয়ারপারসন খালেদা জিয়া হুকুম দিয়ে মানুষ খুন করছেন। তাঁকে হত্যার হুকুমের আসামি করা যুক্তিযুক্ত।
সরকারি দলের সাংসদ এ বি তাজুল ইসলামের এক সম্পূরক প্রশ্নের জবাবে আজ বুধবার প্রধানমন্ত্রী সংসদে এ কথা বলেন। বিকেল সাড়ে চারটার দিকে স্পিকার শিরীন শারমিন চৌধুরীর সভাপতিত্বে সংসদের অধিবেশন শুরু হয়।
প্রধানমন্ত্রী আরও বলেন, ‘উনি ঘরবাড়ি ছেড়ে অফিসে বসে হুকুম দিয়ে মানুষ মারছেন, আগুন দিয়ে পোড়াচ্ছেন। আইন তার নিজস্ব গতিতে চলবে। আইনশৃঙ্খলা বাহিনী বিষয়টি যাচাই করে দেখছে এবং তারা ব্যবস্থা নেবে।’খালেদা জিয়া পেট্রল দিয়ে পুড়িয়ে মানুষ হত্যায় কেন নেমেছেন—এমন প্রশ্ন রাখেন প্রধানমন্ত্রী।
সম্পূরক প্রশ্নে তাজুল ইসলাম জানতে চান, গত কয়েক দিনে খালেদা জিয়ার হুকুমে রাজনৈতিক সহিংসতায় ৩০ জন মানুষ নিহত ও ছয় শতাধিক গাড়ি ভাঙচুর করা হয়। এ জন্য তাঁকে হুকুমের আসামি করা হবে কি না?
মোস্তাফিজুর রহমান চৌধুরীর তারকা চিহ্নিত প্রশ্নের জবাবে প্রধানমন্ত্রী শেখ হাসিনা বলেন, সরকারের উন্নয়ন কর্মকাণ্ডে ভীত হয়ে বিএনপি-জামায়াত দেশে নাশকতামূলক কাজ, অরাজকতা ও নৈরাজ্য সৃষ্টির চেষ্টা করছে। পেট্রলবোমা নিক্ষেপ, গান পাউডার ছিটিয়ে মানুষ মারছে। এসব পৈশাচিক হত্যাকাণ্ড ১৯৭১ সালের পাকিস্তানি সেনাবাহিনীর নৃশংসতাকেও হার মানিয়েছে। এটা কোন ধরনের রাজনীতি? এ রকম কাজে যারা লিপ্ত, তারা কি মানুষ?‍—এসব প্রশ্ন রেখে প্রধানমন্ত্রী জানান, সন্ত্রাস ও নাশকতা দমনে পুলিশ, বিজিবি ও আনসার চেষ্টা করে যাচ্ছে।
প্রধানমন্ত্রী জানান, ২০০৯ থেকে এখন পর্যন্ত পুলিশে ৩১ হাজার ৭৪৪টি নতুন পদ সৃষ্টি করা হয়েছে। পুলিশের জনবল আরও ৫০ হাজার বাড়ানোর পরিকল্পনা আছে।
রুস্তম আলী ফরাজির প্রশ্নের জবাবে প্রধানমন্ত্রী বলেন, সরকারের যুগোপযোগী পদক্ষেপের ফলে খাদ্য ঘাটতি কাটিয়ে ওঠা সম্ভব হয়েছে। সে জন্য শ্রীলঙ্কায় ২৫ হাজার মেট্রিক টন চাল রপ্তানি করা হয়েছে। এ ছাড়া ভারত ২০ থেকে ৩০ হাজার মেট্রিকটন চাল কেনার আগ্রহ প্রকাশ করেছে। খাদ্যনিরাপত্তা পরিস্থিতি পর্যালোচনা করে ভবিষ্যতে চাল রপ্তানির বিষয়টি বিবেচনা করা হবে।
প্রধানমন্ত্রী জানান, ২০০৮ সালে খাদ্যের উৎপাদন ছিল ২ কোটি ৮৩ লাখ মেট্রিক টন। সেবার ৩৪ লাখ ৬৬ হাজার মেট্রিক টনের বেশি খাদ্যশস্য আমদানি করতে হয়েছিল। এ অর্থবছরে ৩ কোটি ৮৭ লাখ মেট্রিক টন খাদ্যশস্য উৎপাদন হবে বলে আশা করা যাচ্ছে। অন্যদিকে দেশের চাহিদা ২ কোটি ৯৫ লাখ মেট্রিক টন।
