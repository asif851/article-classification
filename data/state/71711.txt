
মুঠোফোনে বাড়ি থেকে ডেকে নিয়ে পাপ্পা ইসলাম (১৭) নামের এক তরুণকে হত্যা করা হয়েছে। রোববার সন্ধ্যায় যশোর শহরের প্রাণকেন্দ্র টাউন হল মাঠসংলগ্ন এলাকায় এ হত্যাকাণ্ড ঘটে।পাপ্পা শহরের ঘোপ সেন্ট্রাল সড়কের মো. মতলেবের ছেলে। পুলিশ, পরিবারের স্বজন ও স্থানীয় বাসিন্দা সূত্রে জানা গেছে, সন্ধ্যায় টাউন হল মাঠের আলমগীর সিদ্দিকী হলের পাশ থেকে সন্ত্রাসীরা ছুরি নিয়ে পাপ্পাকে ধাওয়া করে। পাপ্পা দৌড়ে টাউন হল মাঠ মার্কেটের ভেতরে ঢোকে। সেখানে তাকে ধরে ফেলে সন্ত্রাসীরা তাকে ছুরিকাঘাত করে পালিয়ে যায়। গুরুতর অবস্থায় স্থানীয় লোকজন তাকে যশোর ২৫০ শয্যাবিশিষ্ট জেনারেল হাসপাতালের নিয়ে গেলে দায়িত্বরত চিকিৎসকেরা তাকে মৃত ঘোষণা করেন। হাসপাতালে পাপ্পার বোন প্রথম আলোকে বলেন, ‘পাপ্পা বাড়িতে শুয়ে টেলিভিশন দেখছিল। এ সময় তার মোবাইলে একটা ফোন আসে। তড়িঘড়ি করে সে বাড়ি থেকে বেরিয়ে যায়। পরে খবর আসে, সন্ত্রাসীরা তাকে ছুরি মেরে হত্যা করেছে।’যশোর কোতোয়ালি থানার ভারপ্রাপ্ত কর্মকর্তা (ওসি) ইলিয়াস হোসেন বলেন, ‘পাপ্পাকে যারা হত্যা করেছে, তাদের চিহ্নিত করা গেছে। তদন্তের স্বার্থে তাদের নাম প্রকাশ করা যাচ্ছে না।’ওসি জানান, ‘পাপ্পাকে যারা হত্যা করেছে। আগে সে তাদের সঙ্গেই ওঠাবসা করত। এখন তারা প্রতিপক্ষ। স্থানীয় একটি সন্ত্রাসী বাহিনীর সঙ্গে পাপ্পা ওঠাবসা করে। পাপ্পার বিরুদ্ধে কোতোয়ালি থানায় ছিনতাই, মারামারি, ডাকাতির প্রস্তুতিসহ সাতটি মামলা রয়েছে।’
