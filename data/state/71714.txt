
কক্সবাজারে ডাচ্‌-বাংলা ব্যাংক-প্রথম আলো গণিত উৎসব শুরু হয়েছে। আজ রোববার সকাল সাড়ে নয়টায় কক্সবাজার সরকারি বালিকা উচ্চবিদ্যালয় প্রাঙ্গণে জাতীয় সংগীত পরিবেশনের মধ্য দিয়ে আঞ্চলিক পর্যায়ে এ উৎসবের সূচনা হয়। জাতীয় সংগীত পরিবেশন করেন প্রথম আলোর কক্সবাজার বন্ধুসভার সদস্যরা।
উৎসবে জাতীয় পতাকা উত্তোলন করেন কক্সবাজার সরকারি কলেজের অধ্যক্ষ এ কে এম ফজলুল করিম চৌধুরী। বাংলাদেশ গণিত অলিম্পিয়াডের পতাকা উত্তোলন করেন কক্সবাজার সরকারি বালিকা উচ্চবিদ্যালয়ের ভারপ্রাপ্ত প্রধান শিক্ষক লুৎফান্নেছা। আন্তর্জাতিক গণিত অলিম্পিয়াডের পতাকা উত্তোলন করেন ডাচ্‌-বাংলা ব্যাংকের কক্সবাজারের ব্যবস্থাপক ওয়াহেদ মুহাম্মদ মুরাদুল কবির। বক্তব্য দেন লোহাগাড়া মোস্তাফিজুর রহমান বিশ্ববিদ্যালয় কলেজের অধ্যক্ষ এ কে এম ফজলুল হক, কক্সবাজার সরকারি উচ্চবিদ্যালয়ের প্রধান শিক্ষক রামমোহন সেন, কক্সবাজার সরকারি কলেজের অধ্যক্ষ এ কে এম ফজলুল করিম চৌধুরী, বায়তুশ শরফ জব্বারিয়া একাডেমির প্রধান শিক্ষক ছৈয়দ করিম ও কক্সবাজার সরকারি বালিকা উচ্চবিদ্যালয়ের সহকারী প্রধান শিক্ষক নাছির উদ্দিন।
উৎসবে স্বাগত বক্তব্য দেন প্রথম আলো কক্সবাজারের নিজস্ব প্রতিবেদক আব্দুল কুদ্দুস। উদ্বোধনী অনুষ্ঠান সঞ্চালনা করেন কক্সবাজার বন্ধুসভার সভাপতি ইব্রাহিম খলিল।
উদ্বোধনের পর গণিতের ওপর দক্ষতা যাচাই পরীক্ষায় অংশ নেয় শিক্ষার্থীরা। এতে কক্সবাজারের আট উপজেলার ৭৩টি শিক্ষাপ্রতিষ্ঠানের ৪৭৩ জন শিক্ষার্থী অংশ নেয়। তাদের মধ্যে বিজয়ী ২৫ জন আগামী মাসে ঢাকায় অনুষ্ঠিতব্য জাতীয় গণিত উৎসবে অংশ নেবে।
কক্সবাজার সরকারি কলেজের অধ্যক্ষ এ কে এম ফজলুল করিম চৌধুরী শিক্ষার্থীদের উদ্দেশে বলেন, ‘গণিতকে ভালোবাসো, দেশকে ভালোবাসো। বর্তমান প্রজন্মের মধ্যে গণিত ও পদার্থবিদ্যা বিষয়ে ভীতি বিরাজ করছে। সেই ভীতি কাটাতে প্রথম আলো এই উৎসব করে। গণিতে মুখস্থের কিছু নেই, নিজের মতো করে শিখতে হবে। কক্সবাজার থেকেই বের করতে হবে জামাল নজরুল, মুহম্মদ জাফর ইকবাল ও কায়কোবাদের মতো খ্যাতনামা ব্যক্তি।’
লোহাগাড়া মোস্তাফিজুর রহমান বিশ্ববিদ্যালয় কলেজের অধ্যক্ষ এ কে এম ফজলুল হক বলেন, ‘গণিত শেখো, স্বপ্ন দেখো। আমিও সেই স্বপ্নে বিভোর থাকি। একটি কথাই বলব, গণিত শেখো সঠিক কাজের জন্য।’
মেধার বিকাশ ঘটাতে গণিত শেখার ওপর জোর দিয়ে কক্সবাজার সরকারি উচ্চবিদ্যালয়ের প্রধান শিক্ষক রামমোহন সেন বলেন, ‘পরীক্ষার জন্য গণিত শিখব না, মেধার বিকাশ ঘটাতেই গণিত শিখব। গণিত জীবনের প্রতিটি স্তরে দরকার।’
বায়তুশ শরফ জব্বারিয়া একাডেমির প্রধান শিক্ষক ছৈয়দ করিম বলেন, ‘গণিত হলো সব বিজ্ঞানের দ্বার ও চাবি। এই জন্য ভয় ছাড়া গণিত শিখতে হবে।’
