
সিএনজিচালিত অটোরিকশার চলাচল বন্ধ করে দেওয়ার প্রতিবাদে আজ বুধবার ব্রাহ্মণবাড়িয়ায় কুমিল্লা-সিলেট ও ঢাকা-সিলেট মহাসড়ক অবরোধ করে বিক্ষোভ দেখিয়েছেন চালকেরা। এ সময় গাড়ি ভাঙচুরের ঘটনাও ঘটে।
একই ঘটনার প্রতিবাদে আজ সকাল থেকে জেলার সদর সরাইল, নাসিরনগর, বিজয়নগর ও আশুগঞ্জ উপজেলায় অনির্দিষ্টকালের ধর্মঘট ডেকেছেন অটোরিকশা চালকেরা। ধর্মঘটের কারণে এসব এলাকায় সকাল থেকে সিএনজিচালিত অটোরিকশা চলাচল বন্ধ রয়েছে। এতে চরম দুর্ভোগ পোহাচ্ছেন যাত্রীরা।
কর্তৃপক্ষের নির্দেশে গত প্রায় এক মাস ধরে ঢাকা-সিলেট জাতীয় মহাসড়কে সিএনজিচালিত অটোরিকশার চলাচল বন্ধ রয়েছে। গতকাল মঙ্গলবার থেকে কুমিল্লা-সিলেট মহাসড়কেও এই নিষেধাজ্ঞা কার্যকর হয়। এর পরিপ্রেক্ষিতে আজ ব্রাহ্মণবাড়িয়ায় আন্দোলনে নেমেছেন অটোরিকশার চালকেরা।
প্রত্যক্ষদর্শীদের ভাষ্য, আজ সকাল আটটার দিকে অটোরিকশার শতাধিক চালক সদর উপজেলার নন্দনপুর বাজার এলাকায় কুমিল্লা-সিলেট মহাসড়ক অবরোধ করেন। তাঁরা মহাসড়কে অবস্থান নিয়ে সব ধরনের যান চলাচল বন্ধ করে দেন। এ সময় বেশ কয়েকটি বাস ও অন্য যানবাহন ভাঙচুরের ঘটনা ঘটে।
পরে আন্দোলনকারীরা সকাল ১০টা থেকে ১১টা পর্যন্ত সরাইল বিশ্বরোড মোড় ও কুট্টাপাড়া মোড়ে অবস্থান নিয়ে কুমিল্লা-সিলেট ও ঢাকা-সিলেট মহাসড়ক অবরোধ করেন। সেখানেও বেশ কয়েকটি যানবাহন ভাঙচুর হয়।
আন্দোলনকারীদের ভাষ্য, দুপুর পৌনে ১২টার দিকে ঘটনাস্থলে আসেন ব্রাহ্মণবাড়িয়া-৩ আসনের সাংসদ র আ ম উবায়দুল মোকতাদির চৌধুরী। তাঁর আশ্বাসে অবরোধ তুলে নেওয়া হয়। আজ বিকেলে এ নিয়ে প্রশাসনের সঙ্গে বৈঠক হওয়ার কথা।
সরাইল বিশ্বরোড মোড় হাইওয়ে পুলিশ ফাঁড়ির সার্জেন্ট জাহাঙ্গীর আলম প্রথম আলোকে বলেন, অটোরিকশার চালকেরা অবরোধ তুলে নেওয়ার পর মহাসড়কে যান চলাচল শুরু হয়েছে। তবে কর্তৃপক্ষের নির্দেশ অনুযায়ী সংশ্লিষ্ট মহাসড়কে অটোরিকশা চলতে দেওয়া হচ্ছে না।
