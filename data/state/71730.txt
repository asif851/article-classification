
মৌলভীবাজারের কুলাউড়া উপজেলার লংলা রেলস্টেশন পুনরায় চালুর দাবিতে রেলপথ অবরোধ ও মানববন্ধন করেছে এলাকাবাসী। গতকাল বুধবার রেলস্টেশনের সামনে এ কর্মসূচি পালন করা হয়।
রেলওয়ে কর্তৃপক্ষ ও এলাকাবাসী সূত্রে জানা গেছে, মাস্টার না থাকায় ২০১৫ সালের ডিসেম্বরের শেষ দিকে লংলা রেলস্টেশনের কার্যক্রম বন্ধ হয়ে যায়। স্টেশনটি চালুর দাবিতে গতকাল সকাল সাড়ে আটটার দিকে লোকজন রেলস্টেশনের সামনের রেলপথ অবরোধ করেন। এ সময় সিলেট থেকে আখাউড়ার উদ্দেশে ছেড়ে আসা যাত্রীবাহী ডেমু ট্রেন প্রায় এক ঘণ্টা আটকা পড়ে। খবর পেয়ে কুলাউড়া জংশনের কর্মকর্তারা ঘটনাস্থলে গিয়ে ক্ষুব্ধ লোকজনকে বুঝিয়ে পরিস্থিতি শান্ত করেন। পরে রেলস্টেশনের সামনে প্রায় এক ঘণ্টা মানববন্ধন হয়। মানববন্ধন চলাকালে বক্তব্য দেন স্থানীয় রাউৎগাঁও ইউনিয়ন পরিষদের (ইউপি) চেয়ারম্যান আবদুল জলিল, ইউপি সদস্য ঈসমাইল আলী; ব্যবসায়ী কামাল খান ও সালামত খান প্রমুখ।
ইউপি চেয়ারম্যান বলেন, লংলা রেলস্টেশন দিয়ে রাউৎগাঁও, পৃথ্বিমপাশা, কর্মধা ও ব্রাহ্মণবাজার ইউনিয়নের লোকজন নিয়মিত ট্রেনে বিভিন্ন স্থানে চলাচল করতেন। এসব এলাকার কাঠসহ বিভিন্ন ধরনের সিলেট, চট্টগ্রাম ও ঢাকায় ট্রেনে করে পাঠানো হতো। এ ছাড়া স্থানীয় ব্যবসায়ীরা সিলেট, ঢাকা ও চট্টগ্রাম থেকে ট্রেনে বিভিন্ন পণ্য নিয়ে আসতেন। কিন্তু স্টেশনটি বন্ধ হয়ে পড়ায় যাত্রীরা চরম দুর্ভোগে পড়েছে। তিনি বলেন, ১০ দিনের মধ্যে স্টেশনের কার্যক্রম চালু না করা হলে কঠোর আন্দোলন কর্মসূচি ঘোষণা করা হবে।
জানতে চাইলে কুলাউড়া জংশনের মাস্টার হরিপদ সরকার বলেন, লোকবল-সংকটের কারণে ঊর্ধ্বতন কর্তৃপক্ষ লংলা রেলস্টেশনটি বন্ধ করে দিয়েছিল। তবে সম্প্রতি নতুন কিছু মাস্টার নিয়োগ পেয়েছেন। তাঁরা এখন ঢাকায় প্রশিক্ষণে আছেন। প্রশিক্ষণ সম্পন্ন হওয়ার পর লংলাসহ অন্যান্য বন্ধ স্টেশনে তাঁদের নিয়োগ দেওয়া হবে।
