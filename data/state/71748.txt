
বিএনপির বেশ কয়েকজন শীর্ষ ও জনপ্রিয় নেতা জাতীয় পার্টিতে যোগদান করছেন—এমন ইঙ্গিত দিয়েছেন প্রধানমন্ত্রীর বিশেষ দূত ও জাতীয় পার্টির চেয়ারম্যান এইচ এম এরশাদ।
এরশাদ আজ মঙ্গলবার দুপুরে রংপুর সার্কিট হাউসে সাংবাদিকদের সঙ্গে আলাপকালে এরশাদ এসব কথা বলেন।
‘শোনা যাচ্ছে, আপনার দলে বিএনপির কিছু নেতা যোগ দিচ্ছেন’—এমন প্রশ্নের উত্তরে এরশাদ বলেন, ‘কেউ যদি ইচ্ছে করে আমার দলে যোগ দিতে চায়, কেন তাদের নেব না?’ এরশাদ বলেন, ‘তারা যদি ভালো নেতা হয়, যোগ্য প্রার্থী হয়, তাদের অবশ্যই দলে নেব এবং আগামী নির্বাচনে তাদের মনোনয়ন দেব।’ জাপায় আসতে চাওয়া বিএনপির এসব নেতা কারা? এমন প্রশ্নের জবাবে এরশাদ বলেন, ‘এটা এখন বলা যাবে না।’ এ কথা বলে হাসেন এরশাদ।
এরশাদ বলেছেন, আগামী সংসদ নির্বাচনে বিএনপি নির্বাচনে অংশগ্রহণ করুক বা না করুক, তাতে কিছুই যায়-আসে না। তাদের জন্য নির্বাচন বন্ধ হবে না। নির্বাচন হবে। ওই নির্বাচনে জাতীয় পার্টি অংশ নেবে। অন্যান্য রাজনৈতিক দল আছে। জাতীয় পার্টির চেয়ারম্যান বলেন, আর আওয়ামী লীগ তো আছেই। ফলে, নির্বাচন না করার ব্যাপারে বিএনপির হুমকি-ধমকি দেখিয়ে কোনো লাভ হবে না। খালেদা জিয়ার কারাগারে যাওয়া নিয়ে এরশাদ বলেন, ‘রাজনীতি করলে জেলে যেতে হবে। আমিও জেলে গেছি। এ নিয়ে এত বাড়াবাড়ির কী আছে। রায় দিয়েছেন বিচারক। দুর্নীতি মামলায় তাঁর বিচার হয়েছে। তাঁর জেল হয়েছে। এখানে এ নিয়ে হইচই করে লাভ কী?’
খালেদা জিয়ার মুক্তির দাবিতে বিএনপির আন্দোলন করাকে তিনি দোষের কিছু মনে করেন না জানিয়ে বলেন, তারা আন্দোলন করতেই পারে। তবে কোনো ধ্বংসাত্মক কর্মসূচি না দেওয়াই তাদের জন্য মঙ্গল মনে করেন তিনি।
এর আগে সকালে ঢাকা থেকে বিমানযোগে সৈয়দপুর বিমানবন্দরে অবতরণ করে সরাসরি মোটর শোভাযাত্রাসহকারে রংপুর সার্কিট হাউসে আসেন। এ সময় নবনির্বাচিত সিটি মেয়র মোস্তাফিজার রহমান, মহানগর জাপা সম্পাদক ইয়াসির আহামেদসহ বিপুলসংখ্যক নেতা-কর্মী তাঁকে স্বাগত জানান।
এ সময় এরশাদের সঙ্গে ছিলেন জাপার নেতা স্থানীয় সরকার প্রতিমন্ত্রী মসিয়ার রহমান রাঙ্গা। এরশাদের ছোট ভাই জাপার কো-চেয়ারম্যান জি এম কাদের।
