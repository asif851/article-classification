
মনসুর আহম্মেদকে সভাপতি ও নজরুল ইসলামকে সাধারণ সম্পাদক করে সাতক্ষীরা জেলা আওয়ামী লীগের কমিটি ঘোষণা করা হয়েছে। গত শনিবার বিকেলে সাতক্ষীরা শহরের শহীদ আবদুর রাজ্জাক পার্কে জেলা আওয়ামী লীগের ত্রিবার্ষিক সম্মেলনে সমঝোতার ভিত্তিতে এই কমিটি ঘোষণা করা হয়।এর আগে জেলা আওয়ামী লীগের আগের কমিটি বিলুপ্ত ঘোষণা করা হয়। ওই কমিটিতে জেলা পরিষদের প্রশাসক মনসুর আহম্মেদ জ্যেষ্ঠ সহসভাপতি ও নজরুল ইসলাম সাধারণ সম্পাদকের দায়িত্ব পালন করেন।সম্মেলনের প্রথম অধিবেশনে জেলা আওয়ামী লীগের সভাপতি শেখ মুজিবুর রহমানের সভাপতিত্বে বক্তব্য দেন বাংলাদেশ আওয়ামী লীগের যুগ্ম সাধারণ সম্পাদক মাহবুব উল আলম হানিফ, সাংগঠনিক সম্পাদক ও সাংসদ বি এম মোজাম্মেল হক, আওয়ামী লীগের কৃষি ও সমবায়বিষয়ক সম্পাদক আবদুর রাজ্জাক, সাবেক স্বাস্থ্যমন্ত্রী সাংসদ আ ফ ম রুহুল হক, সাবেক সাংসদ শ্রম ও কর্মসংস্থান প্রতিমন্ত্রী বেগম মন্নুজান সুফিয়ান, দলের কেন্দ্রীয় সদস্য এস এম কামাল প্রমুখ।
