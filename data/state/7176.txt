
বাংলাদেশ ও যুক্তরাজ্যের মধ্যে চলমান সৌহার্দ্য ও সহযোগিতার সম্পর্ক ভবিষ্যতেও আরও বৃদ্ধি পাবে বলে আশাবাদ ব্যক্ত করেছেন বাংলাদেশে নিযুক্ত যুক্তরাজ্যের নবনিযুক্ত হাইকমিশনার অ্যালিসন ব্লেক। অ্যাভিয়েশন নিরাপত্তা সংক্রান্ত বিভিন্ন ক্ষেত্রে বাংলাদেশের গৃহীত বিভিন্ন পদক্ষেপে ব্রিটিশ হাইকমিশনার সন্তোষ প্রকাশ করেন।আজ রোববার সকালে সচিবালয়ে বেসামরিক বিমান পরিবহন ও পর্যটনমন্ত্রী রাশেদ খান মেননের সঙ্গে বৈঠককালে এ আশাবাদ ব্যক্ত করেন ব্রিটিশ হাইকমিশনার। পরে সংবাদ বিজ্ঞপ্তিতে তাঁদের বৈঠকের বিষয়াদি গণমাধ্যমে জানানো হয়।সংবাদ বিজ্ঞপ্তিতে বলা হয়, যুক্তরাজ্যের ভিসা অফিস ঢাকা থেকে দিল্লিতে স্থানান্তরের বিষয়ে দৃষ্টি আকর্ষণ করা হলে অ্যালিসন ব্লেক বলেন, প্রযুক্তির অগ্রগতির এ সময়ে বেশির ভাগ কার্যক্রম যখন অনলাইনে সম্পন্ন হচ্ছে তখন ভিসা অফিসে অবস্থানের চেয়ে দ্রততার সঙ্গে কার্যক্রম সম্পন্নের বিষয়টিকে গুরুত্ব দেওয়া হচ্ছে।
