
নাটোরের বড়াইগ্রাম উপজেলায় এক ট্রাক অপর ট্রাককে ধাক্কা দিলে দুজন নিহত ও সাতজন আহত হওয়ার ঘটনা ঘটেছে। আজ শনিবার ভোর পাঁচ​টার দিকে উপজেলার আইড়মারি সেতু এলাকায় বনপাড়া-হাটিকুমরুল মহাসড়কে এ দুর্ঘটনা ঘটে।
বনপাড়া হাইওয়ে থানা সূত্রে জানা যায়, ভোর পাঁচটার দিকে আইড়মারি সেতুর কাছে মহাসড়কের পাশে একটি ট্রাক দাঁড়িয়ে কয়েকজন আরোহীকে নামাচ্ছিল। এ সময় অপর একটি ট্রাক পেছন থেকে এসে ওই ট্রাককে ধাক্কা দেয়। এতে পেছনের ট্রাকের দুই আরোহীর ঘটনাস্থলে মৃত্যু হয়। আহত হন উভয় ট্রাকের সাত আরোহী। আহত ব্যক্তিদের বনপাড়া, নাটোর ও রাজশাহীর বিভিন্ন হাসপাতালে ভর্তি করা হয়েছে। দুর্ঘটনায় পেছনের ট্রাকের সামনের অংশ দুমড়েমুচড়ে যায়।
নিহত ব্যক্তিরা হচ্ছেন ময়মনসিংহ জেলার ঈশ্বরগঞ্জ উপজেলার হারোয়া গ্রামের আবদুল হাকিমের ছেলে শহীদ হোসেন (৪০) ও টাঙ্গাইল জেলার ভুয়াপুর উপজেলার চরতেঁতুলিয়া গ্রামের মৃত কোরবান আলীর ছেলে ফুলচাঁদ আলী (৩৮)।আহত ব্যক্তিদের মধ্যে ঢাকার কোনাবাড়ি এলাকার রফিকুল ইসলাম ও সিরাজগঞ্জের তাড়াশ উপজেলার হারুমোল্লার ছেলে ছায়াতুল্লা মোল্লাকে বড়াইগ্রামের বনপাড়া পাটোয়ারি হাসপাতালে ভর্তি করা হয়েছে। জানা গেছে, পেছনের ট্রাকটি ঢাকা থেকে মাছ কেনার জন্য বড়াইগ্রামে আসছিল। আর সামনের ট্রাকে সিরাজগঞ্জ থেকে কয়েকজন দিনমজুর বড়াইগ্রামে আসছিলেন।
বনপাড়া হাইওয়ে থানার ভারপ্রাপ্ত কর্মকর্তা (ওসি) সামসুন নুর এ খবর নিশ্চিত করেছেন। তিনি বলেন, পেছনের ট্রাকটি সামনের ট্রাকটির দাঁড়িয়ে থাকার বিষয়টি নিশ্চিত হতে না পেরে নিয়ন্ত্রণ হারিয়ে দুর্ঘটনা ঘটেছে বলে প্রাথমিকভাবে ধারণা করা হচ্ছে। আহত ব্যক্তিদের হাসপাতালে পাঠানো হয়েছে। মহাসড়কে যানবাহন চলাচল স্বাভাবিক করা হয়েছে। ট্রাক দুটির চালক ও সহকারীদের শনাক্ত করার চেষ্টা চলছে বলে তিনি জানান।
