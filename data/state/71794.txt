
নাশকতার দুই মামলায় বিএনপির যুগ্ম মহাসচিব আসলাম চৌধুরীর জামিন মঞ্জুর করেছেন হাইকোর্ট। আসামির জামিন আবেদনের পরিপ্রেক্ষিতে বিচারপতি সৈয়দ মোহাম্মদ দস্তগীর হোসেন ও বিচারপতি মো. মজিবুর রহমান মিয়ার সমন্বয়ে গঠিত হাইকোর্ট বেঞ্চ এ আদেশ দেন।আদালতে আসামির পক্ষে শুনানি করেন মাহবুব উদ্দিন খোকন। রাষ্ট্রপক্ষে ছিলেন ডেপুটি অ্যাটর্নি জেনারেল (ডিএজি) মো. বশির উল্লাহ। পরে বশির উল্লাহ প্রথম আলোকে বলেন, লালবাগ ও মতিঝিল থানায় করা মামলায় আসলাম চৌধুরীর জামিন দিয়েছেন আদালত। তবে এ আদেশের বিরুদ্ধে আপিল করবেন বলে জানান ডিএজি মো. বশির।গত ১৫ জুন নাশকতার এই দুই মামলায় আসলাম চৌধুরীর দুই দিনের রিমান্ড মঞ্জুর করেন আদালত। গত বছরের জানুয়ারি মাসে বিএনপির হরতাল ও অবরোধ চলাকালে এ দুটি মামলা হয়।
ইসরায়েলের গোয়েন্দা সংস্থা মোসাদের সঙ্গে হাত মিলিয়ে সরকার উৎখাতের ষড়যন্ত্রের অভিযোগে আসলাম চৌধুরীকে গত ১৫ মে গ্রেপ্তার করে পুলিশ। ওই ঘটনায় করা রাষ্ট্রদ্রোহ মামলায় গ্রেপ্তার আছেন তিনি।
