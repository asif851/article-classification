
বাংলাদেশ নৌবাহিনীর জন্য খুলনা শিপইয়ার্ডে তৈরি আরও তিনটি আধুনিক যুদ্ধজাহাজ ‘অপরাজেয়’, ‘অদম্য’ ও ‘অতন্দ্র’ আজ রোববার নৌবাহিনীর কাছে আনুষ্ঠানিকভাবে হস্তান্তর করা হয়েছে। হস্তান্তর অনুষ্ঠানে প্রধান অতিথি হিসেবে উপস্থিত ছিলেন সহকারী নৌবাহিনীর প্রধান (অপারেশান্স) রিয়ার এডমিরাল এ এম এম এম আওরঙ্গজেব চৌধুরী।
অনুষ্ঠানে খুলনা শিপইয়ার্ডের ব্যবস্থাপনা পরিচালক রিয়ার অ্যাডমিরাল রিয়াজউদ্দীন আহমেদসহ ঊর্ধ্বতন সামরিক ও বেসামরিক কর্মকর্তারা উপস্থিত ছিলেন।আন্তঃবাহিনী জনসংযোগ পরিদপ্তরের (আইএসপিআর) এক বিজ্ঞপ্তিতে জানানো হয়েছে, এ নিয়ে খুলনা শিপইয়ার্ডে নির্মিত সর্বমোট পাঁচটি যুদ্ধজাহাজ নৌবাহিনীর কাছে হস্তান্তর করা হলো। ২০১১ সালের মার্চে প্রধানমন্ত্রী শেখ হাসিনা খুলনা শিপইয়ার্ডে নৌবাহিনীর জন্য পাঁচটি যুদ্ধজাহাজ তৈরির আনুষ্ঠানিক সূচনা করেন। চলতি বছরের জানুয়ারিতে ‘বিএনএস পদ্মা’ এবং মে মাসে ‘বিএনএস সুরমা’ নৌবাহিনীর কাছে হস্তান্তর করা হয়।আধুনিক এই জাহাজগুলো দৈর্ঘ্যে প্রায় ১৬৫ ফুট এবং প্রস্থে ২৫ ফুট। এসব যুদ্ধজাহাজ ৩৭ মিলিমিটার ও ২০ মিলিমিটারের দুটি করে বিমানবিধ্বংসী কামান ছাড়াও নানা অত্যাধুনিক অস্ত্রে সজ্জিত। যুদ্ধজাহাজগুলোতে সংযোজিত এসব বিমানবিধ্বংসী কামান থেকে দূরের লক্ষ্যবস্তুতে আঘাত হানা সম্ভব। এগুলোতে ১ হাজার ৩৬২ অশ্বশক্তির চারটি করে মূল ইঞ্জিন ছাড়াও জেনারেটর ইঞ্জিনও রয়েছে। চায়না অফসোর শিপ বিল্ডিং কোম্পানি এসব যুদ্ধজাহাজের নকশা প্রণয়নসহ নির্মাণসামগ্রী সরবরাহ ও কাজের তত্ত্বাবধান করেছে।নৌবাহিনীর আধুনিকায়নে গত কয়েক বছরে যুক্ত হয়েছে ১৬টি আধুনিক যুদ্ধজাহাজ, দুটি হেলিকপ্টার, দুটি টহল বিমান, বিশেষায়িত ফোর্স সোয়াডস ও ঘাঁটিসহ আধুনিক যুদ্ধ সরঞ্জাম।
