
রাজধানী ঢাকার বাসাবোয় গতকাল মঙ্গলবার গ্যাসের চুলার আগুনে ঝলসে মাহামুদুল হাসান ওরফে রনি (৩০) নামের এক ব্যক্তির মারা গেছেন। তাঁর মরদেহ ঢাকা মেডিকেল কলেজের মর্গে রাখা হয়েছে। 
মাহামুদুলের প্রতিবেশী সালাউদ্দিনের তথ্যমতে, মাহামুদুল একটি বেসরকারি প্রতিষ্ঠানে চাকরি করতেন। তাঁর গ্রামের বাড়ি বরগুনার বেতাগী উপজেলার চান্দুখালি গ্রামে। ঈদের দুদিন আগে পরিবারের সঙ্গে ঈদ করতে গ্রামের বাড়িতে যান তিনি। গতকাল ঢাকায় ফিরে সন্ধ্যা পৌনে সাতটার দিকে বাসায় গ্যাসের চুলায় আগুন দেওয়া মাত্র পুরো ঘরে আগুন ধরে তিনি ঝলসে যান। এতে তাঁর শরীরের প্রায় ৫০ শতাংশ পুড়ে যায়।
মুমূর্ষু অবস্থায় রাত পৌনে ১০টার দিকে তাঁকে ঢাকা মেডিকেল কলেজ হাসপাতালে ভর্তি করা হয়। চিকিৎসাধীন অবস্থায় রাত সোয়া একটার দিকে তিনি মারা যান।
প্রতিবেশীদের ধারণা, গ্যাসের চুলায় আগে থেকে লাইন চালু ছিল বা লাইন দিয়ে গ্যাস বের হচ্ছিল। এ জন্য চুলায় আগুন দেওয়া মাত্র পুরো ঘরে আগুন ছড়িয়ে পড়ে। ঢাকা মেডিকেল কলেজ হাসপাতালের আবাসিক সার্জন পার্থ শংকর পাল ও ক্যাম্প পরিদর্শক মোজাম্মেল হক ঘটনার সত্যতা নিশ্চিত করেছেন।
