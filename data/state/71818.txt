
গাজীপুরের টঙ্গীর মিলগেট এলাকায় আজ শনিবার সকালে বিআরটিসি বাসের চাপায় শারমিন (৩২) নামের একজন পোশাককর্মী মারা গেছেন। এ ঘটনায় ক্ষুব্ধ শ্রমিকেরা সকাল আটটা থেকে পৌনে দুই ঘণ্টা ঢাকা-ময়মনসিংহ মহাসড়ক অবরোধ করে রাখেন। পৌনে ১০টার দিকে ওই সড়কে যান চলাচল স্বাভাবিক হয়।
নিহত শ্রমিক শারমিন (৩২) মিলগেট এলাকার টপস অ্যান্ড বটমস লিমিটেডের সুইং অপারেটর ছিলেন।
পুলিশ, শ্রমিক ও প্রত্যক্ষদর্শী সূত্রে জানা গেছে, আজ সকাল সাড়ে সাতটার দিকে শারমিন কারখানায় কাজে যাওয়ার উদ্দেশে মিলগেট এলাকায় ঢাকা-ময়মনসিংহ মহাসড়ক পার হচ্ছিলেন। এ সময় বিআরটিসির একটি যাত্রীবাহী বাস তাঁকে চাপা দেয়। স্থানীয় লোকজন তাঁকে উদ্ধার করে প্রথমে টঙ্গী সরকারি হাসপাতাল ও পরে সেখান থেকে ঢাকা মেডিকেল কলেজ হাসপাতালে নিয়ে যান। ঢাকা মেডিকেলে  নেওয়ার পথে শারমিন মারা যান।
এ খবর কারখানায় পৌঁছালে শ্রমিকেরা মিলগেট এলাকায় অর্ধশতাধিক গাড়ি ভাঙচুর ও মহাসড়ক অবরোধ করেন। খবর পেয়ে টঙ্গী থানা পুলিশ ও শিল্প পুলিশ ঘটনা স্থলে গিয়ে পরিস্থিতি নিয়ন্ত্রণের চেষ্টা চালায়। এ সময় শ্রমিকদের সঙ্গে পুলিশের ধাওয়া-পাল্টা ধাওয়ার চলে। এতে অর্ধশতাধিক পুলিশ ও শ্রমিক আহত হন। শ্রমিকদের ছত্রভঙ্গ করতে কাঁদানে গ্যাসের শেল ও রাবান বুলেট ছোড়ে পুলিশ।
সকাল পৌনে ১০টার দিকে শ্রমিকেরা মহাসড়ক থেকে সরে গেলে যান চলাচল আবারও স্বাভাবিক হয়।
প্রথম আলো ডটকমকে এসব ঘটনার সত্যতা নিশ্চিত করেছেন টঙ্গী থানার ভারপ্রাপ্ত কর্মকর্তা (ওসি) আবুল কালাম আজাদ।
