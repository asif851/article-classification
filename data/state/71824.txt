
আওয়ামী লীগের প্রয়াত নেতা সুরঞ্জিত সেনগুপ্তের সংসদীয় আসন সুনামগঞ্জ-২ (দিরাই-শাল্লা)-এর উপনির্বাচনের জন্য দলীয় মনোনয়নপত্র কিনলেন তাঁর স্ত্রী জয়া সেনগুপ্ত। আজ শুক্রবার বিকেলে আওয়ামী লীগ সভানেত্রীর ধানমন্ডির রাজনৈতিক কার্যালয় থেকে তাঁর পক্ষে ছেলে সৌমেন সেনগুপ্ত এই মনোনয়নপত্র সংগ্রহ করেন।আওয়ামী লীগের দপ্তর সূত্রে জানা গেছে, সুনামগঞ্জ-২ আসনের জন্য জয়া সেনগুপ্ত ছাড়াও দলীয় মনোনয়নপত্র কিনেছেন সুনামগঞ্জ জেলা আওয়ামী লীগের সভাপতি মতিউর রহমানসহ আরও তিনজন।প্রয়াত সুরঞ্জিত সেনগুপ্তের ব্যক্তিগত সহকারী কামরুল হক প্রথম আলোকে বলেন, সুরঞ্জিত সেনগুপ্তের সংসদীয় আসন দিরাই ও শাল্লা উপজেলা আওয়ামী লীগ জয়া সেনগুপ্তকে সমর্থন জানিয়েছে। এ জন্য তিনি দলীয় মনোনয়নপত্র সংগ্রহ করেছেন। মনোনয়নপত্র কেনার সময় সৌমেন ছাড়াও তাঁর স্ত্রী রাখী মৈত্রী সেনগুপ্ত, শাল্লা উপজেলা আওয়ামী লীগের সাধারণ সম্পাদক আল-আমিন চৌধুরী প্রমুখ উপস্থিত ছিলেন।
কামরুল হক আরও জানান, জয়া সেনগুপ্ত বেসরকারি উন্নয়ন সংস্থা ব্র্যাকের প্রশাসনিক কর্মকর্তা ছিলেন। তবে তিনি আওয়ামী লীগ বা এর সহযোগী সংগঠনের কোনো পদে নেই।
সুনামগঞ্জ-২ আসনের মনোনয়নপত্র বিক্রি ছাড়াও কুমিল্লা সিটি করপোরেশন নির্বাচনে অংশগ্রহণের জন্য আবেদনপত্র আহ্বান করেছে আওয়ামী লীগ। সর্বশেষ পাওয়া খবর অনুযায়ী, আওয়ামী লীগের স্থানীয় সরকার মনোনয়ন বোর্ডের সভাপতি শেখ হাসিনা বরাবর কুমিল্লা সিটি নির্বাচনে অংশগ্রহণের জন্য তিনটি আবেদনপত্র জমা পড়েছে বলেও দপ্তর সূত্রে জানা গেছে।
২৬ ফেব্রুয়ারি রাত আটটায় প্রধানমন্ত্রীর সরকারি বাসভবন গণভবনে আওয়ামী লীগের সংসদীয় বোর্ড এবং স্থানীয় সরকার মনোনয়ন বোর্ডের সভা হবে। সেখানেই ঠিক হবে সুনামগঞ্জ-২ আসন এবং কুমিল্লা সিটি করপোরেশনে কে দলীয় মনোনয়ন পাবেন। আগামী ৩০ মার্চ সুনামগঞ্জ-২ ও কুমিল্লা সিটি করপোরেশনে নির্বাচন অনুষ্ঠিত হবে।
এদিকে নরসিংদী জেলা পরিষদের চেয়ারম্যান পদে আগ্রহী দলীয় প্রার্থীদের আগামীকাল শনিবার এবং পরদিন রোববারের মধ্যে আওয়ামী লীগের স্থানীয় সরকার মনোনয়ন বোর্ডের সভাপতি শেখ হাসিনা বরাবর আবেদনপত্র জমা দেওয়ার আহ্বান জানানো হয়েছে। আজ শুক্রবার বিকেলে দলটির দপ্তর সম্পাদক আবদুস সোবহান গোলাপের সই করা এক সংবাদ বিজ্ঞপ্তিতে এ আহ্বান জানানো হয়।
