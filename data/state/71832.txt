
মৌলভীবাজারের কমলগঞ্জ উপজেলায় আজ শনিবার বজ্রপাতে এক দম্পতির মৃত্যু হয়েছে। তাঁরা হলেন, আজির আলী (৪৫) ও তাঁর স্ত্রী আলিমা বেগম (২৫)।
স্থানীয় লোকজন জানান, কমলগঞ্জের আদমপুর ইউনিয়নের পূর্ব জালালপুর গ্রামের বাসিন্দা আজির ও তাঁর স্ত্রী আলিমা সন্ধ্যার পর ঘরের বারান্দায় বসে ছিলেন। এ সময় ঝড়-বৃষ্টি শুরু হয়। কিছুক্ষণ পরে হঠাৎ বজ্রপাতে দুজন আহত হন। স্বজনেরা তাঁদের কমলগঞ্জ উপজেলা স্বাস্থ্য কমপ্লেক্সে নিয়ে যান। সেখানে রাত নয়টার দিকে তাঁরা মারা যান।
স্থানীয় লোকজন জানান, অনেক আগে আজির আলীর প্রথম স্ত্রী মারা যান। পরে তিনি আলিমাকে বিয়ে করেন। আজির আলী আট সন্তানের জনক।
ঘটনার সত্যতা নিশ্চিত করে কমলগঞ্জ উপজেলা নির্বাহী কর্মকর্তা মাহমুদুল হক সাংবাদিকদের বলেন, দম্পতির পরিবারের জন্য ৪০ হাজার টাকা বরাদ্দ করা হয়েছে। আপাতত তাঁদের পরিবারকে ১০ হাজার টাকা দেওয়া হয়েছে।
