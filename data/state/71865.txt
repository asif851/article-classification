
ফরিদপুরের সদরপুরে ইসলাম ধর্ম পরীক্ষার প্রশ্নপত্র ফাঁস করার অভিযোগে দুই পরীক্ষার্থীকে আটক করা হয়েছে। আজ বৃহস্পতিবার ধর্ম পরীক্ষার দিন বিশ্ব জাকের মঞ্জিল সরকারি বিদ্যালয় কেন্দ্রে এ ঘটনা ঘটে। ওই পরীক্ষার্থীদের বিরুদ্ধে সদরপুর থানায় মামলার প্রস্তুতি চলছে।
প্রশ্ন ফাঁসের অভিযোগে আটক দুই পরীক্ষার্থী হলো সুমন শিকদার (১৭) ও সজীব প্রামাণিক (১৭)। উপজেলার চরবিষ্ণুপুর উচ্চবিদ্যালয়ের এই দুই এসএসসি পরীক্ষার্থীর কেন্দ্র ছিল বিশ্ব জাকের মঞ্জিল সরকারি বিদ্যালয়। আটক ওই দুই পরীক্ষার্থী জানিয়েছে, দুই প্রাইভেট শিক্ষক প্রশ্নপত্র ফাঁসের তথ্য দিয়েছেন।
বৃহস্পতিবার সকালে পরীক্ষার কেন্দ্রে ঢোকার আগে মোবাইল থেকে প্রশ্ন ডাউনলোড করার সময় গোপন সংবাদের ভিত্তিতে দুই পরীক্ষার্থীকে আটক করেন উপজেলা নির্বাহী কর্মকর্তা (ইউএনও) পূরবী গোলদার। তিনি প্রথম আলোকে বলেন, সকাল ৯টা ৯ মিনিটে ওই দুই পরীক্ষার্থীর মুঠোফোনে সমাধান করা প্রশ্ন পাওয়া যায়। পরীক্ষা শুরুর পর দেখা গেছে, ওই দুই ছাত্রের মোবাইল ফোনে পাওয়া বহু নির্বাচনী প্রশ্নগুলো হুবহু মিলেছে। পরে দুজনকে পুলিশে সোপর্দ করা হয়।
সদরপুর থানার ভারপ্রাপ্ত কর্মকর্তা (ওসি) হারুন অর রশীদ বলেন, ওই দুই পরীক্ষার্থীর বিরুদ্ধে নিয়মিত মামলা দায়েরের প্রস্তুতি চলছে।
