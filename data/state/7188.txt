
ভারতের পদ্মশ্রী পুরস্কারে ভূষিত বাংলাদেশের গান্ধী আশ্রম ট্রাস্টের সচিব ঝর্ণা ধারা চৌধুরী (৭৫) গতকাল সোমবার রাতে অসুস্থ হয়ে পড়েছেন।
রোকেয়া পদক বিজয়ী ঝর্ণা ধারা চৌধুরী বর্তমানে নোয়াখালীর সোনাইমুড়ীর জয়াগ গ্রামের গান্ধী আশ্রম ট্রাস্টে অসুস্থ হয়ে পড়েন। রাতেই তাঁকে নোয়াখালী শহরের ‘প্রাইম হসপিটালে’ ভর্তি করা হয়।
ট্রাস্টের পরিচালক রাহা নব কুমার প্রথম আলোকে তথ্যের সত্যতা নিশ্চিত করেছেন। তাঁর ভাষ্য, ঝর্ণা ধারা চৌধুরী অজ্ঞান হয়ে গিয়েছিলেন। পরে হাসপাতালে ভর্তির পর তাঁর জ্ঞান ফেরে। তিনি দীর্ঘদিন ধরে উচ্চ রক্তচাপ, ডায়াবেটিসসহ বিভিন্ন রোগে ভুগছেন।
কর্তব্যরত চিকিত্সক হরিভূষণ সরকার বলেন, ‘ঝর্ণা ধারা চৌধুরী পুরো শরীরে ব্যথা অনুভব করছেন। অসুস্থ হওয়ার পর থেকে তিনি ডান হাত নাড়াতে পারছিলেন না। এক্স-রেসহ কিছু পরীক্ষা দেওয়া হয়েছে। এগুলোর ফলাফল পেলে পরবর্তী করণীয় ঠিক করা হবে। তবে, সার্বিকভাবে অবস্থা মোটামুটি ভালো।’
ঝর্ণা ধারা চৌধুরী ২০১৩ সালে ভারতের রাষ্ট্রীয় বেসামরিক সম্মান ‘পদ্মশ্রী’ খেতাবে ভূষিত হন। একই বছর তিনি বাংলাদেশে বেগম রোকেয়া পদক পান। দেশে-বিদেশে তিনি নানা পুরস্কারে ভূষিত হয়েছেন।
