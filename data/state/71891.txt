
ব্রাহ্মণবাড়িয়ার আখাউড়া উপজেলার মোগড়া এলাকায় মোটরসাইকেলের নম্বরপ্লেটে ‘পুলিশ’ লিখে ফেনসিডিল ও ইয়াবা বড়ি পাচারের অভিযোগে গতকাল বৃহস্পতিবার দুজনকে আটক করেছে বিজিবি। একই দিন মনিয়ন্দ বটগাছতলা থেকে ইয়াবাসহ তিন শিক্ষার্থীকে আটক করা হয়।
মোগড়া এলাকায় আটক ব্যক্তিরা হলেন আকছিনা গ্রামের মনির হোসেন (৩৫), আড়াইবাড়ি গ্রামের শাহীন মিয়া (৩২)। মনিয়ন্দ বটগাছতলা থেকে আটক হন  নেত্রকোনার কেন্দুয়ার হুমায়ুন কবির (১৮), নোয়াখালীর চাটখিল উপজেলার ফয়সাল আহম্মেদ (১৭) ও গাজীপুরের টঙ্গীর আল আমিন (১৮)। তাঁরা তিনজন টঙ্গীতে বিভিন্ন কলেজে উচ্চমাধ্যমিক শ্রেণিতে পড়েন।
আখাউড়া থানার ওসি মোশারফ হোসেন তরফদার জানান, ওই পাঁচজনের বিরুদ্ধে মাদক আইনে মামলা হয়েছে।
বিজিবির গঙ্গাসাগর সীমান্তচৌকির নায়েক সুবেদার মিকাইল হোসেন বলেন, আটক হওয়া পাঁচজনকে সন্ধ্যায় আখাউড়া থানায় হস্তান্তর করা হয়েছে।
 
