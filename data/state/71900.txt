
রাঙামাটি জেলার পাহাড় আর হ্রদবেষ্টিত বরকল উপজেলায় প্রথমবারের মতো বিদ্যুৎ–সংযোগ দেওয়া হলো। পার্বত্য চট্টগ্রামবিষয়ক মন্ত্রণালয়ের অর্থায়নে পরিচালিত পার্বত্য চট্টগ্রাম বিদ্যুতায়ন প্রকল্পের মাধ্যমে বরকল উপজেলায় এই সঞ্চালন লাইন উদ্বোধন করা হয়।৩ ডিসেম্বর বেলা ১১টায় উপজেলা সদরে বিদ্যুৎ–সংযোগ উদ্বোধন করেন বিদ্যুৎ প্রতিমন্ত্রী মো. নসরুল হামিদ। এ সময় উপস্থিত ছিলেন পার্বত্য চট্টগ্রামবিষয়ক মন্ত্রণালয়ের প্রতিমন্ত্রী বীর বাহাদুর উ শৈ সিং, সাংসদ ফিরোজা বেগম, সাবেক প্রতিমন্ত্রী ও জেলা আওয়ামী লীগের সভাপতি দীপংকর তালুকদার, বিদ্যুৎ উন্নয়ন বোর্ডের (সদস্য বিতরণ) এ বি এম মীজানুর রহমান, দক্ষিণ অঞ্চলের প্রধান প্রকৌশলী মো. আজহারুল ইসলামসহ স্থানীয় জনপ্রতিনিধি, প্রশাসন ও বিজিবির কর্মকর্তারা।পার্বত্য চট্টগ্রাম বিদ্যুতায়ন প্রকল্পের পরিচালক উগাপ্রু মারমা জানান, বরকল উপজেলায় আপাতত ১৫ কিলোমিটার দীর্ঘ সঞ্চালন লাইনের মাধ্যমে বিদ্যুৎ বিতরণ করা হবে। এর আওতায় থাকবে উপজেলা ও ইউনিয়ন পরিষদ কার্যালয়, বিদ্যালয় ও কলেজ, হাসপাতাল, বিজিব বরকল জোন এবং আশপাশের এলাকার বাড়ি-ঘর।
