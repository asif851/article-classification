
নোয়াখালীর কোম্পানীগঞ্জে বাড়িতে বসে বোমা বানানোর সময় বিস্ফোরণে ইসমাইল হোসেন (২৮) নামে একজন নিহত হয়েছেন। উপজেলার সিরাজপুর ইউনিয়নের ৯ নম্বর ওয়ার্ডের শাহজাদপুর গ্রামে গতকাল শনিবার রাতে এ ঘটনা ঘটে।নিহত ইসমাইল কোম্পানীগঞ্জের বসুরহাট পৌরসভার ৪ নম্বর ওয়ার্ডের আলী আহম্মদের ছেলে। তিনি স্থানীয় জামায়াতের কর্মী বলে পুলিশ জানিয়েছে।স্থানীয় সূত্র জানায়, গতকাল রাত ১২টার দিকে শাহজাদপুর গ্রামের এনু মিয়ার পরিত্যক্ত বাড়িতে বোমা বানানোর সময় বিকট শব্দে বিস্ফোরণ ঘটে।কোম্পানীগঞ্জ থানার ভারপ্রাপ্ত কর্মকর্তা (ওসি) মোহাম্মদ সাজেদুর রহমান প্রথম আলো ডটকমকে বলেন, বিস্ফোরণের খবর শুনে তিনি রাতেই ঘটনাস্থলে যান। বাড়িতে কাউকে না পেয়ে আশপাশে তল্লাশি চালিয়ে আহত অবস্থায় পুলিশ ইসমাইলকে আটক করে। নোয়াখালী মেডিকেল কলেজ হাসপাতালে নেওয়ার পর তাঁর মৃত্যু হয়।ওসির ভাষ্য, প্রাথমিকভাবে পাওয়া তথ্য অনুযায়ী নিহত ইসমাইল হোসেন স্থানীয়ভাবে জামায়াতের রাজনীতির সঙ্গে যুক্ত। তিনি জামায়াত-পরিচালিত একটি ক্যাডেট মাদ্রাসায় চাকরি করতেন। ঘটনাস্থল থেকে পুলিশ রক্তমাখা কিছু কাপড় ও বোমা তৈরির কাজে ব্যবহূত পাথরের গুঁড়া উদ্ধার করে।নোয়াখালী মেডিকেল কলেজ হাসপাতালের আবাসিক চিকিত্সা কর্মকর্তা (আরএমও) ফরিদ উদ্দিন চৌধুরী প্রথম আলো ডটকমকে বলেন, রাত তিনটা ২৫ মিনিটের দিকে ইসমাইলকে পুলিশ হাসপাতালে ভর্তি করায়। এর ১০ মিনিট পর তাঁর মৃত্যু হয়।

