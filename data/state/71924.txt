
পররাষ্ট্রমন্ত্রী ও আওয়ামী লীগের যুগ্ম সাধারণ সম্পাদক দীপু মনি বলেছেন, গণতান্ত্রিকভাবে অবাধ ও সুষ্ঠু নির্বাচনের মাধ্যমে একটি নির্বাচিত সরকারকে এক দফা সরকার পতনের আন্দোলনের মধ্য দিয়ে হটানোর যে চেষ্টা চলছে, এর চেয়ে অগণতান্ত্রিক আর কিছু হতে পারে না। গতকাল শনিবার দুপুরে চাঁদপুর সার্কিট হাউসে সাংবাদিকদের প্রশ্নের জবাবে দীপু মনি এ কথা বলেন।পররাষ্ট্রমন্ত্রী বলেন, ‘তাঁরা কথায় কথায় বলেন, তত্ত্বাবধায়ক সরকার দিতে হবে। ১৫ ফেব্রুয়ারি অবৈধ একটি নির্বাচনের মাধ্যমে পার্লামেন্ট গঠিত হয়েছিল। সেই সংসদে রাতের অন্ধকারে ত্রয়োদশ সংশোধনী পাস করা হয়েছিল। সেই সংশোধনীর কুফল আমরা ভোগ করেছি পরপর তিনটি নির্বাচনের মধ্য দিয়ে, যেটা সারা দেশের মানুষ প্রত্যাখ্যান করেছিল।’দীপু মনি বলেন, ২০০৮ সালের দেশে-বিদেশে সর্বত্র একটি প্রশংসিত ও অবাধ-সুষ্ঠু নির্বাচনের মাধ্যমে সংসদ গঠিত হয়েছে। সে সংসদ কার্যপ্রণালিবিধি অনুসরণ করে সব শ্রেণী-পেশার মানুষের সঙ্গে আলাপ-আলোচনা করে পঞ্চদশ সংশোধনী করেছে। আদালতের রায়ও বলে দিয়েছেন যে তত্ত্বাবধায়ক সরকার সংবিধানপরিপন্থী। এর পরও তাঁরা মাগুরার নির্বাচন, ঢাকা-১০-এর নির্বাচনের মতো নির্বাচনপদ্ধতি চান? তাঁরা অবাধ-সুষ্ঠু নির্বাচন চান না। তাঁরা পেছনের দরজা দিয়ে ক্ষমতায় যেতে চান। তাঁরা ক্ষমতায় গিয়ে দেশকে ধ্বংস করে দিতে চান।এ সময় জেলা প্রশাসক মো. ইসমাইল হোসেন, পুলিশ সুপার আমির জাফর, চাঁদপুর পৌরসভার মেয়র নাসির উদ্দিন আহমেদ প্রমুখ উপস্থিত ছিলেন।
 
