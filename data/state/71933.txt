
নেপালের কাঠমান্ডুতে ইউএস-বাংলা এয়ারলাইনসের উড়োজাহাজ বিধ্বস্ত হওয়ার ঘটনায় নিহত ব্যক্তিদের প্রত্যেকের পরিবারকে ৫০ হাজার ডলার (প্রায় ৪০ লাখ টাকা) ক্ষতিপূরণ দেওয়া হবে। বেসামরিক বিমান পরিবহন ও পর্যটনমন্ত্রী এ কে এম শাহজাহান কামাল বুধবার সচিবালয়ে এক প্রেস ব্রিফিংয়ে এ কথা জানিয়েছেন।
ইউএনবির খবরে বিমানমন্ত্রীর বরাত দিয়ে বলা হয়, নেপালের ত্রিভুবন আন্তর্জাতিক বিমানবন্দর কর্তৃপক্ষ এই ক্ষতিপূরণ দেবে। নেপালের একমাত্র আন্তর্জাতিক এই বিমানবন্দরে গত ১২ মার্চ উড়োজাহাজটি বিধ্বস্ত হয়।
মন্ত্রী বলেন, উড়োজাহাজ বিধ্বস্ত হয়ে আহত কয়েকজন সিঙ্গাপুর জেনারেল হাসপাতালে চিকিৎসাধীন। গত ৫ এপ্রিল তিনি তাঁদের দেখে এসেছেন। সেখানে যথাযথ চিকিৎসায় সরকারের পক্ষ থেকে সব ধরনের সহযোগিতা করা হবে বলে আহত ব্যক্তিদের তিনি আশ্বস্ত করেন। মন্ত্রী আরও বলেন, ওই দুর্ঘটনার কারণ নিয়ে প্রাথমিক প্রতিবেদন তিনি এখনো পাননি।
গত ১২ মার্চ ত্রিভুবন আন্তর্জাতিক বিমানবন্দরে বাংলাদেশের বেসরকারি বিমান সংস্থা ইউএস-বাংলার উড়োজাহাজটি বিধ্বস্ত হয়। ওই দিনই উড়োজাহাজটি ৭১ জন আরোহী নিয়ে ঢাকা থেকে নেপালের উদ্দেশ্যে যাত্রা করে। এতে নিহত ৫০ জনের মধ্যে ২৭ জন বাংলাদেশি, ২২ জন নেপালি ও একজন চীনের নাগরিক।
