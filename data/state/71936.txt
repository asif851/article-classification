
জিয়া অরফানেজ ট্রাস্ট দুর্নীতি মামলায় সাজাপ্রাপ্ত বিএনপির চেয়ারপারসন খালেদা জিয়ার মুক্তির দাবিতে ঢাকায় প্রচারপত্র বিতরণ করেছে বিএনপি। দেশের বিভিন্ন স্থানেও প্রচারপত্র বিতরণের খবর পাওয়া গেছে।
এই দুর্নীতি মামলায় খালেদা জিয়ার পাঁচ বছরের কারাদণ্ড হয়েছে। তাঁর ছেলে তারেক রহমানকে ১০ বছরের কারাদণ্ড দেওয়া হয়।
আজ বৃহস্পতিবার সকাল সাড়ে ১০টার দিকে নয়াপল্টনে বিএনপির কেন্দ্রীয় কার্যালয়ের সামনে ঢাকায় এই কর্মসূচি শুরু করেন দলটির জ্যেষ্ঠ যুগ্ম মহাসচিব রুহুল কবির রিজভী। তিনি এ সময় পথচারী ও রিকশাচালকদের হাতে প্রচারপত্র তুলে দেন। বিএনপির চেয়ারপারসনের উপদেষ্টা আতাউর রহমান ঢালী ও কেন্দ্রীয় কমিটির কয়েকজন নেতা সেখানে উপস্থিত ছিলেন।
সাড়ে ১০টার দিকে রিজভীসহ কয়েকজন নেতা কেন্দ্রীয় কার্যালয়ের মূল ফটকের সামনের ফুটপাতে এসে দাঁড়ান। তাঁদের সবার হাতেই প্রচারপত্র ছিল। এ সময় ফুটপাত দিয়ে হেঁটে যাওয়া কয়েকজন পথচারীর হাতে প্রচারপত্র দেন তাঁরা। কয়েকজন রিকশাচালককেও প্রচারপত্র দেওয়া।
এই কর্মসূচির কারণে বিএনপির কার্যালয়ের সামনে আগে থেকে অতিরিক্ত পুলিশ মোতায়েন করা ছিল। সাদাপোশাকের পুলিশকেও সেখানে দেখা যায়। অতিরিক্ত পুলিশের উপস্থিতি দেখে প্রচারপত্র বিতরণের জন্য নেতারা আর সড়কে নামেননি। কার্যালয়ের সামনের ফুটপাতে কয়েকজনের হাতে দিয়েই তাঁরা আবার ফটকের গেটের কাছে চলে আসেন।
প্রচারপত্রের শিরোনাম—‘শেখ হাসিনার ১৫ হাজার কোটি টাকার দুর্নীতির মামলা প্রত্যাহার/খারিজ বনাম উদ্দেশ্যপ্রণোদিত ভিত্তিহীন মামলায় বেগম খালেদা জিয়ার কারাদণ্ড’। ওপরে ডান পাশে খালেদা জিয়া ও বাঁ পাশের দলটির প্রতিষ্ঠাতা জিয়াউর রহমান ও তারেক রহমানের ছবি।
এতে লেখা হয়েছে, ‘কাল্পনিক, সাজানো ও উদ্দেশ্যমূলক মামলায়’ বিএনপি চেয়ারপারসন খালেদা জিয়াকে কারাদণ্ড দেওয়া হয়েছে। অথচ আওয়ামী লীগ সভানেত্রী শেখ হাসিনার বিরুদ্ধে হওয়া ১৫টি মামলার মধ্যে ছয়টি রাজনৈতিক বিবেচনায় প্রত্যাহার এবং অন্য ১৫ হাজার কোটি টাকার নয়টি দুর্নীতি মামলা হাইকোর্টে খারিজ করা হয়েছে।’
প্রচারপত্রে নয় দফা আহ্বান–সংবলিত একটি বার্তাও প্রকাশ করা হয়েছে। এক জায়গায় খালেদা জিয়াকে উদ্ধৃত করা হয়েছে। সেখানে বলা হয়েছে, ‘বাংলাদেশের মানুষ দুঃসহ অবস্থা থেকে মুক্তি চায়। আমাকে আপনাদের কাছ থেকে বিচ্ছিন্ন করার চেষ্টা হলেও বিশ্বাস করবেন—আমি আপনাদের সঙ্গেই আছি। আপনারা গণতন্ত্রের জন্য, অধিকার প্রতিষ্ঠার জন্য, একটা সুষ্ঠু নির্বাচনের জন্য, জনগণের সরকার কায়েমের জন্য ঐক্যবদ্ধভাবে শান্তিপূর্ণ ও নিয়মতান্ত্রিক আন্দোলন চালিয়ে যাবেন। আমি অন্যায়ের কাছে মাথা নত করব না।’
প্রচারপত্র বিতরণের পর রিজভী সাংবাদিকদের বলেন, তাঁদের কর্মসূচি অব্যাহত থাকবে। বিএনপির চেয়ারপারসনের ওপর কী ধরনের অন্যায় আচরণ করা হয়েছে, তা জনগণকে জানানো হচ্ছে। কেবল সরকারের ক্রোধের কারণে অন্যায়ভাবে খালেদা জিয়াকে জরাজীর্ণ পরিত্যক্ত কারাগারে বন্দী করে রেখেছে। তিনি বলেন, প্রচারপত্র বিতরণের মতো একটি কর্মসূচি পালন করতে হয় শঙ্কা নিয়ে। এই হলো দেশের অবস্থা।
