
সুষ্ঠু নির্বাচনের জন্য তত্ত্বাবধায়ক সরকার পদ্ধতির দরকার আছে কি না, তা জানতে গণভোটের দাবি করেছেন সাবেক তত্ত্বাবধায়ক সরকারের উপদেষ্টা আকবর আলি খান। ড. কামাল হোসেন আয়োজিত ‘গণতন্ত্র ও অর্থনীতি রক্ষায় জাতীয় ঐক্যের লক্ষ্যে সংলাপ ২০১৩’ শীর্ষক আলোচনায় গতকাল শনিবার আকবর আলি খান এসব কথা বলেন।
আলোচনায় ড. কামাল দেশের গণতন্ত্র ও অর্থনীতি রক্ষায় দেশবাসীর প্রতি জাতীয় ঐক্যের আহ্বান জানান। রাজধানীর ইনস্টিটিউট অব ডিপ্লোমা ইঞ্জিনিয়ার্স মিলনায়তনে এ আলোচনা অনুষ্ঠিত হয়।
গ্রহণযোগ্য নির্বাচনের জন্য করণীয় প্রসঙ্গে আকবর আলি খান বলেন, ‘রাজপথে সমস্যার সমাধান না হলে গণভোট দাও না কেন।’
সাভারের মতো ভবনধসের ঘটনা রোধে আইন সংশোধন এবং জনবল দিয়ে রাজধানী উন্নয়ন কর্তৃপক্ষকে শক্তিশালী করার ওপর গুরুত্বারোপ করেন অধ্যাপক জামিলুর রেজা চৌধুরী। তিনি বলেন, দুর্ঘটনা রোধে বিশদ অঞ্চল পরিকল্পনা (ড্যাপ) বাস্তবায়ন করতে হবে।
বাংলাদেশ ব্যাংকের সাবেক ডেপুটি গভর্নর খোন্দকার ইব্রাহিম খালেদ বলেন, স্বার্থ ও চুরির ব্যাপারে আওয়ামী লীগ ও বিএনপি এক। দুই দলের লোভী ব্যক্তিরা শুধু অর্থনীতিই দখল করেননি, সংসদও দখল করেছেন। এসব লোভী ব্যক্তির কাছে রাষ্ট্র এখন জিম্মি। নাগরিক ঐক্য ছাড়া লুটেরাদের হাত থেকে দেশ রক্ষা সম্ভব নয়।
নাগরিক ঐক্যের আহ্বায়ক মাহমুদুর রহমান মান্না বলেন, ‘দুই নেত্রী প্রতিনিয়ত মিথ্যার চাষ করে যাচ্ছেন। একজন যা বলেন, অন্যজন তার উল্টোটা বলেন।’ তিনি দুই নেত্রীকে সংলাপে বসানো এবং রাজনীতিতে তৃতীয় শক্তির জন্ম দেওয়ার জন্য দেশবাসীর প্রতি আহ্বান জানান। 
বিজিএমইএর সাবেক সভাপতি আনোয়ারুল আলম চৌধুরী বলেন, ‘যে দেশে একটি ভবনধসের পর তা সামলানোর মতো যন্ত্রপাতি নেই, সে দেশে ভূমিকম্প হলে কী হবে!’
আলোচনায় আরও অংশ নেন পুলিশের সাবেক মহাপরিদর্শক নুরুল হুদা, সমকাল-এর ব্যবস্থাপনা সম্পাদক আবু সাঈদ খান, গণফোরামের সাধারণ সম্পাদক মোস্তফা মোহসীন, পোশাকশ্রমিক নেতা মাহবুবুর রহমান ইসমাইল, আইনজীবী রাবেয়া ভূঁইয়া প্রমুখ।
