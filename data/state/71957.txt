
মেয়ের বিয়ে শেষে তাঁকে শ্বশুরবাড়িতে পৌঁছে দিয়ে বাড়ি ফিরছিলেন বাবা। মেয়ের সঙ্গে এটাই তাঁর শেষ দেখা। পথে সড়ক দুর্ঘটনায় নিহত হলেন তিনি। গতকাল রোববার রাত সাড়ে ১২টার দিকে পদুয়া ইউনিয়নের চট্টগ্রাম-কক্সবাজার মহাসড়কে এ দুর্ঘটনা ঘটে।
নিহত ব্যক্তির নাম আবুল হোসেন। তিনি লোহাগাড়া উপজেলার পদুয়া ইউনিয়নের আলী সিকদারপাড়ার ক্ষুদ্র ব্যবসায়ী ছিলেন।
পারিবারিক সূত্রে জানা যায়, গতকাল আবুল হোসেনের মেয়ের বিয়ের অনুষ্ঠান ছিল। বিয়ে শেষে সাতকানিয়া উপজেলার কেউচিয়া এলাকায় আত্মীয়স্বজনকে নিয়ে বরের বাড়িতে যান আবুল হোসেন। রাতে আবুল হোসেন ও তাঁর ভাই আমির হোসেন মোটরসাইকেলে করে বাড়ি ফিরছিলেন। ঠাকুরদিঘি এলাকায় পৌঁছালে বিপরীত দিক থেকে আসা একটি বাসের সঙ্গে মুখোমুখি সংঘর্ষ হয়। এতে দুজনেই গুরুতর আহত হন।
আবুল হোসেনের আত্মীয় নুরুল আলম জানান, স্থানীয় লোকজন তাঁদের উদ্ধার করে চট্টগ্রাম মেডিকেল কলেজ হাসপাতালে নেওয়ার পর আবুল হোসেন মারা যান। এতে পরিবারে শোকের ছায়া নেমে এসেছে।
দোহাজারী হাইওয়ে থানার ভারপ্রাপ্ত কর্মকর্তা (ওসি) মো. মিজানুর রহমান বলেন, গাড়িটি আটক করা যায়নি। এ ব্যাপারে তদন্ত চলছে।
