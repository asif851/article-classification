
বাংলাদেশে নিযুক্ত ভারতের হাইকমিশনার হর্ষ বর্ধন শ্রিংলা বলেছেন, নভেম্বর থেকে ভারত-বাংলাদেশ মৈত্রী ট্রেনের যাত্রীদের ইমিগ্রেশন চেকআপ সীমান্তের গেদে স্টেশনে হবে না। এর পরিবর্তে ওই ট্রেন কলকাতার চিতপুর স্টেশনে পৌঁছার পরে সেখানে এই চেকআপ হবে। এতে করে ট্রেন যাত্রার সময় ছয় ঘণ্টা কমবে। ফলে যাত্রীদের দুর্ভোগ লাঘব হবে।
আজ মঙ্গলবার সন্ধ্যায় রাজধানীর সিরডাপ মিলনায়তনে এক অনুষ্ঠানে এ কথা বলেন ভারতের হাইকমিশনার। ভারতের নেতৃস্থানীয় স্বাধীনতাসংগ্রামী সরদার বল্লভ ভাই প্যাটেলের ১৪১তম জন্মবার্ষিকী উপলক্ষে ভারতীয় হাইকমিশন এবং বাংলাদেশ-ভারত মৈত্রী সমিতি এই অনুষ্ঠানের আয়োজন করে।
অনুষ্ঠানের প্রধান অতিথি ছিলেন শিল্পমন্ত্রী আমির হোসেন আমু। তিনি বলেন, ‘ভারতের সঙ্গে বাংলাদেশের মৈত্রীর বন্ধন একাত্তর সালের মুক্তিযুদ্ধের সময় শুরু হয়। বঙ্গবন্ধুর হত্যাকাণ্ডের পরে এই বন্ধন শিথিল হয়ে যায়। এখন এই বন্ধন আবার গভীর এবং উষ্ণ হয়েছে। এই ধারা অব্যাহত থাকবে।’
বাংলাদেশ-ভারত মৈত্রী সমিতির সভাপতি ঢাকা বিশ্ববিদ্যালয়ের ইমেরিটাস অধ্যাপক এ কে আজাদ চৌধুরীর সভাপতিত্বে অনুষ্ঠিত এই অনুষ্ঠানে নিমচন্দ্র ভৌমিক এবং সমিতির সাধারণ সম্পাদক সুবীর কুশারী বক্তব্য দেন। দুই দেশের জাতীয় সংগীত পরিবেশনের মধ্য দিয়ে অনুষ্ঠানের শুরু হয়।
