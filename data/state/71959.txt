
স্বাস্থ্যমন্ত্রী মোহাম্মদ নাসিম বলেছেন, মেডিকেল শিক্ষার ব্যাপারে সরকার কোনো ‘কম্প্রোমাইজ’ করবে না। কিন্তু মান রক্ষা না করায় মন্ত্রণালয় যেসব মেডিকেল কলেজে ভর্তি বন্ধ করে দিয়েছিল, সে রকম চারটি কলেজকে শিক্ষার্থী ভর্তির অনুমোদন দিয়েছেন আদালত। আজ রোববার জাতীয় সংসদে এক সম্পূরক প্রশ্নের জবাবে স্বাস্থ্যমন্ত্রী এ কথা বলেন। স্পিকার শিরীন শারমিন চৌধুরীর সভাপতিত্বে বৈঠক শুরুর পর প্রশ্নোত্তর পর্ব অনুষ্ঠিত হয়।
ক্ষমতাসীন দলের সাংসদ পঞ্চানন বিশ্বাস জানতে চান, কয়েকটি বেসরকারি মেডিকেল কলেজ সরকারের নির্দেশনা না মেনে নিজেদের মতো ভর্তির ব্যবস্থা করছে, তারা কি মন্ত্রণালয়ের অনুমোদন নিয়ে এটা করছে, নাকি অন্য কোনোভাবে এই ভর্তির ব্যবস্থা করছে।
জবাবে স্বাস্থ্যমন্ত্রী বলেন, কয়েকটি মেডিকেল কলেজের কোনো একাডেমিক ভবন নেই। লাইব্রেরি নেই। শিক্ষক নেই। হাসপাতালে রোগী থাকে না। এ ধরনের কয়েকটি মেডিকেল কলেজকে মন্ত্রণালয় গত দুই বছর ধরে শিক্ষার্থী ভর্তি করার অনুমোদন দেয়নি। কিন্তু কয়েকটি মেডিকেল কলেজ আদালতে গেছে।
শিক্ষামন্ত্রী বলেন, ‘আদালতকে আমরা সম্মান করি। তারা (আদালত) বলেন শিক্ষার মান রাখতে হবে। তারা নোটিশ দেন। কয়েকটি মেডিকেল কলেজকে জরিমানাও করেছেন। আবার কয়েক দিন আগে তারাই (আদালত) পর পর চারটি মেডিকেল কলেজকে ভর্তির অনুমতি দিয়েছেন। এই কলেজগুলোর অবস্থার পরিবর্তন হয়নি। আমাকে নোটিশ পর্যন্ত দেওয়া হয়নি। আমাদের নোটিশের বাইরে এই অনুমোদন দেওয়া হয়েছে। তারা মান রক্ষা করেনি।’
এ সময় সংশ্লিষ্ট আইনজীবীদের সমালোচনা করে মোহাম্মদ নাসিম বলেন, মেডিকেল কলেজের ভর্তিপ্রক্রিয়া শেষ হওয়ার পর এই ভর্তির অনুমোদন দেওয়া হয়েছে। এসব মেডিকেল কলেজ বড় বড় আইনজীবী ধরেছে। তাঁদের মধ্যে কয়েকজন সংসদেও আছেন। আদালতে গিয়ে মিথ্যা বক্তব্য দিয়ে মানহীন কলেজকে ভর্তির অনুমোদন দেওয়া হয়েছে।
স্বাস্থ্যমন্ত্রী বলেন, এটা নিয়ে বিশ্ববিদ্যালয় ও বিএমডিসি প্রশ্ন তুলেছে। বিশ্ববিদ্যালয় ও মন্ত্রণালয়ের অনুমোদনবিহীন এই প্রতিষ্ঠানগুলো অর্থের বিনিময়ে অনুমোদন নিয়েছে। তারা শিক্ষার্থী ভর্তি করে অনুমোদন দেওয়ার জন্য চাপ দিচ্ছে। তবে মন্ত্রণালয় তাদের অনুমোদন দেবে না।
