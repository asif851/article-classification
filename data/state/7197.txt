
নেতা-কর্মীদের হতাশ না হওয়ার পরামর্শ দিয়েছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। তিনি বলেছেন, ‘যাঁরা হতাশায় ভুগছেন তাঁদের উদ্দেশে পরিষ্কার বলতে চাই, হতাশাই শেষ কথা নয়। প্রতি রজনীর পরেই হয় নতুন সূর্যোদয়।’আজ শুক্রবার জাতীয় প্রেসক্লাবে এক স্মরণসভায় মির্জা ফখরুল এ কথা বলেন। ৯০-এর স্বৈরাচারবিরোধী আন্দোলনে নিহত নাজির উদ্দিন জেহাদের স্মরণে ‘শহীদ জেহাদ স্মৃতি সংসদ’ ওই সভার আয়োজন করে।মির্জা ফখরুল বলেন, অনেক প্রাণ গেছে। কিন্তু এখনো অবৈধ সরকারকে মসনদ থেকে সরানো যায়নি। এর অনেক কারণ আছে। কিন্তু ৫ জানুয়ারির নির্বাচন জনগণ প্রত্যাখ্যান করেছে। ৯৫ শতাংশ মানুষ ভোট দিতে পারেনি। বিএনপি পারছে না, তা সঠিক নয়। স্বৈরাচারবিরোধী আন্দোলন হয়েছে নয় বছর। আইয়ুব খানের বিরুদ্ধে ১২ বছর সংগ্রাম করতে হয়েছে।মির্জা ফখরুল বলেন, বিএনপি ক্ষমতায় যাওয়ার জন্য লড়াই করছে না। এখন দেশের জনগণের একমাত্র চাওয়া ‘স্বৈরাচারের’ পতন ঘটিয়ে জনগণের সরকার প্রতিষ্ঠা করা।
মির্জা ফখরুল দাবি করেন, জাতিসংঘের মহাসচিবের সঙ্গে নিউইয়র্কে প্রধানমন্ত্রী শেখ হাসিনার কোনো বৈঠক হয়নি। পাঁচ মিনিটের ফটোসেশন হয়েছে।
আওয়ামী লীগ একটি পরিবারের বাইরে কিছু চেনে না
বিএনপির ভারপ্রাপ্ত মহাসচিব অভিযোগ করেন, ভাষা মতিনকে সরকার মর্যাদা দেয়নি। আওয়ামী লীগ একটি মানুষ, একটি পরিবারের বাইরে কিছু চেনে না। তাজউদ্দীন আহমদ, ওসমানী কাউকে আওয়ামী লীগ মনে রাখে না, তারা মুক্তিযুদ্ধের উপপ্রধান সেনাপতি এ কে খন্দকারের ‘বাপ-দাদার নাম ভুলিয়ে দিয়েছে’।
ফখরুল বলেন, ‘নাজির উদ্দিন জেহাদ দেশের অনুপ্রেরণা, তিনি আলোর পথ দেখিয়েছেন। তিনি গণতন্ত্রের জন্য প্রাণ দিয়েছেন।’
স্মরণসভায় সভাপতিত্ব করেন ঢাকা বিশ্ববিদ্যালয় কেন্দ্রীয় ছাত্র সংসদ ডাকসুর সাবেক সাধারণ সম্পাদক খায়রুল কবির। অন্যদের মধ্যে ছাত্রদলের সাবেক সভাপতি আসাদুজ্জামান রিপন, জাগপার সাধারণ সম্পাদক লুৎফুর রহমান, ডেমেক্রেটিক লীগের মহাসচিব সাইফুদ্দীন মনি প্রমুখ আলোচনায় অংশ নেন।
