
ফেনীর ফুলগাজী উপজেলার আমজাদহাট ইউনিয়নের দেবীপুর গ্রামে গত শনিবার ‘ফেরদৌস আক্তার সরকারি প্রাথমিক বিদ্যালয়’–এর উদ্বোধন করা হয়েছে। বিদ্যালয়বিহীন ১ হাজার ৫০০ গ্রামে প্রাথমিক বিদ্যালয় নির্মাণ প্রকল্পের আওতায় সরকারি উদ্যোগে প্রায় ৭০ লাখ টাকা ব্যয়ে বিদ্যালয় ভবনটি নির্মাণ করা হয়।
বিদ্যালয়ের উদ্বোধনী অনুষ্ঠানে প্রধান অতিথি ছিলেন ফুলগাজী উপজেলা পরিষদের চেয়ারম্যান আবদুল আলিম মজুমদার। বিশেষ অতিথি ছিলেন উপজেলা নির্বাহী কর্মকর্তা কিসিঞ্জার চাকমা।
শিক্ষক নাছির উদ্দিনের সভাপতিত্বে আয়োজিত অনুষ্ঠানে অতিথি ছিলেন বিজ্ঞাপনী সংস্থা ফ্রন্টলাইন কমিউনিকেশনস লিমিটেডের ব্যবস্থাপনা পরিচালক ফেরদৌস আলম মজুমদার, ফেনী জেলা পরিষদের সদস্য জামাল উদ্দিন, দেলোয়ার হোসেন এবং আমজাদহাট ইউনিয়ন পরিষদের (ইউপি) চেয়ারম্যান মীর হোসেন।
বিদ্যালয়ের জন্য জমি দিয়েছেন ফেরদৌস আলম মজুমদারের স্ত্রী ফেরদৌস আক্তার। বিদ্যালয়টি স্থাপনের ফলে ভারত সীমান্তবর্তী দেবীপুর গ্রামের শিশুরা শিক্ষার সুবিধা লাভ করবে।
 
