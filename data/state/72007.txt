
ঢাকা সাংবাদিক ইউনিয়ন সমবায় সমিতির প্লট বরাদ্দে অনিয়মের মামলায় সাবেক পূর্তমন্ত্রী ও বিএনপির স্থায়ী কমিটির সদস্য মির্জা আব্বাসসহ পাঁচজনের বিরুদ্ধে অভিযোগপত্র দাখিল করেছে দুর্নীতি দমন কমিশন (দুদক)।গতকাল সোমবার ঢাকার মুখ্য মহানগর হাকিম আদালতে সাধারণ নিবন্ধন শাখায় দুদকের উপপরিচালক হামিদুল হাসান এই অভিযোগপত্র দাখিল করেন।অভিযোগপত্রভুক্ত আসামিরা হলেন সাবেক গৃহায়ণ ও গণপূর্তমন্ত্রী মির্জা আব্বাস, সাবেক প্রতিমন্ত্রী আলমগীর কবির, গৃহায়ণ ও গণপূর্ত মন্ত্রণালয়ের সাবেক যুগ্ম সচিব (বর্তমানে অবসরপ্রাপ্ত) বিজন কান্তি সরকার, জাতীয় গৃহায়ণ কর্তৃপক্ষের কোষাধ্যক্ষ মনছুর আলম ও হিসাব সহকারী মতিয়ার রহমান।মামলায় এজাহারভুক্ত আসামি সাবেক উপপরিচালক (ভূমি) মো. আজহারুল হকের (বর্তমানে সদস্য-ভূমি) কোনো সম্পৃক্ততা না পাওয়ায় তাঁকে মামলা থেকে অব্যাহতি দেওয়ার আবেদন করা হয়েছে।মামলায় অভিযোগ করা হয়, ২০০৬ সালে আসামিরা ক্ষমতার অপব্যবহার করে দুর্নীতির মাধ্যমে ঢাকা সাংবাদিক ইউনিয়ন সমবায় সমিতি লিমিটেডকে বাজারমূল্যের চেয়ে কম মূল্যে প্লট বরাদ্দ দেন। ১৮ কোটি ৯১ লাখ ৩০ হাজার ৯০০ টাকা মূল্যের সরকারি সাত একর সম্পত্তি ৩ কোটি ৩৮ লাখ ৮০ হাজার টাকা মূল্যে বরাদ্দ দিয়ে সরকারের ১৫ কোটি ৫২ লাখ ৫০ হাজার ৯০০ টাকা ক্ষতি করেন। ওই সময় পূর্তমন্ত্রী ছিলেন মির্জা আব্বাস ও প্রতিমন্ত্রী ছিলেন আলমগীর কবির। এ ঘটনায় গত বছরের ৬ মার্চ শাহবাগ থানায় এ মামলা করা হয়।
