
আওয়ামী লীগের কিশোরগঞ্জের তাড়াইল উপজেলা শাখার সাবেক সাংগঠনিক সম্পাদক ও রাউতি ইউনিয়ন পরিষদের (ইউপি) চেয়ারম্যান ইকবাল হোসেন ওরফে তারেকের বিরুদ্ধে ইউনিয়নের ১০টি প্রকল্পের ৫০ লাখের বেশি টাকা আত্মসাতের অভিযোগ পাওয়া গেছে। বর্তমানে দুর্নীতি দমন কমিশন (দুদক) অভিযোগের বিষয়টি খতিয়ে দেখছে।দুদকের ময়মনসিংহ জেলা কার্যালয় ও উপজেলা নির্বাহী কর্মকর্তার (ইউএনও) কার্যালয় সূত্রে জানা গেছে, কয়েক মাস আগে মৌগাঁও গ্রামের বাসিন্দা আনোয়ারুল ইসলাম ভূঁইয়াসহ চারজন দুদকের ময়মনসিংহ জেলা কার্যালয়ে লিখিত অভিযোগ করেন, ইউপি চেয়ারম্যান ইকবাল হোসেন ২০১১-১২ অর্থবছরে ইউনিয়নের ১০টি প্রকল্পের ৫০ লাখের বেশি টাকা আত্মসাৎ করেছেন। এ ঘটনায় মামলার অনুমতি চেয়ে জেলা কার্যালয় থেকে ঢাকায় দুদকের প্রধান কার্যালয়ে চিঠি দেওয়া হয়।পরে ৪ সেপ্টেম্বর দুদকের প্রধান কার্যালয়ের অনুসন্ধান ও তদন্ত-১-এর উপপরিচালক মো. বেনজির আহমেদ ওই ইউপি চেয়ারম্যানের বিরুদ্ধে ব্যবস্থা নেওয়ার জন্য কমিশনের ঢাকা বিভাগীয় কার্যালয়ের পরিচালক মেজর এমরানুল হক শাহকে নির্দেশ দেন। এর পরিপ্রেক্ষিতে ১২ সেপ্টেম্বর দুদকের ময়মনসিংহ জেলা কার্যালয়ের সহকারী পরিচালক মো. জাহাঙ্গীর আলমকে অভিযোগের তদন্ত কর্মকর্তা নিয়োগ করে চিঠি দেওয়া হয়। ২৪ সেপ্টেম্বর জাহাঙ্গীর ইউপি চেয়ারম্যানের বিরুদ্ধে অভিযোগের বিষয়ে তথ্য পাঠাতে ইউএনওকে চিঠি দেন। একই দিন তাঁর স্বাক্ষর করা চিঠি ইউপি চেয়ারম্যান ইকবালকেও পাঠানো হয়।ইউএনওকে পাঠানো চিঠিতে বিভিন্ন প্রকল্পের অনিয়মের কাগজপত্রের সত্যায়িত ছায়ালিপি আগামী ২ অক্টোবরের মধ্যে দুদকের ময়মনসিংহ জেলা কার্যালয় জমা দিতে বলা হয়।তবে ইউপি চেয়ারম্যান ইকবাল হোসেন অভিযোগ অস্বীকার করে প্রথম আলোকে বলেন, ‘এ বিষয়ে মন্তব্য করতে চাই না। শুধু বলব, একটি চক্র আমার বিরুদ্ধে লেগেছে।’দুদকের ময়মনসিংহ জেলা কার্যালয়ের সহকারী পরিচালক জাহাঙ্গীর আলম গত শনিবার প্রথম আলোকে বলেন, ইউপি চেয়ারম্যানের বিরুদ্ধে অভিযোগ গুরুত্বের সঙ্গে খতিয়ে দেখা হচ্ছে।
