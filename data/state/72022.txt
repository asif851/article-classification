
রাষ্ট্রদ্রোহের অভিযোগে করা মামলায় কারাগারে থাকা বিএনপির যুগ্ম মহাসচিব আসলাম চৌধুরীর জামিন বহাল রেখেছেন আপিল বিভাগ। তাঁর জামিন মঞ্জুর করে হাইকোর্টের দেওয়া আদেশের বিরুদ্ধে রাষ্ট্রপক্ষের করা আবেদন খারিজ হয়েছে।
আজ রোববার প্রধান বিচারপতি সুরেন্দ্র কুমার সিনহার নেতৃত্বাধীন চার সদস্যের আপিল বিভাগ এ আদেশ দেন। জামিন বহাল থাকায় আসলাম চৌধুরীর কারামুক্তিতে বাধা নেই বলে জানিয়েছেন তাঁর আইনজীবী মাহবুব উদ্দিন খোকন।
মামলা সূত্রে জানা যায়, গত বছরের ১৫ মে রাজধানীর খিলক্ষেত এলাকা থেকে আসলাম চৌধুরীকে গ্রেপ্তার করে গোয়েন্দা পুলিশ। পরদিন ফৌজদারি কার্যবিধির (সন্দেহজনক) ৫৪ ধারায় গ্রেপ্তার দেখিয়ে তাঁকে পাঁচ দিনের রিমান্ডে নেওয়া হয়। এরপর ২৪ মে তাঁকে আদালতে হাজির করে মতিঝিল ও লালবাগ থানায় করা নাশকতার দুই মামলায় গ্রেপ্তার দেখানো হয়। স্বরাষ্ট্র মন্ত্রণালয়ের অনুমতি পাওয়ার পর ওই বছরের ২৬ মে তাঁর বিরুদ্ধে গুলশান থানায় রাষ্ট্রদ্রোহের মামলাটি করা হয়। মামলায় তাঁর বিরুদ্ধে ইসরায়েলের গোয়েন্দা সংস্থা মোসাদের এজেন্টের সঙ্গে হাত মিলিয়ে ‘বাংলাদেশের সরকার উৎখাত ষড়যন্ত্র করার’ অভিযোগ আনা হয়। এই মামলায় এ বছরের ১৮ মে তিনি হাইকোর্ট থেকে জামিন পান। হাইকোর্টের দেওয়া আদেশের বিরুদ্ধে রাষ্ট্রপক্ষ আবেদন করে।
