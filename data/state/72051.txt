
হত্যাসহ বিভিন্ন ফৌজদারি অপরাধে সাত বছরের বেশি সময় ধরে দেশের ৬৮টি কারাগারে বন্দী আছেন ১৩৯ জন। সাত বছরের বেশি সময়েও বিচার শেষ না হওয়া ১৩৯ জনের বিরুদ্ধে এসব মামলার বিচার আগামী ৩১ আগস্টের মধ্যে শেষ করতে সংশ্লিষ্ট আদালতকে নির্দেশ দিয়েছেন হাইকোর্ট। বিচারপতি এম ইনায়েতুর রহিম ও বিচারপতি সহিদুল করিমের সমন্বয়ে গঠিত হাইকোর্ট বেঞ্চ আজ সোমবার স্বতঃপ্রণোদিত এ আদেশ দেন।
এসব বিচারপ্রক্রিয়ায় সংশ্লিষ্ট জেলা প্রশাসক ও পুলিশ সুপারকে সর্বাধিক সহযোগিতা করতে বলা হয়েছে। পাশাপাশি ৩১ আগস্টের পর উচ্চ আদালতের আদেশ বাস্তবায়নের অগ্রগতি জানিয়ে সংশ্লিষ্ট বিচারিক আদালতকে সুপ্রিম কোর্টের মনিটরিং কমিটির কাছে প্রতিবেদন দিতে বলা হয়েছে। একই সঙ্গে এসব মামলাসংশ্লিষ্ট তদন্ত কর্মকর্তাকে সাক্ষীর উপস্থিতি নিশ্চিত করতে নির্দেশ দেওয়া হয়েছে। আদালত বলেছেন, এতে ব্যর্থ হলে সংশ্লিষ্ট তদন্ত কর্মকর্তার বিরুদ্ধে বিভাগীয় ব্যবস্থা নিতে হবে।
১৩৯ জনের সাত বছরের বেশি সময় কারাগারে থাকার তথ্য আদালতে তুলে ধরেন সুপ্রিম কোর্টের লিগ্যাল এইডের প্যানেল আইনজীবী কুমার দেবুল দে। শুনানি নিয়ে আদালত ওই আদেশ দেন।
সুপ্রিম কোর্ট লিগ্যাল এইড অফিসের তথ্য অনুযায়ী, বিচারাধীন মামলায় সাত বছরের বেশি সময় আটক ব্যক্তিদের তথ্য চেয়ে গত বছরের ১৯ নভেম্বর কারা কর্তৃপক্ষ বরাবর চিঠি পাঠায় লিগ্যাল এইড অফিস। এর পরিপ্রেক্ষিতে গত বছরের ৩১ ডিসেম্বর কারাগার থেকে ২৫৬ জন বিচারাধীন মামলায় সাত বছরের বেশি সময় আটক থাকার তথ্য পাঠানো হয়। ওই তালিকা যাচাই–বাছাই করার পর ১৩৯ জন হাজতির নাম চূড়ান্ত করা হয়, যাঁদের মামলা চলমান রয়েছে। হাজতিদের বেশির ভাগকেই ৯৫ থেকে ৯৭ বার আদালতে হাজির করা হয়েছে অথচ মামলার নিষ্পত্তি এখনো হয়নি। এ অবস্থায় এই বিষয়টি আজ আদালতের নজরে আনেন ওই আইনজীবী।
 
