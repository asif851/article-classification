
জয়পুরহাটে র‍্যাপিড অ্যাকশন ব্যাটালিয়নের (র‍্যাব-৫) সঙ্গে ‘বন্দুকযুদ্ধে’ এক ব্যক্তি নিহত হয়েছেন। তিনি একটি হত্যা মামলায় ফাঁসির দণ্ডপ্রাপ্ত পলাতক আসামি ছিলেন।
গতকাল মঙ্গলবার রাতে সদর উপজেলার দাদড়া জন্তি গ্রামে কথিত এই বন্দুকযুদ্ধ হয়। ঘটনাস্থল থেকে একটি পিস্তল ও তিনটি গুলি উদ্ধার করা হয়েছে বলে র‍্যাবের ভাষ্য।
র‍্যাবের বিবরণ অনুযায়ী, নিহত ব্যক্তির নাম সাফিন (২৮)। তাঁর বাড়ি জয়পুরহাট পৌরসভার দেওয়ানপাড়া মহল্লায়। তাঁর বিরুদ্ধে হত্যাসহ বিভিন্ন অভিযোগে একাধিক মামলা রয়েছে।
র‍্যাব-৫-এর জয়পুরহাট ক্যাম্পের অধিনায়ক মেজর হাসান আরাফাতের ভাষ্য, দাদড়া জন্তি গ্রামে একটি পেট্রলপাম্পের অদূরে একদল সন্ত্রাসী গোপন বৈঠক করছে বলে খবর পাওয়া যায়। দিবাগত রাত তিনটার দিকে সেখানে অভিযানে যায় র‍্যাবের একটি টহল দল। সন্ত্রাসীরা র‍্যাব সদস্যদের লক্ষ্য করে গুলি ছোড়ে। র‍্যাবও পাল্টা গুলি চালায়। একপর্যায়ে সন্ত্রাসীরা পালিয়ে যায়। ঘটনাস্থল থেকে গুলিবিদ্ধ অবস্থায় এক ব্যক্তিকে উদ্ধার করা হয়। তাঁকে জয়পুরহাট জেলা আধুনিক হাসপাতালের জরুরি বিভাগে নেওয়া হয়। তাঁকে মৃত ঘোষণা করেন কর্তব্যরত চিকিৎসা কর্মকর্তা।
জয়পুরহাট সদর থানার ভারপ্রাপ্ত কর্মকর্তা (ওসি) ফরিদ হোসেন বলেন, একটি হত্যা মামলায় সাফিনের ফাঁসির দণ্ডাদেশ হয়েছে। তবে তিনি দীর্ঘদিন ধরে পলাতক ছিলেন। তাঁর বিরুদ্ধে সদর থানায় এখনো হত্যাসহ বিভিন্ন অভিযোগে একাধিক মামলা রয়েছে। ঘটনার বিষয়ে সাফিনের পরিবারের বক্তব্য পাওয়া যায়নি।
