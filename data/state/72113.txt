
বাংলাদেশের অর্থনৈতিক প্রবৃদ্ধি ও টেকসই উন্নয়ন নিশ্চিত করা এবং শ্রমিকদের নিরাপত্তা ও অধিকার নিশ্চিত জোরদার করতে একসঙ্গে কাজ করে যাবে ইউরোপীয় ইউনিয়ন (ইইউ) ও যুক্তরাষ্ট্র। গতকাল শুক্রবার এক যৌথ বিবৃতিতে তারা এ কথা জানিয়েছে।রানা প্লাজা ধসের দুই বছর পূর্তি উপলক্ষে দেওয়া ওই বিবৃতিতে ইইউ ও যুক্তরাষ্ট্র বলেছে, ‘বাংলাদেশের প্রতি আমাদের অঙ্গীকার জোরালো ও স্থায়ী।’মার্কিন পররাষ্ট্রমন্ত্রী জন কেরি এবং ইইউর পররাষ্ট্র ও নিরাপত্তা নীতিবিষয়ক প্রধান ফেডারিকা মোঘেরিনিসহ যুক্তরাষ্ট্র ও ইইউর আরও কয়েকজন শীর্ষ ব্যক্তি ওই বিবৃতিতে স্বাক্ষর করেন। বাংলাদেশ লেবার অ্যাক্ট, ২০১৩-এর আওতায় নীতি প্রণয়নের জন্য বাংলাদেশ সরকারের প্রতি আহ্বান জানান তাঁরা।বিবৃতিতে বলা হয়, ‘একই সঙ্গে রপ্তানি প্রক্রিয়াকরণ অঞ্চলের শ্রমিকেরা যাতে বাইরের শ্রমিকদের মতো অধিকার পান, তা নিশ্চিত করতে রপ্তানি প্রক্রিয়াকরণ অঞ্চলবিষয়ক আইন কার্যকর করতে আমরা বাংলাদেশ সরকারের প্রতি আহ্বান জানাচ্ছি।’ এ ছাড়া ট্রেড ইউনিয়ন ও শ্রমিক প্রতিনিধিরা কোনো অবিচার, সহিংসতা বা হয়রানির শিকার হলে দ্রুত পদক্ষেপ নিতে বলা হয় সরকারকে।
