
কুষ্টিয়ার কুমারখালী উপজেলার মাসুদ-রুমি সেতুর কাছে কুষ্টিয়া-রাজবাড়ী সড়কে পিকনিকের বাস খাদে পড়ে ৩০ জন শিক্ষক-শিক্ষার্থী আহত হয়েছেন। আজ শনিবার দুপুর সাড়ে ১২টার দিকে এ দুর্ঘটনা ঘটে।
আহতদের মধ্যে ১২ জনকে কুমারখালী উপজেলা স্বাস্থ্য কমপ্লেক্স ও কুষ্টিয়া জেনারেল হাসপাতালে নেওয়া হয়েছে। বাসটিতে যশোরের বাঘারপাড়া মডেল পাইলট উচ্চবিদ্যালয়ের শিক্ষকসহ ৩৭ জন ছাত্র ছিল।
বাসটিতে থাকা শিক্ষক পরিমল কুমার বিশ্বাস প্রথম আলোকে জানান, যশোর থেকে সকাল সাড়ে আটটার দিকে তিনটি বাসে করে বাঘারপাড়া মডেল পাইলট উচ্চবিদ্যালয়ের শিক্ষক ও শিক্ষার্থীরা শিলাইদহের রবীন্দ্র কুঠিবাড়ির উদ্দেশে রওনা হয়। মাসুদ-রুমি সেতু পার হওয়ার পরপরই বাসটি দ্রুত গতিতে চলছিল। নিষেধ করার পরও চালক কথা শোনেননি। এ সময় সামনে একটি ট্রাককে অতিক্রম করতে গিয়ে বিপরীত দিক থেকে আসা একটি ভ্যান দেখতে পেয়ে বাসের চালক বাম দিকে মোড় নিতে যান। এতে বাসটি উল্টে বৈদ্যুতিক খুঁটি ভেঙে সড়কের পাশে খাদে পড়ে যায়।
ঘটনাস্থলে ফায়ার সার্ভিস ও বিদ্যুত্ অফিসের লোকজন পৌঁছেছে।
