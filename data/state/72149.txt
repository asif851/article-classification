
ফেনীর পরশুরামের কহুয়া নদী থেকে অবৈধভাবে উত্তোলনের সময় গতকাল বুধবার বিপুল পরিমাণ বালু জব্দ করেছেন ভ্রাম্যমাণ আদালত। এ সময় জব্দ করা দুটি ড্রেজার ও পাঁচটি শ্যালো মেশিন ধ্বংস করা হয়।
ফেনী জেলা প্রশাসনের নির্বাহী ম্যাজিস্ট্রেট রাশেদুর রহমান প্রথম আলোকে বলেন, গতকাল পরশুরাম উত্তর বাজারসংলগ্ন অনন্তপুর গ্রামের ১ নম্বর বালুঘাটে অবৈধভাবে বালু উত্তোলনের খবর পেয়ে ফেনীর অতিরিক্ত জেলা ম্যাজিস্ট্রেট (এডিএম) মো. আবুল হাসেমের নেতৃত্বে অভিযান চালানো হয়। এ সময় তিনি (রাশেদুর রহমান) ও অপর নির্বাহী ম্যাজিস্ট্রেট আবদুল কাদের মিয়া উপস্থিত ছিলেন। তিনি জানান, সেখানে দুটি ড্রেজার ও চারটি শ্যালো মেশিন দিয়ে বালু উত্তোলন করা হচ্ছিল। অভিযানে অবৈধভাবে উত্তোলন করা বিপুল পরিমাণ বালু জব্দ করা হয়।
ভ্রাম্যমাণ আদালত-সংশ্লিষ্ট সূত্র জানায়, অভিযানের বিষয়টি টের পেয়ে অবৈধভাবে বালু উত্তোলনকারীরা পালিয়ে যান। ভ্রাম্যমাণ আদালত প্রথমে ড্রেজার ও শ্যালো মেশিনগুলো জব্দ করেন। পরে সেগুলো ভেঙে পেট্রল ঢেলে আগুন ধরিয়ে দেওয়া হয়। আর উত্তোলিত বালু উপস্থিত নিলামের মাধ্যমে এক লাখ ২৫ হাজার টাকায় বিক্রি করা হয়। তা ছাড়া, ড্রেজার ও শ্যালো মেশিনের বেশ কিছু যন্ত্রাংশ উদ্ধার করে সেগুলোও আগুনে পোড়ানো হয়। সূত্র জানায়, ভ্রাম্যমাণ আদালত পরশুরাম পৌর এলাকার গুথুমা নতুন বাজার এলাকা থেকেও বালু উত্তোলনের একটি শ্যালো মেশিন জব্দ করেন। সেটিও ভেঙে আগুন ধরিয়ে দেওয়া হয়।
এ ছাড়া উপজেলার ধনীকুন্ডা বাজারের পাশ থেকেও অবৈধভাবে উত্তোলন করা বেশ কিছু বালু জব্দ করা হয়।
