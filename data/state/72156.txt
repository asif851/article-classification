
জননিরাপত্তা ও মানবাধিকার রক্ষায় রাষ্ট্রের কাছে সঠিক সময়ে সঠিক পদক্ষেপ চাইলেন জাতীয় মানবাধিকার কমিশনের চেয়ারম্যান মিজানুর রহমান। একইসঙ্গে ‘ব্লেইম গেম’ (পরস্পরকে দোষারোপ করার সংস্কৃতি) থেকে দুরে থাকার জন্য রাজনীতিবিদদের তাগিদ দিয়েছেন তিনি। গতকাল সোমবার রাজধানীর একটি হোটেলে ‘জননিরাপত্তা ও মানবাধিকার’ শীর্ষক এক সেমিনারে তিনি এসব কথা বলেন।নারায়ণগঞ্জের সাত খুনের ঘটনা প্রসঙ্গে মিজানুর রহমান বলেন, ‘যাদের কেউ স্পর্শ করার সাহস পেত না, তাদের বিরুদ্ধে সরকার ব্যবস্থা নেওয়ার উদ্যোগ নিয়েছে। আমাদের সবার উচিত সরকারকে অভিনন্দন জানানো। এখন অপেক্ষা করি, সরকার কী করে।’গুলশান নিকেতন রিক্রিয়েশন সোসাইটি আয়োজিত এ সেমিনারে সাংবাদিক রিয়াজুদ্দিন আহমেদ বলেন, আইন-শৃঙ্খলা রক্ষাকারীবাহিনীর ভূমিকা প্রশ্নবিদ্ধ হলেই সমাজে সমস্যা তৈরি হয়। নারায়ণগঞ্জের ঘটনা সরকারের জন্য একটি পরীক্ষা মন্তব্য করে তিনি বলেন,‘সরকারকে পদক্ষেপ নিয়েই বোঝাতে হবে জনগণ তাদের কাজে অনিরাপদ নয়। সরকার যেহেতু জনগণের কাঠগড়ায়, সেহেতু তাদেরকেই প্রমাণ করতে হবে তাদের বিশ্বাসযোগ্যতা।’
সাবেক নির্বাচন কমিশনার সাখাওয়াত হোসেন বলেন, সরকার জনসমর্থন থেকে দুরে সরে গেলে রাষ্ট্রীয় সংগঠনের ওপর থেকে নিয়ন্ত্রণ হারিয়ে ফেলে। নারায়ণগঞ্জের ঘটনায় প্রমাণ হয়ে গেছে, রাষ্ট্রীয় সংগঠনে সরকারের নিয়ন্ত্রণ নেই। যে কোন বাহিনীকে অপব্যবহার কিংবা রাজনৈতিক স্বার্থে ব্যবহার করলে সেটা কোন দেশের জন্য ভাল ফল বয়ে আনে না বলেও মন্তব্য করেন তিনি।সাম্প্রতিক সময়ে র্যাব বিলুপ্তির বিলুপ্তির দাবি প্রসঙ্গে তিনি বলেন, র্যাবের অনেক ভাল কাজ রয়েছে। কিন্তু র্যাবকে রাজনৈতিক স্বার্থে ব্যবহার ব্যবহার করায় সমস্যা তৈরি হয়েছে। এখন র্যাব বিলুপ্তিতে কোনো সমাধান নেই মন্তব্য করে তিনি বলেন, ‘র্যাবকে তার নিজস্ব কার্যপরিধির অনুসারেই পরিচালনা করুন।’অনুষ্ঠানে এ ছাড়াও মার্কেন্টাইল ব্যাংকের চেয়ারম্যান এম আমানুল্লাহ, সাংবাদিক অজয় দাশগুপ্ত, গুলশান নিকেতন রিক্রিয়েশন সোসাইটির সভাপতি আহসান হাবীব, গুলশান সোসাইটির সাধারণ সম্পাদক দুলাল হোসেন প্রমুখ বক্তব্য রাখেন।
