
জামায়াতের ডাকা হরতালের প্রতিবাদে গতকাল বৃহস্পতিবার বিক্ষোভ মিছিল করেছে গণজাগরণ মঞ্চ। এ সময় মঞ্চের কর্মী-সংগঠকেরা জামায়াতকে নিষিদ্ধ করার দাবি জানান।বেলা ১১টার দিকে রাজধানীর শাহবাগে জাতীয় জাদুঘরের সামনে থেকে বিক্ষোভ মিছিল বের করে গণজাগরণ মঞ্চ। মিছিলটি ঢাকা বিশ্ববিদ্যালয়ের ছাত্র-শিক্ষক কেন্দ্র হয়ে আবার শাহবাগে যায়। সেখান থেকে কাঁটাবন মোড় ঘুরে আবার শাহবাগে গিয়ে মিছিলটি শেষ হয়।মিছিল শেষে সেখানে সংক্ষিপ্ত সমাবেশে গণজাগরণ মঞ্চের মুখপাত্র ইমরান এইচ সরকার জামায়াতকে জঙ্গিবাদী সংগঠন হিসেবে উল্লেখ করে বলেন, ‘সরকার এই সংগঠনটি নিষিদ্ধ না করে হরতাল ডাকার সুযোগ করে দিচ্ছে, এটা কোনোভাবেই কাম্য নয়।’সালাউদ্দিন কাদের চৌধুরী ও আলী আহসান মোহাম্মাদ মুজাহিদের ফাঁসির রায় দ্রুত কার্যকরের দাবিতে বিকেলে গণজাগরণ মঞ্চের কর্মী-সংগঠকেরা জাতীয় জাদুঘরের সামনে অবস্থান নেন। এ সময় ইমরান এইচ সরকার একই দাবিতে আজ শুক্রবার বিকেল চারটা থেকে একই স্থানে গণসমাবেশের কর্মসূচি ঘোষণা করেন।
