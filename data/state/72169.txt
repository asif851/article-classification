
একটি প্যাকেট থেকে বালতির পানিতে একমনে লাল রং মেশালেন মো. সোহাগ। এরপর পাশে স্তূপ করে রাখা লইট্টা মাছ তাতে চুবালেন। তারপর তা বিক্রির জন্য সামনে সাজিয়ে রাখলেন।কী মেশাচ্ছেন? এমন প্রশ্নে সোহাগের সহাস্য জবাব, ‘মাছে লিপস্টিক দিচ্ছি।’ তাঁর মুখ থেকে কথা টেনে নিয়ে অপর মাছ বিক্রেতা আল আমিনের জবাব, ‘বিয়ের সময় বউকে পারলারে পাঠানো হয় না! তাই বিক্রির আগে মাছকে সুন্দর দেখানোর জন্য এই রং দেওয়া হচ্ছে। এটা ক্ষতিকর নয়।’গতকাল সোমবার সকালে চট্টগ্রামের রিয়াজউদ্দিন বাজারে এ চিত্র দেখা গেছে। শুধু সোহাগ নন, জাবেদ, ইকবালসহ সব বিক্রেতাই ক্রেতাদের সামনে এভাবে লইট্টা মাছে রং মেশাচ্ছিলেন।জানতে চাইলে মাছ বিক্রেতারা জানান, জর্দার রং কিনে এনে তা লইট্টা ও তেলাপিয়া মাছে মেশানো হয়। জাবেদ নামের এক বিক্রেতা বলেন, ‘মাছ তাজা থাকলে রং মেশানো হয় না। একটু খারাপ হলেই তাতে রং লাগানো হয়। জর্দার রং মেশাই, এটি খারাপ না।’তবে রং মেশানোর বিষয়টিতে বাংলাদেশ বিজ্ঞান ও শিল্প গবেষণাগারের (বিসিএসআইআর) রসায়নবিদ মো. হাবিবুর রহমান বলেন, ‘জর্দার রং স্বাস্থ্যকর নয়। এসব মাছে মেশালে তা ধুলেও পুরোপুরি যায় না।’জেলা মৎস্য কর্মকর্তা প্রভাতী দেব বলেন, ‘মাছে রং মেশানোর কোনো আলামত আমরা সাম্প্রতিক অভিযানে দেখিনি। ফরমালিন পাওয়া গেছে। বছর খানেক আগে দু-একটি অভিযানে রং পাওয়া গিয়েছিল। তবে মাছে ফরমালিন, রং কিংবা ভেজাল কিছু মেশানো অপরাধ। সেটি ফুডগ্রেড হলেও মেশানো যাবে না। যদি রং মেশানোর প্রমাণ পাওয়া যায়, তা হলে অর্থদণ্ড করা যাবে।’সরেজমিনে দেখা গেছে, ভোরে ভ্যানগাড়িতে করে রিয়াজউদ্দিন বাজারে মাছ আনা হয়। এরপর লইট্টা মাছ নিয়ে রাখা হয় ড্রামে। পরে বালতিতে লবণমিশ্রিত পানিতে মাছগুলো চুবানো হয়। এরপর চুবানো হয় রংমিশ্রিত পানিতে। লালচে দেখালে মাছটিকে তাজা মনে হয়।রিয়াজউদ্দিন বাজারের মৎস্য ব্যবসায়ী সমিতির সাধারণ সম্পাদক দেলোয়ার হোসেন বলেন, ‘আমরা অনেক বলি, তারা কথা শোনে না। কয়েক দিন আগে প্রত্যেক মাছ ব্যবসায়ীকে ফরমালিনের জন্য জরিমানা করে গেছে। এখন আবার রং মেশাচ্ছে। এটার দায়দায়িত্ব তাদের।’
