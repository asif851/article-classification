
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, দেশের চলমান রাজনৈতিক সংকট উত্তরণের একমাত্র উপায় সংলাপ। দ্রুত সংলাপের উদ্যোগ নেওয়া না হলে আন্দোলনে যাওয়ার হুঁশিয়ারি দিয়েছেন তিনি।গতকাল বুধবার সকালে রাজধানীর শেরেবাংলা নগরে বিএনপির প্রতিষ্ঠাতা জিয়াউর রহমানের কবরে ফুল দিয়ে সাংবাদিকদের সঙ্গে আলাপকালে মির্জা ফখরুল এসব কথা বলেন। শ্রমিক দলের নতুন কমিটির নেতাদের সঙ্গে নিয়ে জিয়াউর রহমানের কবরে শ্রদ্ধা জানান তিনি।সরকার যদি সংলাপের ব্যাপারে আগ্রহ না দেখায়, তাহলে কী করবেন—এ প্রশ্নের জবাবে বিএনপির ভারপ্রাপ্ত মহাসচিব বলেন, ‘আন্দোলন, আন্দোলন এবং আন্দোলন।’এ সময় বিএনপির স্থায়ী কমিটির সদস্য শ্রমিক দলের সাবেক সভাপতি নজরুল ইসলাম খান, শ্রমিক দলের নবনির্বাচিত সভাপতি মো. আনোয়ার হোসাইন, সাধারণ সম্পাদক নূরুল ইসলাম খান প্রমুখ উপস্থিত ছিলেন।
