
দক্ষিণ এশিয়ার দেশগুলোতে মানবাধিকার ভূলুণ্ঠিত হচ্ছে। ফলে উগ্রবাদ, চরমপন্থা ও অসহিষ্ণুতা বেড়ে চলেছে। গতকাল রোববার জাতীয় প্রেসক্লাবে এক অনুষ্ঠানে সাউথ এশিয়ানস ফর হিউম্যান রাইটসের (এসএএইচআর) নেতারা এসব মন্তব্য করেন।দক্ষিণ এশিয়ার সুশীল সমাজের মধ্যে আঞ্চলিক শান্তি ও সংহতির বার্তা নিয়ে গত শনিবার দুদিনের শান্তি মিশনে আসেন এসএএইচআরের সদস্যরা। এ উপলক্ষে সংবাদ সম্মেলনের আয়োজন করা হয়।এসএএইচআরের চেয়ারপারসন পাকিস্তানের নাগরিক হিনা জিলানি বলেন, দক্ষিণ এশিয়ায় বহুমাত্রিকতাকে অস্বীকারের ফলে যে বিভাজন তৈরি হচ্ছে, তাতে জনগণের স্বার্থ অনেক ক্ষেত্রেই দেখা হচ্ছে না। সন্ত্রাস ও জঙ্গিবাদের উত্থান এসব দেশের জন্য হুমকি হয়ে দাঁড়িয়েছে। এ জন্য সবাইকে একসঙ্গে কাজ করতে হবে। একাত্তর প্রসঙ্গে তিনি বলেন, একাত্তরের মুক্তিযুদ্ধে পাকিস্তানি সেনাবাহিনীর বর্বরতা, নির্যাতন ও ধ্বংসযজ্ঞের প্রতিবাদ জানিয়েছেন দেশটির নাগরিকদের একটি বড় অংশ। বাংলাদেশের মুক্তিকামী মানুষের লড়াই পাকিস্তানের সামরিক শাসকদের বিরুদ্ধে পাকিস্তানি নাগরিকদের কথা বলার সাহস জুগিয়েছে।সংবাদ সম্মেলনে লিখিত বক্তৃতায় এসএইচআর ব্যুরো সদস্য ও সাবেক তত্ত্বাবধায়ক সরকারের উপদেষ্টা সুলতানা কামাল বলেন, দক্ষিণ এশিয়ায় সংঘাতময় পরিস্থিতি নারী ও অন্যান্য প্রান্তিক গোষ্ঠীর ওপর নেতিবাচক প্রভাব ফেলছে। দেশগুলোতে মানবাধিকারের প্রতি শ্রদ্ধাবোধ ভূলুণ্ঠিত হচ্ছে। বেড়ে চলছে উগ্রবাদ বা চরমপন্থা, অসহিষ্ণুতা।সুলতানা কামাল তাঁর বক্তব্যে বলেন, ‘শান্তি, নিরাপত্তা, মানবাধিকার ও গণতন্ত্রের জন্য আমাদের যে প্রত্যাশা, সে ক্ষেত্রে আশানুরূপ কিছু হয়নি।’ বাংলাদেশের এই মানবাধিকারকর্মী বলেন, ‘আমাদের অনেক অগ্রগতি আছে। কিন্তু আমরা যা চেয়েছি তার কিছুই মানসম্মত অবস্থায় পাইনি। এ জন্য আমাদের অনেক দূর যেতে হবে।’বাংলাদেশের মানবাধিকার সংগঠন আইন ও সালিশ কেন্দ্রের সহায়তায় জাতীয় প্রেসক্লাবে আয়োজিত এ সংবাদ সম্মেলনে আরও উপস্থিত ছিলেন পাকিস্তানের নাজিশ আতাউল্লাহ, মালদ্বীপের মোহাম্মদ লতিফ ও আমিনা জামিল, শ্রীলঙ্কার সিতারা শিরীন, আনুশাহ কল্যুর ও দীক্ষা ইলাংগাসিঙ্গে, নেপালের ধর্মিতা মিজার, বাংলাদেশের সাদেকা হালিম ও আসিফ নজরুল।
