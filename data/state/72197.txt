
আবহাওয়া অধিদপ্তরকে আইনি কাঠামোয় আনার লক্ষ্যে ‘আবহাওয়া বিল-২০১৮’ জাতীয় সংসদে তোলা হয়েছে। সংসদীয় কমিটির সুপারিশের ভিত্তিতে এ আইনটি করা হচ্ছে।
আজ রোববার বিলটি সংসদে তোলেন সংসদ কাজে প্রতিরক্ষা মন্ত্রণালয়ের দায়িত্বপ্রাপ্ত মন্ত্রী আইনমন্ত্রী আনিসুল হক। পরে বিলটি পরীক্ষা করে সংসদে প্রতিবেদন দেওয়ার জন্য প্রতিরক্ষা মন্ত্রণালয় সম্পর্কিত সংসদীয় কমিটিতে পাঠানো হয়।প্রস্তাবিত আইনে বলা হয়েছে, আবহাওয়া অধিদপ্তরের অনুমতি ছাড়া কোনো ব্যক্তি বা প্রতিষ্ঠান জলবায়ু-সংক্রান্ত কোনো প্রকার সতর্কবার্তা দিতে পারবে না।
বিলের উদ্দেশ্য ও কারণ সম্পর্কে আনিসুল হক বলেন, ‘প্রতিরক্ষা মন্ত্রণালয়ের নিয়ন্ত্রণাধীন বাংলাদেশ আবহাওয়া অধিদপ্তর একটি বিশেষায়িত আবহাওয়া ও জলবায়ু গবেষণা প্রতিষ্ঠান। প্রতিষ্ঠানটি ১৯৭২ সালে বিশ্ব আবহাওয়া সংস্থার সদস্যপদ লাভ করে নানাবিধ সীমাবদ্ধতার মধ্যে আন্তর্জাতিক ও আঞ্চলিক আবহাওয়া তথ্য ও উপাত্ত বিশ্লেষণপূর্বক আবহাওয়াবিষয়ক সঠিক তথ্য সরবরাহের কাজ নিরলসভাবে সম্পন্ন করলেও এখন পর্যন্ত আবহাওয়াবিষয়ক কোনো আইন প্রণীত হয়নি।
বিষয়টি গভীরভাবে অনুভূত হয় এবং প্রতিরক্ষা মন্ত্রণালয় সম্পর্কিত সংসদীয় স্থায়ী কমিটির ২০১৫ সালের ২৮ মের বৈঠকে আবহাওয়া আইন প্রণয়নের সুপারিশ করা হয়।
