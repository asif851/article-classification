
হজরত শাহজালাল আন্তর্জাতিক বিমানবন্দরে এক লাখ এটিএম কার্ড জব্দ করেছে শুল্ক কর্তৃপক্ষ। আজ মঙ্গলবার দুপুরে বিমানবন্দরের কার্গো ভিলেজের ২ নম্বর গেট থেকে এসব কার্ড জব্দ করেন ঢাকা কাস্টম হাউসের প্রিভেনটিভ দলের কর্মকর্তারা।
ঢাকা কাস্টম হাউসের সহকারী কমিশনার রেজাউল করিম প্রথম আলোকে বলেন, আজ সকাল সাড়ে ১০টার দিকে গোপন সংবাদের ভিত্তিতে কার্গো ভিলেজ এলাকায় অভিযান চালানো হয়। অভিযানের একপর্যায়ে ২ নম্বর গেটের সামনে ট্রলিতে রাখা একটি বক্স পাওয়া যায়। এর ভেতর থেকে এক লাখ এটিএম কার্ড পাওয়া যায়। এসব কার্ডের ওপর ‘সিটি ব্যাংক’ লেখা রয়েছে। তবে এর কাগজপত্রে আমদানিকারকের নাম-ঠিকানা ছিল ভুয়া। কার্ডগুলো আমদানিতে প্রায় ৪০ লাখ টাকার শুল্ক ফাঁকি দেওয়া হয়েছে। প্রকৃত আমদানিকারককে খুঁজে বের করার চেষ্টা চলছে। এ ছাড়া সিটি ব্যাংক কর্তৃপক্ষের সঙ্গেও যোগাযোগ করা হচ্ছে।
