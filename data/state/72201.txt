
কুড়িগ্রামের রৌমারীতে দুজন মাদক ব্যবসায়ীকে ছিনিয়ে নেওয়ার চেষ্টা করলে বর্ডার গার্ড বাংলাদেশের (বিজিবি) সদস্য ও মাদক ব্যবসায়ীদের মধ্যে সংঘর্ষ হয়েছে। এতে বিজিবির এক সদস্য আহত হয়েছেন। রৌমারী সদর ইউনিয়নের সীমান্তঘেঁষা গ্রাম চরফুলবাড়ীতে গত মঙ্গলবার রাতে এ ঘটনা ঘটে। আহত বিজিবি সদস্যের নাম আবদুল হাই।বিজিবি ও পুলিশ জানায়, চরফুলবাড়ী গ্রামের সোহরাব হোসেনসহ একটি চক্র দীর্ঘদিন ধরে মাদকের ব্যবসা করে আসছে। মঙ্গলবার রাত নয়টার দিকে ছয়-সাতজন মাদক ব্যবসায়ী সোহরাবের বাড়ি থেকে মাদক নিয়ে ম যাচ্ছিলেন। সংবাদ পেয়ে ইজলামারী ক্যাম্পের বিজিবির একটি টহল দল অভিযান চালিয়ে তাঁদের আটক করে। তখন তাঁদের কাছ থেকে পাঁচ বোতল ভারতীয় মদ ও ২৪৮ ভারতীয় রুপি জব্দ করা হয়। এ সময় তিন-চারজন মাদক ব্যবসায়ী পালিয়ে যান।পরে পলাতক মাদক ব্যবসায়ীসহ ২০ থেকে ২৫ জনের একটি দল আটক ব্যবসায়ীদের ছিনিয়ে নিতে দেশীয় অস্ত্র নিয়ে বিজিবি সদস্যদের ওপর হামলা চালায়। এ সময় তারা মসজিদের মাইক থেকে গ্রামে ডাকাত পড়েছে বলে ঘোষণা দিলে গ্রামবাসীও তাদের সঙ্গে যোগ দেয়।খবর পেয়ে বাংলাবাজার ক্যাম্পের বিজিবি সদস্য ও রৌমারী পুলিশ ঘটনাস্থলে পৌঁছে পরিস্থিতি নিয়ন্ত্রণে আনে। রৌমারী থানার ওসি সোহরাব হোসেন বলেন, এ ঘটনায় বিজিবি ১৯ জনকে আসামি করে মামলা করেছে।
