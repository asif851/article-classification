
‘ব্যর্থ ও নিষ্ক্রিয়দের দলীয় পদ ও দায়িত্ব’ থেকে সরে যেতে বলেছে বিএনপি। ব্যর্থরা নিজে থেকে সরে না দাঁড়ালে যোগ্য ও সাহসীদের নেতৃত্বে আসা নিশ্চিত করতে ‘নিবেদিত ও সংগ্রামী নেতা-কর্মীদের দায়িত্ব’ নিতে বলেছে দলটি।সম্প্রতি এক চিঠিতে দলের মাঠপর্যায়ে এমন নির্দেশনা পাঠিয়েছে বিএনপি। চিঠিতে আগামী ৩০ সেপ্টেম্বরের মধ্যে সব জেলা, মহানগর, উপজেলা, থানা ও পৌর এলাকায় প্রতিনিধিদের সম্মেলনের মাধ্যমে দলের পূর্ণাঙ্গ কমিটি গঠন করতে বলা হয়। এ সময়ের মধ্যে কমিটি করতে ব্যর্থ হলে কেন্দ্র থেকে নতুন কমিটি করে দেওয়া হবে বলেও চিঠিতে উল্লেখ করা হয়।জেলা ও মহানগর কমিটির সভাপতি-সাধারণ সম্পাদকদের কাছে ৯ আগস্ট তিন পৃষ্ঠার ওই চিঠিটি পাঠানো হয়। তবে গতকাল যোগাযোগ করা হলে একাধিক জেলা থেকে জানানো হয়েছে যে তাঁরা এখনো চিঠি পাননি। আবার কয়েকটি জেলার নেতারা বলেছেন, তাঁরা চিঠি পেয়েছেন।জানতে চাইলে রাজবাড়ী জেলা বিএনপির সভাপতি আলী নেওয়াজ মাহমুদ খৈয়ম গত রাতে প্রথম আলোকে জানান, তিনি এখনো চিঠি পাননি। তবে এ ধরনের একটি চিঠির কথা শুনেছেন।আর চিঠি প্রাপ্তির কথা স্বীকার করে মাগুরা জেলা বিএনপির সভাপতি কবির মুরাদ বলেন, নির্দেশনা অনুযায়ী নির্দিষ্ট সময়ের মধ্যেই তাঁরা কমিটি পুনর্গঠন করবেন। সর্বশেষ ২০০৯ সালে মাগুরা জেলা বিএনপির কমিটি হয়। ১০১ সদস্যের কমিটির মধ্যে দু-চারজন নিষ্ক্রিয় আছেন বলে জানান তিনি। কবির মুরাদ বলেন, যেখানে রাস্তায় নামলেই গুলি, গ্রেপ্তার, বাসায় তল্লাশি; সেখানে কে নিষ্ক্রিয় তা নির্ণয় করাটা মুশকিল।‘যোগ্য ও সাহসী নেতৃত্ব এখন সময়ের দাবি’—এমন মন্তব্য করে চিঠিতে বলা হয়, ‘যাঁরা দল, অঙ্গ ও সহযোগী সংগঠনের বিভিন্ন পদ ও দায়িত্বে থেকে যেকোনো কারণেই ব্যর্থ হয়েছেন, তাঁদের নিজেদেরই পদ ও দায়িত্ব থেকে সরে দাঁড়িয়ে যোগ্যতর ব্যক্তিদের দলের পদ ও দায়িত্ব নেওয়ার জন্য উৎসাহিত করা উচিত। তাঁরা এই সংগত কাজটি করতে না চাইলে সংশ্লিষ্ট জেলা, মহানগর, উপজেলা, থানা ও পৌর এলাকার সচেতন, নিবেদিত ও সংগ্রামী নেতা-কর্মীদের দায়িত্ব হবে দলের স্বার্থেই তাঁদের পরিবর্তে যোগ্যতর, সাহসী নেতা-কর্মীরা যাতে দলের পদ ও দায়িত্ব পান, তা নিশ্চিত করা।’তবে বিএনপির নীতিনির্ধারণী পর্যায়ের নেতারা এই চিঠিকে ব্যাখ্যা করেছেন দলের পুনর্গঠন প্রক্রিয়ার শুরু হিসেবে। তাঁরা বলেন, ৫ জানুয়ারির একতরফা নির্বাচন ঠেকাতে ব্যর্থ হওয়া এবং চলতি বছরের শুরুতে টানা তিন মাসের নিষ্ফল আন্দোলনের পর দলের শীর্ষ পর্যায় থেকে মাঠের নেতাদের এ নির্দেশনা দেওয়া হলো। চিঠিতে ‘গত ৫ জানুয়ারি গণতন্ত্র হত্যা দিবসের কর্মসূচি’ পালন করতে গিয়ে হতাহত ও হামলা-মামলায় ক্ষতিগ্রস্তদের প্রতি সহানুভূতি জানানো হয়। পাশাপাশি বিএনপি বা কোনো অঙ্গ ও সহযোগী সংগঠনের গুরুত্বপূর্ণ পদে না থেকেও আন্দোলনে সাহসী ভূমিকা পালনকারী নেতা-কর্মীদের ধন্যবাদ জানানো হয়।‘দলকে অধিকতর সংগঠিত ও সক্রিয় করা প্রসঙ্গে’ শিরোনামে বিএনপির ভারপ্রাপ্ত মহাসচিবের পক্ষ থেকে দলের যুগ্ম মহাসচিব মো. শাহজাহান ওই চিঠি পাঠান।চিঠিতে বলা হয়, ‘আন্দোলনে অনেক নেতা-কর্মীর দায়িত্ব পালনে অবহেলা, অক্ষমতা, অযোগ্যতা এবং ব্যর্থতাও লক্ষ করেছি। ভয়ভীতি, ব্যক্তিস্বার্থ, আপসকামিতা আন্দোলন-সংগ্রামকে দুর্বল ও ক্ষতিগ্রস্ত করেছে। তাঁদের এসব কর্মকাণ্ড ও তৎপরতা সাংগঠনিকভাবে গুরুতর অপরাধ হিসেবে গণ্য হওয়া উচিত।’এই চিঠি দলে রেষারেষি বাড়াবে কি না, জানতে চাইলে মো. শাহজাহান গতকাল মঙ্গলবার প্রথম আলোকে বলেন, ‘এর তো কোনো কারণ দেখি না। বরং এতে মাঠপর্যায়ের নেতা-কর্মীদের দীর্ঘদিনের দাবি পূরণ হলো। চিঠির মূল বক্তব্যই হলো, যাঁরা আন্দোলন-সংগ্রামে ছিলেন, তাঁরা যেন অগ্রাধিকার পান।’চিঠিতে দীর্ঘদিন ধরে বিভিন্ন পদে অধিষ্ঠিত অনেক পদধারী নেতার দায়িত্ব পালনে অক্ষমতা, অযোগ্যতা ও অনিচ্ছার পাশাপাশি ভয়ভীতি ও আপসকামিতার উল্লেখ করা হয়। যাঁদের অনেকে দায়িত্ব পালন না করেও পদ ও নেতৃত্ব ধরে রাখার লক্ষ্যে নতুন কমিটি গঠনে বাধা সৃষ্টি করছেন, যোগ্য ও নতুন নেতা-কর্মীদের দলীয় কর্মকাণ্ডে সক্রিয় হওয়ার সুযোগ করে দেওয়ার পরিবর্তে প্রতিবন্ধকতা সৃষ্টি করছেন, এমনকি বিগত আন্দোলনে দলীয় কর্মসূচি পালনে নিবেদিত নেতা-কর্মীদের নিরুৎসাহিত করেছেন, তাঁদের প্রতি চিঠিতে কঠোর মনোভাব প্রকাশ করা হয়।চিঠিতে বলা হয়, যাঁদের বিরুদ্ধে এসব অভিযোগ প্রমাণিত, তাঁদের দলের কোনো সক্রিয় পদে কিংবা দায়িত্বে থাকার কোনো নৈতিক অধিকার নেই। এসব ব্যক্তির জন্যই মূলত দল ও দলীয় কর্মসূচির প্রতি জনগণের বিপুল সমর্থন থাকার পরও আন্দোলনের তীব্রতা ও ধারাবাহিকতা বিঘ্নিত হয়েছে। দল ক্ষতিগ্রস্ত হচ্ছে। পাশাপাশি যাঁরা ভয়ভীতি, ব্যক্তিস্বার্থ ও লোভ-লালসার ঊর্ধ্বে থেকে দলের নেতৃত্ব দিতে সক্ষম, দলের জন্য সময় দিতে পারবেন, নেতা-কর্মীদের দুঃসময়ে পাশে থাকবেন এবং সাহসিকতা ও কৌশলের সঙ্গে দলীয় কর্মসূচি বাস্তবায়নে সামনে নেতৃত্ব দিতে পারবেন, তেমন গ্রহণযোগ্য ব্যক্তিদের দলের সব পর্যায়ের নেতৃত্বে আনতে হবে—এমন নির্দেশনা দেওয়া হয়েছে চিঠিতে।কমিটি গঠনের সময় স্থায়ী কমিটির সদস্য, জাতীয় নির্বাহী কমিটি, বিএনপির চেয়ারপারসনের উপদেষ্টা, সাবেক সাংসদসহ দলের দায়িত্বশীল নেতাদের সহযোগিতা নেওয়ার পরামর্শ দেওয়া হয়েছে। একই সঙ্গে অনিবার্য কারণে দায়িত্ব পালনে সক্ষম নন, এমন প্রবীণ ও যোগ্য নেতাদের দলীয় কার্যক্রমে সম্পৃক্ত রাখতে সব পর্যায়ে উপদেষ্টা কমিটি গঠন করতে বলা হয়েছে। উপদেষ্টারা সহসভাপতির মর্যাদা ভোগ করবেন। তাঁদের মর্যাদা, গুরুত্ব ও ক্ষমতা দলীয় গঠনতন্ত্রে সংযুক্ত করা হবে বলে চিঠিতে জানানো হয়।দলীয় সূত্র জানায়, লন্ডন সফরের আগে দল পুনর্গঠনের লক্ষ্যে বিএনপির চেয়ারপারসন খালেদা জিয়ার এটি প্রাথমিক পদক্ষেপ। লন্ডন থেকে ফিরে দলের কেন্দ্রীয় কমিটি এবং অঙ্গ ও সহযোগী সংগঠন পুনর্গঠনে হাত দেবেন তিনি। সংশ্লিষ্ট সূত্র জানায়, তাঁর লন্ডন সফরের সময় দলের তিন নেতা স্থায়ী কমিটির সদস্য এম কে আনোয়ার, নজরুল ইসলাম খান ও যুগ্ম মহাসচিব মো. শাহজাহান সমন্বয় করে দায়িত্ব পালন করবেন। কারণ দলের ভারপ্রাপ্ত মহাসচিব ফখরুল ইসলাম আলমগীরও এখন যুক্তরাষ্ট্রে আছেন।
