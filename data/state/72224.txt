
আগামী তিন বছরে জাপানে এক হাজার টেকনিক্যাল ইন্টার্ন (কারিগরি প্রশিক্ষণার্থী) যাবেন। প্রযুক্তি ও দক্ষতা হস্তান্তরের উদ্দেশ্যে জাপান সরকার বাংলাদেশ থেকে শিক্ষানবিশ এসব টেকনিক্যাল ইন্টার্ন নিচ্ছে। আগামীকাল ১৪ জন টেকনিক্যাল ইন্টার্ন জাপান যাচ্ছেন। আজ বুধবার সকালে প্রবাসীকল্যাণ ও বৈদেশিক কর্মসংস্থান মন্ত্রণালয়ে আয়োজিত এক অনুষ্ঠানে এ তথ্য জানান মন্ত্রী নুরুল ইসলাম।মন্ত্রী বলেন, গত বছরের আগস্টে ইন্টার্নদের প্রথম দলে ১৭ জন তরুণ জাপান গেছেন। সব খরচ মিটিয়ে মাস শেষে তাঁরা ৮০ হাজার টাকা করে দেশে পাঠাতে পারছেন। তৃতীয় পর্যায়ে আরও ২০ জন তরুণ জাপান যাবেন। তাঁদের বাছাই শুরু হবে আগামী মাসের মাঝামাঝি।
মন্ত্রণালয় সূত্র জানিয়েছে, জাপানে টেকনিক্যাল ইন্টার্ন পাঠানোর জন্য জাপানি প্রতিষ্ঠানগুলোর চাহিদার ভিত্তিতে কর্মী নির্বাচিত করে তাঁদের জাপানি ভাষা, সংস্কৃতি এবং শারীরিক শিক্ষার ওপর প্রশিক্ষণ দেওয়া হয়। জাপানে এই অভিবাসনে সংশ্লিষ্ট ইন্টার্নদের কোনো ব্যয় হচ্ছে না। তাঁরা বিনা খরচে জাপানে টেকনিক্যাল কাজ করার সুযোগ পাচ্ছেন। এমনকি তাঁদের বিমানভাড়াও দিচ্ছে ইন্টারন্যাশনাল ম্যানপাওয়ার ডেভেলপমেন্ট অর্গানাইজেশন (আইএম) জাপান। তিন বছর প্রশিক্ষণ সফলভাবে শেষ করার পর এসব ইন্টার্নকে দেশে কর্মসংস্থান বা নতুন ব্যবসা শুরুর জন্য সংশ্লিষ্ট জাপানি কোম্পানি চার লাখ টাকা দেবে।বিএমইটির মহাপরিচালক সেলিম রেজার সভাপতিত্বে অনুষ্ঠিত ওই অনুষ্ঠানে মন্ত্রণালয়ের সচিব নমিতা হালদার বক্তব্য দেন।
