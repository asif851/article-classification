
মাদক ব্যবসার সঙ্গে জড়িত থাকার অভিযোগে তিনজনকে আটক করেছে ঢাকা মহানগর পুলিশের (ডিএমপি) কাউন্টার টেরোরিজম অ্যান্ড ট্রান্সন্যাশনাল ক্রাইম ইউনিট (সিটি)। তাঁরা হলেন এস এম সালাহউদ্দিন (৪৮), মো. জাকির (২২) ও খায়রুল আমিন (১৯)। সবুজবাগ থানার কমলাপুর স্কুল অ্যান্ড কলেজের সামনে থেকে সোমবার রাতে তাঁদের আটক করা হয়। এ সময় তাঁদের কাছ থেকে তিন লাখ ইয়াবা বড়ি উদ্ধার করা হয়েছে বলে ডিএমপির পক্ষ থেকে বলা হয়েছে। এ-সংক্রান্ত এক বিজ্ঞপ্তিতে বলা হয়েছে, প্রাথমিক জিজ্ঞাসাবাদে তাঁরা অবৈধ মাদকদ্রব্য সংগ্রহ করে ঢাকা শহরের বিভিন্ন এলাকায় সরবরাহ করেন বলে স্বীকার করেছেন। তাঁদের বিরুদ্ধে সবুজবাগ থানায় নিয়মিত মামলা হয়েছে।
