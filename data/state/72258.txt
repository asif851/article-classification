
স্বরাষ্ট্রমন্ত্রী আসাদুজ্জামান খান কামাল বলেছেন, অপরাধীরা কোনো দলের প্র​তিনিধিত্ব করে না। তাদের অপরাধী হিসেবে গণ্য করে আইন অনুযায়ী ব্যবস্থা নেওয়া হবে।আজ শনিবা​র নড়াইলে নড়াগাতি থানার একটি রিসোর্টে এক অনুষ্ঠানে তিনি এসব কথা বলেন। সেখানে পুলিশের খুলনা রেঞ্জের মাসিক অপরাধ পর্যালোচনা সভা এবং ভিক্ষুক মুক্ত খুলনা বিভাগ গড়ার লক্ষ্যে খুলনা রেঞ্জের পুলিশ সদস্যদের আর্থিক সহযোগিতা প্রদান অনুষ্ঠান ছিল। বিজ্ঞপ্তিসন্ত্রাস, জঙ্গিবাদ ও মাদকের বিরুদ্ধে প্রধানমন্ত্রী শেখ হাসিনা জিরো টলারেন্স ঘোষণা করেছেন বলে উল্লেখ করেন স্বরাষ্ট্রমন্ত্রী। তিনি বলেন, ‘এ সকল অপরাধীরা কোনো দল বা গোষ্ঠীর প্রতিনিধিত্ব করে না। আপনারা (রেঞ্জের পুলিশ কর্মকর্তা) এদের অপরাধী হিসেবে গণ্য করে তাদের বিরুদ্ধে আইন অনুযায়ী যথাযথ ব্যবস্থা গ্রহণ করবেন’।সীমান্তবর্তী এলাকায় মাদক পাচার রোধে টহল বৃদ্ধি এবং মাদক পাচারকারীদের বিরুদ্ধে কঠোর ব্যবস্থা নিতেও তিনি স্থানীয় প্রশাসনকে নির্দেশ দেন। একই সঙ্গে বাংলাদেশের পর্যটন এলাকা ও অর্থনৈতিক সমৃদ্ধির অন্যতম উৎস সুন্দরবনকে নিরাপদ রাখার জন্য আইন শৃঙ্খলা বাহিনীকে নির্দেশনা দেন।
সভা শেষে মন্ত্রী খুলনা বিভাগের ভিক্ষুক পুনর্বাসন ফান্ডে খুলনা রেঞ্জের সব পুলিশ সদস্যের এক দিনের বেতনের সমপরিমাণ ৫৮ লাখ ১২ হাজার ২০৯ টাকা মূল্যমানের একটি চেক প্রদান করেন এবং পুনর্বাসিত ভিক্ষুকদের মধ্যে আয় বর্ধক উপকরণ বিতরণ করেন।
সভায় আরও উপস্থিত ছিলেন সাংসদ কবিরুল হক, রুখসানা ইয়াসমিন, খুলনা বিভাগীয় কমিশনার খুলনা, পুলিশের খুলনা রেঞ্জের ডিআইজি, নড়াইলের জেলা প্রশাসক, খুলনা রেঞ্জের ১০ জেলার পুলিশ সুপারসহ স্থানীয় প্রশাসনের কর্মকর্তাবৃন্দ।
সভা শেষে মন্ত্রী নব নির্মিত কালিয়া থানা ভবন উদ্বোধন করেন।
