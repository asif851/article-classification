
রংপুরের কাউনিয়া উপজেলার সাহাবাজ গ্রামে স্বামীর নির্যাতনে আরিফা খাতুন (২১) নামের এক গৃহবধূ চিকিৎসাধীন অবস্থায় গত বুধবার রাতে মারা গেছেন। যৌতুক না পেয়ে স্বামী মঞ্জুর আলী (২৬) তাঁকে পিটিয়ে গুরুতর আহত করেন বলে অভিযোগ উঠেছে। পুলিশ গতকাল বৃহস্পতিবার মঞ্জুরকে গ্রেপ্তার করেছে। পুলিশ ও এলাকাবাসী সূত্র জানায়, উপজেলার পাঞ্জরভাঙা গ্রামের আহাত আলীর মেয়ে আরিফার সঙ্গে আড়াই বছর আগে একই উপজেলার সাহাবাজ গ্রামের আবদুল লতিফের ছেলে মঞ্জুরের বিয়ে হয়। এরপর থেকেই যৌতুকের জন্য স্ত্রীকে নানাভাবে চাপ দিতেন মঞ্জুর। এরই জের ধরে ঈদের পরের দিন গত রোববার রাতে স্বামী-স্ত্রীর কথা-কাটাকাটির একপর্যায়ে আরিফাকে পিটিয়ে আহত করেন মঞ্জুর। এরপর আরিফা মারা গেছেন ভেবে তাঁর মুখে কীটনাশক ঢেলে আত্মহত্যার প্রচার চালান মঞ্জুর। পরে এলাকাবাসী গুরুতর আহত আরিফাকে উদ্ধার করে রংপুরের একটি বেসরকারি হাসপাতালে ভর্তি করে। সেখানে চিকিৎসাধীন অবস্থায় গত বুধবার রাতে আরিফা মারা যান। নিহত গৃহবধূর বাবা আহাত আলী বলেন, ‘চাহিদামতো যৌতুক দিতে না পারায় আমার মেয়েকে মঞ্জুর পিটিয়ে হত্যা করেছে।’ কাউনিয়া থানার ওসি (তদন্ত) মামুনুর রশিদ ঘটনার সত্যতা নিশ্চিত করে বলেন, প্রাথমিক তদন্তে নিহত গৃহবধূর শরীরে আঘাতের চিহ্ন পাওয়া গেছে। এ ঘটনায় নিহত গৃহবধূর বাবা একটি হত্যা মামলা করেছেন।
