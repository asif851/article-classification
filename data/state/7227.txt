
নানা আয়োজনের মধ্যে দিয়ে চট্টগ্রাম প্রকৌশল ও প্রযুক্তি বিশ্ববিদ্যালয়ে (চুয়েট) দ্বিতীয়বারের মতো পালিত হলো ‘গ্রিন ডে উৎসব’। চুয়েটের পরিবেশবাদী সংগঠন গ্রিন ফর পিস গত বৃহস্পতিবার এই উৎসবের আয়োজন করে। মুক্তিযোদ্ধাদের স্মৃতির প্রতি শ্রদ্ধা জানিয়ে উৎসবে ‘মুক্তিবৃক্ষ’ রোপণ কর্মসূচি পালন করা হয়।
 সকাল সাড়ে ১০টায় বর্ণিল শোভাযাত্রার মাধ্যমে শুরু হয় উৎসব। শোভাযাত্রাটি চুয়েট কেন্দ্রীয় মিলনায়তনের সামনে থেকে শুরু হয়ে মেডিকেল সেন্টারের সামনে শেষ হয়। এরপর বেলা ১১টায় মেডিকেল সেন্টার চত্বরে একটি কৃষ্ণচূড়াগাছ লাগিয়ে ‘মুক্তিবৃক্ষ’ রোপণ কার্যক্রমের উদ্বোধন করেন বিশ্ববিদ্যালয়ের উপাচার্য মোহাম্মদ রফিকুল আলম। এ সময় উপস্থিত ছিলেন বিশ্ববিদ্যালয়ের রেজিস্ট্রার (অতিরিক্ত দায়িত্ব) ফারুক-উজ-জামান চৌধুরী, ছাত্রকল্যাণ পরিচালক মোহাম্মদ মশিউল হক, চুয়েট গ্রিন ফর পিসের উপদেষ্টা মো. রিয়াজ আকতার মল্লিক প্রমুখ।
চুয়েট গ্রিন ফর পিসের সভাপতি এস এম মনিরুল ইসলাম প্রথম আলোকে বলেন, মহান মুক্তিযুদ্ধে শহীদদের স্মৃতির প্রতি শ্রদ্ধা জানিয়ে ‘মুক্তিবৃক্ষ’ নামের সবুজায়ন কর্মসূচি নেওয়া হয়েছে। এটি অতীত, বর্তমান ও ভবিষ্যতের যোগসূত্র হিসেবে আগামী প্রজন্মের মধ্যে মুক্তিযুদ্ধের চেতনা প্রবহমান রাখবে।
এ ছাড়া দিবসটি উপলক্ষে দুপুর ১২টায় কেন্দ্রীয় মিলনায়তনে পরিবেশবিষয়ক সেমিনার অনুষ্ঠিত হয়। এতে অতিথি ছিলেন গণপূর্ত বিভাগের প্রধান প্রকৌশলী (অতিরিক্ত) তারিক মাঈনুল ইসলাম। অন্য আয়োজনের মধ্যে ছিল রক্তদান কর্মসূচি, গ্রিন অলিম্পিয়াড ও সাংস্কৃতিক অনুষ্ঠান। রক্তদান কর্মসূচিতে চুয়েটের ৪০ জন শিক্ষার্থী রক্তদান করেন।
