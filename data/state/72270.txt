
বাংলাদেশ ও শ্রীলঙ্কার মধ্যে ১৪টি সমঝোতা স্মারক সই হয়েছে। আজ শুক্রবার সকালে প্রধানমন্ত্রী শেখ হাসিনা নিজ কার্যালয়ে শ্রীলঙ্কার প্রেসিডেন্ট মাইথ্রিপালা সিরিসেনার সঙ্গে দ্বিপক্ষীয় বৈঠক করেন। এরপর এসব স্মারক সই হয়।
এগুলোর মধ্যে দুই দেশের শিপিং করপোরেশনবিষয়ক একটি স্মারকও রয়েছে।
বৈঠকের পর সাংবাদিকদের সঙ্গে এক ব্রিফিংয়ে পররাষ্ট্রসচিব এম শহীদুল হক জানান, বাণিজ্যিক সহযোগিতা বাড়াতে বাংলাদেশ ও শ্রীলঙ্কা এ বছরের মধ্যেই মুক্ত বাণিজ্য চুক্তি (এফটিএ) স্বাক্ষরে সম্মত হয়েছে।
আনুষ্ঠানিক বৈঠকের আগে সকাল সোয়া ১০টার দিকে একান্তে আলোচনা করেন হাসিনা ও সিরিসেনা। এর আগে প্রধানমন্ত্রী শেখ হাসিনা সকাল ১০টার দিকে শ্রীলঙ্কার প্রেসিডেন্টকে স্বাগত জানান।
গতকাল বৃহস্পতিবার বাংলাদেশে এসে পৌঁছান শ্রীলঙ্কার প্রেসিডেন্ট সিরিসেনা। সন্ধ্যায় শ্রীলঙ্কার প্রেসিডেন্ট বঙ্গভবনে রাষ্ট্রপতি আবদুল হামিদের সঙ্গে আলোচনা করবেন। এরপর তাঁর সম্মানে রাষ্ট্রপতির দেওয়া নৈশভোজে যোগ দেবেন মাইথ্রিপালা সিরিসেনা।
