
প্রায় ১৫ লাখ টাকা বিদ্যুৎ বিল বকেয়া থাকা ও অবৈধভাবে বিদ্যুৎ ব্যবহার করায় চট্টগ্রাম নগরের কয়েকটি এলাকায় ১৩ গ্রাহকের বিরুদ্ধে মামলা ও ৪৩টি সংযোগ বিচ্ছিন্ন করা হয়েছে। একই সঙ্গে অবৈধ বিদ্যুৎ ব্যবহারকারী এক গ্রাহককে ১৫ হাজার টাকা জরিমানা করা হয়েছে।গতকাল বুধবার বিদ্যুৎ উন্নয়ন বোর্ড চট্টগ্রামের বিদ্যুৎ আদালতের সিনিয়র জুডিশিয়াল ম্যাজিস্ট্রেট মো. মহিউদ্দিন এ অভিযান চালান। অভিযানে নির্বাহী প্রকৌশলী এ এফ এম নূর উদ্দিন আহমেদসহ বিদ্যুৎ উন্নয়ন বোর্ডের কয়েকজন কর্মকর্তা-কর্মচারী উপস্থিত ছিলেন। নগরের শুলকবহর, মুরাদপুর, জঙ্গি শাহ মাজার গেট এলাকায় এ অভিযান চালানো হয়। বিদ্যুৎ উন্নয়ন বোর্ডের সিনিয়র সহকারী পরিচালক (জনসংযোগ) মো. মনিরুজ্জামান বলেন, ১৪ লাখ ৯০ হাজার টাকা বিল বকেয়া থাকায় ১২ গ্রাহকের ৪২টি সংযোগ বিচ্ছিন্ন করা হয়। এ ছাড়া অবৈধভাবে সংযোগ নিয়ে বিদ্যুৎ ব্যবহার করায় আরও এক গ্রাহকের সংযোগ বিচ্ছিন্ন ও ১৫ হাজার টাকা জরিমানা করা হয়। এ ছাড়া ১৩ জনের বিরুদ্ধে মামলা করা হয়েছে।
