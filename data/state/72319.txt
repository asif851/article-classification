
রাজশাহীর তানোর উপজেলার মালশিরা গ্রামে গলাকাটা নারী ও পুঠিয়ার নওয়াপাড়া গ্রামের এক স্কুলছাত্রের মৃতদেহ উদ্ধার করা হয়েছে। গতকাল শুক্রবার পুলিশ লাশ দুটি উদ্ধার করে ময়নাতদন্তের জন্য রাজশাহী মেডিকেল কলেজ হাসপাতালের মর্গে পাঠিয়েছে।তানোরের নিহত নারীর নাম নাদিরা বেগম (৪৫)। পুঠিয়ার স্কুলছাত্রের নাম ফারুক হোসেন (১৫)।তানোর থানার ভারপ্রাপ্ত কর্মকর্তা (ওসি) আনোয়ার হোসেন বলেন, গতকাল দুপুরে নাদিরা বেগমের মেয়ের স্বামী আলমগীর হোসেন শাশুড়িকে দেখতে গিয়ে নিজ ঘরে লাশ পড়ে থাকতে দেখে থানায় খবর দেন। নাদিরা বেগম তাঁর একমাত্র মেয়ে নাজনিন আক্তারের বিয়ের পর থেকে বাড়িতে একাই থাকতেন।পুঠিয়া থানার পরিদর্শক (তদন্ত) হাফিজুর রহমান বলেন, নওয়াপাড়া গ্রামের একটি আমবাগানে গতকাল সকাল ১০টার দিকে ফারুক হোসেনের লাশ পড়ে থাকতে দেখে স্থানীয় লোকজন থানায় খবর দেয়। ফারুক গোটিয়া আদর্শ উচ্চবিদ্যালয়ের দশম শ্রেণির ছাত্র ছিল। আগের দিন বিকেলে সে বাড়ি থেকে বেরিয়ে যায়। তার লাশের পাশে একটি বিষের প্যাকেট পাওয়া যায়।এদিকে বাগমারায় গতকাল শুক্রবার পুকুরে ডুবে এক কন্যাশিশু মারা গেছে। সন্ধ্যার পর শিশু সুফিয়া খাতুনের (৭) লাশ পুকুর থেকে উদ্ধার করা হয়েছে।বাগমারা থানার সহকারী উপপরিদর্শক (এএসআই) আরিফুল ইসলাম শিশুর পরিবারের বরাত দিয়ে জানান, গতকাল বিকেলে উপজেলার মাড়িয়া গ্রামের ইউপি সদস্য আবদুল মান্নানের মেয়ে সুফিয়া খাতুন খেলার সময় বাড়ির পাশে পুকুরের পানিতে পড়ে যায়। পরে ফায়ার সার্ভিসের ডুবুরিরা এসে সন্ধ্যা সাড়ে ছয়টার দিকে পুকুর থেকে সুফিয়ার লাশ উদ্ধার করে।
