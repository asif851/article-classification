
চট্টগ্রামের সীতাকুণ্ড উপজেলার সোনাইছড়ি ইউনিয়নের শেয়ারীপোল এলাকার একটি শিমখেত থেকে পুলিশ লিপি আক্তার (২৬) নামের এক গৃহবধূর লাশ উদ্ধার করেছে। পুলিশ বলেছে, লিপির স্বামী জাকির হোসেনকে (৩০) গ্রেপ্তার করার পর তিনি স্ত্রীকে হত্যা করার কথা স্বীকার করেছেন।
পুলিশ বলেছে, দুপুরে শেয়ারীপুল এলাকায় ঢাকা-চট্টগ্রাম মহাসড়কের পূর্বপাশে একটি শিমখেতে লাশটি দেখতে পায় স্থানীয় লোকজন। খবর পেয়ে ঘটনাস্থলে গিয়ে লাশটি উদ্ধার করে পুলিশ। তারা বলেছে, আজ দুপুর আড়াইটার দিকে লাশটি উদ্ধার করে মর্গে পাঠানো হয়েছে।
পুলিশ জানায়, লিপি জাকিরের প্রথম স্ত্রী। তাঁকে শ্বাসরোধে হত্যা করে ঢাকা-চট্টগ্রাম মহাসড়কের পাশে একটি খেতে ফেলে রাখেন জাকির। এ ব্যাপারে সীতাকুণ্ড থানায় একটি হত্যা মামলা দায়ের করা হয়েছে।
মামলার তদন্তকারী কর্মকর্তা ও সীতাকুণ্ড থানার উপপরিদর্শক নুরুল ইসলাম প্রথম আলোকে বলেন, প্রাথমিক জিজ্ঞাসাবাদে জাকির স্ত্রীকে হত্যা করেছেন বলে স্বীকার করেছেন। তিনি বলেন, জাকির ও লিপির বাড়ি চুয়াডাঙ্গা জেলায়।
পুলিশ সূত্রে আরও জানা যায়, জাকির হোসেন দুই বছর আগে লিপিকে বিয়ে করে ঢাকায় থাকতেন। লিপি একটি পোশাক কারখানায় চাকরি করতেন। তিন মাস আগে জাকির নোয়াখালী থেকে জেসমিন আক্তার (২৪) নামের একজনকে বিয়ে করেন এবং সীতাকুণ্ডের বার আউলিয়ায় একটি ভাড়া বাড়িতে থাকতেন। গতকাল রোববার লিপি স্বামীর খোঁজে ঢাকা থেকে সীতাকুণ্ডে আসেন। জাকিরকে খুঁজে পাওয়ার পর জাকির তাঁকে নিয়ে বেড়াতে বের হন। পরে রাত তিনটার দিকে ওড়না প্যাঁচিয়ে লিপিকে হত্যা করে মহাসড়কের পাশে নিচু জমিতে ফেলে রেখে যান তিনি।
 
