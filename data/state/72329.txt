
প্রধানমন্ত্রী শেখ হাসিনা বলেছেন, আমাদেরই একজন লোক (সাবেক মন্ত্রী আবদুল লতিফ সিদ্দিকী) নিউইয়র্কে হজরত মুহাম্মদ সা. ও হজ সম্পর্কে বিরূপ মন্তব্য করেছেন। এটা গ্রহণযোগ্য নয়। আমরা নিরপেক্ষতায় বিশ্বাস করি, তার মানে ধর্মহীনতা নয়। সরকার যখন সফলভাবে হজ ব্যবস্থাপনা করছে, সেই সময়ে দলের কেউ কটূক্তি করবে, এটা গ্রহণযোগ্য নয়।আজ রোববার সন্ধ্যায় আওয়ামী লীগের কার্যনির্বাহী কমিটির বৈঠকের শুরুতে দেওয়া বক্তৃতায় আওয়ামী লীগের সভাপতি শেখ হাসিনা এসব কথা বলেন। তিনি বলেন, ‘সংবিধান মোতাবেক একজন মন্ত্রীর যেভাবে নিয়োগ অবসান হয়, সেভাবেই তা করা হয়েছে। আমি মনে করি লতিফ সিদ্দিকী যা বলেছে সেটা গর্হিত কাজ। আমাদের মধ্যে একজন কেন এমন করেছেন, সেটা জানি না।’
