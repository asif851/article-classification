
রাজশাহীর গোদাগাড়ীতে জঙ্গি আস্তানায় অভিযানকালে আত্মসমর্পণকারী সুমাইয়া খাতুনের ১০ দিনের রিমান্ড মঞ্জুর করেছেন আদালত।
আজ রোববার বেলা সাড়ে ১১টার দিকে রাজশাহীর জ্যেষ্ঠ বিচারিক হাকিম সাইফুল ইসলাম এই আদেশ দেন।
সুমাইয়াকে জিজ্ঞাসাবাদের জন্য ১০ দিনের রিমান্ডের আবেদন করেছিল গোদাগাড়ী থানার পুলিশ।
পুলিশের করা রিমান্ডের আবেদনের শুনানি নিয়ে আদেশ দেন আদালত।
গত বৃহস্পতিবার সুমাইয়ার বাবার বাড়িতে জঙ্গিবিরোধী অভিযান চালায় পুলিশ। এ সময় তাঁর বাবা সাজ্জাদ আলীসহ অন্যরা ঘর থেকে বের হয়ে শাবল ও হাঁসুয়া দিয়ে কুপিয়ে ফায়ার সার্ভিসের এক কর্মীকে হত্যা করেন। এরপর সাজ্জাদ আলীসহ পাঁচজন নিহত হন। পুলিশ বলছে, তাঁরা সবাই আত্মঘাতী বিস্ফোরণে নিহত হয়েছেন।
জঙ্গি আস্তানায় অভিযানের একপর্যায়ে আত্মসমর্পণ করেন সুমাইয়া।
পুলিশ জানিয়েছে, সুমাইয়া ইতিমধ্যে গুরুত্বপূর্ণ চারজন জঙ্গিকে শনাক্ত করেছেন, তাঁর বাবা সাজ্জাদের বাড়িতে যাঁদের যাতায়াত ছিল। তাঁদের একজন সোহেল মাহফুজ, যাঁকে গুলশানে হলি আর্টিজানে হামলায় ব্যবহৃত বোমা সরবরাহকারীদের একজন বলে চিহ্নিত করেছে পুলিশ।
