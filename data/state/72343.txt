
দুর্যোগপূর্ণ আবহাওয়ার কারণে চট্টগ্রাম ও বরিশাল শিক্ষা বোর্ডের অধীন জুনিয়র স্কুল সার্টিফিকেটের (জেএসসি) আজ রোববারের ইংরেজি দ্বিতীয় পত্রের পরীক্ষা স্থগিত করা হয়েছে। ১২ নভেম্বর সকাল ১০টায় এ পরীক্ষা অনুষ্ঠিত হবে। আর মাদ্রাসা শিক্ষা বোর্ডের অধীন সারা দেশের জুনিয়র দাখিল সার্টিফিকেটের (জেডিসি) আজকের পরীক্ষাও (ইংরেজি প্রথম পত্র) স্থগিত করা হয়েছে। ১৯ নভেম্বর এ পরীক্ষা অনুষ্ঠিত হবে। গতকাল শনিবার রাতে মাদ্রাসা শিক্ষা বোর্ডের ওয়েবসাইটে এ তথ্য দেওয়া হয়েছে।
চট্টগ্রাম শিক্ষা বোর্ডের পরীক্ষা নিয়ন্ত্রক মোহাম্মদ মাহবুব হাসান গতকাল রাতে প্রথম আলোকে বলেন, জেএসসির ইংরেজি দ্বিতীয় পত্রের পরীক্ষা রোববার (আজ) হচ্ছে না। ১২ নভেম্বর এ পরীক্ষা নেওয়া হবে।
চট্টগ্রাম ও বরিশাল বোর্ডের জেএসসি এবং মাদ্রাসা বোর্ডের জেডিসির আজকের পরীক্ষা স্থগিত
এ বিষয়ে বরিশাল শিক্ষা বোর্ডের চেয়ারম্যান অধ্যাপক মু. জিয়াউল হক মুঠোফোনে প্রথম আলোকে বলেন, দুর্যোগপূর্ণ আবহাওয়ার কারণে পরীক্ষা স্থগিত করার সিদ্ধান্ত নেওয়া হয়েছে। বোর্ডের পরীক্ষা নিয়ন্ত্রক শাহ মুহাম্মদ আলমগীর হোসেন বলেন, স্থগিত করা ইংরেজি দ্বিতীয় পত্রের পরীক্ষা ১২ নভেম্বর সকাল ১০টায় অনুষ্ঠিত হবে।এদিকে চট্টগ্রামসহ দেশের উপকূলীয় জেলাগুলোতে গতকাল প্রায় দিনভর বৃষ্টির কারণে মানুষের জীবনযাত্রা ব্যাহত হয়েছে। বৃষ্টির দুর্ভোগ ভুগিয়েছে রাজধানীর মানুষকেও। সাগর উত্তাল থাকায় চট্টগ্রাম বন্দরের বহির্নোঙরে পণ্য খালাসের কাজ বন্ধ রয়েছে। কক্সবাজারের টেকনাফ-সেন্ট মার্টিন নৌপথে চলছে না পর্যটকবাহী জাহাজ ও ট্রলার।আবহাওয়ার পূর্বাভাস বলছে, বঙ্গোপসাগরে সৃষ্ট গভীর নিম্নচাপটি আজ রোববার সকালে চট্টগ্রাম ও বরিশাল উপকূল অতিক্রম করতে পারে। এর প্রভাবে ঝোড়ো হাওয়ার আশঙ্কায় দেশের সমুদ্রবন্দরগুলোকে ৪ নম্বর স্থানীয় হুঁশিয়ারি সংকেত দেখাতে বলা হয়েছে।নিম্নচাপের কারণে চট্টগ্রাম বন্দরের নিজস্ব সতর্কতা ‘অ্যালার্ট-২’ জারি করা হয়েছে। দুর্যোগ মোকাবিলায় কখন কী করতে হবে, তা ঠিক করতে বন্দরের নিজস্ব প্রস্তুতির জন্য এই সতর্কতা জারি করা হয়। চট্টগ্রাম বন্দরের পর্ষদ সদস্য জাফর আলম গতকাল বলেন, ‘অ্যালার্ট-২’ অনুযায়ী বন্দর জেটিতে অবস্থানরত জাহাজগুলোকে শক্তভাবে বেঁধে রাখা, বন্দরের নিরাপত্তা বাড়ানোসহ বিভিন্ন কার্যক্রম নেওয়া হয়েছে।বহির্নোঙরে পণ্য স্থানান্তরের কাজে নিয়োজিত বন্দরের তালিকাভুক্ত বেসরকারি প্রতিষ্ঠানগুলোর সংগঠন বাংলাদেশ শিপ হ্যান্ডলিং অ্যান্ড বার্থ অপারেটরস অ্যাসোসিয়েশনের সহসভাপতি এ কে এম শামসুজ্জামান প্রথম আলোকে বলেন, বহির্নোঙরে পণ্যবাহী ৬৮টি বড় জাহাজ রয়েছে। দুর্যোগপূর্ণ আবহাওয়ার কারণে গতকাল সকাল থেকে এসব জাহাজে পণ্য স্থানান্তরের কাজ বন্ধ রয়েছে।গভীর নিম্নচাপ কেন্দ্রের ৪৮ কিলোমিটারের মধ্যে বাতাসের একটানা সর্বোচ্চ গতিবেগ ঘণ্টায় ৫০ কিলোমিটার, যা দমকা অথবা ঝোড়ো হাওয়া আকারে ৬০ কিলোমিটার পর্যন্ত বৃদ্ধি পাচ্ছে। গভীর নিম্নচাপ কেন্দ্রের নিকটবর্তী এলাকায় সাগর উত্তাল রয়েছে। গভীর নিম্নচাপের প্রভাবে উপকূলীয় জেলা চট্টগ্রাম, কক্সবাজার, নোয়াখালী, লক্ষ্মীপুর, ফেনী, চাঁদপুর, বরগুনা, পটুয়াখালী, ভোলা, বরিশাল, পিরোজপুর, ঝালকাঠি, বাগেরহাট, খুলনা, সাতক্ষীরা এবং তাদের অদূরবর্তী দ্বীপ ও চরগুলোর নিম্নাঞ্চল স্বাভাবিক জোয়ারের চেয়ে দুই থেকে তিন ফুট অধিক উচ্চতার বায়ুতাড়িত জলোচ্ছ্বাসে প্লাবিত হতে পারে।
