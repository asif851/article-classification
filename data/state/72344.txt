
দেশের হাওরাঞ্চল হিসেবে পরিচিত ৭ জেলার ৯০ ভাগ মানুষের জীবন আজ বিপন্ন। হাওরের ফসলহারা এসব নিঃস্ব-অসহায় মানুষ চরম সংকটে আছে। অনাহারে-অর্ধাহারে দিন কাটাচ্ছে তারা। তাই হাওরের সমস্যার স্থায়ী সমাধানে দীর্ঘমেয়াদি পরিকল্পনা প্রণয়ণ করতে হবে।
সুনামগঞ্জে আঞ্চলিক হাওর কনভেনশনে বক্তারা এসব কথা বলেছেন। জেলা শহরের শহীদ আবলু হোসেন মিলনায়তনে গতকাল শুক্রবার দিনব্যাপী এই কনভেনশনের আয়োজন করে বাসদ (মার্ক্সবাদী)। কনভেনশনে সুনামগঞ্জসহ ক্ষতিগ্রস্ত হাওর অঞ্চলকে দুর্গত এলাকা ঘোষণাসহ ১২ দফা দাবি বাস্তবায়নের আহ্বান জানানো হয়।
আয়োজক সংগঠনের সিলেট জেলার আহ্বায়ক উজ্জ্বল রায়ের সভাপতিত্বে কনভেনশনে বক্তব্য দেন সংগঠনের কেন্দ্রীয় কার্যপরিচালনা কমিটির সদস্য শুভ্রাংশ চক্রবর্তী, জল ও পরিবেশ গবেষণা ইনস্টিটিউটের চেয়ারম্যান প্রকৌশলী ম. ইনামুল হক, ‘হাওর বাঁচাও সুনামগঞ্জ বাঁচাও আন্দোলন’ সংগঠনের আহ্বায়ক বজলুল মজিদ চৌধুরী, জেলা জাসদের সভাপতি আ ত ম সালেহ্, জেলা উদীচী শিল্পীগোষ্ঠীর সভাপতি শীলা রায়, জেলা কমিউনিস্ট পার্টির সভাপতি চিত্তরঞ্জন তালুকদার, লেখক সুখেন্দু সেন, আইনজীবী রুহুল তুহিন, সাংবাদিক পঙ্কজ দে, বাসদের সংগঠক আল আমিন, কৃষক মহিবুর রহমান, জেলে আবদুল হাই প্রমুখ।
কনভেনশনে হাওর নিয়ে কাজ করা ৩৫টি দেশি-বিদেশি সংস্থার সমন্বয়ে গঠিত হাওর অ্যাডভোকেসি প্ল্যাটফর্ম নামের একটি সংগঠনের বরাত দিয়ে জানানো হয়, হাওরাঞ্চলে গত এপ্রিল মাসে অতিবৃষ্টি ও পাহাড়ি ঢলে ফসলরক্ষা বাঁধ ভেঙে ৪ হাজার ৩৯১ কোটি ২৬ লাখ টাকার বোরো ধানের ক্ষতি হয়েছে। এর মধ্যে সুনামগঞ্জে ক্ষতি হয়েছে ১ হাজার ৯০৫ কোটি টাকার। সুনামগঞ্জে সরকারি হিসাবেই ক্ষতিগ্রস্ত কৃষক পরিবার ৩ লাখ ২৫ হাজার ৯৯০টি।
কনভেনশনে ভবিষ্যতে কৃষি, কৃষকসহ বাংলাদেশের খাদ্য নিরাপত্তা নিশ্চিত করতে কনভেনশন থেকে ১২ দফা দাবি উপস্থাপন করা হয়। দাবিগুলো হলো সুনামগঞ্জসহ ক্ষতিগ্রস্ত হাওর অঞ্চলকে দুর্গত এলাকা ঘোষণা করা, কৃষিঋণ মওকুফ; এনজিও ঋণ, মহাজনি ঋণ দুই বছরের জন্য স্থগিত, সব সুদ মওকুফ করে বিনা সুদে, বিনা শর্তে কৃষিঋণ প্রদান। শস্যবিমা চালু ও বিনা মূল্যে কৃষি উপকরণ প্রদান। জলমহালের ইজারাপ্রথা বাতিল, সব জেলে-কৃষকের হাওরের ভাসান পানিতে অবাধে মাছ ধরার অধিকার ও প্রশাসনিক হয়রানি বন্ধ করতে হবে। ক্ষতিগ্রস্ত কৃষকদের তালিকা প্রকাশ, সারা বছর রেশনিং চালু ও ত্রাণ নিয়ে দুর্নীতি বন্ধ করতে হবে। গবাদিপশুর খাদ্য সরবরাহ করতে হবে। বন্যায় ক্ষতিগ্রস্ত কৃষকদের সব স্তরে ভর্তি ফি, পরীক্ষা ফি, মাসিক বেতন মওকুফ, বিনা মূল্যে শিক্ষা উপকরণ বিতরণ করতে হবে। ক্ষতিগ্রস্ত এলাকায় ওয়ার্ডভিত্তিক সরকারি চিকিৎসাকেন্দ্র চালু এবং বিনা মূল্যে ওষুধ সরবরাহ করতে হবে। দ্রুত নদী খননের ব্যবস্থা এবং সংকুচিত নৌপথ সম্প্রসারণ করতে হবে। প্রকৃতিনির্ভরতা কাটানোর লক্ষ্যে হাওর গবেষণা ইনস্টিটিউট চালু করতে হবে। হাওরের ফসলহানির জন্য দায়ী পানি উন্নয়ন বোর্ড কর্মকর্তা, ঠিকাদার, প্রকল্প বাস্তবায়ন কমিটিসহ জড়িত সবার দৃষ্টান্তমূলক শাস্তি নিশ্চিত করতে হবে।
