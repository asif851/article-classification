
প্রধানমন্ত্রী শেখ হাসিনার ছেলে সজীব ওয়াজেদ জয় বলেছেন, ‘প্রত্যেক ঘরে ঘরে বিদ্যুত্ পৌঁছে দেওয়া হবে। রংপুরসহ উত্তরাঞ্চলে গ্যাস আসবে। আমার স্বপ্ন রংপুরকে বাণিজ্য নগর হিসেবে গড়ে তোলা।’রংপুর জিলা স্কুল মাঠে আজ রোববার বিকেলে জেলা ও মহানগর আওয়ামী লীগের আয়োজনে এক জনসভায় প্রধান অতিথির বক্তৃতায় এসব কথা বলেন জয়। তিনি বলেন, ‘গতবার রংপুরে এসে যে ওয়াদা করেছিলাম, তা পূরণ হয়েছে। রংপুর বিভাগ হয়েছে। সিটি করপোরেশন হয়েছে। মেডিকেলে ডিজিটাল চিকিত্সা সুবিধা এসেছে। এখন আর আপনাদের ঢাকা যেতে হয় না।’গত পাঁচ বছরে দেশে ‘ব্যাপক উন্নয়ন’ হয়েছে উল্লেখ করে জয় বলেন, আগামী পাঁচ বছরে শুধু রংপুর নয়, সারা দেশে ব্যাপক উন্নয়নের পরিকল্পনা রয়েছে।বিএনপি সরকারের সমালোচনা করে জয় বলেন, ‘বিএনপি সরকারের আমলে উপজেলা পদ্ধতি বাতিল করা হয়েছে। আমরা সেই উপজেলা চালু করেছি। সেখানে এখন তারা নির্বাচনও করছেন।’মোবাইল ফোনের দাম প্রসঙ্গে জয় বলেন, ‘বিএনপির সময় মোবাইল ফোনের দাম ছিল এক লাখ টাকা। আমরা গত পাঁচ বছরে মোবাইল ফোনের দাম এক হাজারে নিয়ে এসেছি।’বিএনপির সরকারের আমলের এক মন্ত্রীর নাম উল্লেখ করে জয় বলেন, ‘তারা (বিএনপি) ক্ষমতায় থাকতে মোবাইল নিয়ে ব্যবসা করেছে। গড়ে তুলেছে কোটি কোটি টাকার সম্পদ। আমাদের সময় আমাদের কোনো মন্ত্রী-এমপি মোবাইল ফোন নিয়ে ব্যবসা করেনি। মোবাইল ফোন আপনাদের হাতের কাছে পৌঁছে দিয়েছি আমরা।’
রংপুর জেলা আওয়ামী লীগের ভারপ্রাপ্ত সভাপতি মমতাজ উদ্দিনের সভাপতিত্বে অনুষ্ঠিত জনসভায় জয় ছাড়াও বক্তব্য দেন খনিজ ও জ্বালানি প্রতিমন্ত্রী নসরুল হামিদ, যুব ও ক্রীড়া প্রতিমন্ত্রী আরিফ খান, সাংসদ আশিকুর রহমান, সাংসদ টিপু মুনশি, মহানগর আওয়ামী লীগের সভাপতি সাফিউর রহমান, জেলা আওয়ামী লীগের সাধারণ সম্পাদক রেজাউল করিম প্রমুখ।
জনসভা শুনতে আসা মানুষজন মাঠ ছাড়িয়ে প্রধান সড়ক, বাংলাদেশ ব্যাংকের মোড়, সার্কিট হাউস, কাচারি বাজার পর্যন্ত ছড়িয়ে পড়ে। সভাস্থলে মিছিল নিয়ে, বাদ্যযন্ত্র বাজিয়ে উপস্থিত হন দলের নেতা-কর্মীরা।
জনসভা শেষে পীরগঞ্জ উপজেলার পৈতৃক বাড়ি ‘জয় সদনে’ যান সজীব ওয়াজেদ জয়। সেখানে বাবা এম এ ওয়াজেদ মিয়ার কবর জিয়ারত করেন তিনি। জয় রাতে সেখানেই থাকবেন বলে দলীয় সূত্র জানিয়েছে।
