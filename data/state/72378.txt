
৫ জানুয়ারির নির্বাচনের পর আওয়ামী লীগ একটি পরিত্যক্ত রাজনৈতিক দলে পরিণত হয়েছে বলে দাবি করেছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। তিনি বলেন, আওয়ামী লীগ বিরোধী দলকে রাজনৈতিকভাবে মোকাবিলা করতে পারছে না। দেউলিয়া হয়ে গেছে। তাই দলটির নেতারা অবান্তর কথাবার্তা বলছেন।
আজ রোববার দুপুরে জাতীয় প্রেসক্লাবে এক প্রতিবাদ সমাবেশে মির্জা ফখরুল এ কথা বলেন। বিএনপির প্রচার সম্পাদক জয়নুল আবদিন ফারুকের ওপর পুলিশের ‘হামলার’ তিন বছর পূর্তিতে স্বাধীনতা ফোরাম নামের একটি সংগঠন ওই সমাবেশের আয়োজন করে।
তথ্যমন্ত্রী হাসানুল হক ইনুর বক্তব্যের সমালোচনা করে মির্জা ফখরুল বলেন, যে হাসানুল হক ইনু গণবাহিনীর নেতৃত্ব দিয়ে সশস্ত্রভাবে শেখ মুজিবুর রহমানের বিরুদ্ধে সংগ্রাম করেছিলেন। সেই ইনু এখন আওয়ামী লীগের মন্ত্রী হয়েছেন। দুই দিন আগে ‘তথাকথিত সরকারের’ তথ্যমন্ত্রী হাসানুল হক ইনু বিএনপির চেয়ারপারসনকে নিয়ে ভয়ংকর কথা বলেছেন। তিনি বলেছেন, খালেদা জিয়া জঙ্গিবাদ ও রাজাকারের সমর্থক। তাই তাঁকে সরিয়ে দিতে হবে।
ফখরুল বলেন, তাঁরা এ কথা বলতে পারেন। কারণ তাঁরাই গণবাহিনী তৈরি করে শেখ মুজিবের বিরুদ্ধে সংগ্রাম করেছিলেন। অনেককে সরিয়েও দিয়েছিলেন।
সরকারকে হুঁশিয়ারি দিয়ে ফখরুল বলেন, খাদেলা জিয়ার এতটুকু ক্ষতি হলে দায় সরকারকেই নিতে হবে।
ফারুকের ওপর পুলিশের হামলার সমালোচনা করে ফখরুল বলেন, জয়নুল আবদিন ফারুকের ওপর হামলা ব্যক্তি ফারুক নয়, সংসদীয় গণতন্ত্রের ওপর আক্রমণ।
