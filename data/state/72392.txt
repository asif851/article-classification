
পূর্ব সুন্দরবনে আজ শুক্রবার সকাল থেকে বনজীবীদের সব ধরনের প্রবেশ অনির্দিষ্টকালের জন্য বন্ধ ঘোষণা করেছে বন বিভাগ। আর যে সব বনজীবী আগে থেকে অনুমতি (পাস-পারমিট) নিয়ে বনে প্রবেশ করেছিল, তাদের বন থেকে বের করে দেওয়া হচ্ছে। আগুনের ঘটনায় জড়িতদের বিরুদ্ধে মামলা হবে।
পূর্ব সুন্দরবনের বিভাগীয় বন কর্মকর্তা সাইদুল ইসলাম সাংবাদিকদের বলেন, পূর্ব সুন্দরবনে একের পর এক নাশকতামূলক আগুনের ঘটনার পরিপ্রেক্ষিতে অনির্দিষ্টকালের জন্য বনে প্রবেশের সকল ধরনের অনুমতি বন্ধের সিদ্ধান্ত নেওয়া হয়েছে। শুক্রবার সকাল থেকে জেলে, মৌয়াল, বাওয়ালিসহ কোনো ধরনের বনজীবী আর বনে প্রবেশ করতে পারছে না। আর যারা আগে থেকে পাস নিয়ে বনের ভেতর অবস্থান করছিল, তাদের পাসও বাতিল করে বন থেকে বের করে লোকালয়ে পাঠিয়ে দেওয়া হচ্ছে। এই বন কর্মকর্তা আরও বলেন, গত বুধবার বিকেলে ধানসাগর স্টেশনের তুলাতুলী এলাকায় লাগা আগুন এখন অনেকটা নিয়ন্ত্রণে। তবে মাঝে মাঝে কোনো কোনো স্থানে সামান্য ধোঁয়া দেখা যাচ্ছে। ফায়ার সার্ভিস ও বন বিভাগের কর্মীরা সেসব স্থানে সঙ্গে সঙ্গে পানি দিয়ে দিচ্ছে। আশা করা যায় আজকের (শুক্রবার) মধ্যে বনের আগুন পুরোপুরি নিভিয়ে ফেলা সম্ভব হবে। বনের কী পরিমাণ ক্ষতি হয়েছে তারও পরীক্ষা-নিরীক্ষা চলছে। বন কর্মকর্তা সাইদুল আরও বলেন, আগুনের ঘটনায় জড়িতদের ইতিমধ্যে চিহ্নিত করা হয়েছে। তাদের বিরুদ্ধে আগামী রোববার আদালতে বন আইনে মামলা করা হবে।
