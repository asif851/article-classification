
সিরাজগঞ্জের বেলকুচি উপজেলার শোলাকুড়া গ্রামে গৃহবধূ সালমা খাতুনকে অ্যাসিডে ঝলসে দেওয়ার প্রতিবাদে প্রথম আলো বন্ধুসভার উদ্যোগে মানববন্ধন হয়েছে।
গতকাল শুক্রবার সিরাজগঞ্জ শহরের মুজিব সড়কে সকাল ১০টা থেকে বেলা ১১টা পর্যন্ত এই কর্মসূচিতে বন্ধুসভার সদস্যরা ছাড়াও বিভিন্ন শিক্ষাপ্রতিষ্ঠানের শিক্ষক-শিক্ষার্থী ও পেশাজীবী সংগঠনের নেতারা অংশ নেন।
মানববন্ধন চলাকালে বক্তারা গৃহবধূকে অ্যাসিড নিক্ষেপের জন্য দায়ী ব্যক্তিকে দ্রুত গ্রেপ্তার করে দৃষ্টান্তমূলক শাস্তির দাবি করেন। তাঁরা বলেন, এই জঘন্য অপরাধের কোনো ক্ষমা নেই। ঘটনার পর তিন দিন অতিবাহিত হলেও পুলিশ আসামিকে গ্রেপ্তার করতে পারেনি।
গত মঙ্গলবার গভীর রাতে গৃহবধূ সালমার সঙ্গে ঝগড়ার জের ধরে স্বামী সাইফুল ইসলাম তাঁর ওপর অ্যাসিড ছুড়ে পালিয়ে যান। অ্যাসিডে সালমার মুখমণ্ডলের প্রায় ৭০ শতাংশ ঝলসে গেছে। তাঁকে উদ্ধার করে প্রথমে স্থানীয় হাসপাতাল ও অবস্থার অবনতি হওয়ায় পরে ঢাকা মেডিকেল কলেজ হাসপাতালে পাঠানো হয়েছে। এ ঘটনায় তাঁর বাবা সোলায়মান হোসেন মামলা করেছেন।
বেলকুচি থানার ভারপ্রাপ্ত কর্মকর্তা (ওসি) মো. সাজ্জাত হোসেন জানান, আসামিকে গ্রেপ্তারে অভিযান চলছে।
 
