
মানবতাবিরোধী অপরাধের দায়ে ফাঁসি কার্যকর হওয়া বিএনপির নেতা সালাউদ্দিন কাদের (সাকা) চৌধুরীর মামলার রায়ের খসড়া ফাঁসের ঘটনায় করা মামলার রায় আজ বৃহস্পতিবার হচ্ছে না। রায় ঘোষণার জন্য ২৮ আগস্ট তারিখ পুনর্নির্ধারণ করা হয়েছে।
রায়ের খসড়া ফাঁসের ঘটনায় করা ওই মামলার রায় ঘোষণার জন্য আজ (১৪ আগস্ট) তারিখ ধার্য ছিল। বাংলাদেশ সাইবার ক্রাইম ট্রাইব্যুনালের বিচারক কে এম শামসুল আলম ৪ আগস্ট এই তারিখ ধার্য করেছিলেন।
ট্রাইব্যুনালের সরকারি কৌঁসুলি নজরুল ইসলাম বলেন, রায় প্রস্তুত হয়নি। তাই আজ রায় ঘোষণা করা হচ্ছে না। রায় ঘোষণার জন্য ২৮ আগস্ট তারিখ পুনর্নির্ধারণ করেছেন ট্রাইব্যুনাল।
এই মামলায় সাকা চৌধুরীর স্ত্রী-ছেলেসহ সাতজন আসামি।
আসামিদের মধ্যে সাকা চৌধুরীর আইনজীবী ফখরুল ইসলামসহ চারজন কারাগারে আছেন। ফখরুলের সহকারী মেহেদী হাসান পলাতক রয়েছেন। সাকা চৌধুরীর স্ত্রী ফারহাত কাদের চৌধুরী জামিনে আছেন। ছেলে হুম্মাম কাদের চৌধুরীর বিরুদ্ধে গ্রেপ্তারি পরোয়ানা জারি রয়েছে।
