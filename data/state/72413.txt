
স্বাধীনতা দিবস উপল‌ক্ষে আগামী বৃহস্পতিবার রাজধানীর বঙ্গভবনে প্রধানমন্ত্রী, মন্ত্রিপরিষদ, সামরিক ও আধা-সামরিক, দেশি-বিদেশি কূটনীতিক, খেতাবপ্রাপ্ত মুক্তিযোদ্ধাসহ বিশিষ্ট ব্যক্তিরা রাষ্ট্রপতি আবদুল হামিদের সঙ্গে সৌজন্য সাক্ষাৎ করবেন। এ জন্য বঙ্গভবনের আশপাশের এলাকায় যান চলাচল নিয়ন্ত্রণ করা হবে।
আজ মঙ্গলবার দুপুরে ঢাকা মহানগর পুলিশের (ডিএমপি) এক সংবাদ বিজ্ঞপ্তিতে এ কথা জানানো হয়।
ওই দিন জিরো পয়েন্ট থেকে গুলিস্তান পাতাল সড়ক ও রাজউক ক্রসিং পর্যন্ত সব ধরনের বাণিজ্যিক যানবাহন চলাচল বন্ধ থাকবে। শুধু উড়ালসড়ক ব্যবহারকারী যানবাহনগুলো ঢুকতে পারবে।
এ ছাড়া গুলিস্তান আহাদ বক্স থেকে ইত্তেফাক মোড় পর্যন্ত সব ধরনের যানবাহন চলাচল বন্ধ থাকবে। আলিকো গ্যাপ থেকে দিলকুশা বাণিজ্যিক এলাকা ও রাজউক ক্রসিং পর্যন্ত সব ধরনের গাড়ি প্রবেশ নিষিদ্ধ থাকবে। পার্ক রোডের উত্তর মাথা থেকে ইত্তেফাক মোড়ের দিকে কোনো গাড়ি চলবে না। শাপলা চত্বর ও দৈনিক বাংলা থেকে রাজউক-গুলিস্তানগামী সব বাস দৈনিক বাংলা, ইউবিএল, প্রেসক্লাব হয়ে কিংবা অন্য কোনো সুবিধাজনক বিকল্প রাস্তায় চলাচল করতে বলা হয়েছে।
