
সিলেট নগরের পাঠানটুলা এলাকায় গত বছরের ২৭ জুন খুন হয়েছিলেন জাতীয়তাবাদী ছাত্রদলের গোবিন্দগঞ্জ কলেজ শাখার সভাপতি জিল্লুল হক। এ ঘটনায় ছাত্রদল ও বিএনপির একাংশের ২০ নেতা-কর্মীকে আসামি করে মামলা করেছিলেন জিল্লুল হকের ভাই আহমেদ হাসান। মামলার অন্যতম আসামি হলেন সিলেটের মদন মোহন কলেজ শাখা ছাত্রদলের সভাপতি কাজী মেরাজ। ঘটনার আট মাস পর গতকাল বুধবার কাজী মেরাজ ও মামলার অপর আসামি ছাত্রদলের কর্মী জামাল আহমদ খান আদালতে আত্মসমর্পণ করেছেন। মহানগর হাকিম আদালতে (৩) দুজন হাজির হলে বিচারক তাঁদের জামিন আবেদন নামঞ্জুর করে কারাগারে পাঠানোর নির্দেশ দেন। 
