
বর্তমান সরকারের দুই মেয়াদে গত সাত বছরে সাত শতাধিক পত্রিকাকে নিবন্ধন দেওয়া হয়েছে বলে জানিয়েছেন তথ্যমন্ত্রী হাসানুল হক ইনু। গতকাল মঙ্গলবার জাতীয় সংসদে প্রশ্নোত্তরে জাসদের নাজমুল হক প্রধানের প্রশ্নের জবাবে তিনি এ তথ্য জানান।তথ্যমন্ত্রী আরও জানান, বর্তমান সরকারের আমলে বেসরকারি মালিকানায় ৩১টি স্যাটেলাইট চ্যানেল, ২৪টি এফএম রেডিও ও ৩২টি কমিউনিটি রেডিওর অনুমোদন হয়েছে। তিনি জানান, প্রতিষ্ঠানগুলোর নিজস্ব দায়বদ্ধতা ও সরকারের সময়োচিত পদক্ষেপের কারণে সংবাদপত্র ও ইলেকট্রনিক গণমাধ্যম কাঙ্ক্ষিত উৎকর্ষ অর্জন করেছে।প্রশ্নোত্তরের আগে স্পিকার শিরীন শারমিন চৌধুরীর সভাপতিত্বে বিকেল পাঁচটায় অধিবেশন শুরু হয়। প্রশ্নোত্তর টেবিলে উপস্থাপিত হয়।সানজিদা খানমের প্রশ্নের জবাবে শিল্পমন্ত্রী আমির হোসেন আমু বলেন, চিনি ও খাদ্য শিল্প করপোরেশনের আওতাধীন বিদ্যমান চিনিকলগুলো ত্রিশ, পঞ্চাশ ও ষাটের দশকে স্থাপিত হওয়ায় এগুলোর অর্থনৈতিক আয়ু শেষ হয়ে গেছে। এগুলোর জন্য পর্যায়ক্রমে প্রয়োজনীয় যন্ত্রপাতি প্রতিস্থাপনসহ উপজাতভিত্তিক শিল্প স্থাপনের পরিকল্পনা নেওয়া হয়েছে।
 
