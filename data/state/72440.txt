
ময়মনসিংহ-ভৈরব রেললাইনে স্লিপারের নিচ থেকে পাথর চুরি হচ্ছে। ইতিমধ্যে ঈশ্বরগঞ্জ রেলওয়ে জংশন এলাকাসহ কয়েকটি স্থানে রেললাইন প্রায় পাথরশূন্য হয়ে পড়েছে। এসব এলাকা দিয়ে ঝুঁকি নিয়ে ট্রেন চলাচল করছে।ঈশ্বরগঞ্জ রেলস্টেশন সূত্রে জানা গেছে, ৫৮ কিলোমিটারের এই রেলপথের সোহাগী ও আঠারবাড়ী এলাকায় পাথর চুরি দিন দিন বাড়ছে। ঈশ্বরগঞ্জ রেলওয়ে জংশনের সংযোগ লাইনের বিভিন্ন জায়গা ইতিমধ্যে পাথরশূন্য হয়ে পড়েছে। অনেক স্থানে ক্লিপও চুরি হচ্ছে। এ চুরির বেশির ভাগের একটি চক্র সংঘটিত করছে বলে জানা গেছে।সম্প্রতি সরেজমিনে দেখা যায়, উপজেলার শিমরাইল এলাকা থেকে ঈশ্বরগঞ্জ রেলস্টেশন পর্যন্ত প্রায় তিন কিলোমিটার লাইনের কোথাও কোথাও পাথর নেই। কোথাও স্লিপারের নিচ থেকে মাটি সরে যাচ্ছে। প্রায় জায়গায় ক্লিপ নেই।আবদুল হালিম নামের এক কৃষক জানান, রেললাইনের আশপাশের লোকজন পাথর নিয়ে বাড়ি তৈরির কাজে ব্যবহার করছেন। অনেকে পাথর বাড়ির ভেতরে স্তূপ করে রেখেছেন। কারও কারও বাড়ির ফুলের টবেও পাথর শোভা পাচ্ছে। আবদুল হাসিম নামের অপর এক ব্যক্তি জানান, রেলের পাথর আর ক্লিপ দিন দিন চুরি হয়ে যাওয়ায় এই পথে ঝুঁকি নিয়ে ট্রেন চলছে।ঈশ্বরগঞ্জ রেলওয়ে স্টেশনের মাস্টার এস এন ভট্টাচার্য জানান, এ পথে প্রতিদিন চারটি আপ ও চারটি ডাউন ট্রেন চলাচল করে। পাথরশূন্য হয়ে যাওয়ায় ঈশ্বরগঞ্জ থেকে আঠারবাড়ি রেললাইনের অবস্থা খুবই ঝুঁকিপূর্ণ। ফলে যেকোনো সময় ভয়াবহ দুর্ঘটনা ঘটতে পারে।ময়মনসিংহ রেলওয়ের সহকারী প্রকৌশলী মো. হামিদুর রহমান জানান, রেললাইন পাথরশূন্য হওয়ার বিষয়টি ঊর্ধ্বতন কর্তৃপক্ষকে জানানো হয়েছে। এ বিষয়ে রেলের পক্ষ থেকে মামলাও করা হয়েছে। বরাদ্দ পেলে পাথর দেওয়া হবে। পাথর ও ক্লিপ চুরি রোধে রেললাইনের পাশের বাসিন্দাদের সচেতন করাও জরুরি।
