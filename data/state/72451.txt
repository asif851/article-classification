
মৌলভীবাজারের জুড়ী উপজেলায় এক কিশোরীকে (১৫) ধর্ষণের ঘটনায় করা মামলার আসামিদের গ্রেপ্তার এবং শাস্তির দাবিতে গতকাল শুক্রবার মানববন্ধন হয়েছে। এদিকে জুড়ী থানার পুলিশ আসামিদের ধরিয়ে দিতে পুরস্কার ঘোষণা করেছে। ৪ আগস্ট রাতে জুড়ীতে কয়েকজন যুবক এক ব্যক্তিকে গাছের সঙ্গে বেঁধে তাঁর বোনকে ধর্ষণ করেছে বলে অভিযোগ পাওয়া গেছে। এ ঘটনায় ৬ আগস্ট ওই কিশোরীর ভাই বাদী হয়ে ফারুক ও কইছ নামের দুজনের নাম উল্লেখ করে অজ্ঞাতনামা দুজনের বিরুদ্ধে জুড়ী থানায় মামলা করেন।স্থানীয় সূত্র জানায়, গতকাল বেলা ১১টা থেকে ১২টা পর্যন্ত জুড়ী-লাঠিটিলা সড়কের দিলখোশ বাজার এলাকায় মানববন্ধন হয়। এতে নির্যাতিত কিশোরীর আত্মীয়স্বজন ও বিভিন্ন শ্রেণী-পেশার লোকজন অংশ নেন। মানববন্ধনে বক্তারা অবিলম্বে আসামিদের গ্রেপ্তার করে দৃষ্টান্তমূলক শাস্তি দেওয়ার দাবি জানান।
