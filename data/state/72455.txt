
গত এক বছরে নির্যাতনের শিকার গৃহকর্মীদের ৭৮ শতাংশই শিশু। অর্থাৎ গত এক বছরে সংঘটিত ৬০টি নির্যাতনের ঘটনার মধ্যে ৪৭ জনের বয়সই ১৮ বছরের নিচে। এর মধ্যে ২৩টি ঘটনায় আক্রান্ত গৃহকর্মীর বয়স ৫ থেকে ১২ বছরের মধ্যে।
বাংলাদেশ ইনস্টিটিউট অব লেবার স্টাডিজের (বিলস্) বয়সভিত্তিক গৃহশ্রমিক দুর্ঘটনা ও নির্যাতনের পরিসংখ্যানে এই চিত্র উঠে এসেছে। গতকাল মঙ্গলবার ‘গৃহকর্মী সুরক্ষা ও কল্যাণ নীতি-২০১৫ প্রণয়নের এক বৎসর: গৃহশ্রমিকদের অবস্থা ও উন্নয়নে করণীয়’ শীর্ষক আলোচনা সভার প্রতিবেদনে বিলস্-এর এই তথ্য দেওয়া হয়।
রাজধানীর জাতীয় প্রেসক্লাবে অনুষ্ঠিত এই আলোচনা সভার আয়োজন করে গৃহশ্রমিক অধিকার প্রতিষ্ঠা নেটওয়ার্ক। অনুষ্ঠানে বিলস্-এর তথ্য উল্লেখ করে বলা হয়, গত এক বছরে ২৬ জন গৃহকর্মী গৃহকর্মে নিয়োজিত অবস্থায় মারা গেছে। কর্মক্ষেত্রে দুর্ঘটনা ও নির্যাতনের শিকার হয়েছে ৪২ জন। এ ছাড়া ১৫ জন গৃহকর্মী এই সময়ে আত্মহত্যা করেছে।
