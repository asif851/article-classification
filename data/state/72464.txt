
নাশকতার মামলায় বিএনপির ভারপ্রাপ্ত মহাসচিব মির্জা ফখরুল ইসলাম আলমগীরকে দেওয়া হাইকোর্টের জামিন ছয় সপ্তাহের জন্য বহাল রেখেছেন আপিল বিভাগ। এই সময়ের মধ্যে ফখরুল চাইলে উন্নত চিকিৎসার জন্য বিদেশে যেতে পারবেন বলে জানিয়েছেন আপিল বিভাগ।আজ সোমবার প্রধান বিচারপতি সুরেন্দ্র কুমার সিনহার নেতৃত্বাধীন চার সদস্যের বেঞ্চ এ আদেশ দেন।এর আগে বিএনপি নেতা ফখরুলের শারীরিক অবস্থা পরীক্ষার জন্য দ্বিতীয় দফায় যে মেডিকেল বোর্ডটি গঠন করা হয়েছিল সেটার প্রতিবেদন আদালতে উপস্থাপন করেন ভারপ্রাপ্ত অ্যাটর্নি জেনারেল মুরাদ রেজা। ওই প্রতিবেদনে বলা হয়, ফখরুল ভাসকুলার রোগে আক্রান্ত। এই সমস্যার জন্য তাঁর উন্নত চিকিৎসার প্রয়োজন। পরে আদালত আদেশে জামিন বহাল রাখার কথা বলেন। আদালত আরও বলেন, চাইলে ফখরুল বিদেশে গিয়ে চিকিৎসা নিতে পারবেন।আদালতে ফখরুলের পক্ষে ছিলেন আইনজীবী খন্দকার মাহবুব হোসেন, মওদুদ আহমদ ও এম মাহবুব উদ্দিন খোকন।খন্দকার মাহবুব হোসেন বলেন, পরে যদি প্রয়োজন হয় তাঁরা জামিন বাড়ানোর জন্য আবেদন করবেন। আদালতের এই আদেশের ফলে এখন পর্যন্ত ফখরুলের মুক্তি পেতে বাধা নেই। তবে বর্তমান সরকার ইচ্ছা করলে বাধা দিতে পারে। তিন আইনজীবীকে সহায়তা করেন আইনজীবী একে এম এহসানুর রহমান ও সাজ্জাদ হায়দার। ভারপ্রাপ্ত অ্যাটর্নি জেনারেল মুরাদ রেজা বলেন, পুরোপুরি স্বাস্থ্যগত কারণে মির্জা ফখরুলকে জামিন দেওয়া হয়েছে। উনি কোনো রাজনৈতিক কর্মসূচিতে অংশ নিতে পারবেন কি-না জানতে চাইলে মুরাদ রেজা বলেন, পারবেন কি-না বলতে চাই না। তবে আমার ধারণা চিকিৎসা করানো ছাড়া এর মাঝে তাঁর অন্য কিছু করার সুযোগ নেই।চলতি বছরের শুরুতে ৫ জানুয়ারির ‘একতরফা’ জাতীয় সংসদ নির্বাচনের বর্ষপূর্তি ঘিরে কর্মসূচি ঘোষণা করে বিএনপির নেতৃত্বাধীন ২০-দলীয় জোট। এ সময় রাজধানীর বিভিন্ন এলাকায় গাড়ি ভাঙচুর, অগ্নিসংযোগসহ নাশকতার ঘটনা ঘটে। ৬ জানুয়ারি মির্জা ফখরুলকে গ্রেপ্তার করে আইনশৃঙ্খলা বাহিনী। পরে নাশকতার অভিযোগে পল্টন ও মতিঝিল থানার সাতটি মামলায় তাঁকে গ্রেপ্তার দেখানো হয়। এর মধ্যে পল্টন থানার মামলা ছয়টি ও মতিঝিল থানার একটি। সবগুলোতে তিনি হাইকোর্ট থেকে জামিন পেয়েছেন। এর মধ্যে পল্টন থানার দুটি ও মতিঝিল থানার একটি মামলায় হাইকোর্টের দেওয়া জামিন বহাল রাখেন আপিল বিভাগ। আর পল্টন থানার তিনটি মামলায় হাইকোর্টের জামিনের বিষয়ে আপিল বিভাগ আজ আদেশ দিলেন।
কারাবন্দী অবস্থায় অসুস্থ হয়ে পড়লে ১৩ জুন হাইকোর্টের নির্দেশে মির্জা ফখরুলকে কাশিমপুর কারাগার থেকে বিএসএমএমইউ হাসপাতালে ভর্তি করা হয়। তিনি এখনো সেখানে চিকিৎসাধীন।
