
দিনাজপুরের বিরামপুরে অস্ত্র, গুলি, বিস্ফোরকসহ পাঁচ ডাকাতকে গ্রেপ্তার করা হয়েছে বলে পুলিশ জানিয়েছে। আজ রোববার বিরামপুর পৌর শহর থেকে তাদের গ্রেপ্তার করা হয়।
বিরামপুর থানা সূত্রে জানা গেছে, গোপন সূত্রে খবর পেয়ে সন্ধ্যা সোয়া ছয়টায় পৌর শহরের কলেজ বাজার মোড় থেকে দুই ডাকাত এবং সাড়ে সাতটার দিকে শহরের মির্জাপুর এলাকা থেকে বাকি তিন ডাকাতকে গ্রেপ্তার করা হয়। তাদের কাছ থেকে একটি করে পিস্তল, রিভলবার, ম্যাগাজিন, পাঁচটি গুলি, দুটি শাবল ও বিস্ফোরক দ্রব্য উদ্ধার করা হয়।থানার ভারপ্রাপ্ত কর্মকর্তা (ওসি) মো. আমিরুজ্জামান বলেন, ওই সংঘবদ্ধ ডাকাত দল ডাকাতির উদ্দেশ্যে শহরের কলেজ বাজার ও মির্জাপুর এলাকায় একত্র হয়েছিল। এরা সবাই আন্তজেলা ডাকাত দলের সদস্য। এদের প্রত্যেকের বিরুদ্ধে সংশ্লিষ্ট থানায় ডাকাতিসহ কয়েকটি মামলা রয়েছে।
