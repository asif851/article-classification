
জাতীয় পার্টির (জাপা) চেয়ারম্যান এইচ এম এরশাদ আজ বৃহস্পতিবার সকালে এক সংবর্ধনা অনুষ্ঠানে বলেছেন, তিনি যখন মঞ্চে বসা, তখন স্ত্রী রওশন ফোন দিয়েছিলেন। রওশন ফোনে জানতে চেয়েছেন, তিনি এখন কোথায়? জবাবে এরশাদ জানান, তিনি গুলশানে দলের একটি সংবর্ধনা অনুষ্ঠানে আছেন। শুনে রওশন তাঁকে বলেছেন, ‘আমাকে নিলে না কেন?’
দলে সাম্প্রতিক দুটি পরিবর্তনের ঘটনায় স্ত্রী রওশন এরশাদের সঙ্গে তাঁর কার্যত যে কোনো দূরত্ব নেই, সম্ভবত তা বোঝাতেই এরশাদ নেতা-কর্মীদের উদ্দেশে এ কথা বলেন। এরশাদ যখন মিষ্টি হাসিতে রওশনের সঙ্গে কথোপকথনের কথা বলছিলেন, তখন নেতা-কর্মীদের হাততালি ও স্লোগান দিতে দেখা যায়।
দলের নবনিযুক্ত কো-চেয়ারম্যান জি এম কাদের ও মহাসচিব এ বি এম রুহুল আমিন হাওলাদারকে সংবর্ধনা দিতে জাপার ঢাকা উত্তর কমিটি এ অনুষ্ঠানের আয়োজন করে।
প্রধান অতিথির বক্তব্যে এরশাদ বলেন, ‘এত দিন অনেক কষ্টে ছিলাম। মনে শান্তি ছিল না। কারণ আমি যখন চলে যাব, তখন আমার সন্তান (জাতীয় পার্টি) কি হারিয়ে যাবে?’ ছোট ভাই জি এম কাদেরকে দলের ভবিষ্যৎ নেতা ও নিজের উত্তরসূরি করার কথা উল্লেখ করে বলেন, ‘আমার সেই দুঃস্বপ্ন চলে গেছে। আমার সন্তান (জাপা) বেঁচে থাকবে। সব সংশয়, বেদনা দূর হয়ে গেছে।’
এর আগে জি এম কাদের ও এ বি এম রুহুল আমিন হাওলাদারকে ফুল দিয়ে সংবর্ধনা জানানো হয়।
