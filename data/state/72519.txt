
কুমিল্লার ব্রাহ্মণপাড়া উপজেলার সদর ইউনিয়নের কল্পবাস সরকারি প্রাথমিক বিদ্যালয়ের মাঠে থাকা গর্তে সারা বছরই পানি জমে থাকে। এতে বিদ্যালয়ের মাঠে খেলাধুলা করতে পারে না শিক্ষার্থীরা।
বিদ্যালয় সূত্রে জানা গেছে, কল্পবাস গ্রামের উত্তরপাড়ায় ১৯৭৪ সালে ৩৩ শতাংশ জমির ওপর বিদ্যালয়টি প্রতিষ্ঠিত হয়। এরপর ৩৯ বছর ধরে এটি বেসরকারি রেজিস্টার্ড প্রাথমিক বিদ্যালয় হিসেবে পরিচালিত হয়ে আসছিল। ২০১৩ সালে বিদ্যালয়টি সরকারি করা হয়। বর্তমানে এখানে ১৮০ জন শিক্ষার্থী আছে। দুটি একতলা ভবনও আছে। সেই সঙ্গে মাঠ ভরাট না থাকায় মাঠে রয়েছে বহু গর্ত। এসব গর্তে প্রায় সারা বছরই পানি জমে থেকে মাঠটিকে জলাবদ্ধ করে রাখছে।
পঞ্চম শ্রেণির ছাত্রী তাহমিনা আক্তার, আকলিমা আক্তার এবং চতুর্থ শ্রেণির শারমীন আক্তার ও জান্নাত আক্তার বলে, সারা বছরই মাঠে পানি থাকে। এতে মাঠে খেলাধুলা করতে পারে না তারা।
বিদ্যালয়ের ভারপ্রাপ্ত প্রধান শিক্ষক রেহানা বেগম বলেন, মাঠটি বছরের বেশির ভাগ সময়ই পানিতে ডুবে থাকে। ছেলেমেয়েরা খেলাধুলা করতে পারে না। মাঠ ভরাটের বিষয়টি ঊর্ধ্বতন কর্তৃপক্ষকে লিখিতভাবে জানানো হয়েছে।
ব্রা‏হ্মণপাড়া সদর ইউনিয়ন পরিষদের চেয়ারম্যান জসিম উদ্দিন বলেন, ‘বিদ্যালয়ের মাঠ ভরাটের জন্য স্থানীয় সাংসদ ও উপজেলা চেয়ারম্যানের কাছে প্রকল্প দিয়ে আবেদন করেছি। শিগগিরই মাঠটি ভরাট করা হবে।’
ব্রা‏হ্মণপাড়া উপজেলা শিক্ষা কর্মকর্তা মাহতাব উদ্দিন বলেন, বিদ্যালয়ের মাঠটিতে পানি রয়েছে। কিছু অংশ ভরাট করা হয়েছে। বাকি অংশটি ভরাটের জন্য চেষ্টা করা হচ্ছে।
 
