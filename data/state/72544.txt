
বেসরকারি বিশ্ববিদ্যালয়ের ওপর আরোপিত ১০ শতাংশ মূল্য সংযোজন কর (ভ্যাট) প্রত্যাহারের দাবিতে রাজধানীতে আলাদা বিক্ষোভ মিছিল-সমাবেশ করেছেন বিভিন্ন বেসরকারি বিশ্ববিদ্যালয় ও মেডিকেল কলেজের শিক্ষার্থীরা।গতকাল সোমবার বেলা ১১টার দিকে জাতীয় প্রেসক্লাবের সামনে ‘বেসরকারি বিশ্ববিদ্যালয় শিক্ষা অধিকার আন্দোলন’-এর ব্যানারে বিক্ষোভ করেন শিক্ষার্থীরা। দুপুর ১২টার দিকে শিক্ষার্থীরা সেখান থেকে অর্থ মন্ত্রণালয় ঘেরাও করতে সচিবালয়ের অভিমুখে রওয়ানা হলে পথেই বাধা দেয় পুলিশ। ব্যারিকেড দিয়ে রাখায় শিক্ষার্থীরা সেখানেই সমাবেশ করেন।এ সময় আন্দোলনের সমন্বয়কারী হিসেবে পরিচয় দেওয়া তাহারাত লিয়ন বলেন, এই অতিরিক্ত ভ্যাট আরোপের সিদ্ধান্ত অবৈধ ও শিক্ষাসংকোচনের কৌশল মাত্র। এ সময় রাজ্জাক সঞ্জয়, সোহাইল জামিল, বি এম রাসেল হোসেন, তৌফিক তমাল প্রমুখ বক্তব্য দেন।
