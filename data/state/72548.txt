
আওয়ামী লীগের সভাপতিমণ্ডলীর সদস্য ও সাবেক স্বরাষ্ট্রমন্ত্রী মোহাম্মদ নাসিম বলেছেন, ‘আমাদের ভুল আছে, ত্রুটি আছে, কেউ আমরা অস্বীকার করতে পারি না। এ ভুলের কারণে যদি কেউ আমাদের ভুল বুঝে থাকেন, তাহলে অনুরোধ করব যে এ ভুল সংশোধনের সুযোগ করে দেন।’ আজ মঙ্গলবার দুপুরে জাতীয় প্রেসক্লাবে বঙ্গবন্ধু সাংস্কৃতিক জোট ঢাকা বিভাগীয় শাখা আয়োজিত ‘দেশ ও জাতির স্বার্থে গণতান্ত্রিক ও মুক্তিযুদ্ধের সপক্ষের শক্তির নেতৃত্বে প্রয়োজন’ শীর্ষক আলোচনায় নাসিম এসব কথা বলেন। নাসিম বলেন, ‘পাঁচ সিটি করপোরেশন নির্বাচনের পরাজয়ে আওয়ামী লীগ হতাশ ও শঙ্কিত নয়। পাঁচ সিটি করপোরেশন নির্বাচনে দলের পরাজয়ের কারণ খতিয়ে দেখা হবে। আর দলের সাময়িক বিপর্যয় হলেও চূড়ান্ত লড়াইয়ে বিজয় হবে।’ নাসিম বলেন, ‘আওয়ামী লীগের সেই আত্মবিশ্বাস আছে যে ভুল সংশোধন করে অবশ্যই জাতীয় নির্বাচনে জনগণকে মুক্তিযুদ্ধের পক্ষে, গণতন্ত্রের পক্ষে ইনশাআল্লাহ আমরা বিজয় ছিনিয়ে আনবই। যেকোনো বিপর্যয়ের সময় ঐক্যবদ্ধভাবে লড়াই করতে জানে আওয়ামী লীগ।’ বিএনপি-জামায়াতের দুঃশাসনের চিত্র তুলে ধরে সাবেক এই স্বরাষ্ট্রমন্ত্রী বলেন, মানুষকে সিদ্ধান্ত নিতে হবে দেশে গণতান্ত্রিক শাসনব্যবস্থা অব্যাহত রাখবে, নাকি জঙ্গিবাদী শাসনব্যবস্থায় ফিরে যাবে। নির্বাচনকালীন সরকার নিয়ে হুমকি না দিতে বিএনপির প্রতি আহ্বান জানিয়ে আওয়ামী লীগের এই নীতিনির্ধারক বলেন, সিটি নির্বাচনগুলোর মধ্য দিয়ে প্রমাণিত হয়েছে যে নির্বাচন কমিশন স্বাধীন ও শক্তিশালী। জাতীয় নির্বাচনও অন্তর্বর্তীকালীন সরকারের অধীনে হওয়া সম্ভব। 
নির্বাচন কমিশনকে ধন্যবাদ জানিয়ে নাসিম বলেন, ‘আমরা নির্বাচন কমিশনকে ধন্যবাদ জানাই, তারা অনেক অপপ্রচার, প্রোপাগান্ডা ও মিথ্যাচারের মধ্যেও নির্বাচন সুষ্ঠুভাবে সম্পন্ন করেছে এবং সঠিক সময়ে ফল প্রকাশ করেছে।’ নির্বাচন কমিশনকে সার্বিক সহায়তা করার জন্য সিভিল প্রশাসনকেও ধন্যবাদ জানান তিনি।
বঙ্গবন্ধু সাংস্কৃতিক জোট কেন্দ্রীয় কমিটির সহসভাপতি মোবারক আলী সিকদারের সভাপতিত্বে সভায় বক্তব্য দেন কৃষক লীগের সহসভাপতি এম এ করিম, বঙ্গবন্ধু সাংস্কৃতিক জোটের সাধারণ সম্পাদক অরুণ সরকার প্রমুখ।
