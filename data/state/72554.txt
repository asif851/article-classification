
নিখোঁজ থাকা লেকহেড গ্রামার স্কুলের মালিক খালেদ হাসান মতিন, শিক্ষা মন্ত্রণালয়ের গ্রহণ ও বিতরণ শাখার উচ্চমান সহকারী নাসির উদ্দিন এবং শিক্ষামন্ত্রীর (পিও) মো. মোতালেব হোসেনকে গ্রেপ্তার দেখিয়েছে পুলিশের গোয়েন্দা শাখা (ডিবি)। রোববার রাতে ঢাকা মহানগর পুলিশের জনসংযোগ বিভাগের উপকমিশনার মাসুদুর রহমান এ তথ্য জানিয়েছেন।
নাসির উদ্দিনকে রোববার রাতে এক লাখ ৩০ হাজার টাকাসহ গুলশান এলাকা থেকে গ্রেপ্তার করা হয় বলে জানিয়েছে পুলিশ। শিক্ষামন্ত্রীর পিও মোতালেবকেও রাতে গ্রেপ্তার করা হয়েছে। এই দুজনকে দুর্নীতির অভিযোগে গ্রেপ্তার করা হয়েছে বলে প্রথম আলোকে জানিয়েছেন ঢাকা মহানগর পুলিশের একজন ঊর্ধ্বতন কর্মকর্তা।
গতকাল শনিবার শিক্ষামন্ত্রীর পিও মো. মোতালেব হোসেনকে রাজধানীর বসিলা এলাকা থেকে কয়েক ব্যক্তি মাইক্রোবাসে করে নিয়ে যায়। মোতালেব এখানে তাঁর নির্মাণাধীন বহুতল বাড়ির কাজ তদারক করতে গিয়েছিলেন। এ ব্যাপারে ওই দিন হাজারীবাগ থানায় পরিবারের পক্ষ থেকে একটি সাধারণ ডায়েরি (জিডি) করা হয়।
একই দিন রাজধানীর গুলশানের লেকহেড গ্রামার স্কুলের পরিচালক খালেক হোসেন মতিন নিখোঁজ হন।
এর আগে গত বৃহস্পতিবার শিক্ষা মন্ত্রণালয়ে প্রেষণে কর্মরত উচ্চমান সহকারী নাসির উদ্দিন নিখোঁজ হন। তিনি খিলক্ষেত এলাকার লেকসিটি কনকর্ডে থাকতেন।
একজন ব্যক্তিগত কর্মকর্তা (দ্বিতীয় শ্রেণির) হয়েও ঢাকায় ছয়তলার বাড়ি করা এবং আরেকজন উচ্চমান সহকারী (পিয়ন) হয়েও লেকসিটির মতো এলাকায় ফ্ল্যাটে থাকার বিষয়গুলো শিক্ষা মন্ত্রণালয়ের কর্মকর্তাদের মধ্যেই আলোচিত হচ্ছে। পুলিশের গোয়েন্দা বিভাগের এক কর্মকর্তা বলেন, দুর্নীতির অভিযোগে তাঁদের গ্রেপ্তার করা হয়।
আরও পড়ুন... 
এবার শিক্ষামন্ত্রীর ব্যক্তিগত কর্মকর্তা নিখোঁজ
