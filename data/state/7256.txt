
জঙ্গিবাদ দমন নিয়ে সরকারের এত অভিযানকে জনগণ সংশয়ের দৃষ্টিতে দেখছে বলে মন্তব্য করেছেন বিএনপির জ্যেষ্ঠ যুগ্ম মহাসচিব রুহুল কবির রিজভী। আজ রোববার সকালে নয়াপল্টনে দলের কেন্দ্রীয় কার্যালয়ে এক ব্রিফিংয়ে রিজভী এ মন্তব্য করেন।
রিজভী দাবি করেন, ‘জঙ্গিবাদ নিয়ে সরকারের নাটকীয়তাপূর্ণ কথাবার্তা মানুষকে জিজ্ঞাসু করে তুলেছে। আসলে কী ঘটে চলছে, সেটি এখন জনগণের কাছে মোটেও স্পষ্ট নয়।’রিজভী বলেন, ‘জঙ্গিবাদীদের আস্তানার বিষয়টিও জনমনে নানা ধরনের সংশয়ের সৃষ্টি করেছে। সে জন্য জঙ্গিবাদ দমন নিয়ে সরকারের এত অভিযানকে জনগণ সংশয়ের দৃষ্টিতে দেখছে। কারণ, কোনো চরমপন্থী জঙ্গিদের গ্রেপ্তার করে আইনের আওতায় আনা হলে জনগণের মনে জঙ্গিবাদের তৎপরতা নিয়ে বিশ্বাস উৎপাদন হতো। কিন্তু সেটি আনা হয়নি বরং তাদের লাশ দেখিয়ে কিছুই ঠাওর করা যাচ্ছে না যে সেটি হত্যা নাকি আত্মঘাতীর আত্মহত্যা। সুতরাং এ সম্পর্কে জনগণ সঠিক কোনো ধারণা পাচ্ছে না।’রিজভী বলেন, গত দুই সপ্তাহে ঝিনাইদহ, চট্টগ্রাম, রাজশাহী থেকে অন্তত ১০ জনকে তুলে নিয়ে যাওয়া হয়েছে। গত মার্চ মাসে মানবাধিকার সংস্থার প্রতিবেদন অনুযায়ী ক্রসফায়ারের নামে হত্যা করা হয়েছে ২১ জনকে। বাসা থেকে তুলে নিয়ে গিয়ে হত্যা করা হয়েছে ছাত্রদলের কেন্দ্রীয় নেতা নুরুল আলমকে। ক্রসফায়ারের নামে বিচারবহির্ভূত হত্যার কল্পকাহিনি এখন আর মানুষ বিশ্বাস করে না। রুহুল কবির রিজভী বলেন, সরকার সারা দেশকে যেভাবে চক্রান্তের বেড়াজালে বেঁধে গণতন্ত্র, ব্যক্তি অধিকার ও মানুষের মর্যাদাকে হরণ করেছে, তাতে ক্রসফায়ারের ঘটনাকে মানুষ এখন বানানো গল্প বলে মনে করে।
