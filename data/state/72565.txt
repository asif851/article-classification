
প্রধান নির্বাচন কমিশনার (সিইসি) কাজী রকিবউদ্দিন আহমদ বলেছেন, ‘নতুন দলকে নিবন্ধন করার সময় দেওয়া সম্ভব নয়, কারণ হাতে সময় কম।’ আজ মঙ্গলবার ঢাকা উত্তর সিটি করপোরেশনের কর্মকর্তাদের বৈঠক শেষে সাংবাদিকদের তিনি এ কথা বলেন। এ সময় সিইসি জানান, স্থানীয় নির্বাচনে নতুন কোনো দলের নিবন্ধনের সুযোগ নেই।
সম্প্রতি দলীয়ভাবে স্থানীয় সরকার নির্বাচন অনুষ্ঠানে মন্ত্রিসভা অধ্যাদেশ অনুমোদন করেছে। অবশ্য এ সংক্রান্ত কোনো আদেশ এখনো জারি করা হয়নি।এখন পর্যন্ত নির্বাচন কমিশনে নিবন্ধিত দলের সংখ্যা ৪০টি। অনিবন্ধিত কোনো দল স্থানীয় সরকার নির্বাচনে অংশ নিতে পারবে না। ইতিমধ্যে অনেক নতুন দল নিবন্ধনের জন্য আবেদন করেছে। সিইসি বলেছেন, পৌরসভা ও ইউনিয়ন পরিষদের নির্বাচনের আগে আর কোনো দলকে নিবন্ধনের সুযোগ দেওয়া হবে না।নির্বাচন কমিশন এ বছরের ডিসেম্বরে পৌরসভা নির্বাচন করতে চায়।বৈঠক শেষে সিইসি কাজী রকিবউদ্দিন আহমদ স্থানীয় নির্বাচনের তফসিল প্রসঙ্গে সাংবাদিকদের বলেন, ‘আইনের জন্য অপেক্ষা করছি। সময় কম পাওয়া যাবে। এ জন্য দ্রুত কাজ করতে হবে। আমরা সে মোতাবেক বিধি সংশোধনের কাজ এগিয়ে নেওয়ার চেষ্টা করছি।’উত্তর সিটি করপোরেশনের সঙ্গে বৈঠকে প্রধান নির্বাচন কমিশনার কাজী রকিবউদ্দিন আহমদসহ নির্বাচন কমিশনের অন্যান্য কর্মকর্তা ও সিটি করপোরেশন থেকে মেয়র আনিসুল হক ও কাউন্সিলররা উপস্থিত ছিলেন।উত্তর সিটি করপোরেশনের মেয়র আনিসুল হকের উদ্ধৃত দিয়ে সিইসি বলেন, ‘মেয়র বলেছেন, দু-তিন সপ্তাহের মধ্যে হালনাগাদ ভোটার তালিকা নির্বাচন কমিশনে দিয়ে দেবেন।’দলীয় প্রতীকে নির্বাচন প্রসঙ্গে কাজী রকিবউদ্দিন আহমদ বলেন, ‘আগেও দলীয় সমর্থনে নির্বাচন হতো। তখন প্রতীক থাকত নির্দলীয়। এবার দলীয়ভাবে প্রতীক দিয়ে এটাকে আনুষ্ঠানিক করা হচ্ছে।’আইনশৃঙ্খলা প্রসঙ্গে তিনি বলেন, ‘বিশ্বের অনেক দেশে নির্বাচন হয়। কিন্তু কোথাও পুলিশ দেখি না। নির্বাচনে সহিংসতা হয় শুধু আমাদের এ অঞ্চলে। সহিংসতা ঠেকানোর জন্য পর্যাপ্ত আইনশৃঙ্খলা রক্ষাকারী সদস্য থাকবে।’
