
‘গ্রামীণফোন-প্রথম আলো আই-জেন ২০১৫-এর চট্টগ্রাম বিভাগীয় পর্যায়ের বিজয়ী দল সিলভার বেলস কিন্ডারগার্টেন অ্যান্ড গার্লস হাইস্কুল’ কথাটা শোনার পরই শুরু হলো আই-জেন জাতীয় পর্যায়ের স্বপ্ন দেখা। জাতীয় পর্যায়ের ক্যাম্পের ভেন্যু হিসেবে জানানো হলো গাজীপুরের গ্রিনটেক রিসোর্ট অ্যান্ড কনভেনশন সেন্টারের নাম। ক্যাম্পে এসেই যেন পা রাখলাম এক অন্য জগতে। যেদিকেই তাকাই সেদিকেই দেখি স্বপ্নময় এক এক আই-জিনিয়াসকে। পরদিন থেকে শুরু হলো আসল লড়াই। ইন্টারনেট যে অসম্ভবকে সম্ভবকারী এক অসাধারণ মাধ্যম তা আরও ভালোভাবে বুঝতে পারলাম। সব স্কুলকে দেওয়া হলো তাদের স্কুলের নাম লেখা জার্সি, যা পরে নিজেদের মনে হতো একেকজন জাতীয় দলের খেলোয়াড়। তারপর থেকে আসতে থাকল খেলার উত্তেজনা। এসবের মধ্যে এমন কিছু মানুষের সঙ্গে দেখা করার সুযোগ পেলাম যারা এত দিন আমাদের কাছে টিভি পর্দায় সীমাবদ্ধ ছিলেন। আমাদের ইন্টারনেট ব্যবহারকে নিরাপদ করে তোলার জন্য আয়োজন করা হলো #safeinternet কার্যক্রমের। ছোটবেলা থেকে যেসব ইচ্ছেগুলো ডায়েরিবন্দী হয়ে থাকত, সেগুলো একেকটা পূরণ হতে লাগল। বাদ গেল না গান-নাটক কোনো কিছুই। টিভির রোলিং, ক্যামেরা, অ্যাকশনের জগৎটা স্পষ্ট হতে থাকল। যাদের এত দিন টিভিতে দেখে রোমাঞ্চিত হয়ে যেতাম, তারা এই ক্যাম্পের দিনগুলোতে আমাদের পাশে থেকে আমাদের এগিয়ে দিচ্ছিলেন। অনুপ্রেরণা জোগাচ্ছিলেন। স্টেজের হঠাৎ উত্তেজনা, ক্যাম্পে রাতজাগা, সবাই মিলে কোনো খেলা—এসব কিছুর জন্য কখনোই নিভত না ক্যাম্পের আলো। প্রতিটা দিন ছিল জীবনের এক একটা সেরা দিন। আমরা সবাই প্রতিদিন সকালে নিজেদের নতুনভাবে আবিষ্কার করেছি।দলনেতাসিলভার বেলস কিন্ডারগার্টেন অ্যান্ড গার্লস হাইস্কুল, চট্টগ্রাম
