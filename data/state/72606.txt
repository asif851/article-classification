
ছাত্রলীগের দুই পক্ষের সংঘর্ষের জের ধরে চট্টগ্রাম প্রকৌশল ও প্রযুক্তি বিশ্ববিদ্যালয় (চুয়েট) অনির্দিষ্টকালের জন্য বন্ধ ঘোষণা করা হয়েছে। একই সঙ্গে শিক্ষার্থীদের হল ছাড়ার নির্দেশ দেওয়া হয়েছে।
আজ সোমবার বেলা দেড়টার দিকে বিশ্ববিদ্যালয়ের উপাচার্য, সকল অনুষদের ডিন, বিভাগীয় প্রধান ও পরিচালকদের এক জরুরি সভায় এ সিদ্ধান্ত নেওয়া হয়েছে বলে জানিয়েছেন চুয়েটের সহকারী পরিচালক (জনসংযোগ) ফজলুর রহমান।
জনসংযোগ কর্মকর্তা আরও বলেন, ছাত্রলীগের দুই পক্ষের মুখোমুখি অবস্থানের কারণে উত্তেজনা সৃষ্টি হওয়ায় বিশ্ববিদ্যালয়ের সার্বিক আইনশৃঙ্খলা পরিস্থিতির অবনতি হতে পারে—এমন আশঙ্কায় বিশ্ববিদ্যালয় বন্ধ ঘোষণা করা হয়েছে। আজ বিকেল পাঁচটার মধ্যে ছাত্রদের এবং আগামীকাল মঙ্গলবার সকাল সাড়ে ১০টার মধ্যে ছাত্রীদের হল ছাড়ার নির্দেশ দেওয়া হয়েছে।
গত শনিবার রাতে বিশ্ববিদ্যালয়ের ছাত্রলীগের দুই পক্ষের অনুসারীদের মধ্যে মারামারি হয়। এরপর গতকাল রোববার দুপুরে দুই পক্ষের আবারও পাল্টাপাল্টি ধাওয়ার ঘটনা ঘটে। পরিস্থিতি নিয়ন্ত্রণে রাখতে গতকাল দুপুর থেকে বিশ্ববিদ্যালয় ক্যাম্পাসে পুলিশ মোতায়েন করা হয়। এরপর আজ দুপুরে ছাত্রলীগের দুই পক্ষের মধ্যে আবারও পাল্টাপাল্টি ধাওয়ার ঘটনা ঘটে। এরপর দুই পক্ষ সংঘর্ষে জড়িয়ে পড়ে। সংঘর্ষে উভয় পক্ষের কমপক্ষে পাঁচজন আহত হন। পরিস্থিতি নিয়ন্ত্রণে পুলিশ কয়েক রাউন্ড ফাঁকা গুলি করে। এরপর জরুরি সভা ডেকে বিশ্ববিদ্যালয় বন্ধ ঘোষণা করা হয়।
