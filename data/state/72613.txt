
বাংলাদেশের ভোটারদের ৫৯ শতাংশ মনে করেন, দেশ ভুল পথে যাচ্ছে। দেশ ভুল পথে যাওয়ার জন্য রাজনৈতিক অস্থিতিশীলতাকে প্রধান কারণ মনে করেন ৮৬ শতাংশ মানুষ।
ওয়াশিংটনভিত্তিক ইন্টারন্যাশনাল রিপাবলিকান ইনস্টিটিউটের (আইআরআই) এক জনমত জরিপে এ মত উঠে এসেছে। ওই জরিপে জানা যায়, ভোটারদের ৬২ শতাংশ মনে করেন, সব দল অংশ না নেওয়ায় নির্বাচনের গ্রহণযোগ্যতা প্রশ্নবিদ্ধ হয়েছে। গত ৫ জানুয়ারির নির্বাচন বয়কটের বিরোধিতা করেছেন ৫২ শতাংশ। আর আগামী নির্বাচনের আগে তত্ত্বাবধায়ক সরকার পুনর্বহালের পক্ষে মত দিয়েছেন ৭৭ শতাংশ মানুষ। 
আইআরআই গত ১২ থেকে ২৭ জানুয়ারি দেশের সাত বিভাগের ৬৪ জেলায় জরিপটি চালায়। জরিপে অংশ নেয় ১৮ থেকে ৬০ বছর পেরুনো ২ হাজার ৫৫০ জন ভোটার। আইআরআই গতকাল সোমবার জরিপটি প্রকাশ করেছে।
যুক্তরাষ্ট্রের আন্তর্জাতিক উন্নয়ন সংস্থা (ইউএসএইড) ও যুক্তরাজ্যের আন্তর্জাতিক উন্নয়ন সংস্থার (ইউকেএইড) অর্থায়নে জরিপটি চালায় আইআরআই। জরিপে পরামর্শক হিসেবে কাজ করেছে গ্লোবাল স্ট্র্যাটেজিক পার্টনারস।
