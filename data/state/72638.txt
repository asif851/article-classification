
সিটি করপোরেশন, জেলা পরিষদ, পৌরসভা ও ইউনিয়ন পরিষদের জনপ্রতিনিধিদের সম্মানী ভাতা সরকার বৃদ্ধি করেছে। স্থানীয় সরকার বিভাগের অধীন সিটি করপোরেশনের মেয়র ও কাউন্সিলর, পৌরসভার মেয়র ও কাউন্সিলর, জেলা পরিষদের চেয়ারম্যান ও সদস্য, উপজেলা পরিষদের চেয়ারম্যান-ভাইস চেয়ারম্যান এবং ইউনিয়ন পরিষদের চেয়ারম্যান ও সদস্যদের সম্মানী ভাতা বৃদ্ধি করা হচ্ছে।
অর্থ মন্ত্রণালয়ের অর্থ বিভাগ থেকে আজ মঙ্গলবার এ-সংক্রান্ত এক প্রজ্ঞাপন জারি করা হয়েছে। আগামী ১ জুলাই থেকে এই বর্ধিত সুবিধা কার্যকর হবে। খবর বাসস।
সিটি করপোরেশনের মেয়রের মাসিক সম্মানী ৮৫ হাজার টাকা ও কাউন্সিলর ৩৫ হাজার টাকা করা হয়েছে। তবে অন্যান্য ভাতা আগের মতোই বহাল থাকবে। জেলা পরিষদের চেয়ারম্যানের মাসিক সম্মানী ৫৪ হাজার টাকা ও আপ্যায়ন পাঁচ হাজার টাকা, সদস্যদের মাসিক সম্মানী ভাতা ৩৫ হাজার টাকা করা হয়েছে। ‘ক’ শ্রেণির পৌরসভা মেয়রের ৩৮ হাজার টাকা ও কাউন্সিলর ৮ হাজার টাকা; ‘খ’ শ্রেণির পৌরসভা মেয়রের ২৮ হাজার টাকা ও কাউন্সিলরের ৭ হাজার টাকা; ‘গ’ শ্রেণির পৌরসভা মেয়রের ২৪ হাজার টাকা ও কাউন্সিলরের ৬ হাজার টাকা মাসিক সম্মানী পাবেন। এ ছাড়া উপজেলা পরিষদ চেয়ারম্যান মাসিক সম্মানী ৪০ হাজার টাকা ও ভাইস চেয়ারম্যান ২৭ হাজার টাকা সম্মানী পাবেন। তবে অন্যান্য ভাতা আগের মতোই বহাল থাকবে। ইউনিয়ন পরিষদ চেয়ারম্যান সরকারি অংশ ৩ হাজার ৬০০ টাকা ও ইউপি অংশ ৪ হাজার ৪০০ টাকাসহ মোট ৮ হাজার টাকা; সদস্য সরকারি অংশ ২ হাজার ৩৭৫ টাকা ও ইউপি অংশ ২ হাজার ৬২৫ টাকাসহ মোট ৫ হাজার টাকা মাসিক সম্মানী পাবেন।
