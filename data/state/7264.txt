
পিরোজপুরের নাজিরপুর উপজেলার আধাঝুড়ি খালের ওপর নির্মিত বেইলি সেতুটি গত শনিবার ভেঙে পড়ে। এ সময় বালুবোঝাই একটি ট্রাক খালে পড়ে যায়। এর পর থেকে পিরোজপুরের সঙ্গে নাজিরপুর ও গোপালগঞ্জের সব ধরনের যানবাহন চলাচল বন্ধ রয়েছে।প্রত্যক্ষদর্শী ও স্থানীয় ব্যক্তিরা জানান, পিরোজপুর-নাজিরপুর-গোপালগঞ্জ সড়কের আধাঝুড়ি খালের ওপর একটি গার্ডার সেতুর নির্মাণকাজ চলছে। সম্প্রতি ওই খালের ওপর একটি অস্থায়ী বেইলি সেতু নির্মাণ করা হয়। শনিবার বিকেলে বালুবোঝাই ট্রাকটি সেতু পার হওয়ার সময় সেটি ভেঙে পড়ে। এর পর থেকে পিরোজপুর ও নাজিরপুর থেকে ঢাকাগামী এবং স্থানীয় তিনটি পথে বাস চলাচল বন্ধ আছে। সেতু খালের মধ্যে পড়ায় নৌযান চলাচলও বন্ধ।দেলা পরিবহনের ব্যবস্থাপনা পরিচালক এস এম নাদিরুজ্জামান বলেন, ঢাকা থেকে টুঙ্গিপাড়া হয়ে পিরোজপুরগামী বাস চলাচল বন্ধ হয়ে গেছে। অতিরিক্ত ৩০ থেকে ৩৫ কিলোমিটার পথ ঘুরে বাগেরহাটের মোল্লারহাট হয়ে পিরোজপুর যেতে হচ্ছে।পিরোজপুর সওজের উপসহকারী প্রকৌশলী আতিকুল ইসলাম বলেন, সেতুটি ১০ টন ধারণক্ষমতাসম্পন্ন ছিল। ২৫ টন ওজনের ট্রাকটি সেতুটি পার হতে গেলে সেটি ভেঙে যায়। দুই-এক দিনের মধ্যে ট্রাকটি খাল থেকে তুলে সেতুটি মেরামত করা হবে।
