
নারী ও শিশু সবার আগে, বিপদে-দুর্যোগে প্রাধান্য পাবে—এই স্লোগান নিয়ে গতকাল শনিবার দেশজুড়ে বিশ্ব জনসংখ্যা দিবস পালিত হয়েছে।রাজধানীর ওসমানী স্মৃতি মিলনায়তনে বিশ্ব জনসংখ্যা দিবসের মূল অনুষ্ঠানে স্বাস্থ্যমন্ত্রী মোহাম্মদ নাসিম বঞ্চিত নারী ও শিশুদের পাশে সমাজের সর্বস্তরের মানুষকে দাঁড়ানোর আহ্বান জানান। তিনি বলেন, সরকার পিছিয়ে পড়া জনগোষ্ঠীর জন্য বয়স্ক-ভাতা, বিধবা-ভাতা, মাতৃত্বকালীন ভাতা চালু করেছে। তবে নারী ও শিশুর সুরক্ষা নিশ্চিত করা শুধু সরকারের কাজ নয়। সরকারি-বেসরকারি সব প্রতিষ্ঠানকেই এই কাজে এগিয়ে আসতে হবে।ওই অনুষ্ঠানে উপস্থিত ছিলেন স্বাস্থ্য প্রতিমন্ত্রী জাহিদ মালেক, ইউএনএফপিএর এদেশীয় প্রতিনিধি আর্জেন্টিনা ম্যাটাভেল পিচ্চিন।এর আগে সকাল সাড়ে নয়টায় বিশ্ব জনসংখ্যা দিবস উপলক্ষে স্বাস্থ্য ও পরিবারকল্যাণ প্রতিমন্ত্রী জাহিদ মালেক পরিবারকল্যাণ মন্ত্রণালয় আয়োজিত শোভাযাত্রায় অংশ নেন। কেন্দ্রীয় শহীদ মিনার থেকে শুরু হয়ে শোভাযাত্রা ওসমানী স্মৃতি মিলনায়তনে গিয়ে শেষ হয়।এ ছাড়া দেশের বিভিন্ন বিভাগ, জেলা ও উপজেলা সদরে পরিবার পরিকল্পনা অধিদপ্তরের আয়োজনে দিবসটি পালিত হয়েছে।
