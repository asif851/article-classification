
রাজনীতিকদের সম্মানে প্রধানমন্ত্রী শেখ হাসিনার ইফতার মাহফিলে যোগ দেন রাজনীতিবিদেরা। ইফতারের প্রায় আধা ঘণ্টা আগে অনুষ্ঠানস্থলে এসে অতিথিদের সঙ্গে কুশল বিনিময় করেন প্রধানমন্ত্রী। ইফতারের আগে দেশের সুখ-সমৃদ্ধি এবং মুসলিম বিশ্বের শান্তি কামনা করে দোয়া ও মোনাজাত করা হয়।আজ শনিবার প্রধানমন্ত্রী তাঁর সরকারি বাসভবন গণভবনে এ ইফতারের আয়োজন করেন।প্রধানমন্ত্রীর সঙ্গে মঞ্চে ছিলেন বিরোধীদলীয় নেতা বেগম রওশন এরশাদ, জাতীয় সংসদের উপনেতা ও আওয়ামী লীগের সভাপতিমণ্ডলীর সদস্য সৈয়দা সাজেদা চৌধুরী, অর্থমন্ত্রী আবুল মাল আবদুল মুহিত, শিল্পমন্ত্রী আমির হোসেন আমু, বাণিজ্যমন্ত্রী তোফায়েল আহমেদ, ওয়ার্কার্স পার্টির সভাপতি ও পর্যটনমন্ত্রী রাশেদ খান মেনন, জাতীয় সমাজতান্ত্রিক দলের (ইনু) সভাপতি ও তথ্যমন্ত্রী হাসানুল হক ইনু প্রমুখ।
এ ছাড়াও ইফতারে রাজনৈতিক নেতাদের মধ্যে উপস্থিত ছিলেন বাংলাদেশের কমিউনিস্ট পার্টির (সিপিবি) উপদেষ্টা মনজুরুল আহসান খান, বাংলাদেশ ন্যাশনাল অ্যালায়েন্স (বিএনএ)-এর চেয়ারম্যান নাজমুল হুদা, জাতীয় পার্টির রুহুল আমিন হাওলাদার, সাম্যবাদী দলের সাধারণ সম্পাদক দিলীপ বড়ুয়া, জাসদের (ইনু) শিরীন আখতার, তরিকত ফেডারেশনের চেয়ারম্যান সাংসদ নজিবুল বশর মাইজভান্ডারি, কমিউনিস্ট কেন্দ্রের ওয়াজেদুল ইসলাম খান, গণতন্ত্রী পার্টির নুরুর রহমান সেলিম, শহিদুল্লাহ শিকদার প্রমুখ।এ সময় আরও উপস্থিত ছিলেন, স্থানীয় সরকার মন্ত্রী খন্দকার মোশাররফ হোসেন, প্রবাসী কল্যাণ ও বৈদেশিক কর্মসংস্থান মন্ত্রী নুরুল ইসলাম বিএসসি, আওয়ামী লীগের সভাপতিমণ্ডলীর সদস্য সাহারা খাতুন, আওয়ামী লীগের যুগ্ম সাধারণ সম্পাদক মাহবুব উল আলম হানিফ, জাহাঙ্গীর কবির নানক, কৃষি ও সমবায়বিষয়ক সম্পাদক আবদুর রাজ্জাক প্রমুখ।
