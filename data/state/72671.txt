
নীলফামারীতে নয় বছরের শিশু রিমু হত্যার দায়ে চাচা ওবায়দুর রহমানকে (৪০) যাবজ্জীবন কারাদণ্ড দেওয়া হয়েছে। একই সঙ্গে তাঁকে ১০ হাজার টাকা জরিমানা এবং অনাদায়ে আরও ছয় মাসের কারাদণ্ড দিয়েছেন আদালত। আজ সোমবার দুপুরে নীলফামারীর অতিরিক্ত জেলা ও দায়রা জজ রেজা মো. আলমগীর হাসান এ রায় দেন।
মামলার সংক্ষিপ্ত বিবরণে জানা যায়, ২০০৯ সালের ৮ নভেম্বর নীলফামারী সদরের মাঝাপাড়া গ্রামের বাবুল হোসেনের নয় বছর বয়সী মেয়ে রিমুকে ধারালো অস্ত্র দিয়ে হত্যা করা হয়। এ ঘটনায় নিহত রিমুর বাবা বাবুল তাঁর তিন ভাই ওবায়দুর রহমান, হাসান আলী ও মতিয়ার রহমানকে আসামি করে সদর থানায় মামলা করেন।
মামলা চলার সময় দুই নম্বর আসামি হাসান আলীর মৃত্যু হয়। তাঁকে ওই মামলা থেকে অব্যাহতি দেওয়া হয়। আরেক আসামি মতিয়ার রহমানকে খালাস দেওয়া হয়েছে।
