

সাংসদ মনজুরুল ইসলাম লিটন হত্যায় সন্দেহভাজন মূল পরিকল্পনাকারী আবদুল কাদের খানের গাইবান্ধার গ্রামের বাড়ি থেকে পিস্তল ও ছয়টি গুলিসহ ম্যাগাজিন উদ্ধার করেছে পুলিশ। পুলিশের সন্দেহ, ওই পিস্তলটিই মনজুরুল হত্যায় ব্যবহার করা হয়েছিল।
গতকাল বুধবার দিবাগত রাত একটার দিকে সুন্দরগঞ্জের ছাপারহাটিতে জাতীয় পার্টির (জাপা) কেন্দ্রীয় ভাইস চেয়ারম্যান ও সাবেক সাংসদ আবদুল কাদের খানের গ্রামের বাড়ির আঙিনার মাটি খুঁড়ে এসব অস্ত্র উদ্ধার করা হয়।
আজ বৃহস্পতিবার সকালে সুন্দরগঞ্জ থানার ভারপ্রাপ্ত কর্মকর্তা (ওসি) আতিয়ার রহমান এ তথ্য জানান।
পুলিশের মহাপরিদর্শক এ কে এম শহীদুল হক গতকাল চট্টগ্রামে এক অনুষ্ঠানে সাংবাদিকদের বলেন, সাংসদ মনজুরুল হত্যার ‘পরিকল্পনাকারী’ আবদুল কাদের খান। তাঁর ইচ্ছা ছিল, মনজুরুলকে সরিয়ে পথ পরিষ্কার করে পরবর্তী সময়ে সাংসদ হবেন।
মঙ্গলবার বগুড়া শহরের রহমান নগরের বাড়ি থেকে কাদের খানকে গ্রেপ্তারের পর গতকাল গাইবান্ধার আদালতে তাঁকে হাজির করে ১০ দিনের রিমান্ডে নেয় পুলিশ। কাদের খান ওই আসনের সাবেক সাংসদ। এ মামলায় এখন পর্যন্ত ২৭ জনকে গ্রেপ্তার করা হয়েছে।
আরও পড়ুন ফোনের কথোপকথনে মিলেছে খুনের সূত্র
