
 চাঁদপুরের শাহতলীতে রেললাইনের ফিশপ্লেট তুলে ফেলায় যাত্রীবাহী আন্তনগর মেঘনা এক্সপ্রেস ট্রেনের ইঞ্জিনসহ তিনটি বগি লাইনচ্যুত হয়েছে। তবে ট্রেনটির গতি ধীর থাকায় বড় ধরনের দুর্ঘটনা থেকে রক্ষা পেয়েছেন পাঁচ শতাধিক যাত্রী। আজ বুধবার ভোর সাড়ে পাঁচটার দিকে এ ঘটনা ঘটে।
চাঁদপুর রেলওয়ে স্টেশনের সহকারী মাস্টার মারুফ হোসেন জানান, নাশকতার উদ্দেশে দুর্বৃত্তরা শাহতলী রেলস্টেশনে রেললাইনের ফিশপ্লেট খুলে ফেলায় এ ঘটনা ঘটেছে। ঘটনার পর চাঁদপুর-চট্টগ্রাম, চাঁদপুর-সিলেট ও চাঁদপুর-লাকসাম রুটে রেলচলাচল বন্ধ হয়ে যায়।
চাঁদপুর রেলওয়ে থানার ভারপ্রাপ্ত (ওসি) সুভাষ কান্তি দাস জানান, দুর্বৃত্তরা রেললাইনের ফিশপ্লেট খুলে ফেলায় যাত্রীবাহী ট্রেনটি দুর্ঘটনার শিকার হয়। চাঁদপুর-লাকসাম রুটে ট্রেনটি চট্টগ্রাম যাচ্ছিল। শাহতলী এলাকা অতিক্রমকালে ট্রেনের ইঞ্জিনসহ তিনটি বগি লাইনচ্যুত হয়। তবে অল্পের জন্য পাঁচ শতাধিক যাত্রীর প্রাণ রক্ষা পেয়েছে। দুর্ঘটনার কারণে চাঁদপুর-চট্টগ্রাম রুটে রেল চলাচল বন্ধ রয়েছে।
রেলওয়ে সূত্র জানায়, মেঘনা এক্সপ্রেস ট্রেনটি ভোর পাঁচটায় চাঁদপুর থেকে চট্টগ্রামের উদ্দেশে রওনা হয়। পাঁচটা ৩৮ মিনিটে শাহতলী রেলওয়ে স্টেশনের শাহতলী-মধুরোড এলাকার মাঝামাঝি পাল্টিপাড়া এলাকায় লাইনচ্যুত। ট্রেনটি ২০ কিলোমিটার গতিতে চলছিল। এ কারণে ট্রেনে থাকা পাঁচ শতাধিক যাত্রী বড় ধরনের দুর্ঘটনা থেকে রক্ষা পান।
