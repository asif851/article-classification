
উত্তরায় কিশোর আদনান হত্যা মামলায় গ্রেপ্তার গ্যাংস্টার দলের সাত তরুণকে তিন দিন করে রিমান্ডে নেওয়ার অনুমতি দিয়েছেন আদালত। আজ বৃহস্পতিবার ঢাকার মহানগর হাকিম এ কে এম মাইনুদ্দিন এ আদেশ দেন। 
তরুণেরা হলেন শাহরিয়ার বিন সাত্তার, আকতারুজ্জামান ছোটন, জাইদুল ইসলাম জুয়েস, শাহীনুর রহমান, সেলিম খান, ইব্রাহিম হোসেন সানি, মিজানুর রহমান সুমন।
এর আগে এ মামলার তদন্তকারী কর্মকর্তা উত্তরা পশ্চিম থানার উপপরিদর্শক শাহীন মিয়া ওই সাত তরুণকে আদালতে হাজির করে ১০ দিন রিমান্ডে নেওয়ার আবেদন করেন। আবেদনে বলা হয়, আসামিরা ঘটনার দিন ধারালো অস্ত্র দিয়ে আদনানকে কুপিয়ে ও লাঠি দিয়ে পিটিয়ে হত্যা করেন। তাঁরা খুনের সঙ্গে জড়িত থাকার বিষয়টি স্বীকার করেছেন।
আদালতে পুলিশ প্রতিবেদন দিয়ে এই সাতজন ছাড়া আরও কয়েকজনের নাম উল্লেখ করে। প্রতিবেদনে বলা হয়েছে, আসামি অনিক হকিস্টিক দিয়ে আদনানের মাথায় বাড়ি মারেন, সাদাত ও জাকির চাকু মারেন, সোহাগ স্ক্রু দিয়ে রক্তাক্ত জখম করেন। রনি চাপাতি দিয়ে কোপান। জিহান হকিস্টিক দিয়ে মারেন।
আরও পড়ুন স্কুলছাত্র খুনে কিশোর গ্যাংয়ের আটজন গ্রেপ্তার
‘গ্যাং কালচারের’ নামে ভয়ংকর হয়ে উঠছে যে কিশোরেরা
