
টাঙ্গাইলের সখীপুরে দুই কলেজছাত্রীকে রড দিয়ে পিটিয়ে গুরুতর আহত করার প্রতিবাদে বিক্ষোভ মিছিল, সমাবেশ ও ঘণ্টাব্যাপী সড়ক অবরোধ করেন বিক্ষুব্ধ ছাত্রীরা। এদিকে এ ঘটনায় পাঁচজনকে গ্রেপ্তার করে আদালতে পাঠানো হয়েছে।
গতকাল বুধবার ওই দুই ছাত্রীকে ভ্যান থেকে নামিয়ে রড দিয়ে পেটায় বখাটেরা। একপর্যায়ে আশপাশের লোকজন এগিয়ে এলে বখাটেরা পালিয়ে যায়।
এ ঘটনার প্রতিবাদে আজ বৃহস্পতিবার বেলা সাড়ে ১১টায় কলেজের ছাত্রীরা লাঠি হাতে সখীপুর আবাসিক মহিলা কলেজ থেকে মিছিল নিয়ে সখীপুর থানার সামনে অবস্থান নেয়। এ সময় সখীপুর-ঢাকা সড়কের দুপাশে কয়েক শ যানবাহন আটকা পড়ে। এ সময় তীব্র যানজটের সৃষ্টি হয়।
ঘটনার প্রতিবাদে মোখতার ফোয়ারা চত্বরে আয়োজিত সমাবেশে কলেজের অধ্যক্ষ রেনুবর রহমান, বাংলা বিভাগের শিক্ষক মুহাম্মদ আবদুল আলীম প্রমুখ বক্তব্য দেন। এ সময় তাঁরা দোষীদের দৃষ্টান্তমূলক শাস্তি দাবি করেন।
জানা গেছে, সখীপুর আবাসিক মহিলা কলেজের বঙ্গমাতা শেখ ফজিলাতুন্নেছা ছাত্রীনিবাস থেকে ব্যাটারিচালিত ভ্যানে করে সখীপুর বাজারে যাচ্ছিলেন ওই দুই ছাত্রী। রফিকরাজু ক্যাডেট স্কুলের সামনে পৌঁছালে মুখোশপরা তিন বখাটে তাঁদের গতিরোধ করে। পরে যানটি থেকে নামিয়ে ওই দুই ছাত্রীকে নামিয়ে রড দিয়ে পেটাতে থাকে বখাটেরা। তাঁদের চিৎকার শুনে স্থানীয় এক ব্যবসায়ী মালিক আলী হোসেন তালুকদার এগিয়ে গেলে বখাটেরা তাঁকেও মারধর করে। একপর্যায়ে আশপাশের আরও লোকজন এগিয়ে এলে বখাটেরা পালিয়ে যায়।
কলেজ সূত্রে জানা যায়, এ ঘটনায় গতকাল রাতেই কলেজের অধ্যক্ষ রেনুবর রহমান বাদী হয়ে মামলা করেন। পুলিশ রাতেই মামলার আসামি লোকাল বয়েজ ক্লাবের প্রতিষ্ঠাতা সভাপতি অন্তর হোসেন (২৫), উপজেলার আড়াইপাড়া গ্রামের জাহিদ হাসান (১৯), পৌরসভার ১নম্বর ওয়ার্ডের কাহারতা গ্রামের সাকিব আল হাসান (১৮), একই এলাকার কাব্য (১৮) এবং ৪ নম্বর ওয়ার্ডের সিয়াম হাসানকে (২০) গ্রেপ্তার করে। আসামিরা সবাই সরকার দলীয় সমর্থক বলে জানা গেছে।
সখীপুর থানার ভারপ্রাপ্ত কর্মকর্তা (ওসি) মাকছুদুল আলম বলেন, ‘গ্রেপ্তারকৃতদের সাত দিনের রিমান্ড চেয়ে আদালতে পাঠানো হয়েছে। ঘটনার নেপথ্যে জড়িতদের আইনের আওতায় আনা হবে।’
 
