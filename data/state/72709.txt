
বীরপ্রতীক তারামন বিবি অসুস্থ হওয়ায় তাঁকে রংপুর সিএমএইচে ভর্তি করা হয়েছে। কয়েক দিন ধরে তাঁর শ্বাসকষ্ট বেড়ে যাওয়ায় বাড়িতেই চিকিৎসা চলছিল। আজ শুক্রবার তাঁর শারীরিক অবস্থার অবনতি হলে কুড়িগ্রাম জেলা প্রশাসকের সহায়তায় দুপুর ১২টায় রংপুর  সিএমএইচে ভর্তি করা হয়েছে।
রাজীবপুর উপজেলা স্বাস্থ্য কমপ্লেক্সের চিকিৎসা কর্মকর্তা দেলোয়ার হোসেন বলেন, কয়েক দিন আগে হঠাৎ তারামন বিবির শ্বাসকষ্ট বেড়ে যায়। এর ফলে অক্সিজেন ও নেবুলাইজার দেওয়া হয়। অবস্থার অবনতি হওয়ায় উন্নত চিকিৎসার জন্য রংপুরে পাঠানোর পরামর্শ দেওয়া হয়।
তারামন বিবির ছেলে আবু তাহের বলেন, উপজেলার কাচারীপাড়া গ্রামে পরিবারের সঙ্গে থাকেন তারামন বিবি। রাজীবপুর হাসপাতালের চিকিৎসক দেলোয়ার হোসেন বাড়িতে এসে চিকিৎসা দিয়ে যেতেন। গতকাল বৃহস্পতিবার রাতে অবস্থার অবনতি হলে তাঁকে রংপুরে নেওয়ার পরামর্শ দেন তিনি। জেলা প্রশাসক আবু সালেহ মোহাম্মদ ফেরদৌস খানের সহযোগিতায় আজ তাঁকে রংপুর সিএমএইচে নেওয়া হয়। তাঁকে হাসপাতালের জরুরি বিভাগের ১ নম্বর বেডে রাখা হয়েছে।হাসপাতালে তারামন বিবি খুব নিচু স্বরে প্রথম আলোকে বলেন, ‘শরীর খুব খারাপ। গলা বইসা গেছে। চলতে পারি না। নিশ্বাস বন্ধ হইয়া আসে। দোয়া করতে বইলো।’
রাজীবপুর উপজেলা নির্বাহী কর্মকর্তা মো. ফাউজুল কবীর বলেন, ‘বীর প্রতীক তারামন বিবির শারীরিক অবস্থার অবনতি হওয়ায় জেলা প্রশাসক স্যারের সঙ্গে পরামর্শ করে স্পিডবোটে কুড়িগ্রাম পাঠানো হয়। সেখান থেকে ডিসি স্যার গাড়িতে করে রংপুরে উন্নত চিকিৎসার জন্য পাঠান।’
মুক্তিযুদ্ধের সময় ১১ নম্বর সেক্টরের মুক্তিযোদ্ধাদের জন্য রান্না ও অস্ত্র লুকিয়ে রাখা, পাকিস্তানি বাহিনীর খবর সংগ্রহ এবং সম্মুখযুদ্ধে হানাদারদের বিরুদ্ধে অস্ত্র হাতে অসীম সাহসের পরিচয় দিয়ে তারামন বিবি বীর প্রতীক খেতাব পান।
