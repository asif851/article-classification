
লক্ষ্মীপুরে ভাতিজার ছুরিকাঘাতে চাচা খুন হয়েছেন। আজ মঙ্গলবার বেলা ১১টার দিকে নোয়াখালী জেনারেল হাসপাতালে চিকিৎসাধীন অবস্থায় চাচা হারুনুর রশিদের মৃত্যু হয়।নিহত হারুনুর রশিদ (৩৬) লক্ষ্মীপুর সদর উপজেলার দত্তপাড়া ইউনিয়নের শ্রীরামপুর গ্রামের বাসিন্দা। তিনি মালয়েশিয়াপ্রবাসী। এ ঘটনায় অভিযুক্ত ভাতিজা রুবেল হোসেনকে (২২) আজ দুপুরে আটক করেছে পুলিশ।এর আগে গতকাল সোমবার রাত ১০টার দিকে শ্রীরামপুর গ্রামে হারুনুর রশিদকে ছুরিকাঘাত করেন রুবেল।পুলিশ জানায়, রাতে পরিবারের সদস্যদের সঙ্গে কথা বলছিলেন হারুনুর রশিদ। এ সময় রুবেল ঘরের দরজা খুলতে বলেন। দরজা খোলার সঙ্গে সঙ্গে হারুনুর রশিদের পেটে ছুরিকাঘাত করেন তিনি। পরে তাঁকে নোয়াখালী জেনারেল হাসপাতালে নেওয়া হয়।
নিহত ব্যক্তির স্ত্রী সুইটি আক্তার জানান, রুবেল মাদকাসক্ত। ২০ দিন আগে তাঁর স্বামী দেশে আসেন। এ সময় তিনি রুবেলের মাদক সেবনের বিষয়টি জানতে পারেন। এ নিয়ে তিনি রুবেলকে বকাঝকা করেন। এতে রুবেল ক্ষিপ্ত হয়ে এ ঘটনা ঘটান।
চন্দ্রগঞ্জ থানার ভারপ্রাপ্ত কর্মকর্তা (ওসি) মো. মোক্তার হোসেন বলেন, জিজ্ঞাসাবাদে রুবেল তাঁর চাচাকে ছুরিকাঘাতের কথা স্বীকার করেছে। নিহত ব্যক্তির মরদেহ ময়নাতদন্তের জন্য সদর হাসপাতালের মর্গে পাঠানো হয়েছে। এ ঘটনায় থানায় মামলা হবে।
