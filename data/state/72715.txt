

রাজধানীর একাংশের মানুষ আজ সোমবার সকালে ঘুম থেকে উঠেই দেখেন, গ্যাস নেই, চুলা জ্বলছে না। এতে নাশতার আয়োজন করতে না পেরে ওই এলাকার অনেক মানুষের সকালটাই মাটি। ভাটা পড়েছে ছেলে–বুড়ো সবার সকালে ঘর থেকে বেরিয়ে পড়ার রোজকার ব্যস্ততায়। আজ ভোর থেকে পূর্বঘোষণা ছাড়াই রামপুরা, বনশ্রী, মহানগর প্রজেক্ট, খিলগাঁওসহ আশপাশের এলাকায় গ্যাস সরবরাহ বন্ধ। এতে বিপাকে পড়েছেন এসব এলাকার মানুষ।
যোগাযোগ করা হলে তিতাসের জরুরি নিয়ন্ত্রণ কক্ষ থেকে জানানো হয়, পূর্ব রামপুরায় সংস্কারকাজ চলার সময় গত রোববার তিতাসের গ্যাস লাইনের ৬ ইঞ্চি একটি পাইপ কাটা পড়ে। মেরামতের কাজ চলছে। এ কারণে সকাল থেকে এসব এলাকায় গ্যাস নেই। তবে আজ যেকোনো সময় মেরামতের কাজ শেষ হবে।
ভোর থেকে গ্যাস না থাকায় এই এলাকার মানুষ বেশ দুর্ভোগে পড়েন। সিলিন্ডার গ্যাসে রান্না হয়—এমন রেস্টুরেন্টগুলোতে সকাল থেকে লম্বা লাইন পড়তে শুরু করে। পাউরুটি কিনতে ছোটাছুটি করতে দেখা যায় অনেককে। সকাল নয়টা-সাড়ে নয়টার দিকে খোলা দোকানগুলোর গতকালের পুরোনো পাউরুটি দ্রুত শেষ হয়ে যায়।
তিতাস সূত্র জানায়, দুপুরের পর এসব এলাকায় গ্যাস সরবরাহ পরিস্থিতি পুরোপুরি স্বাভাবিক হতে পারে।
