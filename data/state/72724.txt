
মৌলভীবাজারের শ্রীমঙ্গল উপজেলায় আবদুল বাছিত (৪৮) নামের এক চা-পাতা ব্যবসায়ীকে প্রতিপক্ষের লোকজন কুপিয়ে হত্যা করেছে বলে অভিযোগ পাওয়া গেছে।গতকাল বুধবার সিন্দুরখান ইউনিয়নের উদনারপাড় এলাকায় এ ঘটনা ঘটে। বাছিতের বাড়ি ওই ইউনিয়নের হামিদপুর গ্রামে।এদিকে গত মঙ্গলবার উপজেলার একটি চা-বাগান থেকে আনসার আলী (৩২) নামের এক রিকশাচালকের গলাকাটা লাশ উদ্ধার করেছে পুলিশ। এ দুটি ঘটনায় শ্রীমঙ্গল থানায় দুটি হত্যা মামলা হয়েছে।প্রত্যক্ষদর্শী ও আবদুল বাছিতের পরিবারের সদস্যরা জানান, বুধবার সকাল সাড়ে সাতটার দিকে বাছিত ছেলে নিজামকে নিয়ে মোটরসাইকেলে করে স্থানীয় সাতগাঁও বাজারে যাচ্ছিলেন। উদনারপাড় এলাকায় পৌঁছালে হামিদপুর গ্রামের মো. ছায়েদ মিয়ার নেতৃত্বে ১২-১৫ জন লোক বাছিতকে দা দিয়ে কুপিয়ে আহত করে। সিলেটে ওসমানী মেডিকেল কলেজ হাসপাতালে নেওয়ার পথে বাছিত মারা যান।পুলিশ জানায়, মঙ্গলবার ভোরে উপজেলার ভাড়াউড়া চা-বাগান থেকে পুলিশ রিকশাচালক আনসার আলীর গলাকাটা লাশ উদ্ধার করে।শ্রীমঙ্গল থানার এসআই ওমর ফারুক বলেন, বাছিতের ছেলে কবির মিয়া এবং আনসার আলীর বাবা আশরাফ আলী বাদী হয়ে দুটি হত্যা মামলা করেছেন।
