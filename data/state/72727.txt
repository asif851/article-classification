

বিএনপির চেয়ারপারসন বেগম খালেদা জিয়া গণতন্ত্রের জন্য মায়াকান্না শুরু করেছেন বলে মন্তব্য করেছেন তথ্যমন্ত্রী হাসানুল হক ইনু। আজ শনিবার কুষ্টিয়ার সার্কিট হাউসে জাসদের নেতা-কর্মীদের সঙ্গে মতবিনিময় শেষে তথ্যমন্ত্রী এ মন্তব্য করেন।দেশে গণতন্ত্র নেই, গণতন্ত্র ফিরিয়ে আনার দায়িত্ব বিএনপির—দলের মহাসচিব মির্জা ফখরুল ইসলাম আলমগীরের এমন বক্তব্যের প্রতিক্রিয়ায় হাসানুল হক ইনু বলেন, ‘সাম্প্রতিক কালে বেগম খালেদা জিয়া গণতন্ত্র নিয়ে মায়াকান্না শুরু করেছেন। এটা তাঁর শোভা পায় না।’ তিনি আরও বলেন, খালেদা জিয়ার এ মায়াকান্না মাছের মায়ের পুত্রশোকের মতো। উনি (খালেদা) আবার গণতন্ত্রে প্রবেশ করার চেষ্টা করছেন। যাদের গায়ে মানুষ পোড়ানোর গন্ধ, হাতে রক্তের দাগ, পিঠে দুর্নীতির ছাপ আছে, তারা গণতন্ত্রে বসবাস করবে কি না, এটা জাতির কাছে বড় প্রশ্ন।তথ্যমন্ত্রী বলেন, গণতন্ত্রকে যদি নির্ভেজাল গতিতে এগিয়ে নিতে হয়, তাহলে যারা হত্যা, খুন, আগুন-সন্ত্রাস ও দুর্নীতির সঙ্গে জড়িত, তাদের গণতন্ত্রে থাকার কোনো অধিকার নেই।
এ সময় সেখানে কুষ্টিয়ার পুলিশ সুপার প্রলয় চিসিম, জেলা জাসদের সভাপতি গোলাম মহসিনসহ জাসদের নেতা-কর্মীরা উপস্থিত ছিলেন।
