
বগুড়ার দুপচাঁচিয়ায় ভ্রাম্যমাণ আদালত একটি বেসরকারি হাসপাতালের নিজস্ব ওষুধের দোকানে অভিযান চালিয়ে বিপুল পরিমাণ মেয়াদোত্তীর্ণ ইনজেকশন, খাবার স্যালাইনসহ বিভিন্ন ওষুধ জব্দ করেছেন। এ সময় মেয়াদোত্তীর্ণ ওষুধ বিক্রি ও ব্যবহারের অভিযোগে আদালত তাদের ৩০ হাজার টাকা জরিমানা করেন।ভ্রাম্যমাণ আদালতের নির্বাহী ম্যাজিস্ট্রেট ও উপজেলা সহকারী কমিশনার ফারজানা ফেরদৌসী গতকাল বৃহস্পতিবার দুপুরে এ অভিযান পরিচালনা করেন।সুপ্রিম ডিজিটাল ডায়াগনস্টিক অ্যান্ড জেনারেল হসপিটাল নামের ওই হাসপাতাল দুপচাঁচিয়া উপজেলা সদরের তিষিগাড়ি মোড়ে অবস্থিত। এর মালিক চিকিৎসক নির্মলেন্দু চৌধুরীর স্ত্রী ও উপজেলা পরিষদের সাবেক ভাইস চেয়ারম্যান ঊষা রানী চৌধুরী।প্রত্যক্ষদর্শী সূত্র জানায়, ভ্রাম্যমাণ আদালতের ম্যাজিস্ট্রেট পুলিশ নিয়ে ওই হাসপাতালের নিজস্ব ওষুধের দোকানে অভিযান চালান। এ সময় মেয়াদোত্তীর্ণ বিপুল পরিমাণ ওষুধ ও খাবার স্যালাইন জব্দ করা হয়।বিচারক ফারজানা ফেরদৌসী বলেন, মেয়াদোত্তীর্ণ ওষুধ বিক্রি ও ব্যবহারের অভিযোগে ভোক্তা অধিকার আইনে জরিমানা আদায় করা হয়েছে।
