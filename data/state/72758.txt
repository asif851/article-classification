
টানা অবরোধের কারণে কিশোরগঞ্জের ভৈরবের মোকামে পেঁয়াজ-সংকট দেখা দিয়েছে। গতকাল বুধবার মোকামের কোনো আড়তেই পেঁয়াজ ছিল না বলে ব্যবসায়ী ও আড়তদারেরা জানিয়েছেন। এ কারণে পাইকারি এই মোকামে এক কেজি পেঁয়াজও বেচাকেনা হয়নি।ভৈরব বাজার পেঁয়াজ মোকামে গতকাল গিয়ে দেখা যায়, মোকামে পেঁয়াজ নেই। আড়তের একটি ঘরেও পেঁয়াজ দেখা যায়নি। অবরোধ শেষ না হলে পেঁয়াজ পাওয়া যাবে না বলেও আড়তদারেরা জানিয়েছেন।ব্যবসায়ীরা জানান, ভৈরব পেঁয়াজের বড় মোকাম। এই মোকাম থেকে আশপাশের জেলায় পেঁয়াজ সরবরাহ হয়। ভৈরবে মূলত পাবনা থেকে দেশি পেঁয়াজ আসে। আর বেনাপোল ও সোনামসজিদ স্থলবন্দরের মাধ্যমে ভারতীয় পেঁয়াজ আমদানি হয়। অবরোধের কারণে এক ট্রাক পেঁয়াজও আসেনি। অবরোধে আগে দেশীয় পেঁয়াজ ৫৫ থেকে ৬০ টাকা কেজি দরে বিক্রি হয়েছে। ভারতীয় পেঁয়াজ বিক্রি হয়েছে ৪৫ থেকে ৫০ টাকায়। মঙ্গলবার ভারতীয় পেঁয়াজ বিক্রি হয়েছে ১৩০ টাকা কেজি দরে। আর দেশীয় পেঁয়াজের দর ছিল ১৪০ টাকা। গতকাল ক্রেতারা পেঁয়াজ পাননি।বাজার ঊর্ধ্বমুখী থাকার কারণ জানতে চাইলে আড়তদার হাবিব ট্রেডার্সের মালিক হাবিব মিয়া বলেন, ‘মাল থাকলে তো দামের কথা আসবে। পেঁয়াজই নাই, দাম দিয়া কী হইব?’
