
নরসিংদীতে মো. আসাদুজ্জামান (২৩) নামের ছাত্রদলের এক নেতাকে কুপিয়ে জখম করেছে দুর্বৃত্তরা। গত রোববার রাতে শহরের বিলাসদী মহল্লার আল্লাহু চত্বর এলাকায় এ ঘটনা ঘটে।আসাদুজ্জামান সাপ্তাহিক নরসিংদীর সময় পত্রিকার সম্পাদক হুমায়ুন শাহের ছোট ভাই ও বিলাসদী এলাকার মকবুল হোসেনের ছেলে। তিনি জেলা ছাত্রদলের সহ-সমাজসেবাবিষয়ক সম্পাদক।হুমায়ুন বলেন, ‘আসাদুজ্জামান ছাত্রদলের রাজনীতির সঙ্গে সম্পৃক্ত থেকে একটি ব্যবসা পরিচালনা করে। সম্প্রতি বিলাসদী এলাকার মিলন মিয়ার ছেলে আনোয়ার হোসেন ও আবুল কাশেমের ছেলে আলামিন আমার ভাইয়ের কাছে চাঁদা দাবি করেছে বলে আসাদুজ্জামান আমাকে জানায়। এ নিয়ে আনোয়ার ও আলামিন তার ওপর ক্ষিপ্ত হয়। রোববার রাত ১১টার দিকে বাসার পাশে আল্লাহু চত্বরে দোকানে গেলে হঠাৎ মোটরসাইকেলে করে আনোয়ার ও আলামিন এসে তাকে এলোপাতাডি কুপিয়ে জখম করে চলে যায়।’
