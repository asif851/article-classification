
ঢাকা-চট্টগ্রাম মহাসড়কে চট্টগ্রামের সীতাকুণ্ড উপজেলার বাড়বকুণ্ডে আজ বৃহস্পতিবার সকালে বাস ও ট্রাকের মুখোমুখি সংঘর্ষে সঞ্চিতা বিশ্বাস নামের একজন চিকিত্সক নিহত হয়েছেন। আহত হয়েছেন পাঁচজন।  ভোর সাড়ে ছয়টার দিকে এ দুর্ঘটনা ঘটে। আহত ব্যক্তিদের সীতাকুণ্ড উপজেলা স্বাস্থ্য কমপ্লেক্সে ভর্তি করা হয়েছে।
প্রত্যক্ষদর্শী ও পুলিশ জানায়, বাড়বকুণ্ডে পিএসপি গ্লাস কারখানার সামনে ঢাকা থেকে আসা হানিফ পরিবহনের একটি বাসের সঙ্গে চট্টগ্রাম থেকে যাওয়া ট্রাকের সংঘর্ষ হয়। নিহত সঞ্চিতা বিশ্বাস হানিফ পরিবহনের বাসের যাত্রী ছিলেন।
সঞ্চিতা বিশ্বাসের ভাই সঞ্জয় বিশ্বাস জানান, সঞ্চিতা বিশ্বাস বঙ্গবন্ধু শেখ মুজিব মেডিকেল বিশ্ববিদ্যালয় হাসপাতালের অবৈতনিক চিকিত্সক। এ মাসের ২০ তারিখে সেনাবাহিনীর মেডিকেল কোরে স্পেশালিস্ট হিসেবে তাঁর যোগ দেওয়ার কথা ছিল। মা-বাবার সঙ্গে কয়েক দিন থাকার জন্য তিনি চট্টগ্রামে যাচ্ছিলেন। সঞ্চিতা বিশ্বাসের স্বামী শান্তনু কুমার কর ঢাকা শিশু হাসপাতালের চিকিত্সক।
দুর্ঘটনায় আহত ব্যক্তিরা হলেন দুই বোন শারমিন (২০) ও বিলকিস আক্তার (১৮), কৃষি বিশ্ববিদ্যালয়ের কর্মকর্তা শেখ মশিউর রহমান (৩৫), দেলওয়ার হোসেন (৫৮) ও আবদুর রহিম।
কুমিরা হাইওয়ে  পুলিশ ফাঁড়ির দায়িত্বরত কর্মকর্তা জিল্লুর রহমান ঘটনার সত্যতা নিশ্চিত করেছেন। 
