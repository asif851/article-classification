
রাজশাহী বিশ্ববিদ্যালয়ের ইনফরমেশন সায়েন্স অ্যান্ড লাইব্রেরি ম্যানেজমেন্ট বিভাগের প্রথম পুনর্মিলনী গতকাল শনিবার অনুষ্ঠিত হয়েছে। সকালে বিশ্ববিদ্যালয়ের উপাচার্য মুহম্মদ মিজানউদ্দিন এর উদ্বোধন করেন। এরপর বর্ণাঢ্য শোভাযাত্রা ক্যাম্পাসের মূল সড়ক ঘুরে কাজী নজরুল ইসলাম মিলনায়তনে যায়। সেখানে আলোচনা অনুষ্ঠান হয়। এতে বিভাগের সভাপতি পার্থ বিপ্লব রায় সভাপতিত্ব করেন। অনুষ্ঠানে প্রধান অতিথি ছিলেন উপাচার্য মুহম্মদ মিজানউদ্দিন। বিভাগের উন্নয়নে বিশেষ অবদানের জন্য অনুষ্ঠানে সাতজন প্রাক্তন শিক্ষার্থীকে সম্মাননা স্মারক দেওয়া হয়। পাঁচজন শিক্ষার্থীকে ‘মেধা বৃত্তি’ ও ১০ জন শিক্ষার্থীকে ‘ছাত্রকল্যাণ বৃত্তি’ দেওয়া হয়। দিনব্যাপী আয়োজনে আরও ছিল স্মৃতিচারণা ও অ্যালামনাই কমিটি ঘোষণা। 
