
সন্ত্রাসী হামলায় গত রোববার রাজবাড়ীর গোয়ালন্দ পৌরসভার ৫ নম্বর ওয়ার্ড আওয়ামী লীগের সম্মেলন পণ্ড হয়ে গেছে। হামলায় ছয়জন আহত হয়েছেন।দলীয় সূত্রে জানা গেছে, রোববার বিকেলে গোয়ালন্দ আইডিয়াল হাইস্কুলে সম্মেলন চলছিল। সন্ধ্যা সাড়ে ছয়টার দিকে সভাপতি পদপ্রার্থী ও সাবেক পৌর কাউন্সিলর প্রণব ঘোষের (৩৮) ওপর একদল বহিরাগত সন্ত্রাসী অতর্কিতে হামলা চালায়। হামলায় আওয়ামী লীগের নেতা আমিরুল ইসলাম, তাঁর ছোট ভাই নজরুল ইসলাম, ছাত্রলীগের সাধারণ সম্পাদক আসাদ চৌধুরীও আহত হন।প্রণব পার্শ্ববর্তী একটি ভবনে আশ্রয় নিলে সেখানে সন্ত্রাসীরা তাঁর ওপর দ্বিতীয় দফা হামলা চালায়। পরে প্রণবকে উপজেলা স্বাস্থ্য কমপ্লেক্সে ভর্তি করা হয়। এরপর হামলাকারীরা সম্মেলনস্থলের পার্শ্ববর্তী এলাকায় প্রণবের দুজন সমর্থকের ওপর হামলা চালায়।
