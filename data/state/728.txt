
চট্টগ্রামের সীতাকুণ্ড উপজেলায় বাঁশবাড়িয়ায় একটি মাইক্রোবাস নিয়ন্ত্রণ হারিয়ে খাদে পড়ে পথচারী নারীসহ তিনজন নিহত হয়েছেন। এতে আহত হয়েছেন আরও ছয়জন। আজ শনিবার সকাল পৌনে সাতটার দিকে বাঁশবাড়িয়ায় ঢাকা-চট্টগ্রাম মহাসড়কে এ দুর্ঘটনা ঘটে।
নিহত ব্যক্তিরা হলেন চট্টগ্রাম নগরের চাঁন্দগাও থানার পূর্ব ষোলশহর গ্রামের মো. নাছের (৬০), হাটহাজারী থানার বালুছড়া গ্রামের মো. সোলেমান (৬০) ও বাঁশবাড়িয়া এলাকার মনিকা রানী দাস (৪০)। মো. নাসের ও মো সোলেমান মাইক্রোবাস যাত্রী ও মনিকা রানী দাস পথচারী ছিলেন। আহত ব্যক্তিদের পরিচয় তাৎক্ষণিকভাবে জানা যায়নি।
নিহত নাছেরের ভাই এম এ হামিদ প্রথম আলোকে বলেন, তাঁরা পরিবারের সদস্যদের নিয়ে দুটি মাইক্রোবাসযোগে মিরসরাইয়ের বারইয়ারহাটের শান্তিরহাট এলাকায় এক আত্মীয়ের জানাজায় অংশ নিতে যাচ্ছিলেন। আজ ভোরের দিকে তাঁরা চট্টগ্রাম নগরের ষোলোশহর এলাকা থেকে রওনা হন। হামিদ ও তাঁর ভাই নাছের আলাদা মাইক্রোবাসে ছিলেন। তিনি (হামিদ) পেছনের মাইক্রোবাসে ছিলেন। পথে সকাল পৌনে সাতটার দিকে বাঁশবাড়িয়ায় চম্পা রোলিং মিলসের সামনে এসে সামনের মাইক্রোবাসটি নিয়ন্ত্রণ হারিয়ে সড়কের পাশের খাদে পড়ে যায়। স্থানীয় লোকজন ও ফায়ার সার্ভিসের কর্মীরা ঘটনাস্থলে এসে আহত ব্যক্তিদের উদ্ধার করেন।
কুমিরা ফায়ার সার্ভিসের জ্যেষ্ঠ স্টেশন কর্মকর্তা আবদুল্লাহ পাশা হারুন প্রথম আলোকে বলেন, খবর পেয়ে তাঁরা ঘটনাস্থলে যান। তাঁরা একজন পথচারী নারী ও দুই যাত্রীর মৃতদেহ উদ্ধার করেন। আহত অবস্থায় উদ্ধার করেন এক শিশুসহ ছয়জনকে।
কুমিরা হাইওয়ে পুলিশ ফাঁড়ির দায়িত্বপ্রাপ্ত কর্মকর্তা উপপরিদর্শক (এসআই) মো. মনিরুজ্জামান প্রথম আলোকে বলেন, দুর্ঘটনাকবলিত গাড়িটি উদ্ধার করা হয়েছে। আহত ছয় যাত্রীকে চট্টগ্রাম মেডিকেল কলেজ হাসপাতালে পাঠানো হয়েছে।
