
হিযবুত তাওহীদ ও আনসারুল্লাহ বাংলা টিমকে নিষিদ্ধ করার চিন্তাভাবনা করছে সরকার। একই সঙ্গে জঙ্গিদের অর্থের সংস্থান বন্ধ করার ব্যবস্থা নিতে আইনশৃঙ্খলা কমিটির কর্মকর্তাদের নির্দেশ দেওয়া হয়েছে।
আজ বুধবার স্বরাষ্ট্র মন্ত্রণালয়ের সম্মেলনকক্ষে জঙ্গিবাদ প্রতিরোধ ও প্রতিকার-সম্পর্কিত কমিটির বৈঠকে এ সিদ্ধান্ত নেওয়া হয়।
সভা শেষে সাংবাদিকদের প্রশ্নের জবাবে স্বরাষ্ট্র প্রতিমন্ত্রী আসাদুজ্জামান খান বলেন, জঙ্গি সংগঠনগুলোর কর্মকাণ্ড নজরদারি ও আত্মগোপনে থাকা জঙ্গি সদস্যদের গ্রেপ্তার এবং জামিন বাতিলের ওপর গুরুত্বারোপ করা হয়।
বৈঠক সূত্র জানায়, বৈঠক শুরু হওয়ার পরপরই গত ১০ বছরে জঙ্গি গ্রেপ্তার এবং তারা কীভাবে ছাড়া পেয়ে যাচ্ছে, তা নিয়ে বিশদ আলোচনা হয়। বিশেষ করে ময়মনসিংহের ত্রিশালে দুই জঙ্গি জাহিদুর রহমান ওরফে বোমারু মিজান ও সালাউদ্দিন ওরফে সালেহীনকে ধরতে কিছু কৌশল নেওয়া হয়।
কর্মকর্তারা বৈঠকে জানান, তাদের ধরতে সীমান্ত এলাকাসহ দেশের বিভিন্ন স্থানে সাঁড়াশি অভিযান চলছে। তারা এখনো দেশের বাইরে পালিয়ে যায়নি বলে তারা নিশ্চিত হয়েছেন। বৈঠকে ময়মনসিংহের ত্রিশালে পালিয়ে যাওয়া দুই জঙ্গি ধরা না পড়ায় ক্ষোভ প্রকাশ করা হয়। বৈঠকে, ফাঁসির দণ্ডপ্রাপ্ত জঙ্গিদের বিষয় নিয়েও আলোচনা হয়। কালো তালিকাভুক্ত সবকটি সংগঠনের ব্যাপারে আরও নজরদারি বাড়াতে বলা হয়েছে।
