
মূসক সপ্তাহজাতীয় মূসক সপ্তাহ উপলক্ষে কাস্টমস, এক্সাইজ ও ভ্যাট মিরপুর ও মোহাম্মদপুর বিভাগ ঢাকার (পশ্চিম) যৌথ উদ্যোগে বর্ণাঢ্য শোভাযাত্রা হয়েছে গত বৃহস্পতিবার সকালে। ‘দেশের চাকা রাখতে সচল, মূসক দিব আমরা সকল’—এই স্লোগানকে সামনে রেখে এই শোভাযাত্রা অনুষ্ঠিত হয়। শোভাযাত্রার উদ্বোধন করেন জাতীয় রাজস্ব বোর্ডের সদস্য (মূসক বাস্তবায়ন ও আইটি) মো. ফিরোজ শাহ আলম। শোভাযাত্রাটি মোহাম্মদপুর ও মিরপুরের বিভিন্ন সড়ক ঘুরে মোহাম্মদপুর বিভাগে এসে শেষ হয়। বিজ্ঞপ্তি।
ধীর গতিতেবেতনবৈষম্য নিরসনের দাবিতে আজ রোববার থেকে আগামী মঙ্গলবার পর্যন্ত ধীরগতিতে দায়িত্ব পালন কর্মসূচি পালন করবেন ডিপ্লোমা প্রকৌশলীরা। গতকাল শনিবার বাংলাদেশ ডিপ্লোমা ইঞ্জিনিয়ারিং পেশাজীবী-ছাত্র-শিক্ষক সংগ্রাম পরিষদের এক সংবাদ বিজ্ঞপ্তিতে এ তথ্য জানানো হয়।এতে বলা হয়, বেতনবৈষম্য নিরসনে প্রধানমন্ত্রীর প্রতিশ্রুতি ও আন্তমন্ত্রণালয়ের কমিটির সুপারিশসহ দুই দফা বাস্তবায়নের দাবিতে সরকারি, আধা সরকারি ও স্বায়ত্তশাসিত সংস্থায় এ কর্মসূচি পালিত হবে। বিজ্ঞপ্তি।
‘দ্রব্যমূল্য কমাও’দ্রব্যমূল্যের ঊর্ধ্বগতির প্রতিবাদে গতকাল শনিবার রাজধানী জাতীয় প্রেসক্লাবের সামনে প্রতিবাদ সভা করেছেন বাংলাদেশ যুব ইউনিয়ন ঢাকা মহানগরের নেতারা। সংগঠনটির এক সংবাদ বিজ্ঞপ্তিতে বলা হয়, প্রতিবছরের মতো এবারও রমজান মাসে দ্রব্যমূল্যের ঊর্ধ্বগতি অব্যাহত রয়েছে। অবিলম্বে বাজার সিন্ডিকেটের হোতাদের গ্রেপ্তার করে দ্রব্যমূল্য মানুষের নিয়ন্ত্রণের মধ্যে রাখতে হবে। বিজ্ঞপ্তি।
