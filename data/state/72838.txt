
শারদীয় দুর্গাপূজা উপলক্ষে বরিশাল মহানগরসহ জেলার ৫৫৬টি মন্দিরে প্রতিমা নির্মাণ করেছেন কারিগরেরা। এঁরা পাল নামে পরিচিত। এই শিল্পীদের শ্রদ্ধা ও সম্মান জানাতে গতকাল মঙ্গলবার বরিশাল নগরে দিনব্যাপী এক উৎসবের আয়োজন করা হয়।নগরের অশ্বিনীকুমার হলে দেবী দুর্গার রূপদানকারী কারিগরদের নিয়ে বসে এ উৎসব। সকালে মঙ্গলপ্রদীপ প্রজ্বালনের মাধ্যমে ‘৭ম দক্ষিণাঞ্চলীয় মৃৎশিল্পী সম্মেলন ও সম্মাননা’ শীর্ষক এ উৎসবের উদ্বোধন করেন ঢাকা বিশ্ববিদ্যালয়ের চারুকলা অনুষদের ডিন অধ্যাপক নিসার হোসেন।এ সময় অন্যান্যের মধ্যে উপস্থিত ছিলেন বরিশাল জেলা প্রশাসক গাজী মো. সাইফুজ্জামান, সমকাল পত্রিকার সহযোগী সম্পাদক অজয় দাশ গুপ্ত, চিত্রশিল্পী সাইদুল হক, মুক্তিযোদ্ধা আক্কাস হোসেন, নাট্যজন সৈয়দ দুলাল ও বরিশাল রিপোর্টার্স ইউনিটির সাবেক সভাপতি নজরুল বিশ্বাস। উৎসবের প্রথম পর্বের অনুষ্ঠানের সভাপতিত্ব করেন রাখাল চন্দ্র দে।উৎসবে বক্তারা বলেন, মৃৎশিল্পীরা সমাজের প্রকৃত শিল্পী ও খাঁটি মানুষ। তাঁদের হাতের পরশে কাঁদা-মাটি প্রাণ পায়। হয় আরাধনা ও পূজার দেবতা। তাঁদের সম্মান জানানো ও বাঁচিয়ে রাখার দায়িত্ব সবার।এবার দক্ষিণাঞ্চলের সেরা ১০ মৃৎশিল্পীকে সম্মাননা জানানো হয়েছে। তাঁদের উত্তরীয় ও ক্রেস্ট দেওয়া হয়। একই সঙ্গে ৭০ মৃৎশিল্পী ও ১০০ সহযোগী মৃৎশিল্পীকে দেওয়া হয় টাকা ও পোশাক। উৎসবে বিভিন্ন অঞ্চলের মৃৎশিল্পীদের কাজের নমুনাও প্রদর্শন করা হয়।সন্ধ্যায় একই স্থানে শিশুদের আঁকা একটি ছবির প্রদর্শনীর আয়োজন করা হয়। প্রদর্শনীর পুরস্কার বিতরণী অনুষ্ঠানে প্রধান অতিথি ছিলেন সাংসদ জেবুন্নেছা আফরোজ। এ ছাড়া ছিলেন বরিশাল বোর্ডের চেয়ারম্যান মু জিয়াউল হক, ব্রজমোহন (বিএম) কলেজের অধ্যক্ষ সম ইমানুল হাকিম, বরিশাল সাংস্কৃতিক সংগঠন সমন্বয় পরিষদের সভাপতি শান্তি দাস প্রমুখ। সভাপতিত্ব করেন মুক্তিযোদ্ধা আক্কাস হোসেন।
