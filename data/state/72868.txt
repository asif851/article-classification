
উত্তর বঙ্গোপসাগরে সৃষ্টি হওয়া নিম্নচাপটি সামান্য উত্তর দিকে অগ্রসর হয়েছে। তবে এটি এখনো ঘূর্ণিঝড়ে রূপ নেয়নি। ঘূর্ণিঝড়ে রূপ না নিলেও এর প্রভাবে উত্তর বঙ্গোপসাগরে গভীর সঞ্চালনশীল মেঘমালা তৈরি অব্যাহত আছে। লঘুচাপের কারণে রাজধানী ঢাকাসহ দেশের বিভিন্ন জায়গায় গতকাল শুক্রবার বৃষ্টি হয়েছে। সাগর উত্তাল রয়েছে।
আবহাওয়া অধিদপ্তর বলছে, আজ শনিবার সকাল ছয়টার দিকে চট্টগ্রাম সমুদ্রবন্দর থেকে ৯৬৫ কিলোমিটার, কক্সবাজার থেকে ৯৩৫ কিলোমিটার, মোংলা সমুদ্রবন্দর থেকে ৮০০ কিলোমিটার ও পায়রা সমুদ্রবন্দর থেকে ৮২০ কিলোমিটার দক্ষিণ-পশ্চিমে নিম্নচাপটি অবস্থান করছিল। এটি আরও ঘনীভূত হয়ে উত্তর-উত্তর-পূর্ব দিকে অগ্রসর হতে পারে। এ জন্য এই চারটি সমুদ্রবন্দরকে ৩ নম্বর সতর্কসংকেত দেখিয়ে যেতে বলা হয়েছে। এ ছাড়া উত্তর বঙ্গোপসাগরে অবস্থানরত মাছ ধরার নৌকা ও ট্রলারকে পরবর্তী নির্দেশ না দেওয়া পর্যন্ত উপকূলের কাছাকাছি থেকে সাবধানে চলাচল করতে বলা হয়েছে।
আবহাওয়া অধিদপ্তরের এক কর্মকর্তা বলেন, নিম্নচাপটি ঘূর্ণিঝড়ে রূপ নিয়ে যদি আরও উত্তর দিকে অগ্রসর হয়, তাহলে এটি খুলনা ও বরিশাল অঞ্চলের দিকে আঘাত হানতে পারে। তবে বৃষ্টি যদি অব্যাহত থাকে, তাহলে নিম্নচাপটি সাগরেই দুর্বল হয়ে যেতে পারে।
