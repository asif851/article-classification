
পিরোজপুরে মাদক কেনাবেচার দায়ে আরিফ ফরাজী (৩০) নামের একজনকে সাত বছরের সশ্রম কারাদণ্ড দিয়েছেন আদালত। এ ছাড়া তাঁকে ৫০ হাজার টাকা জরিমানা, অনাদায়ে আরও ছয় মাসের কারাদণ্ড দেন আদালত।
আজ বৃহস্পতিবার দুপুরে পিরোজপুরের অতিরিক্ত জেলা ও দায়রা জজ এস এম জিল্লুর রহমান এ রায় দেন।
দণ্ডপ্রাপ্ত আরিফ ফরাজী পিরোজপুর সদর উপজেলার পশ্চিম ডুমুরিতলা গ্রামের বাসিন্দা।
মামলার বিবরণ ও আদালত সূত্রে জানা গেছে, গত বছরের ১১ জানুয়ারি দুপুরে র‌্যাপিড অ্যাকশন ব্যাটালিয়নের (র‌্যাব-৮) একটি দল পিরোজপুর পৌরসভার বড় খলিসাখালী এলাকায় অভিযান চালায়। এ সময় র‍্যাব ২০০টি ইয়াবাসহ আরিফ ফরাজীকে আটক করে। পরে ওই দিন রাতে র‌্যাব-৮-এর উপসহকারী পরিচালক (ডিএডি) লিয়াকত আলী বাদী হয়ে আরিফের বিরুদ্ধে স্থানীয় থানায় মাদকদ্রব্য নিয়ন্ত্রণ আইনে মামলা করেন। ওই বছরের ১০ ফেব্রুয়ারি মামলার তদন্ত কর্মকর্তা পিরোজপুর সদর থানার উপপরিদর্শক (এসআই) মৃণাল চন্দ্র সিকদার আরিফের বিরুদ্ধে আদালতে অভিযোগপত্র দেন। মামলার ছয়জন সাক্ষীর সাক্ষ্য গ্রহণ শেষে বিচারক আসামির উপস্থিতিতে এ রায় দেন।
রাষ্ট্রপক্ষে মামলাটি পরিচালনা করেন সহকারী কৌঁসুলি জহিরুল ইসলাম। আসামি পক্ষের আইনজীবী ছিলেন আহসানুল কবির।
 
