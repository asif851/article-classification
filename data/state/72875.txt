
নরসিংদীতে জেলা প্রশাসক (ডিসি) আবু হেনা মোরশেদ জামানের বিরুদ্ধে গতকাল সোমবার সকালে বিক্ষোভ হয়েছে। বিক্ষোভ চলাকালে দুর্নীতির অভিযোগ এনে ডিসির অপসারণ দাবি করা হয়। জেলা আওয়ামী লীগের এক নেতা বিক্ষোভে নেতৃত্ব দেন। তবে বিক্ষোভের ব্যানারে আয়োজকের নাম ছিল না।অবশ্য জেলা প্রশাসনের ফেসবুক আইডি থেকে একটি পোস্ট দিয়েছেন জেলা প্রশাসক। এতে তিনি লেখেন, ‘আমার বিরুদ্ধে তথাকথিত অসত্য অভিযোগ আনা হলো। তদন্তেই এগুলো মিথ্যা প্রমাণিত হবে। আমি শতভাগ স্বচ্ছতার সঙ্গে কাজ করেছি।’দেখা গেছে, বিক্ষোভকারীরা বেলা পৌনে ১১টার দিকে মিছিল নিয়ে ডিসির কার্যালয়ের ফটকের সামনে আসেন। তখন ডিসির বিরুদ্ধে বিভিন্ন স্লোগান দেওয়া হয়। বিক্ষোভের নেতৃত্বে ছিলেন জেলা আওয়ামী লীগের সাংগঠনিক সম্পাদক ওয়ালিউর রহমান। অন্যান্যের মধ্যে ছিলেন নরসিংদী শহর আওয়ামী লীগের সাধারণ সম্পাদক আমজাদ হোসেন, যুগ্ম সাধারণ সম্পাদক কাজী হাবিবুর রহমান, মহিলাবিষয়ক সম্পাদক ও প্যানেল মেয়র ইয়াসমিন সুলতানা, জেলা যুব মহিলা লীগের সভানেত্রী তৌহিদা সরকার, জেলা ছাত্রলীগের সাবেক আহ্বায়ক কাজী মামুন, সাবেক যুগ্ম আহ্বায়ক ইসহাক খলিল প্রমুখ।শহর আওয়ামী লীগের নেতা আমজাদ হোসেন বলেন, ‘নরসিংদীর ডিসিকে অনুকরণ করা যায় না। কারণ তিনি দুর্নীতিপরায়ণ। তাঁকে সরানোর আন্দোলন ছাড়া আমাদের হাতে আর কোনো বিকল্প নেই।’এ বিষয়ে জানতে চাইলে জেলা আওয়ামী লীগের সাধারণ সম্পাদক আবদুল মতিন ভূইয়া প্রথম আলোকে বলেন, এটা হচ্ছে জনগণের আন্দোলন। দুর্নীতির বিরুদ্ধে নরসিংদীবাসী জেগে উঠেছে। এটা আওয়ামী লীগের কোনো বিষয় নয়।মুঠোফোন বন্ধ থাকায় ডিসি আবু হেনা মোরশেদ জামানের সঙ্গে যোগাযোগ করা যায়নি। ডিসি কার্যালয় সূত্র জানায়, জেলা প্রশাসক প্রধানমন্ত্রীর কার্যালয়ের একটি সভায় ছিলেন। এ জন্য তাঁর মুঠোফোন বন্ধ ছিল। তবে দুপুরের দিকে নরসিংদী প্রেসক্লাবের এক সাংবাদিককে মুঠোফোনে জেলা প্রশাসক বলেন, তাঁর বিপক্ষে যা হচ্ছে সবকিছুর নেপথ্যে স্বার্থ জড়িত। কিছু নেতার ব্যক্তিগত স্বার্থে আঘাত লেগেছে বলেই পরিকল্পিতভাবে ওই পক্ষটি তাঁর বিরুদ্ধে বিক্ষোভের নাটক মঞ্চস্থ করছে।
