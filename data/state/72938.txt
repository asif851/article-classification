

গাজীপুরের টঙ্গীর তুরাগতীরে বিশ্ব ইজতেমার প্রথম পর্বের আখেরি মোনাজাত অনুষ্ঠিত হয়েছে। এতে অংশ নিয়েছেন লাখো মুসল্লি।
আজ রোববার বেলা ১১টার একটু পরেই মোনাজাত শুরু হয়। সাড়ে ১১টার পরে তা শেষ হয়। মোনাজাত পরিচালনা করেন তাবলীগ জামাতের শীর্ষ মুরব্বি ও ভারতের দিল্লির মাওলানা মোহাম্মদ সা’দ। মোনাজাত শেষে মুসল্লিরা জোটবদ্ধ হয়ে ইসলামি দাওয়াতি কাজে বের হবেন।
ঢাকায় গণভবন থেকে আখেরি মোনাজাতে অংশ নেন প্রধানমন্ত্রী শেখ হাসিনা। বিএনপির চেয়ারপারসন খালেদা জিয়া গুলশানের কার্যালয় থেকে মোনাজাতে অংশ নেন।
মোনাজাতে মুসলিম উম্মাহর শান্তি ও মঙ্গলকামনা করা হয়।
মোনাজাতকে কেন্দ্র করে ওই এলাকায় নিরাপত্তা জোরদার করা হয়েছে। মুঠোফোন ও স্যাটেলাইট টেলিভিশনে সরাসরি সম্প্রচারের সুবাদে দেশ-বিদেশের লাখো মানুষ আখেরি মোনাজাতে অংশ নেন।
আখেরি মোনাজাত চলাকালে গাজীপুর, টঙ্গী, উত্তরাসহ আশপাশের এলাকার সব শিক্ষাপ্রতিষ্ঠান, কলকারখানা, মার্কেট, বিপণিবিতান ও অফিস বন্ধ ছিল।
গাজীপুরের পুলিশ সুপার হারুন আর রশিদ জানান, মুসল্লিদের বাড়ি ফেরা পর্যন্ত ইজতেমা ময়দানসহ আশপাশের এলাকায় ছয় হাজারের বেশি পুলিশ থাকবে। এ ছাড়া সাদা পোশাকে মুসল্লিদের বেশে খিত্তায় খিত্তায় পুলিশ মোতায়েন রয়েছে।
চার দিন বিরতি দিয়ে ২০ জানুয়ারি থেকে শুরু হবে বিশ্ব ইজতেমার দ্বিতীয় পর্ব। ২২ জানুয়ারি আখেরি মোনাজাতের মাধ্যমে শেষ হবে এ বছরের ইজতেমা।
আট মুসল্লির মৃত্যুবিশ্ব ইজতেমার মাসলাহাল জামাতের আমির আদম আলী জানান, গতকাল শনিবার সন্ধ্যা ছয়টার দিকে হৃদ্‌রোগে আক্রান্ত হয়ে আরও এক মুসল্লির মৃত্যু হয়েছে। তিনি ঢাকার সবুজবাগের কদমতলা এলাকার বেদন মিয়া (৬০)। এ নিয়ে এবারের ইজতেমায় মোট আটজন মুসল্লির মৃত্যু হলো।
মন্ত্রী-সাংসদদের অংশগ্রহণ: ইজতেমা ময়দানের পূর্বপাশে শহীদ আহসানউল্লাহ মাস্টার স্টেডিয়ামে পুলিশ নিয়ন্ত্রণকক্ষে বসে আখেরি মোনাজাতে অংশ নেন মুক্তিযুদ্ধ বিষয়কমন্ত্রী আ ক ম মোজাম্মেল হক, ধর্মমন্ত্রী মতিউর রহমান, সাংসদ জাহিদ আহসান রাসেল, গাজীপুর মহানগর আওয়ামী লীগের সাধারণ সম্পাদক আজমত উল্লাহ খান, সিটি করপোরেশনের ভারপ্রাপ্ত মেয়র আসাদুর রহমান প্রমুখ।
মোনাজাত শেষে যানজট: আখেরি মোনাজাত শেষ হওয়ার পরপরই টঙ্গীর কামারপাড়া সড়ক, ঢাকা-ময়মনসিংহ মহাসড়ক, টঙ্গী-কালীগঞ্জ সড়কসহ আশপাশের এলাকায় যানজটের সৃষ্টি হয়েছে।
 আরও পড়ুন:আখেরি মোনাজাতে অংশ নিয়েছেন মুসল্লিরা
