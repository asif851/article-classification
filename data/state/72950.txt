
বিদ্যুৎ ও গ্যাসের মূল্য বাড়ানোর ইস্যু নিয়ে বিএনপিকে আন্দোলনের কোনো সুযোগ দেওয়া হবে না বলে মন্তব্য করেছেন আওয়ামী লীগের উপদেষ্টা পরিষদের সদস্য সুরঞ্জিত সেনগুপ্ত।আজ সোমবার দুপুরে রাজধানীর ডিপ্লোমা ইঞ্জিনিয়ার্স ইনস্টিটিউশন মিলনায়তনে নৌকা সমর্থক গোষ্ঠীর এক আলোচনা সভায় সুরঞ্জিত এ মন্তব্য করেন।সুরঞ্জিত সেনগুপ্ত বলেন, বিএনপির ভারপ্রাপ্ত মহাসচিব মির্জা ফখরুল বলেছেন, গ্যাস-বিদ্যুতের মূল্যবৃদ্ধি করা হলে লাগাতার কর্মসূচি দেবেন। জনস্বার্থ রক্ষা করে জাতীয় ও আন্তর্জাতিক বাজারের সঙ্গে সমন্বয় করে উন্নয়নের স্বার্থে গ্যাস-বিদ্যুতের দাম বাড়ানোর বিষয়টি বিবেচনা করা হবে। বিএনপির আন্দোলনের ভয়ে বাড়ানো বা কমানো হবে না।জানুয়ারিতে আন্দোলন শুরু হবে—বিএনপির চেয়ারপারসন খালেদা জিয়ার এমন মন্তব্যের বিষয়ে সংসদের আইন, বিচার ও সংসদবিষয়ক স্থায়ী কমিটির সভাপতি সুরঞ্জিত সেনগুপ্ত বলেন, ‘জানুয়ারি যাবে, জানুয়ারি আসবে, আন্দোলনের প্রস্তুতিও থাকবে। আন্দোলনের জন্য ভালো করে প্রস্তুতি নেন। আন্দোলন করার অধিকার আপনার আছে। তবে শান্তিপূর্ণ উপায়ে আন্দোলন করেন।’ তিনি বলেন, ‘জনগণের অসন্তুষ্টি থাকলে তারা আন্দোলনে নামবে। তবে আপনাকে ক্ষমতায় আনার জন্য আন্দোলনে নামবে না।’
যুক্তরাষ্ট্রের সঙ্গে বন্ধুত্বপূর্ণ সম্পর্ক রয়েছে দাবি করে সুরঞ্জিত বলেন, ‘যুক্তরাষ্ট্রের সঙ্গে আমাদের টিকফা ও ডায়ালগ বিষয়ে সম্প্রতি চুক্তি হয়েছে।’
এক দেশের ওপর নির্ভর করে সরকার দেশ চালাচ্ছে—বিএনপির নেতাদের এমন মন্তব্যের বিষয়ে সুরঞ্জিত সেনগুপ্ত বলেন, ‘ভারতের সঙ্গে আমাদের বন্ধুত্বপূর্ণ সম্পর্ক ঐতিহাসিক। সে জন্য বন্ধুত্বপূর্ণ নয়, বিশেষ সম্পর্ক থাকবে—সেটাই স্বাভাবিক। কিন্তু খালেদা জিয়ার দুঃখ কেন ওনার সাধের পাকিস্তান ভাঙল এবং ভারত সাহায্য করল। ভারতের সঙ্গে সম্পর্ক আরও ভালো হবে।’
