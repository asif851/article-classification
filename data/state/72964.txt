
বিএনপির স্থায়ী কমিটির সদস্য নজরুল ইসলাম খান বলেছেন, সাংবাদিক শফিক রেহমানকে ‘নোংরা কৌশলে’ গ্রেপ্তার করা হয়েছে। তাঁর অপরাধ একটাই—তিনি সত্য বলেন, যুক্তি দিয়ে লেখেন।আজ সোমবার শফিক রেহমানের মুক্তির দাবিতে আয়োজিত এক আলোচনা সভায় নজরুল এসব কথা বলেন। অল কমিউনিটি ফোরাম নামের একটি সংগঠন এই আলোচনার আয়োজন করে।যে প্রক্রিয়ায় শফিক রেহমানকে গ্রেপ্তার করা হয়েছে, এর সমালোচনা করে নজরুল ইসলাম বলেন, ‘শফিক রেহমানকে গ্রেপ্তার করা হলো সাংবাদিক পরিচয়ে। এটা কি রসিকতা, নাকি অনাচার?’বিএনপির এই নেতা অভিযোগ করেন, সাদাপোশাকে কাউকে গ্রেপ্তার না করার নির্দেশনা থাকলেও তা মানা হচ্ছে না।শফিক রেহমানকে গ্রেপ্তারের সমালোচনা করে নজরুল ইসলাম বলেন, প্রধানমন্ত্রীর ছেলে সজীব ওয়াজেদ জয়ের অবৈধ সম্পদের তথ্য পাওয়ার জন্য কেউ একজন এফবিআই এজেন্টকে যুক্তরাষ্ট্রে ঘুষ দিয়েছে। সেটা নিয়ে গ্রেপ্তার করা হলো শফিক রেহমানকে।নজরুল ইসলাম অভিযোগ করেন, অনেক মামলা ১০ থেকে ২০ বছর ধরে ঝুলে আছে। মামলার তারিখ পড়ে না। কিন্তু দু-চার-দশ দিন পরপর খালেদা জিয়ার মামলার তারিখ পড়ে। এর উদ্দেশ্য একটাই, যেনতেনভাবে সাজা দেওয়া যায় কি না, খালেদা জিয়াকে নির্বাচনের অযোগ্য করা যায় কি না, সে চেষ্টা।অনুষ্ঠানে অন্যদের মধ্যে বিএনপির চেয়ারপারসনের উপদেষ্টা শামসুজ্জামান, যুগ্ম মহাসচিব সৈয়দ মোয়াজ্জেম হোসেন আলাল প্রমুখ বক্তব্য দেন।
