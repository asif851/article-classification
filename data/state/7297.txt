
অষ্টম বেতন স্কেলে সরকারি প্রাথমিক বিদ্যালয়ের সহকারী শিক্ষকদের বেতন ১১ তম গ্রেডে নির্ধারণসহ কয়েকটি দাবিতে আন্দোলনরত সরকারি প্রাথমিক বিদ্যালয়ের সহকারী শিক্ষকদের আন্দোলনও প্রত্যাহার করা হয়েছে। 
আজ বুধবার প্রাথমিক শিক্ষা অধিদপ্তরের মহাপরিচালক মো. আলমগীরের সঙ্গে আন্দোলনে নেতৃত্বে থাকা প্রাথমিক সহকারী শিক্ষক ফেডারেশনের নেতাদের বৈঠকের পর এই সিদ্ধান্ত নেওয়া হয়। পরে ফেডারেশনের নেতা নাসরীন সুলতানা প্রথম আলোকে বলেন, মহাপরিচালক তাঁদের বিষয়টি নিয়ে মন্ত্রীর সঙ্গে কথা বলবেন। বিষয়টি যাতে বেতন বৈষম্য নিরসন সংক্রান্ত মন্ত্রিসভা কমিটিতে আলোচনা হয় সে জন্য বলেছেন। এ জন্য তাঁরা আগামীকাল বৃহস্পতিবার থেকে কর্মসূচি প্রত্যাহার করার সিদ্ধান্ত নেওয়া হয়। পূর্ব ঘোষণা অনুযায়ী, ৪ অক্টোবর থেকে আগামীকাল পর্যন্ত চার ঘণ্টা করে কর্মবিরতি পালনের কথা ছিল সহকারী শিক্ষকদের। আর ১০ থেকে ১৪ অক্টোবর পর্যন্ত পূর্ণদিবস কর্মবিরতির কর্মসূচি ছিল তাঁদের। উল্লেখ্য, এর আগে মহাপরিচালকের সঙ্গে বৈঠকের পর আন্দোলন থেকে সরে আসেন সরকারি প্রাথমিক বিদ্যালয় প্রধান শিক্ষক সমিতি। প্রাথমিক ও গণশিক্ষা মন্ত্রণালয় সূত্র জানায়, শিক্ষকেরা আন্দোলন প্রত্যাহার না করলে তাঁদের বিরুদ্ধে বিভাগীয় ব্যবস্থা নেওয়া হবে বলে শিক্ষক নেতাদের জানানো হয়েছে।
