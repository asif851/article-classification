
১৪ ফেব্রুয়ারি, হাতে ১৪টি মাটির কলসি। ভেতরে ভাঙা ডালপালা, খড়কুটু রেখে তৈরি বাসা। এটি পাখির বাসা। গাছের মগডালে বেঁধে দিয়ে গতকাল শনিবার বিশ্ব ভালোবাসা দিবস উদ্যাপন করল সিলেট কৃষি বিশ্ববিদ্যালয়ের প্রাণী অধিকারবিষয়ক সংগঠন প্রাধিকার।এ কর্মসূচির নাম দেওয়া হয়েছে ‘পাখির জন্য ভালোবাসা’। গতকাল সকাল থেকে দুপুর পর্যন্ত বিশ্ববিদ্যালয় ক্যাম্পাসের বিভিন্ন গাছে ১১টি কলসি বেঁধে দিয়ে এ কর্মসূচি সমাপ্ত করা হয়। ‘তোমার আশপাশ হোক প্রাণীদের অভয়াশ্রম’—এ আহ্বানের ফেস্টুনও বিশ্ববিদ্যালয় ক্যাম্পাসে বিভিন্ন গাছের গোড়ায় সাঁটানো হয়।প্রাধিকারের সাধারণ সম্পাদক মনজুর কাদের চৌধুরী জানান, গত বছর বিশ্ব ভালোবাসা দিবস তাঁরা এভাবে উদ্যাপন করার মধ্য দিয়ে কর্মসূচির সূচনা করেন।ওই দিন শ্রেণিকক্ষে একটি শালিকের বাসা দেখে তাঁরা উদ্বুদ্ধ হন গাছে পাখির বাসা তৈরির কাজে। ওই দিনই সাংগঠনিক উদ্যোগের মাধ্যমে ১৪টি বাসা বেঁধে দিয়েছিলেন।প্রাধিকারের সভাপতি আকাশ খাশনবীশ জানান, গত বছর বেঁধে দেওয়া একাধিক কলসিতে পাখিরা বাসা বেঁধেছিল। তাই এবার দ্বিগুণ উৎসাহ নিয়ে ‘পাখির জন্য ভালোবাসা’ কর্মসূচি পালিত হয়। এবার বিশ্ববিদ্যালয়ের ডিভিএম ফ্যাকাল্টির ১৯তম ব্যাচের ছাত্রছাত্রীরা কর্মসূচিতে একাত্ম হন।
