
মাওয়া-কাওড়াকান্দি নৌপথে গত শুক্রবার স্পিডবোট দুর্ঘটনায় নিখোঁজ সেনাসদস্য নাজমুল আলমের (২৭) লাশ গতকাল শনিবার দুপুরে মাদারীপুরের কাঁঠালবাড়ি এলাকায় পদ্মা নদী থেকে উদ্ধার করেছেন স্থানীয় লোকজন। পরে তাঁরা শিবচর থানা-পুলিশে খবর দেন। পুলিশ ঘটনাস্থলে গিয়ে লাশ উদ্ধার করে নিহত ব্যক্তির পরিবারের কাছে হস্তান্তর করেছে। শিবচর থানা সূত্র জানায়, শুক্রবার দুপুরে পদ্মায় দুটি স্পিডবোটের মুখোমুখি সংঘর্ষ হয়। এতে নিখোঁজ হন দুই ব্যক্তি। গতকাল দুপুরে নদীতে লাশ ভাসতে দেখেন এলাকাবাসী। তাঁরা লাশটি উদ্ধারের পর পকেটে থাকা পরিচয়পত্র দেখে পরিচয় নিশ্চিত হন। নাজমুল আলম নড়াইলের লোহাগড়া উপজেলার আতিয়ার শেখের ছেলে। তিনি ছুটি কাটানো শেষে মাওয়া-কাওড়াকান্দি হয়ে রংপুর সেনানিবাসের উদ্দেশে রওনা হয়েছিলেন। পথিমধ্যে স্পিডবোটে পদ্মা পার হওয়ার সময় দুর্ঘটনায় পড়ে নিহত হন।
