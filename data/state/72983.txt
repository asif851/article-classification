
বরিশাল নগরের কাউনিয়া এলাকায় পুকুর থেকে এক যুবকের লাশ উদ্ধার করেছে পুলিশ। আজ বুধবার সকাল সাড়ে ১০টার দিকে সাধুরবটতলা এলাকার খান বাড়ির বাগানের ভেতর একটি পরিত্যক্ত পুকুর থেকে লাশটি উদ্ধার করা হয়।
ওই যুবকের নাম মো. হানিফ ঘরামি (৩০)। তিনি হানিফ বরিশাল সিটি করপোরেশনের পরিচ্ছন্নতা বিভাগের কর্মচারী ও ১ নম্বর ওয়ার্ডের বাসিন্দা হাসেম ঘরামির ছেলে।
পুলিশ জানায়, সকালে খান বাড়ির বাগানের ভেতরে একটি পরিত্যক্ত পুকুর থেকে হানিফের লাশ উদ্ধার করা হয়। হানিফের স্বজনেরা জানান, গতকাল মঙ্গলবার রাত ১১টার পর থেকে হানিফকে খুঁজে পাওয়া যাচ্ছিল না।
স্থানীয় ওয়ার্ড কাউন্সিলর সৈয়দ সাইদুল হাসান জানান, হানিফের হাতে জখমের চিহ্ন থাকায় মৃত্যু নিয়ে সন্দেহ দেখা দেওয়ায় তার মরদেহ ময়নাতদন্ত করা হবে।
বরিশাল নগরের কাউনিয়া থানার পরিদর্শক (তদন্ত) মো. আসাদুজ্জামান বলেন, সকালে স্থানীয় লোকজন পুকুরে একটি লাশ ভাসতে দেখে পুলিশকে খবর দেয়। পুলিশ গিয়ে লাশটি উদ্ধার করে। পরে স্বজনেরা এসে পরিচয় শনাক্ত করেন। সুরতহাল প্রতিবেদন তৈরির পর ময়নাতদন্তের জন্য লাশ বরিশাল শের-ই-বাংলা মেডিকেল কলেজ হাসপাতাল মর্গে পাঠানো হয়েছে। প্রতিবেদন পাওয়ার পর মৃত্যুর কারণ সম্পর্কে নিশ্চিত হওয়া যাবে।
