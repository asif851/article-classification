
কুমিল্লার আদর্শ সদর উপজেলার বারপাড়া এলাকা থেকে ভারতের তিন নাগরিককে গ্রেপ্তার করা হয়েছে। আজ রোববার সন্ধ্যা ছয়টার দিকে বারপাড়ার মাহবুব মোল্লা কবিরাজের বাড়ি থেকে তাঁদের গ্রেপ্তার করা হয়। 
কোতোয়ালি মডেল থানার ভারপ্রাপ্ত কর্মকর্তা (ওসি) আবদুর রব বলেন, অনুপ্রবেশের অভিযোগে তাঁদের বিরুদ্ধে মামলা হয়েছে। তাঁরা হলেন ভারতের ত্রিপুরা রাজ্যের সোনামুড়া এলাকার আলমগীর কাজী, মামুনুর রহমান ও বাবুল মিয়া। অনুপ্রবেশ ও পাসপোর্ট না থাকায় তাঁদের গ্রেপ্তার করা হয়। এ ঘটনায় কুমিল্লার কোতোয়ালি মডেল থানায় পুলিশ মামলা করেছে।
কোতোয়ালি মডেল থানা-পুলিশ সূত্রে জানা গেছে, কুমিল্লা জেলার আদর্শ সদর উপজেলার জগন্নাথপুর ইউনিয়নের বারপাড়া এলাকার মাহবুব মোল্লা নামে এক কবিরাজের বাড়িতে রোববার সন্ধ্যায় পুলিশ অভিযান চালায়। এ সময় পুলিশ ওই কবিরাজের ঘর থেকে তিন ভারতীয়কে আটক করে। পরে ওই কবিরাজসহ তিন ভারতীয়কে থানায় নেওয়া হয়। প্রাথমিক জিজ্ঞাসাবাদে তিন ভারতীয় পুলিশকে বলেন, তাঁরা কবিরাজের কাছে চিকিৎসার জন্য এসেছেন।
