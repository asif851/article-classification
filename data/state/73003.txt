
ব্রাহ্মণবাড়িয়ায় এসপি ব্রাহ্মণবাড়িয়া নামের ফেসবুক পেজে ‘মেসেঞ্জার পুলিশ হেল্প ডেস্ক’-এর উদ্বোধন করা হয়েছে। আজ মঙ্গলবার দুপুর সাড়ে ১২টার দিকে পুলিশ সুপারের (এসপি) কার্যালয়ের সম্মেলন কক্ষে অতিরিক্ত উপমহাপরিদর্শক (ডিআইজি) পদে পদোন্নতি পাওয়া ব্রাহ্মণবাড়িয়ার পুলিশ সুপার (এসপি) মিজানুর রহমান এই ডেস্কের উদ্বোধন করেন।পুলিশ সূত্রে জানা গেছে, এসপি ব্রাহ্মণবাড়িয়া নামের ফেসবুক পেজের ম্যাসেজ বাটনে ক্লিক করে জেলাবাসী এখন থেকে অনেক কাঙ্ক্ষিত সেবা পাবেন। পেজে ব্রাহ্মণবাড়িয়া জেলা পুলিশের সব থানার ভারপ্রাপ্ত কর্মকর্তা (ওসি), পরিদর্শক (তদন্ত) এবং দায়িত্বপ্রাপ্ত কর্মকর্তার নম্বরসহ এসপির কার্যালয়ে দায়িত্বরত সব কর্মকর্তার নম্বর দেওয়া থাকবে। জেলা ফায়ার সার্ভিস, সদর হাসপাতালের জরুরি নম্বর থাকবে। কোনো স্থানে যদি অপরাধ হয় আর তা পুলিশকে জানাতে চাইলে ওই স্থানের বিবরণসহ সেন্ট করলেই তা পুলিশের কাঙ্ক্ষিত মেইলে চলে যাবে। যদি কোনো পুলিশ কর্মকর্তার বিরুদ্ধে অভিযোগ থাকে, তাহলে পুলিশ সদস্যের নাম, অভিযোগ স্থান, সময়, তারিখ লিখে পাঠালেই মেইল চলে যাবে। এ ধরনের সেবা কার্যক্রম দেশের মধ্যে প্রথম ব্রাহ্মণবাড়িয়ায় খোলা হয়েছে।
ডিআইজি পদে পদোন্নতি পাওয়া মিজানুর রহমান বলেন, এ ধরনের সেবা সাধারণ মানুষের সঙ্গে জেলা পুলিশের যোগসূত্র বাড়িয়ে দেবে।
