
বাংলাদেশে যেন গুম, খুন ও অন্যায়-অনাচারের ‘অসুরের’ পতন হয়-সে প্রার্থনা করতে হিন্দু ধর্মাবলম্বীদের প্রতি আহ্বান জানিয়েছেন বিএনপির স্থায়ী কমিটির সদস্য নজরুল ইসলাম খান। আজ বৃহস্পতিবার বিকেলে রাজধানীর ঢাকেশ্বরী জাতীয় মন্দিরে হিন্দু সম্প্রদায়ের দুর্গা পূজা পরিদর্শনে গিয়ে নজরুল ইসলাম খান এ আহ্বান জানান।নজরুল ইসলাম খান বলেন, শ্রী দুর্গা দুর্গতি নাশিনী। তিনি এসেছেন, তাঁর একপাশে বিদ্যা দেবী সরস্বতী, আরেক পাশে লক্ষ্মী। আপনারা দেবী দুর্গার কাছে আবেদন করুন, বাংলাদেশে যেন ‘অসূর’ না থাকে। দেশকে খুন, গুম, রাহজানি, অন্যায়-অবিচারে যে ‘অসুর’ অতিষ্ঠ করে তুলেছে, সে ‘অসুরের’ যেন পতন হয়। সে জন্য আবেদন জানাবেন।​বিএনপির স্থায়ী কমিটির এই নেতা বলেন, ‘বিএনপি মনেপ্রাণে বিশ্বাস করে, হিন্দু, মুসলমান, বৌদ্ধ, খ্রিষ্টান-এ দেশ আমাদের সবার। অনাদিকাল থেকে আমরা মিলেমিশে একসঙ্গে বাস করছি। আমরা মনে করি, কোনো ভালো মানুষ, কোনো ভালো মুসলমান সাম্প্রদায়িক হতে পারে না। তেমনিভাবে কোনো ভালো হিন্দু, বৌদ্ধ বা খ্রিষ্টানও সাম্প্রদায়িক হতে পারে না।’বিকেল পাঁচটায় নজরুল ইসলাম খান ঢাকেশ্বরী মন্দিরে যান। বিএনপির নেতা গৌতম চক্রবর্তী, জয়ন্ত কুমার কুণ্ডু প্রমুখ তাঁর সঙ্গে ছিলেন। এ সময় ঢাকা মহানগর সর্বজনীন পূজা কমিটির সভাপতি জে এল ভৌমিক ও সাবেক সভাপতি সুব্রত চৌধুরী তাঁকে অভ্যর্থনা জানান।
