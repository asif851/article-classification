
পৃথক সড়ক দুর্ঘটনায় গতকাল শুক্রবার তিনজনের মৃত্যু হয়েছে। ডেমরা, যাত্রাবাড়ী ও লালবাগ এলাকায় এই দুর্ঘটনা ঘটে।ডেমরার কোনাবাড়ী এলাকায় মাইক্রোবাসের ধাক্কায় শেফালী আকতার নামে এক নারীর মৃত্যু হয়েছে। সন্ধ্যা ছয়টার দিকে এ দুর্ঘটনা ঘটে।শেফালীর ছেলে শাহরিয়ার নাফিজ হাসপাতালে সাংবাদিকদের জানান, ডেমরা কোনাবাড়ী ফার্মের মোড় এলাকায় রাস্তা পার হওয়ার সময় একটি মাইক্রোবাস তাঁর মাকে ধাক্কা দেয়। এতে তিনি গুরুতর আহত হলে প্রথমে স্থানীয় একটি হাসপাতালে এবং পরে ঢাকা মেডিকেল কলেজ হাসপাতালে নিয়ে যাওয়া হয়।অন্যদিকে যাত্রাবাড়ীর সাদ্দাম মার্কেট এলাকায় সড়ক দুর্ঘটনায় আহত হন জাকির হোসেন (৪৫) নামের এক ব্যক্তি। রাত আটটার দিকে দুর্ঘটনাটি ঘটে। মুমূর্ষু অবস্থায় ঢাকা মেডিকেল কলেজ (ঢামেক) হাসপাতালে নিয়ে এলে রাত সাড়ে ১০টায় তাঁর মৃত্যু হয়।মৃত জাকির হোসেনের ছেলে শাহিন জানান, যাত্রাবাড়ীর শনির আখড়ার সাদ্দাম মার্কেট এলাকায় রাস্তা পার হওয়ার সময় যাত্রীবাহী বাস তাঁর বাবাকে ধাক্কা দেয়। তাঁর ভাই হেমায়েতকে নিয়ে আত্মীয়ের বাসায় যাওয়ার পথে এ দুর্ঘটনা ঘটে।লালবাগ গফুরা মসজিদের সামনে একটি দ্রুতগামী মোটরসাইকেলের ধাক্কায় মো. শুভ (১৫) নামে এক কিশোরের মৃত্যু হয়। শুভ গাউছিয়া মার্কেটের একটি দোকানের কর্মচারী। দোকান থেকে বাড়ি ফেরার পথে রাত ১০টার দিকে এ দুর্ঘটনা ঘটে।
