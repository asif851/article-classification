
 
রংপুর সদর উপজেলায় মহাসড়কে দাঁড়িয়ে থাকা একটি ট্রাকের সঙ্গে ধাক্কা খেয়ে রোগীবাহী একটি অ্যাম্বুলেন্স দুমড়েমুচড়ে গেছে। এতে প্রাণ হারিয়েছেন অন্তঃসত্ত্বা নারীসহ তিনজন। আহত দুজন।
আজ বৃহস্পতিবার দুপুর পৌনে ১২টার দিকে সদর উপজেলার পাগলা পীর মহাদেবপুর এলাকায় এলাকায় রংপুর-দিনাজপুর মহাসড়কে এই দুর্ঘটনা ঘটে।
নিহত ব্যক্তিরা হলেন অন্তঃসত্ত্বা নারী মনি বেগম (২৫), তাঁর চাচি অপিয়া খাতুন (৫০) ও অ্যাম্বুলেন্সচালকের সহকারী তুষার (২৭)। তাঁদের সবার বাড়ি দিনাজপুরের বিরামপুর উপজেলার বিশ্বনাথপুর এলাকায়।
আহত হয়েছেন অ্যাম্বুলেন্সচালক ও রোগীর সঙ্গে থাকা এক স্বজন। তাৎক্ষণিকভাবে তাঁদের নাম জানা যায়নি।
ধাপ পুলিশ ফাঁড়ির উপপরিদর্শক (এসআই) এস এম কিবরিয়া জানান, অ্যাম্বুলেন্সটি রোগী নিয়ে দিনাজপুরের বিরামপুর থেকে রংপুর মেডিকেল কলেজ হাসপাতালে যাচ্ছিল। রংপুর সদর উপজেলার পাগলা পীর মহাদেবপুর এলাকায় রংপুর-দিনাজপুর মহাসড়কের পাশে একটি ট্রাক দাঁড়িয়ে ছিল। ওই ট্রাকের সঙ্গে অ্যাম্বুলেন্সটি ধাক্কা খেলে সেটি দুমড়েমুচড়ে যায়। এতে হতাহত হওয়ার এই ঘটনা ঘটে।  পুলিশ ও হাসপাতাল সূত্র জানায়, ঘটনাস্থলেই অন্তঃসত্ত্বা নারী মনি বেগম মারা যান। গুরুতর আহত হন মনি বেগমের এক স্বজন, চাচি অপিয়া, অ্যাম্বুলেন্সচালক ও তাঁর সহকারী তুষার। রংপুর মেডিকেল কলেজ হাসপাতালে নেওয়ার পর অপিয়া ও তুষার মারা যান। অ্যাম্বুলেন্সচালক এবং মনি বেগমের আহত স্বজন রংপুর মেডিকেল কলেজ হাসপাতালে চিকিৎসাধীন। অ্যাম্বুলেন্সচালকের অবস্থা আশঙ্কাজনক।
