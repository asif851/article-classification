
যথাযথ আইনি প্রক্রিয়া ছাড়া স্বর্ণ ব্যবসা প্রতিষ্ঠানে অভিযান পরিচালনা করা যাবে না বলে হাইকোর্টের দেওয়া আদেশের কার্যকারিতা স্থগিত করেছেন চেম্বার বিচারপতি। হাইকোর্টের আদেশ স্থগিত চেয়ে রাষ্ট্রপক্ষের করা এক আবেদনের শুনানি নিয়ে আজ মঙ্গলবার অবকাশকালীন চেম্বার বিচারপতি সৈয়দ মাহমুদ হোসেন এ আদেশ দেন।
একই সঙ্গে রাষ্ট্রপক্ষের করা লিভ টু আপিল আগামী ১২ অক্টোবর আপিল বিভাগের নিয়মিত বেঞ্চে শুনানির জন্য পাঠিয়ে দেওয়া হয়েছে। আদালতে রাষ্ট্রপক্ষে শুনানিতে ছিলেন ভারপ্রাপ্ত অ্যাটর্নি জেনারেল মমতাজ উদ্দিন ফকির ও ডেপুটি অ্যাটর্নি জেনারেল এস এম মনিরুজ্জামান। রিট আবেদনকারীর পক্ষে ছিলেন আইনজীবী এ বি এম আলতাফ হোসেন।
এতে স্বর্ণ ব্যবসা প্রতিষ্ঠানে অভিযান পরিচালনায় আগের মতো আইনগত কোনো বাধা নেই বলে জানিয়েছেন ডেপুটি অ্যাটর্নি জেনারেল এস এম মনিরুজ্জামান।
বাংলাদেশ জুয়েলারি সমিতির করা এক রিট আবেদনের শুনানি নিয়ে গত ৮ জুন হাইকোর্ট রুলসহ অন্তর্বর্তীকালীন আদেশ দেন। স্বর্ণ আমদানির জন্য কেন একটি নীতিমালা করা হবে না, রুলে তা জানতে চাওয়া হয়। সমিতির জাতীয় রাজস্ব বোর্ডে দেওয়া নীতিমালার বিষয়টি এক মাসের মধ্যে নিষ্পত্তি করতে নির্দেশ দেওয়া হয়। একই সঙ্গে যথাযথ আইনগত প্রক্রিয়া ছাড়া আবেদনকারীদের ব্যবসা পরিচালনার ক্ষেত্রে অভিযান পরিচালনা না করতেও বলা হয়। এই আদেশ স্থগিত চেয়েই রাষ্ট্রপক্ষ লিভ টু আপিল করে, যা আজ শুনানির জন্য ওঠে।
