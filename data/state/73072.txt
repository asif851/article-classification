
পৃথক মামলায় বিএনপির স্থায়ী কমিটির সদস্য মির্জা আব্বাস ও মহানগর বিএনপির সদস্য সচিব আবদুস সালামের ছয় মাসের অন্তর্বর্তীকালীন জামিন মঞ্জুর করেছেন হাইকোর্ট।
চার মামলায় মির্জা আব্বাসের এবং এক মামলায় আবদুস সালামের জামিন আবেদনের ওপর শুনানি নিয়ে আজ বুধবার বিচারপতি মো. বোরহানউদ্দিন ও বিচারপতি কে এম কামরুল কাদেরের সমন্বয়ে গঠিত হাইকোর্ট বেঞ্চ এ আদেশ দেন।
আবেদনকারীপক্ষের কৌঁসুলি মো. সগীর হোসেন প্রথম আলোকে বলেন, চার মামলায় মির্জা আবাস ও এক মামলায় আবদুস সালামের জামিন মঞ্জুর হওয়ায় তাঁদের কারা মুক্তিতে আইনগত কোনো বাধা নেই।
গত বছরের ২৮ নভেম্বর রাজধানীর শিশুপার্কের বিপরীতে বিহঙ্গ পরিবহনে বাসে আগুন দেওয়ার ঘটনায় ওই দিনই শাহবাগ থানায় এবং ৩০ নভেম্বর মালিবাগের চৌধুরীপাড়ায় পেট্রলবোমা নিক্ষেপের ঘটনায় ১ ডিসেম্বর, ২৪ ডিসেম্বর বাংলামোটরে বাসে আগুন দেওয়ার ঘটনায় ২৫ ডিসেম্বর ও পরিবাগে বাসে পেট্রলবোমা ছুড়ে মানুষ হত্যা ও নাশকতার অভিযোগ ৩ জানুয়ারি রমনা থানায় তিনটি মামলা করা হয়। এ চারটি মামলায় মির্জা আব্বাস ও বাংলামোটরে বাসে আগুন দেওয়ার ঘটনার মামলায় আবদুস সালাম জামিন পান।
এর আগেও এসব মামলায় তাঁরা হাইকোর্ট থেকে জামিন পেয়েছিলেন। গত ৯ মার্চ আপিল বিভাগ তাঁদের জামিন বাতিল করেন। ১৬ মার্চ তাঁরা নিম্ন আদালতে আত্মসমর্পণ করলে আদালত তাঁদের কারাগারে পাঠান।
আদালতে আজ তাঁদের পক্ষে ছিলেন আইনজীবী মওদুদ আহমদ, জয়নুল আবেদীন, মাহবুব উদ্দিন খোকন এবং রাষ্ট্রপক্ষে ছিলেন ডেপুটি অ্যাটর্নি জেনারেল মো. সেলিম।
