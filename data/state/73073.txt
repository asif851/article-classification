
আন্তর্জাতিক মাতৃভাষা দিবসের অনুষ্ঠানের অংশ হিসেবে রাজশাহীতে গতকাল বিকেলে তিন ভাষাসৈনিককে সংবর্ধনা দেওয়া হয়েছে। নগরের শিল্পকলা একাডেমীতে রাজশাহী জেলা প্রশাসনের পক্ষ থেকে অনুষ্ঠানের আয়োজন করা হয়।অনুষ্ঠানে সংবর্ধনা দেওয়া হয় ভাষাসৈনিক আবুল হোসেন, মোশাররফ হোসেন আখুঞ্জি ও আবদুর রাজ্জাককে। এ সময় তাঁরা বলেন, ‘আজ আমরা গর্বিত। আমাদের এই অর্জন বিশ্বময় ছড়িয়ে পড়েছে। এই প্রাপ্তির আশায় সেদিন লড়াইটা করেছিলাম।’ জেলা প্রশাসক মেজবাহ্ উদ্দিন চৌধুরীর সভাপতিত্বে আয়োজিত অনুষ্ঠানে প্রধান অতিথি ছিলেন বিভাগীয় কমিশনার হেলালুদ্দীন আহমদ।
