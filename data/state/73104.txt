
ঐতিহাসিক ৭ নভেম্বর উপলক্ষ্যে আগামীকাল বৃহস্পতিবার দুপুর দুইটার দিকে সোহরাওয়ার্দী উদ্যানে সমাবেশ করবে প্রধান বিরোধী দল বিএনপি। সমাবেশে দলের চেয়ারপারসন খালেদা জিয়া সশরীরে উপস্থিত থাকবেন না। তবে তিনি ভিডিওর মাধ্যমে সমাবেশে বক্তব্য দেবেন।
বিএনপির চেয়াপারসনের গণমাধ্যম শাখার কর্মকর্তা শায়রুল কবির খান প্রথম আলো ডটকমকে এ তথ্য জানান। তিনি জানান, কাল সকালে শেরে বাংলা নগরে জিয়াউর রহমানের কবরে ফুল দিয়ে শ্রদ্ধা নিবেদন করবেন খালেদা জিয়া।
শায়রুল কবির আরও জানান, আগামীকাল সন্ধ্যায় বাংলাদেশে নিযুক্ত ইউরোপীয় ইউনিয়নের একটি প্রতিনিধিদল খালেদা জিয়ার সঙ্গে গুলশানে তাঁর রাজনৈতিক কার্যালয়ে সাক্ষাত্ করবে।
৭ নভেম্বরকে বিএনপি বিপ্লব ও সংহতি দিবস হিসেবে পালন করে।
