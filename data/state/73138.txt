
ব্রাহ্মণবাড়িয়ার সরাইল উপজেলায় ডাকাতদের ছুরিকাঘাতে এক মাছ ব্যবসায়ী নিহত হয়েছেন। গতকাল শুক্রবার দিবাগত রাত তিনটার দিকে উপজেলার বেড়তোলা এলাকায় ঢাকা-সিলেট মহাসড়কে এ ঘটনা ঘটে।
নিহত ব্যবসায়ীর নাম রফিক মিয়া (২৮)। তিনি রাজশাহীর বাগমারা উপজেলার শাহপুর গ্রামের সদর মোল্লার ছেলে।
পুলিশ ও স্থানীয় সূত্র জানায়, রফিক মিয়া রাজশাহী থেকে মাছ বোঝাই করে একটি ট্রাক নিয়ে সিলেটে যাচ্ছিলেন। মহাসড়কের সরাইল উপজেলার বেড়তোলা এলাকায় পৌঁছালে রাত তিনটার দিকে পাঁচ-ছয়জন ডাকাত গাড়িটির গতিরোধ করে। রফিক মিয়ার বুকে ছুরিকাঘাত করে চালক আশরাফুল ইসলাম (৩০) ও চালকের সহকারী শাহিন মিয়ার (৩৫) হাত-পা ও মুখ বেঁধে ফেলে। তাঁদের মারধর করে মহাসড়কের পাশে ফেলে দেয়। এতে রফিক মিয়া ঘটনাস্থলেই মারা যান। পুলিশ ঘটনাস্থলে গিয়ে আশরাফুল ইসলাম ও শাহিন মিয়াকে উদ্ধার করে।
পুলিশ জানায়, ডাকাতেরা ট্রাকটির নিয়ন্ত্রণ নিয়ে সরাইল, নাসিরনগর পার হয়ে কুন্ডা এলাকায় লাখাই আঞ্চলিক মহাসড়কে পৌঁছে গাড়ি থেকে মাছ নামিয়ে নেয়। এরপর তারা ওই সড়ক ধরে হবিগঞ্জের শায়েস্তাগঞ্জের ওলিপুর গিয়ে ট্রাকটি ফেলে রেখে যায়। সেখান থেকে সরাইল থানার পুলিশ পরিত্যক্ত অবস্থায় মাছবিহীন ট্রাকটি উদ্ধার করে। লাশ সরাইল থানায় রয়েছে। ময়নাতদন্তের জন্য লাশ জেলা সদর হাসপাতালে পাঠানো হবে।
সরাইল থানার পরিদর্শক (তদন্ত) কামরুজ্জামান জানান, এ ঘটনায় মামলার প্রক্রিয়া চলছে। ঘটনার সঙ্গে জড়িত ব্যক্তিদের গ্রেপ্তারের চেষ্টা চলছে। চালক পুলিশের জিম্মায়। চালকের সহকারীকে জেলা সদর হাসপাতালে ভর্তি করা হয়েছে।
