
রাজনীতি থেকে অবসরের ঘোষণা দিয়ে বিএনপির বর্তমান নীতি ও কার্যধারা নিয়ে প্রশ্ন তুললেন দলটির সদ্য পদত্যাগ করা ভাইস চেয়ারম্যান শমসের মবিন চৌধুরী। জিয়াউর রহমানের নীতি ও আদর্শ অনুযায়ী বিএনপি চলছে কি না সে প্রশ্নও তোলেন তিনি। আজ বৃহস্পতিবার রাজধানীর বনানীর ডিওএইচএসে নিজ বাসভবনে তিনি সাংবাদিকদের সঙ্গে কথা বলেন। খবর ইউএনবির। শমসের মবিন চৌধুরী বলেন, ‘অনেকের মতো আমার মনেও প্রশ্ন জাগে জিয়াউর রহমানের গঠিত বিএনপি এখন কি সেই নীতি ও আদর্শ অনুযায়ী চলছে?’ তিনি বলেন, ‘এখন রাজনীতিতে অধঃপতন ঘটেছে। এটা অনাকাঙ্ক্ষিত।’ ‘দেশে কতটুকু গণতন্ত্র আছে’ তা নিয়ে অনেকের মতো বিএনপির রাজনীতি থেকে সদ্য পদত্যাগ করা এই নেতাও সন্দেহ পোষণ করেন। তিনি বলেন, ‘রাজনীতিবিদরা অনেক ভুল করছেন, যেটা দেশের মানুষ আশা করে না। মানুষ সুস্থ রাজনীতি চায়। তারা রাজনীতিতে সহিংসতা ও দমনপীড়ন চায় না।’ শমসের মবিন চৌধুরী রাজনীতিবিদদের প্রতি আহ্বান জানিয়ে বলেন, আপনার যে দল করেন না কেন, দেশের জনগণের মতামত প্রকাশের অধিকার প্রতিষ্ঠার জন্য গঠনমূলক রাজনীতি করুন। কিন্তু বাংলাদেশের রাজনীতিতে এই ধারা খুব দ্রুত পরিবর্তন হয়ে যাচ্ছে। কূটনীতিক থেকে রাজনীতিবিদ হওয়া শমসের মবিন চৌধুরী বলেন, আমি একজন মুক্তিযোদ্ধা। আমি কখনো মুক্তিযুদ্ধের মূল্যবোধের বাইরে যাব না। যদি দলের চেয়ারপারসন আপনার পদত্যাগপত্র গ্রহণ না করেন তবে কি করবেন—সাংবাদিকদের এমন প্রশ্নের জবাবে শমসের মবিন চৌধুরী বলেন, ‘মানুষ নিজে রাজনীতি করে এবং ছাড়তে পারে। আমি যখন পদত্যাগপত্র দিয়েছি তখন থেকেই এটা কার্যকর হয়েছে।’
