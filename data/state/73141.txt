
ঢাকা দক্ষিণ সিটি করপোরেশনের সম্প্রসারিত এলাকা সুলতানগঞ্জ ইউনিয়নকে ৫৭ নম্বর ওয়ার্ডের অন্তর্ভুক্ত ঘোষণা করে আজ রোববার স্থানীয় সরকার বিভাগ থেকে গেজেট প্রকাশ করা হয়েছে। রাষ্ট্রপতির আদেশে এই গেজেটে সই করেছেন স্থানীয় সরকার বিভাগের জ্যেষ্ঠ সহকারী সচিব সরোজ কুমার নাথ।
ঢাকা সিটি করপোরেশন নির্বাচন নিয়ে যে জটিলতার সৃষ্টি হয়েছিল, এর মধ্য দিয়ে তা নিরসন হলো।
গত জানুয়ারি মাসে ঢাকা দক্ষিণ সিটি করপোরেশনের এলাকা সম্প্রসারিত করা হয়। সেই সম্প্রসারিত এলাকা সুলতানগঞ্জ ইউনিয়ন, হাজারীবাগ থানা নিয়ে এই নতুন ওয়ার্ড গঠন করা হয়েছে।
গেজেটে বলা হয়েছে, ‘হাজারীবাগ ও কামরাঙ্গীরচর থানার সুলতানগঞ্জ ইউনিয়নের ১৩টি পাড়া বা মহল্লার সমন্বয়ে এই ৫৭ নম্বর ওয়ার্ড গঠন করা হলো। এই ওয়ার্ডকে আইনের ৩০ ধারা মোতাবেক সংরক্ষিত নারী আসনে নির্বাচনের জন্য ১৯ নম্বর ওয়ার্ডের অন্তর্ভুক্ত করার সুপারিশ করা হলো।’
