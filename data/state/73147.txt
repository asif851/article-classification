
ময়মনসিংহের নান্দাইল উপজেলায় নবম শ্রেণির এক ছাত্রীকে ক্ষুর দিয়ে গুরুতর জখম করার অভিযোগ উঠেছে এক তরুণের বিরুদ্ধে৷ ঘটনায় সহযোগিতা করার অভিযোগে দুই ব্যক্তিকে আটক করেছে পুলিশ৷আহত ছাত্রীর বাবা বলেন, বিদ্যালয়ে যাওয়ার পথে তাঁর মেয়েকে উত্ত্যক্ত করতেন পাশের উপজেলার বেহেত্তরী গ্রামের বাদল মিয়া (২২)৷ ঘটনাটি পরিবারের পক্ষ থেকে বিদ্যালয়ের ব্যবস্থাপনা কমিটিকে জানানো হয়৷ পরে বাদল ওই ছাত্রীকে বিয়ের প্রস্তাব দেন৷ ওই প্রস্তাব প্রত্যাখ্যান করলে বাদল মেয়েটির ক্ষতি করবেন বলে হুমকি দেন৷ এর পর থেকে ভয়ে মেয়েটি বিদ্যালয়ে যাওয়া কমিয়ে দেয়৷মেয়েটির ভাই বলেন, শনিবার রাত নয়টার দিকে বাদল সবার অলক্ষ্যে বাড়িতে ঢুকে ক্ষুর দিয়ে তাঁর বোনকে এলোপাতাড়ি পোঁচ দিয়ে পালিয়ে যান।গুরুতর আহত অবস্থায় স্কুলছাত্রীকে প্রথমে স্থানীয় স্বাস্থ্য কমপ্লেক্সে নেওয়া হয়৷ পরে চিকিৎসকের পরামর্শে তাকে ময়মনসিংহ মেডিকেল কলেজ হাসপাতালে ভর্তি করা হয়৷ঘটনার পর বাদলের পরিবারের সদস্যরাও পলাতক রয়েছেন।নান্দাইল থানার ভারপ্রাপ্ত কর্মকর্তা (ওসি) সাইফুল ইসলাম ফরাজী বলেন, আটক ব্যক্তিদের জিজ্ঞাসাবাদ করা হচ্ছে৷নান্দাইল স্বাস্থ্য কমপ্লেক্সের জরুরি বিভাগে কর্তব্যরত সহচিকিৎসা কর্মকর্তা কামরুজ্জামান খান বলেন, মেয়েটির কোমরের নিচে পেছনে দুই পাশে এবং সামনে এক পাশে কয়েকটি করে পোঁচ দেওয়া হয়েছে৷ ক্ষতগুলো গভীর৷ শল্যচিকিৎসা (সার্জারি) ছাড়া ক্ষতস্থান ঠিক করা সম্ভব নয়৷
