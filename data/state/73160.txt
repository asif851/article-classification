
ব্রা‏হ্মণবাড়িয়ার কসবা উপজেলার গোবিন্দপুর গ্রামের দেলোয়ার হোসেন নামের এক তরুণকে সৌদি আরব থেকে অপহরণ করে পরিবারের কাছে ১০ লাখ টাকা মুক্তিপণ দাবি করেছে একদল দুর্বৃত্ত। এ ঘটনায় মাদারীপুর থেকে এক তরুণকে গ্রেপ্তার করেছে র‍্যাব।অপহৃত দেলোয়ার হোসেন (৩৫) গোবিন্দপুর গ্রামের মো. দুধ মিয়ার ছেলে। গ্রেপ্তার হওয়া ব্যক্তির নাম সোহাগ ব্যাপারী। তাঁর বাড়ি মাদারীপুর জেলা সদরের পূর্ব রাস্তি এলাকায়।পুলিশ সূত্রে জানা গেছে, দেলোয়ার হোসেন ১১ বছর ধরে সৌদি আরবের রিয়াদ শহরের একটি প্রতিষ্ঠানে চাকরি করছেন। ১১ নভেম্বর কাজ শেষে বাসায় ফেরার পথে তিনি যে প্রতিষ্ঠানে চাকরি করেন, তার গেট থেকে কয়েকজন অজ্ঞাতনামা তরুণ তাঁকে গাড়িতে তুলে নিয়ে যায়। পরে সৌদি আরবের নম্বর থেকে দেলোয়ারের বাবার মুঠোফোনে ছেলেকে অপহরণ করা হয়েছে বলে জানায় অপহরণকারীরা। এ সময় তাঁর কাছে ১০ লাখ টাকা মুক্তিপণ দাবি করা হয়। মুক্তিপণের টাকা বাংলাদেশের বেশ কয়েকটি বিকাশ নম্বরে পাঠানোর নির্দেশ দেয় অপহরণকারীরা। দেলোয়ারের বাবা এর মধ্যে কয়েকটি নম্বরে এক লাখ টাকা পাঠান।
এ ঘটনায় ১৪ নভেম্বর রাতে দুধ মিয়া কসবা থানায় অপহরণের অভিযোগে অজ্ঞাতনামা ব্যক্তিদের বিরুদ্ধে মামলা করেছেন। বিষয়টি তিনি র‌্যাব-১৪ ভৈরব ক্যাম্পকেও জানান। গত মঙ্গলবার রাতে র‌্যাবের একটি দল মোবাইল নম্বর ট্র্যাকিংয়ের মাধ্যমে মাদারীপুর জেলা সদর থেকে সোহাগ ব্যাপারীকে আটক করে। এ সময় তাঁর কাছ থেকে অপহরণকারীদের দেওয়া বিকাশ নম্বরসংযুক্ত সিমকার্ড ও ১০টি মুঠোফোন জব্দ করা হয়। র‌্যাব গত বুধবার রাতে সোহাগ ব্যাপারীকে কসবা থানায় সোপর্দ করা হয়। কসবা থানার পুলিশ গতকাল বৃহস্পতিবার সকালে তাঁকে ব্রা‏হ্মণবাড়িয়া বিচারিক হাকিমের আদালতে পাঠিয়েছে।
কসবা থানার ভারপ্রাপ্ত কর্মকর্তা (ওসি) মোহাম্মদ মহিউদ্দিন বলেন, প্রাথমিক জিজ্ঞাসাবাদে সোহাগের কাছ থেকে কিছু তথ্য পাওয়া গেছে। রিমান্ডে এনে পুলিশি হেফাজতে জিজ্ঞাসাবাদ করা হলে আরও তথ্য পাওয়া যাবে। তাঁকে জিজ্ঞাসাবাদের জন্য ১০ দিনের রিমান্ড চাওয়া হয়েছে।
