
 
জাতীয় গণতান্ত্রিক পার্টির (জাগপা) সভাপতি শফিউল আলম প্রধান বলেছেন, ‘একাত্তরে যুদ্ধাপরাধের দায়ে যাঁরা চিহ্নিত হয়েছিলেন, সেই ১৯৫ জনকে শেখ মুজিবুর রহমান সাধারণ ক্ষমা ঘোষণা করেছিলেন। সেই হিসেবে এ দেশে কোনো যুদ্ধাপরাধী নেই। হিন্দুস্তানের এজেন্ডা বাস্তবায়ন করে তাদের খুশি করার জন্যই এ বিচার করা হচ্ছে। আমরা এ বিচার মানি না।’আজ বৃহস্পতিবার সন্ধ্যায় চট্টগ্রাম নগরের জুবিলি রোডে মেট্রোপলিটন সাংবাদিক ইউনিয়ন মিলনায়তনে আয়োজিত আলোচনা সভায় শফিউল আলম প্রধান এসব কথা বলেন। ‘সমকালীন রাজনৈতিক প্রেক্ষাপট’ শীর্ষক এ আলোচনার আয়োজন করে চট্টগ্রাম মহানগর জাগপা।আলোচনা সভায় সভাপতিত্ব করেন সংগঠনের মহানগর সভাপতি আবু মোজাফফর মোহাম্মদ আনাছ। অন্যদের মধ্যে বক্তব্য দেন মহানগর বিএনপির সাধারণ সম্পাদক শাহাদাত হোসেন, পেশাজীবী সমন্বয় পরিষদের সহসভাপতি সাংবাদিক জাহিদুল করিম, মেট্রোপলিটন সাংবাদিক ইউনিয়নের সাধারণ সম্পাদক মোহাম্মদ শাহনেওয়াজ, ওয়ার্ড কাউন্সিলর মনোয়ারা বেগম।
জাগপার সভাপতি হেফাজতের আন্দোলন প্রসঙ্গে বলেন, ‘৯০ শতাংশ মুসলমানের এ দেশে নবীবিরোধী শক্তির কাছে হেফাজত মাথা নত করেনি। এর বিরুদ্ধে তারা ৫ মে শাপলা চত্বরে অবস্থান নিয়েছিল। তাদের অবস্থান কর্মসূচিতে আওয়ামী লীগ, যুবলীগ ও ছাত্রলীগ পুলিশি পোশাক পরে আক্রমণ করেছিল বলেও তিনি অভিযোগ করেন। তিনি বলেন, পাঁচ সিটি করপোরেশন নির্বাচনে বিএনপির জয় শাপলা চত্বরে হেফাজতে ইসলামের ওপর নির্যাতনের ফসল।
