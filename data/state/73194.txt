
জয়পুরহাট সদর উপজেলার ভাদসা ইউনিয়ন পরিষদের (ইউপি) নবনির্বাচিত চেয়ারম্যান আবুল কালাম আজাদ হত্যা মামলার প্রধান আসামি পারভেজ মান্নাকে (৩০) ঢাকা থেকে গ্রেপ্তার করেছে র‍্যাপিড অ্যাকশন ব্যাটালিয়ন (র‍্যাব)। 
আজ বুধবার র‍্যাবের পক্ষ থেকে পাঠানো মোবাইল ফোনের এক খুদে বার্তায় বলা হয়েছে, গ্রেপ্তারের সময় পারভেজ মান্নার কাছ থেকে গুলিসহ একটি বিদেশি পিস্তল জব্দ করা হয়েছে।
এ ব্যাপারে বেলা তিনটায় র‍্যাবের মিডিয়া সেন্টারে এক সংবাদ সম্মেলনে বিস্তারিত জানানো হবে বলে ওই খুদে বার্তায় জানানো হয়েছে।
গত ৩১ মার্চ অনুষ্ঠিত ভাদসা ইউপি নির্বাচনে চেয়ারম্যান পদে আওয়ামী লীগের ‘বিদ্রোহী’ প্রার্থী আবুল কালাম আজাদ জয়ী হন। মে মাসে তিনি শপথ নেন। গত ৪ জুন রাতে বাড়ি ফেরার পথে তাঁকে কুপিয়ে ও গুলি করে গুরুতর আহত করে দুর্বৃত্তরা। ঢাকায় চিকিৎসাধীন অবস্থায় ১২ জুন তিনি মারা যান। এ ঘটনায় তাঁর ছোট ভাই এনামুল হক সদর থানায় মামলা করেন। এই হত্যা মামলার এজাহারভুক্ত আসামি সোহেল তাঁর এক সহযোগীসহ ১৩ জুন পুলিশের সঙ্গে ‘বন্দুকযুদ্ধে’ নিহত হন।
আরও পড়ুন...জয়পুরহাটে নবনির্বাচিত চেয়ারম্যান আজাদ হত্যা
