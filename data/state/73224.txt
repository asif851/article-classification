
কুষ্টিয়ার মিরপুর উপজেলায় এক কিশোরকে গলা কেটে হত্যা করেছে দুর্বৃত্তরা। গতকাল রোববার দুপুর ১২টার দিকে শহরের ভাঙা বটতলা এলাকা থেকে পুলিশ তার লাশ উদ্ধার করে। ছিনতাইকারীরা ওই কিশোরকে হত্যা করে তার ভ্যানটি নিয়ে গেছে।নিহত কিশোরের নাম নিশান আলী (১৪)। সে মিরপুর উপজেলার পোড়াদহ গ্রামের এনাম আলীর ছেলে।নিশানের বাবা এনাম আলী জানান, তাঁর ছেলে ইঞ্জিনচালিত ভ্যান চালাত। গত শনিবার সকালে সে ভ্যান নিয়ে বের হয়। এরপর আর বাড়ি ফেরেনি। আত্মীয়স্বজনসহ বিভিন্ন জায়গায় খোঁজাখুঁজি করেও ছেলের কোনো সন্ধান পাননি। গতকাল দুপুরে জানতে পারেন মিরপুর ভাঙা বটতলা এলাকায় একটি লাশ পাওয়া গেছে। সেখানে গিয়ে দেখতে পান লাশটি তাঁর ছেলের।মিরপুর থানার ওসি কাজী জালাল উদ্দিন বলেন, স্থানীয় লোকজন ভাঙা বটতলা এলাকায় একটি কলাবাগানের মধ্যে ওই কিশোরের গলাকাটা লাশ পড়ে থাকতে দেখেন। পরে পুলিশ গিয়ে লাশ উদ্ধার করে। এ ঘটনায় একটি হত্যা মামলা হবে।
