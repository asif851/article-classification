
মন্ত্রিসভা ও আওয়ামী লীগের সভাপতিমণ্ডলী থেকে অব্যা​হতি দেওয়ার পর এবার আবদুল লতিফ সিদ্দিকীকে আওয়ামী লীগের প্রাথমিক সদস্যপদ থেকে চূড়ান্তভাবে বহিষ্কার করা হয়েছে।আজ শুক্রবার রাতে আওয়ামী লীগের কার্যনির্বাহী সংসদের বৈঠক শেষে দলের সাধারণ সম্পাদক সৈয়দ আশরাফুল ইসলাম সাংবাদিকদের এ কথা জানান।সৈয়দ আশরাফুল ইসলাম বলেন, লতিফ সিদ্দিকীকে আগেই মন্ত্রিসভা এবং দলের সভাপতিমণ্ডলীর সদস্যপদ থেকে সরিয়ে দেওয়া হয়েছে। দলের প্রাথমিক সদস্যপদ থেকেও তাঁকে কেন বহিষ্কার করা হবে না, তা জানতে নোটিশ দেওয়া হয়েছিল। তিনি সে নোটিশের জবাব দিয়েছেন। তবে দলের কার্যনির্বাহী সংসদের কাছে জবাব সন্তোষজনক মনে হয়নি। এ জন্য তাঁকে দলের প্রাথমিক সদস্যপদ থেকে চূড়ান্তভাবে বহিষ্কারের সিদ্ধান্ত হয়।সম্প্রতি লতিফ সিদ্দিকী পবিত্র হজ ও মহানবী (সা.) সম্পর্কে বিতর্কিত মন্তব্য করেন। এর জের ধরেই তাঁর বিরুদ্ধে সরকার ও আওয়ামী লীগের পক্ষ থেকে শাস্তিমূলক ব্যবস্থা নেওয়া হয়।
