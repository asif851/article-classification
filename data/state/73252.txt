
পুলিশের একজন ডিআইজি, দুজন অতিরিক্ত ডিআইজি ও পাঁচ পুলিশ সুপারের পদে রদবদল করা হয়েছে। রেলওয়ের ডিআইজি সোহরাব হোসেনকে সরিয়ে পুলিশ সদর দপ্তরের অতিরিক্ত ডিআইজি কামরুল আহসানকে রেলওয়ের ডিআইজির চলতি দায়িত্ব দেওয়া হয়েছে। সোহরাব হোসেনকে সারদা পুলিশ একাডেমির ভাইস প্রিন্সিপালের দায়িত্ব দেওয়া হয়েছে। আজ রোববার দুপুরে স্বরাষ্ট্র মন্ত্রণালয়ের এক আদেশে এই রদবদল করা হয়।
রেলওয়ের অতিরিক্ত ডিআইজি রওশন আরা বেগমকে বদলি করা হয়েছে সিআইডিতে।
বিরোধপূর্ণ সাতক্ষীরার পুলিশ সুপার মোল্যা জাহাঙ্গীর হোসেনকে সরিয়ে দেওয়া হয়েছে। তাঁর জায়গায় দায়িত্ব দেওয়া হয়েছে চৌধুরী মঞ্জুরুল কবিরকে। মোল্যা জাহাঙ্গীর হোসেনকে ঢাকা মেট্রোপলিটন পুলিশের উপকমিশনার করা হয়েছে।
দিনাজপুরের পুলিশ সুপার সারওয়ার মোর্শেদ শামীমকে সারদা পুলিশ একাডেমিতে বদলি করা হয়েছে। ঢাকা মেট্রোপলিটন পুলিশের উপকমিশনার রুহুল আমিনকে দিনাজপুরের পুলিশ সুপারের দায়িত্ব দেওয়া হয়েছে। জাতিসংঘ শান্তি মিশন থেকে ফিরে আসা মনির হোসেনকে দেওয়া হয়েছে নড়াইলের পুলিশ সুপারের দায়িত্ব।
