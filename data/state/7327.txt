
অগ্রিম টিকিটে আজ বুধবার ট্রেনে ঈদযাত্রার প্রথম দিন। সকাল ১০টা পর্যন্ত একটি মাত্র ট্রেন ছাড়া সব ট্রেনই ঠিক সময়ে ছেড়ে গেছে। তাই যাত্রীদের মধ্যে ছিল স্বস্তি।
গতকাল মঙ্গলবার রাজধানীর কমলাপুর রেলস্টেশনের স্বয়ংক্রিয় (অটোমেটিক) সংকেতব্যবস্থা বিকল হয়ে পড়ে। ম্যানুয়াল পদ্ধতিতে (কর্মীদের হাতে সংকেত ঠিক করা) চালাতে গিয়ে ২৩টি ট্রেন সময়মতো পৌঁছাতে ও ছেড়ে যেতে পারেনি।
আজ সকাল থেকে আটটি ট্রেন বিভিন্ন গন্তব্যের উদ্দেশে ছেড়ে যায়। এর মধ্যে রংপুর এক্সপ্রেস এক ঘণ্টা দেরি করে সকাল ১০টায় ছেড়ে যায়।
কমলাপুর রেলওয়ে স্টেশনের স্টেশন ম্যানেজার সীতাংশু চক্রবর্তী বলেন, রংপুর এক্সপ্রেস ট্রেনটি কমলাপুরে দেরিতে পৌঁছায়। ট্রেনটির একটি বগি বিকল ছিল। তাই এটি সারাতে ও পরিষ্কার-পরিচ্ছন্ন করে ছাড়তে এক ঘণ্টা সময় লেগেছে।
সীতাংশু চক্রবর্তী বলেন, গতকাল রেলস্টেশনের স্বয়ংক্রিয় সংকেতব্যবস্থা বিকল হয়ে পড়ার কারণে ট্রেনটি দেরিতে এসে পৌঁছায়।
ট্রেনটি এক ঘণ্টা দেরিতে ছাড়লেও যাত্রীদের মধ্যে ক্ষোভ ছিল না। ট্রেনের এক যাত্রী সোহাগ আহম্মেদ বলেন, এক ঘণ্টা দেরি সহ্য করা যায়, এখন পৌঁছাতে দেরি না হলেই হয়।
আজ অগ্রিম টিকিটে ঈদযাত্রার প্রথম দিন হলেও স্টেশনে ঈদের চিরাচরিত ভিড় ছিল না। কাল বৃহস্পতিবার এই ভিড় হতে পারে। কারণ, কাল ঈদের ছুটির আগে শেষ কর্মদিবস। তাই অনেকেই অফিস করে পরিবার নিয়ে ছুটবেন বাড়ির দিকে। যদিও অনেক প্রতিষ্ঠান আগামী শনিবারও খোলা থাকবে। ঈদের ছুটি আগামী রোববার থেকে শুরু হচ্ছে।
 
