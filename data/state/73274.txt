
মিরপুর ১৩ নম্বরে ঝুটপট্টি ও বস্তিতে লাগা আগুন নিয়ন্ত্রণে এসেছে, তবে পুরোপুরি নেভেনি। ফায়ার সার্ভিসের পরিচালক আবদুস সালাম জানান, ফায়ার সার্ভিসের ১২টি ইউনিটের প্রায় দুই ঘণ্টার চেষ্টায় আগুন নিয়ন্ত্রণে এসেছে। তবে আগুন লাগার নির্দিষ্ট কারণ এখনো জানা যায়নি। বৈদ্যুতিক শট সার্কিট কিংবা গ্যাসের চুলা থেকে আগুন লাগতে পারে বলে তাঁরা ধারণা করছেন।
আজ বুধবার বেলা দুইটার দিকে মিরপুর ১৩-এর ডেসকো অফিসের পাশে আবদুল আওয়ালের কাটা কাপড় মার্কেটে আগুন লাগে। ওই মার্কেটের দোকানমালিকেরা জানান, মার্কেটটিতে ৬০টির মতো দোকান রয়েছে। প্রতিটি দোকানে গড়ে ১০-১৫ লাখ টাকার কাপড় ছিল। বিল্লাল হোসেন নামের একজন দোকানমালিক বলেন, বেশির ভাগ দোকানের মালামাল পুড়ে গেছে। তাঁর দোকানেরও প্রায় ২০ লাখ টাকার মালামাল পুড়ে গেছে।
তবে এখন পর্যন্ত অগ্নিকাণ্ডে হতাহতের কোনো খবর পাওয়া যায়নি। ওই সময় মার্কেটের বেশির ভাগ কর্মচারী দুপুরের খাবার খেতে বাসায় গিয়েছিলেন। তা ছাড়া মার্কেটের পাশে প্রশস্ত রাস্তা থাকায় আগুন লাগার পর দোকানে থাকা লোকজন দ্রুত বের হতে পেরেছেন। বেশির ভাগ দোকানমালিক এ প্রতিবেদককে বলেন, কালাম নামে এক ব্যক্তির দোকান থেকে আগুনের সূত্রপাত। খোলা জায়গা এবং বাতাসের ফলে আগুন দ্রুত ছড়িয়ে পড়ে।
