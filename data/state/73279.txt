
গাজীপুর সদর উপজেলার কুদাব এলাকায় মিষ্টি তৈরির একটি কারখানার তরল বর্জ্যের কারণে আশপাশের পরিবেশ দূষিত হয়ে পড়েছে। দুই বছর ধরে এলাকার কৃষিজমিতে আবাদ ও পুকুরে মাছ চাষ করা যাচ্ছে না।ফসলি জমি ও পুকুর রক্ষার দাবিতে গতকাল মঙ্গলবার বিক্ষোভ করেছেন এলাকাবাসী। একই দাবিতে আগের দিন সোমবার স্থানীয় ৩৯ নম্বর ওয়ার্ড কাউন্সিলরের কাছে লিখিত অভিযোগ দেওয়া হয়।সরেজমিনে দেখা গেছে, কুদাব এলাকায় টঙ্গী-কালীগঞ্জ আঞ্চলিক সড়কের উত্তর দিকে প্রিমিয়াম সুইটস কোম্পানির মিষ্টি তৈরির কারখানা। একটি ১০ তলা ভবনের নিচতলায় কারখানাটি অবস্থিত। কারখানার পশ্চিম দিকে কৃষিজমি ও পুকুরের পাশে একটি গর্ত করে অপরিশোধিত তরল বর্জ্য জমা করা হয়। কিন্তু খুব সহজেই ছোট্ট গর্ত উপচে দূষিত পানি পুকুর ও কৃষিজমিতে পড়ছে। পুকুরের পানিতে একটি কুকুরের মৃতদেহ। কয়েক দিন আগে কুকুরটি পুকুরের পানি পান করে মারা যায় বলে জানালেন কারখানার পাশের বাড়ির মালিক মোশারফ হোসেন।কারখানার আশপাশের এলাকায় ঝাঁজালো দুর্গন্ধ। কৃষিজমিতে জমে ছিল রাসায়নিক পদার্থের মোটা আস্তরণ।কুদাব এলাকার বাসিন্দা ও জমির মালিক মুক্তিযোদ্ধা আফছার উদ্দিন, মাসুদ আলম, মো. ইকবাল হোসেন, মোশারফ হোসেনসহ এলাকার কয়েকজন জানান, মিষ্টি তৈরির কারখানার বর্জ্যের কারণে এলাকার দুটি পুকুরের পানি দূষিত হয়ে পড়েছে। দুই বছর ধরে এখানে মাছ চাষ করা যাচ্ছে না। বর্জ্যের কারণে ৬০ থেকে ৭০ বিঘা জমিতে আবাদ করা যাচ্ছে না। তরল বর্জ্যের দুর্গন্ধে আশপাশে অবস্থান করা যায় না। দুর্গন্ধে লোকজন মাথাধরা, বমি বমি ভাব ও শ্বাসকষ্টসহ বিভিন্ন চর্মরোগে ভুগছেন। বিষয়টি কারখানা কর্তৃপক্ষকে জানিয়েও প্রতিকার পাওয়া যায়নি।কারখানার ব্যবস্থাপক মো. মুরাদুজ্জামান বলেন, ‘আমরা পরিবেশের ছাড়পত্র নিয়ে কারখানা চালাই। দূষিত পানি কোথায় যাইব, এইটা ভবনের মালিক দেখব।’স্থানীয় কাউন্সিলর আজিজুর রহমান বলেন, কারখানার বিরুদ্ধে ব্যবস্থা নেওয়া হবে।’
