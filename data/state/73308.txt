
বর্তমান রোহিঙ্গা সংকটে বাংলাদেশের সরকার কার্যকর ভূমিকা পালন করতে পারেনি বলে মন্তব্য করেছেন নাগরিক ঐক্যের আহ্বায়ক মাহমুদুর রহমান মান্না। আজ শুক্রবার সকালে রাজধানীতে জাতীয় প্রেসক্লাবের সামনে বাংলাদেশ জনদল (বিজেডি) আয়োজিত এক মানববন্ধনে প্রধান অতিথির বক্তব্যে তিনি এ কথা বলেন। মিয়ানমারে রোহিঙ্গাদের বিরুদ্ধে গণহত্যা, খুন ও ধর্ষণের প্রতিবাদে এই মানববন্ধনের আয়োজন করা হয়।
আজ সকালে জাতীয় প্রেসক্লাবের সামনে অন্তত ১০টি সংগঠন রোহিঙ্গাদের ওপর নির্যাতন-নিপীড়নের প্রতিবাদে সমাবেশ ও মানববন্ধন করেছে। সবাই রোহিঙ্গা হত্যা বন্ধের দাবি জানায়। কেউ আবার গণহত্যা বন্ধে জাতিসংঘে বিল তোলার আহ্বান জানিয়েছে।
বাংলাদেশ জনদলের (বিজেডি) মানববন্ধনে বক্তব্য দেন মাহমুদুর রহমান মান্না। তিনি বলেন, মিয়ানমারের আধা সামরিক জান্তার বিরুদ্ধে নিন্দা জানানোর দরকার ছিল। জাতিসংঘের নিরাপত্তা পরিষদে রোহিঙ্গা সংকট নিয়ে প্রস্তাব পাস হয়নি। কারণ চীন ও রাশিয়ার সেখানে ভেটো দেওয়ার ক্ষমতা আছে।
বর্তমান পরিস্থিতিতে এ দেশের ১৬ কোটি মানুষের দায়িত্বে থাকা সরকার কার্যকর ভূমিকা পালন করতে পারেনি অভিযোগ করে মান্না বলেন, ‘তাঁরা একে সাফল্য বলছেন। কিন্তু নাফ নদীতে শিশু ও ধর্ষিতা মায়ের লাশ ভাসছে। এই সমস্যা মোকাবিলার সামর্থ্য ও যোগ্যতা আমাদের নাই। দেশে চালের মজুত নাই, চালের সংকট। অথচ প্রধানমন্ত্রী বলছেন ১১ লাখ লোককে খাওয়াবেন।’
মিয়ানমার থেকে আসা রোহিঙ্গাদের জন্য পাঠানো বিএনপির ত্রাণ সহায়তা আটকে দেওয়ার সমালোচনা করেন মাহমুদুর রহমান মান্না। তিনি রোহিঙ্গাদের পাশে থাকার আহ্বান জানান।
এই মানববন্ধনের পাশেই নাগরিক পরিষদ নামের আরেকটি সংগঠন একই ইস্যুতে মানববন্ধন করে। ওই মানববন্ধনে বক্তারা মিয়ানমারের রাখাইন রাজ্য জাতিসংঘের নিয়ন্ত্রণে নেওয়ার দাবি তোলেন। একই সঙ্গে রোহিঙ্গাদের শরণার্থীর মর্যাদা দেওয়ার দাবি জানানো হয়।
অন্যদিকে জাতীয় গার্মেন্টস শ্রমিক ফেডারেশন গণহত্যার দায়ে অং সান সু চির কুশপুত্তলিকা দাহ করেছে। এই বিক্ষোভ সমাবেশে সভাপতিত্ব করেন সংগঠনটির সভাপতি আমিরুল হক। সমাবেশে মিয়ানমারে সামরিক শাসনের অবসান দাবি করেন সংগঠনটির নেতা-কর্মীরা।
বর্তমান রোহিঙ্গা সংকটে প্রধানমন্ত্রী শেখ হাসিনার ভূমিকার প্রশংসা করে জাতীয় মানবাধিকার সোসাইটি কূটনৈতিকভাবে সংকট সমাধানের দাবি জানিয়েছে। প্রেসক্লাবের সামনে শুক্রবার সকালে আয়োজিত এক সমাবেশে সংগঠনটির নেতারা বলেন, প্রতিবেশী দেশ থেকে ছুটে আসা অগণিত বিপন্ন মানুষকে থাকার জায়গা ও প্রয়োজনীয় খাবার দেওয়ার সামর্থ্য এ দেশের নেই। সুতরাং কূটনৈতিক সমাধানই একমাত্র পথ।
রোহিঙ্গাদের ওপর নিপীড়নের প্রতিবাদে প্রেসক্লাবের সামনে হাজির হওয়া সংগঠনগুলোর নেতা-কর্মীদের হাতে ছিল নানা ধরনের বক্তব্য লেখা পোস্টার ও প্ল্যাকার্ড। টুটুল নামের এক ব্যক্তি শরীরে লাল রঙে লিখেছেন, ‘রোহিঙ্গা হত্যা বন্ধ করুন।’ তাঁর সঙ্গে অনেকে আবার ছবিও তুলছিলেন।
একই সময়ে রোহিঙ্গা শিশু হত্যার নিন্দা জানিয়ে প্রেসক্লাবের সামনে সমাবেশ করে বিকস শিক্ষা পরিবার। বাংলাদেশ গারো সমঅধিকার সংস্থার সমাবেশ থেকে মিয়ানমারে রোহিঙ্গাদের নিরাপত্তা ও বাসস্থান নিশ্চিত করার দাবি জানানো হয়।
শুক্রবার সকালে প্রেসক্লাবের সামনে রোহিঙ্গাদের ওপর নির্যাতনের প্রতিবাদে মানববন্ধন ও সমাবেশ করে আরও কয়েকটি সংগঠন। এগুলোর মধ্যে ছিল জাতীয়তাবাদী চালক সংগ্রাম দল, চাঁদপুর জেলার তারেক জিয়া সাইবার ফোর্স ও জাতীয় সাম্যবাদী দল-এনসিপি।
