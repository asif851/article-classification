
লালমনিরহাট সদর উপজেলার মহেন্দ্রনগর ইউনিয়ন পরিষদের (ইউপি) ৭ নম্বর ওয়ার্ডের সদস্য ও তাঁর স্বামীর বিরুদ্ধে বিভিন্ন সহায়তামূলক কার্ড দেওয়ার কথা বলে ২৮ জনের কাছ থেকে ৬৬ হাজার টাকা নিয়ে আত্মসাৎ করার অভিযোগ পাওয়া গেছে। গত সোমবার ইউনিয়নের হরিঠাকুর ও নওদাবাস গ্রামের ওই সব দরিদ্র মানুষ একটি অভিযোগ জেলা প্রশাসক বরাবর দিয়েছেন।অভিযোগ সূত্রে জানা যায়, ইউপি সদস্য আনোয়ারা বেগম ও তাঁর স্বামী বাদশা আলমগীর বয়স্ক ভাতা, গর্ভবতী ভাতা, প্রতিবন্ধী ভাতা, ভিজিডি কার্ডসহ মাটি কাটার কাজ দেওয়ার কথা বলে ২৮ জনের কাছ থেকে ৬৫ হাজার ৮০০ টাকা নেন। এরপর কাজ বা কার্ড দেননি। এমনকি টাকাও ফেরত দেননি।হরিঠাকুর গ্রামের ময়না বেগম অভিযোগ করেন, ‘আমাকে বয়স্ক ভাতা এবং আমার স্বামী আফজাল হোসেনকে প্রতিবন্ধী ভাতা দেওয়ার কথা কয়া আনোয়ারা মেম্বার আর তার স্বামী ছয় হাজার টাকা নিছে। তিন-চার বছর থাকি খালি ঘুরায়, কয় এবার নয় সামনের বার দিমু।’একই গ্রামের ইসমাইল হোসেন ও ইয়াসিন আলী অভিযোগ করেন, ওই দুজন তাঁদের দুই ভাইকে জমি দেওয়ার কথা বলে আড়াই লাখ টাকা নেন। তারপর জমি দখল ও দলিল না দিয়ে খালি ঘুরাচ্ছেন।ইউপি চেয়ারম্যান আব্দুস সোবাহান মণ্ডল বলেন, হরিঠাকুর ও নওদাবাস গ্রামের লোকজনের অভিযোগের বিষয়ে তাঁদের জিজ্ঞাসা করলে তাঁরা জানান যে কয়েকজনের কাছ থেকে কিছু টাকা নিয়েছেন। সময়-সুযোগমতো তা ফেরত দেবেন।এ ব্যাপারে আনোয়ারা বেগম বলেন, ‘আমরা নির্বাচিত জনপ্রতিনিধি। জনগণ তাঁদের স্বার্থে কাজ করার জন্য কিছু টাকা আমাদের দিয়েছে। কাজ হয় নাই, সময়-সুযোগমতো টাকা ফেরত দিব, এ নিয়ে অভিযোগ করার কি আছে?’জেলা প্রশাসক হাবিবুর রহমান বলেন, অভিযোগ খতিয়ে দেখে ব্যবস্থা নিতে সদর উপজেলা নির্বাহী কর্মকর্তা ও মহেন্দ্রনগর ইউপি চেয়ারম্যানকে বলা হয়েছে।
