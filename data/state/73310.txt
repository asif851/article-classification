
যুদ্ধাপরাধীদের প্রতীকী মুখোশ আর নানা রকম প্রতিকৃতি। কারও হাতে, আবার কারও মাথায় বাঁধা জাতীয় পতাকা। সম্মিলিত সাংস্কৃতিক জোটের এমনই বর্ণিল বিজয় শোভাযাত্রায় সমবেত হয়েছিলেন সাধারণ মানুষও।গতকাল সোমবার বিজয় দিবসে অনুষ্ঠিত এ শোভাযাত্রায় অংশগ্রহণকারীরা মুক্তিযুদ্ধের চেতনা, শান্তি, সম্প্রীতি ও অসাম্প্রদায়িক গণতান্ত্রিক সমাজ নির্মাণের প্রত্যয় ব্যক্ত করেন। দুষ্কৃতকারীদের প্রতিহত করে মুক্তিযুদ্ধের চেতনায় প্রবীণ-নবীন প্রজন্ম মিলে এগিয়ে যাওয়ার আহ্বান জানান সংস্কৃতিকর্মীরা। এবারের বিজয় দিবসে জোটের স্লোগান ‘জয় সর্বকালের বাংলা, জয় সর্বধর্মের বাংলা, জয় সর্বমানবের বাংলা’।কেন্দ্রীয় শহীদ মিনার থেকে সকাল ১০টায় শুরু হয় বর্ণাঢ্য এ শোভাযাত্রা। সংস্কৃতিকর্মীদের পাশাপাশি শোভাযাত্রায় অংশ নিতে সকাল থেকে কেন্দ্রীয় শহীদ মিনারে আসতে থাকেন নারী, শিশু, তরুণসহ সমাজের বিভিন্ন শ্রেণী-পেশার নানা বয়সের মানুষ। শিশু-তরুণদের কারও কারও গালে আঁকা ছিল লাল-সবুজের পতাকা। শোভাযাত্রায় অনেকে বহন করেন বিভিন্ন রঙের ফেস্টুন। জয় বাংলাসহ মুক্তিযুদ্ধের নানা উদ্দীপ্ত স্লোগানে উচ্চকিত শোভাযাত্রাটি দোয়েল চত্বর, ঢাকা বিশ্ববিদ্যালয়ের রাজু ভাস্কর্য, শাহবাগ, কাঁটাবন ও নীলক্ষেত ঘুরে টিএসসিতে গিয়ে শেষ হয়। যুদ্ধাপরাধীদের প্রতীকী অশুভ শক্তির স্মারক হিসেবে ভয়ংকর চেহারার সরীসৃপের প্রতিকৃতি ছিল শোভাযাত্রার প্রধান অনুষঙ্গ। পরে সেটি পুড়িয়ে ফেলা হয়। ব্যানারে নীলফামারীতে সাংসদ ও সাংস্কৃতিক ব্যক্তিত্ব আসাদুজ্জামান নূরের ওপর হামলাকারীদের শাস্তির দাবি তুলে ধরা হয়।শোভাযাত্রার উদ্বোধন করেন ইন্টারন্যাশনাল থিয়েটার ইনস্টিটিউটের সভাপতি নাট্যজন রামেন্দু মজুমদার। বক্তব্য দেন জোটের সভাপতি নাসির উদ্দীন ইউসুফ ও সহসভাপতি গোলাম কুদ্দুছ। উপস্থিত ছিলেন জোটের সাধারণ সম্পাদক হাসান আরিফসহ বিভিন্ন সাংস্কৃতিক সংগঠনের নেতারা।মুক্তিযুদ্ধের চেতনাবিরোধী সাম্প্রদায়িক ও অশুভ শক্তিকে প্রতিরোধের আহ্বান জানিয়ে নাসির উদ্দীন ইউসুফ বলেন, ‘একাত্তরের ঘাতক-রাজাকার ও সাম্প্রদায়িক অপশক্তির উত্থান আমরা আগেও মেনে নিইনি, এখনো মানি না, ভবিষ্যতেও মানব না। মুক্তিযুদ্ধের চেতনায় উদ্বুদ্ধ দেশবাসী দেশি-বিদেশি সব ষড়যন্ত্র মোকাবিলা করে যুদ্ধাপরাধীদের বিচার-প্রক্রিয়া শেষ করার পাশাপাশি ঐক্যবদ্ধ হয়ে স্বাধীনতাবিরোধী সাম্প্রদায়িক শক্তিকে প্রতিহত করবে।’
