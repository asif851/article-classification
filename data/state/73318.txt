
বিএনপির চেয়ারপারসন খালেদা জিয়াকে মাথা ঠান্ডা রাখার পরামর্শ দিয়েছেন স্বাস্থ্যমন্ত্রী ও আওয়ামী লীগের সভাপতিমণ্ডলীর সদস্য মোহাম্মদ নাসিম। তিনি বলেন, ‘খালেদা জিয়া, আপনি মাথা ঠান্ডা করুন। সরকারের ভুলত্রুটি ধরিয়ে দিন। দরকার হয় আমরা সংশোধন করব। সরকারকে অবৈধ বলে কোনো লাভ হবে না।’
আজ মঙ্গলবার দুপুরে রাজধানীর বঙ্গবন্ধু অ্যাভিনিউয়ে ঢাকা মহানগর আওয়ামী লীগের বর্ধিত সভায় মোহাম্মদ নাসিম এ পরামর্শ দেন।মোহাম্মদ নাসিম বলেন, ‘নৈরাজ্যের মধ্যেও দশম জাতীয় সংসদ নির্বাচনে ৪০ শতাংশের বেশি মানুষ ভোট দিয়েছে। এ নির্বাচন শুধু বাংলার জনগণের কাছে গ্রহণযোগ্যতা পেয়েছে তা নয়; আমেরিকা, ব্রিটেন, ভারতসহ বিদেশিরাও এ নির্বাচনের বৈধতা দিয়েছে। খালেদা জিয়া, আপনি নির্বাচনে না এসে নিজের দলকে ডুবিয়েছেন, জামায়াত আপনার দলকে ডুবিয়েছে। তাদের ছেড়ে দিয়ে সরকারকে সহযোগিতা করুন। আগাম নির্বাচনের জন্য আন্দোলন-বিশৃঙ্খলা করবেন না। নির্বাচন পাঁচ বছর পরেই হবে। চক্রান্ত করে লাভ হবে না।’আগাম নির্বাচনকে বিএনপির নতুন ষড়যন্ত্র উল্লেখ করে খাদ্যমন্ত্রী কামরুল ইসলাম বলেন, ‘বিএনপির আন্দোলন করার ক্ষমতা অতীতেও ছিল না, এখনো নেই, ভবিষ্যতেও হবে না। একমাত্র আওয়ামী লীগই আন্দোলন করতে পারে, আন্দোলন প্রতিরোধ করতে পারে।’ঢাকা মহানগর আওয়ামী লীগের ভারপ্রাপ্ত সভাপতি এম এ আজিজের সভাপতিত্বে বর্ধিত সভায় আরও বক্তব্য দেন আওয়ামী লীগের যুগ্ম সাধারণ সম্পাদক জাহাঙ্গীর কবির নানক, মহানগর আওয়ামী লীগের সাধারণ সম্পাদক মোফাজ্জল হোসেন চৌধুরী মায়া, সাংগঠনিক সম্পাদক শাহে আলম মুরাদ প্রমুখ।
