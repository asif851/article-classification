
‘জিয়াউর রহমান যদি মুক্তিযোদ্ধা না হন, তাহলে বাংলাদেশে একটা মুক্তিযোদ্ধাও নেই’—বলে মন্তব্য করেছেন বিএনপির স্থায়ী কমিটির সদস্য নজরুল ইসলাম খান। তিনি বলেন, ‘স্বাধীনতার জন্য যা দরকার, তিনি (জিয়া) সব করেছেন।’আজ শুক্রবার বিকেলে সেগুন বাগিচায় ঢাকা রিপোর্টার্স ইউনিটির সাগর-রুনি মিলনায়তনে ‘মুক্তিযুদ্ধ ও জিয়াউর রহমান’ শীর্ষক এক আলোচনা সভায় নজরুল ইসলাম খান এ মন্তব্য করেন। এ সময় তিনি জিয়াকে নিয়ে আওয়ামী লীগের নেতাদের ‘বিরূপ’ মন্তব্যের কড়া সমালোচনা করেন।নজরুল ইসলাম খান বলেন, ‘আওয়ামী লীগের কিছু হাইব্রিড নেতা জিয়াউর রহমানকে পাকিস্তানের চর বলেন। তাহলে কি তাদের নেতা (শেখ মুজিবুর রহমান) না জেনেই পাকিস্তানের চরকে বীর উত্তম খেতাব দিয়েছেন। বলতে গিয়ে তাঁরা (আওয়ামী লীগ নেতারা) নিজের নেতাকেও যে অসম্মান করছেন, সেটাও তাঁরা বুঝেন না।’ তিনি বলেন, ‘জিয়াউর রহমান যে মুক্তিযোদ্ধা, সেটা তাঁরা বুঝবেন কি করে, তাঁরা তো মাঠেই ছিলেন না।’বিএনপির এই নেতা বলেন, ‘স্বাধীনতার ঘোষণা দেন মেজর জিয়া। নিজ কানকে তো অবিশ্বাস করতে পারি না। এখন অনেক গল্পই শুনি, কতজন ঘোষণা করেছেন। এটা আবার সংবিধানেরও অংশ। আমরা বেলাল মোহাম্মদ, হান্নান সাহেবের ঘোষণা শুনি নাই। ইতিহাসকে রাষ্ট্রীয় হুকুম করে বদলানো যায় না।’নজরুল ইসলাম খান বলেন, ‘জিয়াউর রহমান নিজে লিখে ঘোষণাপত্রটি পড়েছেন। হ্যাঁ, এরপর রাজনীতিকরা তাঁকে (জিয়া) বুঝিয়েছেন যে আপনি এভাবে বললে বিদ্রোহ বলে মনে হবে, স্বাধীনতা হবে না। এভাবে বললে ভালো হবে। তিনি মেনে নিয়েছেন। স্বাধীনতার জন্য যা দরকার, সব করেছেন।’ জিয়াকে একজন সফল রাষ্ট্রনায়ক অভিহিত করে তিনি বলেন, দলকানা বুদ্ধিজীবীরা তাঁর ভালো কাজগুলোকে লুকিয়ে অন্য কথাগুলো বলে। কারণ সরকার তাঁদের লালন পালন করে।‘শহীদ জিয়াউর রহমান মুক্তিযুদ্ধ গবেষণা পরিষদ’ নামের একটি সংগঠন এ আলোচনা সভার আয়োজন করে। সংগঠনটির আহ্বায়ক সাবেক উপাচার্য এমাজউদ্দীন আহমদ এতে সভাপতিত্ব করেন। তিনি জিয়াউর রহমানের ওপর তথ্যভিত্তিক প্রামাণ্য গ্রন্থ রচনার প্রতিশ্রুতি দেন।আলোচনায় আরও অংশ নেন ঢাকা বিশ্ববিদ্যালয়ের সাবেক সহউপাচার্য আ ফ ম ইউসুফ হায়দার, পটুয়াখালী বিজ্ঞান ও প্রযুক্তি বিশ্ববিদ্যালয়ের সাবেক উপাচার্য আবদুল লতিফ মাসুম, কবি আবদুল হাই শিকদার, গবেষণা পরিষদের সদস্য অমর চন্দ্র মিস্ত্রি প্রমুখ।
