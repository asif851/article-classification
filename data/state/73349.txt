
প্রাথমিক শিক্ষা অধিদপ্তরের অধীন সরকারি প্রাথমিক বিদ্যালয়ের প্রাক-প্রাথমিক শিক্ষার জন্য সহকারী শিক্ষক নিয়োগের লিখিত পরীক্ষার ফল গতকাল বৃহস্পতিবার প্রকাশ করা হয়েছে। লিখিত পরীক্ষায় উত্তীর্ণ হয়েছেন ৩৩ হাজার ২৩৩ জন। গত ১২ এপ্রিল অনুষ্ঠিত হয় লিখিত পরীক্ষা। এর মধ্যে মোট ১০ লাখ ৮৫ হাজার ৮৭০ জন বৈধ আবেদনকারীর মধ্যে অংশ নেন নয় লাখ ৩২ হাজার ৫২৩ জন।
লিখিত পরীক্ষায় উত্তীর্ণ প্রার্থীদের রোল নম্বরের তালিকা জেলা প্রাথমিক শিক্ষা অফিসে পাঠানো হয়েছে। তালিকা সংশ্লিষ্ট জেলা প্রাথমিক শিক্ষা কার্যালয়ের নোটিশ বোর্ডে প্রদর্শিত হবে। প্রাথমিক শিক্ষা অধিদপ্তরের ওয়েবসাইটেও (www.dpe.gov.bd) লিখিত পরীক্ষায় নির্বাচিত প্রার্থীদের জেলাওয়ারি রোল নম্বর পাওয়া যাবে। মৌখিক পরীক্ষার স্থান, তারিখ ও সময় যথাসময়ে প্রত্যেক প্রার্থীকে জানানো হবে।
