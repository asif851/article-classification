
বাংলাদেশ বিমানের চেয়ারম্যান জামালউদ্দিনকে প্রধানমন্ত্রী শেখ হাসিনার অত্যন্ত ‘ঘনিষ্ঠজন’ বলে দাবি করেছে বিএনপি। দলটি বলেছে, বিমান চেয়ারম্যানের দুর্নীতির বিরুদ্ধে কর্মকর্তা-কর্মচারীরা বিভিন্ন সময়ে সোচ্চার হলেও প্রধানমন্ত্রীর আশীর্বাদপুষ্ট হওয়ায় তিনি বহাল আছেন।
আজ সোমবার বিকেলে নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে এ দাবি করেন দলের কেন্দ্রীয় যুগ্ম মহাসচিব রুহুল কবির রিজভী।
রিজভী বলেন, প্রধানমন্ত্রীর মুখে সব সময় দুর্নীতির বিরুদ্ধে বড় বড় কথা শোনা যায়। কিন্তু দুর্নীতির ‘বরপুত্ররা’ সবাই তাঁর ঘনিষ্ঠজন।
রুহুল কবির রিজভী বলেন, বিমানের চেয়ারম্যান জামালউদ্দিন মিগ-২৯ ক্রয়ে দুর্নীতির অন্যতম হোতা। এর পুরস্কার হিসেবে ছয় বছর আগে প্রধানমন্ত্রী তাঁকে বিমানের পরিচালনা পর্ষদের চেয়ারম্যান হিসেবে নিয়োগ দেন। এ ছয় বছরে তিনজন মন্ত্রী পরিবর্তন হলেও তিনি বহাল আছেন।
রিজভীর অভিযোগ, জামালউদ্দিন ও তাঁর ধর্মপুত্রের নেতৃত্বে বিমানের পাইলট, কেবিন ক্রু ও কিছু কর্মকর্তাকে নিয়ে সোনা চোরাকারবারির শক্তিশালী নেটওয়ার্ক গড়ে তোলা হয়েছে। এ নেটওয়ার্কের মাধ্যমে প্রতিদিন নিরাপদে মণ মণ সোনা পাচার হয়।
