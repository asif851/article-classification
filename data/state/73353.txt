
দশম জাতীয় সংসদ নির্বাচনে মনোনয়ন প্রত্যাশী চার জেলায় গতকাল মঙ্গলবার মনোনয়নপত্র বিতরণের প্রথম দিনে ১৬ জন মনোনয়নপত্র সংগ্রহ করেছেন। এর মধ্যে কুড়িগ্রামে ১২জন, চট্টগ্রামে দুজন, সুনামগঞ্জে একজন ও মানিকগঞ্জে একজন মনোনয়নপ্রত্র সংগ্রহ করেন।চট্টগ্রামে জাসদের মঈন উদ্দীন খান ও জাতীয় পার্টির সোলয়মান আলম শেঠ সংশ্লিষ্ট রিটার্নিং কর্মকর্তা ও জেলা নির্বাচন কার্যালয় থেকে মনোনয়নপত্র সংগ্রহ করেন। জাতীয় পার্টির সভাপতিমণ্ডলীর সদস্য সোলয়মান চট্টগ্রাম-৯ (কোতোয়ালি) আসন থেকে এবং মঈন উদ্দীন চট্টগ্রাম-৮ (বোয়ালখালী-চান্দগাঁও) আসনে মনোনয়ন প্রত্যাশী।মঈন উদ্দীনপ্রথম আলোকে বলেন, ‘আমি ১৪ দলের হয়ে মনোনয়নপত্র সংগ্রহ করেছি।’ সোলয়মান বলেন, ‘দলের চেয়ারম্যানের অনুমতি নিয়েই মনোনয়নপত্র নিয়েছি।’কুড়িগ্রাম জেলার চারটি আসনে জাতীয় পার্টির (এরশাদ) ১২জন প্রার্থী মনোনয়নপত্র সংগ্রহ করেছেন। কুড়িগ্রাম-১ (নাগেশ্বরী ও ভূরুঙ্গামারী উপজেলা) আসনে দলীয় মনোনয়ন সংগ্রহ করেছেন বর্তমান সাংসদ এ কে এম মোস্তাফিজার রহমান এবং জেলা জাপার সদস্য সচিব ইব্রাহিম খলিল।কুড়িগ্রাম-২ (কুড়িগ্রাম সদর, ফুলবাড়ী ও রাজারহাট) আসনে মনোনয়নপত্র নিয়েছেন সাবেক মন্ত্রী জেলা জাপার আহ্বায়ক তাজুল ইসলাম চৌধুরী ও তাঁর ছোট ভাই উপজেলা পরিষদের সাবেক চেয়ারম্যান চৌধুরী সফিকুল ইসলাম। কুড়িগ্রাম-৩ (উলিপুর ও চিলমারী উপজেলার আংশিক) আসনে মনোনয়নপত্র নিয়েছেন বর্তমান সাংসদ এ কে এম মাঈদুল ইসলাম, সাবেক সাংসদ গোলাম হাবিব, চিত্র পরিচালক বাদল খন্দকার, আবু তাহের খায়রুল হক ও প্রকৌশলী আনিছুর রহমান। কুড়িগ্রাম-৪ (রৌমারী, রাজিবপুর ও চিলমারীর আংশিক) আসনে মনোনয়নপত্র সংগ্রহ করেছেন সাবেক সাংসদ গোলাম হাবিব, ইউনুছ আলী ও হুমায়ুন কবীর।
