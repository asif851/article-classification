
ঢাকার কেরানীগঞ্জের কেন্দ্রীয় কারাগার থেকে মুক্তি পেয়েছেন বিএনপির স্থায়ী কমিটির সদস্য গয়েশ্বর চন্দ্র রায়। আজ মঙ্গলবার সন্ধ্যায় কারাগার থেকে তিনি মুক্তি পান।
যুবদল নেতা গিয়াস উদ্দিন মামুন প্রথম আলোকে তাঁর মুক্তির তথ্যের সত্যতা নিশ্চিত করেছেন। এ সময় দলটির নেতা-কর্মীরা তাঁকে স্বাগত জানান।
গত ৩০ জানুয়ারি বিএনপির চেয়ারপারসনের গুলশান কার্যালয় থেকে বের হয়ে বাসায় যাওয়ার পথে হাতিরঝিলের পাশে পুলিশ প্লাজা এলাকা থেকে গয়েশ্বর চন্দ্র রায়কে আটক করে পুলিশ। এরপর গুলশান থানার পুলিশের সঙ্গে যোগাযোগ করা হলে তাঁকে আটক বা গ্রেপ্তারের কোনো তথ্য দিতে পারেনি পুলিশ। পরে রাতে ঢাকা মহানগর পুলিশের পক্ষ থেকে গয়েশ্বর চন্দ্রকে গ্রেপ্তারের বিষয়টি স্বীকার করা হয়। তবে কী কারণে তাঁকে গ্রেপ্তার করা হয়েছিল, সে বিষয়ে তখন কিছু জানানো হয়নি। গ্রেপ্তারের পর তাঁকে কেরানীগঞ্জের কেন্দ্রীয় কারাগারে পাঠানো হয়েছিল।
 
 
