
টাঙ্গাইলের ঘাটাইল উপজেলার দেউলাবাড়ি ইউনিয়ন পরিষদের চেয়ারম্যান ও বিএনপির নেতা সোহরার হোসেনকে পুলিশ গ্রেপ্তার করেছে। গত শনিবার রাতে উপজেলা সদর থেকে তাঁকে গ্রেপ্তার করা হয়। ঘাটাইল থানার ওসি কামাল হোসেন বলেন, শামীমা ইসলাম নামের একজন আইনজীবী গত ২৫ ডিসেম্বর ঘাটাইল থানায় সোহরাব হোসেনকে আসামি করে ছয় লাখ টাকা চাঁদা দাবি ও ভূমি দখলের অভিযোগে মামলা করেন। এই মামলায় সোহরাবকে গ্রেপ্তার করা হয়। গতকাল রোববার তাঁকে টাঙ্গাইলের আদালতে পাঠানো হয়। আদালত তাঁর জামিনের আবেদন নামঞ্জুর করে জেলহাজতে পাঠিয়েছেন। 
