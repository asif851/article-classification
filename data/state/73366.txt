
বিশ্বের সেরা এক হাজার বিশ্ববিদ্যালয়ের মধ্যে বাংলাদেশের কোনো বিশ্ববিদ্যালয় নেই। এটি হতাশার। দেশের পাবলিক বিশ্ববিদ্যালয়গুলোর মান বাড়াতে হবে। বিশ্ববিদ্যালয়গুলোকে এগিয়ে নিয়ে যাওয়ার মাধ্যমে দেশকে এগিয়ে নেওয়া সম্ভব।
গতকাল রোববার সকালে চট্টগ্রাম বিশ্ববিদ্যালয়ের প্রশাসনিক ভবনের সম্মেলনকক্ষে অনুষ্ঠিত কর্মশালায় বক্তারা এসব কথা বলেন। ‘চট্টগ্রাম বিশ্ববিদ্যালয়ের পরিপ্রেক্ষিতে বাংলাদেশের উচ্চশিক্ষা’ শীর্ষক এ কর্মশালার আয়োজন করে জার্মানির ফ্রেডরিক এবার্ট স্টিফটুং (এফইএস) নামের একটি ফাউন্ডেশন। এ কর্মশালার সহ-আয়োজক ছিল ঢাকা বিশ্ববিদ্যালয় ও চট্টগ্রাম বিশ্ববিদ্যালয়।
কর্মশালায় চট্টগ্রাম বিশ্ববিদ্যালয়ের উপাচার্য ইফতেখার উদ্দিন চৌধুরী বলেন, ‘আমাদের স্বপ্ন দেখতে হবে। নিজের স্বপ্ন বাস্তবায়নে জ্ঞান অর্জন করতে হবে। জ্ঞানের মাধ্যমে নিজের স্বপ্নপূরণ করে রাষ্ট্রের উন্নয়নে ভূমিকা রাখতে হবে। আমাদের মনে রাখতে হবে এ বিশ্ব সীমাহীন সম্ভাবনার ক্ষেত্র। এ সম্ভাবনাকে আমাদের কাজে লাগাতে হবে।’
স্বাগত বক্তব্যে ঢাকা বিশ্ববিদ্যালয়ের আন্তর্জাতিক সম্পর্ক বিভাগের অধ্যাপক ইমতিয়াজ আহমেদ বলেন, বিশ্বের অন্যান্য দেশে পাবলিক বিশ্ববিদ্যালয়গুলো দ্রুত এগিয়ে যাচ্ছে সেখানে এ দেশের বিশ্ববিদ্যালয়গুলো অনেক পিছিয়ে আছে। দেশের বিশ্ববিদ্যালয়গুলোকে এগিয়ে নিতে হলে এখনই চিন্তাভাবনা শুরু করতে হবে। মনে রাখতে হবে, পাবলিক বিশ্ববিদ্যালয়গুলোই দেশকে বিশ্বের কাছে তুলে ধরে।
কর্মশালায় আরও বক্তব্য দেন চট্টগ্রাম বিশ্ববিদ্যালয়ের সহ-উপাচার্য শিরীণ আখতার,  রাজনীতি বিজ্ঞান বিভাগের সভাপতি অধ্যাপক মুহাম্মদ ইয়াহইয়া আখতার, এফইএস বাংলাদেশের প্রতিনিধি ফ্রাঞ্জিস্কা কর্ন, দৈনিক সমকালের ডেপুটি এডিটর অজয় দাশগুপ্ত প্রমুখ।
 
