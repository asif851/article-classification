
লালমনিরহাট-ঢাকা-লালমনিরহাট রুটে বাস চলাচল বন্ধ রেখেছে লালমনিরহাট জেলা বাস মালিক ও শ্রমিক ঐক্য পরিষদ। আজ শনিবার রাত নয়টা পর্যন্ত লালমনিরহাট থেকে কোনো বাস ঢাকার উদ্দেশে ছেড়ে আসেনি। একইভাবে ঢাকা থেকেও কোনো বাস ছেড়ে যায়নি।
ঢাকার মহাখালী বাস স্ট্যান্ডে তিন দিন থেকে আটটি বাস আটকে রাখার প্রতিবাদে লালমনিরহাট-ঢাকা-লালমনিরহাট রুটে বাস চলাচল বন্ধ রাখা হয়েছে।
পরিষদের সংবাদ বিজ্ঞপ্তিতে বলা হয়, গত ২ সেপ্টেম্বর থেকে কোনো কারণ ছাড়াই লালমনিরহাট জেলা বাস মালিক সমিতির নারায়ণগঞ্জ, মহাখালী, কুমিল্লা ও চট্টগ্রামগামী আটটি বাস মহাখালী পরিবহন মালিক শ্রমিক আটকে রাখে। আজ শনিবার সন্ধ্যা পর্যন্ত বাসগুলো ছেড়ে না দেওয়ায় বাস চলাচল বন্ধ রাখার সিদ্ধান্ত নেওয়া হয়।
লালমনিরহাট জেলা বাস মালিক সমিতির সাধারণ সম্পাদক মো. সিরাজুল হক সাংবাদিকদের বলেন, ঘটনার সমাধানের জন্য চেষ্টা করা হয়েছে। কিন্তু এখনো আটক বাসগুলি মহাখালী বাস টার্মিনাল থেকে ছাড় করানো যায়নি। এ জন্য বাস চলাচল বন্ধ রাখার সিদ্ধান্ত নেওয়া হয়েছে।
