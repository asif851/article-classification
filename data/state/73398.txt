
নওগাঁর স্বনামধন্য ঐতিহ্যবাহী বিদ্যাপীঠ নওগাঁ সরকারি জিলা স্কুলের ১০০ বছর পূর্তি উৎসব আজ শুক্রবার থেকে শুরু হতে যাচ্ছে। সকাল ১০টায় জাতীয় ও সমাবেশ পতাকা উত্তোলন এবং পায়রা ও বেলুন উড়িয়ে দুদিনব্যাপী এ উৎসবের উদ্বোধন করা হবে। এবার শতবর্ষ উৎসবের আহ্বান, ‘শতাব্দীর মিলন গানে, এসো মিলি প্রাণের টানে’।শতবর্ষ উদ্যাপন আহ্বায়ক কমিটির সদস্য সজল কুমার চৌধুরী বলেন, ‘প্রজন্ম থেকে প্রজন্মের সবাইকে পরিচয় করিয়ে দেওয়াই এই মিলনমেলার লক্ষ্য।’উৎসবের উদ্বোধনের পর বিদ্যালয় প্রাঙ্গণ থেকে বর্ণাঢ্য শোভাযাত্রা বের করা হবে। এ ছাড়া প্রথম দিনের আয়োজনের মধ্যে রয়েছে আলোচনা সভা, প্রাক্তন ও বর্তমান ছাত্রদের মিলনমেলা, আড্ডা ও স্মৃতিচারণা। সন্ধ্যায় প্রাক্তন ও বর্তমান শিক্ষার্থীদের অংশগ্রহণে সাংস্কৃতিক অনুষ্ঠানের আয়োজন থাকবে। আলোচনা সভায় প্রধান অতিথি থাকবেন সংস্কৃতিমন্ত্রী আসাদুজ্জামান নূর। আলোচনা করবেন জাতীয় সংসদের হুইপ ও নওগাঁ-২ (পত্নীতলা-ধামইরহাট) আসনের সাংসদ শহীদুজ্জামান সরকার, মাধ্যমিক ও উচ্চশিক্ষা অধিদপ্তরের উপপরিচালক শরমিন ফেরদৌস চৌধুরী, নওগাঁর পুলিশ সুপার মোজাম্মেল হক প্রমুখ।
