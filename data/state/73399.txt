
ঢাকা-চট্টগ্রাম মহাসড়কের নারায়ণগঞ্জের সোনারগাঁ উপজেলার টিপুরদী এলাকায় গতকাল বৃহস্পতিবার সন্ধ্যায় কাভার্ড ভ্যানের চাপায় মোটরসাইকেল আরোহী দুই বন্ধু নিহত হয়েছেন। ঢাকা থেকে চট্টগ্রামগামী একটি কাভার্ড ভ্যান বিপরীত দিক থেকে আসা একটি মোটরসাইকেলকে চাপা দিলে গাড়িটি দুমড়ে-মুচড়ে যায়। এতে ঘটনাস্থলেই মোটরসাইকেলচালক টিটু মিয়ার (৩৫) মৃত্যু হয়। তাঁর বন্ধু সুজন মিয়া মারা যান ঢাকা মেডিকেল কলেজ হাসপাতালে নেওয়ার পথে। পুলিশ তাঁদের লাশ উদ্ধার করে নারায়ণগঞ্জ জেনারেল হাসপাতাল মর্গে পাঠিয়েছে। পুলিশ কাভার্ড ভ্যানটি আটক করলেও চালক পালিয়ে যান। টিটু মিয়া বন্দর উপজেলার ইস্পাহানী গ্রামের আবদুস সাত্তারের ছেলে, আর সুজন নবীগঞ্জ গ্রামের আনোয়ার হোসেনের ছেলে। সোনারগাঁ (নারায়ণগঞ্জ) প্রতিনিধি
