
যুক্তরাষ্ট্রের বহুপক্ষীয় আঞ্চলিক সংগঠন অর্গানাইজেশন অব আমেরিকান স্টেটসের (ওএএস) স্থায়ী পর্যবেক্ষকের মর্যাদা পেয়েছে বাংলাদেশ। সংগঠনটির মহাসচিব লুইস আলমাগ্রো সম্প্রতি পররাষ্ট্রমন্ত্রী আবুল হাসান মাহমুদ আলীকে লেখা এক চিঠিতে এ কথা জানান।
আজ সোমবার পররাষ্ট্র মন্ত্রণালয়ের এক সংবাদ বিজ্ঞপ্তিতে এ কথা জানানো হয়েছে বলে ইউএনবির খবরে বলা হয়েছে।
চিঠিতে ওএএস মহাসচিব বলেন, ‘এটা বাংলাদেশের জন্য নতুন মর্যাদার। এই সম্মাননা পাওয়ায় বাংলাদেশ এবং আমাদের সংগঠনের মধ্যে যোগাযোগ ও সহযোগিতা আরও বাড়বে। এতে বাংলাদেশ ও আমেরিকার অঞ্চলের জনগণ উপকৃত হবে।’
এর আগে ৩৫ সদস্যদের এই সংগঠনের স্থায়ী পর্যবেক্ষক হওয়ার জন্য বাংলাদেশ আবেদন করেছিল। সংগঠনটির স্থায়ী পর্যবেক্ষক আছে বিশ্বের ৭২টি দেশ। সেই দেশগুলোরই একটি হিসেবে মর্যাদা লাভ করল বাংলাদেশ।
গণতন্ত্র, মানবাধিকার, নিরাপত্তা, উন্নয়ন, পারস্পরিক সম্পর্ক জোরদারে লাতিন আমেরিকার ২০টি দেশ নিয়ে ১৯৪৮ সালে যাত্রা করে ওএএস। ২০টি সদস্য দেশ ছাড়াও এখন উত্তর ও মধ্য আমেরিকা এবং ক্যারিবীয় অঞ্চলের বেশ কটি দেশ নিয়ে ৩৫ দেশের সংগঠন ওএএস।
