
জরুরি অবতরণের পর নয় ঘণ্টা পেরিয়ে গেলেও বিমান বাংলাদেশ এয়ারলাইনসের ড্যাশ-৮ উড়োজাহাজটি সৈয়দপুরের উদ্দেশে উড্ডয়ন করতে পারেনি। দুই দফায় ফ্লাইটের সময় পাল্টানোর পর শেষে বলা হয়, ফ্লাইটটি ঢাকা ছেড়ে যাবে না। 
উড়োজাহাজটি কখন উড্ডয়ন করবে—তা জানতে সারা দিনই উড়োজাহাজ আর টার্মিনালে আসা-যাওয়া করেন ৬৭ জন যাত্রী। চূড়ান্ত ঘোষণা জানার পর উড়োজাহাজটি থেকে নেমে অভ্যন্তরীণ টার্মিনালে এসে মারমুখী হয়ে ওঠেন যাত্রীরা। ঢাকা থেকে সৈয়দপুর যেতে সড়কপথে সাধারণত সাত-আট ঘণ্টা সময় লাগে। কিন্তু নয় ঘণ্টা পরও ফ্লাইটটি ছাড়বে না বলে জানানো হলে ক্ষুব্ধ হয়ে ওঠেন যাত্রীরা। এদিকে সৈয়দপুরেও ঢাকাগামী ফিরতি ফ্লাইটের অপেক্ষায় ছিলেন ৭০ জন যাত্রী। তাঁরাও একই ধরনের দুর্ভোগের শিকার হন। সারা দিন তাঁদের জন্য বিমান কর্তৃপক্ষ খাবারের ব্যবস্থাও করেনি বলে যাত্রীরা জানান। পরে ফ্লাইট বাতিলের সিদ্ধান্ত রাতে তাঁদের জানানো হয়।
বিমান বাংলাদেশ এয়ারলাইনসের ড্যাশ-৮ উড়োজাহাজটি আজ মঙ্গলবার দুপুর সোয়া ১২টায় সৈয়দপুরের উদ্দেশে উড্ডয়ন করে। যান্ত্রিক ত্রুটির কারণে ১৮ মিনিট পর হজরত শাহজালাল আন্তর্জাতিক বিমানবন্দরে ফিরে আসে উড়োজাহাজটি। ত্রুটি সারিয়ে সন্ধ্যা ছয়টায় ঢাকা ছেড়ে যাওয়ার কথা ছিল উড়োজাহাজটির। পরে সোয়া সাতটার দিকে আবারও ফ্লাইটটির সময় নির্ধারণ করা হয়। দীর্ঘ সময় অপেক্ষার পর রাত আটটার দিকে যাত্রীদের জানানো হয়, সৈয়দপুর বিমানবন্দর ক্লিয়ারেন্স দেয়নি, তাই উড়োজাহাজটি ঢাকা ছেড়ে যাবে না।
বিমানের মহাব্যবস্থাপক (জনসংযোগ) শাকিল মেরাজ প্রথম আলোকে বলেন, আগামীকাল কখন ফ্লাইটটি ঢাকা ছেড়ে যাবে, সে সিদ্ধান্ত পরে জানানো হবে। তবে বিমানটির যান্ত্রিক ত্রুটির কারণ জানা যায়নি। এ জন্য তদন্ত কমিটি গঠন করা হবে।
ঢাকা থেকে উড্ডয়নের পর ত্রুটি দেখা দিলেও উড়োজাহাজটি শাহজালাল বিমানবন্দরে ‘স্বাভাবিক’ অবতরণ করে। সব যাত্রীকে নিরাপদে নামিয়ে আনা হয়। ঢাকায় উড়োজাহাজটির যান্ত্রিক ত্রুটি সারিয়ে ট্রায়াল রান করানো হয়।
বিমানবন্দরের সিনিয়র এয়ার ট্রাফিক অফিসার অহিদুল আলম প্রথম আলোকে বলেন, দুপুর ১২টা ২৬ মিনিটে বিমানের বিজি ৪৯৩ নম্বর ফ্লাইটটি উড্ডয়ন করে। কিন্তু ওড়ার ১৮ মিনিট পর উড়োজাহাজটি আবারও শাহজালাল বিমানবন্দরের রানওয়েতে নেমে আসে। বিমানটির যাত্রীদের কেবিনে প্রেশার কমে যাওয়ায় এটি অবতরণ করেছিল। কেবিন প্রেশার কমে গেলে কোনো উড়োজাহাজ আকাশের বেশি ওপর দিয়ে উড়তে পারে না। এ ধরনের সমস্যা দেখা দিলে যাত্রীদের নাক-মুখ দিয়ে রক্ত বের হওয়াসহ নানা ধরনের শারীরিক অসুবিধা দেখা দিতে পারে। এ আশঙ্কাতেই বিমানটিকে পাইলট অবতরণ করান।
ড্যাশ-৮ মডেলের উড়োজাহাজ দিয়ে ঢাকাসহ দেশের আটটি রুট ও বিভিন্ন আঞ্চলিক রুটে ফ্লাইট পরিচালনা করে বিমান। এ দুটি উড়োজাহাজের মধ্যে একটি প্রায় সব সময়ই বিকল হয়ে পড়ে থাকে।
মাত্র আট দিন আগে ১২ মার্চ নেপালের কাঠমান্ডুর ত্রিভুবন ইন্টারন্যাশনাল বিমানবন্দরে ইউএস-বাংলার ড্যাশ-৮ উড়োজাহাজ বিধ্বস্ত হলে ৪৯ জন মারা যান। এঁদের মধ্যে ২৬ যাত্রী বাংলাদেশি।
