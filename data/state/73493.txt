
উত্তরাঞ্চলের ১৬ জেলায় ডাকা সকাল-সন্ধ্যা পরিবহন ধর্মঘট আজ বৃহস্পতিবার প্রত্যাহার করা হয়েছে। বাংলাদেশ সড়ক পরিবহন শ্রমিক ফেডারেশন কেন্দ্রীয় কমিটির পক্ষ থেকে এ সিদ্ধান্তের কথা জানানো হয়।
বিরোধীদলীয় নেতা খালেদা জিয়ার বিশেষ সহকারী শামসুর রহমান শিমুল বিশ্বাসের মুক্তির দাবিতে এ ধর্মঘট ডাকা হয়েছিল। তিনি বাংলাদেশ সড়ক পরিবহন শ্রমিক ফেডারেশনের উত্তরাঞ্চলীয় কমিটির সভাপতি।
বাংলাদেশ সড়ক পরিবহন শ্রমিক ফেডারেশনের রাজশাহী বিভাগীয় আঞ্চলিক কমিটির সভাপতি আবদুল লতিফ মণ্ডল প্রথম আলো ডটকমকে ধর্মঘট প্রত্যাহারের বিষয়টি নিশ্চিত করেন। তিনি বলেন, নৌপরিবহনমন্ত্রী শাজাহান খানের মাধ্যমে প্রধানমন্ত্রী শেখ হাসিনা সংগঠনের কেন্দ্রীয় নেতাদের ধর্মঘট প্রত্যাহারের নির্দেশ দেন। পরে ধর্মঘট প্রত্যাহারের সিদ্ধান্ত নেওয়া হয়।
আগামীকাল শুক্রবার ঢাকা ও জগন্নাথ বিশ্ববিদ্যালয়ের ‘গ’ ইউনিটের ভর্তি পরীক্ষার তারিখ নির্ধারিত আছে। কিন্তু পরিবহন ধর্মঘটের কারণে এ অঞ্চলের  শিক্ষার্থীদের পরীক্ষায় অংশ নেওয়া অনিশ্চিত হয়ে পড়েছিল।
