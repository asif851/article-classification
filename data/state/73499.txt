
কুমিল্লার দাউদকান্দি উপজেলার মেঘনা এলাকায় গোমতী সেতুর ওপর চাকা ফেটে চট্টগ্রামগামী মালবাহী ট্রাক বিকল হওয়ায় এক পাশের লেন বন্ধ হয়ে যায়। এতে ঢাকা-চট্টগ্রাম মহাসড়কে তীব্র যানজটের সৃষ্টি হয়েছে। আজ ভোর পাঁচটার দিকে এ ঘটনা ঘটে। ভোর সাড়ে পাঁচটার দিকে দাউদকান্দি হাইওয়ে পুলিশ রেকার দিয়ে ট্রাকটি সরিয়ে নেয়। এ সময়ের মধ্যে মহাসড়কে বিপুলসংখ্যক গাড়ি আটকে যায়। বেলা ১১টা পর্যন্ত দাউদকান্দির হাসানপুর থেকে মুন্সিগঞ্জের গজারিয়ার মেঘনা সেতু এলাকা পর্যন্ত প্রায় ২২ কিলোমিটার এলাকাজুড়ে যানজট ছড়িয়ে পড়ে।  ঢাকা-কুমিল্লা সড়কপথে চলাচলকারী এশিয়া লাইন পরিবহনের বাসের কুমিল্লা কাউন্টারম্যান জাহিদ হাসান বলেন, ভোর ছয়টায় ঢাকা থেকে প্রথম বাসটি কুমিল্লার উদ্দেশে ছেড়ে আসে। এ দূরত্ব আসতে মাত্র দেড় থেকে দুই ঘণ্টা লাগার কথা। কিন্তু সকাল সাড়ে ১০টার মধ্যেও এটি কুমিল্লায় পৌঁছাতে পারেনি। মুন্সিগঞ্জের গজারিয়ার ভবেরচর হাইওয়ে পুলিশ ফাঁড়ির দায়িত্বপ্রাপ্ত (ইনচার্জ) কর্মকর্তা সাইফুল ইসলাম বলেন, ঈদ সামনে রেখে যানবাহনের প্রচণ্ড চাপের মধ্যে সরু গোমতী সেতুতে সকালে ট্রাক বিকল হওয়ায় তীব্র যানজটের সৃষ্টি হয়। দুপুর ১২টা পর্যন্ত মহাসড়কে যানজট রয়েছে। দাউদকান্দি হাইওয়ে থানার ভারপ্রাপ্ত কর্মকর্তা (ওসি) জুবায়েদুল আলম বলেন, একদিকে যানবাহনের বেশি চাপ, অন্যদিকে মেঘনা সেতুর ধারণক্ষমতা কম। এর মধ্যে গোমতী সেতুর ওপর ট্রাকের চাকা ফেটে যাওয়ায় এই যানজটের সৃষ্টি হয়েছে। যতটা সম্ভব দ্রুত গাড়ি চলাচল স্বাভাবিক করার চেষ্টা চলছে।
