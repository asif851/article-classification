
ধামরাইয়ে পুলিশের সঙ্গে ‘বন্দুকযুদ্ধে’ হানিফ (৪০) নামের এক ব্যক্তি নিহত হয়েছেন। গতকাল রোববার রাতে ধামরাইয়ের দেওনাই এলাকায় কথিত বন্দুকযুদ্ধের এ ঘটনা ঘটে। পুলিশের দাবি, নিহত হানিফ একাধিক ডাকাতি ও ছিনতাই মামলার আসামি। এর মধ্যে ধামরাইয়ে ৬৫ লাখ টাকা ও আশুলিয়ায় ৮৫ লাখ টাকা ছিনতাইয়ের মামলা রয়েছে তাঁর বিরুদ্ধে। নিহত হানিফের বাড়ি কামরাঙ্গীরচরের জালোয়াপাড়া এলাকায়। তিনি মৃত শামসুল হকের ছেলে। ধামরাই থানার ভারপ্রাপ্ত কর্মকর্তা (ওসি) রিজাউল হক প্রথম আলোকে জানান, গতকাল সন্ধ্যায় রাজধানীর একটি জায়গা থেকে হানিফকে গ্রেপ্তার করা হয়। পরে পুলিশ জানতে পারে, হানিফের সহযোগীরা ধামরাইয়ের কালামপুর-সাঁটুরিয়া সড়কে বড় ডাকাতির প্রস্তুতি নিচ্ছে। হানিফের সহযোগীদের ধরতে তাঁকে সঙ্গে নিয়ে রাত একটা থেকে দেড়টার মধ্যে কোনো এক সময়ে আশুলিয়া ও ধামরাই থানার পুলিশ যৌথ অভিযানের উদ্দেশে রওনা দেয়। দেওনাই এলাকায় পৌঁছার পর হানিফের সহযোগীরা পুলিশকে লক্ষ্য করে গুলি ছোড়ে। জবাবে পুলিশ পাল্টা গুলি ছোড়ে। এ সময় সহযোগীদের ছোড়া গুলিতে নিহত হন হানিফ। ওসি জানান, ঘটনাস্থল থেকে একটি পিস্তল উদ্ধার করা হয়েছে। হানিফের লাশের ময়নাতদন্তের জন্য আজ সোমবার ঢাকা মেডিকেল কলেজ হাসপাতালে পাঠানো হয়েছে। এ ঘটনায় মামলার প্রস্তুতি চলছে। পুলিশ সূত্রে জানা গেছে, এ ঘটনায় আজ বিকেল পাঁচটার দিকে ঢাকা জেলার অতিরিক্ত পুলিশ সুপার আশরাফুল আজিম ও সাভার সার্কেলের সহকারী পুলিশ সুপার নাজমুল হাসান এক সংবাদ সম্মেলনে বিস্তারিত তথ্য তুলে ধরতে পারেন।
