
বাংলা নববর্ষে রাজধানীর রমনা পার্ক ও সোহরাওয়ার্দী উদ্যানের প্রবেশ পথ বিকেল চারটায় বন্ধ করে দেওয়া হবে। এই দুই স্থানে বিকেল ৫টার মধ্যে অনুষ্ঠান শেষ করে সবাইকে বের হয়ে যেতে হবে। 
আজ বুধবার বেলা আড়াইটার দিকে ঢাকা মহানগর পুলিশের (ডিএমপি) মিন্টো রোডের মিডিয়া সেন্টারে ডিএমপির অতিরিক্ত কমিশনার মনিরুল ইসলাম এসব কথা বলেন। অনির্ধারিত এক প্রেস ব্রিফিংয়ে ডিএমপির এই কমিশনার বলেন, নববর্ষ উদযাপনে কোন হুমকি নেই। তবে বিগত দিনের ঘটনা বিবেচনায় নিয়ে এবং যাতে কোন অপ্রীতিকর ঘটনা না ঘটে সে জন্য নানান এ ব্যবস্থা নেওয়া হয়েছে। পয়লা বৈশাখের দুই দিন আগে পূর্ণাঙ্গ নিরাপত্তার ব্যবস্থার কথা গণমাধ্যমকে জানানো হবে বলেও জানান তিনি। মনিরুল ইসলাম বলেন, সোহরাওয়ার্দী উদ্যান ও রমনা পার্কে ঢাকা বিশ্ববিদ্যালয়ের চারুকলা অনুষদের আয়োজনে অনুষ্ঠান হবে। এ নিয়ে তাদের সঙ্গে বৈঠক হয়েছে। মুখোশ নিয়ে আসলেও কেউ যেন তা না পরে সে ব্যাপারে কথা হয়েছে। মুখোশ হাতে থাকবে। শব্দদূষণ করে এবং মানুষের বিরক্তির উদ্রেক করায় ভুভুজেলা নিষিদ্ধ করা হয়েছে। রাজধানীবাসীর সহযোগিতা কামনা করেন মনিরুল ইসলাম। তিনি নগরবাসীকে সুষ্ঠুভাবে পয়লা বৈশাখের অনুষ্ঠান পালনের আহ্বান জানান।
