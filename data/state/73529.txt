
কুমিল্লা ভিক্টোরিয়া সরকারি কলেজের ইতিহাস বিভাগের শিক্ষার্থী ও নাট্যকর্মী সোহাগী জাহান তনু হত্যা মামলার তদন্ত কর্মকর্তা (আইও) বদল হয়েছে।
পুলিশের অপরাধ তদন্ত বিভাগের (সিআইডি) কুমিল্লার সহকারী পুলিশ সুপার জালাল উদ্দিন আহমেদ ওই মামলার তদন্তভার পেয়েছেন। বৃহস্পতিবার সন্ধ্যায় তিনি ওই দায়িত্ব নিয়েছেন বলে প্রথম আলোকে নিশ্চিত করেন। এর আগে এ মামলার তদন্ত কর্মকর্তা ছিলেন সিআইডির কুমিল্লার পুলিশ পরিদর্শক গাজী মোহাম্মদ ইব্রাহীম।
এ প্রসঙ্গে তনুর মা আনোয়ারা বেগম বলেন, ‘আইও বদল হলেও যেন সঠিকভাবে তদন্ত হয়। আমরা ও দেশবাসী যেন বিচার পাই।’
নতুন তদন্ত কর্মকর্তা জালাল উদ্দিন আহমেদ বলেন, বৃহস্পতিবার দায়িত্ব নিয়েছি। আপনাদের সঙ্গে সামনাসামনি কথা হবে।’ সিআইডির একটি সূত্র জানায়, এ মামলা সম্পর্কে আগে থেকেই হোমওয়ার্ক আছে জালাল উদ্দিন আহমেদের। সুতরাং তিনি এর কিনারা করতে পারবেন বলে সিআইডি মনে করছে।
গত ২০ মার্চ কুমিল্লার ময়নামতি সেনানিবাসের পাওয়ার হাউসের অদূরের কালভার্টের ২০ থেকে ৩০ গজ পশ্চিমে ঝোপ থেকে তনুর লাশ উদ্ধার করা হয়। এ ঘটনায় ২১ মার্চ তনুর বাবা কুমিল্লা ক্যান্টনমেন্ট বোর্ডের অফিস সহকারী ইয়ার হোসেন বাদী হয়ে কোতোয়ালি মডেল থানায় অজ্ঞাতনামা ব্যক্তিদের বিরুদ্ধে হত্যা মামলা করেন। গত ১ এপ্রিল থেকে এ মামলার তদন্ত করছে সিআইডি। তখন এ মামলার তদন্ত পান সিআইডির পুলিশ পরিদর্শক গাজী মোহাম্মদ ইব্রাহীম। এখন পর্যন্ত এ হত্যাকাণ্ডের সঙ্গে জড়িত ব্যক্তিদের শনাক্ত করা যায়নি। এমনকি সন্দেহভাজনদের ডিএনএ মেলাতে পারেনি সিআইডি। যদিও ইতিমধ্যে তিনজনের ডিএনএ প্রোফাইল পাওয়া গেছে। এরই মধ্যে গত ১১ জুলাই মামলার তদন্ত তদারক কর্মকর্তা নাজমুল করিম খানকে সিআইডির রাজশাহী বিভাগ ও মেট্রোপলিটনে বদলি করা হয়।
