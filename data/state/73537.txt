
পাবনার সাঁথিয়া উপজেলার ভুলবাড়িয়া ইউনিয়নে গতকাল শুক্রবার ভোরে র‌্যাবের সঙ্গে ‘বন্দুকযুদ্ধে’ দুই যুবক নিহত হয়েছেন। র‍্যাব বলেছে, নিহত দুজন চরমপন্থী দলের সদস্য।
নিহত দুজন হলেন ভুলবাড়িয়ার বিলসলঙ্গী গ্রামের বিপ্লব ব্যাপারী ওরফে বিপলু (২৮) ও বড় পাইকশা গ্রামের ময়েন উদ্দিন (২৬)।
র‌্যাব-১২ পাবনা ক্যাম্পের কমান্ডার বীণা রানী দাস প্রথম আলোকে বলেন, ভুলবাড়িয়ার গয়েশবাড়ী গ্রামে গয়েশবাড়ী সরকারি প্রাথমিক বিদ্যালয়ের পাশে চরমপন্থী দলের কয়েকজন সদস্য নাশকতার উদ্দেশ্যে গোপন বৈঠক করছেন, এমন তথ্যের ভিত্তিতে গতকাল ভোর চারটার দিকে সেখানে অভিযান চালান র‍্যাবের সদস্যরা। চরমপন্থীরা র‍্যাবের উপস্থিতি টের পেয়ে গুলি ছোড়েন। র‌্যাবের সদস্যরাও পাল্টা গুলি চালান। একপর্যায়ে চরমপন্থীরা পিছু হটেন। ঘটনাস্থলে দুজনের লাশ পাওয়া যায়। পরে স্থানীয় বাসিন্দারা নিহত ব্যক্তিদের পরিচয় শনাক্ত করেন। ঘটনাস্থল থেকে একটি পিস্তল, একটি একনলা বন্দুক, গুলি ও দুটি রামদা উদ্ধার করা হয়।
র‍্যাবের এই কর্মকর্তা বলেন, নিহত দুজন চরমপন্থী দলের সদস্য। তাঁদের বিরুদ্ধে সাঁথিয়া ও আতাইকুলা থানায় হত্যাসহ বেশ কিছু মামলা রয়েছে।
সাঁথিয়া থানার ওসি নাসির উদ্দিন বলেন, নিহত ব্যক্তিরা তালিকাভুক্ত সন্ত্রাসী। দুজনই গয়েশবাড়ী সরকারি প্রাথমিক বিদ্যালয়ের শিক্ষক শাজাহান আলী এবং এক ইউপি সদস্য হত্যাসহ বেশ কয়েকটি হত্যা মামলার আসামি। তাঁদের বিরুদ্ধে ডাকাতি, চাঁদাবাজিসহ বিভিন্ন অপরাধের আরও ১০-১২টি মামলা রয়েছে। দীর্ঘদিন ধরে পুলিশ তাঁদের খুঁজছিল।
ময়েন উদ্দিনের লাশ নিতে বিকেলে পাবনা জেনারেল হাসপাতাল মর্গে আসা তাঁর স্ত্রী জাবেদা খাতুন বলেন, তাঁর স্বামী হত্যা মামলার আসামি থাকায় প্রায় দুই মাস ধরে পলাতক ছিলেন।
নিহত বিপ্লব ব্যাপারীর চাচাতো ভাই মিজানুর রহমান বলেন, ‘আমার ভাই চরমপন্থী দলের রাজনীতি করত। যা হওয়ার হয়েছে। এ বিষয়ে আমাদের কিছু বলার নাই।’
