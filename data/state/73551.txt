
গাজীপুর ও গোপালগঞ্জে পৃথক দুই সড়ক দুর্ঘটনায় তিনজনের প্রাণহানির ঘটনা ঘটেছে। আজ সোমবার সকালে এসব দুর্ঘটনায় গাজীপুরের কালিয়াকৈরে দুজন ও গোপালগঞ্জ সদর উপজেলায় একজন নিহত হয়।
গাজীপুরের কালিয়াকৈর উপজেলার চন্দ্রা ওয়ালটন কারখানার ২ নম্বর গেটের সামনে কালিয়াকৈর-নবীনগর সড়কে দুর্ঘটনায় এক প্রতিবন্ধী নারী ও একটি শিশুর মৃত্যু হয়েছে। ঘটনাটি ঘটেছে আজ সকাল নয়টার দিকে।
পুলিশ জানায়, নারীর বয়স ৪০ ও ছেলের বয়স আনুমানিক সাড়ে ৪ বছর। প্রাথমিকভাবে ধারনা করা হচ্ছে, তারা সম্পর্কে মা ও ছেলে। এলাকাবাসী ও পুলিশ জানায়, কালিয়াকৈর উপজেলার বাড়ইপাড়া এলাকার দিক থেকে একটি অটোভ্যানে করে মা-ছেলেসহ চারজন যাত্রী চন্দ্রা ত্রিমোড়ের দিকে যাচ্ছিল। যাওয়ার পথে অটোভ্যানটি ওয়ালটন কারখানার ২ নম্বর গেটের সামনে পৌঁছালে বগুড়াগামী এসআর পরিবহনের যাত্রীবাহী একটি বাস ভ্যানটিকে চাপা দেয়। এতে ঘটনাস্থলেই মা ও ছেলের মৃত্যু হয়। এতে আহত হয় আরও দুই যাত্রী। খবর পেয়ে কালিয়াকৈর থানার পুলিশ নিহত ব্যক্তিদের লাশ উদ্ধার করে এবং ঘাতক বাসটি আটক করে। নিহত লাশ দুটি ময়নাতদন্তের জন্য গাজীপুর শহীদ তাজউদ্দীন আহমদ মেডিকেল কলেজ হাসপাতালের মর্গে পাঠানো হয়েছে।
কালিয়াকৈর থানার উপপরিদর্শক (এসআই) আতিকুর রহমান রাসেল জানান, ঘাতক বাসটি আটক করা গেলেও চালক পালিয়ে গেছেন। বাস এবং লাশ দুটি হাইওয়ে পুলিশের কাছে হস্থান্তর করা হয়েছে। তিনি আরও বলেন, নিহত ব্যক্তিদের পরিচয় পাওয়া যায়নি। তবে ধারনা করা হচ্ছে, তারা মা ও ছেলে।
গোপালগঞ্জ সদরের চন্দ্রদিঘলিয়া ভুঁইয়াপাড়া এলাকায় ঢাকা-খুলনা মহাসড়কে বাসের ধাক্কায় এক কিশোর নিহত হয়েছে। আজ সকালে সেবা গ্রিনলাইন পরিবহনের ধাক্কায় ওই কিশোর নিহত হয়।
নিহত কিশোরের নাম রাকিব শিকদার (১৫)। সে এ বছর এসএসসি পরীক্ষা দিয়েছে।
গোপীনাথপুর পুলিশ ফাঁড়ির উপপরিদর্শক (এসএই) মো. হজরত আলী ঘটনার সত্যতা নিশ্চিত করেছেন।
 
 
