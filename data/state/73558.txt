
শোক দিবসে চাঁদাবাজির অভিযোগে গ্রেপ্তার হওয়া রাকিব ও ইব্রাহিম রিমান্ডে অপরাধ স্বীকার করেছেন বলে দাবি করেছে রামপুরা থানা-পুলিশ। খিলগাঁও থানার তিন নম্বর ওয়ার্ড ছাত্রলীগের সভাপতি আবু তাহেরের নির্দেশে চাঁদা দাবি করেছেন বলেও জিজ্ঞাসাবাদে ওই দুই আসামি পুলিশের কাছে স্বীকার করেছেন।
এক দিনের রিমান্ড শেষে দুজনকে আজ শুক্রবার আদালতে হাজির করে দেওয়া প্রতিবেদনে মামলার তদন্ত কর্মকর্তা রামপুরা থানার উপপরিদর্শক (এসআই) মো. মাজহারুল আমিন এসব কথা উল্লেখ করেছেন। এই দুই আসামিকে কারাগারে পাঠানো হয়েছে।
গত ১৩ আগস্ট ফখরুদ্দীন বিরিয়ানি অ্যান্ড রেস্টুরেন্ট রামপুরা বনশ্রী শাখায় এঁরা চাঁদা দাবি করেন। পরে ১৯ আগস্ট প্রতিষ্ঠানটির ব্যবস্থাপক মো. আইয়ুব আলী বাদী হয়ে রামপুরা থানায় রাকিব ও ইব্রাহিমের নাম উল্লেখ করে মামলা করেন। এর পরই তাঁদের গ্রেপ্তার করে পুলিশ। বাদী মামলার এজাহারে বলেন, ‘আমি প্রথমে চাঁদা দিতে অস্বীকার করলে তাঁরা প্রাণনাশের হুমকি দেয়। একপর্যায়ে আমি ১৫০০ টাকা দিতে চাইলে আসামিরা আমাকে ধমক দেয়। তাঁরা বলেন, ভিক্ষা দেন নাকি। এই টাকা তাহের ভাই ও সোহেল ভাই মানবে না।’  আদালতে পুলিশের প্রতিবেদনে বলা হয়, আসামি মো. রাকিব হোসেন ও ইব্রাহিম ভূঁইয়া ওরফে নীরব জাতীয় শোক দিবস উপলক্ষে গত ১৩ আগস্ট খিলগাঁও থানার ৩ নম্বর ওয়ার্ড ছাত্রলীগের সভাপতি আবু তাহেরের নির্দেশে ফখরুদ্দিন বিরিয়ানি অ্যান্ড রেস্টুরেন্ট রামপুরা বনশ্রী শাখায় গিয়ে চাঁদা দাবি করার কথা স্বীকার করেছেন। জিজ্ঞাসাবাদে তাঁরা আরও বলেছেন, চাঁদা না দিলে ব্যবসা করতে দেবে না বলে তাঁরা হুমকিও দিয়েছিলেন।
প্রতিবেদনে আরও বলা হয়, ওই ব্যবসাপ্রতিষ্ঠানের সিসিটিভির ফুটেজেও ওই দুই আসামির জড়িত থাকার প্রমাণ রয়েছে। ওই ফুটেজ দেখেই তাঁদের শনাক্ত করা হয়েছে।
