
রাজধানীর সোহরাওয়ার্দী উদ্যানে কাল সোমবার সমাবেশ করার অনুমতি পেয়েছে বিএনপির নেতৃত্বাধীন ১৮-দলীয় জোট। ১৮ দলের পক্ষ থেকে ১৫ জানুয়ারি সংবাদ সম্মেলনে এই সমাবেশ কর্মসূচি ঘোষণা করেছিলেন বিএনপির চেয়ারপারসন খালেদা জিয়া।
দলটির প্রচার সম্পাদক জয়নুল আবদিন ফারুক ‘প্রথম আলো’কে জানান, ঢাকা মহানগর পুলিশ (ডিএমপি) আজ রোববার সন্ধ্যায় তাদের সমাবেশের অনুমতি দিয়েছে। কাল বেলা তিনটায় সমাবেশ হবে।ঢাকা মেট্রোপলিটন পুলিশের উপকমিশনার (তথ্য ও জনসংযোগ) মাসুদুর রহমান জানান, ১২টি শর্তে বিএনপিকে সমাবেশের অনুমতি দেওয়া হয়েছে।১৮ দলের কালকের সমাবেশে বিএনপির চেয়ারপারসন খালেদা জিয়া উপস্থিত থাকবেন বলে তাঁর প্রেস উইংয়ের কর্মকর্তা শায়রুল কবির খান জানিয়েছেন।
