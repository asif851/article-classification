
সপ্তাহব্যাপী ‘স্বচ্ছ ঢাকা’ কর্মসূচির অংশ হিসেবে সাদা শার্ট পরে অফিস করেছেন ঢাকা দক্ষিণ সিটি করপোরেশনের (ডিএসসিসি) কর্মকর্তা-কর্মচারীরা। আগের ঘোষণা অনুযায়ী রোববার ডিএসসিসির প্রধান কার্যালয় এবং পাঁচটি আঞ্চলিক কার্যালয়ে সাদা পোশাকে অফিস করেন তাঁরা।
পরিচ্ছন্নতা কর্মসূচির দ্বিতীয় দিনে রাজধানীর মুক্তাঙ্গনে বর্জ্যবাহী কন্টেইনারের কাভারে বর্জ্য কন্টেইনারের মধ্যে ফেলা এবং শহরকে পরিচ্ছন্ন রাখার আহ্বানসংবলিত গ্রাফিতির (পেইন্টিং) উদ্বোধন করেন ডিএসসিসির মেয়র মোহাম্মদ সাঈদ খোকন। এরপর তিনি ডিএসসিসি অঞ্চল-২–এর শান্তিনগর, জোড়াপুকুর, বাসাবো, মুগদা হাসপাতাল, সবুজবাগ, আরামবাগ এলাকায় চলমান পরিচ্ছন্নতা ও মশক নিধন কার্যক্রম পরিদর্শনে যান। এ সময় তাঁর সঙ্গে ছিলেন ডিএসসিসির প্রধান নির্বাহী কর্মকর্তা খান মোহাম্মদ বিলাল, প্রধান বর্জ্য ব্যবস্থাপনা কর্মকর্তা সফিকুল ইসলাম, প্রধান স্বাস্থ্য কর্মকর্তা শেখ সালাউদ্দিন প্রমুখ।
মেয়র মোহাম্মদ সাঈদ খোকন সাংবাদিকদের বলেন, বঙ্গবন্ধু শেখ মুজিবুর রহমানের জন্মদিন উপলক্ষে এই কর্মসূচি হাতে নেওয়া হয়েছে। ২৩ মার্চ পর্যন্ত ডিএসসিসির প্রতিটি এলাকায় এই কর্মসূচি চলবে। পাশাপাশি ডিএসসিসির নিয়মিত কার্যক্রমও চলছে।
‘স্বচ্ছ ঢাকা’ কর্মসূচি সুষ্ঠুভাবে তদারকির করার জন্য সংশ্লিষ্ট ঊর্ধ্বতন কর্মকর্তাদের নির্দেশও দেন মেয়র।
 
 
