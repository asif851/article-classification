
গাজীপুরের টঙ্গীতে যাত্রীবাহী দ্রুতযান এক্সপ্রেস ট্রেনের দুইটি বগি লাইনচ্যুত হয়েছে। এ ঘটনার পর থেকে ঢাকার সঙ্গে উত্তরবঙ্গ ও চট্টগ্রামের ট্রেন চলাচল বন্ধ রয়েছে। বৃহস্পতিবার সন্ধ্যা সাড়ে ছয়টার দিকে এ দুর্ঘটনা ঘটে।
এ দুর্ঘটনায় যাত্রীদের মধ্যে আতঙ্কিত হলেও কোনো হতাহতের ঘটনা ঘটেনি।
টঙ্গী রেলওয়ে পুলিশ ফাঁড়ির সহকারী উপপরিদর্শক (এএসআই) মো. দেলোয়ার হোসেন জানান, দিনাজপুর থেকে ঢাকাগামী দ্রুতযান এক্সপ্রেস ঢাকার কমলাপুর যাচ্ছিল। পথে টঙ্গী বাজার রেলগেট এলাকায় পৌঁছালে রেল লাইনের ফিশপ্লেট ভেঙে যায়। এতে ওই ট্রেনের পেছনের দিনের দুইটি বগির চারটি চাকা লাইনচ্যুত হয়ে পড়ে। এ কারণে কিছু দূর গিয়ে ট্রেনটি থেমে যায়। এ ঘটনায় ট্রেনের যাত্রীরা আতঙ্কিত হয়ে পড়ে। তবে কোনো হতাহতের ঘটনা ঘটেনি। এএসআই দেলোয়ার আরও জানান, ওই দুর্ঘটনার পর থেকে ঢাকার সঙ্গে উত্তরবঙ্গ ও চট্টগ্রামের ট্রেন চলাচল বন্ধ রয়েছে।
জয়দেবপুর রেলওয়ে জংশনের স্টেশন মাস্টার মো. শাহজাহান মিয়া জানান, ঘটনার পর থেকে জয়দেবপুর স্টেশনে তিস্তা এক্সপ্রেস ট্রেনটি যাত্রা বিরতি করে আছে। লাইনচ্যুত বগি উদ্ধার করতে ট্রেনের উদ্ধারকারী দলকে খবর দেওয়া হয়েছে।
