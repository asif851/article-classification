
সংযোগ সড়ক নির্মাণ না করায় নাটোরের সিংড়া উপজেলার ডাহিয়া ইউনিয়নের আয়েশ গ্রামের খালের ওপর নির্মিত সেতু কোনো কাজে আসছে না। খালের দুই পাড়ের মানুষ আগের মতোই ঝুঁকি নিয়ে বাঁশের সেতু দিয়েই চলাচল করছে। দুর্যোগ ব্যবস্থাপনা অধিদপ্তর মাস তিনেক আগে সেতুটির নির্মাণকাজ শেষ করেছে।উপজেলা প্রকল্প বাস্তবায়ন কর্মকর্তার কার্যালয় সূত্রে জানা যায়, দুর্যোগ ব্যবস্থাপনা অধিদপ্তর ২০১৫-১৬ অর্থবছরে খালটির ওপর আয়েশ সরকারি প্রাথমিক বিদ্যালয়ে যাওয়ার রাস্তায় ৪০ ফুট লম্বা সেতু নির্মাণের উদ্যোগ নেয়। প্রায় তিন মাস আগে সেতুর নির্মাণকাজ শেষ হয়। কিন্তু আজ পর্যন্ত সেতুর দুই পাশের সংযোগ সড়ক নির্মাণ করা হয়নি।এ ছাড়া নির্মাণকাজের প্রয়োজনে দুই পাশে বড় বড় গর্ত করা হয়েছিল। সেসব গর্তে এখনো পানি জমে আছে। এতে একদিকে সেতুটি ব্যবহার করতে না পারায় এলাকাবাসীর আগের ভোগান্তি তো রয়েই গেছে, উপরন্তু গর্তগুলো তৈরি করেছে বাড়তি ঝুঁকি। নড়বড়ে এক বাঁশের সেতু দিয়ে যাতায়াত করছে আয়েশ সরকারি প্রাথমিক বিদ্যালয়ের নিরুপায় পাঁচ শতাধিক শিক্ষার্থী ও এলাকাবাসী।ওই বিদ্যালয়ের শিশু শিক্ষার্থী আবেদ আলী বলে, বাঁশের সেতুতে উঠতে তার খুব ভয় লাগে।এদিকে আয়েশ গ্রামের মফিজ উদ্দিন (৭২) প্রামাণিক বলেন, বয়সের কারণে তিনি এমনিতেই স্বাভাবিকভাবে হাঁটতে পারেন না। তার ওপর বাঁশের সেতু পার হওয়া তাঁর জন্য খুব কষ্টের।স্থানীয় কৃষক মিনহাজ আলী বলেন, বাঁশের সেতু দিয়ে কোনো রকমে খাল পার হওয়া গেলেও উৎপাদিত ফসল হাটে নেওয়া সম্ভব হচ্ছে না। যোগাযোগ সমস্যার কারণে ফড়িয়ারাও গ্রামে আসেন না। তিনি দ্রুত সংযোগ সড়ক নির্মাণের দাবি জানান।স্থানীয় ডাহিয়া ইউনিয়ন পরিষদের চেয়ারম্যান আবুল কালাম জনদুর্ভোগের বিষয়টি স্বীকার করে বলেন, সেতুটির দুই পাশের সংযোগ সড়ক নির্মাণের চেষ্টা চলছে। যত তাড়াতাড়ি সম্ভব সেতুটি চালু করা হবে।
