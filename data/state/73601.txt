
হবিগঞ্জে গতকাল শনিবার রাতে ট্রেনে ছোড়া পেট্রলবোমার আগুনে দগ্ধ ব্যক্তিদের অবস্থা গুরুতর। অগ্নিদগ্ধ মা ও মেয়েকে রাতেই সিলেটে ও আরেকজনকে ঢাকা মেডিকেল কলেজ হাসপাতালে পাঠানো হয়েছে। এ ঘটনায় জড়িত সন্দেহে ছয়জনকে আটক করেছে পুলিশ। পুলিশের দাবি, তারা ট্রেনে পেট্রলবোমা ছোড়ার ঘটনার সঙ্গে জড়িত।
অগ্নিদগ্ধ মা মায়া বেগম ও মেয়ে আমেনা বেগমকে সিলেট এম এ জি ওসমানী মেডিকেল কলেজ হাসপাতালে পাঠানো হয়েছে। মাধব রুদ্রকে ঢাকা মেডিকেল কলেজ হাসপাতালে নেওয়া হয়।
শ্রীমঙ্গল জিআরপি পুলিশের দায়িত্বপ্রাপ্ত কর্মকর্তা মো. ইফতেখার উদ্দীন চৌধুরীর ভাষ্য, রাত পৌনে নয়টার দিকে চট্টগ্রাম থেকে ছেড়ে আসা সিলেটগামী পাহাড়িকা এক্সপ্রেস ট্রেনটি হবিগঞ্জের শায়েস্তাগঞ্জ জংশন স্টেশনে প্রবেশের সময় পাওয়ার কারে পেট্রলবোমা নিক্ষেপ করে দুর্বৃত্তরা। এতে তিনজন দগ্ধ হন। প্রথমে তাঁদের হবিগঞ্জ সদর হাসপাতালে চিকিৎসা দেওয়া হয়।
হবিগঞ্জ সদর হাসপাতালের আবাসিক মেডিকেল অফিসার মহসীন করিমের ভাষ্য, তিনজনের মধ্যে মাধব রুদ্রের অবস্থা একটু গুরুতর।
তদন্তের দায়িত্বে থাকা শ্রীমঙ্গল জিআরপি পুলিশের দায়িত্বপ্রাপ্ত কর্মকর্তা মো. ইফতেখার উদ্দীন চৌধুরীর ভাষ্য, শায়েস্তাগঞ্জ থানা-পুলিশের সহায়তা নিয়ে ঘটনার সঙ্গে জড়িত সন্দেহে ছয়জনকে আটক করা হয়েছে। তদন্তের স্বার্থে এই মুহূর্তে তাদের নাম প্রকাশ করা যাচ্ছে না। এ ঘটনায় নাশকতামূলক আইনে একটি মামলা হচ্ছে।
