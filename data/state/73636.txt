
বিএনপির চেয়ারপারসনের প্রেস সচিব মারুফ কামাল খান সোহেলের বিরুদ্ধে তাঁর স্ত্রী তানিয়া খান মামলা করেছেন। গতকাল সোমবার রাতে রাজধানীর মোহাম্মদপুর থানায় নির্যাতন ও মারধরের অভিযোগে মামলা করেন তিনি।
মোহাম্মদপুর থানার ভারপ্রাপ্ত কর্মকর্তা (ওসি) জামাল উদ্দীন মীর প্রথম আলোকে বলেন, গতকাল রাত সাড়ে ১১টার দিকে তানিয়া খান মামলা করেন। সেখানে পারিবারিক কলহের জের ধরে মারুফ কামাল খান সোহেল তাঁকে মারধর করেছেন বলে উল্লেখ করেছেন। তিনি বলেন, মারুফ কামালকে গ্রেপ্তারের চেষ্টা চলছে।
মামলার তদন্ত কর্মকর্তা মোহাম্মদপুর থানা-পুলিশের উপপরিদর্শক (এসআই) তারেক জাহান খান বলেন, মামলায় তানিয়া অ​ভিযোগ করেছেন যে অন্য নারীর সঙ্গে মারুফ কামাল খানের সম্পর্ক রয়েছে। এ নিয়ে কথা-কাটাকাটির একপর্যায়ে মারুফ কামাল খান তাঁর মাথায় আঘাত করেন। পরে তিনি সোহরাওয়ার্দী মেডিকেল কলেজ হাসপাতালে চিকিৎসা নেন।
বক্তব্য জানার জন্য মারুফ কামাল খানের সঙ্গে যোগাযোগের চেষ্টা করেও তাঁকে পাওয়া যায়নি।
