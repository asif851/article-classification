
বিএনপির উদ্দেশে কৃষিমন্ত্রী মতিয়া চৌধুরী বলেছেন, ‘এখন তারা যা খুশি তাই করছে। আসলে তাদের মাথার ওপর আইস ব্যাগ দেওয়া দরকার। না হলে ইসরায়েলের সঙ্গে হাত মিলিয়ে শেখ হাসিনা ও আওয়ামী লীগের সরকারের বিরুদ্ধে ষড়যন্ত্র করে? এদের মাথার স্ক্রু ঢিলে হয় নাই, দু-একটা খুইল্যা পইড়া গেছে। তা না হলে এটা করবে কেন?’
আজ মঙ্গলবার রাজধানীর খামারবাড়িতে কৃষিবিদ ইনস্টিটিউটে প্রধানমন্ত্রী শেখ হাসিনার স্বদেশ প্রত্যাবর্তন দিবস উপলক্ষে ঢাকা মহানগর উত্তর কৃষক লীগ আয়োজিত আলোচনা সভায় মতিয়া এসব কথা বলেন।
মোসাদের সঙ্গে জয়ের বৈঠক হয়েছে—এমন খবরের বিষয়ে আওয়ামী লীগ সভাপতিমণ্ডলীর সদস্য মতিয়া বলেন, ‘আমাদের সবার স্নেহের জয় তো চ্যালেঞ্জই দিয়েছেন—কবে, কোথায়, কখন বৈঠক হয়েছে? সে তো বলছেই, গত চার বছরে সে কোনো বিদেশির সঙ্গে বৈঠক করেনি। আমরা বিবিসিরে খুবই পছন্দ করি। মুক্তিযুদ্ধের সময় আর কিছু না হোক, ট্রানজিস্টরে বিবিসি শুনতাম। আর সেই বিবিসি কোনো রকম যাচাই-বাছাই ছাড়া এ ধরনের একটা খবর পরিবেশন করেছে। এটা কি বিবিসিরে মানায়? মানায় না। একটা কবিতা আছে—আমি তোমাকে ভালোবাসতে চাই, ভালোবাসার যোগ্য হও। তো আমরাও বিবিসিরে ভালোবাসতে চাই। সেই ভালোবাসার জায়গাটুকু রাখুক, এটাই চাই। আজকে আমরা চ্যালেঞ্জ দিছি। এই চ্যালেঞ্জ তাদের প্রমাণ করতে হবে।’
বিএনপির চেয়ারপারসনের গুলশানের কার্যালয়ে প্রধানমন্ত্রীকে ঢুকতে না দেওয়া প্রসঙ্গ ধরে খালেদা জিয়াকে উদ্দেশ করে মতিয়া বলেন, ‘আপনার শালীনতাবোধ নাই, সৌজন্যবোধ নাই, ভদ্রতাবোধ নেই। আপনার ধৃষ্টতা কী! দেশকে বিপদে ফেলে বঙ্গবন্ধু নাকি পাকিস্তানে চলে যান। আর আপনি জানজুয়ার বহুত বড় মেহমান হয়ে খুব মুক্তিযুদ্ধ করছেন!’
আলোচনা সভায় স্বরাষ্ট্রমন্ত্রী ও স্থানীয় সাংসদ আসাদুজ্জামান খান কামাল বিএনপিকে উদ্দেশ করে বলেন, বাংলাদেশের মানুষ সন্ত্রাস, জঙ্গিবাদ পছন্দ করে না। এ জন্য তারা বারবার বাংলাদেশের মানুষের কাছে ধিক্কৃত হচ্ছে, কোণঠাসা হচ্ছে। তাদের কোনো ষড়যন্ত্রই কাজে আসছে না।
খালেদা জিয়াকে রাজনীতি থেকে মাইনাস করার ষড়যন্ত্র হচ্ছে—বিএনপির মহাসচিব মির্জা ফখরুল ইসলাম আলমগীরের এমন অভিযোগের বিষয়ে আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেন, ‘আওয়ামী লীগ গণতন্ত্র প্রতিষ্ঠার জন্য এ দেশে আন্দোলন–সংগ্রাম করেছে, জীবন দিয়েছে। এই দেশের স্বাধীনতা, যা কিছু ভালো অর্জন, সব আওয়ামী লীগের আমলে হয়েছে। আওয়ামী লীগ কাউকে মাইনাস করতে চায় না। খালেদা জিয়া নিজের কর্মকাণ্ডে এমনিতেই মাইনাস হয়ে গেছেন। আমরা করব কেন?’ ঢাকা মহানগর উত্তর কৃষক লীগের সভাপতি মাকসুদুল ইসলামের সভাপতিত্বে আলোচনা সভায় আরও বক্তব্য দেন আওয়ামী লীগের কৃষি ও সমবায় সম্পাদক আব্দুর রাজ্জাক, আন্তর্জাতিক সম্পাদক ফারুক খান, কৃষক লীগের সভাপতি মোতাহার হোসেন মোল্লা, সাধারণ সম্পাদক শামসুল হক প্রমুখ।
