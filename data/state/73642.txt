
আদালতের কার্যক্রম চলাকালে এক আসামির মৃত্যু হয়েছে। আজ রোববার দুপুরে কিশোরগঞ্জের অতিরিক্ত মুখ্য বিচারিক হাকিম আদালতে এ ঘটনা ঘটে।
মারা যাওয়া আসামি মানিক মিয়া (৫৫) কিশোরগঞ্জের পাকুন্দিয়া উপজেলার নারান্দী গ্রামের বাসিন্দা। সংঘর্ষের একটি মামলায় গত ১২ ফেব্রুয়ারি থেকে তিনি কারাগারে ছিলেন।
আজ আদালত মানিক মিয়াকে জামিনও দেন। জামিন আদেশের পরপরই বিচারক মো. জসীমউদ্দিনের উপস্থিতিতে তিনি মেঝেতে ঢলে পড়েন বলে আদালত সূত্রে জানা যায়। আদালত সূত্রে জানা গেছে, মানিক মিয়া উপজেলার পার্শ্ববর্তী সুপন্দী গ্রামের গোলাম মোস্তফা নামের এক ব্যক্তির করা মামলার আসামি ছিলেন। পাকুন্দিয়া থানায় করা ওই মামলায় গত ১২ ফেব্রুয়ারি থেকে তিনি কিশোরগঞ্জ জেলা কারাগারে বন্দী ছিলেন।
কিশোরগঞ্জ জেলা কারাগারের জেলার বাহারুল ইসলাম বলেন, আসামি মানিক মিয়াকে নির্ধারিত তারিখ অনুযায়ী রোববার সকালে জেলা কারাগার থেকে আদালতে হাজির করা হয়। আদালতের কার্যক্রম চলাকালে দুপুর সাড়ে ১২টার দিকে কাঠগড়াতেই তিনি অচেতন হয়ে পড়েন। তাঁকে দ্রুত হাসপাতালে নিয়ে গেলে কর্তব্যরত চিকিৎসক মৃত ঘোষণা করেন। জেলার বলেন, মানিক মিয়া হৃদ্‌রোগে আক্রান্ত হয়ে মারা গেছেন।
