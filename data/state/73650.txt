
পিরোজপুরের ভান্ডারিয়া উপজেলার তেলিখালী ইউনিয়নের তেলিখালী বাজারের ১৫টি দোকান, দুই একর জমি এবং বাঁধের এক কিলোমিটার অংশ গত মঙ্গলবার রাতে ভেঙে কচা নদীতে বিলীন হয়ে গেছে। আতঙ্কে ওই বাজারের অনেক ব্যবসায়ী তাঁদের দোকান অন্যত্র সরিয়ে নিচ্ছেন।বাজারের ব্যবসায়ী মো. হেলাল বলেন, ‘মঙ্গলবার রাত সাড়ে নয়টার দিকে আমি দোকানে কাজ করছিলাম। হঠাৎ দোকানের পেছন দিকে শব্দ শুনতে পাই। এরপর দোকান থেকে বের হয়ে দেখি আমারসহ কয়েকজন ব্যবসায়ীর দোকান নদীগর্ভে চলে যাচ্ছে। দোকান থেকে কোনো মালামাল বের করতে পারিনি।’ তিনি জানান, ভাঙনে বাজারের সদর সড়কে থাকা প্রায় ১৫টি দোকান বিলীন হয়ে গেছে।তেলিখালী ইউনিয়ন পরিষদের (ইউপি) চেয়ারম্যান শাহাদত হোসেন জানান, ভাঙনে তেলিখালী বাজারের অনেক ব্যবসায়ী ক্ষতিগ্রস্ত হয়েছেন। তিনি পানি উন্নয়ন বোর্ডের (পাউবো) কর্মকর্তাদের বেশ কয়েকবার ভাঙন ঠেকাতে ব্যবস্থা নেওয়ার অনুরোধ করেছেন। কিন্তু তাঁরা কোনো ব্যবস্থা নেননি।তেলিখালী বাজার ব্যবসায়ী সমিতির সাধারণ সম্পাদক আবদুল মান্নান শিকদার বলেন, ভাঙন অব্যাহত থাকায় তাঁরা মালামাল ও দোকান অন্যত্র সরিয়ে নিচ্ছেন।উপজেলা নির্বাহী কর্মকর্তা কাজী মাহবুবুর রশীদ জানান, তিনি ও উপজেলা চেয়ারম্যান মাহিবুল হোসেন ঘটনাস্থল পরিদর্শন করেছেন। ভাঙনে প্রায় দুই কোটি টাকার ক্ষয়ক্ষতি হয়েছে।পাউবোর পিরোজপুর কার্যালয়ের নির্বাহী প্রকৌশলী মো. বজলুর রশিদ জানান, তেলিখালী এলাকায় ভাঙন রোধে দুই কিলোমিটার বাঁধ নির্মাণের জন্য একটি প্রকল্প প্রস্তাব ঊর্ধ্বতন কর্তৃপক্ষের কাছে পাঠানো হয়েছে। বরাদ্দ পেলে কাজ শুরু করা হবে।
