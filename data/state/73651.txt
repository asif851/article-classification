
মুক্তিযুদ্ধবিষয়ক মন্ত্রী আ ক ম মোজাম্মেল হক বলেছেন, মুক্তিযোদ্ধাদের ভাতা বৃদ্ধি ও ঈদ বোনাস দেওয়ার পরিকল্পনা আছে সরকারের। ইতিমধ্যে মুক্তিযোদ্ধাদের বছরে পাঁচটি ভাতা দেওয়ার প্রস্তাবে প্রধানমন্ত্রী সম্মতি দিয়েছেন। প্রধানমন্ত্রী এ বিষয়ে ব্যবস্থা নিতে মৌখিকভাবে অর্থমন্ত্রীকে নির্দেশ দিয়েছেন। আগামী সোমবার এ ব্যাপারে চূড়ান্ত সিদ্ধান্ত নেওয়া হবে।
আজ শনিবার বিকেল সাড়ে পাঁচটায় নগরের রিকাবীবাজার এলাকার কবি নজরুল অডিটোরিয়ামে প্রধান অতিথির বক্তব্যে তিনি এসব কথা বলেছেন। বাংলাদেশ মুক্তিযোদ্ধা সংসদ সিলেট জেলা ইউনিট কমান্ডের উদ্যোগে ‘রণাঙ্গণ ৭১’ শীর্ষক সংকলনের মোড়ক উন্মোচন এবং মুক্তিযোদ্ধা সমাবেশ শীর্ষক এ অনুষ্ঠানে সভাপতিত্ব করেন জেলা মুক্তিযোদ্ধা কমান্ডার সুব্রত চক্রবর্তী জুয়েল।বক্তৃতায় আ ক ম মোজাম্মেল হক বলেন, প্রত্যেক মুক্তিযোদ্ধার কবর একই নকশায় পাকা করা হবে। প্রতিটি কবর সংরক্ষণের জন্য দেড় লাখ টাকা করে বরাদ্দ রাখা হয়েছে। প্রত্যেক মহানগরেই একটি করে মুক্তিযোদ্ধা কমপ্লেক্স নির্মাণ করতে চায় সরকার। আর জেলা প্রশাসন স্থানের ব্যবস্থা করতে পারলে সিলেট থেকেই তা শুরু করা যাবে।মন্ত্রী আরও বলেন, পাঠ্যপুস্তকে এখন শুধু মুক্তিযুদ্ধ ও মুক্তিযোদ্ধাদের বীরত্বের কথাই থাকবে না। পাশাপাশি যুদ্ধাপরাধীদের জঘন্য কর্মকাণ্ডের বর্ণনাও থাকবে। প্রতিটি প্রতিষ্ঠানে জাতীয় পতাকা উত্তোলনের পাশাপাশি জাতীয় সংগীত গাইতে হবে। মাঠ না থাকলে শ্রেণিকক্ষে দাঁড়িয়ে জাতীয় সংগীত গাইতে হবে। এ নিয়ে কোনো ধরনের অজুহাত দেখালে হবে না।অনুষ্ঠানে বিশেষ অতিথি হিসেবে বক্তব্য দেন আওয়ামী লীগের কেন্দ্রীয় কমিটির সাংগঠনিক সম্পাদক মিসবাহ উদ্দিন সিরাজ, জেলা পরিষদের প্রশাসক মো. লুৎফুর রহমান, সাবেক সাংসদ শফিকুর রহমান চৌধুরী, সৈয়দা জেবুন্নেসা হক, বাংলাদেশ মুক্তিযোদ্ধা সংসদ কেন্দ্রীয় কমিটির ভাইস চেয়ারম্যান ইসমত কাদির গামা, মহানগর পুলিশ কমিশনার কামরুল আহসান, জেলা প্রশাসক মো. জয়নাল আবেদীন প্রমুখ।
