
নাশকতার অভিযোগে করা পাঁচ মামলায় বিএনপির সিনিয়র যুগ্ম মহাসচিব রুহুল কবির রিজভীর জামিন মঞ্জুর করে হাইকোর্টের দেওয়া আদেশ আজ রোববার স্থগিত হয়নি। এসব মামলায় আদেশ স্থগিত চেয়ে রাষ্ট্রপক্ষের করা আবেদনের প্রেক্ষিতে অবকাশকালীন চেম্বার বিচারপতি হাসান ফয়েজ সিদ্দিকী ‘নো অর্ডার’ দেন।রিজভীর আইনজীবী জহিরুল ইসলাম বলেন, এর ফলে পাঁচ মামলায় রিজভীর জামিন বহাল রইল। তবে অন্য একটি মামলা থাকায় এখনই তিনি কারামুক্তি পাচ্ছে না।আদালতে রাষ্ট্রপক্ষে শুনানি করেন অতিরিক্ত অ্যাটর্নি জেনারেল মুরাদ রেজা। রিজভীর পক্ষে শুনানি করেন আইনজীবী আমিনুল হক। সঙ্গে ছিলেন আইনজীবী জহিরুল ইসলাম।এর আগে ৭ সেপ্টেম্বর নাশকতার অভিযোগে করা পৃথক পাঁচ মামলায় রুহুল কবির রিজভী ছয় মাসের জামিন পান।নাশকতার অভিযোগে ২০১৩ ও ২০১৫ সালে মতিঝিল, রমনা ও খিলগাঁও থানায় একটি করে এবং পল্লবী থানায় দুটি মামলা হয়। এই পাঁচ মামলায় রিজভী গত ১৮ আগস্ট নিম্ন আদালতে আত্মসমর্পণ করে জামিনের আবেদন করলে আদালত তা নাকচ করে তাঁকে কারাগারে পাঠানোর আদেশ দেন। এই আদেশের বিরুদ্ধে হাইকোর্টে জামিন চেয়ে চলতি সপ্তাহে আপিল করেন রিজভী। এর ওপর শুনানি নিয়ে ৭ সেপ্টেম্বর আদালত জামিন মঞ্জুর করে আদেশ দেন। রিজভী বর্তমানে কাশিমপুর কারাগারে আছেন।
