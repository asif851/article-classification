
নারায়ণগঞ্জে দুই শিশুসহ পাঁচজন খুন হওয়ার ঘটনায় করা মামলার এজাহারভুক্ত আসামি নাজমা বেগমকে শরীয়তপুর জেলার ডামুড্ডা সেদেলকুড়া এলাকা থেকে গ্রেপ্তার করেছে পুলিশ। আজ মঙ্গলবার ভোরে তাঁকে গ্রেপ্তার করা হয়। এ নিয়ে মোট দুজনকে গ্রেপ্তার করা হলো।
জেলার অতিরিক্ত পুলিশ সুপার (প্রশাসন) মহিবুল ইসলাম খান বলেন, মামলার বাদী শফিকুল ইসলাম এজাহারে নাজমা বেগমকে আসামি হিসেবে উল্লেখ করেছেন। শফিকুল অভিযোগ করেন, তাঁর স্ত্রী তাসলিমার কাছে ঢাকার কলাবাগান এলাকার নাজমা বেগম, শাহজাহানসহ আরও কয়েক ব্যক্তি আনুমানিক ১২ লাখ টাকা পেতেন। এই টাকা মাসিক চক্রবৃদ্ধি হারে সুদে নেওয়া ছিল। টাকা আদায়ের জন্য পাওনাদারেরা প্রায়ই বাসায় এসে হুমকি দিতেন। নাজমাও টাকা না পেলে বাদী শফিকুল ইসলামের পরিবার ও সন্তানকে দুনিয়া থেকে সরিয়ে দেওয়ার হুমকি দেন। এই অভিযোগে নাজমাকে শরীয়তপুর থেকে গ্রেপ্তার করা হয়েছে।
গত শনিবার শহরের দুই নম্বর বাবুরাইল এলাকায় ফ্ল্যাট বাড়ি থেকে দরজার তালা ভেঙে দুই শিশুসহ পাঁচজনের লাশ উদ্ধার করে পুলিশ। ময়নাতদন্ত শেষে চিকিৎসকেরা জানিয়েছেন, তাঁদের শ্বাসরোধে ও মাথায় আঘাত করে হত্যা করা হয়েছে। এ ঘটনায় নিহত তাসলিমার ভাগনে মাহফুজকে গ্রেপ্তার করেছে পুলিশ।
আরও জানতে পড়ুন..মামলা ডিবিতে, মাহফুজ সাত দিনের রিমান্ডে
