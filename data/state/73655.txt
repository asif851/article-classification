
যাবজ্জীবন কারাদণ্ডের বিধান রেখে গতকাল সোমবার সংসদে ফরমালিন নিয়ন্ত্রণ বিল, ২০১৫ পাস হয়েছে। বাণিজ্যমন্ত্রী তোফায়েল আহমেদ বিলটি উত্থাপন করলে তা কণ্ঠভোটে পাস হয়। বিলের ওপর দেওয়া সংশোধনী জনমত যাচাই ও বাছাই কমিটিতে পাঠানোর প্রস্তাব নাকচ হয়। বিলে বলা হয়েছে, লাইসেন্স ছাড়া ফরমালিন আমদানি, উৎপাদন, পরিবহন, মজুত, বিক্রি ও ব্যবহার করা যাবে না। এ নিয়মের খেলাপিরা সর্বোচ্চ যাবজ্জীবন কারাদণ্ড ও ২০ লাখ টাকা জরিমানার দণ্ডে দণ্ডিত হবেন। যাঁরা লাইসেন্স পাবেন, চাওয়া মাত্র কর্তৃপক্ষকে ফরমালিন কেনাবেচার হিসাব দেখাতে বাধ্য থাকবেন।লাইসেন্সের শর্ত ভাঙলে সর্বোচ্চ সাত বছরের কারাদণ্ড এবং পাঁচ লাখ টাকা জরিমানা করা যাবে। লাইসেন্স ছাড়া ফরমালিন পরিবহন করলে দুই বছর থেকে ছয় মাসের কারাদণ্ড এবং এক থেকে তিন লাখ টাকা অর্থদণ্ডে দণ্ডিত হবেন। দেশের প্রতিটি জেলা ও উপজেলায় ফরমালিন নিয়ন্ত্রণ কমিটি গঠনের কথাও বিলে বলা হয়েছে।
