
জাতীয় সংসদের স্বতন্ত্র সাংসদ তাহজীব আলম সিদ্দিকী বলেছেন, বাংলাদেশের মানুষ ভবিষ্যতে যুক্তরাষ্ট্রে একটি ত্রুটিমুক্ত নির্বাচন দেখতে চায়।
বাংলাদেশর জাতীয় নির্বাচন নিয়ে ঢাকায় নিযুক্ত মার্কিন রাষ্ট্রদূত মার্শা বার্নিকাটের বক্তব্যের প্রসঙ্গ টেনে আজ সোমবার সংসদ অধিবেশনে পয়েন্ট অব অর্ডারে তাহজীব এ কথা বলেন।তাহজীব বলেন, সম্প্রতি যুক্তরাষ্ট্রে অনুষ্ঠিত প্রেসিডেন্ট নির্বাচনের সময় ডোনাল্ড ট্র্যাম্প বলেছিলেন, যুক্তরাষ্ট্রের নির্বাচন প্রক্রিয়া সম্পূর্ণভাবে ত্রুটিযুক্ত। সেখানে অসংখ্য ভুয়া ভোটার আছেন, যার মাধ্যমে ডেমোক্র্যাটরা নির্বাচন–প্রক্রিয়াকে প্রভাবিত করেন। আবার ওই নির্বাচনে ডেমোক্রেটিক প্রার্থী হিলারি ক্লিনটন বলেছিলেন, নির্বাচন প্রক্রিয়ায় এমন কিছু সূক্ষ্ম কাঠামোগত বৈষম্য আছে, যার মাধ্যমে কৃষ্ণাঙ্গ ভোটারদের ভোটদান–প্রক্রিয়া থেকে বিরত রাখা হয়। জনগণের সত্যিকারের মতামত প্রতিফলিত হয় না।তাহজীব বলেন, ‘বাংলাদেশের মানুষ যুক্তরাষ্ট্রের এ অবস্থার উত্তরণ দেখতে চায়। বাংলাদেশের মানুষ ভবিষ্যতে একটি ত্রুটিমুক্ত নির্বাচন দেখতে চায়। আমরা চাইব যুক্তরাষ্ট্রে নিযুক্ত বাংলাদেশের রাষ্ট্রদূত এখানে বসে অর্থ ধ্বংস না করে আপনাদের যথাযথ কর্তৃপক্ষকে এগুলো অবহিত করবেন। প্রকৃতপক্ষে কোনো স্বাধীন দেশের বিষয়ে কোনো দেশের রাষ্ট্রদূতের এত ঘটা করে মন্তব্য করার নজির আছে বলে আমার জানা নেই।’কূটনীতিকদের বক্তব্যের জন্য সাংবাদিকেরা চাতক পাখির মতো তাকিয়ে থাকেন—এ মন্তব্য করে তাহজীব বলেন, ‘বাংলাদেশের সংবাদমাধ্যমগুলো আত্মসম্মান জলাঞ্জলি দিয়ে কীভাবে একজন রাষ্ট্রদূতের মন্তব্যের জন্য চাতক পাখির মতো তাকিয়ে থাকে, তা বোধগম্য নয়। এসব ঘটনা জাতি হিসেবে আমাদের কতটা ছোট করে।’
