

শিশুদের কাছ থেকে অনেক ভালো শেখা যায় বলে মন্তব্য করেছেন প্রধানমন্ত্রী শেখ হাসিনা। শেখার কোনো বয়স নেই উল্লেখ করে তিনি অকপটে বলেন, ‘আমি এখনো শিখছি।’ এ প্রসঙ্গে তিনি বলেন, ছেলে জয়ের কাছেই তাঁর কম্পিউটারের হাতেখড়ি। এখনো তিনি তাঁর কাছে এ বিষয়ে অনেক কিছু শিখছেন।আজ রোববার দুপুর সোয়া ১২টার দিকে প্রধানমন্ত্রীর কার্যালয়ে প্রাথমিকে শিক্ষা উপকরণ বিতরণ কার্যক্রম উদ্বোধন করেন শেখ হাসিনা। সেখানে তিনি এসব কথা বলেন।বেসরকারি একটি টিভি চ্যানেলে প্রচারিত খবরে ডিজিটাল শিক্ষাব্যবস্থার প্রতি গুরুত্ব দিয়ে প্রধানমন্ত্রী বলেন, বই মুখস্থ করে শেখা আর দেখে শেখার মধ্যে অনেক পার্থক্য রয়েছে। ডিজিটাল পদ্ধতিতে কোনো কিছু দেখলে সেটা মনের ভেতরে থেকে যায়। এভাবেই শিশুদের তৈরি করতে হবে। এ জন্য প্রাথমিক পর্যায়ে ডিজিটাল শিক্ষাপদ্ধতির গুরুত্ব তুলে ধরেন তিনি।শেখ হাসিনা বলেন, মাল্টিমিডিয়া ডিজিটাল শিক্ষা কনটেন্ট তৈরির চেষ্টা চলছে। বিভিন্ন বেসরকারি সংস্থা এতে সংশ্লিষ্ট আছে।প্রাথমিকে মেয়েদের শিক্ষার হার বাড়াতে সরকারের নেওয়া বিভিন্ন পদক্ষেপের কথা তুলে ধরেন প্রধানমন্ত্রী। শেখ হাসিনা বলেন, এরই একটি অংশ হিসেবে মেয়েদের জন্য আলাদা শৌচাগারের বন্দোবস্ত করা হয়েছে।পার্বত্য চট্টগ্রামের স্কুলগুলোতে শিক্ষার্থীদের অনেক কষ্ট করে যেতে হয় বলে মন্তব্য করেন প্রধানমন্ত্রী। সে জন্য পাহাড়ি অঞ্চলে শিক্ষাপ্রতিষ্ঠানগুলোকে আবাসিক করে গড়ে তোলা হবে বলে তিনি জানান।
