
কক্সবাজারের টেকনাফে ১১ লাখ ২০ হাজার ইয়াবা বড়ি জব্দ করেছে বর্ডার গার্ড বাংলাদেশ (বিজিবি)। আজ বৃহস্পতিবার ভোরে উপজেলার সাবরাং ইউনিয়নের খুরেরমুখ শ্মশান ঘাট এলাকা থেকে এসব জব্দ করা হয়।
বিজিবি বলছে, ইয়াবার এ চালান মিয়ানমার থেকে এসেছে। এসবের বাজার মূল্য ৩৩ কোটি ৬০ লাখ টাকা। তবে এ ঘটনায় কাউকে আটক করতে পারেনি তারা। টেকনাফ ২ বিজিবির অধিনায়ক লে. কর্নেল এসএম আরিফুল ইসলাম এক সংবাদ বিজ্ঞপ্তিতে এসব তথ্য জানিয়েছেন।
সংবাদ বিজ্ঞপ্তিতে বলা হয়, বিজিবি বুধবার সন্ধ্যায় ইয়াবার এ চালান আসার গোপন সংবাদ পেয়েছিল। এর পর থেকে তারা সেখানে অবস্থান নেয়। আজ ভোর ৫টার দিকে একটি নৌকা সমুদ্র উপকূলে আসে এবং তৎক্ষণাৎ নৌকা থেকে তিনজন লোক পাঁচটি বস্তা নিয়ে নেমে পড়ে। অপরদিকে নৌকাটি সমুদ্রের দিকে চলে যায়। ওই সময় টহলদল ওই তিন ব্যক্তিকে মেরিন ড্রাইভ সড়ক অতিক্রম করে সরু রাস্তায় নামার সময় চ্যালেঞ্জ করে। এ সময় পাচারকারীরা বস্তাগুলো ফেলে পার্শ্ববর্তী জঙ্গলে পালিয়ে যায়।সংবাদ বিজ্ঞপ্তিতে আরও বলা হয়েছে, জব্দ হওয়া এসব ইয়াবা ব্যাটালিয়ন সদরে জমা রাখা হয়েছে। যা পরবর্তীতে ঊর্ধ্বতন কর্মকর্তা, বেসামরিক প্রশাসন, মাদকদ্রব্য অধিদপ্তরের প্রতিনিধিদের উপস্থিতিতে ধ্বংস করা হবে।
