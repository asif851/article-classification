
রাজধানীর বাড্ডায় আজ সোমবার সকালে ককটেল বিস্ফোরণে মোহাম্মদ ফাহিম (৮) ও মো. ইয়াসিন (৭) নামের দুই শিশু আহত হয়েছে। এদের মধ্যে ফাহিমের অবস্থা গুরুতর। তার বাম হাতের আঙুল ও বাহু ক্ষতবিক্ষত হয়েছে। তাকে ঢাকা মেডিকেল কলেজ হাসপাতালে ভর্তি করা হয়েছে।
বাড্ডা থানার ভারপ্রাপ্ত কর্মকর্তা (ওসি) এম এ জলিল প্রথম আলোকে বলেন, ফাহিম ও ইয়াসিন আজ সকাল নয়টার দিকে মধ্যবাড্ডার আদর্শনগর এলাকায় বাসার সামনে খেলছিল। তখন অজ্ঞাত দুই ব্যক্তি তাদের ব্যাগে রাখা একটি টেনিস বল ও বলসদৃশ বস্তু দিয়ে খেলতে বলে। দুই শিশু সেগুলো দিয়ে খেলতে গেলে বিস্ফোরণ ঘটে। এতে ফাহিম হাতে ও ইয়াসিন পায়ে আঘাত পেয়েছে। পরে ফাহিমের মা নাসিমা বেগম তাকে হাসপাতালে নিয়ে যান।
ফাহিম আদর্শনগর সরকারি প্রাথমিক বিদ্যালয়ের দ্বিতীয় শ্রেণীর ছাত্র।
 
