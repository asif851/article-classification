
ব্রাহ্মণবাড়িয়ার কসবা উপজেলার বিনাউটি গ্রামে সরকারি খাল থেকে মাটি কেটে নিচ্ছে একটি প্রভাবশালী চক্র। এ কারণে হুমকির মুখে পড়েছে গ্রামের কবরস্থান ও খেলার মাঠ। পার্শ্ববর্তী গ্রামের অনেকের ফসলি জমিও ভেঙে যাওয়ার উপক্রম হয়েছে।সরকারি খাল থেকে মাটি কাটা বন্ধের দাবিতে গত মঙ্গলবার দুপুরে মানববন্ধন করেছেন এলাকাবাসী। তাঁরা মাটি কাটার সঙ্গে জড়িত ব্যক্তিদের বিচারও দাবি করেন। উপজেলা নির্বাহী কর্মকর্তার (ইউএনও) কার্যালয়ের সামনে এ মানববন্ধন করা হয়। পরে ইউএনও মুহাম্মদ আরিফুল ইসলামের কাছে স্মারকলিপি দেন ক্ষুব্ধ গ্রামবাসী। এ ঘটনায় থানায় লিখিত অভিযোগও করা হয়েছে।এজাহার, স্মারকলিপি ও ভূমি কার্যালয় সূত্রে জানা যায়, উপজেলার বিনাউটি গ্রামের খেলার মাঠ ও কবরস্থানসংলগ্ন সরকারি খাল ও ফসলি জমি থেকে খননযন্ত্র দিয়ে মাটি কেটে নিচ্ছে একটি প্রভাবশালী চক্র। এই চক্রের মধ্যে রয়েছেন একই গ্রামের আলী আকবর, আক্তার মিয়া, আক্কাছ মিয়া ও আবদুল রশিদ।জানতে চাইলে উপজেলা সহকারী কমিশনার (ভূমি) সোহেল আহমেদ বলেন, তদন্তে সরকারি খাল থেকে ড্রেজার দিয়ে মাটি কেটে নেওয়ার সত্যতা পাওয়া গেছে। এ ঘটনায় ৯ ফেব্রুয়ারি ছয়জনের বিরুদ্ধে থানায় এজাহার দায়ের করেন ইউনিয়ন ভূমি সহকারী কর্মকর্তা আবুল কাশেম। অভিযুক্ত ব্যক্তিরা তাঁদের দোষ স্বীকার করেছেন।
