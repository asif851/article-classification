
ভারতে বেড়াতে যাওয়া পর্যটকদের তালিকায় দ্বিতীয় অবস্থানে উঠে এসেছে বাংলাদেশের নাম। বাংলাদেশের আগে রয়েছে কেবল যুক্তরাষ্ট্র। গত চার বছরে বাংলাদেশি পর্যটকদের ভারতে যাওয়ার হার ১৩৩ শতাংশ বেড়েছে। ভারতে পর্যটক বাড়ার হারের এ রেকর্ড আর কোনো দেশের নেই।
২০১২ সালে বাংলাদেশ থেকে পর্যটন ভিসায় ভারত গেছেন চার লাখ ৮৭ হাজার ৩৯৭ জন যা ২০১৫ সালে বেড়ে দাঁড়ায় ১১ লাখ ৩৩ হাজার ৮৭৯ জন।
ভারতের পর্যটন মন্ত্রণালয়ের তথ্য অনুযায়ী, চলতি বছরের জুন মাস পর্যন্ত ভারতের ‘ফরেন টুরিস্ট অ্যারাইভালস’ (এফটিএএস) এর হিসাবে শীর্ষে রয়েছে যুক্তরাষ্ট্র (২০ দশমিক ২ শতাংশ)। এরপর রয়েছে বাংলাদেশ (২০ দশমিক ৬৯ শতাংশ)। এ বছরের ফেব্রুয়ারি থেকে মে—এই চার মাসে বাংলাদেশের পর্যটকের সংখ্যা নজিরবিহীনভাবে বেড়েছে।
এর আগে ২০১৩ সালে বাংলাদেশ থেকে ভারতে যাওয়া পর্যটক সংখ্যা ছিল ৫ লাখ ২৪ হাজার ৯২৩ জন। ওই সময় বাংলাদেশের অবস্থান ছিল তৃতীয়।
২০১৪ সালে ৯ লাখ ৪২ হাজার ৫৬২ বাংলাদেশি পর্যটক ভারতে যান। ওই বছরও ভারতের পর্যটক তালিকায় দ্বিতীয় অবস্থানে উঠে আসে বাংলাদেশের নাম।
