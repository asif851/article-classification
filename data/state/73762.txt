
খুলনার সঙ্গে সারা দেশের রেলযোগাযোগ স্বাভাবিক হয়েছে। আজ বুধবার সকালে পোড়াদহ জংশনের স্টেশনমাস্টার শরিফুল ইসলাম প্রথম আলোকে এ কথা জানান।
ট্রেনের বগি লাইনচ্যুত হওয়ায় খুলনার সঙ্গে সারা দেশের রেলযোগাযোগ কয়েক ঘণ্টা বন্ধ ছিল। উদ্ধারকাজ শেষে গতকাল মঙ্গলবার দিবাগত রাত পৌনে ১২টার পর ওই রুটে ফের ট্রেন-চলাচল শুরু হয়।
গতকাল সন্ধ্যা সাতটার দিকে কুষ্টিয়ার মিরপুর উপজেলার পোড়াদহ জংশনে খুলনা থেকে ছেড়ে আসা রাজশাহীগামী মহানন্দা ট্রেনের দুটি বগি লাইনচ্যুত হয়।
স্টেশনমাস্টার শরিফুল ইসলাম বলেন, বগি লাইনচ্যুত হওয়ার খবর পেয়ে পাকশি থেকে রাত সাড়ে ১১টার দিকে উদ্ধারকারী ট্রেন পোড়াদহে পৌঁছে। শুরু হয় উদ্ধারকাজ। লাইনচ্যুত বগি দুটোকে রাত পৌনে ১২টার দিকে রেললাইন থেকে সরিয়ে নেওয়া হয়। এরপর ট্রেন-চলাচল শুরু হয়।
