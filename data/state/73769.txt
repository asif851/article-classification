
সন্ত্রাসের বিরুদ্ধে লড়াইয়ে বিএনপি আন্তর্জাতিক সম্প্রদায়ের পাশে আছে। ক্ষমতায় গেলে দলটি সন্ত্রাসের বিরুদ্ধে একযোগে কাজ করবে।
আজ রোববার বিকেলে নয়াপল্টনে দলের কেন্দ্রীয় কার্যালয়ে সংবাদ সম্মেলনে বিএনপির মুখপাত্র আসাদুজ্জামান রিপন এ কথা বলেন। বিএনপির পক্ষ থেকে ফ্রান্সে শুক্রবারের হামলার নিন্দা জানানো হয়।আসাদুজ্জামান রিপন বলেছেন, ‘আমাদের দল আন্তর্জাতিক সম্প্রদায়ের পাশে আছে। ভবিষ্যতে রাষ্ট্রক্ষমতা পরিচালনার দায়িত্ব পেলে সন্ত্রাসের বিরুদ্ধে, উগ্রবাদের বিরুদ্ধে বিশ্ব সম্প্রদায়ের সঙ্গে একযোগে কাজ করবে।’নন এমপিও শিক্ষকদের আন্দোলনকে ন্যায্য উল্লেখ করে বিএনপির মুখপাত্র বলেন, ‘সরকার বিষয়টির প্রতি মোটেই সহানুভূতিশীল বলে মনে হচ্ছে না। শিক্ষামন্ত্রী বলেছেন-বাজেট বাড়ানো ছাড়া নন-এমপিওভুক্ত শিক্ষাপ্রতিষ্ঠানকে এমপিওভুক্ত করা সম্ভব নয়। শিক্ষামন্ত্রীর বাজেটের অজুহাত মোটেই গ্রহণযোগ্য নয়। কেননা প্রতি বছর বাজেটের শৃঙ্খলা ভেঙে সরকার অনেক কিছুই করে। তিনি বলেন, শিক্ষকদের মর্যাদা সবার ওপরে কিন্তু সরকারের আচরণে বিষয়টি হাস্যকর মনে হয়। সরকার এভাবে শিক্ষকদের অপমান করবেন, এটা কি জাতি মেনে নিতে পারে?বেসরকারি প্রতিষ্ঠানে শিক্ষক নিয়োগ বন্ধে সরকারি সিদ্ধান্তের সমালোচনা করেন বিএনপির মুখপাত্র। তিনি বলেন, বিএনপি বিস্ময়ের সঙ্গে লক্ষ্য করছে সরকার হঠাৎ করে শিক্ষক নিয়োগ বন্ধ করে দিয়েছেন। শিক্ষক নিয়োগ বন্ধ হলে পাঠদান করবেন কে? জানুয়ারিতে নতুন শিক্ষা বছর শুরু হবে, মাধ্যমিক পর্যায়ের নতুন বই দেওয়া হবে কিন্তু শিক্ষক না থাকলে শিক্ষার্থীরা কার কাছ থেকে পাঠ নেবে? তিনি অনতিবিলম্বে কেন্দ্রীয়ভাবে শিক্ষক নিয়োগের পরীক্ষা পদ্ধতি চালু করার আহ্বান জানান এবং নন এমপিও শিক্ষকদের ন্যায্য দাবি মেনে নেওয়ার দাবি জানান।
