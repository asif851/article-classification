
পররাষ্ট্রসচিব শহীদুল হক বলেছেন, দালালেরা আজকাল ইরাক, লিবিয়া, সিরিয়াসহ যুদ্ধবিধ্বস্ত দেশগুলোতে লোক পাঠাচ্ছে। এমনকি সিরিয়া গিয়ে আইএসের সঙ্গেও কাজ করতে যাচ্ছেন অনেকে। এই দেশগুলোতে কোনোভাবেই যাওয়া উচিত নয়। কারণ, বাংলাদেশের অর্থনীতি এমন অবস্থায় যায়নি যে যুদ্ধবিধ্বস্ত দেশে যেতে হবে। 
আজ বৃহস্পতিবার রাজধানীর সিরডাপ মিলনায়তনে অভিবাসন ব্যয় নিয়ে আয়োজিত এক গণশুনানিতে পররাষ্ট্রসচিব এ কথা বলেন। চলতি বছরের গ্লোবাল ফোরাম অন মাইগ্রেশন অ্যান্ড ডেভেলপমেন্ট (জিএফএমডি) বৈঠক সামনে রেখে যৌথভাবে এই অনুষ্ঠানের আয়োজন করে জিএফএমডির জন্য গঠিত নাগরিক কমিটি ও রিফিউজি অ্যান্ড মাইগ্রেটরি রিসার্চ মুভমেন্ট (রামরু)। শহীদুল হক বলেন, ‘দালালদের কথা শুনে আপনারা প্রতারিত হবেন না। বরং নিয়মকানুন মেনে বিদেশে যান।’ অনুষ্ঠানে বিদেশে যাওয়ার খরচ যৌক্তিক পর্যায়ে নামিয়ে আনা এবং নিরাপদ অভিবাসনের জন্য সরকারি ও বেসরকারি প্রতিষ্ঠানসহ সবাইকে সম্মিলিতভাবে কাজ করার তাগিদ দিয়েছেন এই খাতের বিশেষজ্ঞরা। আন্তর্জাতিক ফোরামেও বিষয়গুলো আলোচনা হওয়া উচিত বলেও মনে করেন তাঁরা। অনুষ্ঠানে বিদেশ ফেরত অন্তত ১০ জন প্রবাসী তাঁদের দুরবস্থার কথা তুলে ধরেন। তাঁরা বলেন, দালালদের কারণে অভিবাসন খরচ বেড়ে যাচ্ছে। বিদেশে গেলেও এই টাকা তুলতে দীর্ঘ সময় লেগে যাচ্ছে। অনুষ্ঠানে উপস্থিত প্রতারিত বাংলাদেশিদের কথা শুনে প্রবাসীকল্যাণ ও বৈদেশিক কর্মসংস্থান মন্ত্রণালয়ের অতিরিক্ত সচিব জাবেদ আহমেদ বলেন, ‘আপনাদের কথা শুনে মনে হচ্ছে আমরা অপরাধী। দুঃখ পাচ্ছি। আমাদের যেমন সাফল্য আছে, ব্যর্থতাও আছে। নেপাল, ভারত, শ্রীলঙ্কা ভারতের লোকেরা যে খরচে যায়, তিন মাসেই সেটি উঠে আসে। বাংলাদেশিদের খরচ তুলতে নয় মাসের বেশি লেগে যায়। খরচ বাড়ার একটি বড় কারণ দালালপ্রথা। তবে পারিবারিকভাবে আত্মীয়স্বজনই এটি করে। তবে আমরা দেশ–ওয়ারি অভিবাসন খরচ নির্ধারণে কাজ করছি।’ প্রবাসীকল্যাণ মন্ত্রণালয়ের সাবেক কর্মকর্তা এবং বর্তমানে যুগ্ম সচিব কাজী আবুল কালাম বলেন, ‘কত টাকা খরচে কত বেতনে কত বছরের চুক্তিতে যাচ্ছেন, সেই হিসাব করে বিদেশে যেতে হবে।’ প্রবাসীকল্যাণ মন্ত্রণালয়ের উপপ্রধান রেহনুমা সালমা খান বলেন, ‘অভিবাসন খাতের সমস্যাগুলো কোনো একক দেশের পক্ষে সমাধান করা সম্ভব নয়। এ জন্য আন্তর্জাতিকভাবে কাজ করতে হবে।’ অনুষ্ঠানের সঞ্চালক রামরুর প্রতিষ্ঠাতা চেয়ারপারসন তাসনিম সিদ্দিকী বলেন, ‘অভিবাসনের অর্থনৈতিক ও সামাজিক খরচ দুটিই বিবেচনা করতে হবে। অনেকে যেমন বিদেশে গিয়ে প্রতারিত হন অনেকে ভালোও থাকেন। সমস্যাগুলো জিএফএমডিতে তুলে ধরতে হবে।’ ওয়ারবির চেয়ারম্যান সৈয়দ সাইফুল হক বলেন, ‘বিদেশগামী আর প্রবাসীদের দুঃখের শেষ নেই। সমস্যার সমাধানে সবাইকে ঐক্যবদ্ধভাবে কাজ করতে হবে।’অনুষ্ঠানে স্বাগত বক্তব্য দেন জিএফএমডির জন্য গঠিত নাগরিক কমিটির সভাপতি সি আর আবরার, বিএমইটির পরিচালক (কর্মসংস্থান) ‍তাজুল ইসলাম, জনশক্তি রপ্তানিকারক শামীম আহমেদ চৌধুরীসহ নাগরিক সমাজের প্রতিনিধি ও বিদেশ ফেরত লোকজন।
