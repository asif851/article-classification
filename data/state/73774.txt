
আজ ২৫ ডিসেম্বর শুভ বড়দিন। বিশ্বজুড়ে খ্রিষ্টধর্মাবলম্বীদের সবচেয়ে বড় ধর্মীয় উৎসব। খ্রিষ্টধর্মের প্রবর্তক যিশুখ্রিষ্ট এই দিনে বেথলেহেম শহরে জন্মগ্রহণ করেন। খ্রিষ্টধর্মাবলম্বীদের বিশ্বাস, সৃষ্টিকর্তার মহিমা প্রচার এবং মানবজাতিকে সত্য ও ন্যায়ের পথে পরিচালনা করার জন্য যিশুখ্রিষ্ট জন্ম নিয়েছিলেন।বিশ্বের অন্য দেশগুলোর মতো বাংলাদেশেও বড়দিন উদ্যাপন করা হয় আনন্দ-উৎসব ও প্রার্থনার মধ্য দিয়ে। বড়দিন উপলক্ষে দেশের গির্জাগুলোতে আজ বিশেষ প্রার্থনা করা হবে। আর আনন্দ-উৎসবের মধ্যে রয়েছে ক্রিসমাস ট্রি সাজানো, সান্তাক্লজের উপহার, স্বজনদের বাড়িতে ও বিনোদনকেন্দ্রে বেড়াতে যাওয়া, আর মজার মজার খাবার খাওয়া। অনেক খ্রিষ্টান পরিবারে আজ তৈরি হবে বড়দিনের বিশেষ কেক। দেশের অনেক অঞ্চলে ধর্মীয় গানের আসর বসবে। আজ সরকারি ছুটির দিন।বড়দিন উপলক্ষে রাষ্ট্রপতি মো. আবদুল হামিদ, প্রধানমন্ত্রী শেখ হাসিনা, বিরোধীদলীয় নেতা রওশন এরশাদ ও বিএনপির চেয়ারপারসন খালেদা জিয়া পৃথক বাণী দিয়েছেন। বাণীতে তাঁরা দেশের খ্রিষ্টধর্মাবলম্বীদের প্রতি বড়দিনের শুভেচ্ছা জানান। এ ছাড়া বাংলাদেশ খ্রিষ্টান অ্যাসোসিয়েশনের প্রেসিডেন্ট ও সমাজকল্যাণ প্রতিমন্ত্রী প্রমোদ মানকিনও শুভেচ্ছা জানিয়েছেন।বড়দিন উপলক্ষে এ বছর বঙ্গভবন সাজানো হয়েছে। রাজধানীর বিজয় সরণি চত্বর থেকে ফার্মগেট ও উড়োজাহাজ চত্বরও সাজানো হয়েছে।দেশ-বিদেশের খ্রিষ্টধর্মাবলম্বী সব ভাইবোনদের বড়দিনের শুভেচ্ছা জানিয়ে খ্রিষ্টান অ্যাসোসিয়েশনের বিবৃতিতে বলেছে, সংঘাতপূর্ণ অশান্ত এই পৃথিবীতে আজ যিশুখ্রিষ্টের আদর্শ ও শিক্ষা অনুসরণ করা জরুরি হয়ে পড়েছে। শান্তি ও ন্যায্যতা প্রতিষ্ঠায় যিশুখ্রিষ্টের শিক্ষা বিশেষ ভূমিকা রাখতে পারে।
