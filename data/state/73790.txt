
বকেয়া ২০ টাকার জন্য ক্রেতার লাঠির আঘাতে দোকানির মৃত্যুর অভিযোগ উঠেছে। গতকাল রোববার রাতে ঠাকুরগাঁও সদর উপজেলার ইয়াকুবপুর এলাকায় এ ঘটনা ঘটে।
নিহত দোকানির নাম হোসনে আরা (৫৫)। তিনি সদর উপজেলার আকচা ইউনিয়নের ইয়াকুবপুর গ্রামের আবদুর রাজ্জাকের স্ত্রী।
এলাকাবাসী ও পুলিশ সূত্রে জানা গেছে, হোসনে আরা বাড়ির কাছেই মুদি দোকান চালাতেন। গতকাল রাত ১১টার দিকে দোকানে জিনিসপত্র কিনতে আসেন ইসমাইল হোসেন (২২) নামের এক তরুণ। সে সময় হোসনে আরা ওই তরুণের কাছে আগের পাওনা ২০ টাকা দাবি করলে দুজনের মধ্যে বাগ্‌বিতণ্ডা শুরু হয়। আওয়াজ শুনে হোসনে আরার স্বামী আবদুর রাজ্জাক দোকানে এলে ইসমাইল তাঁর সঙ্গেও ঝগড়ায় জড়িয়ে পড়েন। দুজনের মধ্যে হাতাহাতি শুরু হয়। একপর্যায়ে ইসমাইল হোসেন লাঠি দিয়ে রাজ্জাককে আঘাত করতে গেলে হোসনে আরা স্বামীকে বাঁচাতে এগিয়ে আসেন। সে সময় হোসনে আরার মাথায় লাঠির আঘাত লাগে।
স্থানীয় লোকজন হোসনে আরাকে গুরুতর আহত অবস্থায় ঠাকুরগাঁও আধুনিক সদর হাসপাতালে নিয়ে যায়। সেখানে কর্তব্যরত চিকিৎসক তাঁকে মৃত ঘোষণা করেন।
হোসনে আরার স্বামী আবদুর রাজ্জাক বলেন, মাত্র ২০ টাকার জন্য তাঁর স্ত্রীকে এভাবে মরতে হলো।
সদর উপজেলার আকচা ইউনিয়ন পরিষদের (ইউপি) চেয়ারম্যান সুব্রত কুমার বর্মণ বলেন, দোকানে বাকি রাখা ২০ টাকা দাবি করায় ক্রেতার সঙ্গে দ্বন্দ্বের জের ধরে লাঠির আঘাতে দোকানি হোসনে আরার মৃত্যু হয়েছে।
ঠাকুরগাঁও থানার ভারপ্রাপ্ত কর্মকর্তা (ওসি) মো. মশিউর রহমান বলেন, এ ঘটনায় হোসেনে আরার স্বামী আবদুর রাজ্জাক বাদী হয়ে আজ সোমবার ঠাকুরগাঁও থানায় মামলা করেছেন। ইসমাইলকে গ্রেপ্তারে অভিযান চলছে।
