
রাজধানীর কারওয়ান বাজার ও আশপাশের অবৈধ স্থাপনা উচ্ছেদে অভিযান পরিচালনা করেছে ঢাকা উত্তর সিটি করপোরেশন। আজ রোববার সকাল সাড়ে ১০টা থেকে দুপুর সাড়ে ১২টা পর্যন্ত এ অভিযান চালানো হয়।অভিযানে নেতৃত্ব দেন ঢাকা উত্তর সিটি করপোরেশন জোন-৫-এর নির্বাহী কর্মকর্তা ও নির্বাহী ম্যাজিস্ট্রেট এস এম আজিয়র রহমান। অভিযানে সহায়তা করে তেজগাঁও থানার পুলিশ। এ সময় উপস্থিত ছিলেন উত্তর সিটি করপোরেশনের ২৬, ২৭ ও ২৮ নম্বর ওয়ার্ডের (সংরক্ষিত) কাউন্সিলর শামিমা রহমান।সরেজমিনে দেখা গেছে, উত্তর সিটি করপোরেশনের একটি উচ্ছেদকারী গাড়ি কারওয়ান বাজার ও আশপাশের এলাকায় অবৈধ সবজির দোকান, ছোট ছোট কিছু স্থাপনা উচ্ছেদ করে।অভিযানের বিষয়ে জানতে চাইলে এস এম আজিয়র রহমান প্রথম আলোকে বলেন, ‘আমাদের এ অভিযান অব্যাহত থাকবে। নিয়মিত তদারকি করা হবে, যাতে সড়ক বা ফুটপাতের ওপর কোনো ধরনের অবৈধ দোকান না বসে। এ ছাড়া এই এলাকার সড়কগুলোতে যাতে যানজট না হয়, সে জন্য অবৈধ পার্কিংও উচ্ছেদ করা হচ্ছে।’ উচ্ছেদের কয়েক দিন আগে থেকে মাইকিং করা হলেও অবৈধ দোকান বসছে বলে তিনি মন্তব্য করেন।কাউন্সিলর শামিমা রহমান বলেন, বারবার সতর্ক করার পরও দখলদারেরা রাস্তা দখল করে রাখছে। রাস্তায় চুলা, হোটেল বসিয়েছে। এতে যানজট তৈরি হচ্ছে। অবৈধ দখলদারদের হাত থেকে কারওয়ান বাজার ও আশপাশের এলাকা রক্ষার চেষ্টা চলছে বলে তিনি মন্তব্য করেন।
