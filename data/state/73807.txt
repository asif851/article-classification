
পরিত্যক্ত ঘোষিত সরকারি সম্পত্তি ভোগদখলের অভিযোগে করা মামলায় বিএনপির স্থায়ী কমিটির সদস্য মওদুদ আহমদকে গ্রেপ্তার দেখানো হয়েছে।আজ সোমবার দুর্নীতি দমন কমিশনের (দুদক) উপপরিচালক হারুন অর রশিদ তাঁকে গ্রেপ্তার দেখিয়ে কারাফটকে জিজ্ঞাসাবাদের আবেদন করেছেন। মহানগর হাকিম মোস্তাফিজুর রহমান মওদুদ আহমদকে গ্রেপ্তার দেখিয়ে ২৭ জানুয়ারি তাঁর উপস্থিতিতে শুনানির দিন ধার্য করেছেন।মামলার অভিযোগে বলা হয়, সরকারি ক্ষমতার অপব্যবহার (জালিয়াতি) করে মওদুদ আহমদ ও তাঁর ভাই রাজধানীর গুলশান অ্যাভিনিউয়ের ১৫৯ নম্বর বাড়িটি ভোগদখল করছেন।দুদক সরকারি ক্ষমতার অপব্যবহার (জালিয়াতি) করে পরিত্যক্ত ঘোষিত সরকারি সম্পত্তি ভোগদখলের অভিযোগে মওদুদ ও তাঁর ভাই মনজুর আহমদের বিরুদ্ধে ১৭ জানুয়ারি গুলশান থানায় ওই মামলা করে।মামলার এজাহারে বলা হয়েছে, মওদুদ আহমদ ও তাঁর ভাই রাজধানীর গুলশান অ্যাভিনিউয়ের ১৫৯ নম্বর বাড়িটি ভোগদখল করে আসছেন। বাড়িটি ১৯৬১ সালে পাকিস্তানি নাগরিক মো. এহসানের নামে তত্কালীন ডিআইটি (বর্তমানে রাজউক) দখল হস্তান্তর করে। পরে এহসানের আবেদনের ভিত্তিতে প্লটের মালিক হন তাঁর স্ত্রী ও অস্ট্রেলিয়ার নাগরিক ইনজে মারিয়া ফ্ল্যাজ। মারিয়ার মৃত্যুর পর তাঁর পাকিস্তানি স্বামী এহসান ১৯৭১ সালে মুক্তিযুদ্ধের সময় পাকিস্তানে চলে যান। কিন্তু মওদুদ আহমদ তাঁর ক্ষমতা ও প্রভাব খাটিয়ে লন্ডনপ্রবাসী ভাই মনজুর আহমদের নামে ১৯৭৩ সালের ২ আগস্ট তারিখের একটি ভুয়া আমমোক্তারনামা তৈরি করে বাড়িটি সরকারের কাছ থেকে বরাদ্দ নেন। গুলশান আবাসিক এলাকার এনডব্লিউ (এইচ) ৬, হোল্ডিং নম্বর ১৫৯, গুলশান অ্যাভিনিউয়ে এক বিঘা ১৩ কাঠা ১৪ ছটাক আয়তনের এই সরকারি প্লটের বর্তমান বাজারমূল্য ৩০০ কোটি টাকার বেশি।
এর আগে গাড়ি ভাঙচুর ও ককটেল বিস্ফোরণের ঘটনায় গত বছরের ২৪ সেপ্টেম্বর ও ৫ নভেম্বর মতিঝিল থানায় করা পৃথক দুটি মামলায় মওদুদ আহমদের জামিন মঞ্জুর করেন হাইকোর্ট। তাঁর বিরুদ্ধে আরও তিনটি মামলা রয়েছে।
