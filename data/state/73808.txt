
পরিবেশদূষণের অভিযোগে গাজীপুর সদর উপজেলার চান্দনা চৌরাস্তা এলাকায় একটি ওয়াশিং কারখানাকে ১২ লাখ টাকা জরিমানা করা হয়েছে। পরিবেশ অধিদপ্তরের কর্মকর্তারা আজ মঙ্গলবার ওই জরিমানা করেন।
পরিবেশ অধিদপ্তর সূত্রে জানা যায়, চান্দনা চৌরাস্তা এলাকায় ফাইভ ওশান ওয়াশিং লিমিটেড নামের একটি কারখানা আছে। কারখানাটি দীর্ঘদিন ধরে পরিবেশগত ছাড়পত্র নবায়ন ছাড়া এবং ইটিপি বন্ধ রেখে অপরিশোধিত তরল বর্জ্য পরিশোধন ছাড়াই পাশের খালে নির্গত করে আসছিল। এতে খালসহ আশপাশের এলাকার পরিবেশ, প্রতিবেশ ও জলজ জীববৈচিত্র্যের মারাত্মক ক্ষতি হয়েছে।
পরিবেশ অধিদপ্তরের পরিচালক (মনিটরিং অ্যান্ড এনফোর্সমেন্ট) মো. আলমগীর বলেন, গত ২৫ মার্চ পরিবেশ অধিদপ্তরের কর্মকর্তারা অভিযান চালিয়ে অভিযোগের সত্যতা পান। পরে আজ অধিদপ্তরের ঢাকা কার্যালয়ে কারখানা কর্মকর্তাদের তলব করে ১২ লাখ টাকা জরিমানা করা হয়েছে।
