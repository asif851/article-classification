
দেশে জবাবদিহির সরকার না থাকায় আইনশৃঙ্খলা পরিস্থিতি দিনদিন নিম্নগামী হচ্ছে বলে অভিযোগ করেছে বিএনপি। দলটির অভিযোগ, সরকারি দলের কর্মীরা অপরাধ করে পার পেয়ে যায়, আর অন্য দলের কর্মীদের বিনা অপরাধে জেলে ঢোকানো হচ্ছে।
আজ রোববার দুপুরে রাজধানীর নয়াপল্টনে দলের কেন্দ্রীয় কার্যালয়ে এক সংবাদ সম্মেলনে বিএনপির আন্তর্জাতিক বিষয়ক সম্পাদক আসাদুজ্জামান রিপন এই অভিযোগ করেন।
আসাদুজ্জামান বলেন, পত্রিকায় খবর এসেছে একজন নারী পুলিশ সদস্য তার সহকর্মীর হাতে ধর্ষণের শিকার হয়েছেন। এতেই বোঝা যায় দেশের আইনশৃঙ্খলা পরিস্থিতি কতটা নিম্নগামী হয়েছে। যারা আইনের সুরক্ষা দেবেন তাঁরাই যখন ঘটনার নায়ক হন তখন কিছু করার থাকে না। এই ঘটনায় জড়িতদের অবিলম্বে দৃষ্টান্তমূলক শাস্তি দাবি করেন তিনি।
আসাদুজ্জামান অভিযোগ করেন, রাজধানীতে দুই খুনের সঙ্গে জড়িত সাংসদপুত্র বখতিয়ার আলম রনিকে আড়াল করার চেষ্টা করা হচ্ছে। আইনশৃঙ্খলা পরিস্থিতি নিয়ে উদ্বেগ প্রকাশ করে রিপন বলেন, বর্তমান পরিস্থিতির জন্য ৫ জানুয়ারির নির্বাচন দায়ী। জনগণের সরকার থাকলে এমন হতো না।
