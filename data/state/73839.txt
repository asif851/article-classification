
লিবারেল ডেমোক্রেটিক পার্টির (এলডিপি) সভাপতি অলি আহমদ বলেছেন, দেশের ঘরে-বাইরে কোথাও জনগণের নিরাপত্তা নেই। যে দেশে জুলুম হবে, বিচার থাকবে না, স্বাধীনতা থাকবে না—বঙ্গবন্ধু শেখ মুজিবুর রহমান কি এ ধরনের বাংলাদেশ চেয়েছিলেন?
আজ বৃহস্পতিবার বিকেলে চট্টগ্রামের আনোয়ারা উপজেলা এলডিপির কর্মী সম্মেলন ও আলোচনা সভায় প্রধান অতিথির বক্তব্যে এ মন্তব্য করেন অলি আহমদ।
এলডিপি সভাপতি বলেন, আওয়ামী লীগ কখনো সুষ্ঠু নির্বাচনে ক্ষমতায় আসেনি। দলটি সব সময় মারামারি ও বিশৃঙ্খলার মধ্য দিয়ে ক্ষমতায় এসেছে।
সাবেক মন্ত্রী অলি আহমদ বলেন, গায়ের জোরে দেশ চালানো যাবে না। এ দেশের ঘরে-বাইরে কোথাও জনগণের নিরাপত্তা নেই। যে দেশে জুলুম হবে, বিচার থাকবে না, স্বাধীনতা থাকবে না—বঙ্গবন্ধু শেখ মুজিবুর রহমান কি এ ধরনের বাংলাদেশ চেয়েছিলেন? তিনি আরও বলেন, ‘আমাদের অধিকার, কথা বলার অধিকার, ন্যায়বিচার ও বাঁচার অধিকার ফিরিয়ে দিতে হবে।’
প্রধান বিচারপতির দেশত্যাগ ও পদত্যাগ সম্পর্কে অলি আহমদ বলেন, এ দেশে একজন প্রধান বিচারপতিকে পার করিয়ে দেওয়া হলো। এটা কোন দেশ?
বিএনপি চেয়ারপারসন খালেদা জিয়ার রায় ও সাজা সম্পর্কে অলি আহমদ বলেন, খালেদা জিয়া টাকা চুরি করেননি। বরং দুই কোটি থেকে টাকা বেড়ে ছয় কোটি হয়েছে। তিনি আরও বলেন, ১০ দিনে ১১০০ পৃষ্ঠার রায় কয়জনে মিলে লিখেছেন?
আনোয়ারা উপজেলা সদরের একটি কমিউনিটি সেন্টারে এলডিপির কর্মী সম্মেলনে উপজেলা এলডিপির ভারপ্রাপ্ত সভাপতি মো. হাবিবুর রহমান চৌধুরীর সভাপতিত্বে মুজিবুল ইসলামের সঞ্চালনায় প্রধান বক্তা ছিলেন দলের কেন্দ্রীয় যুগ্ম সম্পাদক ও চট্টগ্রাম দক্ষিণ জেলা এলডিপির সভাপতি মো. কফিল উদ্দিন চৌধুরী। বিশেষ অতিথি ছিলেন সাবেক সাংসদ ও উত্তর জেলা এলডিপির সভাপতি নুরুল আলম, অতিথি ছিলেন চট্টগ্রাম দক্ষিণ জেলা এলডিপির সাধারণ সম্পাদক গোলাম কিবরিয়া, সাংগঠনিক সম্পাদক মনছুর আলম, সহসম্পাদক মোহাম্মদ আলী, মুক্তিযুদ্ধবিষয়ক সম্পাদক মো. আইয়ুব খান প্রমুখ।
