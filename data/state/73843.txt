
সাতক্ষীরার তালা উপজেলায় পুলিশ অভিযান চালিয়ে একাধিক নাশকতা মামলার পলাতক আসামি ও পাটকেলঘাটা থানা শিবিরের সভাপতি হাদিউজ্জামান মোড়লকে গ্রেপ্তার করেছে। আজ বৃহস্পতিবার সকালে তালা উপজেলার পাটকেলঘাটা থানার বলফিল্ড এলাকা থেকে তাঁকে গ্রেপ্তার করা হয়। হাদিউজ্জামান মোড়ল খলিশখালী ইউনিয়নের চোমরখালী গ্রামের লিয়াকত আলী মোড়লের ছেলে।
পুলিশ জানায়, একাধিক নাশকতা মামলার পলাতক আসামি হাদিউজ্জামান মোড়ল ঈদ উপলক্ষে বাড়িতে আসছেন—এমন গোপন সংবাদের ভিত্তিতে পাটকেলঘাটা থানার বলফিল্ড এলাকায় অভিযান চালানো হয়। এ সময় সেখান থেকে তাঁকে গ্রেপ্তার করা হয়।
পাটকেলঘাটা থানার ভারপ্রাপ্ত কর্মকর্তা (ওসি) মোল্লা জাকির হোসেন জানান, হাদিউজ্জামানের নামে একাধিক নাশকতার মামলা রয়েছে। তাঁকে পাটকেলঘাটা থানায় জিজ্ঞাসাবাদ করা হচ্ছে।
