
রাজনীতিবিদদের সম্মানে বিএনপি চেয়ারপারসন ও বিরোধীদলীয় নেতা খালেদা জিয়ার ইফতার কাল শনিবার জাতীয় সংসদ ভবনের এলডি হলে অনুষ্ঠিত হবে।ইফতারে দেশের প্রধান প্রধান রাজনৈতিক দলের নেতারা অংশ নেবেন বলে দলীয় সূত্রগুলো থেকে জানা গেছে।
আওয়ামী লীগের সূত্রে জানা গেছে, বিরোধীদলীয় নেতার কালকের ইফতার অনুষ্ঠানে অংশ নেবে ক্ষমতাসীন আওয়ামী লীগ।দলের সাধারণ সম্পাদক ও স্থানীয় সরকারমন্ত্রী সৈয়দ আশরাফুল ইসলামের নেতৃত্বে আওয়ামী লীগের একটি উচ্চপর্যায়ের প্রতিনিধিদল এতে যোগ দেবে।
সরকারের নির্ভরযোগ্য সূত্র জানায়, আজ শুক্রবার প্রধানমন্ত্রী শেখ হাসিনা দলের সাধারণ সম্পাদক সৈয়দ আশরাফকে বিরোধীদলীয় নেতার ইফতার অনুষ্ঠানে যোগ দেওয়ার নির্দেশ দিয়েছেন।প্রতিবছরই এ রকম আমন্ত্রণ জানানো হলেও এবারই আওয়ামী লীগের শীর্ষস্থানীয় নেতারা বিরোধীদলীয় নেতা খালেদা জিয়ার ইফতারে যোগ দিচ্ছেন।
খালেদা জিয়ার পক্ষ থেকে ইতিমধ্যে আওয়ামী লীগের সাধারণ সম্পাদকসহ দলটির সভাপতিমণ্ডলীর সব সদস্য ও এইচ এম এরশাদসহ জাতীয় পার্টির শীর্ষস্থানীয় নেতারাসহ দুই প্রধান জোটের শরিক দল এবং গুরুত্বপূর্ণ অন্যান্য দলের শীর্ষ নেতাদের আমন্ত্রণ জানানো হয়েছে।
