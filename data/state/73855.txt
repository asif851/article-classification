
স্বরাষ্ট্র প্রতিমন্ত্রী আসাদুজ্জামান খান বলেছেন, ‘আমরা ধর্মভীরু কিন্তু ধর্মান্ধ নই। আমাদের দেশ পাকিস্তান বা আফগানিস্তানের মতো নয়। তাই কোনো ধরনের উসকানিকে কখনোই আশ্রয়-প্রশ্রয় দেব না। এ জন্য যা যা করা দরকার তা-ই করব।’আজ সোমবার সচিবালয়ে আইনশৃঙ্খলা কমিটির সভায় স্বরাষ্ট্র প্রতিমন্ত্রী আল-কায়েদার প্রধান আয়মান আল-জাওয়াহিরির কথিত ভিডিও বার্তায় দেওয়া হুমকি প্রসঙ্গে এ কথা বলেন। মহান একুশে ফেব্রুয়ারি উদযাপন উপলক্ষে এই সভার আয়োজন করা হয়।আল-কায়েদার কথিত ভিডিও বার্তা প্রসঙ্গে স্বরাষ্ট্র প্রতিমন্ত্রী আরও বলেন, এখন পর্যন্ত তাঁরা ভীতিকর কোনো তথ্য পায়নি। বিষয়টি খতিয়ে দেখা হচ্ছে। তদন্ত করার পরই বলা যাবে যে এটা কী ছিল।আজকের বৈঠক প্রসঙ্গে প্রতিমন্ত্রী বলেন, ‘একুশে ফেব্রুয়ারি উপলক্ষে আইনশৃঙ্খলা পরিস্থিতি নিয়ন্ত্রণে সর্বোচ্চ ব্যবস্থা নিয়েছি। বিষয়টিকে সর্বাধিক গুরুত্ব দিয়ে দেখা হচ্ছে। প্রতিবারের মতো এবারও রোডম্যাপ ঠিক করা হয়েছে। এ দিবসটি যাতে যথাযোগ্য মর্যাদায় পালন করা যায় সেজন্য আমরা বদ্ধপরিকর।’
