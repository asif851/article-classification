
মোটর শোভাযাত্রার মাধ্যমে আচরণবিধি ভঙ্গের অভিযোগে কক্সবাজারের চকরিয়া পৌরসভা নির্বাচনে আওয়ামী লীগের মনোনীত মেয়র পদপ্রার্থীকে কারণ দর্শানোর নোটিশ পাঠাবেন রিটার্নিং কর্মকর্তা। গতকাল শনিবার রাতে কক্সবাজার জেলা নির্বাচন কর্মকর্তা ও চকরিয়া পৌরসভার রিটার্নিং কর্মকর্তা মো. মেছবাহ উদ্দিন প্রথম আলোকে এ তথ্য জানান।মেছবাহ উদ্দিন বলেন, ‘মোটর শোভাযাত্রার মাধ্যমে আওয়ামী লীগের প্রার্থী আলমগীর চৌধুরীর আচরণবিধি ভঙ্গের বিষয়টি জানতে পেরেছি। আমরা তাঁকে কারণ দর্শানোর নোটিশ পাঠাব। পরে সেটি নির্বাচন কমিশনে পাঠিয়ে দেওয়া হবে।’গত শুক্রবার বিকেলে ঢাকা থেকে চকরিয়া উপজেলার হারবাং ইউনিয়নের ইনানী রিসোর্ট থেকে গাড়ির বহর নিয়ে নিজ গ্রাম চকরিয়া পৌরসভার করাইয়াঘোনায় যান আওয়ামী লীগ-মনোনীত মেয়র প্রার্থী। এ নিয়ে গতকাল প্রথম আলোয় ‘গাড়িবহর নিয়ে এলাকায় এলেন আওয়ামী লীগের প্রার্থী’ শিরোনামে ছবিসহ প্রতিবেদন প্রকাশিত হয়।
