
শেরপুরের নালিতাবাড়ী উপজেলায় গতকাল বুধবার পানিতে ডুবে দুই শিশুর মৃত্যু হয়েছে। তারা হলো উপজেলার পোড়াগাঁও ইউনিয়নের নাকুগাঁও গুচ্ছ গ্রামের তারা মিয়ার ছেলে জুয়েল (৭) ও লালন মিয়ার ছেলে আকরাম হোসেন (৭)। এলাকাবাসী ও দুই শিশুর পরিবার জানায়, গতকাল দুপুরে গুচ্ছ গ্রামের পুকুরে গোসল করতে গিয়ে পানিতে ডুবে ওই দুই শিশুর মৃত্যু হয়। নালিতাবাড়ী (শেরপুর) প্রতিনিধি।
 
ভারতীয় কাপড় উদ্ধার
ফরিদপুরে বিপুল পরিমাণ ভারতীয় কাপড়সহ একজনকে আটক করেছে হাইওয়ে পুলিশ। পুলিশ সূত্রে জানা গেছে, গত মঙ্গলবার রাতে ভাঙ্গা উপজেলার মনসুরাবাদ বাসস্ট্যান্ডের কাছে একটি পিকআপ ভ্যানে তল্লাশি চালিয়ে ১৫০টি শাড়ি ও ৮০টি শার্টের কাপড় উদ্ধার করা হয়। পিকআপ ভ্যানটি জব্দ করা হয়েছে এবং চালক আল আমিনকে (২২) আটক করা হয়েছে। ভাঙ্গা হাইওয়ে থানার ওসি শাহারিয়ার হাসান বলেন, এ ঘটনায় মামলার প্রস্তুতি চলছে। ফরিদপুর অফিস।
 
ব্যবসায়ী অপহূত
বায়তুল মোকাররম মসজিদের সামনে থেকে গতকাল বুধবার দুপুরে আবদুস সালাম নামের এক ব্যবসায়ীকে অপহরণ করেছে দুর্বৃত্তরা। পল্টন থানার ওসি গোলাম সারোয়ার বলেন, গেন্ডারিয়ার ডিস্ট্রিলারি রোডের পাইপ ব্যবসায়ী সালাম পাঁচ লাখ টাকা নিয়ে ব্যবসায়িক কাজে দুপুরে বায়তুল মোকাররম মসজিদের সামনে আসেন। বেলা একটার দিকে সালামের মুঠোফোন থেকে তাঁর ভায়রাকে ফোন করে বলা হয়, ‘সালামকে অপহরণ করে নিয়ে যাচ্ছে তারা।’ ওসি জানান,  ব্যবসায়ীকে উদ্ধারের চেষ্টা চলছে। নিজস্ব প্রতিবেদক।
 
ওয়ার্ড কাউন্সিলর গ্রেপ্তার
রানা প্লাজা ধসের ঘটনায় সাভার পৌরসভার ওয়ার্ড কাউন্সিলর মোহাম্মদ আলীকে গ্রেপ্তার করেছে সিআইডি। গতকাল বুধবার বিকেলে মালিবাগে সিআইডি কার্যালয়ে ডেকে এনে তাঁকে আটক করা হয়। সিআইডি সূত্র জানায়, রানা প্লাজা ধসের ঘটনায় করা মামলায় সাভার পৌরসভার ৭ নম্বর ওয়ার্ডের কাউন্সিলর মোহাম্মদ আলীকে গ্রেপ্তার দেখানো হয়েছে।  নিজস্ব প্রতিবেদক।:
