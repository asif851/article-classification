
কক্সবাজারের টেকনাফের বাংলা চ্যানেল পাড়ি দিয়েছেন বাংলাদেশি চার সাঁতারু। গতকাল মঙ্গলবার সকালে তাঁরা শাহপরীর দ্বীপ জেটি থেকে সাঁতার শুরু করেন।
এই চার সাঁতারু হলেন লিপটন সরকার, ফজলুল কবির, মনিরুজ্জামান ও শামছুজ্জামান আরাফাত। সকাল ৯টা ৪০ মিনিটে তাঁরা সাঁতার শুরু করেন। সাঁতরে ১৬ দশমিক ১ কিলোমিটার দূরে সেন্ট মার্টিন দ্বীপে পৌঁছান।
বাংলা চ্যানেল ষষ্ঠবারের মতো পাড়ি দেন বাংলাদেশ টেলিভিশনের চিত্রগ্রাহক মনিরুজ্জামান। তিনি চার ঘণ্টায় সেন্ট মার্টিন দ্বীপে পৌঁছান। আর ১২ বছরে পরপর ১২তম বার চ্যানেল পাড়ি দেওয়া লিপটন সরকার নিয়েছেন ৪ ঘণ্টা ৪০ মিনিট। এ ছাড়া ফজলুল কবির (পঞ্চমবার) ৪ ঘণ্টা ৪০ মিনিট ও শামছুজ্জামান (তৃতীয়বার) ৪ ঘণ্টা ১৩ মিনিট সময় নেন। সাঁতারের দলনেতা হিসেবে ছিলেন লিপটন। উদ্ধারকারী দলের নেতা ছিলেন সাজ্জাদ খান।
বাংলা চ্যানেলের আবিষ্কারক প্রয়াত ফটোগ্রাফার কাজী হামিদুল হক। ২০০৬ সালের ১৪ জানুয়ারি ঢাকা বেজ ক্যাম্পের তিনজন সাঁতারু ফজলুল কবির, লিপটন সরকার ও সালমান সাঈদ প্রথমবার এই চ্যানেল অতিক্রম করেছিলেন। এর ধারাবাহিকতায় প্রতিবছর বাংলা চ্যানেল সাঁতার আয়োজন করা হচ্ছে।
লিপটন সরকার প্রথম আলোকে বলেন, বাংলা চ্যানেল সাঁতারের মাধ্যমে বাংলাদেশের পরিচিতি বহির্বিশ্বে ছড়িয়ে দেওয়া এবং বাংলাদেশে যুব সমাজকে আগ্রহী করতেই প্রতিবছর এ আয়োজন করা হয়।
 
