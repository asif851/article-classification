
আগামী রোববার সকাল ছয়টা থেকে বুধবার সকাল ছয়টা পর্যন্ত ফের হরতাল ডেকেছে বিএনপির নেতৃত্বাধীন ২০–দলীয় জোট। তবে অবরোধ অব্যাহত থাকবে। আজ শুক্রবার জোটের প‌ক্ষ থেকে পাঠানো এক বিবৃতিতে বিএনপির যুগ্ম মহাসচিব সালাহ উদ্দিন আহমেদ এ হরতালের ঘোষণা দেন।
পাশাপাশি ২৩ ফেব্রুয়ারি সব জেলা, উপজেলা, পৌরসভা ও মহানগরে থানায় থানায় বিক্ষোভ মিছিল হবে।
বিবৃতিতে বলা হয়, ‘আমরা গভীর উদ্বেগের সাথে লক্ষ করছি, সরকারপ্রধান এবং নেতা-মন্ত্রী-প্রতিমন্ত্রীগণ অবিরাম মিথ্যাচারের আশ্রয় নিয়ে গণতান্ত্রিক আন্দোলনকে নাশকতা ও জঙ্গিরূপে উপস্থাপনের অপচেষ্টা চালিয়ে যাচ্ছে। আমরা ইতিপূর্বে অনেকবার এ ব্যাপারে আমাদের অবস্থান স্পষ্ট করেছি। সরকারদলীয় লোকজন এবং এজেন্টরা সুপরিকল্পিতভাবে এসব পেট্রল বোমাবাজিসহ অন্যান্য নাশকতায় ধরা পড়লেও তাদের ছেড়ে দেওয়া হচ্ছে। গতকাল ইউরোপীয় ইউনিয়নের প্রতিনিধিদের সঙ্গে বৈঠকের বিষয়বস্তু নিয়ে মিথ্যাচার করায় পররাষ্ট্র প্রতিমন্ত্রী জাতিকে বিশ্বের কাছে লজ্জিত করেছে। আমরা এর তীব্র নিন্দা এবং ধিক্কার জানাই।’
বিবৃতিতে চলমান সব নাশকতা ও পেট্রল বোমাবাজির সঙ্গে জড়িতদের বিরুদ্ধে আইনানুগ ব্যবস্থা গ্রহণের জন্য সুষ্ঠু তদন্ত দাবি করা হয়। বলা হয়, রাজনৈতিক প্রতিহিংসা চরিতার্থ করার জন্য আইনশৃঙ্খলা বাহিনী দিয়ে বিরোধীদলীয় রাজনৈতিক নেতা-কর্মীসহ নিরপরাধ মানুষকে ধরে নিয়ে যেভাবে গণহত্যা, গুম, অপহরণ এবং গুলি করে পঙ্গু বানানো হচ্ছে, তার প্রতিটি কর্মকাণ্ডের জন্য হুকুমদাতা হিসেবে প্রধানমন্ত্রী দায়ী থাকবেন।
একই সঙ্গে বিবৃবিতে সব গুম, খুন, অপহরণ ও মানবতাবিরোধী অপরাধের ক্ষেত্রে জাতিসংঘের তত্ত্বাবধানে আন্তর্জাতিক পর্যায়ের তদন্ত চাওয়া হয়।
