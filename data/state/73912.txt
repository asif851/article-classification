
কুড়িগ্রামের রাজীবপুর উপজেলায় গতকাল বুধবার নির্মাণাধীন কমিউনিটি ক্লিনিকের ছাদ ধসে আমিনুল ইসলাম (১৪) নামের এক কিশোর নিহত হয়েছে। এতে আরও নয়জন আহত হয়েছে।আমিনুল পাটাধোয়াপাড়া কওমি মাদ্রাসার অষ্টম শ্রেণির ছাত্র ছিল। সে উপজেলার মোহনগঞ্জ ইউনিয়নের পাটাধোয়াপাড়া গ্রামের আদম আলীর ছেলে।প্রত্যক্ষদর্শী সূত্রে জানা গেছে, সকালে পাটাধোয়াপাড়া সরকারি প্রাইমাির স্কুলমাঠে কাউনিয়ার চর ও জোয়ানের চর গ্রামের মধ্যে ক্রিকেট খেলা চলছিল। এ সময় আমিনুলসহ অনেকে নির্মাণাধীন কমিনিউটি ক্লিনিক ভবনের নিচে দাঁড়িয়ে খেলা দেখছিল। বেলা ১১টার দিকে ভবনের সামনের অংশ ধসে দর্শকদের মাথার ওপর পড়ে। এতে ১০ জন আহত হয়। এদের মধ্যে গুরুতর আহত আমিনুল, জাহিদুল ইসলাম (১৫), মাঈদুল ইসলাম (১৮), শামীম (১৭) ও শাকিলকে (১৫) রাজীবপুর উপজেলা স্বাস্থ্য কমপ্লেক্সে ভর্তি করা হয়। দুপুর ১২টার দিকে আমিনুলকে কর্তব্যরত চিকিৎসক ওবায়দুল ইসলাম মৃত ঘোষণা করেন।
