

ধানমন্ডি শেখ কামাল সরণির রাপা প্লাজা থেকে নীলক্ষেত মোড় পর্যন্ত সড়কের ‘ডিজাইন ও মডেল প্রদর্শনী’ অনুষ্ঠিত হয়েছে৷ আজ বৃহস্পতিবার ঢাকা দক্ষিণ সিটি করপোরেশনের (ডিএসসিসি) নগর ভবনের ব্যাংক ফ্লোরে এই প্রদর্শনীর আয়োজন করা হয়৷
বাংলাদেশ স্থপতি ইনস্টিটিউটের তত্ত্বাবধানে এই প্রদর্শনীতে ৩১টি দলে স্থপতিরা নিজ নিজ ডিজাইন ও মডেল প্রদর্শন করেন৷ এর মধ্যে দুটি দলকে প্রথম ও দ্বিতীয় ঘোষণা করা হয়৷
বেলা ১১টায় নগর ভবনের সেমিনার হলে এই দলগুলোর ডিজাইন ও মডেল নিয়ে আলোচনা ও মূল্যায়ন পর্ব অনুষ্ঠিত হয়৷ এ সময় ডিএসসিসির মেয়র সাঈদ খোকন বলেন, স্থপতিদের ডিজাইন ও মডেল অনুযায়ী রাপা প্লাজা (পুরান ২৭ নম্বর রোড) থেকে নীলক্ষেত পর্যন্ত ‘ডিজিটাল সড়ক’ করা হবে৷ যাত্রী ছাউনি ও সড়কের বিভিন্ন স্থানে মুঠোফোনের চার্জারসহ বিভিন্ন সেবার ব্যবস্থা থাকবে৷ নগরবাসীকে এর যথাযথ ব্যবহার করতে হবে৷ তিনি বলেন, ডিএসসিসি এলাকা পরিষ্কার রাখতে পাড়া-মহল্লায় প্রায় পাঁচ হাজার ময়লা রাখার পাত্র (ওয়েস্ট বিন) স্থাপন করা হয়েছিল৷ কিন্তু কয়েক শ বিন চুরি হয়ে গেছে৷ এভাবে যাতে ডিজিটাল সড়কের সেবা ব্যবস্থার অপব্যবহার না হয়, সে জন্য নাগরিকদের আরও সচেতন হতে হবে৷
সাঈদ খোকন বলেন, নগরীর জলাবদ্ধতা কমাতে স্থপতিদের নির্দেশনা অনুযায়ী কাজ করছে ডিএসসিসি৷ গত বছর প্রায় ৫০ শতাংশ এলাকার জলাবদ্ধতা নিরসন করা হয়েছে৷ বাকি এলাকাগুলো এবার আর জলাবদ্ধতা হবে না৷ এ ছাড়া আগামী জুনের মধ্যে ডিএসসিসির প্রতিটি ওয়ার্ডে এলইডি বাতি লাগানো সম্পন্ন হবে৷
অনুষ্ঠানে স্থপতি মোবাশ্বের হোসেন, রফিক আজম, ডিএসসিসি ২৫ নম্বর ওয়ার্ডের কাউন্সিলর দেলোয়ার হোসেন, ২৬ নম্বর ওয়ার্ডের কাউন্সিলর হাসিবুর রহমান ও ৩৮ নম্বর ওয়ার্ডের কাউন্সিলর আবু আহমেদ মন্নাফী প্রমুখ উপস্থিত ছিলেন৷
