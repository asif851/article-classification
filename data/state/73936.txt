
নারায়ণগঞ্জের সিদ্ধিরগঞ্জের শিমরাইল এলাকা থেকে নূর হোসেনের ব্যবহৃত ব্যক্তিগত গাড়িটি (প্রাইভেট কার) উদ্ধার করেছে পুলিশ। সাংসদ শামীম ওসমানের স্বজনদের মালিকানাধীন একটি গ্লাস ফ্যাক্টরিতে গাড়িটি পাওয়া গেছে।আজ রোববার বেলা দেড়টার দিকে গাড়িটি উদ্ধার করা হয়েছে। গাড়িটি নারায়ণগঞ্জের প্যানেল মেয়র নজরুল ইসলাম ও তাঁর চার সহযোগীকে অপহরণ মামলার প্রধান আসামি নূর হোসেন ব্যবহার করতেন।এলাকাবাসী ও পুলিশ জানায়, সিদ্ধিরগঞ্জের শিমরাইল এলাকার জেএমএস গ্লাস ফ্যাক্টরি থেকে গাড়িটি উদ্ধার করা হয়। গাড়িটির নম্বর (ঢাকা মেট্রো-গ ২৯৮৮৬২)। ওই ফ্যাক্টরিটি সাংসদ শামীম ওসমানের শ্বশুর সাইফুদ্দিন আহমেদ, দুই মামাশ্বশুর শামসুদ্দিন আহমেদ, জালালউদ্দিন আহমেদ ও শ্যালক তানভীর আহমেদের মালিকানাধীন বলে জানা গেছে।
কারখানার মহাব্যবস্থাপক আবদুল আউয়াল বলেন, প্রায়ই গাড়িটি এখানে রাখা হতো। সর্বশেষ গত শুক্রবার দুপুরে গাড়িটি কারখানায় রাখা হয়। গাড়িটি কেন রাখতে দিতেন জানতে চাইলে তিনি বলেন, ‘সেটা আপনারা বুঝে নেন।’ জেএমএস গ্লাস ফ্যাক্টরিটি সাংসদ শামীম ওসমানের মামাশ্বশুর শামসুদ্দিন আহমেদ ও জালালউদ্দিন আহমেদের বলে তিনি জানান।
জেলা পুলিশ সুপার খন্দকার মহিদ উদ্দিন জানান, গাড়িটি উদ্ধার করা হয়েছে। রেকার দিয়ে গাড়িটি নিয়ে যাওয়া হচ্ছে।
