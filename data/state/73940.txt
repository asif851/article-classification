
 
বিএনপির ভারপ্রাপ্ত মহাসচিব মির্জা ফখরুল ইসলাম আলমগীরের দ্রুত আরোগ্য কামনা করে আয়োজিত এক দোয়া অনুষ্ঠানে পুলিশ বাধা দিয়েছে বলে অভিযোগ উঠেছে।
আজ মঙ্গলবার বেলা ১১টায় রাজধানীর নয়াপল্টনে বিএনপির কেন্দ্রীয় কার্যালয়ের নিচতলায় এ দোয়া অনুষ্ঠান হওয়ার কথা ছিল। জাতীয়তাবাদী সামাজিক-সাংস্কৃতিক সংস্থা এ অনুষ্ঠানের আয়োজন করেছিল।
বিএনপির চেয়ারপারসনের উপদেষ্টা শামসুজ্জামান বলেন, বেলা ১১টার দিকে কার্যালয়ের নিচতলায় এ দোয়া অনুষ্ঠান সামনে রেখে নেতা-কর্মীরা জড়ো হতে থাকলে পুলিশ বাধা দেয়। কারণ জানতে চাইলে পুলিশ জানায়, ‘ওপরের নির্দেশ রয়েছে।’
এরপর মহানগর বিএনপির কার্যালয়সংলগ্ন ভাসানী হলে এই দোয়া অনুষ্ঠান করতে গেলে পুলিশ সেখানেও বাধা দেয় বলে অভিযোগ করেন শামসুজ্জামান।
পুলিশের মতিঝিল বিভাগের উপকমিশনার মো. আশরাফুজ্জামান জানান, বিভিন্ন স্থানে কর্মসূচির নাম করে পরে রাস্তায় বেরিয়ে যানবাহন ভাঙচুর করা হবে বলে পুলিশের কাছে তথ্য রয়েছে। এর পরিপ্রেক্ষিতে বিএনপির কার্যালয়ের ওই অনুষ্ঠান এড়িয়ে যেতে তাঁদের অনুরোধ জানানো হয়।
এ ছাড়া আজ ছাত্রশিবিরের বিক্ষোভ কর্মসূচি রয়েছে। তারাও বিভিন্ন কর্মসূচির নামে অরাজক পরিস্থিতি সুষ্টি করতে পারে।
গত রোববার স্বরাষ্ট্রমন্ত্রী মহীউদ্দীন খান আলমগীর আগামী এক মাস সভা-সমাবেশ করতে দেওয়া হবে না বলে ঘোষণা দেন।
