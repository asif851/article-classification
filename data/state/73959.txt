
চট্টগ্রাম বিশ্ববিদ্যালয় ক্যাম্পাসের বিভিন্ন স্থানে ‘হাসিনা-খালেদা নিপাত যাক, দেশবাসী মুক্তি পাক’সহ বিভিন্ন ধরনের স্লোগান লেখা পোস্টার সাঁটিয়েছে নিষিদ্ধঘোষিত জঙ্গিসংগঠন হিযবুত তাহ্রীর।
পোস্টার সাঁটানোর মাধ্যমে আবারও ক্যাম্পাসে সক্রিয় হয়ে উঠেছে জঙ্গি সংগঠনটি। গতকাল শনিবার বিশ্ববিদ্যালয়ের বিভিন্ন স্থানে হিযবুত তাহ্রীরের পোস্টার চোখে পড়ে। বিশ্ববিদ্যালয় পুলিশ ফাঁড়ির ইনচার্জ রফিকুল ইসলাম বলেন, ‘আমাদের অগোচরে শুক্রবার রাতের কোনো এক সময়ে এসব পোস্টার সাঁটানো হয়েছে। আমরা বিষয়টি গুরুত্বের সঙ্গে দেখছি।’ বিশ্ববিদ্যালয়ের সহকারী প্রক্টর আনোয়ার হোসেন চৌধুরী বলেন, বিষয়টি তাঁদের নজরে এসেছে।
নিষিদ্ধ হওয়ার আগ পর্যন্ত বিশ্ববিদ্যালয় ক্যাম্পাসে প্রকাশ্যে রাজনৈতিক কার্যকলাপ চালাতেন হিযবুত তাহ্রীরের সদস্যরা। নিষিদ্ধের পর বিভিন্ন সময়ে গোপনে কার্যকলাপ চালান তাঁরা।
 
