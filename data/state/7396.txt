
একুশে ফেব্রুয়ারির প্রথম প্রহরে দোয়েল চত্বর দিয়ে কেন্দ্রীয় শহীদ মিনারে শ্রদ্ধা নিবেদনের জন্য যেতে চাইলে বিএনপি চেয়ারপারসন খালেদা জিয়াকে ঢাকা মহানগর পুলিশের কাছে আবেদন করতে হবে। নয়তো সাধারণ মানুষের মতোই তাঁকে পলাশী দিয়ে শহীদ মিনারে যেতে হবে। ভিভিআইপি ও ভিআইপি ব্যক্তিদের জন্য রাত পৌনে একটার মধ্যে ফুল দিয়ে শ্রদ্ধা নিবেদনের জন্য সময় নির্ধারণ করা আছে। 
খালেদা জিয়া সাবেক প্রধানমন্ত্রী ও সাবেক বিরোধীদলীয় নেতা। বর্তমানে তিনি কেবলই বিএনপির চেয়ারপারসন।  নিয়ম অনুযায়ী একুশে ফেব্রুয়ারি প্রথম প্রহরে রাষ্ট্রপতি, প্রধানমন্ত্রী, স্পিকার, বিরোধী দলীয় নেত্রী, মন্ত্রিপরিষদ, কূটনীতিকেরা কেন্দ্রীয় শহীদ মিনারে শ্রদ্ধা নিবেদন করে পারেন। এ জন্য তাঁদের দোয়েল চত্বর দিয়ে শহীদ মিনারে নিয়ে আসা হয়। তাঁদের শ্রদ্ধা নিবেদনের পর অন্যরা সাধারণ নাগরিক হিসেবে শহীদ মিনারে যান। তাঁরা মূলত পলাশী হয়ে শহীদ মিনারে আসেন। দোয়েল চত্বর দিয়ে যেতে পারেন না। আজ বৃহস্পতিবার ডিএমপির মিডিয়া সেন্টারে ঢাকা মহানগর পুলিশ কমিশনার আছাদুজ্জামান মিয়ার কাছে সাংবাদিকেরা জানতে চান, বিএনপি চেয়ারপারসন খালেদা জিয়া কি রাত ১২ টার ৪৫ মিনিটের মধ্যে শহীদ মিনারে শ্রদ্ধা নিবেদন করতে পারবেন? জবাবে আছাদুজ্জামান মিয়া খালেদা জিয়ার নাম উল্লেখ না করে বলে ‘কোনো ব্যক্তি আমাদের কাছে মুখ্য নয়। প্রজাতন্ত্রের পেশাদার কর্মকর্তা হিসেবে আমরা কোনো ব্যক্তি বা গোষ্ঠীকে চিহ্নিত করি না। দেশের প্রচলিত আইনের মধ্যে যেটা পড়বে সেটা আমাদের করতে হবে। আমি আগেই বলেছি মহামান্য রাষ্ট্রপতি, প্রধানমন্ত্রী, বিরোধীদলীয় নেতা ও কূটনীতিকদের আমরা এই দোয়েল চত্বর দিয়ে নিয়ে আসব। অন্য কোনো ব্যক্তি আমাদের কাছে আগে প্রস্তাব করলে তাঁদের দোয়েল চত্বর দিয়ে আসতে দেওয়া হবে। এটা অবশ্যই রাষ্ট্রপতি, প্রধানমন্ত্রী, বিরোধীদলীয় নেতা, মন্ত্রিপরিষদ ও কূটনীতিকদের শ্রদ্ধার নিবেদনের পর হবে।’
