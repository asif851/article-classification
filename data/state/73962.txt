
মামলা প্রত্যাহারের দাবিতে চতুর্থ দিনের মতো আজ বৃহস্পতিবার সকাল সাড়ে আটটা থেকে জাহাঙ্গীরনগর বিশ্ববিদ্যালয়ের প্রশাসনিক ভবন অবরোধ করে রেখেছেন শিক্ষার্থীরা। তবে বিকেলে প্রশাসন শিক্ষার্থীদের সঙ্গে আলোচনায় বসবে—উপাচার্য এমন আশ্বাস দিলে অবরোধ সাময়িকভাবে প্রত্যাহার করেন তাঁরা।
আজ বিকেল চারটা থেকে পাঁচটার মধ্যে প্রশাসন শিক্ষার্থীদের সঙ্গে আলোচনায় বসবে—এমন আশ্বাস দিয়েছেন উপাচার্য। এদিকে মামলা প্রত্যাহারের দাবিতে শহীদ মিনারে অবস্থান কর্মসূচি শুরু করেছেন এক শিক্ষক।
গত ২৬ মে ভোরের দিকে বিশ্ববিদ্যালয়ের মীর মশাররফ হোসেন হলসংলগ্ন সিঅ্যান্ডবি এলাকায় সড়ক দুর্ঘটনায় নাজমুল হাসান ও মেহেদি হাসান নামের দুই শিক্ষার্থী নিহত হন। এ ঘটনাকে কেন্দ্র করে উপাচার্যের বাসভবনে ভাঙচুর ও শিক্ষক লাঞ্ছনার অভিযোগে জাহাঙ্গীরনগর বিশ্ববিদ্যালয়ের শিক্ষার্থীদের বিরুদ্ধে প্রশাসন মামলা করে। গত ২৭ মে রাতে ৫৪ জন শিক্ষার্থীর বিরুদ্ধে মামলা করে বিশ্ববিদ্যালয় প্রশাসন। আসামিদের মধ্যে ১৪ জন নারী শিক্ষার্থী। সেই মামলা প্রত্যাহারের দাবিতে বিভিন্ন বামপন্থী ছাত্রসংগঠনের নেতা-কর্মী এবং সাধারণ শিক্ষার্থীরা এ অবরোধ কর্মসূচি পালন করছেন।
গতকাল বুধবার বিকেলে চলমান পরিস্থিতি নিয়ে জরুরি সিন্ডিকেট সভা হয়। সভায় মামলা প্রত্যাহারর বিষয়ে কোনো সিদ্ধান্ত হয়নি, বরং শিক্ষা এবং প্রশাসনিক কার্যক্রমে আন্দোলনকারী শিক্ষার্থীদের বাধা না দেওয়ার নির্দেশ দেওয়া হয় সিন্ডিকেট থেকে।
আজ সকাল সাড়ে ১০টার দিকে রেজিস্ট্রার আবু বকর সিদ্দিক সিন্ডিকেট সভার সিদ্ধান্ত শিক্ষার্থীদের জানান এবং অবরোধ প্রত্যাহারের অনুরোধ করেন। এ সময় প্রক্টর তপন কুমার সাহা সঙ্গে ছিলেন। কিন্তু মামলা প্রত্যাহার না হলে অবরোধ প্রত্যাহার সম্ভব নয় বলে শিক্ষার্থীরাও তাঁদের অবস্থান জানান।
এর কিছুক্ষণ পর উপাচার্য অধ্যাপক ফারজানা ইসলাম শিক্ষার্থীদের সঙ্গে কথা বলতে আসেন। এ সময় দুই সহ-উপাচার্য অধ্যাপক আবুল হোসেন এবং অধ্যাপক আমির হোসেন, কোষাধ্যক্ষ শেখ মনজুরুল হকসহ সিন্ডিকেট সদস্য এবং প্রশাসনের বিভিন্ন দায়িত্বে থাকা একাধিক শিক্ষক তাঁর সঙ্গে ছিলেন।
উপাচার্য প্রায় ৪০ মিনিট শিক্ষার্থীদের সঙ্গে কথা বলেন। চলমান সংকটে দুই পক্ষই তাদের বক্তব্য তুলে ধরেন। উপাচার্য শিক্ষার্থীদের উদ্দেশ্যে বলেন, কিছুদিন পর ভর্তি পরীক্ষা। আজ বিশ্ববিদ্যালয় ভর্তি কমিটির সভা। অবরোধের কারণে সভা করা না গেলে ভর্তি পরীক্ষা নিয়ে অনিশ্চয়তায় পড়ে যাবে বিশ্ববিদ্যালয়।
শিক্ষার্থীরা বলেন, ‘আমরাও চাই বিশ্ববিদ্যালয়ে শিক্ষা কার্যক্রম স্বাভাবিকভাবে চলুক। একই সঙ্গে প্রশাসন আমাদের স্বাভাবিক জীবন নিশ্চিত করুক।’
কথোপকথনের শেষের দিকে ভর্তি পরীক্ষাসংক্রান্ত সভা শেষে আজ বিকেলে চারটা থেকে পাঁচটার মধ্যে প্রশাসন শিক্ষার্থীদের সঙ্গে আলোচনায় বসবে- উপাচার্য এমন আশ্বাস দিলে শিক্ষার্থীরা অবরোধ সাময়িকভাবে প্রত্যাহার করে।
শিক্ষকের অবস্থান
এদিকে মামলা প্রত্যাহারের দাবিতে আজ শহীদ মিনারে অবস্থান কর্মসূচি শুরু করেছেন নৃবিজ্ঞান বিভাগের অধ্যাপক সাঈদ ফেরদৌস।
সাঈদ ফেরদৌস বলেন, ‘প্রশাসন শিক্ষার্থীদের প্রতি যে আচরণ করেছে, তাতে আমি লজ্জিত। শিক্ষার্থীদের ভুল থাকতে পারে। কিন্তু শিক্ষকের জায়গা থেকে শিক্ষার্থীদের প্রতি আরও সহমর্মী হওয়া উচিত ছিল। তবে তা হয়নি। তাই এর প্রতিবাদে এবং মামলা প্রত্যাহারের দাবিতে আমি অবস্থান কর্মসূচি শুরু করেছি।’
