
সন্দেহজনক লোকজনের তথ্য পুলিশকে দেওয়ার আহ্বান জানিয়েছেন ঢাকা মহানগর পুলিশের (ডিএমপি) কমিশনার আছাদুজ্জামান মিয়া। তিনি বলেন, ‘সীতাকুণ্ডে আমরা যে জঙ্গি আস্তানায় অভিযান চালালাম, জঙ্গি ধরলাম এটা হয়েছে বাড়িওয়ালার দেওয়া তথ্য অনুযায়ী। ঢাকায় নাগরিকদের তথ্য সংগ্রহের কাজ প্রায় শেষ পর্যায়ে। নাগরিকেরা যে সহায়তা দিয়েছেন, সে জন্য তাঁদের ধন্যবাদ জানাই। যেকোনো সন্দেহজনক কিছু দেখলে পুলিশকে জানান।’
আজ শনিবার রাজধানীর ধানমন্ডিতে একটি অনুষ্ঠান শেষে সাংবাদিকদের তিনি এসব কথা বলেন।
ডিএমপি কমিশনার বলেন, ‘গত বছরের ১ জুলাই থেকে একটি গোষ্ঠী অপতৎপরতা চালিয়ে যাচ্ছে। আমাদের কাছে অগ্রিম তথ্য ছিল। এ সপ্তাহে চট্টগ্রামে জঙ্গিদের আস্তানা পেয়েছি। আশকোনাতে র‍্যাবের ক্যাম্পে আত্মঘাতী হামলা হয়। উদ্দেশ্য ছিল আত্মঘাতী হামলার মধ্য দিয়ে আইনশৃঙ্খলা রক্ষাকারী বাহিনীর মনোবল ধ্বংস করা। কিন্তু সদস্যরা সতর্ক থাকায় তা সম্ভব হয়নি। হামলাকারী নিহত হয়েছে। এরপর আজ সকালে খিলগাঁওয়ে একজন মোটরসাইকেল আরোহী র‍্যাবের চেকপোস্টে না থেমে র‍্যাব সদস্যদের ওপর মোটরসাইকেল উঠিয়ে দেওয়ার চেষ্টা করে। পরে র‍্যাবের গুলিতে ওই ব্যক্তি নিহত হন।’
এগুলো কোনো বিচ্ছিন্ন ঘটনা নয় বলে উল্লেখ করে আছাদুজ্জামান মিয়া বলেন, ‘বাংলাদেশের চলমান উন্নয়ন ও গণতন্ত্রকে ব্যাহত করার অপতৎপরতা এগুলো। এখানে যেমন বিদেশি আন্তর্জাতিক রাজনীতির প্রভাব রয়েছে, তেমনি রয়েছে অভ্যন্তরীণ রাজনীতির একটি প্রভাব। যুদ্ধাপরাধীদের যখন বিচার হয়েছে, দেশ যখন উন্নতিতে এগিয়ে যাচ্ছে, তখনই আমরা এই জঙ্গি তৎপরতা লক্ষ করছি। এই জঙ্গি অপতৎপরতা দমনে আমাদের সব ধরনের প্রস্তুতি রয়েছে। তাদের নেটওয়ার্ক সম্পর্কে আমাদের পরিচ্ছন্ন ধারণা রয়েছে। আমাদের কাউন্টার টেররিজম ইউনিটের কর্মকর্তারা ২৪ ঘণ্টা পরিশ্রম করে যাচ্ছেন। ধারাবাহিক অভিযান চালিয়ে আমরা তাদের কঠোরভাবে নিয়ন্ত্রণে রাখতে পেরেছি। এখনো যে বিচ্ছিন্ন দলগুলো রয়েছে জঙ্গিদের, এতে যারা অর্থায়ন করছে, পৃষ্ঠপোষকতা দিচ্ছে, অস্ত্র ও গোলাবারুদ সরবরাহ করছে তাদের বিষয়েও তদন্ত চলছে।’
