
যৌতুকের টাকা এনে না দেওয়ায় মাগুরার মহম্মদপুর উপজেলায় গত বৃহস্পতিবার এক গৃহবধূকে তাঁর স্বামী পিটিয়ে আহত করেছেন বলে অভিযোগ পাওয়া গেছে। তাঁকে মহম্মদপুর উপজেলা স্বাস্থ্য কমপ্লেক্সে ভর্তি করা হয়েছে। ঘটনার পর থেকে স্বামী পলাতক আছেন।গৃহবধূর বাবা আবু তালেব মোল্লা বলেন, প্রায় পাঁচ বছর আগে মহম্মদপুর উপজেলার বড়রিয়া গ্রামের শরীফ মোল্লার সঙ্গে তাঁর মেয়ে হুরুন নাহারের (২৫) বিয়ে হয়। বিয়ের সময় যৌতুক বাবদ নগদ টাকা, স্বর্ণালংকার ও কিছু গৃহস্থালি সামগ্রী দেওয়া হয়। বছর খানেক পর থেকে শরীফ প্রায়ই বাবার বাড়ি থেকে টাকা এনে দেওয়ার জন্য হুরুনকে চাপ দিতেন। বৃহস্পতিবার সকালে নাহারকে দুই লাখ টাকা আনতে বলে শরীফ বাড়ি থেকে বের হয়ে যান। দুপুরে বাড়ি ফিরে টাকার কথা জিজ্ঞেস করলে নাহার তাঁকে টাকা এনে দিতে পারবেন না বলে জানান। এতে ক্ষিপ্ত হয়ে শরীফ তাঁকে লাঠি দিয়ে পেটান। ওই দিন রাতেই নাহারকে মহম্মদপুর উপজেলা স্বাস্থ্য কমপ্লেক্সে ভর্তি করা হয়।স্বাস্থ্য কমপ্লেক্সের আবাসিক চিকিৎসা কর্মকর্তা (আরএমও) মকছেদুল মোমিন বলেন, ওই গৃহবধূর মাথার এক পাশ আঘাতের কারণে কেটে গেছে। তা ছাড়া, শরীরের বিভিন্ন জায়গায় আঘাতের চিহ্ন আছে। তবে আঘাত গুরুতর নয়।
