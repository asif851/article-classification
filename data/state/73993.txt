
প্রধানমন্ত্রী শেখ হাসিনা বলেছেন, জাপান বাংলাদেশের ভালো বন্ধু। সময়ের পরীক্ষিত বন্ধু। আজ মঙ্গলবার বিকেলে গণভবনে প্রধানমন্ত্রী শেখ হাসিনার সঙ্গে জাপান পার্লামেন্টারি ফ্রেন্ডশিপ লিগের সদস্য মিকি ওয়াতানাবে সৌজন্য সাক্ষাত্ করতে এলে তিনি এ মন্তব্য করেন।মিকি ওয়াতানাবের সঙ্গে প্রধানমন্ত্রীর বৈঠকের বিষয়বস্তু তুলে ধরেন প্রধানমন্ত্রীর প্রেস সচিব এ কে এম শামীম চৌধুরী। তিনি বলেন, বৈঠকে শেখ হাসিনা আশা প্রকাশ করে বলেছেন, ‘আমরা দেশের ও দেশের মানুষের কল্যাণে কাজ করছি। আমাদের আরও সহযোগিতা প্রয়োজন। আশা করছি জাপান আমাদের আরও সহযোগিতা করবে।’ এ সময় মিকি ওয়াতানাবে সম্প্রতি জাপান সফরের জন্য প্রধানমন্ত্রী শেখ হাসিনাকে ধন্যবাদ জানান।শামীম চৌধুরী বলেন, মিকি ওয়াতানাবে সম্প্রতি জাপান সফরের জন্য প্রধানমন্ত্রীকে ধন্যবাদ জানিয়ে বলেন, জাপানিরা বাংলাদেশিদের পছন্দ করে। জবাবে প্রধানমন্ত্রীও বলেন, ‘আমরাও জাপানিদের অনেক পছন্দ করি।’ তিনি বলেন, গতকাল সোমবার গাজীপুরের পুবাইলে একটি স্কুলের উদ্বোধন করেন মিকি ওয়াতানাবে, যেটিকে পরবর্তী সময় কলেজে পরিণত করা হবে। মিকি ওয়াতানাবে প্রধানমন্ত্রীর কাছে বাংলাদেশের প্রত্যন্ত গ্রামে এ ধরনের আরও স্কুল ও একটি টিচার্স ট্রেনিং কলেজ প্রতিষ্ঠা করার ইচ্ছা প্রকাশ করেন। এ বিষয়ে তিনি প্রধানমন্ত্রীর কাছে সহযোগিতা চান। প্রধানমন্ত্রী তাঁকে সহযোগিতা করবেন বলে আশ্বস্ত করেন।
শামীম চৌধুরী তথ্য দেন, মিকি ওয়াতানাবে একজন সফল উদ্যোক্তা ও সমাজসেবক। জাপানে তাঁর ১১০টি বৃদ্ধাশ্রম ও ২০০টি স্কুল রয়েছে। বিশ্বের ১১টি দেশে তার ৭৫০টি চেইন রেস্টুরেন্ট রয়েছে।
দুজনের সাক্ষাত্কালে উপস্থিত ছিলেন প্রধানমন্ত্রীর মুখ্য সচিব আবদুস সোবহান শিকদার, বাংলাদেশে নিযুক্ত জাপানি রাষ্ট্রদূত শিরো সাদোশিমা প্রমুখ।
