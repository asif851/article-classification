
যতই আন্দোলন হোক না কেন নতুন বেতন কাঠামো পরিবর্তন হবে না বলে জানিয়েছেন অর্থমন্ত্রী আবুল মাল আবদুল মুহিত। অর্থমন্ত্রী বলেন, ‘যে যা-ই বলুক, বেতন কাঠামো পরিবর্তনের কোনো সুযোগ নেই।’সচিবালয়ে আজ বুধবার অর্থমন্ত্রী বেতন কাঠামো নিয়ে আন্দোলন বিষয়ক এক প্রশ্নের জবাবে সাংবাদিকদের এ কথা বলেন। এ সময় শিক্ষক ও ব্যাংকারদের আন্দোলনকে ‘অযৌক্তিক’ বলেও মন্তব্য করেন তিনি।বিশ্ববিদ্যালয়ের শিক্ষকদের সঙ্গে আলোচনা করেই সব ঠিক করা হয়েছে জানিয়ে অর্থমন্ত্রী বলেন, তাঁদের দাবি একেবারেই অজ্ঞতাপ্রসূত। এ ছাড়া জাতীয় অধ্যাপকদের কোনো বেতন কাঠামো নেই। এটা একটা সম্মান।এমপিওভুক্তির সমালোচনা করে অর্থমন্ত্রী বলেন, ‘এই পদ্ধতি বিশ্ববিদ্যালয়ের স্বার্থ দেখে না, ছাত্রদের স্বার্থও দেখে না। শুধু শিক্ষকদের স্বার্থ দেখে।’তবে এ জন্য একটি কমিটি করে দেওয়া হয়েছে উল্লেখ করে মুহিত বলেন, ‘এ কমিটির সুপারিশ অনুযায়ী ব্যবস্থা নেওয়া হবে। যদিও কমিটি খুবই ধীরে কাজ করছে।’কেন্দ্রীয় ব্যাংকের কর্মকর্তারা নতুন বেতন কাঠামোতে বৈষম্যের যে অভিযোগ তুলেছেন, তাকে ‘খামাখা’ বলে মন্তব্য করে মুহিত বলেন, ‘তাদের দাবি-দাওয়ার মধ্যে যৌক্তিক কিছু দেখছি না। অযৌক্তিক দাবিতে তারা এসব করছে। ননসেন্স।’
মুহিত বলেন, ‘যে বেতন কাঠামো দেওয়া হয়েছে, তাতে বাংলাদেশ ব্যাংকের স্বতন্ত্র কাঠামোর দরকার আছে বলে আমি মনে করি না। ব্যাংক খাতে আলাদা বেতন কাঠামোও হচ্ছে না।’
