
আন্তর্জাতিক গণিত অলিম্পিয়াডে (আইএমও) শতাধিক দেশের বেশির ভাগেরই কর্মনৈপুণ্যের ক্ষেত্রে উত্থান-পতন দেখা গেছে। কিন্তু বাংলাদেশ এই প্রতিযোগিতায় অংশ নেওয়ার পর থেকে উত্তরোত্তর ভালো করছে। গত বছরের চেয়ে এবার আরও ভালো করার আশা নিয়ে আজ শুক্রবার রাতে ৫৪তম আইএমওতে যোগ দিতে চার প্রতিযোগীসহ পাঁচ সদস্যের বাংলাদেশ দল কলম্বিয়ার সান্তা মার্তা শহরের উদ্দেশে রওনা হবে।গতকাল বৃহস্পতিবার বাংলাদেশ দলকে পরিচয় করিয়ে দিতে জাতীয় প্রেসক্লাবে আয়োজিত এক সংবাদ সম্মেলনে এসব কথা জানানো হয়।অনুষ্ঠানে বাংলাদেশ গণিত অলিম্পিয়াড কমিটির সভাপতি জামিলুর রেজা চৌধুরী বলেন, আঞ্চলিক ও জাতীয় গণিত উৎসবের মাধ্যমে ২২ হাজার গণিতবিদ থেকে চার প্রতিযোগীকে আইএমওর জন্য মনোনীত করা হয়। তিনি এবারও ভালো করার প্রত্যাশা ব্যক্ত করেন।প্রথম আলোর সার্বিক ব্যবস্থাপনায় ও ডাচ্-বাংলা ব্যাংকের পৃষ্ঠপোষকতায় বাংলাদেশ গণিত অলিম্পিয়াড কমিটি ওই উৎসবের আয়োজন করে। গত বছর আইএমওতে বাংলাদেশ প্রথমবারের মতো রৌপ্য পদক পায়। এ ছাড়া ২০০৫ সাল থেকে এ পর্যন্ত বাংলাদেশ মোট ছয়টি ব্রোঞ্জ পদক পেয়েছে। সঙ্গে রয়েছে ১৫টি সম্মানসূচক স্বীকৃতি।অনুষ্ঠানে লাল-সবুজ পতাকা নিয়ে উপস্থিত ছিল এবারের চার প্রতিযোগী ঢাকা কলেজের সৌরভ দাশ ও নূর মোহাম্মদ সফিউল্লাহ, ময়মনসিংহের আনন্দমোহন কলেজের মো. জাহিদুল হাসান, ময়মনসিংহ জিলা স্কুলের আদীব হাসান। আর দলনেতা ও প্রশিক্ষক মাহবুব মজুমদার ইতিমধ্যে কলম্বিয়া পৌঁছেছেন।বাংলাদেশ গণিত অলিম্পিয়াড কমিটির সহসভাপতি মুহম্মদ জাফর ইকবাল বলেন, বাংলাদেশের প্রতিযোগীদের আরও ভালো করতে হলে গণিতের পেছনে আরও বেশি সময় দিতে হবে। আইএমওতে পদকজয়ী বাংলাদেশের প্রতিযোগীরা এখন বিশ্বের নামকরা বিশ্ববিদ্যালয়গুলোতে উচ্চশিক্ষা নিচ্ছে। তিনি বলেন, সম্প্রতি শাহজালাল বিজ্ঞান ও প্রযুক্তি বিশ্ববিদ্যালয় কর্তৃপক্ষ নতুন একটি নিয়ম করেছে। এতে কোনো পদকজয়ী গণিতবিদ এই বিশ্ববিদ্যালয়ের যেকোনো বিভাগে চাইলে ভর্তি হতে পারবে।গণিত উৎসব ও আইএমওতে বাংলাদেশের যোগদানে সহযোগিতা অব্যাহত থাকবে উল্লেখ করে ডাচ্-বাংলা ব্যাংকের ব্যবস্থাপনা পরিচালক কে এস তাবরেজ বলেন, ‘আশা করি বাংলাদেশ কলম্বিয়ায় আরও ভালো করবে।’অনুষ্ঠানে আরও উপস্থিত ছিলেন বাংলাদেশ গণিত অলিম্পিয়াড কমিটির সহসভাপতি অধ্যাপক মুনিবুর রহমান চৌধুরী, সদস্য মোহাম্মদ কায়কোবাদ, প্রথম আলোর সহযোগী সম্পাদক আব্দুল কাইয়ুম, বাংলাদেশ দলের উপ-দলনেতা মুনির হাসান।
