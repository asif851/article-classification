
রাজশাহী সিটি করপোরেশনের মেয়র মোসাদ্দেক হোসেন বুলবুলের মেয়র হিসেবে স্বপদে ফিরতে হাইকোর্টের দেওয়া আদেশ স্থগিত চেয়ে আবেদন করেছে রাষ্ট্রপক্ষ।আজ বৃহস্পতিবার সংশ্লিষ্ট শাখায় আবেদনটি জমা দেওয়া হয়েছে। দুপুরে চেম্বার বিচারপতির আদালতে এই আবেদনের ওপর শুনানি হতে পারে বলে একটি সূত্র জানিয়েছে।রাজশাহী সিটি করপোরেশনের মেয়র মোসাদ্দেক হোসেনকে দায়িত্বে ফেরার দিনে ২ এপ্রিল দ্বিতীয় দফায় সাময়িক বরখাস্ত করে স্থানীয় সরকার বিভাগ। এর বিরুদ্ধে ৪ এপ্রিল হাইকোর্টে রিট করেন মোসাদ্দেক। পরে তাঁর সাময়িক বরখাস্তের আদেশ স্থগিত করেন হাইকোর্ট।উচ্চ আদালতের আদেশে প্রায় দুই বছর পর গত রোববার মেয়রের দায়িত্ব নিয়েছিলেন বুলবুল। চেয়ারে আট মিনিট বসার পর তাঁকে ফের সাময়িক বরখাস্ত করা হয়।
 
