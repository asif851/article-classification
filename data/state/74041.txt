
ডাক ও টেলিযোগাযোগ প্রতিমন্ত্রী তারানা হালিম বলেন, সামাজিক যোগাযোগের মাধ্যম ফেসবুকে ধর্মের নামে প্রতারণা বন্ধে গত দেড় বছরে ১৯৬টি অ্যাকাউন্ট বন্ধ করার জন্য ফেসবুক কর্তৃপক্ষকে অনুরোধ জানানো হয়। এর মধ্যে তারা ৮৭টি অ্যাকাউন্ট বন্ধ করেছে। আজ শনিবার আমিনা আহমদের এক প্রশ্নের জবাবে তিনি সংসদে এসব কথা বলেন।
শওকত চৌধুরীর প্রশ্নের জবাবে তারানা হালিম বলেন, ২০১৫-১৬ অর্থবছরে ডাক বিভাগের আয়ের লক্ষ্যমাত্রা ছিল ২৭৮ কোটি টাকা। আদায় হয়েছে ৩০১ কোটি টাকা। তবে একই সময়ে ডাক বিভাগের আয়ের পরিমাণ ছিল ২৯৪ কোটি টাকা। ব্যয় হয়েছে ৬৬৫ কোটি টাকা।
কামাল আহমদ মজুমদার প্রশ্ন করেন, বিশ্বব্যাংকের প্রতিবেদন অনুযায়ী বাংলাদেশে ইন্টারনেট-সুবিধাবঞ্চিত জনসংখ্যা ১৫ কোটি, যা বিশ্বে পঞ্চম। জবাবে তারানা হালিম বলেন, দেশে ইন্টারনেট গ্রাহকের সংখ্যা ৬ কোটি ৪৮ লাখ এবং ইন্টারনেট ঘনত্ব ৪১ শতাংশ। ১৫ কোটি মানুষ ইন্টারনেট সুবিধাবঞ্চিত, এ তথ্য সত্য নয়।
প্রশ্নোত্তরের আগে বেলা তিনটার পর স্পিকার শিরীন শারমিন চৌধুরীর সভাপতিত্বে সংসদের অধিবেশন শুরু হয়। প্রশ্নোত্তর টেবিলে উত্থাপিত হয়।
