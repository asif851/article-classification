
অপর্যাপ্ত সাজার বিরুদ্ধে রাষ্ট্রপক্ষকে আপিলের সুযোগ দিয়ে ১৯৭৩ সালের আন্তর্জাতিক অপরাধ (ট্রাইব্যুনালস) আইনে আনা সংশোধনী কাদের মোল্লার ক্ষেত্রে প্রযোজ্য হবে বলে মত দিয়েছেন জ্যেষ্ঠ আইনজীবী রোকনউদ্দিন মাহমুদ।
তিনি বলেছেন, ‘আন্তর্জাতিক অপরাধ ট্রাইব্যুনালস আইনটিকে আমাদের সংবিধানে সুরক্ষা দেওয়া হয়েছে। সংবিধানের ৪৭ (৩) অনুচ্ছেদে এ সুরক্ষা দেওয়া হয়েছে। এ আইনটিকে চ্যালেঞ্জ করা যাবে না।’আজ রোববার অ্যামিকাস কিউরি (আদালতের আইনি সহায়তাকারী) হিসেবে আপিল বিভাগে তিনি এই মত তুলে ধরেন।প্রধান বিচারপতি মো. মোজাম্মেল হোসেনের নেতৃত্বাধীন পাঁচ বিচারপতির বেঞ্চ এই শুনানি গ্রহণ করেন।রোকনউদ্দিন মাহমুদ বলেন, ‘প্রথাগত আন্তর্জাতিক আইনের প্রতিফলনও আমাদের এই আইনে হয়েছে।’
পরে জ্যেষ্ঠ আইনজীবী টি এইচ খানের পক্ষে আইনজীবী ফয়সাল এইচ খান লিখিত বক্তব্য তুলে ধরেন এবং তা পড়ে শোনান। তাঁর বক্তব্যে বলা হয়, ভুতাপেক্ষ কার্যকারিতা দিয়ে আইনে আনা সংশোধনী কাদের মোল্লার ক্ষেত্রে প্রযোজ্য হবে না। রায় ঘোষণার ১৪ দিন পর সংশোধনী আনা হয়েছে। টি এইচ খানের মতে, প্রথাগত আন্তর্জাতিক আইনের প্রয়োগ হবে কি হবে না, তা নির্ভর করছে ঘটনাগত ধারণার ওপর। দেশীয় আইনের সঙ্গে প্রথাগত আইনের বিরোধ দেখা গেলে দেশীয় আইন প্রাধান্য পাবে; এটা একটা মীমাংসিত নীতি।এ সময় আদালতে রাষ্ট্রপক্ষে অতিরিক্ত অ্যাটর্নি জেনারেল এম কে রহমান ও কাদের মোল্লার পক্ষে আইনজীবী আবদুর রাজ্জাক উপস্থিত ছিলেন।জামায়াতে ইসলামীর সহকারী সেক্রেটারি জেনারেল আবদুল কাদের মোল্লার দণ্ডাদেশের বিরুদ্ধে করা আপিল শুনানিকালে দুটি গুরুত্বপূর্ণ আইনগত প্রশ্ন ওঠায় ২০ জুন আপিল বিভাগ এ বিষয়ে মতামত দিতে অ্যামিকাস কিউরি হিসেবে জ্যেষ্ঠ সাত আইনজীবীর নাম ঘোষণা করেন। দুটি প্রশ্ন হলো—দণ্ড ঘোষণার পর আইনে আনা সংশোধনী কাদের মোল্লার ক্ষেত্রে প্রযোজ্য কি না। অপরটি হলো, আন্তর্জাতিক অপরাধ (ট্রাইব্যুনালস) আইন, ১৯৭৩-এর অধীনে গঠিত আন্তর্জাতিক অপরাধ ট্রাইব্যুনালে প্রথাগত আন্তর্জাতিক আইন প্রযোজ্য হবে কি না।অ্যামিকাস কিউরি হিসেবে ইতিমধ্যে জ্যেষ্ঠ আইনজীবী রফিক-উল হক, এম আমীর-উল ইসলাম, সাবেক অ্যাটর্নি জেনারেল মাহমুদুল ইসলাম ও আজমালুল হোসেন কিউসি মত দিয়েছেন।মানবতাবিরোধী অপরাধের মামলায় গত ৫ ফেব্রুয়ারি আন্তর্জাতিক অপরাধ ট্রাইব্যুনাল-২ কাদের মোল্লার বিরুদ্ধে আনা ছয়টি অভিযোগের মধ্যে দুটিতে তাঁকে যাবজ্জীবন কারাদণ্ডাদেশ এবং তিনটিতে ১৫ বছর করে কারাদণ্ডাদেশ দেন। অন্য একটি অভিযোগ থেকে তাঁকে খালাস দেওয়া হয়। কিন্তু কাদের মোল্লার সর্বোচ্চ শাস্তির দাবিতে আকস্মিকভাবে শাহবাগে তরুণদের নেতৃত্বে প্রতিবাদ শুরু হয়। গড়ে ওঠে গণজাগরণ মঞ্চ। এরপর দণ্ডাদেশের বিরুদ্ধে আপিলের সমান সুযোগ রেখে ১৭ ফেব্রুয়ারি আন্তর্জাতিক অপরাধ (ট্রাইব্যুনালস) (সংশোধন) বিল, ২০১৩ জাতীয় সংসদে পাস হয়। আগে কোনো অভিযোগে আসামির সাজা হলে তাঁর বিরুদ্ধে আপিলের সুযোগ ছিল না সরকারপক্ষের।৩ মার্চ কাদের মোল্লার সর্বোচ্চ সাজা চেয়ে আপিল করে রাষ্ট্রপক্ষ। পরদিন ট্রাইব্যুনালের দেওয়া দণ্ডাদেশ বাতিল করে অব্যাহতি চেয়ে আরজি জানিয়ে আপিল করেন কাদের মোল্লা। এর পরিপ্রেক্ষিতে আপিলের শুনানি শুরু হয়।
