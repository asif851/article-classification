
রাঙামাটির বাঘাইছড়ি উপজেলায় দুই সহোদরকে গুলি করে হত্যা করেছে একদল দুর্বৃত্ত। আজ বৃহস্পতিবার ভোর পাঁচটার দিকে এ ঘটনা ঘটে।নিহত দুই ভাই হলেন সুশান্ত চাকমা (৩২) ও ত্রিদিব চাকমা (৩০)। তাঁরা পার্বত্য চট্টগ্রাম জনসংহতি সমিতির (এমএন লারমা) সদস্য।পুলিশ ও স্থানীয় সূত্রে জানা গেছে, উপজেলায় রূপকারী ইউনিয়নের মধ্যপাড়ার নিজ বাড়িতে সুশান্ত ও ত্রিদিবকে গুলি করা হয়। অস্ত্রধারী দুর্বৃত্তরা আজ ভোরের দিকে এসে তাঁদের বাড়ি ঘেরাও করে রাখে। পরে তাঁদের ঘুম থেকে তুলে নিয়ে গুলি করে হত্যা করা হয়।ঘটনার সত্যতা নিশ্চিত করে বাঘাইছড়ি থানার ভারপ্রাপ্ত কর্মকর্তা (ওসি) আজিজুর রহমান বলেন, পুলিশ ঘটনাস্থলে গেছে। তারা ফিরে এলে বিস্তারিত জানা যাবে।
