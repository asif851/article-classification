
প্রধানমন্ত্রী শেখ হাসিনা আজ বুধবার চট্টগ্রামে নৌবাহিনী একাডেমিতে বিএনএ বঙ্গবন্ধু কমপ্লেক্সের উদ্বোধন করেছেন। এটি নৌবাহিনীর জন্য সব আধুনিক সুযোগ-সুবিধাসংবলিত প্রথম আন্তর্জাতিক মানসম্পন্ন প্রশিক্ষণ একাডেমি। কর্ণফুলী নদীর মোহনা এবং বঙ্গোপসাগরের তীরবর্তী এই একাডেমিতে নির্মিত অত্যাধুনিক বঙ্গবন্ধু কমপ্লেক্সটি আধুনিক স্থাপত্যকলার এক অনন্য নিদর্শন।
জাহাজের আদলে নির্মিত এই কমপ্লেক্সের সামনে ব্রোঞ্জ নির্মিত জাতির পিতার ৪১ ফুট উঁচু এক আবক্ষ মূর্তি স্থাপন করা হয়েছে। ১৮ ফুট মূর্তিটিকে ২৩ ফুট উঁচু কালো বেদির ওপর স্থাপন করা হয়েছে। যা দেখলে মনে হবে, বঙ্গবন্ধু সুদূর সমুদ্র পানে তাকিয়ে আছেন।
১৬টি ভবনের সমন্বয়ে গড়ে তোলা এই কমপ্লেক্সে একাডেমিক এবং প্রশিক্ষণ কার্যক্রম চালানোর পাশাপাশি আবাসিক সুবিধা রয়েছে। এতে ওয়ার্ড রুম, প্যারেড গ্রাউন্ড, সুইমিং পুল, বোট পুল এবং অন্য সুবিধাদি রাখা হয়েছে। আন্তর্জাতিক মানসম্পন্ন করে কমপ্লেক্সটি গড়ে তুলতে এখানে সিম্যানশিপ, অ্যান্টিসাবমেরিন, যুদ্ধাস্ত্র এবং কমিউনিকেশন মডেল রুম, চার্ট রুম, লাইব্রেরি, কম্পিউটার, ল্যাংগুয়েজ ক্লাব, আধুনিক মিলনায়তন এবং সাত ধরনের ল্যাবরেটরি রয়েছে।
প্রধানমন্ত্রী শেখ হাসিনা ২০১০ সালের ২৯ ডিসেম্বর এই কমপ্লেক্সের ভিত্তিপ্রস্তর স্থাপন করেন।
প্রধানমন্ত্রী এখানে নৌবাহিনীর ক্যাডেট, মিডশিপম্যান এবং নৌবাহিনী স্কুল ও কলেজের পরিবেশনায় একটি মনোজ্ঞ ডিসপ্লেও উপভোগ করেন। অনুষ্ঠানে মন্ত্রিপরিষদ সদস্যবৃন্দ, প্রধানমন্ত্রীর উপদেষ্টাবৃন্দ, সংসদ সদস্যবৃন্দ, সরকারের পদস্থ সামরিক ও বেসামরিক কর্মকর্তাবৃন্দ, আমন্ত্রিত অতিথিবৃন্দ, নৌবাহিনীর ক্যাডেট ও মিডশিপম্যানগণ উপস্থিত ছিলেন। এর আগে প্রধানমন্ত্রী শেখ হাসিনা নৌবাহিনী একাডেমিতে পৌঁছালে তাঁকে নৌবাহিনী প্রধান চিফ অ্যাডমিরাল মোহাম্মদ নিজাম উদ্দিন আহমেদ স্বাগত জানান।
