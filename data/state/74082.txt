
প্রধানমন্ত্রী মাছের নির্বিঘ্ন বংশ বিস্তারে ও দৈহিক বৃদ্ধিতে সহায়তা এবং এর প্রাকৃতিক উৎস রক্ষা ও প্রজননকেন্দ্র সংরক্ষণের জন্য সংশ্লিষ্ট সবার প্রতি আহ্বান জানিয়েছেন। তিনি মাছের চারণক্ষেত্র যেন সংকুচিত না হয়, সে জন্য সার, কীটনাশক, বর্জ্য ব্যবস্থাপনা, অপরিকল্পিত রাস্তাঘাট ও বাঁধ নির্মাণে সংশ্লিষ্ট সবাইকে সচেতন হওয়ার আহ্বান জানান। খবর বাসস ও ইউএনবির।প্রধানমন্ত্রী গতকাল মঙ্গলবার সকালে ওসমানী স্মৃতি মিলনায়তনে মৎস্য অধিদপ্তর ও মৎস্য ও পশুসম্পদ মন্ত্রণালয় আয়োজিত ‘জাতীয় মৎস্য সপ্তাহ-২০১৩’-এর উদ্বোধনী অনুষ্ঠানে ভাষণ দেওয়ার সময় এ আহ্বান জানান। মৎস্য সপ্তাহের এবারের প্রতিপাদ্য হচ্ছে, ‘মাছে মাছে ভরব দেশ, গড়ব সোনার বাংলাদেশ।’ বর্ষাকালের প্রজনন মৌসুমে কেউ যাতে পোনা ও ডিমওয়ালা মাছ ধরতে না পারে সেদিকে সংশ্ল্লিষ্ট সবাইকে আরও দৃষ্টি দেওয়ারও আহ্বান জানান প্রধানমন্ত্রী। এর আগে প্রধানমন্ত্রী মৎস্য খাতের উন্নয়নে বিশেষ অবদানের জন্য পাঁচটি প্রতিষ্ঠান ও ব্যক্তিকে স্বর্ণ পদক এবং ১৫ সংগঠন ও ব্যক্তিকে রৌপ্য পদক প্রদান করেন। তিনি দেশে এই প্রথমবারের মতো ১৫ জন জেলেকে প্রতীকী পরিচয়পত্রও প্রদান করেন। এরপর শেরেবাংলা নগরে গণভবনের পুকুরে মাছের পোনা অবমুক্ত করে মৎস্য সপ্তাহ-২০১৩-এর উদ্বোধন করেন।অনুদানের চেক গ্রহণ করবেন: প্রধানমন্ত্রী সাভারে ভবনধসে ক্ষতিগ্রস্ত ব্যক্তিদের সাহায্যার্থে আজ আগ্রহী প্রতিষ্ঠান ও ব্যক্তিগত দাতাদের কাছ থেকে ‘প্রধানমন্ত্রীর ত্রাণ ও কল্যাণ তহবিলে’র জন্য অনুদানের চেক গ্রহণ করবেন।কাল লন্ডন যাচ্ছেন: প্রধানমন্ত্রী বেলারুশে তিন দিনের সরকারি সফরে আগামীকাল বৃহস্পতিবার লন্ডনের উদ্দেশে ঢাকা ত্যাগ করবেন। তিনি লন্ডনে চার দিন অবস্থান করবেন এবং সেখান থেকে ৮ জুলাই বেলারুশের রাজধানী মিনস্ক রওনা হবেন।
