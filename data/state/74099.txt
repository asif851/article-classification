
সারা দেশে গতকাল শনিবার মহান শহীদ দিবস ও আন্তর্জাতিক মাতৃভাষা দিবস যথাযোগ্য মর্যাদায় পালিত হয়েছে। ভাষাশহীদদের প্রতি শ্রদ্ধা জানাতে প্রতিবছর একুশে ফেব্রুয়ারি এ দিবসটি পালন করা হয়। একুশের প্রথম প্রহরে শহীদ মিনারে বিভিন্ন রাজনৈতিক, সামাজিক, সাংস্কৃতিকসহ নানা সংগঠনের পুষ্পমাল্য অর্পণের মধ্য দিয়ে দিবসের শুরু হয়। এরপর দিনব্যাপী নানা অনুষ্ঠানের মাধ্যমে শহীদদের স্মরণ করা হয়।আমাদের নিজস্ব প্রতিবেদক, আঞ্চলিক কার্যালয় ও প্রতিনিধিদের পাঠানো খবর:সিলেট: প্রথম প্রহরে জেলা প্রশাসন, পুলিশসহ আইনশৃঙ্খলা রক্ষাকারী বাহিনীর পক্ষ থেকে নগরের কেন্দ্রীয় শহীদ মিনারে পুষ্পমাল্য অর্পণ করা হয়। আওয়ামী লীগ, বিএনপিসহ বিভিন্ন সংগঠনের পক্ষে মধ্যরাত পর্যন্ত চলে শহীদ মিনারে শ্রদ্ধা নিবেদন। এ ছাড়া সকালে সম্মিলিত সাংস্কৃতিক জোট, প্রথম আলো বন্ধুসভাসহ বিভিন্ন সংগঠন শহীদ মিনারে শ্রদ্ধা নিবেদন করে।কুমিল্লা: নগরের কেন্দ্রীয় শহীদ মিনারে পুষ্পস্তবক অর্পণ করেন পরিকল্পনামন্ত্রী আ হ ম মুস্তফা কামাল, রেলপথমন্ত্রী মো. মুজিবুল হক, সাংসদ আ ক ম বাহাউদ্দিন। পরে মুক্তিযোদ্ধা সংসদসহ নগরের বিভিন্ন রাজনৈতিক, সামাজিক, সাংস্কৃতিক ও শিক্ষাপ্রতিষ্ঠানের শিক্ষার্থীরা শহীদ মিনারের বেদিতে ফুল দেন।মৌলভীবাজার: ভোরে কেন্দ্রীয় শহীদ মিনারে পুষ্পস্তবক অর্পণ করেন সমাজকল্যাণমন্ত্রী সৈয়দ মহসিন আলী। এ ছাড়া পুষ্পস্তবক অর্পণ করে জেলা প্রশাসন, পুলিশ, জেলা মুক্তিযোদ্ধা সংসদ, আওয়ামী লীগ, বিএনপি, মৌলভীবাজার প্রেসক্লাব, বাংলাদেশ মেডিকেল অ্যাসোসিয়েশনসহ (বিএমএ) নানা সংগঠন। দিবসটি উপলক্ষে মৌলভীবাজার শাহজালাল (র.) ওয়েলফেয়ার ট্রাস্টের উদ্যোগে রক্তের গ্রুপ নির্ণয় করা হয়।জামালপুর: কেন্দ্রীয় শহীদ মিনারে পুষ্পস্তবক অর্পণ করেন বস্ত্র ও পাট প্রতিমন্ত্রী মির্জা আজম। পরে আওয়ামী লীগ, জেলা বিএনপিসহ বিভিন্ন সামাজিক ও সাংস্কৃতিক সংগঠন, জেলা প্রশাসন, জেলা পুলিশ, প্রেসক্লাব শহীদ মিনারে পুষ্পস্তবক অর্পণ করে। এ ছাড়া ভোরে শহরের নয়াপাড়া এলাকা থেকে বন্ধুসভা প্রভাতফেরি বের করে।ময়মনসিংহ: শহরের টাউন হল মাঠের কেন্দ্রীয় শহীদ মিনারে ফুল দিয়ে শ্রদ্ধা জানায় জেলা প্রশাসন, পুলিশসহ বিভিন্ন রাজনৈতিক, সামাজিক ও সাংস্কৃতিক সংগঠন। সকালে শহীদ মিনারে মানুষের ঢল নামে। তাঁরা বিভিন্ন প্রতিষ্ঠানের পক্ষ হয়ে ও ব্যক্তিগতভাবে শহীদ মিনারে ফুল দিয়ে ভাষাশহীদদের প্রতি শ্রদ্ধা জানান।হবিগঞ্জ: হবিগঞ্জ বৃন্দাবন সরকারি কলেজ প্রাঙ্গণে শহীদ মিনারে রাত ১২টা ১ মিনিটে পুষ্পস্তবক অর্পণ করা হয়। এ ছাড়া ভোরে প্রভাতফেরি, সকাল ১০টায় শিশুদের চিত্রাঙ্কন প্রতিযোগিতা হয়।সুনামগঞ্জ: শহরের শহীদ মিনারে রাত ১২টার পর পুষ্পস্তবক অর্পণ করে ভাষাশহীদদের প্রতি শ্রদ্ধা জানায় আওয়ামী লীগ, বিএনপিসহ বিভিন্ন সামাজিক, সাংস্কৃতিক, পেশাজীবী সংগঠন ও বিভিন্ন শিক্ষাপ্রতিষ্ঠান। সকালে জেলা প্রশাসনের উদ্যোগে শহরে প্রভাতফেরি হয়।শেরপুর: দিবসটি উপলক্ষে বিভিন্ন সংগঠন নানা কর্মসূচি পালন করে। কর্মসূচির মধ্যে রয়েছে শহীদ মিনারে পুষ্পস্তবক অর্পণ, প্রভাতফেরি, আলোচনা সভা, ভাষাসৈনিকদের সংবর্ধনা ইত্যাদি। প্রথম প্রহরে শহরের চকবাজার এলাকায় কেন্দ্রীয় শহীদ মিনারে ফুল দেন জাতীয় সংসদে সরকারদলীয় হুইপ মো. আতিউর রহমান।ব্রাহ্মণবাড়িয়া: রাত ১২টা ১ মিনিটে ব্রাহ্মণবাড়িয়া সরকারি কলেজ প্রাঙ্গণে কেন্দ্রীয় শহীদ মিনারে স্থানীয় সাংসদ র আ ম উবায়দুল মোকতাদির চৌধুরী ফুল দিয়ে ভাষাশহীদদের শ্রদ্ধা জানান। এরপর বিভিন্ন সংগঠন শহীদ মিনারে ফুল দেয়। এ ছাড়া দিনব্যাপী নানা কর্মসূচি পালন করা হয়।নেত্রকোনা: প্রথম প্রহরে শহরের কেন্দ্রীয় শহীদ মিনারে পুষ্পমাল্য অর্পণের মাধ্যমে ভাষাশহীদদের প্রতি শ্রদ্ধা নিবেদন শুরু হয়। যুব ও ক্রীড়া উপমন্ত্রী আরিফ খান, বন্ধুসভাসহ বিভিন্ন সংগঠন ও সর্বস্তরের মানুষ শহীদ মিনারে পুস্পস্তবক অর্পণ করে। দিবসটি উপলক্ষে প্রভাতফেরি, আলোচনা সভাসহ বিভিন্ন কর্মসূচির আয়োজন করা হয়।নিকলী (কিশোরগঞ্জ): উপজেলা প্রশাসনের উদ্যোগে যথাযোগ্য মর্যাদায় দিবসটি পালিত হয়েছে। কর্মসূচির মধ্যে ছিল কেন্দ্রীয় শহীদ মিনারে পুষ্পস্তবক অর্পণ, প্রভাতফেরি, শিশুদের চিত্রাঙ্কন প্রতিযোগিতা।সরিষাবাড়ী (জামালপুর): উপজেলা প্রশাসনের উদ্যোগে কেন্দ্রীয় শহীদ মিনারে পুষ্পস্তবক অর্পণ করা হয়। এ ছাড়া দিবসটি উপলক্ষে নানা অনুষ্ঠানের আয়োজন করা হয়।
