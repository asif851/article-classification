
৩৭তম বিসিএসের প্রাথমিক বাছাই (প্রিলিমিনারি) পরীক্ষা গতকাল শুক্রবার অনুষ্ঠিত হয়েছে। এতে অংশ নিয়েছেন ২ লাখ ৬ হাজার ৪৫৩ জন প্রার্থী।
সরকারি কর্মকমিশন (পিএসসি) সূত্র বলেছে, আবেদনকারীদের মধ্যে ২ লাখ ৪৩ হাজার ৪১৫ জন যোগ্য বিবেচিত হয়েছিলেন। পরীক্ষায় উপস্থিতির হার ৮৪ দশমিক ৮২ শতাংশ। সাতজনকে গতকাল বহিষ্কার করা হয়েছে।
প্রিলিমিনারির জন্য আট সেট প্রশ্নপত্র করা হয়েছিল। এর মধ্যে চিত্রা কোডের প্রশ্নপত্রে পরীক্ষা হয়েছে। সকাল নয়টায় পিএসসির সম্মেলনকক্ষে পিএসসির চেয়ারম্যান মোহাম্মদ সাদিক, ৩৭তম বিসিএসের দায়িত্বপ্রাপ্ত সদস্য কামরুন নেসা খানমসহ অন্যান্য সদস্য ও সংশ্লিষ্ট কর্মকর্তাদের উপস্থিতিতে লটারির মাধ্যমে এই সেট নির্ধারণ করা হয়।
এর আগে চট্টগ্রাম, রাজশাহী, খুলনা, বরিশাল, সিলেট ও রংপুরের বিভাগীয় কমিশনার ও জেলা প্রশাসকদের সঙ্গে ভিডিও সম্মেলন করেন পিএসসির চেয়ারম্যান। এর মাধ্যমেই তাঁরা জানতে পারেন চিত্রা কোডের প্রশ্নপত্রে পরীক্ষা নিতে হবে।
পিএসসির চেয়ারম্যান বলেন, ‘বিসিএসে যেন প্রশ্নপত্র ফাঁস না হয় সে কারণে কয়েক বছর ধরেই একাধিক সেট প্রশ্নপত্র করা হচ্ছে। তবে কোন সেটে পরীক্ষা হবে, সেটি আগে থেকে কেউই জানেন না।’
