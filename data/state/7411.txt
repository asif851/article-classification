
রাজধানীর দক্ষিণ কেরানীগঞ্জের পাড় গেন্ডারিয়া এলাকায় একটি বাসায় আগুন লাগার ঘটনায় একই পরিবারের পাঁচজন দগ্ধ হয়েছেন। গতকাল মঙ্গলবার দিবাগত রাত সাড়ে তিনটার দিকে এই আগুন লাগে। 
অগ্নিদগ্ধ ব্যক্তিরা হলেন রুফিয়া বেগম (৫০), তাঁর মেয়ে সালমা (২২) ও সোনিয়া (১১), ছেলে রকি (১৮) ও আকাশ (১৪)।
অগ্নিদগ্ধ পাঁচজনকে ঢাকা মেডিকেল কলেজ হাসপাতালের বার্ন ইউনিটে ভর্তি করা হয়েছে। তাঁদের মধ্যে রুফিয়া ও রকির অবস্থা আশঙ্কাজনক।
মশার কয়েল থেকে এই আগুনের সূত্রপাত বলে ধারণা করছে ফায়ার সার্ভিস।
ফায়ার সার্ভিসের পোস্তগোলা স্টেশন অফিসার রেজাউল্লাহ বলেন, পরিবারটির সদস্যরা পাড় গেন্ডারিয়ায় একতলা একটি বাসায় বাস করেন। রাত সাড়ে তিনটার দিকে হঠাৎ আগুন লাগে। এ সময় তাঁরা ঘর থেকে বের হওয়ার চেষ্টা করেন। তবে আতঙ্কে দরজা খুলতে পারেননি। পরে বের হলেও পাঁচজন দগ্ধ হন। আশপাশের লোকজন এসে আগুন নেভান।
