
সাবেক তত্ত্বাবধায়ক সরকারের উপদেষ্টা আকবর আলি খান বলেছেন, বাংলাদেশের বাজেটে কোনো শৃঙ্খলা নেই। সংসদে বাজেট পাস নিছক আনুষ্ঠানিকতা। এতে জনমতের কোনো প্রতিফলন নেই।
গবেষণা সংস্থা পলিসি রিসার্চ ইনস্টিটিউটের (পিআরআই) উদ্যোগে ‘জাতীয় বাজেট ২০১৭-১৮: শেষ মুহূর্তের ভাবনা’ শীর্ষক আলোচনায় আকবর আলি খান এসব কথা বলেন। আজ শনিবার পিআরআই কার্যালয়ে এ আলোচনাটি সঞ্চালনা করেন প্রতিষ্ঠানটির নির্বাহী পরিচালক আহসান এইচ মনসুর।অনুষ্ঠানের আলোচ্য বিষয় ছিল ‘শেষ মুহূর্তের ভাবনা’। আকবর আলি খান এ প্রসঙ্গে বলেন, শেষ মুহূর্তের এমন ভাবনা অর্থহীন। এর মাধ্যমে মৌলিক কোনো পরিবর্তনও সম্ভব না।আলোচনায় অর্থনীতিবিদ আকবর আলি খান বলেন, বাজেট নিয়ন্ত্রণ করেন প্রধানমন্ত্রী ও অর্থমন্ত্রী। বাজেট আলোচনায় সাংসদেরা মুক্তিযুদ্ধের শহীদ, জাতির পিতাসহ বিভিন্নজনের প্রশংসা করেই সময় পার করেন। বাজেট নিয়ে প্রকৃত কোনো আলোচনা করেন না। বাংলাদেশের বাজেটের মৌলিক পরিবর্তন প্রয়োজন।অনুষ্ঠানে সাবেক তত্ত্বাবধায়ক সরকারের অর্থ উপদেষ্টা এ বি মির্জ্জা আজিজুল ইসলাম বলেন, এত বড় বাজেটের যৌক্তিকতা কী? রপ্তানি ও প্রবাসী আয়ে শ্লথগতি চলছে। কাঁচামাল আমদানি কমলেও মূলধনী যন্ত্রপাতি আমদানি বাড়ছে, এর মাধ্যমে অর্থ পাচার হচ্ছে কি না, খতিয়ে দেখা প্রয়োজন।জাতীয় রাজস্ব বোর্ডের (এনবিআর) সাবেক চেয়ারম্যান মোহাম্মদ আবদুল মজিদ বলেন, ভ্যাট হার ১৫ শতাংশ রেখে স্তর ঠিক করা উচিত।আহসান এইচ মনসুর বলেন, ভ্যাট আদায়ে এক লাখ ইলেকট্রনিক মেশিন কেনা দামে ব্যবসায়ীদের দেওয়া হচ্ছে। ঘরে বসেই রেজিস্ট্রেশন হচ্ছে। আগামী বছর থেকে ঘরে বসেই আয়কর দেওয়া যাবে। ব্যবসায়ীরা এসব ভালো উদ্যোগ চোখে দেখেন না।
