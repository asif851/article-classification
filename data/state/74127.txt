
মাওলানা নুরুল ইসলাম ফারুকী হত্যাকাণ্ড ও মগবাজারে তিন খুনের ঘটনা সিরিয়াস কিছু নয় বলে মন্তব্য করেছেন স্বরাষ্ট্র প্রতিমন্ত্রী আসাদুজ্জামান খান কামাল। একইসঙ্গে এ ব্যাপারে উদ্বিগ্ন না হওয়ারও পরামর্শ দিয়েছেন তিনি।আজ শনিবার রাজধানীর ঢাকা রিপোর্টার্স ইউনিটি মিলনায়তনে ‘আমরা নগরবাসী’ নামে একটি সংগঠন আয়োজিত গোলটেবিল আলোচনায় স্বরাষ্ট্র প্রতিমন্ত্রী এ কথা বলেন। ‘ফরমালিন প্রতিরোধে সরকারের সাফল্য ও পরবর্তী করণীয়’ শীর্ষক গোলটেবিল বৈঠকে তিনি প্রধান অতিথি হিসেবে উপস্থিত ছিলেন।গত বুধবার রাত আটটার দিকে আট-নয়জন দুর্বৃত্ত পূর্ব রাজাবাজারের দোতলার ভাড়া বাসায় ঢুকে স্ত্রী ও স্বজনদের আটকে রেখে ফারুকীকে গলা কেটে হত্যা করে। তিনি সুপ্রিম কোর্ট জামে মসজিদের খতিব ও কয়েকটি বেসরকারি টেলিভিশন চ্যানেলের ধর্মীয় অনুষ্ঠানের উপস্থাপক ছিলেন। পরদিন বৃহস্পতিবার মগবাজারের সোনালীবাগে গুলি করে তিনজনকে হত্যা করা হয়।স্বরাষ্ট্র প্রতিমন্ত্রী আসাদুজ্জামান খান কামাল বলেন, ‘ফারুকী হত্যাকাণ্ড ও মগবাজারের তিন খুনের ঘটনা সিরিয়াস কিছু না। উদ্বিগ্ন হওয়ার কিছু নেই। সাংবাদিকেরা যেভাবে প্রশ্ন করছেন, তেমন সিরিয়াস কিছু না। এগুলো বিচ্ছিন্ন ঘটনা।’স্বরাষ্ট্র প্রতিমন্ত্রী বলেন, ‘এগুলোর তদন্ত চলছে। আমরা এই হত্যাকাণ্ডগুলোর মোটিভ নিয়ে কাজ করছি। তদন্ত করা হচ্ছে। শিগগিরই এই তদন্ত প্রতিবেদন প্রকাশ করা হবে।’
আসাদুজ্জমান কামাল বলেন, ‘ফারুকী যেভাবে খুন হয়েছেন, তা ছিঁচকে সন্ত্রাসী করেনি, পেশাদার সন্ত্রাসী করেছে। কিছুক্ষণ আগে হত্যাকাণ্ডে জড়িত সন্দেহে একজনকে ধরা হয়েছে। মগবাজারের ঘটনা রেলের জমির দখল নিয়ে হয়েছে। যে সন্ত্রাসী এটা করেছে, তাঁকে চিহ্নিত করা হয়েছে। যেকোনো সময় তাঁকে আমরা গ্রেপ্তার করতে পারব। তবে এ ধরনের ঘটনায় উদ্বিগ্ন হওয়ার কিছু নেই। হঠাত্ করেই হয়ে থাকে।’
অনুষ্ঠানে বিশেষ অতিথি হিসেবে বক্তব্য দেন সাংসদ হাজী সেলিম ও ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক।
