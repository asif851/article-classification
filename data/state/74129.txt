
গাজীপুরের কালীগঞ্জ উপজেলার শ্রমিক কলেজে এইচএসসি পরীক্ষার ফরম পূরণে অতিরিক্ত টাকা আদায়ের অভিযোগ উঠেছে। টেস্ট (বাছাই) পরীক্ষায় অনুত্তীর্ণদের কাছ থেকে কলেজ কর্তৃপক্ষ বোর্ড নির্ধারিত ফির চেয়ে দ্বিগুণ টাকা আদায় করেছে বলে জানিয়েছে শিক্ষার্থীরা।কলেজের কয়েকজন শিক্ষার্থী বলেন, দ্বাদশ শ্রেণিতে শিক্ষার্থী ৩৯০ জন। এর মধ্যে টেস্ট পরীক্ষায় উত্তীর্ণ হয়েছে ১৪২ জন। গতকাল মঙ্গলবার এইচএসসি পরীক্ষার ফরম পূরণের শেষ দিনে ফরম পূরণ করা হয়েছে ২৮৭ জন শিক্ষার্থীর। টেস্ট পরীক্ষায় যেসব শিক্ষার্থী উত্তীর্ণ হয়েছে, তাদের কাছ থেকে বোর্ডের নির্ধারিত ১ হাজার ৮০০ টাকা ব্যাংকের মাধ্যমে জমা নিয়ে ফরম পূরণ করা হয়েছে। কিন্তু বাকি ১৪৫ জন শিক্ষার্থীর জন্য কলেজ কর্তৃপক্ষ এক নোটিশে জানিয়েছে, ফরম পূরণে আর্টস ও কমার্সের শিক্ষার্থীদের জন্য ৩ হাজার ৭০০ টাকা ও বিজ্ঞান শাখায় ৩ হাজার ৯৫০ টাকা। ওই হিসাবে অতিরিক্ত প্রায় ৩ লাখ টাকা আদায় করা হয়েছে।নাম প্রকাশ না করার শর্তে কয়েকজন শিক্ষার্থী বলেন, বিভিন্ন কলেজে এক বিষয়ে অকৃতকার্য হলেও শিক্ষার্থীরা নির্ধারিত ফি দিয়ে ফরম পূরণ করতে পেরেছে। কিন্তু এই কলেজে যারা অকৃতকার্য হয়েছে, তাদের কাছ থেকে দ্বিগুণ টাকা নেওয়া হয়েছে। প্রতিবাদ করলে ফরম পূরণ না করার হুমকি দিয়েছে কলেজ কর্তৃপক্ষ।কলেজের হিসাবরক্ষক জাকির হোসেন বলেন, কলেজ কর্তৃপক্ষ যে ফি নির্ধারণ করেছে, তিনি সেভাবেই টাকা আদায় করেছেন। এখানে তাঁর কোনো হাত নেই।কলেজের ফরম পূরণ কমিটির আহ্বায়ক ও অর্থনীতি বিভাগের শিক্ষক জোবায়ের চৌধুরী অতিরিক্ত ফি নেওয়ার বিষয়টি অস্বীকার করে বলেন, তাঁদের মাসিক বেতন বাকি ছিল। পরীক্ষার সময় হল খরচ আছে। বোর্ডে যাতায়াত খরচ এবং অন্যান্য কিছু খরচ আছে। সব মিলিয়ে ওই টাকা আদায় করা হয়েছে।এ ব্যাপারে জানতে গতকাল বিকেলে কলেজের অধ্যক্ষ ফেরদৌস মিয়ার মুঠোফোনে একাধিকবার ফোন করলেও তিনি ধরেননি।
