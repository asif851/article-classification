
বাগেরহাটের ফকিরহাট উপজেলায় কথা-কাটাকাটির জেরে পিটুনিতে আহত এক ব্যক্তি মারা গেছেন বলে অভিযোগ উঠেছে। জমির ওপর দিয়ে চলাচল নিয়ে বাগ্‌বিতণ্ডার একপর্যায়ে কওসার মোড়ল (৫৫) নামের এক ব্যক্তিকে পেটানো হয়। আহত কওসার ঘটনার পাঁচ দিন পর গতকাল মঙ্গলবার চিকিৎসাধীন অবস্থায় মারা যান। আজ বুধবার পুলিশ তাঁর মরদেহ ময়নাতদন্তের জন্য বাগেরহাট সদর হাসপাতালে পাঠায়। সেখানে দুপুরে তাঁর ময়নাতদন্ত হয়েছে।
কওসার মোড়ল ফকিরহাট উপজেলার নলধা মৌভোগ ইউনিয়নের কামটা গ্রামের কাছেম মোড়লের ছেলে।
কওসারের ছেলে মো. শরীফুল মোড়ল অভিযোগ করেন, দুই পক্ষের বিরোধপূর্ণ জমির ওপর দিয়ে চলাচল নিয়ে গত বৃহস্পতিবার সকালে ভাতিজা মাসুদ মোড়ল লাঠি দিয়ে চাচা কওসার মোড়লকে এলোপাতাড়ি পিটিয়ে আহত করেন। পরিবারের সদস্যরা তাঁকে উদ্ধার করে স্থানীয়ভাবে চিকিৎসা দিয়ে বাড়িতে নিয়ে আসেন। গতকাল গুরুতর অসুস্থ হয়ে পড়লে তাঁকে ফকিরহাট উপজেলা স্বাস্থ্য কমপ্লেক্সে নিয়ে যাওয়া হয়। সেখানে কর্তব্যরত চিকিৎসক তাঁকে মৃত ঘোষণা করেন।
ফকিরহাট থানার উপপরিদর্শক (এসআই) শফিকুল আলম আজ দুপুরে বলেন, কওসার মোড়লের ডান চোখ ও ঘাড়ের পেছনে জখমের চিহ্ন রয়েছে। বাগেরহাট সদর হাসপাতালের মর্গে লাশের ময়নাতদন্ত হয়েছে। কওসার মোড়লের সঙ্গে তাঁর বড় ভাই মহসিন মোড়লের ছেলে মাসুদের পূর্ববিরোধ রয়েছে। সেই বিরোধের জেরে মারধরে তাঁর মৃত্যু হয়েছে কি না, তা ময়নাতদন্তের প্রতিবেদন হাতে পেলেই জানা যাবে।
এ ব্যাপারে কথা বলার জন্য নিহত কওসারের ভাতিজা মাসুদ মোড়লের সঙ্গে যোগাযোগের চেষ্টা করে তাঁকে পাওয়া যায়নি।
