
কিশোরগঞ্জের নিকলী উপজেলার সরকারি প্রাথমিক বিদ্যালয়ের এক শিক্ষিকাসহ তিন নারীর আত্মহত্যার ঘটনা ঘটেছে। গতকাল রোববার গভীর রাত থেকে আজ সোমবার সকাল পর্যন্ত তিন আত্মহত্যার ঘটনা ঘটে। 
নিকলী উপজেলা সদরের বানিয়া হাটি গ্রামের মিজানুর রহমানের স্ত্রী ও ছেত্রা সরকারি প্রাথমিক বিদ্যালয়ের সহকারী শিক্ষিকা মৌসুমী আক্তার (৩০) রোববার গভীর রাতের কোনো একসময় আত্মহত্যা করেন। ঘরের বৈদ্যুতিক ফ্যানে তাঁর মরদেহ ঝুলতে দেখা যায়। একই রাতে উপজেলার পুকুরপাড় গ্রামের মৃত ইস্রাফিলের স্ত্রী ফাতেমা আক্তার (৪৫) পার্শ্ববর্তী উপজেলা কটিয়াদীর মামুদপুরে মেয়ের বাড়ির একটি আমগাছে ঝুলে আত্মহত্যা করেন। আজ সোমবার সকালে নিকলীর পাড়াবাজিতপুর গ্রামের আহাম্মদ আলীর স্ত্রী জাহানারা বেগম (৫০) নিজ ঘরের আড়ার সঙ্গে ঝুলে আত্মহত্যা করেন।
এলাকাবাসী সূত্রে জানা যায়, শিক্ষিকা মৌসুমী আক্তারের স্বামী ঢাকায় একটি বেসরকারি প্রতিষ্ঠানে চাকরি করেন। গুরুই ইউনিয়নের ৭ নম্বর ওয়ার্ড সদস্য পাড়াবাজিতপুর গ্রামের সামছুল হক বলেন, জাহানারার পরিবারের সদস্যরা টের পেয়ে তাঁকে উদ্ধার করে ভাগলপুর জহুরুল ইসলাম মেডিকেল কলেজ হাসপাতালে ভর্তি করেন। সেখানে তিনি চিকিৎসাধীন অবস্থায় মারা যান।
এদিকে একই দিনে এলাকার তিন নারীর আত্মহননের ঘটনায় জনমনে চাঞ্চল্যের সৃষ্টি হয়েছে।
নিকলী থানার ভারপ্রাপ্ত কর্মকর্তা (ওসি) মো. নাসির উদ্দিন ভুইয়া বলেন, মৌসুমী ও ফাতেমার মরদেহ ময়নাতদন্তের জন্য কিশোরগঞ্জ সদর জেনারেল হাসপাতালের মর্গে পাঠানো হয়েছে। আর জাহানারার মরদেহ জেলা প্রশাসকের কাছে আবেদনের মাধ্যমে ময়নাতদন্ত ছাড়াই পরিবার বুঝে নেয়। তিনটি ঘটনায় থানায় অপমৃত্যুর মামলা হয়েছে।
