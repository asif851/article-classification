
প্রধানমন্ত্রী শেখ হাসিনা বলেছেন, জাতির পিতার স্বপ্ন বাস্তবায়ন করে বাংলাদেশ এখন বিশ্বসভায় মাথা উঁচু করে এগিয়ে যাচ্ছে। আজ শনিবার সকালে গণভবনে বঙ্গবন্ধুর ৯৫তম জন্মবার্ষিকী উপলক্ষে শিশু-কিশোরদের চিত্রাঙ্কন প্রতিযোগিতার পুরস্কার বিতরণী অনুষ্ঠানে বক্তৃতা দেন তিনি।শেখ হাসিনা বলেন, ‘আমরা দেশের কল্যাণ ও উন্নয়নের জন্য রাষ্ট্র পরিচালনা করি। আমরা মহান মুক্তিযুদ্ধে বিজয় অর্জন করেছি। আমরা বিজয়ী জাতি। এই মর্যাদা যেন বিশ্ব আসনে প্রতিষ্ঠিত করতে পারি।’জাতির জনক বঙ্গবন্ধু শেখ মুজিবুর রহমানের স্মৃতিচারণা করে প্রধানমন্ত্রী বলেন, ‘রাষ্ট্রপতি হয়েও বঙ্গবন্ধু অত্যন্ত সাদাসিধে জীবনযাপন করতেন। তিনি রাষ্ট্রপতি ভবনে থাকেননি। থেকেছেন ধানমন্ডির ৩২ নম্বরের সাধারণ বাড়িতে। এই বাড়িতেই তাঁকে হত্যা করা হয়েছিল।'’শেখ হাসিনা আরও বলেন, ‘উত্তরাধিকার সূত্রে আমরা ৩২ নম্বরের এই বাড়ি পেয়েছিলাম। ঢাকায় এই একটিমাত্র বাড়ি ছিল আমাদের। কিন্তু আমরা দুই বোন সিদ্ধান্ত নিলাম বাড়িটি দেশের জনগণকে উৎসর্গ করার। কারণ, বঙ্গবন্ধু শেখ মুজিবুর রহমান রাজনীতি করতেন দেশের সাধারণ মানুষের জন্য।’তিনি বলেন, ‘৩২ নম্বর বাড়িটি নিয়ে আমরা একটি মেমোরিয়াল ট্রাস্ট করেছি। এই ট্রাস্ট সমাজের দুস্থ ,অসহায় মানুষের পাশে দাঁড়াচ্ছে।’শিশু-কিশোরদের উদ্দেশে প্রধানমন্ত্রী বলেন, ‘আমরা বাংলাদেশকে এমনভাবে গড়ে তুলতে চাই যেন প্রতিটি শিশু শিক্ষায়-দীক্ষায় উন্নত হতে পারে। আধুনিক প্রযুক্তি জ্ঞান সম্পন্ন হতে পারে। আমরা ডিজিটাল বাংলাদেশ তৈরি করেছি, এটা এখন বাস্তব। বিশ্বসভায় বাংলাদেশ এখন সব দিক থেকে এগিয়ে যাচ্ছে।’

