
অস্ট্রিয়ার ভিয়েনায় অনুষ্ঠেয় আন্তর্জাতিক আণবিক শক্তি সংস্থা (আইএইএ) সম্মেলনে যোগ দিতে দুই দিনের সফরে আজ সোমবার সকালে ঢাকা ছেড়েছেন প্রধানমন্ত্রী শেখ হাসিনা।
প্রধানমন্ত্রী ও তাঁর সফরসঙ্গীদের বহনকারী বিমান বাংলাদেশ এয়ার লাইনসের একটি বিশেষ ফ্লাইট সকাল ৯টা ১০ মিনিটে হজরত শাহজালাল আন্তর্জাতিক বিমানবন্দর ত্যাগ করে।
আজ স্থানীয় সময় বেলা আড়াইটায় ফ্লাইটটির ভিয়েনা আন্তর্জাতিক বিমানবন্দরে পৌঁছানোর কথা।
কাল ৩০ মে ‘আন্তর্জাতিক আণবিক শক্তি সংস্থার টেকনিক্যাল সহযোগিতা কর্মসূচি: ৬০ বছর পেরিয়ে উন্নয়নে অবদান’ শীর্ষক সম্মেলনের উদ্বোধনী অনুষ্ঠানে প্রধানমন্ত্রী যোগ দেবেন।
সফরকালে প্রধানমন্ত্রী শেখ হাসিনা অস্ট্রিয়ার চ্যান্সেলর ক্রিশ্চিয়ান কের্ন এবং প্রেসিডেন্ট আলেক্সান্ডার ভ্যানডার বিলেনের সঙ্গে বৈঠক করবেন।
আইএইএ মহাপরিচালক ইয়োকিয়া আমানোর সঙ্গে প্রধানমন্ত্রীর বৈঠক অনুষ্ঠিত হবে।
অস্ট্রিয়ায় প্রবাসী বাংলাদেশিদের এক ইফতার অনুষ্ঠানেও প্রধানমন্ত্রী অংশ নেবেন।
সফর শেষে ৩১ মে সকালে দেশে ফিরবেন প্রধানমন্ত্রী।
