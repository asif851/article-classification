
ময়মনসিংহের গফরগাঁও উপজেলায় গরু চুরি বেড়ে যাওয়ার প্রতিবাদে গতকাল শুক্রবার উপজেলা সদরে বিক্ষোভ মিছিল করেছেন চর আলগী ইউনিয়নের কয়েকটি গ্রামের লোকজন। তাঁরা ওই মিছিল থেকে প্রশাসনের কাছে গরু চুরি বন্ধের দাবি জানান।গফরগাঁও উপজেলা প্রশাসন, জনপ্রতিনিধি ও স্থানীয় সূত্রে জানা যায়, কিছুদিন পরেই কোরবানির ঈদ। এ কারণে চাহিদা বেড়ে গেছে। দুর্বৃত্তরা কয়েক সপ্তাহে উপজেলার চর আলগী, রসুলপুর ও গফরগাঁও ইউনিয়নের বিভিন্ন গ্রাম থেকে কমপক্ষে ৩০টি গরু চুরি হয়েছে। গত ৩১ আগস্ট উপজেলা আইনশৃঙ্খলা কমিটির সভায় বিষয়টি নিয়ে উৎকণ্ঠা জানান কয়েকটি ইউনিয়ন পরিষদের (ইউপি) চেয়ারম্যানরা। কিন্তু এরপরও গরু চুরি বন্ধ না হওয়ায় গতকাল দুপুর ১২টার দিকে ভুক্তভোগী লোকজন ও কয়েকজন জনপ্রতিনিধি উপজেলা সদরে এসে বিক্ষোভ করেন। একপর্যায়ে তাঁরা গফরগাঁও থানা ফটকের সামনে দাঁড়িয়েও বিক্ষোভ করেন। এ সময় গরু চুরির মামলায় পুলিশের হাতে গ্রেপ্তার হওয়া বেলাল নামের একজনের দৃষ্টান্তমূলক শাস্তিরও দাবি জানান তাঁরা। চর আলগী ইউনিয়ন পরিষদের (ইউপি) ৪, ৫ ও ৬ ওয়ার্ডের সংরক্ষিত আসনের নারী সদস্য সুলতানা রাজিয়া বলেন, চোরের ভয়ে সাধারণ কৃষক সারা দিন পরিশ্রম করার পর রাত জেগে গরু পাহারা দিচ্ছেন।উপজেলা নির্বাহী কর্মকর্তা (ইউএনও) সিদ্ধার্থ শংকর কুন্ডু বলেন, আইনশৃঙ্খলা কমিটির সভায় চেয়ারম্যানদের অভিযোগের পর গরু চুরি বন্ধে প্রতিটি ওয়ার্ডে চেয়ারম্যানদের সভা করে তৎপর থাকতে বলা হয়েছে। পুলিশকেও তৎপরতা বাড়াতে বলা হয়েছে।
