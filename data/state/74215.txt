
তোবা গ্রুপের মালিক দেলোয়ার হোসেন রাত আটটায় ঢাকা কেন্দ্রীয় কারাগার থেকে মুক্তি পেয়েছেন। বিষয়টি নিশ্চিত করেছেন ঢাকা কেন্দ্রীয় কারাগারের জ্যেষ্ঠ তত্ত্বাবধায়ক মো. ফরমান আলী।কারা তত্ত্বাবধায়ক জানান, বিকেলে জামিনসংক্রান্ত কাগজপত্র কারাগারে এসে পৌঁছে। আনুষ্ঠানিক প্রক্রিয়া শেষে রাত আটায় তাঁকে মুক্তি দেওয়া হয়।এর আগে গত ২৪ জুলাই বিচারপতি সৈয়দ এ বি মাহমুদুল হক ও বিচারপতি মো. নজরুল ইসলাম তালুকদারের সমন্বয়ে গঠিত হাইকোর্ট বেঞ্চ রুলসহ দেলোয়ারের দুই মাসের অন্তর্বর্তীকালীন জামিন মঞ্জুর করেন।গত রোববার অবশ্য বলা হয়েছিল, সরকার জামিন মঞ্জুরের আদেশের বিরুদ্ধে আপিল করার কথা চিন্তাভাবনা করছে। আজ সন্ধ্যায় অ্যাটর্নি জেনারেলের দায়িত্বে থাকা অতিরিক্ত অ্যাটর্নি জেনারেল মুরাদ রেজা প্রথম আলোকে জানান, তিনি জামিন আদেশের কপি হাতে পাননি। পেলে পরীক্ষা-নিরীক্ষা করে দেখবেন।
২০১২ সালের নভেম্বরে আশুলিয়ার নিশ্চিন্তপুরে তাজরীন ফ্যাশনস লিমিটেড নামের পোশাক কারখানায় আগুনে ১২৪ শ্রমিক নিহত হওয়ার ঘটনায় হওয়া মামলায় তোবা গ্রুপের মালিক দেলোয়ারকে গ্রেপ্তার করে কারাগারে পাঠানো হয়।
তোবা গ্রুপের অধীন পাঁচটি প্রতিষ্ঠানের ১৬০০ কর্মী তিন মাসের বকেয়া বেতন-বোনাসের দাবিতে আজ মঙ্গলবার অষ্টম দিনের মতো অনশন করছেন। অনশনরত শ্রমিকদের অভিযোগ, দেলোয়ার মুক্তি পেলে তাঁদের বেতন-ভাতা পরিশোধ হবে, মালিকপক্ষ এমন প্রতিশ্রুতি দিয়ে আসছিল। সে কারণে দেলোয়ারের মুক্তি দাবিতে তাঁদের দিয়ে মিছিলও করানো হয় বলে অভিযোগ রয়েছে।
