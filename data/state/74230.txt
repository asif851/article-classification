
রংপুর জেলা ছাত্রদলের আইনবিষয়ক সম্পাদক শাহীন আলম দুর্বৃত্তদের হামলায় নিহত হয়েছেন। আজ বৃহস্পতিবার রাতে রংপুর শহরের শিমুলবাগ মোড় এলাকায় এ ঘটনা ঘটে।প্রত্যক্ষদর্শী ও নিহতের পরিবার সূত্র জানায়, শাহীন আলমের বাড়ি রংপুর মেডিকেল কলেজ হাসপাতালের পূর্ব গেট এলাকায়। শাহীন আলম শহরে গ্র্যান্ড হোটেল মোড়ে দলীয় কার্যালয়ে যাওয়ার জন্য রাত নয়টার দিকে বাড়ি থেকে বের হন। রিকশায় করে যাওয়ার সময় শহরের শিমুলবাগ মোড় এলাকায় কয়েকজন দুর্বৃত্ত তাঁকে থেকে রিকশা থেকে নামিয়ে ধারালো অস্ত্র দিয়ে কুপিয়ে পালিয়ে যায়। স্থানীয় লোকজন তাঁকে রংপুর মেডিকেল কলেজ হাসপাতালে নিয়ে যান। সেখানে কর্তব্যরত চিকিত্সক রাত পৌনে ১০টার দিকে তাঁকে মৃত ঘোষণা করেন।এ ব্যাপারে জেলা ছাত্রদলের সাধারণ সম্পাদক তুহিন আলম প্রথম আলো ডটকমকে বলেন, ‘দলীয় কোনো কোন্দলে শাহীন নিহত হননি। এলাকার বিভিন্ন বিষয় নিয়ে পূর্বশত্রুতার জের ধরে এ ঘটনা ঘটতে পারে।’কোতোয়ালি থানার ভারপ্রাপ্ত কর্মকর্তা (ওসি) সাহাবুদ্দিন খলিফা প্রথম আলো ডটকমকে বলেন, ‘ঘটনাস্থলে পুলিশ পাঠানো হয়েছে। ঘটনা তদন্ত না করে এ ব্যাপারে বিস্তারিত কিছু বলা সম্ভব নয়।’
