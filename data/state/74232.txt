
বিশাল কড়াইয়ে পোড়া কালচে তেল। দেখে বোঝার উপায় নেই যে এটি তেল না মবিল। নিচে জমেছে গাদ। রোজ এমন তেলেই ভাজা হচ্ছিল জিলাপি, নিমকি। খাবারে মেশানো হতো মেয়াদোত্তীর্ণ রং। কারখানার পরিবেশও অপরিচ্ছন্ন। এই চিত্র চট্টগ্রামের গোসাইলডাঙ্গার কে বি দোভাষ লেন এলাকার রহমানিয়া বেকারির কারখানার। গতকাল সোমবার কারখানায় অভিযান চালিয়ে দুই লাখ টাকা জরিমানা করেন চট্টগ্রাম জেলা প্রশাসনের ভ্রাম্যমাণ আদালত।অভিযানে নেতৃত্ব দেন জেলা প্রশাসনের নির্বাহী ম্যাজিস্ট্রেট মোহাম্মাদ রুহুল আমীন। তিনি বলেন, বেকারিটিতে ব্যবহৃত সব পণ্যই নিম্নমানের। খাবারে যে রং ব্যবহার করা হচ্ছিল, তার মেয়াদ অনেক আগেই শেষ হয়ে গেছে। পুড়ে কালো হয়ে যাওয়া তেলে ভাজা হচ্ছিল বিভিন্ন মুখরোচক খাবার। জিলাপিতে ব্যবহার করা চিনির শিরা ছিল নষ্ট।মোহাম্মাদ রুহুল আমীন বলেন, বেকারিটিকে দুই লাখ টাকা জরিমানার পাশাপাশি ৫০ লিটার পোড়া পামতেল ও দুই মণ নষ্ট চিনির শিরা নালায় ফেলে দেওয়া হয়েছে।
