
এ মাসেই হোলি আর্টিজান মামলার অভিযোগপত্র দেওয়া হবে বলে জানিয়েছেন মামলার তদন্তকারী সংস্থা ঢাকা মহানগর পুলিশের (ডিএমপি) কাউন্টার টেররিজম ও ট্রান্স ন্যাশনাল ক্রাইম ইউনিটের প্রধান মনিরুল ইসলাম।আজ রোববার দুপুরে ঢাকা মহানগর পুলিশের মিডিয়া সেন্টারে সাংবাদিকদের সঙ্গে আলাপকালে মনিরুল ইসলাম এ কথা বলেন। তিনি বলেন, হোলি আর্টিজান মামলার সব গুরুত্বপূর্ণ আসামি ধরা পড়েছেন। তাঁদের মধ্যে কেউ কেউ ইতিমধ্যে স্বীকারোক্তিমূলক জবানবন্দি দিয়েছেন। হামলার সঙ্গে জড়িত হাদিসুর রহমান সাগর নামের এক আসামি এখনো পলাতক রয়েছেন ।মনিরুল ইসলাম জানান, অর্থায়নকারী আকরাম হোসেন নামের একজনকে এখনো ধরা যায়নি। গত ১৫ আগস্ট পান্থপথের হোটেল ওলিও ইন্টারন্যাশনালে পুলিশের অভিযানে সাইফুল ইসলাম নামে যে ব্যক্তি নিহত হন, তাঁর পেছনেও আকরাম হোসেনের অর্থায়ন ছিল। হোলি আর্টিজান হামলায় যুক্ত বাশারুজ্জামান ওরফে চকলেট ও মিজানুর রহমান ওরফে ছোট মিজান চাঁপাইনবাবগঞ্জে পুলিশের অভিযানে নিহত হয়েছেন বলে অতি সম্প্রতি ডিএনএ টেস্টে নিশ্চিত হওয়া গেছে।
গত বছরের ১ জুলাই রাতে পাঁচ জঙ্গি গুলশান-২-এর ৭৯ নম্বর সড়কে হোলি আর্টিজান বেকারিতে হামলা চালায়। এ হামলায় নিহত হন দেশি-বিদেশি ২০ নাগরিক। জঙ্গিদের হামলায় নিহত হন পুলিশের দুজন কর্মকর্তা। পরদিন সকালে সেনাবাহিনীর নেতৃত্বে পরিচালিত অভিযানের মধ্য দিয়ে জঙ্গিদের ১২ ঘণ্টার জিম্মি সংকটের অবসান হয়। ওই অভিযানে পাঁচ জঙ্গিসহ ছয়জন নিহত হয়।
 
