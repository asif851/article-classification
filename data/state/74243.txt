
স্বাস্থ্য প্রকৌশল অধিদপ্তরের নয়টি নির্মাণকাজ-সম্পর্কিত পাঁচটি দরপত্র (ই-টেন্ডার) কার্যক্রমের ওপর এক মাসের স্থগিতাদেশ দিয়েছেন হাইকোর্ট। এক রিট আবেদনের প্রাথমিক শুনানি নিয়ে আজ বুধবার বিচারপতি এস এম এমদাদুল হক ও বিচারপতি ভীষ্মদেব চক্রবর্তীর সমন্বয়ে গঠিত হাইকোর্ট বেঞ্চ এ আদেশ দেন।
নয়টি নির্মাণকাজের মধ্যে তিনটির ই-টেন্ডার আহ্বান করা হয়েছিল চলতি বছরের ২৭ আগস্ট। এই তিনটি কাজ হলো: নোয়াখালীর কবিরহাট উপজেলার ১০ শয্যাবিশিষ্ট ধানসিঁড়ি মা ও শিশু কল্যাণ কেন্দ্র নির্মাণ, ফেনীর সোনাগাজী উপজেলার আমিনবাদ ইউনিয়নের সোনাপুর ১০ শয্যাবিশিষ্ট মা ও শিশু কল্যাণ কেন্দ্র নির্মাণ ও নরসিংদী জেলার শিবপুর উপজেলার নিমগাঁওয়ে ১০ শয্যাবিশিষ্ট মা ও শিশু কল্যাণ কেন্দ্র নির্মাণ।
গাজীপুর জেলার কাপাসিয়া নার্সিং কলেজ ও হোস্টেল ভবনের বর্ধিতকরণের কাজের ই-টেন্ডার আহ্বান করা হয় চলতি বছরের ২৪ আগস্ট; ভোলার চরফ্যাশন উপজেলার স্বাস্থ্য কমপ্লেক্স ৫০ থেকে ১০০ শয্যায় উন্নীতকরণ, সংস্কার ও মেরামতের কাজের ই-টেন্ডার আহ্বান করা হয় ২০ আগস্ট; রংপুর জেলা ১০০ শয্যাবিশিষ্ট শিশু হাসপাতাল নির্মাণ, সিরাজগঞ্জের কাজীপুর উপজেলায় মেডিকেল ট্রেনিং স্কুল (ম্যাটস) নির্মাণকাজ, সিরাজগঞ্জ জেলার কাজীপুর উপজেলায় এফডব্লিউভিটিআই নির্মাণকাজ ও কাজীপুর উপজেলা স্বাস্থ্য কমপ্লেক্স ৫০ শয্যা থেকে ১০০ শয্যায় উন্নীতকরণ, সংস্কার ও মেরামতকাজের ই-টেন্ডার আহ্বান করা হয় ১৭ আগস্ট।
নয়টি নির্মাণকাজ-সম্পর্কিত সংশ্লিষ্ট পাঁচটি ই-টেন্ডার বা দরপত্র প্রক্রিয়ার বৈধতা চ্যালেঞ্জ করে গতকাল মঙ্গলবার পৃথক পাঁচটি রিট করেন ঐশী এন্টারপ্রাইজের স্বত্বাধিকারী মোহাম্মদ হোসেন, যা আজ শুনানির জন্য ওঠে।
আদালতে রিটগুলোর পক্ষে শুনানি করেন আইনজীবী এ বি এম আলতাফ হোসেন। সঙ্গে ছিলেন আইনজীবী কামরুজ্জামান কচি ও এ আর এম কামরুজ্জামান কাঁকন। রাষ্ট্রপক্ষে ছিলেন ডেপুটি অ্যাটর্নি জেনারেল খুরশিদুল আলম।
পরে কামরুজ্জামান কাঁকন প্রথম আলোকে বলেন, হাইকোর্ট নয়টি নির্মাণকাজ-সম্পর্কিত পাঁচটি ই-টেন্ডার কার্যক্রম এক মাসের জন্য স্থগিত করেছেন। অবকাশ শেষে নিয়মিত আদালতে আবেদনগুলো উপস্থাপন করতে বলা হয়েছে।
পরে ডেপুটি অ্যাটর্নি জেনারেল খুরশিদুল আলম প্রথম আলোকে বলেন, আদালত কোনো রুল দেননি। স্থগিতাদেশ দিয়েছেন। সংশ্লিষ্ট অধিদপ্তরের সঙ্গে আলোচনা সাপেক্ষে ওই আদেশের বিরুদ্ধে আপিল বিভাগে আবেদন করা হবে।
