

কক্সবাজারের টেকনাফে একটি ঘরের খাটের নিচে পাওয়া গেল বস্তাভর্তি দেড় লাখ ইয়াবা বড়ি। এসব ইয়াবা উদ্ধার করেছে বর্ডার গার্ড বাংলাদেশ (বিজিবি)। এ ঘটনায় কাউকে আটক না করা হলেও বাড়ির মালিককে পলাতক আসামি করে মামলা করা হয়েছে।
গতকাল মঙ্গলবার রাত আটটার দিকে উপজেলার সাবরাং ইউনিয়নের খয়রাতিপাড়া গ্রাম থেকে ইয়াবা বড়িগুলো উদ্ধার করা হয়। এ তথ্য নিশ্চিত করেছেন টেকনাফ ২ বিজিবির অধিনায়ক লে. কর্নেল এস এম আরিফুল ইসলাম।
আরিফুল ইসলাম বলেন, তারা জানতে পারেন, উপজেলার সাবরাং ইউনিয়নের খয়রাতিপাড়ার বাসিন্দা মো. ফজল হকের বসতবাড়িতে ইয়াবার একটি বড় চালান মজুত করা হয়েছে। ওই সূত্র ধরে, শাহপরীর দ্বীপ চৌকির নায়েক সুবেদার মো. সৈয়দ এনায়েত উল্লাহের নেতৃত্বে বাড়িটিতে অভিযান চালানো হয়। অভিযানের একপর্যায়ে বসতঘরে খাটের নিচে একটি প্লাস্টিকের বস্তার সন্ধান পাওয়া যায়। ওই বস্তার ভেতর থেকে সাড়ে ৪ কোটি টাকার মূল্যমানের দেড় লাখ ইয়াবা বড়ি ও ৮০ হাজার টাকা উদ্ধার করতে সক্ষম হয়। অভিযান চলাকালে বাড়ির মালিক ও অন্য কোনো লোকজনকে পাওয়া যায়নি। র‍্যাব সূত্র জানায়, এ ঘটনায় বাড়ির মালিক মো. ফজল হকে (৪০) পলাতক আসামি করে মামলা করা হয়েছে।
টেকনাফ মডেল থানার ভারপ্রাপ্ত কর্মকর্তা (ওসি) মো. মাইন উদ্দিন খান বলেন, উদ্ধার করা ইয়াবা বড়ি ও নগদ টাকাগুলো থানায় হস্তান্তর করা হয়েছে।
