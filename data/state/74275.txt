
দ্রব্যমূল্য নিয়ন্ত্রণে অভিযান শুরু করার আগে বাজারের নাম ফাঁস হয়ে যাচ্ছে। এ অভিযোগ উঠে এসেছে বাজার তদারকি জোরদার করা নিয়ে আয়োজিত বাণিজ্য মন্ত্রণালয়ের একটি সভায়। অভিযানের আগে বাজারের নাম ফাঁস হয়ে গেলে তদারকিতে কোনো লাভ হয় না। সভায় বাজার তদারকির ক্ষেত্রে নানা দুর্বলতাও উঠে আসে। প্রথম আলোর ফেসবুক পেজের পক্ষ থেকে এ বিষয়ে পাঠকদের মতামত চাওয়া হয়েছিল। অনেক পাঠকই সেখানে তাঁদের মতামত জানিয়েছেন।
আবদুল্লাহ আল মামুন লিখেছেন, যাদের নিয়ে অভিযান করা হচ্ছে, তারা কোনো না কোনোভাবে ব্যবসায়ীদের সঙ্গে যুক্ত। তাই বাজারের নাম ফাঁস হয়ে যাচ্ছে। এ কারণে এই অভিযানের জন্য বিশেষ দল তৈরি করা দরকার।’
বিভাস দাস লিখেছেন, ‘স্বাভাবিক। পরিস্থিতি এ রকম—চোরকে বলেন চুরি করতে, আর গৃহস্থকে বলেন জেগে থাকতে। সমস্যা নেই, আমরা নীরব দর্শক।’
অভিযানের ক্ষেত্রে আরও সতর্কতার প্রয়োজন আছে বলে মনে করেন কোনো কোনো পাঠক। এক পাঠকের পরামর্শ, কর্মকর্তাদের আগেই সতর্ক করতে হবে, যেন অভিযানের তথ্য ফাঁস না হয়। আর যদি তথ্য ফাঁস হয়, তাহলে সব কর্মকর্তাদের বিরুদ্ধে শাস্তির ব্যবস্থা নিতে হবে।
দারুণ এক পরামর্শ দিয়েছেন এস এ মাহমুদ। তিনি লিখেছেন, পাইকারি ও খুচরা সবকিছুর মূল্যতালিকা যদি সরকার টিভিতে দিয়ে দেয়, তাহলে জনগণ জানতে পারবে। আর তখন তদন্তকারীরা বাজারে ভোক্তা সেজে খোঁজখবর নিতে পারেন।
হতাশ হয়ে আলমগীর হোসাইন লিখেছেন, ‘কোনো মতামত নেই। কারণ, এ দেশ এমনই।’
অভিযানকারী দলের মধ্য থেকেই তথ্য ফাঁস হয়—এমনটা মনে করেন অনেক পাঠক। রাকিবুল ইয়াসিন লিখেছেন, ‘যারা অভিযানে যায়, তারাই আগে থেকে জানিয়ে যায়।’
শাহ মকদুর লিখেছেন, ‘দ্রব্যমূল্য তদারকি করার আগে নিজেদের ভেতরে তদারকি করা উচিত!’
যথাযথ শাস্তির কথা লিখেছেন আরিফ আহমেদ। তাঁর মন্তব্য, ‘দু-একটা চোরকে ধরে সাজা দিলেই সব নিয়ন্ত্রণে চলে আসবে।’
