
সাভারের তেঁতুলঝড়া ইউনিয়নের হল-মার্ক গ্রুপের মূল শিল্পপার্ক এলাকায় সরকারি খাসজমিতে অবৈধভাবে তৈরি করা ভবন ভেঙে ফেলার কাজ শেষ করেছে ঢাকা জেলা প্রশাসন।
আজ সোমবার সকাল সাড়ে ১০টার দিকে একটি বুলডোজার দিয়ে হল-মার্কের রাইট ফ্যাশনস ভবন ভাঙার মধ্য দিয়ে এই কাজ শুরু হয়। বিকেল সাড়ে পাঁচটার দিকে অবৈধ স্থাপনাগুলো ভেঙে ফেলার কাজ শেষ হয়। ঢাকা জেলা প্রশাসন পরিচালিত এ উদ্ধার অভিযানে নেতৃত্ব দেন নির্বাহী ম্যাজিস্ট্রেট মো. আসাদুজ্জামান।
২০১২ সালে কারখানাটির উদ্বোধন করেছিলেন সোনালী ব্যাংকের তত্কালীন ব্যবস্থাপনা পরিচালক ও প্রধান নির্বাহী কর্মকর্তা (সিইও) মো. হুমায়ুন কবীর।
সাভারের সহকারী কমিশনার (ভূমি) মো. লিয়াকত আলী জানান, আজ হল-মার্কের দখলে থাকা পাঁচ একর (সাড়ে ১৫ বিঘা) খাসজমির ওপর যেসব অবৈধ ভবন ছিল, সেগুলো গুঁড়িয়ে দেওয়া হয়েছে। হল-মার্ক গ্রুপ অবৈধভাবে এই জমির ওপর বিভিন্ন স্থাপনা নির্মাণ করেছিল।
