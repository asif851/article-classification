
জিয়া অরফানেজ ট্রাস্ট দুর্নীতি মামলায় রায়ের অনুলিপি আগামীকাল দেওয়া হবে বলে খালেদা জিয়ার আইনজীবীদের জানিয়েছেন আদালত।
আজ রোববার বেলা ১১টার দিকে খালেদা জিয়ার আইনজীবী সানাউল্লাহ মিঞা রায়ের অনুলিপি কখন দেওয়া হবে, তা আদালতের কাছে জানতে চান। এর পরিপ্রেক্ষিতে ঢাকার বিশেষ জজ আদালত-৫–এর বিচারক আখতারুজ্জামান তাঁকে এ তথ্য জানান বলে সংশ্লিষ্ট আদালতের পেশকার প্রথম আলোকে জানান।
৮ ফেব্রুয়ারি জিয়া অরফানেজ ট্রাস্ট দুর্নীতি মামলায় খালেদা জিয়াকে পাঁচ বছর কারাদণ্ডের সাজা দেন ঢাকার বিশেষ জজ-৫ আদালত। অন্য ৫ জনের ১০ বছর করে কারাদণ্ড দেন। রায়ের পর তাঁকে পুরান ঢাকার নাজিমুদ্দিন রোডের কারাগারে নেওয়া হয়।
পরের দিন খালেদা জিয়ার ভাইসহ তাঁর আত্মীয়স্বজন কারাগারে তাঁর সঙ্গে সাক্ষাৎ করেন। ১০ ফেব্রুয়ারি তাঁর পাঁচজন আইনজীবী আবদুর রেজাক খান, বিএনপির স্থায়ী কমিটির সদস্য আইনজীবী মওদুদ আহমেদ, সাবেক স্পিকার জমিরউদ্দিন সরকার, সুপ্রিম কোর্ট আইনজীবী সমিতির সাবেক সভাপতি খন্দকার মাহবুব হোসেন এবং সাবেক অ্যাটর্নি জেনারেল এ জে মোহাম্মদ আলী সাক্ষাৎ করেন।
খালেদার সঙ্গে দেখা করার পরে রেজাক খানসহ সাংবাদিকদের বলেছিলেন, রায়ের কপি তুলে যত দ্রুত সম্ভব আপিল ও জামিনের জন্য উচ্চ আদালতে আবেদন করতে আইনজীবীদের নির্দেশ দিয়েছেন বিএনপি চেয়ারপারসন খালেদা জিয়া।
