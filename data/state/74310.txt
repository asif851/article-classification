
নারায়ণগঞ্জ সিটি করপোরেশন নির্বাচনের রিটার্নিং কর্মকর্তা মো. নুরুজ্জামান তালুকদার বলেছেন, ভোটের পরিবেশ সুন্দর আছে। শেষ পর্যন্ত এই পরিবেশ বজায় থাকবে বলে তাঁর আশা।
আজ বৃহস্পতিবার সকালে শহরের আদর্শ স্কুল ভোটকেন্দ্র পরিদর্শনে এসে সাংবাদিকদের কাছে এসব কথা বলেন রিটার্নিং কর্মকর্তা। সকাল সাড়ে নয়টার দিকে এই ভোটকেন্দ্রে আসেন তিনি।
নুরুজ্জামান তালুকদার বলেন, প্রতিটি ভোটকেন্দ্র ও এর আশপাশে পর্যাপ্তসংখ্যক আইনশৃঙ্খলা রক্ষাকারী বাহিনীর সদস্য মোতায়েন আছে। কোথাও কোনো অপ্রীতিকর ঘটনা ঘটলে তিন মিনিটের মধ্যে যাতে আইনশৃঙ্খলা রক্ষাকারী বাহিনী এগিয়ে আসতে পারে, সেই ব্যবস্থা নেওয়া হয়েছে।
বিএনপির মেয়র প্রার্থী সাখাওয়াত হোসেন খান আজ সকাল সোয়া আটটার দিকে আদর্শ স্কুল কেন্দ্রে ভোট দিয়েছেন। তাঁর অভিযোগ, সব ভোটকেন্দ্রে পর্যাপ্তসংখ্যক আইনশৃঙ্খলা রক্ষাকারী বাহিনী মোতায়েন করা হয়নি।
সাখাওয়াতের অভিযোগের বিষয়ে জানতে চাইলে রিটার্নিং কর্মকর্তা নুরুজ্জামান তালুকদার বলেন, প্রতিটি ভোটকেন্দ্রে পোশাকধারী ও সাদাপোশাকে পর্যাপ্তসংখ্যক আইনশৃঙ্খলা রক্ষাকারী বাহিনীর সদস্য মোতায়েন আছে। সাদাপোশাকে থাকা আইনশৃঙ্খলা রক্ষাকারী বাহিনীর সদস্যদের হয়তো সব সময় সবার চোখে পড়ে না।
ভোট শুরুর প্রথম দেড় ঘণ্টায় বিভিন্ন কেন্দ্র ঘুরে ভোটারদের উপস্থিতি কম লক্ষ করা গেছে জানিয়ে সাংবাদিকের করা এক প্রশ্নে রিটার্নিং কর্মকর্তা বলেন, দুটি কারণে এমনটা হতে পারে। প্রথমত, অনেকেই হয়তো সকালের কাজ শেষে ভোট দিতে আসবেন। দ্বিতীয়ত, ভোট দেওয়ার পর কাউকে কেন্দ্রের আশপাশে অবস্থান করতে দেওয়া হচ্ছে না।
নারায়ণগঞ্জ সিটি করপোরেশন নির্বাচনে আজ সকাল আটটা থেকে ভোট গ্রহণ শুরু হয়েছে। বিকেল চারটা পর্যন্ত বিরতিহীন ভোট গ্রহণ চলবে।
প্রায় পৌনে পাঁচ লাখ ভোটার আগামী পাঁচ বছরের জন্য তাঁদের ‘নগর অভিভাবক’ বেছে নিতে ভোট দিচ্ছেন। আজ রাতেই বেসরকারি ফলাফল ঘোষণা করার কথা রিটার্নিং কর্মকর্তার।
দলীয়ভাবে ও দলীয় প্রতীকে নারায়ণগঞ্জ সিটি করপোরেশনেই প্রথম ভোট হচ্ছে। এর আগে সব সিটি করপোরেশনে দলনিরপেক্ষ ভোট হয়েছে।
গত ২৪ নভেম্বর মনোনয়নপত্র জমা দেওয়ার পর থেকে এখন পর্যন্ত এখানে বড় ধরনের কোনো অভিযোগ ওঠেনি। প্রার্থীদের মধ্যে একে অপরকে আক্রমণ করে বক্তব্য দেওয়ার ঘটনাও ছিল কম। কাউন্সিলর প্রার্থীদের নিয়ে শঙ্কা থাকলেও তাঁদের মধ্যেও বড় ধরনের কোনো অপ্রীতিকর ঘটনা ঘটেনি।
