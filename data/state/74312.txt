
পরিমাপে কারচুপি ও মেয়াদোত্তীর্ণ আন্ডারগ্রাউন্ড স্টোরেজ ট্যাংক ব্যবহার করার দায়ে পাঁচ পেট্রলপাম্পকে ২ লাখ ৫ হাজার টাকা জরিমানা করা হয়েছে।
আজ বৃহস্পতিবার ঢাকার উত্তরা এলাকায় বিএসটিআইয়ের ভ্রাম্যমাণ আদালতের মাধ্যমে ঢাকা জেলা প্রশাসনের নির্বাহী ম্যাজিস্ট্রেট তাজোয়ার আকরাম সাকাপি ইবনে সাজ্জাদ এ জরিমানা করেন।
দণ্ডপ্রাপ্ত পেট্রলপাম্পগুলো হলো ঢাকার খিলক্ষেতের মেসার্স নিকুঞ্জ মডেল সার্ভিস, আজমপুরের মেসার্স কসমো ফিলিং স্টেশন, উত্তরার আবদুল্লাপুর এলাকায় অবস্থিত মেসার্স আরএসআর ফিলিং স্টেশন, মেসার্স উত্তরা ফিলিং স্টেশন ও মেসার্স তাসিন ফিলিং স্টেশন।
দ্য স্ট্যান্ডার্ডস অব ওয়েটস অ্যান্ড মেজার্স অর্ডিন্যান্স, ১৯৮২–এর (অ্যামেন্ডমেন্ট অ্যাক্ট–২০০১) আওতায় ভ্রাম্যমাণ আদালতটি পরিচালনা করা হয়।
পরিমাপে কম দেওয়া ও আন্ডারগ্রাউন্ড স্টোরেজ ট্যাংক মেয়াদোত্তীর্ণ হওয়ায় বর্ণিত অধ্যাদেশ অনুযায়ী বিএসটিআইর কর্মকর্তারা অভিযোগ দায়ের করেন। ঢাকা জেলা নির্বাহী ম্যাজিস্ট্রেট বিষয়টি আমলে নিয়ে ২ লাখ ৫ হাজার টাকা জরিমানা আদায়ের মাধ্যমে অভিযোগের নিষ্পত্তি করেন।
