
জনগণের ইচ্ছার বিরুদ্ধে কেউ কখনো ক্ষমতায় থাকতে পারেননি বলে মন্তব্য করেছেন সুপ্রিম কোর্ট আইনজীবী সমিতির সভাপতি খন্দকার মাহবুব হোসেন। তিনি বলেছেন, আইনশৃঙ্খলা রক্ষাকারী বাহিনী দিয়ে অতীতে কেউ ক্ষমতায় টিকে থাকতে পারেননি।সুপ্রিম কোর্ট আইনজীবী সমিতির শহীদ শফিউর রহমান মিলনায়তনে ‘সংবিধান, আইনের শাসন এবং মন্ত্রী ও আইনশৃঙ্খলা রক্ষাকারী বাহিনীর পদধারী ব্যক্তিবর্গের আইন ভঙ্গের উসকানি: আইনগত ও নাগরিক ভাবনা’ শীর্ষক আলোচনা সভায় খন্দকার মাহবুব এসব কথা বলেন। গতকাল বৃহস্পতিবার দুপুরে সুপ্রিম কোর্ট আইনজীবী সমিতি এই আলোচনা সভার আয়োজন করে।সভাপতির বক্তব্যে খন্দকার মাহবুব আরও বলেন, ‘তাই এখনো সময় আছে মানুষের ইচ্ছার প্রতিফলন দেখে ভোটের অধিকার ফিরিয়ে দিন। একটা নির্দলীয় নিরপেক্ষ সরকারের অধীনে নির্বাচন দিন।’ঢাকা বিশ্ববিদ্যালয়ের অধ্যাপক আসিফ নজরুল বলেন, আত্মরক্ষার অধিকার প্রয়োগ করতে গেলে যখন উপায়ই না থাকে, একটা মানুষকে হত্যাযজ্ঞ বা সম্পত্তি বিনাশ থেকে বিরত করার জন্য যদি অন্য কোনো উপায় না থাকে, কেবল তখনই শক্তি প্রয়োগ করতে হয়। সেই শক্তি প্রয়োগ অবশ্যই হতে হবে সমানুপাতিক।সমিতির সম্পাদক মাহবুব উদ্দিন খোকন অভিযোগ করে বলেন, আইনশৃঙ্খলা রক্ষাকারী বাহিনীকে সরকার আওয়ামী লীগের রাজনৈতিক উদ্দেশ্য বাস্তবায়নে ব্যবহার করছে। সরকারের ভিত্তি হলো মিথ্যাচার করা।সুপ্রিম কোর্ট আইনজীবী সমিতির সহসম্পাদক নাসরিন আকতারের সঞ্চালনায় আলোচনায় আইনজীবী এ বি এম ওয়ালিউর রহমান, রফিকুল ইসলাম মেহেদী, রুহুল কুদ্দুস কাজল, তাজুল ইসলাম প্রমুখ বক্তব্য দেন।
