
পৌরসভা নির্বাচনে ভোটাররা যাঁকে খুশি তাঁকে ভোট দিতে পারলে এবং রেজাল্ট শিট পরিবর্তন করা না হলে নির্বাচনের ফলকে বিএনপি স্বাগত জানাবে বলে মন্তব্য করেছেন দলটির স্থায়ী কমিটির সদস্য মঈন খান।
আজ মঙ্গলবার বিকেলে নির্বাচন কমিশন সচিবালয়ে প্রধান নির্বাচন কমিশনার (সিইসি) কাজী রকিবউদ্দীনের সঙ্গে সাক্ষাৎ শেষে তিনি সাংবাদিকদের সঙ্গে কথা বলেন।
মঈন খান বলেন, সুষ্ঠু নির্বাচন হলে কমিশনেরই লাভ হবে। কারণ তাদের (ইসি) বিরুদ্ধে যে আস্থাহীনতা আছে তা তারা দূর করতে পারবে। তিনি বলেন, ভোটের আগের অবস্থা যে সহনশীল আছে, তা নয়। লক্ষ্মীপুরের রায়পুর পৌরসভায় বিএনপির প্রার্থীকে নির্বাচন থেকে সরে যাওয়ার হুমকি দেওয়া হচ্ছে। সিইসিকে এ ব্যাপারটি দেখার অনুরোধ করা হয়েছে। এ ধরনের আরও উদাহরণ আছে। শুধু গণমাধ্যমে যে প্রতিবেদন প্রকাশ হয়েছে তার হিসাব ধরলে দেখা যাবে, আওয়ামী লীগের কোন্দল বাদে ৯০ শতাংশ হামলাই ছিল বিএনপি ও এর সমর্থকদের ওপর।  বিএনপির এই নেতা বলেন, ভোটাররা যেন যাঁকে খুশি তাঁকে ভোট দিতে পারেন। ভোটের রেজাল্ট শিট যেন কারও নির্দেশে পরিবর্তন না হয়, সেটা লক্ষ রাখতে সিইসিকে আহ্বান জানিয়েছি।
নির্বাচন কমিশনের প্রতি বিএনপির আস্থা কতটুকু—সাংবাদিকদের এ প্রশ্নের জবাবে মঈন খান বলেন, এ কমিশনের ওপর আস্থা কতটুকু আছে তা তো সবাই জানেন।  সিইসির সঙ্গে এ বৈঠকে মঈন খানের নেতৃত্বে বিএনপির প্রতিনিধিদলে অন্যান্যের মধ্যে মাহবুব উদ্দিন খোকন, যুবদল সভাপতি মোয়াজ্জেম হোসেন আলাল ও বিএনপির মুখপাত্র আসাদুজ্জামান রিপন ছিলেন।
