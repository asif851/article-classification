
মুন্সিগঞ্জের মাওয়া লঞ্চ ঘাটের কাছেই নদীর তলদেশে ‘অস্বাভাবিক’ কিছুর সংকেত পাওয়া গেছে। আজ শনিবার দুপুরে লঞ্চ শনাক্তকারী জাহাজ কান্ডারি-২-এর ইকো সাউন্ডারে এ সংকেত ধরা পড়ে।গত সোমবার মাওয়া ঘাটের অদূরে এমএল পিনাক-৬ লঞ্চটি প্রায় ৩০০ যাত্রী নিয়ে ডুবে যায়। দুর্ঘটনাস্থলের কাছাকাছি জায়গায় ওই সংকেত পাওয়া গেছে।বাংলাদেশ অভ্যন্তরীণ নৌপরিবহন কর্তৃপক্ষের (বিআইডব্লিউটিএ) চেয়ারম্যান শামসুজ্জোহা খান প্রথম আলোকে বলেন, ‘ডুবে যাওয়া লঞ্চের সন্ধানে আসা চট্টগ্রাম বন্দরের বিশেষ জাহাজ কান্ডারি-২-এর ইকো সাউন্ডারে নদীর তলদেশে অস্বাভাবিক কোনো কিছুর সংকেত পাওয়া গেছে।’ এ ব্যাপারে পাওয়া তথ্য-উপাত্ত আরও নিবিড়ভাবে খতিয়ে দেখা হচ্ছে বলে জানান তিনি।এ দিকে লঞ্চডুবির ঘটনায় এখন পর্যন্ত বিভিন্ন স্থান থেকে ৪২টি লাশ উদ্ধার করা হয়েছে। এখনো শতাধিক যাত্রী নিখোঁজ রয়েছেন।
