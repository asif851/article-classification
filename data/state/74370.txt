
বঙ্গোপসাগরে সৃষ্ট নিম্নচাপটি আরও উত্তর-উত্তর-পশ্চিম দিকে অগ্রসর হয়েছে। এর প্রভাবে উত্তাল রয়েছে সাগর। এ কারণে চট্টগ্রাম, মোংলা, পায়রা সমুদ্রবন্দর ও কক্সবাজাররকে ১ নম্বর দূরবর্তী সতর্ক সংকেত দেখিয়ে যেতে বলা হয়েছে। আজ শুক্রবার আবহাওয়া অধিদপ্তরের পূর্বাভাসে এ কথা জানানো হয়।
পূর্বাভাসে বলা হয়, ঢাকা, ফরিদপুর, যশোর, কুষ্টিয়া, খুলনা, বরিশাল, পটুয়াখালি, নোয়াখালি, কুমিল্লা, চট্টগ্রাম, কক্সবাজার ও সিলেট অঞ্চলের ওপর দিয়ে দক্ষিণ দক্ষিণ-পূর্ব দিক থেকে ঘন্টায় ৪৫-৬০ কিলোমিটার বেগে দমকা অথবা ঝড়ো হাওয়াসহ বৃষ্টি বা বজ্রবৃষ্টি হতে পারে। এ জন্য এসব এলাকার নদীবন্দরগুলোকে ১ নম্বর সতর্ক সংকেত দেখাতে বলা হয়েছে।
নিম্নচাপ কেন্দ্রের ৪৪ কিলোমিটারের মধ্যে বাতাসের একটানা সর্বোচ্চ গতিবেগ ঘণ্টায় ৪০ কিলোমিটার, যা দমকা অথবা ঝোড়ো হাওয়ার আকারে ৫০ কিলোমিটার পর্যন্ত বৃদ্ধি পাচ্ছে। নিম্নচাপটি আজ সকাল ৬টায় চট্টগ্রাম সমুদ্রবন্দর থেকে ১০৬০, কক্সবাজার সমুদ্রবন্দর থেকে ৯৯৫, মোংলা সমুদ্রবন্দর থেকে ১০০০ ও পায়রা সমুদ্রবন্দর থেকে ৯৭০ কিলোমিটার দক্ষিণ পশ্চিমে অবস্থান করছিল। এটি আরও ঘনীভূত হয়ে উত্তর উত্তর-পশ্চিম দিকে অগ্রসর হতে পারে। এ কারণে উত্তর বঙ্গোপসাগরে অবস্থানরত মাছ ধরার নৌকা ও ট্রলারগুলোকে গভীর সাগরে বিচরণ না করতে বলা হয়েছে।
নিম্নচাপের প্রভাবে দেশের বেশ কিছু এলাকায় তাপমাত্রা বেড়েছে। গতকাল বৃহস্পতিবার দেশের সর্বনিম্ন তাপমাত্রা ছিল ১০ দশমিক ৯ ডিগ্রি সেলসিয়াস। রাজধানী ঢাকায় এর মাত্রা ছিল ১৬ দশমিক ৫ ডিগ্রি সেলসিয়াস। আজ সকালে দেশের সর্বনিম্ন তাপমাত্রা তেঁতুলিয়ায় ১২ দশমিক ২ ডিগ্রি ও ঢাকায় ২০ দশমিক ৪ ডিগ্রি সেলসিয়াস ছিল।
আবহাওয়াবিদেরা জানান, নিম্নচাপটির অবশ্য সাইক্লোনে পরিণত হওয়ার আশঙ্কা খুব কম। এর প্রভাবে দেশের উপকূল অঞ্চল থেকে ঢাকা পর্যন্ত মধ্যাঞ্চলে বৃষ্টি হতে পারে। এছাড়া তাপমাত্রাও কিছুটা বাড়বে। তবে নিম্নচাপের প্রভাব কেটে গেলে শীত বাড়বে।
 
