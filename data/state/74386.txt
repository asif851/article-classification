
জিয়া অরফানেজ ট্রাস্ট মামলার ক্ষেত্রে বিএনপির চেয়ারপারসন খালেদা জিয়ার করা লিভ টু আপিলের ওপর ৬ নভেম্বর শুনানির দিন ধার্য করেছেন আদালত। শুনানির তারিখ পরিবর্তনে দুর্নীতি দমন কমিশনের (দুদক) করা এক আবেদনের শুনানি নিয়ে প্রধান বিচারপতি মো. মোজাম্মেল হোসেনের নেতৃত্বে পাঁচ বিচারপতির বেঞ্চ এ তারিখ ধার্য করেন।
ওই মামলায় অভিযোগ গঠনের আদেশ বাতিল চেয়ে খালেদা জিয়ার করা রিট ২৩ এপ্রিল হাইকোর্টে খারিজ হয়। এর বিরুদ্ধে ৭ জুলাই তিনি লিভ টু আপিল করেন। এ আবেদনের শুনানির দিন ধার্যের জন্য খালেদা জিয়ার আইনজীবীরা আবেদন জানালে ১৪ অক্টোবর অবকাশকালীন চেম্বার বিচারপতি ২৭ নভেম্বর আপিল বিভাগের নিয়মিত বেঞ্চে শুনানির দিন ধার্য করেন। তবে এই তারিখ এগিয়ে আনার জন্য ১৬ অক্টোবর দুদক একটি আবেদন করে। এর পরিপ্রেক্ষিতে ১৯ অক্টোবর চেম্বার বিচারপতি আবেদনটি ২৩ অক্টোবর আপিল বিভাগের নিয়মিত বেঞ্চে শুনানির জন্য পাঠিয়ে দেন। শুনানি নিয়ে আপিল বিভাগ আজ আদেশের জন্য দিন ধার্য করেছিলেন।
জিয়া অরফানেজ ট্রাস্ট ও জিয়া চ্যারিটেবল ট্রাস্ট মামলায় সাক্ষ্য গ্রহণের জন্য আজ নিম্ন আদালতে দিন ধার্য রয়েছে।
আরও পড়ুন:হাজির হননি খালেদা জিয়া, পরবর্তী সাক্ষ্য গ্রহণ ৯ নভেম্বর
