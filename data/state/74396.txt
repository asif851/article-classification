
দেশের গণতন্ত্রকে সমৃদ্ধ করতে ধৈর্য, সংযম ও সহিষ্ণুতার প্রতি গুরুত্বারোপ করেছেন রাষ্ট্রপতি মো. আবদুল হামিদ। তিনি বলেন, ‘বাংলাদেশ একটি গণতান্ত্রিক দেশ। গণতন্ত্র বিকাশে প্রয়োজন গণতান্ত্রিক রীতিনীতি ও মূল্যবোধের চর্চা, ধৈর্য, সংযম ও পারস্পরিক শ্রদ্ধাবোধ। তাই জাতীয় জীবনে আমাদের আরও ধৈর্য, সংযম ও সহিষ্ণুতা দেখাতে হবে।’ খবর বাসস ও ইউএনবির।গতকাল শুক্রবার রাজধানীর একটি হোটেলে স্থানীয় সরকারবিষয়ক দ্বিতীয় আন্তর্জাতিক সম্মেলনের উদ্বোধনী অনুষ্ঠানে দেওয়া ভাষণকালে এসব কথা বলেন রাষ্ট্রপতি আবদুল হামিদ। জাতীয় সংসদকে সব ধরনের আলোচনা ও সমস্যা সমাধানের কেন্দ্রস্থলে পরিণত করতে হবে উল্লেখ করে অনুষ্ঠানে আবদুল হামিদ বলেন, ‘আমি আশা করি, স্বাধীনতার লক্ষ্য অর্জন ও জনগণের প্রত্যাশা পূরণে সবাই যাঁর যাঁর অবস্থান থেকে দায়িত্বশীল ভূমিকা পালন করে যাবেন।’‘জনসম্পৃক্ততা ও সুশাসনের উন্নয়ন’ শীর্ষক এ সম্মেলন আয়োজন করে মিউনিসিপ্যাল অ্যাসোসিয়েশন অব বাংলাদেশ (এমএবি)। সংগঠনের সভাপতি মো. আবদুল বাতেনের সভাপতিত্বে উদ্বোধনী অনুষ্ঠানে মুক্তিযুদ্ধবিষয়ক মন্ত্রী আ ক ম মোজাম্মেল হক, স্থানীয় সরকার বিভাগের সচিব আবদুল মালেক, কমনওয়েলথ স্থানীয় সরকার ফোরামের মহাসচিব কার্ল রাইট, ইউসিএলজি-এএসপিএসির মহাসচিব বার্নাদিয়া ইরাওয়াতি তেজানদারাদেউ, এমএবির উপদেষ্টা আজমত উল্লাহ খান, মহাসচিব শামীম আল রাজি প্রমুখ বক্তৃতা করেন।রাষ্ট্রপতি আর্থসামাজিক উন্নয়নে স্থানীয় সরকার সংস্থাগুলোর গুরুত্বপূর্ণ ভূমিকার কথা তুলে ধরে দায়িত্বশীলতা ও স্বচ্ছতার সঙ্গে কাজ করতে সংস্থার প্রতিনিধিদের প্রতি আহ্বান জানান। তিনি বলেন, ‘আপনারা জনগণের প্রয়োজন ও দাবি বুঝতে পারেন। কারণ, আপনারা তাদের সঙ্গে সরাসরি সম্পৃক্ত, যা দেশের উন্নয়নের জন্য খুবই প্রয়োজন।’স্থানীয় সরকার প্রতিনিধিদের তাঁদের দায়িত্ব ও কর্মকাণ্ডের বিষয় স্মরণ করিয়ে দিয়ে রাষ্ট্রপতি বলেন, ‘জনগণের আস্থা ও বিশ্বাসের প্রতি সম্মান প্রদর্শন করে আপনাদের কাজ করতে হবে। আমি আশাবাদী যে জনগণের অংশগ্রহণের মাধ্যমে স্থানীয় সরকারের প্রতিটি সংস্থা কল্যাণ ও সেবা প্রদানের সর্বোত্তম কেন্দ্রে পরিণত হবে।’আবদুল হামিদ বলেন, ‘বর্তমান সরকার স্থানীয় সরকার ব্যবস্থার উন্নয়নে খুবই আন্তরিক। সরকার বিকেন্দ্রীকরণসহ বিভিন্ন বাস্তবধর্মী পদক্ষেপের মাধ্যমে স্থানীয় সরকার ব্যবস্থাকে আরও শক্তিশালী করতে কাজ করছে। এ লক্ষ্যে স্থানীয় সরকার আইন-২০০৯ প্রণয়ন ও এ-সম্পর্কিত বিধিবিধান তৈরি করা হয়েছে। এর ফলে স্থানীয় সরকারের কর্মকাণ্ড অধিকতর স্বচ্ছ ও কার্যকর হয়েছে।’রাষ্ট্রপতি আরও বলেন, দেশে ১১ সিটি করপোরেশন, ৩২৪ পৌরসভা, ৬১ জেলা পরিষদ, ৪৮৯ উপজেলা ও ৪ হাজার ৫৫২ ইউনিয়ন পরিষদ রয়েছে। সংস্থাগুলো আর্থসামাজিক সেবা জনগণের দোরগোড়ায় পৌঁছে দিয়ে গণতন্ত্রের বিকাশ ও জনগণের জীবনযাত্রার মানোন্নয়নে গুরুত্বপূর্ণ ভূমিকা পালন করছে।
