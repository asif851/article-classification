
চাঁদপুরের মতলব দক্ষিণ উপজেলায় বাল্যবিবাহ থেকে রক্ষা পেল এক ছাত্রী। উপজেলার মধ্য দিঘলদী গ্রামের দুজন বাসিন্দা ও পরিবার সূত্রে জানা গেছে, ওই ছাত্রী স্থানীয় দিঘলদী জাফরিয়া মাদ্রাসার নবম শ্রেণির শিক্ষার্থী। মঙ্গলবার রাত আটটায় তার বিয়ের প্রস্তুতি চলছিল। খবর পেয়ে মতলব পৌরসভার ৯ নম্বর ওয়ার্ডের কাউন্সিলর জি এম খলিলুর রহমান এলাকার লোকজন নিয়ে ছাত্রীটির বাড়িতে যান। তিনি বর ও কনের বাবা-মাকে বুঝিয়ে বিয়ের প্রক্রিয়া বন্ধ করে দেন। ওই ছাত্রীর বাবা প্রথম আলোকে বলেন, তিনি তাঁর ভুল বুঝতে পেরেছেন। মেয়েকে বাল্যবিবাহ দেবেন না, লেখাপড়া করাবেন। 
