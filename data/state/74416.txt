
বিএনপি শক্তি ভেবে জঙ্গিদের মাঠে নামিয়েছে বলে মন্তব্য করেছেন নৌপরিবহনমন্ত্রী শাজাহান খান। আজ রোববার দুপুরে মাদারীপুর জেলা প্রশাসকের সম্মেলনকক্ষে সদর ও রাজৈর উপজেলার মাস্টারপ্ল্যান নিয়ে আলোচনা সভা শেষে তিনি এ কথা বলেন।
নৌমন্ত্রীর অভিযোগ, সন্ত্রাসীদের চিহ্নিত করে পুলিশ যখন ব্যবস্থা নিচ্ছে, তখনই বিএনপির শরীরে জ্বালাপোড়া শুরু হয়ে যাচ্ছে। এসব লোককে বিএনপি মাঠে নামিয়েছে, কিন্তু তাদের রক্ষা করতে পারছে না।
জনগণের সরকার নয় বলে এই জঙ্গিবাদ—বিএনপি নেতা নজরুল ইসলাম খানের এমন বক্তব্য প্রসঙ্গে শাজাহান খান বলেন, জনগণের সরকার আছে বলেই দেশের উন্নয়ন হচ্ছে। এই সরকার জনগণের সরকার। বিএনপি উদোর পিণ্ডি বুধোর ঘারে চাপানোর চেষ্টা করছে বলে মন্তব্য তাঁর।
এ সময় উপস্থিত ছিলেন মাদারীপুরের জেলা প্রশাসক (ভারপ্রাপ্ত) বিশ্বাস রাসেল হোসেন, পুলিশ সুপার মোহাম্মদ সরোয়ার হোসেন, গৃহায়ণ ও গণপূর্ত মন্ত্রণালয়ের সচিব মো. শহীদউল্লা খন্দকার, জেলা আওয়ামী লীগের সাধারণ সম্পাদক কাজল কৃষ্ণ দে, সাবেক পৌর মেয়র বাবু চৌধুরী প্রমুখ।
