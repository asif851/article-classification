
কুমিল্লা সিটি করপোরেশনের নবনির্বাচিত মেয়র, সাধারণ কাউন্সিলর ও সংরক্ষিত কাউন্সিলরদের শপথ গ্রহণ আজ বৃহস্পতিবার। সকাল সাড়ে ১০টায় রাজধানীতে প্রধানমন্ত্রীর কার্যালয়ের সম্মেলন কেন্দ্রে (বকুল) মেয়র মো. মনিরুল হক সাক্কুকে শপথবাক্য পাঠ করাবেন প্রধানমন্ত্রী শেখ হাসিনা।
একই দিন বেলা সাড়ে ১১টায় এলজিইডি মন্ত্রণালয়ে ৩৬ জন কাউন্সিলরকে শপথবাক্য পাঠ করাবেন স্থানীয় সরকার, পল্লী উন্নয়ন ও সমবায়মন্ত্রী খন্দকার মোশাররফ হোসেন। কুমিল্লা সিটি করপোরেশনের প্রধান নির্বাহী কর্মকর্তা অনুপম বড়ুয়া প্রথম আলোকে বিষয়টি নিশ্চিত করেছেন।
গত ৩০ মার্চ কুমিল্লা সিটি করপোরেশন নির্বাচন অনুষ্ঠিত হয়। ১৮ এপ্রিল নির্বাচিত ব্যক্তিদের গেজেট প্রকাশ করা হয়।
অনুপম বড়ুয়া বলেন, ৮ মে স্থানীয় সরকার বিভাগের সিটি করপোরেশন-১ শাখার উপসচিব মো. মাহমুদুল আলম স্বাক্ষরিত এক চিঠিতে মেয়র ও কাউন্সিলরদের শপথ গ্রহণের তারিখ জানানো হয়।
নগর ভবন সূত্রে জানা গেছে, গত ৩০ মার্চ কুমিল্লা সিটি করপোরেশন নির্বাচনে মেয়র হিসেবে বিএনপি থেকে নির্বাচিত হন মো. মনিরুল হক সাক্কু। গত ১৮ এপ্রিল মেয়রের গেজেট প্রকাশিত হয়। ওই দিনই জ্ঞাত আয়বহির্ভূত সম্পদ অর্জন ও সম্পদের তথ্য গোপনসংক্রান্ত দুর্নীতির মামলায় মনিরুল হক সাক্কুর বিরুদ্ধে গ্রেপ্তারি পরোয়ানা জারি করা হয়। গত মঙ্গলবার ওই মামলা থেকে তিনি ২৪ মে পর্যন্ত জামিন পান। মনিরুল কুমিল্লা দক্ষিণ জেলা বিএনপির যুগ্ম সাধারণ সম্পাদক ও কেন্দ্রীয় বিএনপির কার্যনির্বাহী কমিটির সদস্য।
 
