
প্রধানমন্ত্রীর বিশেষ দূত ও জাতীয় পার্টির (জাপা) চেয়ারম্যান এইচ এম এরশাদ বলেছেন, বর্তমানে সরকার ভালো অবস্থানে আছে। আগাম নির্বাচনের কোনো সম্ভাবনা নেই। জাতীয় নির্বাচন সময়মতো হবে। সংবিধান মোতাবেক প্রধানমন্ত্রী শেখ হাসিনার অধীনেই আগামী নির্বাচন অনুষ্ঠিত হবে।
আজ সোমবার সকালে জাপা চেয়ারম্যান ব্যক্তিগত সফরে পর্যটনকেন্দ্র পটুয়াখালীর কুয়াকাটায় আসেন। জাপা মহাসচিব এ বি এম রুহুল আমিন হাওলাদারের মালিকানাধীন কুয়াকাটা গ্র্যান্ড হোটেলে সাংবাদিকদের সঙ্গে মতবিনিময়কালে এরশাদ এ কথা বলেন।
সাবেক এই রাষ্ট্রপতি বলেন, ‘রংপুরের নির্বাচনে একটি ইতিবাচক উদাহরণ সৃষ্টি হয়েছে। যার কারণে আগামী সংসদ নির্বাচনে তিন শ আসনে জাতীয় পার্টির প্রার্থী দেওয়ার প্রস্তুতি নিচ্ছে। আমরা সবাই একসঙ্গে বসে সিদ্ধান্ত নিয়ে নির্বাচনে অংশগ্রহণ করব। এখন পর্যন্ত এককভাবে নির্বাচনের প্রস্তুতি চলছে। সে ক্ষেত্রে বিএনপির অবস্থানের ওপর নির্ভর করবে আগামী নির্বাচনের জোটবদ্ধ প্রক্রিয়া।’
সকালে জাপা চেয়ারম্যান হেলিকপ্টারযোগে কুয়াকাটায় এসে কুয়াকাটা গ্র্যান্ড হোটেলের হেলিপ্যাডে অবতরণ করেন। তিনি কিছু সময় কুয়াকাটা গ্র্যান্ড হোটেলে অবস্থান শেষে কুয়াকাটা সমুদ্রসৈকত পরিদর্শন করেন। এরপর বিকেলে আবার হেলিকপ্টারে করে ঢাকায় ফিরে যান।
