
নির্বাচন নিয়ে হতাশা থাকলেও শেখ হাসিনার নেতৃত্বাধীন বাংলাদেশের নতুন সরকারের সঙ্গে কাজ অব্যাহত রাখবে যুক্তরাষ্ট্র। নিয়মিত ব্রিফিংয়ে সাংবাদিকদের প্রশ্নের জবাবে মার্কিন পররাষ্ট্র দপ্তরের মুখপাত্র মেরি হার্ফ গতকাল সোমবার এ কথা জানান।একজন সাংবাদিক প্রশ্ন করেন, ‘শেখ হাসিনা প্রধানমন্ত্রী হিসেবে শপথ নিয়েছেন। নির্বাচনকে অবাধ ও নিরপেক্ষ নির্বাচন হিসেবে আপনারা স্বীকৃতি দেননি। নির্বাচনের পর আপনারা কি সরকারকে স্বীকৃতি দেবেন?’ জবাবে মেরি হার্ফ বলেন, ‘বিষয়টি আসলে ঠিক এমন নয়। আমরা অবশ্যই নির্বাচিত সরকারের সঙ্গে কাজ করি, কিন্তু এসব নির্বাচনের বিষয়ে, ইতিমধ্যে নির্বাচন নিয়ে আমাদের হতাশার বিষয়টি আমরা পরিষ্কার করেছি। আমাদের দৃষ্টিতে যেহেতু নতুন সংসদের অধিকাংশ আসনে প্রতিদ্বন্দ্বিতা হয়নি বা নামমাত্র প্রতিদ্বন্দ্বী ছিল, কাজেই এ নির্বাচনে বাংলাদেশের জনগণের ইচ্ছার বিশ্বাসযোগ্য প্রতিফলন ঘটেনি। এ জন্য আমাদের উদ্বেগের বিষয়টি পরিষ্কার করব।’আরেক সাংবাদিক মেরি হার্ফের কাছে জানতে চান, ‘আপনারা কি শেখ হাসিনার সরকারের সঙ্গে কাজ চালিয়ে যাবেন?’ এ প্রশ্নের জবাবে মার্কিন পররাষ্ট্র দপ্তরের মুখপাত্র বলেন, ‘আমরা অবশ্যই কাজ চালিয়ে যাব, একই সঙ্গে নির্বাচন নিয়ে আমাদের উদ্বেগের বিষয়টিও পরিষ্কার জানিয়ে রাখছি।’ ৫ জানুয়ারি নির্বাচন নিয়ে যুক্তরাষ্ট্র, যুক্তরাজ্য, ইউরোপীয় ইউনিয়ন হতাশা প্রকাশ করেছে। তবে ভারত, রাশিয়া, চীন ও ভিয়েতনাম নতুন করে দায়িত্ব নেওয়া প্রধানমন্ত্রী শেখ হাসিনাকে অভিনন্দন জানিয়েছে।

