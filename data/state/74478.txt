
কুমিল্লা থেকে শুরু হয়েছে ডাচ্-বাংলা ব্যাংক-প্রথম আলো গণিত উৎসব। বাংলাদেশ গণিত অলিম্পিয়াড কমিটির আয়োজনে কুমিল্লা, চাঁদপুর ও ব্রাহ্মণবাড়িয়া জেলার শিক্ষার্থীরা এ আয়োজনে অংশ নিচ্ছে।
আজ সোমবার সকাল নয়টার দিকে উৎসবের উদ্বোধন করেন কুমিল্লার নবাব ফয়জুন্নেছা সরকারি বালিকা উচ্চবিদ্যালয়ের প্রধান শিক্ষক রোকসানা ফেরদৌস মজুমদার।
বেলুন উড়িয়ে ও জাতীয় পতাকা উত্তোলনের মধ্য দিয়ে উৎসবের উদ্বোধন করা হয়। উৎসবে বাংলাদেশ গণিত অলিম্পিয়াড কমিটির পতাকা উত্তোলন করে ব্রিটেনিয়া বিশ্ববিদ্যালয়ের উপাচার্য মো. আবদুস সাত্তার। আন্তর্জাতিক গণিত অলিম্পিয়াডের পতাকা উত্তোলন করেন কুমিল্লা ভিক্টোরিয়া সরকারি কলেজের গণিতের সাবেক অধ্যাপক সুনীল চন্দ্র দাস। এ সময় জাতীয় সংগীত পরিবেশন করা হয়। উৎসবে তৃতীয় থেকে দ্বাদশ শ্রেণির ১ হাজার ৭০ শিক্ষার্থী চারটি ক্যাটাগরিতে অংশ নেয়।
উদ্বোধনী পর্বের পর শুরু হয় মূল আয়োজন গণিত অলিম্পিয়াড প্রতিযোগিতা। সোয়া এক ঘণ্টার এই আয়োজনের পর হবে প্রশ্নোত্তর পর্ব।
