
‘হরফের নূপুরে নাচি আমরা সবাই’ স্লোগান নিয়ে নানা আয়োজনের মধ্য দিয়ে নেত্রকোনায় গতকাল শনিবার দিনব্যাপী পালিত হয়েছে ২০তম বসন্তকালীন সাহিত্য উৎসব ও খালেকদাদ চৌধুরী সাহিত্য পুরস্কার প্রদান অনুষ্ঠান। নেত্রকোনা সাহিত্য সমাজ এ উৎসবের আয়োজন করেছে।এ বছর খালেকদাদ চৌধুরী সাহিত্য পুরস্কার পেয়েছেন কবিতায় মোহাম্মদ রফিক ও কথাসাহিত্যে জাকির তালুকদার।ঋতুরাজ বসন্তকে বরণ করতে শহর সেজেছিল বর্ণিল সাজে। সূর্য ওঠার সঙ্গে সঙ্গেই তরুণেরা বাহারি রঙের পাঞ্জাবি আর তরুণীরা বাসন্তী রঙের শাড়ি ও খোঁপায় ফুল পরে শহরের মোক্তারপাড়া এলাকায় পুরাতন কালেক্টরেট প্রাঙ্গণে জড়ো হন।সকাল ১০টায় জাতীয় সংগীত, জাতীয় পতাকা ও সংগঠনের পতাকা উত্তোলনের মধ্য দিয়ে উৎসব উদ্বোধন করেন জেলা প্রশাসক তরুণ কান্তি শিকদার। বেলা ১১টায় বের হয় আনন্দ শোভাযাত্রা। এ ছাড়া দিনব্যাপী কর্মসূচির মধ্যে ছিল শিশুদের চিত্রাঙ্কন প্রতিযোগিতা, স্বরচিত কবিতা ও গল্প পাঠের আসর, আবৃতি, আলোচনা সভা ও সাংস্কৃতিক অনুষ্ঠান।
