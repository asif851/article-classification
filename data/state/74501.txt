
সড়ক দুর্ঘটনায় গুরুতর আহত প্রথম আলোর প্রধান আলোকচিত্র সাংবাদিক জিয়া ইসলামকে রাজধানীর অ্যাপোলো হাসপাতালে স্থানান্তর করা হয়েছে। এর আগে তিনি ঢাকা মেডিকেল কলেজ হাসপাতালের নিবিড় পরিচর্যা কেন্দ্রে (আইসিইউ) চিকিৎসাধীন ছিলেন। আজ মঙ্গলবার বেলা দুইটার দিকে তাঁকে অ্যাম্বুলেন্সযোগে অ্যাপোলেতে নিয়ে যাওয়া হয়।গতকাল সোমবার রাত সাড়ে ১১টার দিকে রাজধানীর পান্থপথে বসুন্ধরা সিটির উল্টো দিকের রাস্তায় এই দুর্ঘটনা ঘটে। তিনি মাথা ও পায়ে গুরুতর আঘাত পান। সেখানে উপস্থিত অন্য গণমাধ্যমের কর্মীরা তাঁকে উদ্ধার করে দ্রুত ঢাকা মেডিকেল কলেজ হাসপাতালের জরুরি বিভাগে নিয়ে যান। পরে তাঁকে আইসিইউতে নেওয়া হয়।জানা গেছে, আজ সকাল পৌনে ১১টার দিকে জিয়া ইসলামের চিকিৎসার ব্যাপারে ঢাকা মেডিকেল কলেজ হাসপাতালের চিকিৎসকদের সমন্বয়ে গঠিত মেডিকেল বোর্ড বৈঠকে বসে। পরে চিকিৎসকেরা জিয়াকে উন্নত চিকিৎসার জন্য রাজধানীর বেসরকারি হাসপাতাল অ্যাপোলো কিংবা বিদেশে পাঠানোর পরামর্শ দেন। চিকিৎসকদের পরামর্শ অনুযায়ী দুপুরে জিয়াকে অ্যাপোলোতে ভর্তি করা হয়েছে।ঘটনার প্রত্যক্ষদর্শী সাংবাদিক তরুণ সরকার প্রথম আলোকে বলেন, গতকাল রাত সাড়ে ১১টার দিকে ফটো সাংবাদিক জিয়া বসুন্ধরা সিটির উল্টো দিকের রাস্তায় মোটরসাইকেলের ওপরে ছিলেন। তখন একটি প্রাইভেটকার সজোরে ধাক্কা দিয়ে পালিয়ে যায়। প্রত্যক্ষদর্শী ব্যক্তিরা জানান, জিয়াকে ধাক্কা দেওয়ার পরপরই গাড়ির লাইট বন্ধ করে দেন গাড়ির চালক। পরে গাড়িটি আটকানোর চেষ্টাও করা হয়।কলাবাগান থানার ভারপ্রাপ্ত কর্মকর্তা (ওসি) আরাফাত প্রথম আলোকে বলেন, ঘটনা জানার পরপরই তদন্ত শুরু হয়েছে। ঘটনার আশপাশে কোনো সিসি ক্যামেরা আছে কি না, তা খোঁজ করা হচ্ছে। শিগগিরই গাড়ির চালককে গ্রেপ্তার করা হবে। ওসি জানান, এখন পর্যন্ত এ ঘটনায় কোনো মামলা হয়নি।
আরও পড়ুন:প্রথম আলোর সাংবাদিক দুর্ঘটনায় গুরুতর আহত
