
বিএনপির চেয়ারপারসন পদে নির্বাচনের জন্য খালেদা জিয়া ও সিনিয়র ভাইস চেয়ারম্যান পদে তাঁর ছেলে তারেক রহমানের মনোনয়নপত্র জম দেওয়া হয়েছে। আজ শুক্রবার ওই দুজনের মনোনীত প্রতিনিধিরা নয়াপল্টনে রিটার্নিং কর্মকর্তার অস্থায়ী কার্যালয়ে মনোনয়নপত্র জমা দেন। বিএনপির শীর্ষ ওই দুই পদে খালেদা ও তারেক ছাড়া আর কেউ মনোনয়নপত্র নেননি। এতে এই দুজনই আবার বিনা প্রতিদ্বন্দ্বিতায় চেয়ারম্যান ও সিনিয়র ভাইস চেয়ারম্যান নির্বাচিত হতে যাচ্ছেন। আজ বেলা ১১টার দিকে চেয়ারপারসন পদে খালেদা জিয়ার মনোনয়নপত্র জমা দেন বিএনপির যুগ্ম মহাসচিব রুহুল কবির রিজভী। খালেদা জিয়ার মনোনীত এজেন্ট হিসেবে গত বুধবার রিজভী মনোনয়নপত্র সংগ্রহ করে ছিলেন। দুপুর ১২টার দিকে সিনিয়র ভাইস চেয়ারম্যান পদে তারেকের মনোনয়নপত্র জমা দেন দলের আরেক যুগ্ম মহাসচিব মো. শাহজাহান। রিটার্নিং কর্মকর্তা হিসেবে দায়িত্ব পালন করছেন বিএনপির স্থায়ী কমিটির সদস্য নজরুল ইসলাম খান। সহকারী রিটার্নিং কর্মকর্তা হিসেবে আছেন বিএনপির চেয়ারপারসনের উপদেষ্টা আব্দুল মান্নান। চেয়ারপারসন ও সিনিয়র ভাইস চেয়ারম্যান পদে নির্বাচনের জন্য ঘোষিত তফসিল অনুযায়ী, ২ মার্চ সকাল ১০টা থেকে বিকেল চারটা পর্যন্ত মনোনয়নপত্র সংগ্রহ, ৪ মার্চ মনোনয়নপত্র জমা, ৫ মার্চ যাচাই-বাছাই ও ৬ মার্চ সকাল ১০টা থেকে বিকেল চারটা পর্যন্ত মনোনয়নপত্র প্রত্যাহার করা যাবে। ১৯ মার্চ হবে নির্বাচন। ওই দিনই বিএনপির জাতীয় কাউন্সিল। বিএনপির গঠনতন্ত্রে বলা আছে, জাতীয় কাউন্সিলের সদস্যদের সরাসরি ভোটে সাধারণ সংখ্যাগরিষ্ঠতার ভিত্তিতে তিন বছরের জন্য দলের চেয়ারম্যান নির্বাচিত হবেন। আর সিনিয়র ভাইস চেয়ারম্যান নির্বাচনের বিষয়টি গত ১০ ফেব্রুয়ারি দলের স্থায়ী কমিটির সভায় অনুমোদন দেওয়া হয়। এ জন্য ওই দিন দলের গঠনতন্ত্র সংশোধন করার প্রয়োজনীয় অনুমোদন দেন খালেদা জিয়া।  বিএনপির প্রতিষ্ঠাতা জিয়াউর রহমানের স্ত্রী খালেদা জিয়া ১৯৮৪ সাল থেকেই দলটির চেয়ারপারসনের দায়িত্বে আছেন। আর ছয় বছর আগে ২০০৯ সালের ডিসেম্বরে দলের সর্বশেষ কাউন্সিলে সিনিয়র ভাইস চেয়ারম্যান পদ তৈরি করে তাতে খালেদা জিয়ার বড় ছেলে তারেক রহমানকে বসানো হয়।
