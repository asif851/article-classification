
মুন্সিগঞ্জের টঙ্গিবাড়ী উপজেলার চিত্রকড়া এলাকায় গত সোমবার রাতে যৌতুকের জন্য স্ত্রী সীমা আক্তারকে (২২) স্বামী শাহীন শেখ শ্বাসরোধ করে হত্যা করেছেন বলে অভিযোগ পাওয়া গেছে। হত্যাকাণ্ডের পর পালিয়ে যাওয়ার সময় এলাকাবাসী শাহীনকে ধরে পুলিশে সোপর্দ করেছে।এ ঘটনায় গতকাল মঙ্গলবার নিহত সীমার মা রাশেদা বেগম বাদী হয়ে টঙ্গিবাড়ী থানায় মামলা করেছেন। লাশ ময়নাতদন্তের জন্য মুন্সিগঞ্জ জেনারেল হাসপাতাল মর্গে পাঠানো হয়েছে।পারিবারিক সূত্রে জানা যায়, ২০১১ সালের ১১ নভেম্বর লৌহজং উপজেলার কলমা এলাকার প্রয়াত মোখলেস মিয়ার মেয়ে সীমা আক্তারের সঙ্গে টঙ্গিবাড়ী উপজেলার চিত্রকড়া এলাকার এসহাক শেখের ছেলে শাহীন শেখের বিয়ে হয়। বিয়ের পর স্বামীকে কয়েক দফা যৌতুকের টাকা দেওয়া হয়। সম্প্রতি স্বামীর বাড়ি থেকে পাঁচ লাখ টাকা যৌতুক দাবি করা হয়। এই টাকা না দেওয়ায় তারা সীমাকে মানসিক ও শারীরিকভাবে নির্যাতন করে আসছিল। ঘটনার দিন গত সোমবার রাতে শাহীন শেখ তাঁর স্ত্রী সীমাকে মুখে বালিশ চাপা দিয়ে শ্বাসরোধ করে হত্যা করে পালিয়ে যাওয়ার সময় আশপাশের লোকজন তাঁকে ধরে পুলিশের কাছে হস্তান্তর করে।পুলিশ জানায়, শাহীনকে গতকাল আদালতে হাজির করা হলে আদালত তাঁকে কারাগারে পাঠিয়ে দেন।টঙ্গিবাড়ী থানার দ্বিতীয় কর্মকর্তা উপপরিদর্শক (এসআই) আশরাফুজ্জামান প্রথম আলোকে বলেন, ‘ময়নাতদন্তের প্রতিবেদন পাওয়ার পর হত্যার প্রমাণ পাওয়া গেলে শাহীনের বিরুদ্ধে রিমান্ড চাওয়া হবে। এর আগে আমরা বলতে পারব না যে শাহীন তাঁর স্ত্রীকে খুন করেছে। এখন তাঁকে কেবল সন্দেহ করা হচ্ছে।’
