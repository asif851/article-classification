
কিশোরগঞ্জের হোসেনপুরে বিজয় শোভাযাত্রায় একদল যুবক সশস্ত্র মহড়া চালিয়েছে বলে অভিযোগ পাওয়া গেছে। তাঁরা ছাত্রলীগের কর্মী বলে জানা গেছে। এ ঘটনার ছবি তুলতে গিয়ে হামলার শিকার হয়েছেন দুজন সংবাদকর্মী।
নাম প্রকাশ না করার শর্তে কয়েকজন প্রত্যক্ষদর্শী বলেন, আজ শনিবার সকালে বিজয় দিবসের শোভাযাত্রায় ছাত্রলীগের কর্মীরা প্রকাশ্যে রামদা, চাপাতি ও লাঠিসোঁটা নিয়ে সশস্ত্র মহড়া দেন। এতে এলাকায় আতঙ্ক ছড়িয়ে পড়ে। ভয়ে ব্যবসায়ীরা দোকানপাট বন্ধ করে দেন। ফলে অনেকেই বিজয় শোভাযাত্রা ও শহীদবেদিতে ফুল দিতে পারেনি। তাঁরা বলেন, উপজেলায় ছাত্রলীগের বিবদমান গ্রুপের মধ্যে সব সময় দ্বন্দ্ব লেগেই থাকে। প্রায়ই তুচ্ছ ঘটনা নিয়ে পাল্টাপাল্টি ধাওয়া ও মারামারি হয়।
এদিকে হোসেনপুর উপজেলা পরিষদের সামনে প্রকাশ্যে অস্ত্রের মহড়া দেন একদল যুবক। এ সময় পাশের বহুতল ভবনের ছাদ থেকে সেই ছবি ধারণ করতে গেলে সংবাদকর্মীদের ওপর হামলা চালানো হয়। হামলায় চ্যানেল ২৪–এর কিশোরগঞ্জের রিপোর্টার সুলতান মাহমুদ ও ক্যামেরা পারসন আলম ফয়সাল আহত হন। তাঁরা কিশোরগঞ্জ সদর জেনারেল হাসপাতালে চিকিৎসা নিয়েছেন। এ ব্যাপারে হোসেনপুর থানায় অভিযোগ করেছেন সুলতান মাহমুদ।
সুলতান মাহমুদ প্রথম আলোকে বলেন, পেশাগত দায়িত্ব পালন করতে গিয়ে তিনি ও তাঁর ক্যামেরা পারসন ছাত্রলীগের নেতা-কর্মীদের হামলার শিকার হয়েছেন। এ সময় ক্যামেরা ভাঙচুর করে তাঁদের আটকে রাখা হয়। খবর পেয়ে স্থানীয় নেতারা তাঁদের উদ্ধার করে ক্যামেরা ফেরত দিলেও মেমোরি কার্ড ফেরত দেননি।
এ ব্যাপারে উপজেলা ছাত্রলীগের সভাপতি আল আমিন অপু বলেন, ‘বিজয় শোভাযাত্রা চলাকালে কারা অস্ত্র নিয়ে মহড়া দিয়েছে, তা বলতে পারি না। এ ঘটনার কারণে আমরা শহীদবেদিতে ফুল দিতে পারিনি।’ সাংবাদিকদের ওপর হামলার বিষয়ে তিনি বলেন, তাৎক্ষণিকভাবে জানা যায়নি কারা এ হামলা চালিয়েছে। তবে হামলাকারীরা যদি ছাত্রলীগের নেতা-কর্মী হয়ে থাকেন, তাঁদের বিরুদ্ধে দলীয় শৃঙ্খলা ভঙ্গের কারণে কঠোর ব্যবস্থা নেওয়া হবে।’
জেলা ছাত্রলীগের সাধারণ সম্পাদক আশরাফ আলী বলেন, হামলার বিষয়ে খোঁজ নেওয়া হচ্ছে। ঘটনায় ছাত্রলীগ দায়ী থাকলে অবশ্যই তাঁদের বিরুদ্ধে ব্যবস্থা নেওয়া হবে।
হোসেনপুর থানার ভারপ্রাপ্ত কর্মকর্তা (ওসি) আবুল হোসেন বলেন, তিনি সাংবাদিকের করা অভিযোগপত্র পেয়েছেন। এ ব্যাপারে আইন অনুযায়ী ব্যবস্থা নেওয়া হবে।
