
জিয়া অরফানেজ ট্রাস্ট দুর্নীতির মামলায় বিএনপির চেয়ারপারসন খালেদা জিয়া আজ বৃহস্পতিবার আদালতে আত্মপক্ষ সমর্থন করে বাকি বক্তব্য উপস্থাপন করছেন। আদালতে বারবার নিজেকে নির্দোষ দাবি করে আবেগে আপ্লুত হয়ে পড়েন খালেদা জিয়া। তিনি বলেন, এটা রাজনৈতিক উদ্দেশ্যপ্রণোদিত। এর আগে তিনি দুই দফা আদালতে আত্মপক্ষ সমর্থন করে বক্তব্য দিয়েছিলেন।
আজ দুপুর পৌনে ১২টায় রাজধানীর বকশীবাজার আলিয়া মাদ্রাসায় স্থাপিত বিশেষ জজ আখতারুজ্জামানের আদালতে উপস্থিত হন খালেদা জিয়া।
গত ১৯ অক্টোবর জিয়া অরফানেজ ট্রাস্ট ও জিয়া চ্যারিটেবল ট্রাস্ট দুর্নীতির মামলায় খালেদা জিয়ার জামিন আবেদন মঞ্জুর করেন আদালত। ওই দিন বিশেষ আদালতে আত্মপক্ষ সমর্পণ করে জামিন চান খালেদা জিয়া। পরে আদালত জামিন আবেদনের শুনানি শেষে এক লাখ টাকা মুচলেকায় তাঁর জামিন আবেদন মঞ্জুর করেন। আদালত জানান, অনুমতি নিয়ে চিকিৎসার জন্য বিদেশ যেতে পারবেন খালেদা জিয়া।
ওই দিন জিয়া অরফানেজ ট্রাস্ট দুর্নীতি মামলায় আত্মপক্ষ সমর্থনে এক ঘণ্টা বক্তব্য দেন খালেদা জিয়া। তাঁর বক্তব্য শেষ না হওয়ায় পরবর্তী বক্তব্যের জন্য ২৬ অক্টোবর আদালত দিন ধার্য করেন। এর আগে গত ১২ অক্টোবর আদালতে হাজির না হওয়ায় তাঁর বিরুদ্ধে এই দুই মামলাই গ্রেপ্তারি পরোয়ানা জারি করেন বিশেষ জজ আদালত।
