
গান, নাচ, কথামালা আর সনদ বিতরণের মধ্য দিয়ে চট্টগ্রাম ডাইওসিসের অধীন বিদ্যালয়গুলোর এসএসসি পরীক্ষায় উত্তীর্ণ ৫০০ শিক্ষার্থীকে সংবর্ধনা দেওয়া হয়েছে। গতকাল শুক্রবার নগরের সেন্ট প্লাসিডস স্কুল মিলনায়তনে এই সংবর্ধনা অনুষ্ঠানের আয়োজন করা হয়।অনুষ্ঠানে প্রধান অতিথি ছিলেন প্রিমিয়ার বিশ্ববিদ্যালয়ের উপাচার্য অনুপম সেন। তিনি শিক্ষার্থীদের উদ্দেশে বলেন, ‘শিক্ষার আলো ছড়ানোর দায়িত্ব নিতে হবে। নিজে বড় হও, মহৎ হয়ে দেশকে সোনার বাংলায় পরিণত করো।’ তিনি বলেন, ‘দেশে দরিদ্র সীমার নিচে বসবাস করে ২৩ শতাংশ মানুষ। এটিকে শূন্যে নিয়ে আসতে হবে। এ জন্য দরকার শিক্ষা। তোমাদেরকে এই দায়িত্ব নিতে হবে।’সংবর্ধনা অনুষ্ঠানে সভাপতিত্ব করেন চট্টগ্রাম ডাইওসিসের বিশপ মজেস এম কস্তা। বিশেষ অতিথি ছিলেন শিক্ষাবিদ আনোয়ারা আলম। আরও বক্তব্য দেন সেন্ট প্লাসিডস স্কুল অ্যান্ড কলেজের অধ্যক্ষ ব্রাদার প্রদীপ লুইস রোজারিও।অতিথিরা শিক্ষার্থীদের বলেন, ‘শুধু শিক্ষিত হলে হবে না, মানবিক মূল্যবোধসম্পন্ন মানুষ হতে হবে। জীবনকে আলোকিত করতে হবে। দয়ার মানুষ হতে হবে।’
