
বেসিক ব্যাংকে ঋণ জালিয়াতির ঘটনায় করা এক মামলায় ঋণগ্রহীতা মেসার্স ইউকে বাংলা ট্রেডিং লিমিটেডের চেয়ারম্যান আহমেদ তাজউদ্দিনের জামিন স্থগিত করেছেন চেম্বার বিচারপতি। এর আগে হাইকোর্ট তাঁকে চার সপ্তাহের আগাম জামিন দিয়ে আত্মসমর্পণের নির্দেশ দিয়েছিলেন।
হাইকোর্টের আদেশ স্থগিত চেয়ে দুর্নীতি দমন কমিশনের (দুদক) করা এক আবেদনের শুনানি নিয়ে আজ রোববার অবকাশকালীন চেম্বার বিচারপতি সৈয়দ মাহমুদ হোসেন এ আদেশ দেন। একই সঙ্গে আগামী ১০ নভেম্বর আপিল বিভাগের নিয়মিত বেঞ্চে শুনানির জন্য দিন ধার্য করা হয়েছে। আদালতে দুদকের পক্ষে শুনানি করেন আইনজীবী খুরশীদ আলম খান। অন্যদিকে, তাজউদ্দিনের পক্ষে ছিলেন আইনজীবী শফিক আহমেদ।
গত ২৬ সেপ্টেম্বর হাইকোর্ট তাজউদ্দিনকে চার সপ্তাহের আগাম জামিন দিয়ে আত্মসমর্পণের নির্দেশ দেন। আত্মসমর্পণের দিন দুই কোটি টাকা সংশ্লিষ্ট ব্যাংকে জমা দিতে বলা হয়েছিল। দুই মাস পরপর দুই কোটি টাকা করে কিস্তি পরিশোধ করতে নির্দেশ দেওয়া হয়। কোনো কিস্তি পরিশোধে ব্যর্থ হলে তাজউদ্দিনের জামিন বাতিল হয়ে যাবে বলেছেন আদালত।
ওই আদেশ স্থগিত চেয়ে দুদক আবেদন করে। আদেশের পর দুদকের কৌঁসুলি খুরশীদ আলম খান প্রথম আলোকে বলেন, হাইকোর্টের পুরো আদেশ স্থগিত করেছেন চেম্বার বিচারপতি। ১০ নভেম্বর এ বিষয়ে আপিল বিভাগের নিয়মিত বেঞ্চে শুনানির দিন ধার্য করা হয়েছে।
আত্মসাতের জন্য জালিয়াতির মাধ্যমে ৪৫ কোটি ৬০ লাখ ৩৭ হাজার টাকা ঋণ নেওয়ার অভিযোগে তাজউদ্দিনের বিরুদ্ধে গত বছরের ২১ সেপ্টেম্বর গুলশান থানায় মামলাটি করে দুদক। এ মামলায় ২৬ সেপ্টেম্বর আদালতে হাজির হয়ে আইনজীবীর মাধ্যমে জামিনের আবেদন জানান তাজউদ্দিন।
বেসিক ব্যাংক কেলেঙ্কারির ঘটনায় গত বছরের ২১, ২২ ও ২৩ সেপ্টেম্বর গুলশান, মতিঝিল ও পল্টন থানায় ৫৬টি মামলা হয়। এসব মামলায় আসামির সংখ্যা ১২০।
আরও পড়ুন:ইউকে বাংলার এক কর্তার জামিন, দুই কোটি টাকা করে কিস্তি দিতে হবে
