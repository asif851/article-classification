
চট্টগ্রামের পটিয়ায় আবদুল আলীম (৪০) নামের এক ব্যক্তির গুলিবিদ্ধ লাশ উদ্ধার করেছে পুলিশ। আজ সোমবার সকালে চট্টগ্রাম-দোহাজারী রেললাইন–সংলগ্ন একটি রাস্তা থেকে লাশটি উদ্ধার করা হয়।পুলিশের ভাষ্য, আবদুল আলীমের নামে পুলিশের ওপর হামলা ও মাদকসহ চারটি মামলা রয়েছে। পটিয়ার খরনা ইউনিয়নের খলিল সওদাগর বাড়ির মৃত কবির আহমদের ছেলে তিনি।পুলিশ বলছে, রোববার দিবাগত রাত প্রায় তিনটার দিকে পটিয়ার খরনা ইউনিয়ন থেকে প্রায় চার কিলোমিটার দূরে পূর্বপাহাড়ী বড়ইতল এলাকায় মাদক ব্যবসা নিয়ে দুই পক্ষের মধ্যে গোলাগুলির ঘটনা ঘটে। ধারণা করা হচ্ছে, এ ঘটনায় বিপরীত পক্ষের ছোড়া গুলিতে আবদুল আলীম নিহত হন।
পটিয়া থানার উপপরিদর্শক (এসআই) বাসু দেবনাথ বলেন, খবর পেয়ে চট্টগ্রাম-দোহাজারী রেললাইনের পাশে খরনা খলিল সওদাগরের বাড়ির পাশের একটি গ্রামীণ সড়ক থেকে আবদুল আলীমের লাশ উদ্ধার উদ্ধার করা হয়। লাশ ময়নাতদন্তের জন্য চট্টগ্রাম মেডিকেল কলেজের মর্গে পাঠানো হয়েছে।
পটিয়া থানার ভারপ্রাপ্ত কর্মকর্তা (ওসি) শেখ মোহাম্মদ নেয়ামত উল্লাহ জানান, মাদক ব্যবসায়ী দুই পক্ষের গোলাগুলিতে আলীম নিহত হন। তাঁর শরীরে একাধিক ছররা গুলির চিহ্ন রয়েছে। এ ঘটনায় জিজ্ঞাসাবাদের জন্য মাতা তঞ্চগ্যাকে আটক করা হয়েছে।
