
বঙ্গবন্ধুর সোনার বাংলায় সন্ত্রাস জঙ্গিবাদের কোনো স্থান হবে না বলে মন্তব্য করেছেন স্বাস্থ্য ও পরিবারকল্যাণ মন্ত্রী মোহাম্মদ নাসিম। তিনি বলেছেন, দেশকে অস্থিতিশীল করার জন্য পরিকল্পিতভাবে গুপ্তহত্যা ও জঙ্গি হামলা চালানো হচ্ছে। জনগণকে ঐক্যবদ্ধ হয়ে এই অপশক্তির মোকাবিলা করতে হবে। 
আজ শনিবার দুপুরে সিরাজগঞ্জের বেলকুচিতে উপজেলা স্বাস্থ্য কমপ্লেক্সের ৫০ শয্যাবিশিষ্ট সম্প্রসারিত ভবন উদ্বোধনের সময় প্রধান অতিথির বক্তব্যে তিনি এসব কথা বলেন।স্বাস্থ্যমন্ত্রী আরও বলেন, সরকারের নিরলস চেষ্টায় দেশ এখন বঙ্গবন্ধুর স্বপ্ন পূরণের দিকে এগিয়ে যাচ্ছে। দেশের প্রবৃদ্ধি বেড়েছে। শিক্ষা, স্বাস্থ্য, কৃষিসহ খাদ্য উৎপাদন বেড়েছে। বিদ্যুৎ উৎপাদন নিশ্চিত করে গ্রামে গ্রামে বিদ্যুৎ পৌঁছে দেওয়া হয়েছে। কমিউনিটি ক্লিনিক স্থাপন করে গ্রামের মানুষের স্বাস্থ্যসেবা নিশ্চিত করা হয়েছে। এসব উন্নয়ন দেখে বিরোধী শক্তিরা অস্থিতিশীল পরিবেশ সৃষ্টি করে দেশকে পিছিয়ে দেওয়ার ষড়যন্ত্র করছে। তিনি বলেন, দেশে কোনো আইএস (ইসলামিক স্টেট) নেই। একাত্তরের পরাজিত ঘাতকদের লালনকারীরাই আইএসের নাম ব্যবহার করে জঙ্গি কর্মকাণ্ডে লিপ্ত হয়েছে।স্থানীয় সংসদ সদস্য আবদুল মজিদ মণ্ডলের সভাপতিত্বে অনুষ্ঠানে অন্যদের মধ্যে বক্তব্য দেন জেলা আওয়ামী লীগের সভাপতি আবদুল লতিফ বিশ্বাস, জেলা প্রশাসক বিল্লাল হোসেন, সিভিল সার্জন শেখ মনজুর রহমান, পুলিশ সুপার মিরাজ উদ্দিন, জেলা আওয়ামী লীগের সহসভাপতি আবু ইউসুফ সূর্য, আবদুর রহমান প্রমুখ।পরে বিকেলে স্বাস্থ্য ও পরিবারকল্যাণ মন্ত্রী মোহাম্মদ নাসিম শাহজাদপুর উপজেলার কৈজুরী ইউনিয়নের বন্যার্ত লোকজনের মধ্যে ত্রাণসামগ্রী বিতরণ করেন।
