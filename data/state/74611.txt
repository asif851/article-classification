
মুন্সীগঞ্জের গজারিয়া উপজেলার চর চৌদ্দকাহনিয়া গ্রামসংলগ্ন মেঘনা নদী থেকে গতকাল সোমবার রাতে জসিম উদ্দিন নামের একজন গরুর ব্যাপারির এক লাখ চার হাজার টাকা লুট করেছে দুর্বৃত্তরা। এ ঘটনায় জসিম উদ্দিন ছয়জনের নাম উল্লেখ করে গজারিয়া থানায় একটি মামলা দায়ের করেছেন।
জসিম উদ্দিনের দেওয়া তথ্য ও থানায় দায়ের করা অভিযোগ সূত্রে জানা যায়, রাতে মতলব উত্তর উপজেলার বেলতলী বাজার থেকে গরু বিক্রির টাকা নিয়ে গ্রামে ফিরছিলেন জসিম। সঙ্গে ছিলেন তাঁর ইঞ্জিনচালিত নৌকার চালক আক্তার ও তাঁর ভাতিজা সানাউল্লাহ। পথে সশস্ত্র একদল দুর্বৃত্ত তাঁদের ওপর আক্রমণ করে। এ সময় তাঁদের তিনজনকে দেশীয় অস্ত্র দিয়ে শরীরের বিভিন্ন স্থানে আঘাত করে দুর্বৃত্তরা। তাঁদের কাছে থাকা তিনটি মুঠোফোনও কেড়ে নেয় তারা।এ ব্যাপারে গজারিয়া থানার পরিদর্শক (তদন্ত) মো. ফরিদউদ্দিন প্রথম আলো ডটকমকে জানান, পুলিশ আসামিদের আটক করতে অভিযান শুরু করেছে।
