
পবিত্র ঈদুল ফিতরকে সামনে রেখে ব্যবসায়ীদের নগদ অর্থ লেনদেন, বিভিন্ন প্রতিষ্ঠানের কর্মচারীদের বেতন ছাড়করণ এবং আমদানি-রপ্তানি কার্যক্রমের সুবিধার্থে আগামী ৪ জুলাই কিছু ব্যাংক শাখা নিজ বিবেচনায় খোলা রাখার নির্দেশনা দিয়েছে বাংলাদেশ ব্যাংক। সে ক্ষেত্রে পোশাকশিল্প এবং শপিং মল এলাকা-সংশ্লিষ্ট ব্যাংক শাখাগুলোকে প্রাধান্য দিতে বলা হয়েছে। 
পাশাপাশি ২ ও ৩ জুলাই পোশাকশিল্প অঞ্চল-সংশ্লিষ্ট ব্যাংক শাখাগুলো খোলা রাখার নির্দেশনা আগেই দেওয়া হয়েছে।
ফেডারেশন অব বাংলাদেশ চেম্বার্স অব কমার্স অ্যান্ড ইন্ডাস্ট্রির (এফবিসিসিআই) আবেদনের পরিপ্রেক্ষিতে বাংলাদেশ ব্যাংক আজ মঙ্গলবার সকালে এ সিদ্ধান্ত নেয়। একই সঙ্গে এ-সংক্রান্ত প্রজ্ঞাপন জারি করে ব্যাংকগুলোতে পাঠানো হয়েছে।
গত রোববার বাংলাদেশ ব্যাংক ৪ জুলাই সরকারি ছুটি ঘোষণা করে। ফলে ঈদের ছুটি ও সাপ্তাহিক ছুটির দিন মিলে ১ থেকে ৯ জুলাই ব্যাংক বন্ধ রাখার সিদ্ধান্ত হয়।
এর আগে ২২ জুন প্রধানমন্ত্রী শেখ হাসিনা নির্বাহী ক্ষমতাবলে ৪ জুলাই সরকারি ছুটি ঘোষণা করেন। ৪ জুলাইয়ের পরিবর্তে ১৬ জুলাই অফিস করতে হবে। ফলে এবারের ঈদে টানা নয় দিনের ছুটির সুযোগ পান সরকারি চাকরিজীবীরা।
