
যুক্তরাষ্ট্রের সঙ্গে যথাসময়ে টিকফা চুক্তি সই হবে  জানিয়েছেন সদ্য দায়িত্ব নেওয়া পররাষ্ট্রমন্ত্রী আবুল হাসান মাহমুদ আলী। আজ শুক্রবার সকালে নির্বাচনকালীন পররাষ্ট্রমন্ত্রী হিসেবে দায়িত্ব গ্রহণের পর তিনি সাংবাদিকদের প্রশ্নের জবাবে এ কথা বলেন। তিনি বলেন, এ বিষয়ে আগেই সিদ্ধান্ত হয়েছে। কাজেই এটি যথাসময়ে (২৫ নভেম্বর) হবে। আজ সকাল ১০টার দিকে মন্ত্রী দায়িত্ব নেন। এরপর তিনি পররাষ্ট্র মন্ত্রণালয়ের সচিবসহ জ্যেষ্ঠ কর্মকর্তাদের সঙ্গে বৈঠক করেন।বৈঠক শেষে আবুল হাসান মাহমুদ আলী সাংবাদিকদের বলেন, ‘দায়িত্ব নেওয়ার পর আমি কর্মকর্তাদের কাছ থেকে মন্ত্রণালয়ের কর্মকাণ্ড সম্পর্কে সামগ্রিক ধারণা নিয়েছি।’ বর্তমান প্রেক্ষাপটে তিস্তা চুক্তি সই করার পরিস্থিতি হলে কী করবেন? সাংবাদিকদের এমন প্রশ্নের জবাবে আবুল হাসান মাহমুদ আলী বলেন, ‘আপাতত কাজ শুরু করি। ভবিষ্যত্ই বলে দেবে কী করতে হবে।’শুক্রবার ছুটির দিনে যোগদানের ব্যাপারে সাংবাদিকেরা দৃষ্টি আকর্ষণ করলে পররাষ্ট্রমন্ত্রী বলেন, পররাষ্ট্র মন্ত্রণালয়ের কাজে কোনো ছুটির দিন নেই। এখানে ২৪ ঘণ্টাই কাজ চলে। সাবেক পররাষ্ট্রমন্ত্রী দীপু মনি গতকাল সাংবাদিকদের বলেছিলেন, মন্ত্রণালয়ের দায়িত্বে থাকলে নির্বাচনী কাজ করা কষ্টসাধ্য হতো। এ বিষয়ে দৃষ্টি আকর্ষণ করা হলে নতুন পররাষ্ট্রমন্ত্রী বলেন, ‘আগামী নির্বাচনে অংশ নিতে আমি ইতিমধ্যে মনোনয়নপত্র নিয়েছি। আমার মনে হয় না নির্বাচনী কর্মকাণ্ডে অংশ নিতে আমার জন্য কষ্টসাধ্য হবে।’
সাবেক পররাষ্ট্রমন্ত্রীর কর্মকাণ্ড মূল্যায়নের বিষয়ে জানতে চাইলে হাসান মাহমুদ আলী সাংবাদিকদের বলেন, ‘পূর্বসূরির মূল্যায়ন করা আমার দায়িত্ব নয়।’
বৈঠকে অন্যদের মধ্যে পররাষ্ট্রসচিব মো. শহীদুল হক উপস্থিত ছিলেন।
গতকাল বৃহস্পতিবার নির্বাচনকালীন মন্ত্রিসভার গেজেট প্রকাশ করা হয়। এতে পররাষ্ট্রমন্ত্রী হিসেবে আবুল হাসান মাহমুদ আলীর নাম রয়েছে।
