
নিষিদ্ধঘোষিত জঙ্গি সংগঠন জামাআতুল মুজাহিদীন বাংলাদেশের (জেএমবি) দুই সদস্যকে গ্রেপ্তারের দাবি করেছে র‍্যাপিড অ্যাকশন ব্যাটালিয়ন (র‍্যাব)। আজ বুধবার বেলা সাড়ে ১১টায় রংপুর র‌্যাব-১৩-এর কার্যালয়ে আয়োজিত এক সংবাদ সম্মেলনে জানানো হয়, দিনাজপুর ও গাইবান্ধা থেকে ওই দুজনকে গ্রেপ্তার করা হয়েছে।
সন্দেহভাজন দুই সদস্য হলেন দিনাজপুরের বীরগঞ্জ উপজেলার ঘোড়াবান্দ এলাকার আবদুস সামাদের ছেলে বেলাল হোসেন (২৫) এবং গাইবান্ধা সদর উপজেলার রামচন্দ্রপুর পোড়াহাড়িয়া এলাকার বাদশা মিয়ার ছেলে বাদল মিয়া ওরফে বাদল ওরফে হানজালা (৩২)।
সংবাদ সম্মেলনে রংপুর র‌্যাব-১৩-এর অধিনায়ক এ টি এম আতিকুল্যাহ জানান, গতকাল মঙ্গলবার রাতে দিনাজপুর সদর উপজেলার চেহেলগাজী মাজার এলাকা থেকে বেলাল হোসেনকে গ্রেপ্তার করা হয়। ওই রাতেই গাইবান্ধা শহরের বাসস্ট্যান্ড এলাকা থেকে বাদল মিয়াকে গ্রেপ্তার করা হয়। গ্রেপ্তার হওয়া ব্যক্তিদের প্রাথমিক জিজ্ঞাসাবাদে জানা যায়, বাদল স্থানীয় একটি মসজিদে ইমামতি করতেন। আর বেলাল কওমি মাদ্রাসায় লেখাপড়া করতেন। তাঁরা আট বছর ধরে জেএমবির সঙ্গে সম্পৃক্ত। নারায়ণগঞ্জ শহরে বিভিন্ন স্থানে থেকে তাঁরা কখনো মুখে দাড়ি রেখে আবার কখনো দাড়ি কামিয়ে জঙ্গি কর্মকাণ্ড পরিচালনা করতেন। কয়েক দিন আগে তাঁরা নিজ এলাকায় ফিরে এসে জঙ্গি কর্মকাণ্ড চালাচ্ছিলেন।
বাদলের নামে গাইবান্ধা সদর ও গোবিন্দগঞ্জ থানায় এবং বেলালের নামে দিনাজপুরের কোতোয়ালি থানায় সন্ত্রাস দমন আইনে একাধিক মামলা রয়েছে বলে সংবাদ সম্মেলনে জানানো হয়। বিকেলে আদালতের মাধ্যমে বাদল ও বেলালকে রংপুর কেন্দ্রীয় কারাগারে পাঠানো হবে বলে জানান র‌্যাব কর্মকর্তা।
