
স্থানীয় সাংসদ ও উপজেলা চেয়ারম্যানের নির্দেশে গাইবান্ধায় সাঁওতালদের ওপর হামলা ও হত্যাকাণ্ডের ঘটনা ঘটেছে বলে দাবি করে ঘটনার বিচার বিভাগীয় তদন্ত দাবি করেছে বিএনপি।
আজ শনিবার এক বিবৃতিতে দলটির মহাসচিব মির্জা ফখরুল ইসলাম আলমগীর এই দাবি জানান।
বিবৃতিতে মির্জা ফখরুল বলেন, ‘গাইবান্ধা জেলায় সাঁওতাল সম্প্রদায়ের ওপর বর্বর হামলা এবং পুলিশ ও আওয়ামী সন্ত্রাসীদের গুলি ও পিটুনিতে ৪ জন সাঁওতালের মৃত্যু বাংলাদেশের মতো স্বাধীন রাষ্ট্রে ঘটতে পারে, তা ভাবলেই আঁতকে উঠতে হয়। আওয়ামী লীগের স্থানীয় সংসদ সদস্য ও উপজেলা চেয়ারম্যানের নির্দেশেই গাইবান্ধার লোমহর্ষক ঘটনা ঘটেছে বলে দেশবাসী বিশ্বাস করে। এ ধরনের বর্বরোচিত ঘটনা পাকিস্তান আমলের গণহত্যাকেই স্মরণ করিয়ে দেয়।’
মির্জা ফখরুল দাবি করেন, সংখ্যালঘু সম্প্রদায়ের ওপর এ ধরনের আক্রমণ সব সময় আওয়ামী লীগ সরকারের আমলেই হয়েছে। ধর্মনিরপেক্ষতার কথা বলে বিভিন্ন ধর্মসম্প্রদায়ের ওপর আক্রমণ করা কেবল আওয়ামী লীগের পক্ষেই সম্ভব। বর্তমান শাসকগোষ্ঠীর আশ্রিত লোকজনদের দ্বারা হিন্দু, বৌদ্ধ ও খ্রিষ্টান সম্প্রদায়ের লোকজনের ওপর হামলা, তাদের উপাসনালয়ে আক্রমণ ও বাড়িঘরে হামলা ভাঙচুর অবিরামভাবে ঘটে চলেছে। বর্তমানে ধর্মীয় সংখ্যালঘুদের জীবন, সহায় সম্পত্তি ও মান সম্মান চরম হুমকির মুখে।
