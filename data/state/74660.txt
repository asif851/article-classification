
ময়মনসিংহের ত্রিশাল উপজেলায় গতকাল রোববার সকালে এক ইউনিয়ন পরিষদ (ইউপি) সদস্যের ঝুলন্ত লাশ উদ্ধার করেছে পুলিশ। পুলিশ বলছে, এটি আত্মহত্যা হতে পারে। তবে পরিবারের সদস্যরা বলছেন, আত্মহত্যা করার মতো কোনো কারণ তাঁদের জানা নেই।
মৃত ব্যক্তির নাম মোনায়েম খান (২৮)। তিনি উপজেলার রামপুর ইউপির ৯ নম্বর ওয়ার্ডের সদস্য ছিলেন। বাড়ি ইউনিয়নের চকমারপুর গ্রামে।
পুলিশ ও পরিবার সূত্রে জানা যায়, মোনায়েম খান গত শনিবার সন্ধ্যায় বাড়ি থেকে বের হন। রাতে আর বাড়ি ফেরেননি। এরপর পরিবারের সদস্য ও স্বজনেরা সম্ভাব্য বিভিন্ন জায়গায় খোঁজাখুঁজি শুরু করেন। গতকাল সকাল আটটার দিকে নিজ বাড়ির পাশের একটি গাছে মোনায়েমের ঝুলন্ত লাশ পাওয়া যায়।
