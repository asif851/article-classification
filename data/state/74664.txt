
বিএনপির চেয়ারপারসন খালেদা জিয়া বলেছেন, আবু বকর সিদ্দিককে ছেড়ে দিয়ে সরকার বুদ্ধিমত্তার পরিচয় দিয়েছে। না হলে এখান থেকেই সরকার পতনের আন্দোলন শুরু হতো। এখনো যাঁদের ‘আটকে’ রাখা হয়েছে, তাঁদের ছেড়ে দিতে সরকারের প্রতি আহ্বান জানান তিনি।গতকাল শনিবার রাজধানীর ইঞ্জিনিয়ার্স ইনস্টিটিউশন মিলনায়তনে শ্রমিক দলের সপ্তম সম্মেলন ও কাউন্সিলের উদ্বোধনী অধিবেশনে খালেদা জিয়া এসব কথা বলেন। এর আগে তিনি সম্মেলন উদ্বোধন করেন। আজ রোববার একই স্থানে কাউন্সিল অনুষ্ঠিত হবে।খালেদা জিয়া বলেন, আবু বকরকে দিনদুপুরে গুম করা হলো। যখন মানুষ সোচ্চার হলো, পৃথিবীর বিভিন্ন জায়গা থেকে প্রতিবাদ আসা শুরু হলো, তখন সরকার দেখল, তাঁকে ছেড়ে দেওয়া না হলে পরিণতি হবে ভয়ংকর।সরকারের উদ্দেশে সাবেক এই প্রধানমন্ত্রী বলেন, ‘এখনো যাঁদের আটকে রেখেছেন, তাঁদের ছেড়ে দিন। গুম-খুনের হিসাব আমাদের কাছে আছে। প্রতিনিয়ত আপনারা মানবতাবিরোধী কাজ করছেন। এসবের জবাব দিতে হবে।’সরকারকে আলোচনায় বসার আহ্বান জানিয়ে বিএনপির চেয়ারপারসন বলেন, ‘আসুন, সবাই মিলে আলাপ-আলোচনার মাধ্যমে পরিবেশ তৈরি করি। আমরা অতীতেও আলোচনা করেছি। আমরা কেউ কারও শত্রু নই।’ সরকারকে ‘গুম-খুন-হত্যা’ বন্ধ করে নিয়মতান্ত্রিক পথে আসা এবং আলাপ-আলোচনার মাধ্যমে স্বাভাবিক পরিবেশ সৃষ্টির আহ্বান জানান তিনি।দ্রুত নির্দলীয় সরকারের অধীনে নির্বাচন দেওয়ার দাবি জানিয়ে খালেদা জিয়া বলেন, লজ্জা থাকলে এই সরকারের উচিত পদত্যাগ করে নির্দলীয় সরকারের অধীনে নির্বাচন দেওয়া।বিএনপি ক্ষমতায় গেলে পানি সমস্যার সমাধান করার আশ্বাস দিয়ে খালেদা জিয়া বলেন, সব নদী শুকিয়ে যাচ্ছে। পানির অধিকারের জন্য সংগ্রাম করতে হবে। পাশাপাশি পানির বিকল্প ব্যবস্থার চিন্তাও করতে হবে।বিএনপির সব অঙ্গ-সহযোগী সংগঠন পুনর্গঠন করা হবে জানিয়ে বিএনপির চেয়ারপারসন বলেন, সামনে আন্দোলন-সংগ্রামের প্রয়োজন। এ জন্য তরুণ নেতৃত্ব সামনে নিয়ে আসতে হবে। প্রবীণদের অভিজ্ঞতাও কাজে লাগাতে হবে।অনুষ্ঠানে সভাপতিত্ব করেন শ্রমিক দলের সভাপতি নজরুল ইসলাম খান। অন্যান্যের মধ্যে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর, শ্রমিক দলের সাধারণ সম্পাদক জাফরুল হাসান, বিএনপির ভাইস চেয়ারম্যান আবদুল্লাহ আল নোমান প্রমুখ বক্তব্য দেন।
