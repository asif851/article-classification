
‘আন্দোলনের বাতাসে সরকারের চুল উড়ে যাবে’ বলে বিএনপির চেয়ারপারসন বেগম খালেদা জিয়া যে মন্তব্য করেছেন তার পাল্টা জবাব হিসেবে পরিবেশ ও বনমন্ত্রী হাছান মাহমুদ বলেছেন, যারা পরচুলা দিয়ে চুল ফুলিয়ে মানুষকে দেখায় তাদের চুলই উড়ে যাবে।একইসঙ্গে তিনি খালেদা জিয়ার বক্তব্যকে অশোভন, রাজনৈতিক শিষ্টাচার বর্হিভূত, অশালীন ও দুর্ভাগ্যজনক বলে মন্তব্য করেছেন।আজ সোমবার রাতে আওয়ামী লীগের সভাপতি শেখ হাসিনার ধানমন্ডিস্থ রাজনৈতিক কার্যালয়ে আয়োজিত সংবাদ সম্মেলনে হাসান মাহমুদ এ কথা বলেন। বিরোধী দলীয় নেতার বক্তব্যের প্রতিবাদ জানাতেই তাত্ক্ষণিকভাবে এই সংবাদ সম্মেলনের আয়োজন করা হয়। খবর বাসসের।বনমন্ত্রী বলেন, ‘থুতু ওপরের দিকে ফেললে তা নিজের গায়েই (শরীরে) পড়ে। তিনি (খালেদা জিয়া) যদি নিজের মাথার দিকে তাকাতেন তা হলে এ ধরনের কথা বলতেন না। পরচুলা দিয়ে চুল ফুলিয়ে মানুষকে যারা দেখায় তাদের চুলই উড়ে যাবে।’আওয়ামী লীগের প্রচার ও প্রকাশনা সম্পাদক হাছান মাহমুদ বলেন, বিএনপির রাজনীতি মিথ্যার ওপর প্রতিষ্ঠিত। তারা সরকারের উন্নয়ন দেখতে পায় না। বিরোধী দলকে অন্তর্বর্তী সরকারের অধীনে আগামী জাতীয় সংসদ নির্বাচনে অংশ নেওয়ার আহ্বান জানিয়ে তিনি বলেন, বিরোধী দল রাষ্ট্র পরিচালনার একটি অংশ। আমরা চাই বিরোধী দল জঙ্গিবাদ, সন্ত্রাস, যুদ্ধাপরাধীদের সঙ্গ ত্যাগ করে আগামী জাতীয় নির্বাচনে অংশ নিবে।
হাছান মাহমুদ বলেন, খালেদা জিয়ার ধারাবাহিক ‘মিথ্যাচারে’ জনগণ বিক্ষুব্ধ; আগামীতে অনুষ্ঠিতব্য জাতীয় সংসদ নির্বাচনে ২০০৮ সালের ন্যায় বাংলাদেশের গণতন্ত্রপ্রিয় শান্তিকামী মানুষ তার সমুচিত জবাব দেবে। তিনি আরও বলেন, খালেদা জিয়া দুর্নীতি নিয়ে কথা বলেন। অথচ দেশবাসীর এই কথা অজানা নয় যে, খালেদা জিয়া, তারেক, কোকোসহ ডজনখানেক সদস্যের বিরুদ্ধে ২৫টি দুর্নীতির মামলা বিচারাধীন রয়েছে। তন্মধ্যে অর্থ পাচার মামলায় কোকোর ছয় বছরের সাজা হয়েছে। তারেক রহমান প্যারোলের অপব্যবহার করে বিদেশে পলাতক ফেরারী থেকে দেশের বিরুদ্ধে কুত্সা রটনা করছে।
সংবাদ সম্মেলনে উপস্থিত ছিলেন আওয়ামী লীগের যুগ্ম সাধারণ সম্পাদক পররাষ্ট্রমন্ত্রী দীপু মনি, দলের ক্রীড়া সম্পাদক দেওয়ান শফিউল আরেফিন, উপ-দপ্তর সম্পাদক মৃণাল কান্তি দাস, উপ-প্রচার সম্পাদক অসীম কুমার উকিল, কেন্দ্রীয় নেতা সুজিত রায় নন্দী, সাংসদ আসাদুজ্জামান খান কামাল প্রমুখ।
