
২০১৪-১৫ অর্থবছরের বাজেটের সমালোচনা করার নৈত্তিক ভিত্তি বিএনপির নেই বলে মন্তব্য করেছেন আওয়ামী লীগের উপদেষ্টা পরিষদের সদস্য সুরঞ্জিত সেনগুপ্ত। বাজেট বাস্তবায়নে তিনি সংসদের ভেতরে ও বাইরের সব বিরোধী দলের সহযোগিতা প্রত্যাশা করেন।আজ শুক্রবার দুপুরে ইনস্টিটিউশন অব ডিপ্লোমা ইঞ্জিনিয়ার্স মিলনায়তনে এক আলোচনা সভায় সুরঞ্জিত এ মন্তব্য করেন। বঙ্গবন্ধু একাডেমি নামের একটি সংগঠন এই আলোচনা সভার আয়োজন করে। বাজেট ঘোষণার নৈতিক ভিত্তি সরকারের নেই’—বিএনপির ভারপ্রাপ্ত মহাসচিব মির্জা ফখরুলের এমন মন্তব্যের বিষয়ে সুরঞ্জিত সেনগুপ্ত বলেন, ‘বিএনপির কেন গাত্রদাহ, দুঃখ, সেটা আমরা বুঝি। তারা মনে করছে, আওয়ামী লীগ সর্ববৃহত্ বাজেট ঘোষণা করেছে, আমরা কেন পারলাম না। তার পরও বলি, আপনাদের যদি কোনো সুচিন্তিত মতামত থাকে, তাহলে দেন, আমরা বিবেচনা করে দেখব।’সুরঞ্জিত বলেন, ‘এই বাজেটের মতো আর কোনো বাজেটে জিনিসপত্রের দাম কমেনি। সুতরাং মির্জা ফখরুল সাহেবের কথা অবান্তর, অরাজনৈতিক ও প্রতিহিংসামূলক।’ তিনি মনে করেন, যত বড় বাজেট, তত বড় অর্থনীতি। ১৬-১৭ কোটি লোকের দেশের বাজেট আরও বড় হওয়া উচিত। এই বাজেটের লক্ষ্য বাংলাদেশকে শুধু মধ্য আয়ের নয়, মধ্যবিত্তের দেশে পরিণত করা।স্বতন্ত্র সাংসদ হাজি মোহাম্মদ সেলিমের সভাপতিত্বে আলোচনা সভায় আরও বক্তব্য দেন আওয়ামী লীগের সাবেক যুগ্ম সাধারণ সম্পাদক মোজাফফর হোসেন, সাম্যবাদী দলের নেতা হারুন চৌধুরী প্রমুখ।
