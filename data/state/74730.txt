
আজ ৭ এপ্রিল বিশ্ব স্বাস্থ্য দিবস। বিশ্বের অন্যান্য দেশের মতো বাংলাদেশেও বিভিন্ন কর্মসূচির মাধ্যমে আজ সোমবার দিবসটি পালিত হচ্ছে। এবার দিবসের প্রতিপাদ্য ‘মশা মাছি দূরে রাখি: রোগবালাই মুক্ত থাকি’।দিবসটি উপলক্ষে রাষ্ট্রপতি মো. আবদুল হামিদ ও প্রধানমন্ত্রী শেখ হাসিনা পৃথক বাণী দিয়েছেন। রাষ্ট্রপতি বাণীতে বলেছেন, জনগণের দোরগোড়ায় স্বাস্থ্যসেবা পৌঁছে দিতে বর্তমান সরকার বদ্ধপরিকর। সে লক্ষ্যে সরকার স্বাস্থ্যসেবা উন্নয়নে নানামুখী কর্মসূচি বাস্তবায়ন করছে। প্রধানমন্ত্রী বলেছেন, পরিকল্পিত ও সমন্বিত ব্যবস্থাপনা এবং জনসচেতনতাই পারে বিভিন্ন বাহকবাহিত রোগ প্রতিরোধে কার্যকর ভূমিকা রাখতে।বিশ্ব স্বাস্থ্য দিবসে জাতীয় পর্যায়ে সেমিনার, চলচ্চিত্র প্রদর্শনী ছাড়াও জেলা ও উপজেলা পর্যায়ে নানা অনুষ্ঠানের আয়োজন করেছে স্বাস্থ্য মন্ত্রণালয়সহ বিভিন্ন বেসরকারি প্রতিষ্ঠান। স্বাস্থ্য আন্দোলন নেটওয়ার্ক বিকেল চারটায় জাতীয় প্রেসক্লাবের সামনে মানববন্ধন করবে।
 
