
টাঙ্গাইলের নাগরপুরে জমি নিয়ে বিরোধের জেরে দুই ভাইয়ের পরিবারের মধ্যে সংঘর্ষে দুজন নিহত হয়েছেন। গত বুধবার সন্ধ্যায় উপজেলার খাষশাহজানী গ্রামে এই ঘটনা ঘটে। এ ঘটনায় পুলিশ দুজনকে গ্রেপ্তার করেছে।নিহত দুজন হলেন খাষশাহজানী গ্রামের হযরত আলী (৬০) ও তাঁর ছোট ভাই সোলাইমানের স্ত্রী মাজেদা বেগম ওরফে সাজু (৪৫)। এ ঘটনায় দুই পক্ষই হত্যা মামলা করেছে। এর মধ্যে গতকাল বৃহস্পতিবার মাজেদা বেগমের মেয়ে ছালেহা বেগম বাদী হয়ে পাঁচজনসহ অজ্ঞাতনামা কয়েকজনকে আসামি করে একটি এবং হযরত আলীর স্ত্রী আয়শা সিদ্দিকা পাঁচজনসহ অজ্ঞাতনামা কয়েকজনকে আসামি করে অপর একটি মামলা করেন।এ ঘটনায় গ্রেপ্তার হওয়া দুজন হলেন টাঙ্গাইল সদর উপজেলার পার বহুলী পূর্বপাড়া গ্রামের আলিম উদ্দিন মণ্ডলের ছেলে ও মাজেদা বেগমের জামাতা রমেশ আলী এবং একই উপজেলার বড় বেলতা গ্রামের চান উদ্দিন মণ্ডলের ছেলে ও হযরত আলীর স্ত্রীর বড় ভাই মো. ইব্রাহিম মিয়া।নাগরপুর থানার ওসি জহিরুল ইসলাম বলেন, জমি নিয়ে খাষশাহজানী গ্রামের হযরত আলী ও তাঁর ছোট ভাই সোলাইমানের মধ্যে দীর্ঘদিন ধরে বিরোধ চলছে। এর জেরে বুধবার সন্ধ্যায় কথা-কাটাকাটির এক পর্যায়ে তাঁরা সংঘর্ষে জড়িয়ে পড়েন। এ সময় হযরত আলীর হামলায় সোলাইমানের স্ত্রী মাজেদা বেগম নিহত হন। এরপর সোলাইমান ক্ষিপ্ত হয়ে হযরত আলীর ওপর পাল্টা হামলা চালালে তিনি ঘটনাস্থলে নিহত হন। খবর পেয়ে পুলিশ রাতেই ঘটনাস্থলে গিয়ে লাশ উদ্ধার করে থানায় নিয়ে আসে। গতকাল লাশ দুটি টাঙ্গাইল মেডিকেল কলেজ হাসপাতালে ময়নাতদন্ত শেষে স্বজনদের কাছে হস্তান্তর করা হয়।মামলার তদন্ত কর্মকর্তা নাগরপুর থানার পরিদর্শক (তদন্ত) খান হাসান মোস্তফা বলেন, গ্রেপ্তার হওয়া দুজনকে গতকাল আদালতের মাধ্যমে জেলা কারাগারে পাঠানো হয়েছে।
