
২০১৬ সালের ‘ভারত-বাংলাদেশ মৈত্রী কালিকচ্ছ সম্মিলনী’ অনুষ্ঠানে অংশ নিতে ভারতের ত্রিপুরা রাজ্য থেকে প্রায় ১৫০ জনের একটি দল বাংলাদেশে এসেছে। গতকাল বুধবার আখাউড়া স্থলবন্দর দিয়ে দলটি বাংলাদেশে পৌঁছায়। এতে শিল্পী, সাহিত্যিক, সাংবাদিকসহ বিভিন্ন শ্রেণি-পেশার মানুষ রয়েছেন। তাঁদের প্রায় প্রত্যেকেরই পূর্বপুরুষ ও স্বজনের বসবাস ছিল কালিকচ্ছ গ্রামে।
মৈত্রী উৎসব আজ বৃহস্পতিবার থেকে শুরু হয়ে চলবে কাল শুক্রবার পর্যন্ত। উৎসবে যোগ দিতে ত্রিপুরার রাজ্যপাল তথাগত রায় ও বিধানসভার ডেপুটি স্পিকার পবিত্র কর আজ আখাউড়া দিয়ে বাংলাদেশে আসতে পারেন।
কালিকচ্ছ সম্মিলনীর ভারত অংশের আহ্বায়ক ত্রিপুরা বিধানসভার ডেপুটি স্পিকার পবিত্র কর গতকাল বিকেলে আখাউড়া স্থলবন্দরের জিরো পয়েন্টে দুই দেশের সাংবাদিকদের বলেন, কালিকচ্ছ গ্রামটিকে ভারতের স্বাধীনতা আন্দোলনের একটি প্রতিষ্ঠান বলা যেতে পারে। বাংলাদেশের মুক্তিযুদ্ধেও এ গ্রামের মানুষের ভূমিকা ছিল প্রশংসনীয়।
 
