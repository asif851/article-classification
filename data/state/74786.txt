
এনআরবিসি ব্যাংকের ব্যবস্থাপনা পরিচালক (এমডি) দেওয়ান মুজিবুর রহমানকে অপসারণে বাংলাদেশ ব্যাংকের সিদ্ধান্ত স্থগিত করে দেওয়া আদেশের ওপর চেম্বার বিচারপতির দেওয়া স্থগিতাদেশ চলমান থাকবে বলে জানিয়েছেন সর্বোচ্চ আদালত। এর ফলে তাঁকে অপসারণে কেন্দ্রীয় ব্যাংকের ওই সিদ্ধান্ত বহাল থাকবে বলে জানিয়েছেন ব্যাংকটির কৌঁসুলি।এমডি পদ থেকে দেওয়ান মুজিবুর রহমানকে অপসারণে কেন্দ্রীয় ব্যাংকের সিদ্ধান্ত স্থগিত করে হাইকোর্ট ৭ ডিসেম্বর স্থগিতাদেশ দিয়েছিলেন। এতে স্থগিতাদেশ চেয়ে ব্যাংক কর্তৃপক্ষ আবেদন করে যা ৭ জানুয়ারি চেম্বার বিচারপতির আদালতে শুনানির জন্য ওঠে। এ দিন চেম্বার বিচারপতি হাইকোর্টের দেওয়া আদেশ স্থগিত করে আবেদনটি ১১ জানুয়ারি আপিল বিভাগের নিয়মিত বেঞ্চে শুনানির জন্য পাঠিয়ে দেন। এর ধারাবাহিকতায় আজ বিষয়টি শুনানির জন্য ওঠে।দায়িত্বরত প্রধান বিচারপতি দায়িত্বরত প্রধান বিচারপতি মো. আবদুল ওয়াহ্হাব মিঞার নেতৃত্বাধীন পাঁচ সদস্যের আপিল বিভাগ ব্যাংক কর্তৃপক্ষের করা আবেদন নিষ্পত্তি করে আজ বৃহস্পতিবার আদেশ দেন। সেই সঙ্গে চেম্বার বিচারপতির দেওয়া আদেশ চলমান থাকবে বলেও জানান আদালত।
আদালতে এনআরবিসি ব্যাংকের পক্ষে শুনানি করেন আইনজীবী মোহাম্মদ মেহেদী হাসান চৌধুরী। দেওয়ান মুজিবুর রহমানের পক্ষে শুনানিতে ছিলেন আইনজীবী নজরুল ইসলাম চৌধুরী ও হামিদা চৌধুরী।
পরে মেহেদী হাসান চৌধুরী প্রথম আলোকে বলেন, হাইকোর্টের আদেশে চেম্বার বিচারপতির দেওয়া স্থগিতাদেশ চলমান থাকবে বলে আদেশ দিয়েছেন আপিল বিভাগ। ফলে দেওয়ান মুজিবুর রহমানকে এমডি পদ থেকে অপসারণে কেন্দ্রীয় ব্যাংকের সিদ্ধান্ত বহাল থাকল।
কেন্দ্রীয় ব্যাংক গত ৫ ডিসেম্বর এক আদেশে দেওয়ান মুজিবুর রহমানকে এনআরবিসি ব্যাংকের এমডি পদ থেকে অপসারণ করে। ব্যাংক কোম্পানি আইনের ৪৬ (১) ধারার ক্ষমতাবলে তাঁকে অপসারণ করা হয়।
 
