
আগামী ১ নভেম্বর থেকে শুরু হচ্ছে ২০১৭ সালের জুনিয়র স্কুল সার্টিফিকেট (জেএসসি) পরীক্ষা। একই দিনে শুরু হবে জুনিয়র দাখিল সার্টিফিকেট (জেডিসি) পরীক্ষা।আজ বুধবার পরীক্ষার সময়সূচি ঘোষণা করা হয়েছে। বোর্ডের ওয়েবসাইটে (http://dhakaeducationboard.portal.gov.bd) সময়সূচি দেওয়া হয়েছে। সময়সূচি অনুযায়ী, ১ নভেম্বর শুরু হয়ে ১৮ নভেম্বর পর্যন্ত চলবে পরীক্ষা। সকাল ১০টা থেকে এই পরীক্ষা শুরু হবে।এবার থেকে জেএসসির নিয়মিত শিক্ষার্থীদের শারীরিক শিক্ষা ও স্বাস্থ্য, কর্ম ও জীবনমুখী শিক্ষা এবং চারু ও কারুকলা বিষয়ের পরীক্ষা হবে না। এই বিষয়গুলোর জন্য শিক্ষার্থীদের ধারাবাহিক মূল্যায়নের (শিক্ষাপ্রতিষ্ঠানই করবে) মাধ্যমে প্রাপ্ত নম্বর শিক্ষাপ্রতিষ্ঠানগুলোকে সংশ্লিষ্ট কেন্দ্রে সরবরাহ করতে বলা হয়েছে। এরপর সংশ্লিষ্ট কেন্দ্র পরীক্ষা চলাকালীন বোর্ডের ওয়েবসাইটে অনলাইনের মাধ্যমে ধারাবাহিক মূল্যায়নের প্রাপ্ত নম্বর এন্ট্রি করে পাঠাবে। তবে অনিয়মিত পরীক্ষার্থীদের এই তিন বিষয়ের পরীক্ষা হবে।নিয়মিত পরীক্ষার্থীদের ক্ষেত্রে বহুনির্বাচনী (এমসিকিউ) অংশে ৩০ নম্বর এবং সৃজনশীল অংশে ৭০ নম্বরের পরীক্ষা হবে। তবে অনিয়মিত পরীক্ষার্থীদের ক্ষেত্রে বহুনির্বাচনী (এমসিকিউ) অংশে ৪০ নম্বর এবং সৃজনশীল অংশে ৬০ নম্বরের পরীক্ষা হবে।
