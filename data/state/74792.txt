
চট্টগ্রামের হাটহাজারীতে আনোয়ার হোসেন (৪৫) নামের ইউনিয়ন পরিষদের এক সদস্যকে গুলি করে হত্যা করেছে দুর্বৃত্তরা। আজ সোমবার ভোররাতে উপজেলার লাঙ্গলমোড়া এলাকায় এ ঘটনা ঘটে।
নিহত আনোয়ার পার্শ্ববর্তী রাউজান উপজেলার নোয়াজিশপুর ইউনিয়ন পরিষদের (ইউপি) নদীমপুর ওয়ার্ডের সদস্য।
হাটহাজারী থানার ভারপ্রাপ্ত কর্মকর্তা (ওসি) মো. ইসমাইল প্রথম আলোকে জানান, লাঙ্গলমোড়া এলাকায় ভোররাতে দুর্বৃত্তরা গুলি করে হত্যা করে আনোয়ারকে। ঘটনার তদন্ত চলছে।
রাউজানা থানার ওসি প্রদীপ কুমার দাশ জানান, নিহত আনোয়ার নোয়াজিশপুর ইউনিয়ন পরিষদের সদস্য। গুলি করার কারণ জানা যায়নি। ধারণা করা হচ্ছে, দেনা-পাওনার জের ধরে এ ঘটনা ঘটতে পারে।
চট্টগ্রাম মেডিকেল কলেজ পুলিশ ফাঁড়ির ইনচার্জ উপপরিদর্শক (এসআই) জহিরুল ইসলাম জানান, আজ ভোর পাঁচটায় হাসপাতালে আনোয়ারকে মৃত অবস্থায় নিয়ে আসা হয়।
