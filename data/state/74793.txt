
ব্রাহ্মণবাড়িয়ার নবীনগর উপজেলায় যৌতুক না পেয়ে শ্বশুরবাড়ির লোকজন অন্তঃসত্ত্বা এক গৃহবধূর মাথার চুল কেটে দিয়েছে বলে অভিযোগ পাওয়া গেছে। গত শুক্রবার রাতে উপজেলার শিবপুর ইউনিয়নের সাহারপাড় গ্রামে এ ঘটনা ঘটে। পুলিশ ওই গৃহবধূর শাশুড়ি আমেনা বেগমকে গ্রেপ্তার করেছে।এলাকাবাসী ও পুলিশ সূত্রে জানা গেছে, আট মাস আগে উপজেলার নাটঘর গ্রামের শিল্পী আক্তারের সঙ্গে উপজেলার সাহারপাড় গ্রামের রুহুল আমিনের বিয়ে হয়। বিয়ের পরপরই রুহুল আমিন দুবাই চলে যান। এরপর শ্বশুরবাড়ির লোকেরা শিল্পীর পরিবারের কাছে দুই লাখ টাকা যৌতুক দাবি করে। যৌতুকের জন্য তারা শিল্পীর ওপর নানাভাবে নির্যাতন শুরু করে। এলাকাবাসী জানান, শুক্রবার রাতে শ্বশুরবাড়ির লোকজন শিল্পীর হাত-পা বেঁধে নির্যাতন করে। একপর্যায়ে শিল্পীর চুল কেটে দেয় তারা। এ সময় আশপাশের লোকজন এসে শিল্পীকে উদ্ধার করে পুলিশে খবর দেন।এ ঘটনায় শিল্পী বাদী হয়ে তাঁর স্বামী, শাশুড়ি, দেবরসহ পাঁচজনকে আসামি করে মামলা করেছেন।
