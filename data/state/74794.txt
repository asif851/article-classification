
যশোরের অভয়নগরে গত রোববার রাতে সাপের কামড়ে শিলা খাতুন (১২) নামের এক স্কুলছাত্রীর মৃত্যু হয়েছে। সে উপজেলার মধ্যপুর গ্রামের ভ্যানচালক জহির শেখের মেয়ে ও বাঘুটিয়া মাধ্যমিক বিদ্যালয়ে সপ্তম শ্রেণির ছাত্রী। শিলা বাঘুটিয়া গ্রামে মামার বাড়িতে থেকে লেখাপড়া করত। শিলার মামা আইয়ুব হোসেন বলেন, রোববার রাতে শিলা তার মামাতো বোনের সঙ্গে একই ঘরে ঘুমিয়ে ছিল। গভীর রাতে তাকে সাপে কামড়ায়। তার চিৎকারে বাড়ির অন্যরা এগিয়ে যায়। একপর্যায়ে শিলা ঘন ঘন বমি করতে থাকে। উপজেলা কমপ্লেক্সে নিয়ে যাওয়ার পথে তার মৃত্যু হয়। 
