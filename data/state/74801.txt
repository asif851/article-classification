
মিয়ানমারের সঙ্গে সমঝোতা স্মারক স্বাক্ষরের পরও রোহিঙ্গাদের বাংলাদেশে আসা থামছে না। আজ সোমবারও একদিনে মিয়ানমারের রাখাইন রাজ্য থেকে ৪১টি পরিবারের ১৩৩ জন রোহিঙ্গা কক্সবাজারের টেকনাফে পালিয়ে এসেছে।
বাংলাদেশ সেনাবাহিনীর টেকনাফের সাবরাং হারিয়াখালী ত্রাণকেন্দ্রে দায়িত্ব পালন করা জেলা প্রশাসকের প্রতিনিধি ও টেকনাফ উপজেলার জ্যেষ্ঠ মৎস্য কর্মকর্তা মো. দেলোয়ার হোসেন এ তথ্যের সত্যতা নিশ্চিত করেছেন। তিনি প্রথম আলোকে বলেন, সোমবার সকাল থেকে বিকেল পর্যন্ত ৪১ পরিবারের ১৩৩ জন রোহিঙ্গা টেকনাফে এসেছে। তাদেরকে প্রথমে সাবরাং ইউনিয়নের হারিয়াখালীতে সেনাবাহিনীর ত্রাণকেন্দ্রে নেওয়া হয়। এরপর বিকেলে মানবিক সহায়তা ও প্রতিটি পরিবারকে চাল, ডাল, সুজি, চিনি, তেল, লবণ, ত্রিপল ও একটি করে কম্বল দিয়ে গাড়িতে করে তাদের টেকনাফের নয়াপাড়া রোহিঙ্গা শিবিরে পাঠানো হয়েছে।
