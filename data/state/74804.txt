
যশোর শহরের বাবুবাজার ঝালাইপট্টি যৌনপল্লির ফটকে গতকাল শুক্রবার কয়েকটি ‘বোমার’ বিস্ফোরণ ঘটিয়ে অন্তরা নামের এক যৌনকর্মীকে দুর্বৃত্তরা অপহরণ করেছে বলে অভিযোগ পাওয়া গেছে। এ ঘটনায় দুজন যৌনকর্মী আহত হয়েছেন। থানা–পুলিশ ও প্রত্যক্ষদর্শীদের সূত্রে জানা গেছে, গতকাল দুপুরে কয়েকজন যুবক যৌনপল্লির গলিতে দাঁড়িয়ে থাকা অন্তরাকে টেনেহিঁচড়ে অপহরণের চেষ্টা করেন। তখন পল্লির অন্য মেয়েরা তাঁকে রক্ষা করতে দৌড়ে আসেন। এ সময় তাঁদের লক্ষ্য করে ওই যুবকেরা কয়েকটি ‘বোমার’ বিস্ফোরণ ঘটান। এতে আতঙ্কে পল্লির বাসিন্দারা ছোটাছুটি শুরু করেন। এরই ফাঁকে যুবকেরা অন্তরাকে মোটরসাইকেলে তুলে নিয়ে পালিয়ে যান। এ ছাড়া বোমার আঘাতে মেঘলা ও চিংড়ি নামের দুই যৌনকর্মী আহত হন। পরে তাঁদের উদ্ধার করে যশোর ২৫০ শয্যার জেনারেল হাসপাতালে ভর্তি করা হয়।এ বিষয়ে জানতে চাইলে যশোর কোতোয়ালি মডেল থানার পরিদর্শক (তদন্ত) শ্যামলাল নাথ প্রথম আলোকে বলেন, মেয়েটিকে উদ্ধারের চেষ্টা চালানো হচ্ছে। এ ঘটনায় মামলা করার জন্য পল্লির জ্যেষ্ঠ নারীদের পরামর্শ দেওয়া হয়েছে।
