
মৌলভীবাজার সদর উপজেলার হাজি মুখলেছুর রহমান কলেজের অধ্যক্ষ ননী গোপাল রায়কে লাঞ্ছিত করার প্রতিবাদে গতকাল সোমবার সমাবেশ করেছেন ছাত্র-শিক্ষক ও অভিভাবকেরা। গত ২৫ সেপ্টেম্বর কলেজের পরিচালক আবদুর রহিম কলেজের সামনে অধ্যক্ষকে শারীরিকভাবে লাঞ্ছিত করেছিলেন বলে অভিযোগ রয়েছে।গতকাল দুপুরে শ্রীমঙ্গলের চৌমোহনা চত্বরে সর্বস্তরের ছাত্র-শিক্ষক ও জনতার ব্যানারে আয়োজিত ওই সমাবেশে বক্তব্য দেন শিক্ষক মনসুর ইকবাল, সায়েক আহমদসহ আবদুর রহমান, আমিনুর রহমান, ছাত্র ইউনিয়নের নেতা জাবেদ ও হাসান। পরে আবদুর রহিমের কুশপুত্তলিকা পোড়ান বিক্ষুব্ধ ছাত্ররা।চৌমোহনা চত্বরে সমাবেশ করায় প্রায় দেড় ঘণ্টা মৌলভীবাজার-ঢাকা মহাসড়কে যানবাহন চলাচল বন্ধ ছিল।
