
আন্তর্জাতিক উদরাময় গবেষণা কেন্দ্র, বাংলাদেশের (আইসিডিডিআরবি) জ্যেষ্ঠ বিজ্ঞানী ফেরদৌসী কাদরী একটি উচ্চপর্যায়ের প্রতিনিধিদলের সঙ্গে গত মঙ্গলবার যুক্তরাষ্ট্রের নিউইয়র্কে জাতিসংঘের মহাসচিব বান কি-মুনের সঙ্গে দেখা করেছেন। আইসিডিডিআরবির এক সংবাদ বিজ্ঞপ্তিতে গতকাল বুধবার এ খবর জানানো হয়।বিজ্ঞানীদের দলটি বিশ্বের দরিদ্রতম দেশগুলোর জন্য ‘প্রযুক্তি ব্যাংক’ তৈরির সম্ভাব্যতা নিয়ে একটি গবেষণাপত্র জাতিসংঘ মহাসচিবের কাছে পেশ করে। এটি দরিদ্র দেশগুলোর বিজ্ঞান, প্রযুক্তি এবং উদ্ভাবনে সহায়ক হিসেবে কাজ করবে বলে তাঁরা উল্লেখ করেন। বিজ্ঞানীরা ২০১৫-১৬ সালে এ ‘প্রযুক্তি ব্যাংক’ প্রতিষ্ঠার প্রস্তাব করেন। এর সদর দপ্তর হবে তুরস্কে।ব্যাংকটির দুটি শাখার প্রস্তাব করা হয়েছে: বিজ্ঞান, প্রযুক্তি ও উদ্ভাবন সহায়তাপদ্ধতি শাখা এবং মেধাস্বত্ব শাখা। জাতীয় সামর্থ্য বৃদ্ধি, সমঝোতায় সহায়তা এবং স্বল্পোন্নত দেশগুলোর জন্য নির্দিষ্ট বিষয়ে বিশেষজ্ঞ মতামত দিতে প্রযুক্তি ব্যাংকটি কাজে লাগানোর সুযোগ রয়েছে। গবেষণায় বলা হয়, আগে এ ধরনের উদ্যোগ নেওয়া হয়নি। জাতিসংঘের মহাসচিবের অনুরোধেই প্রযুক্তি ব্যাংকের সম্ভাব্যতা নিয়ে গবেষণাটি শুরু করেন বিজ্ঞানীরা।
