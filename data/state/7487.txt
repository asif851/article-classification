
আগামী বুধবার চট্টগ্রাম, কক্সবাজার ও তিন পার্বত্য জেলায় সকাল-সন্ধ্যা হরতাল ডেকেছে জামায়াতে ইসলামী।
চট্টগ্রাম মহানগর জামায়াতের আমির আ ন ম শামছুল ইসলাম, সেক্রেটারি নজরুল ইসলামসহ ২১ জনকে আটকের প্রতিবাদে এ হরতাল ডাকা হয়েছে। এ ছাড়াও ওই ২১ জনকে আটকের প্রতিবাদে কাল মঙ্গলবার চট্টগ্রামের থানা-উপজেলায় বিক্ষোভ করবে দলটি।নগর জামায়াতের নায়েবে আমির আহসান উল্লাহ আজ সোমবার রাতে প্রথম আলোকে এ কথা জানান। তিনি বলেছেন, অন্যায়ভাবে তাদের আটকের প্রতিবাদে এ হরতাল দিয়েছে জামায়াত।উল্লেখ্য, আজ বিকেলে নগরের দেওয়ান বাজারে জামায়াতের কার্যালয় থেকে চট্টগ্রাম মহানগর জামায়াতের আমির আ ন ম শামছুল ইসলাম, সেক্রেটারি নজরুল ইসলামসহ ২১ জনকে আটক করে কোতোয়ালি থানার পুলিশ।পুলিশ জানায়, ‘গোপন সংবাদের ভিত্তিতে পুলিশ জানতে পারে, দেলাওয়ার হোসাইন সাঈদীর মানবতাবিরোধী অপরাধের আসন্ন রায়কে কেন্দ্র করে নাশকতার জন্য জামায়াতের কার্যালয়ে বৈঠক চলছে। এ খবরের ভিত্তিতে পুলিশ দেওয়ান বাজারে জামায়াতের কার্যালয়ে অভিযান চালিয়ে ২১ জনকে আটক করেছে। সেখান থেকে কিছু প্রচারপত্র উদ্ধার করা হয়েছে।’
