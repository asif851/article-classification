
রাজধানীর ইস্কাটনে জোড়া খুনের মামলায় সাংসদপুত্র বখতিয়ার আলম রনির বিরুদ্ধে হত্যা মামলায় সাক্ষ্য গ্রহণের দিন আগামী ১১ এপ্রিল ধার্য করেছেন আদালত। আজ রোববার ঢাকার দ্বিতীয় অতিরিক্ত মহানগর দায়রা জজ শামসুন্নাহার এই মামলায় অভিযোগ গঠন করে এ দিন ধার্য করেন। এর মধ্য দিয়ে এ মামলার বিচার কার্যক্রম শুরু হলো।আদালতে দুই ব্যক্তিকে হত্যার অভিযোগে বখতিয়ার আলমের বিরুদ্ধে দণ্ডবিধির ৩০২ ধারায় অভিযোগ পড়ে শোনানো হলে বখতিয়ার আলম নিজেকে নির্দোষ দাবি করে ন্যায়বিচার চান।বখতিয়ারের আইনজীবী কাজী নজিবুল্লাহ প্রথম আলোকে বলেন, এই মামলায় বখতিয়ারের বিরুদ্ধে যে ধারায় অভিযোগ গঠন করা হয়েছে তা আইনানুগ হয়নি। আদালতের আদেশ পর্যালোচনা করে উচ্চ আদালতে আবেদন করবেন বলে জানান তিনি।রাষ্ট্রপক্ষের আইনজীবী এস এম জাহিদ হোসেন সরদার বলেন, আসামির বিরুদ্ধে যে ধারায় অভিযোগ গঠন করা হয়েছে তার যথেষ্ট প্রমাণ রয়েছে। এতে আইনগত কোনো ব্যত্যয় ঘটেনি। আদালত আগামী ১১ এপ্রিল সাক্ষ্যের দিন ধার্য করেছেন।
এর আগে আজ সকাল সাড়ে ১০টার দিকে রনিকে আদালতে নেয় পুলিশ। আজ এই মামলায় অভিযোগ গঠনের আদেশের জন্য দিন ধার্য ছিল।
