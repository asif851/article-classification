
বরগুনার আমতলী উপজেলায় এইচএসসি পরীক্ষাকেন্দ্র পুনর্বহালের আদেশ দিয়েছেন উচ্চ আদালত। গতকাল রোববার এ-সংক্রান্ত রিট আবেদনের পরিপ্রেক্ষিতে হাইকোর্টের একটি বেঞ্চ এ আদেশ দেন। আমতলীর সাবেক পৌর মেয়র নাজমুল আহসান রিট আবেদনটি করেন।রিটকারীর পক্ষে আইনজীবী ছিলেন এ বি এম সিদ্দিকুর রহমান ও মাইনুল ইসলাম। মাইনুল ইসলাম গতকাল দুপুরে বলেন, নাজমুল আহসানের করা রিটের পরিপ্রেক্ষিতে বিচারপতি কাজী রেজা-উল হক ও আবু তাহের মো. সাইফুর রহমানের সমন্বয়ে গঠিত হাইকোর্টের ওই বেঞ্চ বরিশাল শিক্ষা বোর্ডের পরীক্ষাকেন্দ্র স্থানান্তরিত করার নির্দেশ স্থগিত করেন এবং আমতলীর উপজেলা নির্বাহী কর্মকর্তার নেতৃত্বে আমতলী পরীক্ষাকেন্দ্রে গতকালের পর থেকে এইচএসসির সব পরীক্ষা গ্রহণের আদেশ দিয়েছেন।
