
অবশেষে শ্রেণীকক্ষ ফিরে পেয়েছে বরিশালের চর কাউয়া সরকারি প্রাথমিক বিদ্যালয়ের ছাত্রছাত্রীরা। আজ বুধবার সকালে পুলিশ ক্লাস করার জন্য শিক্ষার্থীদেরকে শ্রেণীকক্ষ ছেড়ে দেয়। পাঁচ দিন পর শ্রেণীকক্ষে ক্লাস করতে পেরে শিক্ষার্থীরাও আনন্দিত।আজ সকালে স্কুলে গিয়ে দেখা যায়, পুলিশের সদস্যরা মাঠে দাঁড়িয়ে আছেন আর বাচ্চারা শ্রেণীকক্ষে ক্লাস করছে। বিদ্যালয় মাঠে পাওয়া গেল বন্দর থানার ভারপ্রাপ্ত কর্মকর্তা (ওসি) মো. রেজাউল ইসলামকে। তিনি প্রথম আলো ডটকমকে জানান, পুলিশের সদস্যরা স্কুল ছেড়ে দিয়েছেন। এখন দিনের বেলায় তাঁবু টানিয়ে তাঁরা মাঠেই থাকবেন। তবে রাতে গোলাবারুদের জন্য একটি কক্ষ ব্যবহার করতে হবে।বিদ্যালয়ের প্রধান শিক্ষক দেলোয়ারা বেগম বলেন, ‘আজকে আর মাঠে মাদুর পেতে নয়, শিক্ষার্থীরা স্কুলের কক্ষেই ক্লাস করেছে। পুলিশ ও আপনাদের ধন্যবাদ। সবার সহযোগিতার কারণেই আমরা ক্লাস ফিরে পেয়েছি।’
স্কুলের প্রথম শ্রেণীর ছাত্র নয়ন বিশ্বাস জানাল, এই কয়দিন শীতের সকালে মাঠে ক্লাস করতে তাদের ভালো লাগেনি। আজকে আবার ক্লাস ফিরে পেয়ে তাদের অনেক ভালো লাগছে। তাকে সমর্থন জানাল নাঈম হোসেন, আল আমীন, ফাতেমা আক্তার, শিরিনসহ তার সহপাঠীরা।
একজনকে খুন ও গ্রামের ১৫টি হিন্দু বাড়িঘর জ্বালিয়ে দেওয়ার পর গ্রামের নিরাপত্তার জন্য গত শুক্রবার থেকে একটি অস্থায়ী পুলিশ ক্যাম্প করা হয় স্কুলটিতে। দিনে-রাতে সব সময় পুলিশের ২০ জন সদস্য সেখানে থাকতেন। এর ফলে এই কদিন বাচ্চাদের মাঠে মাদুর পেতে ক্লাস করতে হয়েছে। স্থানীয় লোকজন দাবি জানান, পুলিশ স্কুলেই থাকুক; কিন্তু অন্তত সকাল বেলায় ক্লাস চলাকালে তারা বাচ্চাদের জন্য শ্রেণীকক্ষগুলো ছেড়ে দিক। এ নিয়ে আজ ‘প্রথম আলো’য় ‘বিদ্যালয়ে পুলিশ ক্যাম্প, মাঠে ক্লাস’ শিরোনামে একটি সংবাদ প্রকাশিত হয়। এর পরই পুলিশ প্রশাসন বাচ্চাদের জন্য শ্রেণীকক্ষগুলো ছেড়ে দেওয়ার উদ্যোগ নেয়।
বরিশাল মহানগর পুলিশের উপকমিশনার (দক্ষিণ) এ টি এম মুজাহিদুল ইসলাম দুপুরে বলেন, ‘আজ সকালেই আমরা বাচ্চাদের ক্লাস করার জন্য শ্রেণীকক্ষ ছেড়ে দিয়েছি। আর এর মধ্যে মাঠে তাঁবু টানানোর জন্য নির্দেশ দেওয়া হয়েছে। আশা করি এখন শিক্ষার্থীদের সমস্যা হবে না। ১ ডিসেম্বর থেকে শুরু হতে যাওয়া বার্ষিক পরীক্ষাও তারা ভালোভাবে দেবে।’
