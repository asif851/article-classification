
দীর্ঘ সাত ঘণ্টা পর চট্টগ্রামের সঙ্গে ঢাকা ও সিলেটের রেল যোগাযোগ চালু হয়েছে। সকাল পৌনে নয়টার দিকে কুমিল্লার আদর্শ সদর উপজেলার বানাশুয়া রেলসেতু এলাকায় ডেমু ট্রেনের সঙ্গে বালুবাহী ট্রাকের সংঘর্ষে ট্রেনের একটি বগি লাইনচ্যুত হয়। এতে চট্টগ্রামের সঙ্গে ঢাকা ও সিলেটের সাত ঘণ্টা রেল যোগাযোগ বন্ধ হয়ে পড়ে।
কুমিল্লার রেলস্টেশনের মাস্টার মো. সফিকুর রহমান ভূঁইয়া বলেন, আখাউড়া থেকে কুমিল্লাগামী একটি ডেমু ট্রেন সকাল আটটা ৪৫ মিনিটে কুমিল্লা জেলার বানাশুয়া রেলসেতু এলাকা অতিক্রম করছিল। এ সময় সংযোগ সড়ক দিয়ে লাকসাম-আখাউড়া ডাবল লাইন নির্মাণ প্রতিষ্ঠান ম্যাক্স কোম্পানির বালুবাহী একটি ট্রাক রেললাইন অতিক্রম করতে গিয়ে সংঘর্ষ হয়। এতে ডেমু ট্রেনের একটি বগি লাইনচ্যুত হয়। দুর্ঘটনায় ট্রেনের চালকের সহকারী সামান্য আহত হন। খবর পেয়ে লাকসাম থেকে উদ্ধারকারী ট্রেন আসে বেলা একটায়। এরপর বিকেল তিনটা ৪৫ মিনিটে ট্রেন চলাচল শুরু হয়।
সফিকুর রহমান ভূঁইয়া বলেন, দুর্ঘটনার কারণে চট্টগ্রাম থেকে ঢাকাগামী সুবর্ণ এক্সপ্রেস কুমিল্লা রেলস্টেশনে, বিজয় লালমাই স্টেশনে ও সিলেটগামী পাহাড়িকা লাকসাম জংশনে আটকা পড়ে। এ ছাড়া রসুলপুর রেলস্টেশনে ঢাকা থেকে চট্টগ্রামগামী সোনার বাংলা ও শশীদল রেলস্টেশনে মহানগর প্রভাতী আটকা পড়ে। এতে ঘরমুখো হাজার হাজার যাত্রীকে দিনভর চরম ভোগান্তি পোহাতে হয়।
কুমিল্লা রেলস্টেশনে কথা হয় সুবর্ণ এক্সপ্রেস ট্রেনের যাত্রী সাইফুল ইসলামের সঙ্গে। তিনি বলেন, ‘সকাল সোয়া সাতটায় চট্টগ্রাম থেকে ঢাকার উদ্দেশ্যে রওনা হই। কিন্তু দুর্ঘটনার কারণে নির্ধারিত সময়ে গন্তব্যে পৌঁছতে পারছি না।’
রেলওয়ের উপসহকারী প্রকৌশলী লিয়াকত আলী মজুমদার বলেন, দুর্ঘটনায় যাত্রীদের তেমন কোনো ক্ষতি হয়নি। ট্রেনের চালকের সহকারী সামান্য আহত হয়েছেন।
