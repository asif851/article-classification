
কিশোরগঞ্জের ভৈরবে হাজি জিল্লুর রহমান উচ্চবিদ্যালয়ের ব্যবসায় শিক্ষা শাখা থেকে এসএসসি পরীক্ষায় অংশ নেওয়া সবাই পাস করেছে। এর আগে ওই শাখার সব শিক্ষার্থীকে শারীরিক শিক্ষা ও স্বাস্থ্য বিষয়ে ফেল দেখিয়ে ফল প্রকাশ করা হয়।বিদ্যালয়ের শিক্ষক-শিক্ষার্থী সূত্র জানান, শিক্ষার্থীরা হাজি জিল্লুর রহমান উচ্চবিদ্যালয়ের নামে পরীক্ষা দিলেও বর্তমানে বিদ্যালয়টি জেড রহমান প্রিমিয়ার ব্যাংক স্কুল অ্যান্ড কলেজ নামে পরিচালিত হচ্ছে।এবারের এসএসসি পরীক্ষায় মানবিক ও ব্যবসায় শিক্ষা শাখা থেকে ২৬ জন অংশ নেয়। এর মধ্যে ব্যবসায় শিক্ষা থেকে অংশ নেওয়া ১৭ জনের কাউকে পাস দেখানো হয়নি। তাঁদের প্রত্যেককে শারীরিক শিক্ষা ও স্বাস্থ্য বিষয়ে ফেল দেখানো হয়। পরে শিক্ষার্থীরা খাতা পুনর্মূল্যায়নের জন্য আবেদন করে। ওই পুনমূর্ল্যায়ন শেষে বোর্ড ২০ জুন ১৭ জনের সবাইকে পাস দেখিয়ে পুনরায় ফল প্রকাশ করা হয়।
