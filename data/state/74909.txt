
নির্বাচনের বছরে মন্ত্রিসভার এই রদবদলকে স্বাভাবিক হিসেবে দেখছেন নতুন সমাজকল্যাণমন্ত্রী রাশেদ খান মেনন। আজ বৃহস্পতিবার দুপুরে সমাজকল্যাণ মন্ত্রণালয়ে এসে সাংবাদিকদের কাছে তিনি এ প্রতিক্রিয়া জানান।
গতকাল বুধবার আটজন মন্ত্রী ও প্রতিমন্ত্রীর দপ্তর রদবদল ও বণ্টন করা হয়। রাশেদ খান মেনন এর আগে বেসামরিক বিমান পরিবহন ও পর্যটনমন্ত্রী ছিলেন।
আজ সমাজকল্যাণ মন্ত্রণালয়ে আসেন রাশেদ খান মেনন। নির্বাচনকে সামনে রেখে ভারতেও এই ধরনের পরিবর্তন হয় বলে উদাহরণ টানেন মেনন। তিনি বলেন, ‘আমি এটাকে অস্বাভাবিক মনে করি না।
সমাজকল্যাণ মন্ত্রণালয়ের দায়িত্ব আসায় সাধারণ ও প্রান্তিক মানুষের জন্য কাজ করতে পারবেন বলেও মনে করেন রাশেদ খান মেনন। তিনি আরও বলেন, ‘এত দিন আকাশে উড়ন্ত ছিলাম, এখন মাটিতে মানুষের কাছাকাছি এসেছি।’
বিমান মন্ত্রণালয়ের বাজেট হাজার কোটি টাকার নিচে এবং সমাজকল্যাণ মন্ত্রণালয়ের বাজেট তিন হাজার কোটি টাকার বেশি উল্লেখ করে রাশেদ খান মেনন বলেন, ‘শতকের ঘর পেরিয়ে হাজারের ঘরে এসেছি।’
এর আগে সকালে বেসামরিক বিমান পরিবহন ও পর্যটনমন্ত্রীর দায়িত্ব নেন এ কে এম শাহজাহান কামাল। মন্ত্রণালয়ে এসে তিনি সাংবাদিকদের বলেন, রক্ত দিয়ে হলেও তিনি বিমানকে লাভজনক করবেন।
 
