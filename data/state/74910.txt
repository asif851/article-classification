
তৌফিক-ই-ইলাহী চৌধুরীকে আবার প্রধানমন্ত্রী শেখ হাসিনার বিদ্যুৎ, জ্বালানি ও খনিজসম্পদ বিষয়ক উপদেষ্টা নিয়োগ করা হয়েছে।
আজ রোববার মন্ত্রিপরিষদ বিভাগ থেকে এ-সংক্রান্ত এক আদেশ জারি করা হয়েছে। আদেশে বলা হয়েছে, প্রধানমন্ত্রীর উপদেষ্টা পদে অধিষ্ঠিত থাকাকালীন তৌফিক-ই-ইলাহী চৌধুরী মন্ত্রীর পদমর্যাদা, বেতন-ভাতাদি এবং আনুষঙ্গিক অন্যান্য সুযোগ-সুবিধা প্রাপ্য হবেন।
নবম সংসদে সংখ্যাগরিষ্ঠতা পাওয়ার পর সরকার গঠনের পর তৌফিক-ই-ইলাহী চৌধুরীকে প্রধানমন্ত্রীর বিদ্যুৎ, জ্বালানি ও খনিজসম্পদ উপদেষ্টা নিয়োগ করা হয়েছিল। সর্বশেষ সরকারে তিনিসহ প্রধানমন্ত্রীর কয়েকজন উপদেষ্টা নানা কারণে বিতর্কিত ছিলেন। পরে তৌফিক-ই-ইলাহী চৌধুরীসহ প্রধানমন্ত্রীর পাঁচ উপদেষ্টা পদত্যাগ করেন। পরে তাঁদের পদত্যাগপত্র গ্রহণ করা হয়। 
 
নসরুল হামিদ বিদ্যুৎ, খনিজ ও জ্বালানি প্রতিমন্ত্রী
এর আগে আজ মন্ত্রিপরিষদ বিভাগের এক আদেশে বলা হয়, বিদ্যুৎ বিভাগের প্রতিমন্ত্রী নসরুল হামিদকে বিদ্যুৎ, খনিজ ও জ্বালানিসম্পদ মন্ত্রণালয়ের প্রতিমন্ত্রী করা হয়েছে। ১২ জানুয়ারি নতুন মন্ত্রিসভা গঠনের দিন তাঁকে বিদ্যুৎ বিভাগের প্রতিমন্ত্রী হিসেবে দায়িত্ব দেওয়া হয়েছিল।
