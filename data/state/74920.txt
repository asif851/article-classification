
ঢাকার হজরত শাহজালাল আন্তর্জাতিক বিমানবন্দরে গতকাল শুক্রবার দুবাই থেকে আসা এক যাত্রীর কাছ থেকে প্রায় সাড়ে আট কেজি সোনা উদ্ধার করেছে শুল্ক গোয়েন্দা ও তদন্ত অধিদপ্তর। ওই যাত্রীকে আটক করা হয়েছে।শুল্ক গোয়েন্দা ও তদন্ত অধিদপ্তরের সূত্র জানায়, বেলা পৌনে ১১টার দিকে দুবাই থেকে ঢাকায় আসেন মোহাম্মদ আজিম উদ্দিন (২৫)। তিনি বিমানবন্দরের গ্রিন চ্যানেল পার হওয়ার সময় শুল্ক গোয়েন্দারা তাঁকে তল্লাশি করেন। এ সময় তাঁর কোমরে লুকানো থাকা ৭২টি সোনার বার উদ্ধার করা হয়। এসব বারে মোট আট কেজি ৪০০ গ্রাম সোনা রয়েছে। তাঁর বাড়ি ফেনীতে।শুল্ক গোয়েন্দা ও তদন্ত অধিদপ্তরের মহাপরিচালক মইনুল খান জানান, উদ্ধার করা সোনার বাজারমূল্য চার কোটি ২০ লাখ টাকা।
