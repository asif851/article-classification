
রাজধানীর খিলগাঁওয়ের তিলপাপাড়া এলাকায় একটি বাসায় এক নারী পুলিশ সদস্যকে সাবেক স্বামী পুলিশ কর্মকর্তা ও তাঁর তিন বন্ধু মিলে গণধর্ষণ করেছেন বলে অভিযোগ পাওয়া গেছে। তিনি ঢাকা মেডিকেল কলেজ হাসপাতালের ওয়ান স্টপ ক্রাইসিস সেন্টারে চিকিৎসাধীন রয়েছেন।
ওই নারী পুলিশ সদস্যের বড় বোনের ভাষ্য, ধর্ষণের শিকার ওই নারী সদস্য তুরাগ থানায় কর্মরত। গাইনি সমস্যার কারণে গত ১০ জুন রাজারবাগ পুলিশ লাইনে তিনি চিকিৎসা নিতে যান। তখন তাঁর সাবেক স্বামী পুলিশের সহকারী উপপরিদর্শকের পদমর্যাদার এক কর্মকর্তা কৌশলে তাঁকে হাসপাতাল থেকে তিলপাপাড়ার ৮৬ / ৩ নম্বর বাসায় নিয়ে যান। এরপর রাতে ওই পুলিশ কর্মকর্তা ও তাঁর তিন বন্ধু মিলে তাঁকে রাতভর গণধর্ষণ করেন।ওই নারী পুলিশ সদস্যের বড় বোনের দাবি, গণধর্ষণের শিকার হওয়ার পর ওই বাড়ির মালিকের সহায়তার ১১ জুন তিনি বেরিয়ে আসেন। এরপর পরিবারের সবার কাছে বিষয়টি জানান। এর মধ্যে কী করা যায়, তা ভাবতে একদিন চলে যায়। পরে আজ হাসপাতালে ভর্তি করা হয়।ওই নারী পুলিশ সদস্যের বড় বোন আরও জানান, চার বছর আগে পুলিশের ওই কর্মকর্তার সঙ্গে তাঁর বিয়ে হয়। দুই বছর আগে তাঁদের এক সন্তান হয়। কিন্তু পারিবারিক কলহের জেরে বছরখানেক আগে স্বামী তাঁকে তালাক দেন। এরপর তিনি তাঁর ওই সাবেক স্বামীর বিরুদ্ধে মামলা করেন। তাই, মামলার জেরেই তাঁকে গণধর্ষণ করা হতে পারে বলে তাঁদের ধারণা।ঢাকা মেডিকেল কলেজ হাসপাতাল-১ এ পুলিশ ক্যাম্পের দায়িত্বপ্রাপ্ত কর্মকর্তা পরিদর্শক মোজাম্মেল হক ওই নারী পুলিশ সদস্যের হাসপাতালে ভর্তি ও চিকিৎসা নেওয়ার বিষয়টি নিশ্চিত করেছেন।
