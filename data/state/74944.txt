
স্বাস্থ্য ও পরিবারকল্যাণমন্ত্রী মোহাম্মদ নাসিম বলেছেন, তারেক রহমানের স্ত্রী জোবায়দা রহমানকে চাকরি থেকে বরখাস্ত করা হয়েছে। এক সম্পূরক প্রশ্নের জবাবে আজ সোমবার বিকেলে জাতীয় সংসদে এ কথা বলেন মোহাম্মদ নাসিম।ছুটি ছাড়া কর্মস্থলে দীর্ঘদিন (ছয় বছর) অনুপস্থিত আছেন বিএনপির সিনিয়র ভাইস চেয়ারম্যান তারেক রহমানের স্ত্রী চিকিত্সক জোবায়দা রহমান। তাঁর বিরুদ্ধে কী ব্যবস্থা নেওয়া হয়েছে? এক সাংসদের এ-সংক্রান্ত সম্পূরক প্রশ্নের জবাবে স্বাস্থ্যমন্ত্রী বলেন, ‘আইন সবার জন্য সমান। ইতিমধ্যে আমরা ব্যবস্থা নিয়েছি। তাঁকে বরখাস্ত করা হয়েছে।’এম আবদুল লতিফের লিখিত প্রশ্নের জবাবে স্বাস্থ্যমন্ত্রী জানান, ইবোলা ভাইরাস প্রতিরোধে বিশ্বস্বাস্থ্য সংস্থার সহায়তায় মেডিকেল টিমকে প্রশিক্ষণ দেওয়া হয়েছে। দেশের প্রতিটি বন্দরে প্রয়োজনীয় যন্ত্রপাতিসহ ২৪ ঘণ্টার জন্য মেডিকেল টিম বসানো হয়েছে। পশ্চিম আফ্রিকার সিয়েরালিওন, লাইবেরিয়া, গিনি ও নাইজেরিয়া থেকে আসা যাত্রীদের জন্য ইমিগ্রেশনে আলাদা কাউন্টার খোলা হয়েছে। ২১ দিন এ পর্যবেক্ষণ চলবে। দেশের ২৫টি আন্তর্জাতিক বন্দরে পর্যাপ্ত ওষুধ সরবরাহ করা হয়েছে। শাহজালাল বিমানবন্দরে ইবোলা ভাইরাস শনাক্ত করতে মেশিন সরবরাহের জন্য বিশ্বস্বাস্থ্য সংস্থাকে অনুরোধ জানানো হয়েছে। এ ছাড়া রাজধানীসহ ১৬টি জেলায় ইবোলা আইসোলেশন ওয়ার্ড চালু করা হয়েছে।
প্রতিবছর ৭০-৮০ হাজার রোগীর কিডনি বিকল হয়
সাংসদ দিদারুল আলমের করা এক প্রশ্নের জবাবে নাসিম বলেন, দিন দিন কিডনি রোগে আক্রান্ত রোগীর সংখ্যা ভয়াবহভাবে বৃদ্ধি পাচ্ছে। বর্তমানে দেশে প্রতিবছর ৭০-৮০ হাজার রোগীর কিডনি বিকল হয়ে যায়।
কিডনি গ্রহণ ও প্রদানের নীতিমালাসংক্রান্ত বিষয়ে নাসিম বলেন, নীতিমালা অনুযায়ী রোগীর ঘনিষ্ঠ আত্মীয়স্বজন যেমন-বাবা-মা, ভাই-বোন, কিডনি গ্রহণ ও প্রদান করতে পারবেন। এই রোগের বিষয়ে সচেতনতা বৃদ্ধিতে সরকার স্বাস্থ্য শিক্ষা কর্মসূচি চালু করেছে।
