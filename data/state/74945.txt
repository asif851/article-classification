
ময়মনসিংহে শহরের কাঁচিঝুলি এলাকার সিদ্দিক মাস্টার সড়কে আরমান ইসলাম (৩০) নামের স্বেচ্ছাসেবক লীগের এক কর্মীকে গতকাল বুধবার খুন করেছে অজ্ঞাত দুর্বৃত্তরা। আরমান শহরের গোলাপজান রোডের শফিকুল ইসলামের ছেলে। তবে আধিপত্য বিস্তার কেন্দ্র করে এ হত্যাকাণ্ড ঘটেছে বলে জানিয়েছেন স্থানীয় ব্যক্তিরা।প্রত্যক্ষদর্শী ও পুলিশ সূত্রে জানা গেছে, বিকেল চারটার দিকে সিদ্দিক মাস্টার সড়কে আরমানকে একা পেয়ে একদল অজ্ঞাত দুর্বৃত্ত ইট দিয়ে তাঁর মাথা থেঁতলে দেয়। এতে ঘটনাস্থলেই তিনি মারা যান।এলাকার অনেকে জানান, দীর্ঘদিন ধরে আধিপত্য বিস্তার নিয়ে প্রতিপক্ষের সঙ্গে আরমানের দ্বন্দ্ব চলছিল। দুই মাস আগে কাঁচিঝুলি এলাকায় আরমানকে মাদক ব্যবসার মদদদাতা হিসেবে আখ্যা দিয়ে এলাকাবাসীর নামে পোস্টার সাঁটায় প্রতিপক্ষ। তবে পোস্টার সাঁটানোর সঙ্গে কারা যুক্ত, এ বিষয়ে কেউ কিছু বলতে অস্বীকৃতি জানিয়েছেন।আরমানের পরিবার জানায়, গত আগস্ট মাস থেকে দুইবার অজ্ঞাত সন্ত্রাসীরা তাঁদের বাড়িতে হামলা করে ভাঙচুর করে। ময়মনসিংহ কোতোয়ালি মডেল থানার ভারপ্রাপ্ত কর্মকর্তা (ওসি) গোলাম সারোয়ার জানান, তাঁর লাশ উদ্ধার করে ময়মনসিংহ মেডিকেল কলেজ হাসপাতাল মর্গে পাঠানো হয়েছে।
