
অস্বাস্থ্যকর, অপরিচ্ছন্ন ও নোংরা পরিবেশে খাদ্য তৈরির দায়ে খিলগাঁও রেলগেটের ইসলামিয়া হোটেলকে ৫০ হাজার টাকা জরিমানা করেছেন ভ্রাম্যমাণ আদালত।
গতকাল রোববার দুপুর সাড়ে ১২টায় ঢাকা দক্ষিণ সিটি করপোরেশনের (ডিএসসিসি) নির্বাহী ম্যাজিস্ট্রেট খান মোহাম্মদ নাজমুস শোয়েব এই ভ্রাম্যমাণ আদালত পরিচালনা করেন।
খান মোহাম্মদ নাজমুস শোয়েব প্রথম আলোকে বলেন, ওই রেস্তারাঁর পরিবেশ অনেক নোংরা ছিল। রান্নাঘর ছিল স্যাঁতসেঁতে। রান্নায় পচা পেঁয়াজ ব্যবহার করা হচ্ছিল।এ কারণে ভোক্তা অধিকার আইনে রেস্তোরাঁর মালিক মো. ইলিয়াসকে ৫০ হাজার টাকা জরিমানা করা হয়। তিনি জানান, এর আগে একই এলাকার অলিম্পিয়া বেকারিতে অভিযান চালানো হয়। ওই বেকারিতে মেয়াদোত্তীর্ণ অনেক পণ্য পাওয়া যায়। বেকারির মালিক হাবিবুর রহমানকে ২০ হাজার টাকা জরিমানা করা হয়েছে। এ ছাড়া বেলা দেড়টার দিকে এই এলাকার নূরে আলম, আশ্রাফ, জুলহাস ও মো. ইব্রাহিমের দোকানে অভিযান চালানো হয়। দোকানগুলোর ট্রেড লাইসেন্স ছিল না। তাই সিটি করপোরেশন আইনে দোকানমালিকদের পাঁচ হাজার টাকা করে জরিমানা করা হয়। এ সময়ভ্রাম্যমাণ আদালতের অভিযানের খবর পেয়ে দোকানে তালা দিয়ে পালিয়ে যান দুই দোকানি।
এদিকে ডিএসসিসি সূত্র জানায়, গতকাল মীরহাজিরবাগ ও দয়াগঞ্জ কাঁচাবাজারে ভেজালবিরোধী অভিযান চালিয়েছেন ভ্রাম্যমাণ আদালত। অভিযানে দুটি বাজারের বেশ কিছু দোকানকে ৪২ হাজার টাকা জরিমানা করা হয়। ডিএসসিসির নির্বাহী ম্যাজিস্ট্রেট মামুন সরদার ভ্রাম্যমাণ আদালত পরিচালনা করেন।
