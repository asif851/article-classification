
রাজধানীর নয়াপল্টন এলাকা থেকে আজ মঙ্গলবার ছাত্রদলের বেশ কিছু নেতা-কর্মীকে আটক করেছে পুলিশ। এলাকাটিতে নিরাপত্তা জোরদারের পাশাপাশি বিএনপির কেন্দ্রীয় কার্যালয়ে প্রবেশের ক্ষেত্রে কড়াকড়ি আরোপ করেছে পুলিশ।ছাত্রদলের দাবি, তাদের অন্তত ৩০ জন নেতা-কর্মীকে আটক করেছে পুলিশ।কয়েকজনকে আটক করার কথা স্বীকার করে পুলিশ। তবে তারা আটক হওয়াদের সঠিক সংখ্যা জানাতে পারেনি।আটক হওয়াদের মধ্যে নয়জনের নাম জানতে পেরেছে প্রথম আলো। তাঁরা হলেন রায়হানুল ইসলাম, আক্তার হোসেন, মনির হোসেন, মামুন খান, মহসীন ভূঁইয়া, ইউসুফ, ইমন, রোমান ও আজিজুল। তাঁরা সবাই ছাত্রদলের কর্মী বলে জানা গেছে।ছাত্রদলের নতুন কমিটির কেন্দ্রীয় সাধারণ সম্পাদক আকরামুল হাসান বলেন, কটূক্তি ও রাষ্ট্রের বিরুদ্ধে অপপ্রচারের অভিযোগে যুক্তরাজ্যপ্রবাসী বিএনপির সিনিয়র ভাইস চেয়ারম্যান তারেক রহমানের বিরুদ্ধে নালিশি মামলার প্রতিবাদে সংগঠনের পক্ষ থেকে দুই দিনের কর্মসূচি দেওয়া হয়েছে। আজ ঢাকা মহানগর ব্যতীত দেশে সব মহানগর ও বিশ্ববিদ্যালয়ে বিক্ষোভ-মিছিলের কর্মসূচি রয়েছে। এই কর্মসূচিকে কেন্দ্র করে আজ সকাল থেকে নয়াপল্টনে বিএনপির কেন্দ্রীয় কার্যালয়ে নেতা-কর্মীদের ঢুকতে দিচ্ছে না পুলিশ।সকাল থেকে ছাত্রদলের অন্তত ৩০ জন নেতা-কর্মীকে পুলিশ আটক করেছে বলে দাবি করেন আকরামুল হাসান।পুলিশের মতিঝিল বিভাগের উপকমিশনার মহাম্মদ আশরাফ-উজ-জামান দাবি করেন, ‘নয়াপল্টন এলাকায় বিশৃঙ্খলা করার অভিযোগে কয়েকজনকে আটক করা হয়েছে। তবে আটক হওয়া ব্যক্তিদের মোট সংখ্যা এখনো আমাদের কাছে আসেনি।’বিএনপির বেশ কয়েকজন নেতা-কর্মী ও প্রত্যক্ষদর্শীদের ভাষ্য, আজ সকাল থেকেই নয়াপল্টন এলাকায় নিরাপত্তা জোরদার করেছে পুলিশ। বিএনপির কেন্দ্রীয় কার্যালয়ে দলের নেতা-কর্মীদের প্রবেশের ক্ষেত্রে কড়াকড়ি আরোপ করা হয়েছে। পরিচয় নিশ্চিত হয়ে কিছু নেতা-কর্মীকে কেন্দ্রীয় কার্যালয়ে প্রবেশ করতে দেওয়া হয়েছে।ছাত্রদলের কয়েকজন নেতা দাবি করেন, তাঁদের কাউকে কেন্দ্রীয় কার্যালয়ে প্রবেশ করতে দেওয়া হয়নি।
