
জঙ্গি অর্থায়ন রোধ ও আন্তর্দেশীয় মানি লন্ডারিং রোধে দুদকের সঙ্গে কাজ করতে আগ্রহ দেখিয়েছে মার্কিন কেন্দ্রীয় তদন্ত সংস্থা (এফবিআই)। আজ বৃহস্পতিবার এফবিআইয়ের সহকারী লিগ্যাল এটাচে ডেভিড ইটেন দুদকের চেয়ারম্যানসহ দুদক কর্মকর্তাদের সঙ্গে বৈঠক করেন। সেখানে তিনি এ আগ্রহ প্রকাশ করেন বলে জানা যায়।
রাজধানীর সেগুনবাগিচায় দুদকের কার্যালয়ে বৈঠক শেষে বেলা সাড়ে ১১টার দিকে বেরিয়ে যান ডেভিড ইটেন। গণমাধ্যমের কারও সঙ্গে তিনি কথা বলেননি।
তবে সাংবাদিকদের সঙ্গে কথা বলেন দুদকের চেয়ারম্যান ইকবাল মাহমুদ। তিনি বলেন, এফবিআই জঙ্গি অর্থায়ন রোধ ও আন্তর্দেশীয় মানি লন্ডারিং রোধে দুদকের সঙ্গে কাজ করতে আগ্রহ দেখিয়ে এমওইউ সাক্ষর করতে চায়। তবে কখন হবে, তা নিয়ে সিদ্ধান্ত হয়নি। আগামী জুলাই মাসে বিস্তারিত আলোচনার জন্য এফবিআইয়ের আরেকটি দল আসবে। তবে এফবিআইয়ের সঙ্গে কাজ করতে দুদকেরও আগ্রহ আছে। এফবিআই ইতিমধ্যে ইন্দোনেশিয়ার সঙ্গে এ-সংক্রান্ত একটি এমওইউ স্বাক্ষর করেছে।
