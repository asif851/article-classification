
অবশেষে হয়রানি থেকে রক্ষা পেয়েছেন সজল সরকার৷ গতকাল বৃহস্পতিবার তাঁকে নামজারির আদেশ দেওয়া হয়েছে৷ আদেশে সহকারী কমিশনার (ভূমি) খালেদা নাসরিন স্বাক্ষর করেছেন গত ১৩ ফেব্রুয়ারির তারিখ দিয়ে। এই কাজের জন্য গত বুধবার সজলের কাছে ২৫ হাজার টাকা ঘুষ দাবি করা হয়েছিল।
রাজধানীর ইন্দিরা রোডের বাসিন্দা সজল সরকারের মানিকগঞ্জের সাটুরিয়া উপজেলার ধুল্লা মৌজায় এক একর জমি রয়েছে৷ ওই জমির নামজারি করার জন্য তিনি আবেদন করেন উপজেলা ভূমি কার্যালয়ে।
৪৫ দিনের মধ্যে তাঁর আবেদনটির নিষ্পত্তি হওয়ার বিধান থাকলেও গত এক বছরেও সজল সরকার কোনো প্রতিকার পাননি।
এ নিয়ে গতকাল প্রথম আলোতে একটি প্রতিবেদন প্রকাশিত হয়৷ এরপর রমজান আলী গতকাল সকালে মুঠোফোনে সজল সরকারকে উপজেলা ভূমি কার্যালয়ে ডেকে নিয়ে নামজারির আদেশের কপি হস্তান্তর করেন।
সজল সরকার অভিযোগ করেন, পত্রিকায় প্রতিবেদন প্রকাশের পর নিজেদের দোষ ঢাকতে পেছনের তারিখে স্বাক্ষর করা হয়েছে৷ 
