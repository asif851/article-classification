
যেসব বেসরকারি বিশ্ববিদ্যালয় নিয়ে মামলা-মোকদ্দমা ও অবৈধ ক্যাম্পাস পরিচালনাসহ বিভিন্ন ধরনের সমস্যা আছে, সেগুলোর তালিকা প্রকাশ করেছে বিশ্ববিদ্যালয় মঞ্জুরি কমিশন (ইউজিসি)। এ ধরনের বিশ্ববিদ্যালয় ১২টি। এগুলোর মধ্যে ছয়টি আদালতের স্থগিতাদেশ নিয়ে ক্যাম্পাস চালাচ্ছে, যার চারটিতে আবার মালিকানার দ্বন্দ্বে মামলা চলছে।ইউজিসির নির্দেশ অমান্য করে অননুমোদিত ক্যাম্পাস পরিচালনা করছে ছয়টি। এর মধ্যে অবশ্য মালিকানা নিয়ে দ্বন্দ্ব থাকা দুটি বিশ্ববিদ্যালয়ও আছে। এ ছাড়া অনিয়মের কারণে দুটি বিশ্ববিদ্যালয় বন্ধ করে দেওয়া হলেও আদালতের স্থগিতাদেশ নিয়ে চলছে।
ইউজিসির তালিকায় থাকা ওই বিশ্ববিদ্যালয়গুলো হলো দারুল ইহসান বিশ্ববিদ্যালয়, প্রাইম ইউনিভার্সিটি, সাউদার্ন ইউনিভার্সিটি অব বাংলাদেশ, নর্দার্ন ইউনিভার্সিটি বাংলাদেশ, বিজিসি ট্রাস্ট ইউনিভার্সিটি বাংলাদেশ, ইবাইস ইউনিভার্সিটি, অতীশ দীপঙ্কর বিজ্ঞান ও প্রযুক্তি বিশ্ববিদ্যালয়, দি পিপলস ইউনিভার্সিটি অব বাংলাদেশ, আন্তর্জাতিক ইসলামিক বিশ্ববিদ্যালয়, চট্টগ্রাম, শান্ত মারিয়াম ইউনিভার্সিটি অব ক্রিয়েটিভ টেকনোলজি, আমেরিকা বাংলাদেশ ইউনিভার্সিটি ও কুইন্স ইউনিভার্সিটি। 
ইউজিসি আজ সোমবার সংবাদ বিজ্ঞপ্তি দিয়ে এই তালিকা প্রকাশ করেছে, যা পত্রপত্রিকায় বিজ্ঞাপন দিয়েও প্রচার করা হবে বলে জানিয়েছেন ইউজিসির একজন দায়িত্বশীল কর্মকর্তা। ইউজিসি এসব বিশ্ববিদ্যালয়ে ভর্তির ক্ষেত্রে অভিভাবক ও শিক্ষার্থীদের সঠিক তথ্য যাচাই করে সিদ্ধান্ত নেওয়ার নেওয়ার পরামর্শ দিয়েছে।৩ সেপ্টেম্বর প্রথম আলোয় ‘অবৈধ শাখা ক্যাম্পাস চালাচ্ছে ১২ বিশ্ববিদ্যালয়’ শিরোনামে প্রতিবেদন প্রকাশ করা হয়।
 
বিশ্ববিদ্যালয়ের নামসহ ইউজিসির সংবাদ বিজ্ঞপ্তিটি হুবহু দেওয়া হলো
