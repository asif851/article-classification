
সেন্ট মার্টিনের অদূরে বঙ্গোপসাগর থেকে গতকাল মঙ্গলবার সকালে সমুদ্রপথে অবৈধভাবে মালয়েশিয়া যাওয়ার সময় দুটি ট্রলারসহ ২১১ জন নারী-পুরুষ ও শিশুকে আটক করেছেন কোস্টগার্ডের সদস্যরা।কোস্টগার্ডের দাবি, আটক যাত্রীরা অবৈধভাবে মালয়েশিয়া যাওয়ার জন্য ট্রলার দুটিতে অবস্থান করছিলেন বলে প্রাথমিকভাবে স্বীকারোক্তি দিয়েছেন।কোস্টগার্ড টেকনাফ স্টেশনের লেফটেন্যান্ট দেওয়ান রফিকুল আওয়াল বলেন, গতকাল সকালে সেন্ট মার্টিনের অদূরে বঙ্গোপসাগরে ভাসমান অবস্থায় দুটি ট্রলার দেখতে পান টহলরত কোস্টগার্ডের সদস্যরা। পরে সেন্ট মার্টিন স্টেশনের লেফটেন্যান্ট কমান্ডার মো. আরিফ হোসেনের নেতৃত্বে কোস্টগার্ডের সদস্যরা তিনটি স্পিডবোটযোগে ওই ট্রলার দুটিসহ ২১১ জন যাত্রীকে উদ্ধার করে নিয়ে আসেন।এদের মধ্যে মিয়ানমারের ২০ জন নারী, ১৭ জন শিশু ও ৬৯ পুরুষ রয়েছে। এদের মধ্যে ১১ জন রাখাইন, এরা ট্রলারের মাঝি। বাকি ১০৫ জনের মধ্যে বাংলাদেশের গাজীপুর, ময়মনসিংহ, ঢাকা, নরসিংদী, নারায়ণগঞ্জ, ফরিদপুর, ঝিনাইদহ, নাটোর, বরিশাল, সাতক্ষীরা, মেহেরপুর, মাদারীপুর, খুলনা, যশোর, কিশোরগঞ্জ, হবিগঞ্জ ও কক্সবাজার জেলার বিভিন্ন উপজেলার বাসিন্দা রয়েছে।লেফটেন্যান্ট কমান্ডার মো. আরিফ হোসেন জানান, ট্রলারসহ আটক ২১১ জনকে থানার পুলিশে হস্তান্তর করার জন্য সেন্ট মার্টিন থেকে টেকনাফে নিয়ে আসা হচ্ছে।
 
