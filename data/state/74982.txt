
সাড়ে সাত শতাংশ ভ্যাট আরোপের সিদ্ধান্ত প্রত্যাহারের দাবি জানিয়েছে জাতীয় পার্টিও (জাপা)। দলটির ভাষ্য, এই ভ্যাট শিক্ষাপ্রতিষ্ঠানের ওপর চাপিয়ে দেওয়ার কথা বলা হলেও পরোক্ষভাবে তা ছাত্র-ছাত্রীদের ওপরই বর্তাবে। শিক্ষা ব্যবস্থার ওপর ভ্যাট আরোপের সিদ্ধান্তের চেয়ে জনস্বার্থ পরিপন্থী আর কোনো কাজ হতে পারে না।
দলের চেয়ারম্যান হুসেইন মুহম্মদ এরশাদ ও মহাসচিব জিয়াউদ্দিন আহমেদ বাবলু আজ শুক্রবার এক যৌথ বিবৃতি দিয়েছেন।
এতে বলা হয়, ‘শিক্ষা কোনো পণ্য নয় যে, এর ওপর ভ্যাট আরোপ করা যাবে। শিক্ষা আমাদের নাগরিক সমাজের অধিকার। আমাদের ভবিষ্যৎ প্রজন্মকে গড়ে তোলার মাধ্যম এবং জাতির মেরুদণ্ড।’
দলের এ দুই শীর্ষ নেতা বলেন, ‘শিক্ষায় ভ্যাট আরোপ করা হলে এটাই প্রতীয়মান হবে যে, সরকার শিক্ষার অগ্রগতি চায় না। এর ফলে বেসরকারি শিক্ষা কার্যক্রম চরমভাবে ব্যাহত হবে। সরকারের যদি এতই অর্থ সংকট হয়ে থাকে তাহলে ব্যাংক থেকে যে পরিমাণ অর্থ লুটপাট হয়েছে সেই টাকা উদ্ধার করা হোক। যারা বিদেশে অর্থ পাচার করেছে সেই অর্থ দেশে ফেরত এনে সরকারি কোষাগারে জমা করা হোক।’
