
ব্রাহ্মণবাড়িয়ার বাঞ্ছারামপুর উপজেলার শাহ রাহাত আলী ও রূপসদী বৃন্দাবন উচ্চবিদ্যালয়ের শিক্ষকেরা প্রত্যেক পরীক্ষার্থীর কাছ থেকে এসএসসির প্রবেশপত্রের জন্য অবৈধভাবে ৫০০ টাকা করে আদায় করছেন বলে অভিযোগ পাওয়া গেছে।বিদ্যালয় কর্তৃপক্ষ সূত্রে জানা গেছে, এবার এসএসসি পরীক্ষায় শাহ রাহাত আলী উচ্চবিদ্যালয় থেকে ২৪০ জন এবং রূপসদী বৃন্দাবন উচ্চবিদ্যালয় থেকে ১৮১ জন অংশ নিচ্ছে। এদের অধিকাংশের কাছ থেকে টাকা আদায় করা হয়েছে।শাহ রাহাত আলী উচ্চবিদ্যালয়ের কয়েকজন পরীক্ষার্থী জানায়, গত বছরের অক্টোবরে পরীক্ষার ফরম পূরণের সময় প্রত্যেকের কাছ থেকে ৪ হাজার টাকা নেওয়া হয় এবং এখন প্রবেশপত্রের জন্য ৫০০ করে টাকা নেওয়া হচ্ছে। রূপসদী বৃন্দাবন উচ্চবিদ্যালয়ের কয়েকজন পরীক্ষার্থী জানায়, ফরম পূরণের সময় ৩ হাজার ৫০০ টাকা করে আদায় করা হয়। প্রবেশপত্রের জন্য নেওয়া হচ্ছে ৫০০ টাকা করে।শাহ রাহাত আলী উচ্চবিদ্যালয়ের প্রধান শিক্ষক আবদুল করিম গতকাল বলেন, ‘আমরা প্রবেশপত্র দিয়ে কিছু টাকা নিয়েছি বিদ্যালয়ের উন্নয়ন ও পরীক্ষার খরচ মেটাতে। ফরম পূরণের সময় প্রত্যেক পরীক্ষার্থীর কাছ থেকে ৪ হাজার টাকা নয়, নিয়েছি ৩ হাজার টাকা করে।’ রূপসদী বৃন্দাবনের প্রধান শিক্ষক নূর মোহাম্মদ জমদ্দার বলেন, ফরম পূরণের সময় প্রত্যেকের কাছ থেকে ২ হাজার ২০০ করে টাকা নেওয়া হয়েছে। এখন প্রবেশপত্র দিয়ে ৩০০ করে টাকা নেওয়া হচ্ছে।
