
বিএনপি মহাসচিব মির্জা ফখরুল ইসলামের গাড়িবহরে হামলার ঘটনায় জড়িত ব্যক্তিরা যে দলেরই হোক না কেন, তাদের বিরুদ্ধে ব্যবস্থা নেওয়া হবে বলে জানিয়েছেন আওয়ামী লীগের সাধারণ সম্পাদক সড়ক পরিবহন ও সেতুমন্ত্রী ওবায়দুল কাদের। বিএনপি তাদের কর্মসূচি সম্পর্কে পুলিশকে আগে থেকে জানায়নি বলেও অভিযোগ করেন তিনি।
আজ রোববার রাজধানীর বিমানবন্দর সড়কে বিআরটিএর ভ্রাম্যমাণ আদালত পরিদর্শন শেষে সাংবাদিকদের এক প্রশ্নের জবাবে ওবায়দুল কাদের এ কথা বলেন।
রাঙামাটিতে পাহাড়ধসে ক্ষতিগ্রস্ত এলাকা পরিদর্শনে যাওয়ার পথে বিএনপির মহাসচিব মির্জা ফখরুল ইসলাম আলমগীরের গাড়িবহরে হামলা করা হয়েছে। হামলায় মির্জা ফখরুলসহ দলটির কয়েকজন নেতা আহত হয়েছেন। হামলার পর তাঁরা রাঙামাটি না গিয়ে চট্টগ্রাম শহরে ফিরেছেন। হামলার নিন্দা জানিয়ে প্রতিবাদ কর্মসূচি দিয়েছে বিএনপি।
আওয়ামী লীগের সাধারণ সম্পাদক বলেন, ‘কে বা কারা এই হামলা চালিয়েছে, তা এখন পর্যন্ত সুনিশ্চিত নয়। তবে যারাই এ হামলা করুক না কেন, এটা অন্যায়।’ তিনি বলেন, এ বিষয়ে পুলিশের মহাপরিদর্শকের (আইজিপি) সঙ্গে কথা হয়েছে। কে বা কারা এ ঘটনা ঘটিয়েছে, তা খতিয়ে দেখা হচ্ছে। নিরপেক্ষ তদন্ত করে অপরাধী যে-ই হোক তার বিরুদ্ধে ব্যবস্থা নেওয়া হবে। বিষয়টি নিয়ে চট্টগ্রাম জেলা প্রশাসক ও অতিরিক্ত পুলিশ সুপারের সঙ্গে কথা হয়েছে।
বিএনপি তাদের কর্মসূচি সম্পর্কে পুলিশকে আগে থেকে জানায়নি অভিযোগ করে ওবায়দুল কাদের বলেন, বিএনপি পুলিশকে সঠিক তথ্য দেয় না। তাদের রাউজান হয়ে যাওয়ার তথ্য ছিল পুলিশের কাছে। পরে তারা বামুনিয়া হয়ে গেছে। পুলিশের কাছে এ তথ্য ছিল না। তথ্য থাকলে পুলিশ ওখানেই পাহারার ব্যবস্থা করত। ঘটনার পর পুলিশ এসে তাদের ত্রাণ বিতরণে অনুরোধ করেছিল। কিন্তু তারা সেটা করেনি।
আরও পড়ুন...মির্জা ফখরুলের গাড়িবহরে হামলা‘আক্রমণের ঘটনা দুঃস্বপ্নের মতো মনে হচ্ছে’
 
