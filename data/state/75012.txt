
জাপানের প্রধানমন্ত্রী শিনজো আবে বলেছেন, বাংলাদেশকে দেওয়া সব রকম সহায়তা অব্যাহত রাখবে তাঁর দেশ। সন্ত্রাসবাদের কাছে নতি স্বীকার না করার জন্যই বাংলাদেশকে সহায়তা অব্যাহত রাখা হবে।ঢাকার গুলশানে রেস্তোরাঁয় জঙ্গি হামলায় নিহত সাত জাপানির স্মরণে দেশটির রাজধানী টোকিওতে গতকাল মঙ্গলবার আয়োজিত এক অনুষ্ঠানে যোগদান শেষে সাংবাদিকদের এ কথা বলেন আবে। নিহত ব্যক্তিদের আত্মীয়, সহকর্মী, বন্ধুসহ প্রায় ৯০০ ব্যক্তি ওই অনুষ্ঠানে যোগ দেন।প্রর্থনাভিত্তিক এ অনুষ্ঠানে শিনজো আবে ভাষণ দেননি। তবে পরে সাংবাদিকদের তিনি বলেন, নিহত ব্যক্তিদের আকাঙ্ক্ষার প্রতি শ্রদ্ধার প্রকাশ হিসেবে নিরাপত্তাব্যবস্থা জোরদার করার পাশাপাশি বাংলাদেশের প্রতি জাপানের সমর্থন অব্যাহত রাখা উচিত বলে তিনি মনে করেন। একই সঙ্গে তিনি আন্তর্জাতিক সম্প্রদায়ের সঙ্গে মিলে সন্ত্রাসবাদের বিরুদ্ধে যুদ্ধ অব্যাহত রাখার দৃঢ় প্রত্যয়ও ব্যক্ত করেন।স্মরণ অনুষ্ঠানে জাপানের আন্তর্জাতিক সহযোগিতা সংস্থা জাইকার প্রেসিডেন্ট শিন-ইচ কিতাওকা তাঁর দেশের উন্নয়ন সাহায্যকর্মীদের নিরাপত্তা জোরদার করে সরকারের সহায়তায় কাজ করে যাওয়ার অঙ্গীকার ব্যক্ত করেন।জাপান টাইমস জানায়, গুলশানের ঘটনায় নিহত মাকাতো ওকামুরা ও ইউকু সাকাইয়ের সহকর্মী সেইয়া মাতসুয়োকা অনুষ্ঠানে যোগ দিয়েছিলেন। তিনি সাংবাদিকদের বলেন, ‘তাঁরা বাংলাদেশের পরিবেশের উন্নয়নে কাজ করছিলেন। তাঁদের নিহত হওয়ার বিষয়টি খুবই হতাশাজনক।’মাতসুয়োকা আরও বলেন, ‘নিহতদের প্রতি শ্রদ্ধা জানিয়ে ফুল দেওয়ার সময় তাঁদের মুখগুলো আমার মনে পড়ে। এমন একটি অনুষ্ঠানে আসতে হবে তা আমি কখনো চাইনি।’
