
অবরোধকারীরা জনগণের বিরুদ্ধে যুদ্ধ ঘোষণা করেছে বলে মন্তব্য করেছেন পুলিশের মহাপরিদর্শক (আইজিপি) এ কে এম শহীদুল হক। অবরোধকারীরা বাসে আগুন দিয়ে মানুষ মারছে উল্লেখ করে তিনি বলেন, কী কারণে জনগণকে এভাবে মারা হচ্ছে? তাঁরা (অবরোধকারীরা) যতই সন্ত্রাসী কর্মকাণ্ড করুক না কেন, এবার আর পার পাবে না বলে হুঁশিয়ার করে দেন তিনি।
রংপুরের মিঠাপুকুরে চলন্ত বাসে পেট্রলবোমা ছোড়ায় পাঁচজন মারা যাওয়ার পর আজ শুক্রবার এক মতবিনিময় সভায় প্রধান অতিথির বক্তৃতায় আইজিপি এ কথা বলেন। মিঠাপুকুরের জনগণের উদ্দেশে তিনি বলেন, ‘আপনারা এলাকায় সোচ্চার হোন। ভালো লোকদের নিয়ে সন্ত্রাস প্রতিরোধ কমিটি গঠন করুন। আপনাদের সঙ্গে পুলিশ আছে। জনগণের সহযোগিতা নিয়ে এই মিঠাপুকুরকে শা‌ন্তির জায়গা হিসেবে গড়ে তুলতে চাই। ’
রংপুর জেলা পুলিশের আয়োজনে আজ শুক্রবার দুপুর ১২ টায় মিঠাপুকুর বালিকা উচ্চবিদ্যালয় মাঠে মতবিনিময় সভায় প্রধান অতিথি ছিলেন পুলিশের আইজিপি এ কে এম শহীদুল হক। সেখানে বিশেষ অতিথি ছিলেন র‌্যাপিড অ্যাকশন ব্যাটালিয়নের (র‌্যাব) মহাপরিচালক বেনজীর আহমেদ, বিভাগীয় কমিশনার মুহাম্মদ দিলোয়ার বখত, পুলিশের রংপুর রেঞ্জের ডিআইজি হুমায়ুন কবির। সভাপতিত্ব করেন রংপুর জেলা প্রশাসক ফরিদ আহাম্মদ। অনুষ্ঠান সঞ্চালনা করেন জেলা পুলিশ সুপার আবদুর রাজ্জাক।
র‌্যাবের মহাপরিচালক বেনজীর আহমেদ বলেন, অবরোধের এই কয়েক দিনে মিঠাপুকুরে পাঁচজনসহ সারা দেশে ২৪ জনকে মেরে ফেলা হয়েছে। দেশের উন্নয়ন বন্ধ করে দেওয়ার জন্য ২০১৩ সালের মতো আবারও একটি গোষ্ঠী শান্তির বিরুদ্ধে যুদ্ধ ঘোষণা করেছে। যারা এগুলো করছে, তারা চায় না মানুষ দুমুঠো ভাত খেয়ে বাঁচুক। এই গণশত্রুদের সমাজ থেকে নিশ্চিহ্ন করা দরকার বলে তিনি মন্তব্য করেন।
র‌্যাবের ডিজি জনগণকে ঐক্যবদ্ধ হয়ে কাজ করার জন্য আহ্বান জানিয়ে আরও বলেন, অবরোধকারীরা যা করছে, তা রাষ্ট্র ও সাধারণ মানুষের বিরুদ্ধে অন্যায়ের যুদ্ধ। তিনি রংপুরবাসীকে সংঘবদ্ধ হওয়ার জন্য আহ্বান জানান।
গত বুধবার দিবাগত রাতে ৩০ টি যাত্রীবাহী বাসের বহর রংপুর থেকে ঢাকার উদ্দেশে পুলিশ-বিজিবির পাহারায় রওনা হয়। এ সময় রংপুর-ঢাকা মহাসড়কের মিঠাপুকুরে উলিপুর থেকে ঢাকাগামী খলিল এন্টারপ্রাইজের একটি বাসে পেট্রলবোমা ছোড়ে দুর্বৃত্তরা। এতে পাঁচজন নিহত ও ১১ জন গুরুতর আহত হয়।
মতবিনিময় সভায় বক্তব্য দেন উপজেলা মুক্তিযোদ্ধা কমান্ডার শহীদার রহমান, মিঠাপুকুর ডিগ্রি কলেজের অধ্যক্ষ নজরুল ইসলাম, উপজেলার জায়গীরহাট স্কুল ও কলেজের অধ্যক্ষ তোজাম্মেল হোসেন, জেলা আওয়ামী লীগের সাধারণ সম্পাদক রেজাউল করিম, উপজেলার চেয়ারম্যান জাকির হোসেন, উপজেলা আওয়ামী লীগের সভাপতি মোজাম্মেল হক প্রমুখ।
মহাসড়কে বিজিবির ক্যাম্পরংপুর বর্ডার গার্ড ব্যাটালিয়নের পরিচালক এস এম শামছুম মুহীত গণমাধ্যমে পাঠানো এক সংবাদ বিজ্ঞপ্তিতে জানান, দিনাজপুর-রংপুর-ঢাকা মহাসড়কের নীলফামারীর সৈয়দপুর, রংপুরের মিঠাপুকুর, গাইবান্ধার পলাশবাড়ি ও গোবিন্দগঞ্জে চারটি ক্যাম্প স্থাপন করেছে বর্ডার গার্ড অব বাংলাদেশ (বিজিবি)। এসব ক্যাম্পে বিজিবির আট প্লাটুন সদস্য মোতায়েন করা হয়েছে। এ ছাড়াও একটি ভ্রাম্যমাণ দল হিসেবে দুই প্লাটুন বিজিবি রাখা হয়েছে। বিজ্ঞপ্তিতে আরও বলা হয়েছে, বিজিবি দিন-রাত ২৪ ঘণ্টা মহাসড়কে যাত্রী ও পণ্যবাহী পরিবহনকে পাহারা দিয়ে গন্তব্যস্থলে পৌঁছে দিচ্ছে।
