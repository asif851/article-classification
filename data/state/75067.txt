
খাগড়াছড়ির রামগড় উপজেলার দুর্গম পাহাড়ি এলাকা থেকে গতকাল শুক্রবার মাথা ও পাবিহীন অবস্থায় মানেন্দ্র ত্রিপুরা (৫৫) নামের এক ব্যক্তির লাশ উদ্ধার করেছে পুলিশ।পুলিশ ও স্থানীয় সূত্র জানায়, গতকাল উপজেলার সদর ইউনিয়নের গরুকাটা নামের দুর্গম পাহাড়ি এলাকায় কাঠুরিয়ারা কাঠ সংগ্রহ করতে গিয়ে দুর্গন্ধ পান। পরে তাঁরা ওই এলাকায় মানেন্দ্র ত্রিপুরার ঘরে গিয়ে রক্তের দাগ দেখে তাঁর ছেলে কমলা কুমার ত্রিপুরাকে খবর দেন। পরে গরুকাটা এলাকায় পাহাড়ের প্রায় ২০০ ফুট গভীর খাদে মানেন্দ্রর লাশ পাওয়া যায়। সন্ধ্যায় পুলিশ লাশটি উদ্ধার করে।রামগড় থানার উপপরিদর্শক (এসআই) মোবারক হোসেন বলেন, মানেন্দ্র ত্রিপুরার শরীরের বিচ্ছিন্ন অঙ্গ উদ্ধার করা যায়নি। তিনি বলেন, সম্ভবত তাঁকে ছয়-সাত দিন আগে হত্যা করা হয়েছে।নিহত মানেন্দ্র ত্রিপুরার ছেলে কমলা কুমার ত্রিপুরা বলেন, তাঁর বাবা জনবসতিহীন দুর্গম গরুকাটা এলাকায় একটি ছোট ঘর তৈরি করে প্রায় এক বছর ধরে একাকী বসবাস করে আসছিলেন। কারা বা কী কারণে তাঁকে হত্যা করেছে, তা তিনি বুঝতে পারছেন না।পুলিশ জানায়, এ ঘটনায় কমলা কুমার ত্রিপুরা থানায় মামলা করেছেন।
