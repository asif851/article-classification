
মিয়ানমারে রোহিঙ্গা মুসলমানদের নির্যাতন থেকে মুক্তির জন্য গতকাল শুক্রবার জুমার নামাজ শেষে জাতীয় মসজিদ বায়তুল মোকাররমসহ দেশের বিভিন্ন মসজিদে বিশেষ দোয়া হয়।
জুমার নামাজ শেষ হওয়ার পরপর মোকাররম মসজিদের উত্তর গেটে পুরানা পল্টনের সড়কে অবস্থান নেন সাধারণ মুসল্লিরা, ইসলামী আন্দোলন বাংলাদেশ ও খেলাফত মজলিসের নেতা-কর্মীরা। তাঁরা মিয়ানমারে রোহিঙ্গাদের ওপর নির্যাতন ও গণহত্যার প্রতিবাদে বিক্ষোভ মিছিল করেন।
বিক্ষোভ শেষে বায়তুল মোকাররম মসজিদের উত্তর ফটকে সমাবেশ করে ইসলামী আন্দোলন। সমাবেশ থেকে দলটির নায়েবে আমির মুফতি ফয়জুল করীম আগামী বুধবার (১৩ সেপ্টেম্বর) ঢাকায় মিয়ানমার দূতাবাস ঘেরাওয়ের কর্মসূচি ঘোষণা করেন। এ ছাড়া দলটি ১১ সেপ্টেম্বর দেশের প্রতি জেলায় বিক্ষোভ সমাবেশ ও ১২ সেপ্টেম্বর রোহিঙ্গাদের মধ্যে ত্রাণ বিতরণ করার ঘোষণা দেয়।
সমাবেশে আরও বক্তব্য দেন ইসলামী আন্দোলন বাংলাদেশের রাজনৈতিক উপদেষ্টা অধ্যাপক আশরাফ আলী, প্রেসিডিয়াম সদস্য অধ্যক্ষ মাওলানা সৈয়দ মোসাদ্দেক বিল্লাহ, ঢাকা মহানগর দক্ষিণের সভাপতি মাওলানা ইমতিয়াজ আলম প্রমুখ।
বিক্ষোভে অংশগ্রহণকারীরা ‘মিয়ানমারে গণহত্যা বন্ধ করো, করতে হবে’,  ‘মিয়ানমারের দূতাবাস জ্বালিয়ে দাও, পুড়িয়ে দাও’ ইত্যাদি স্লোগান দেন। এ সময় পুরানা পল্টন থেকে দৈনিক বাংলা পর্যন্ত সড়কের এক পাশের রাস্তায় যান চলাচল বন্ধ ছিল।
 
