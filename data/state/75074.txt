
চাঁপাইনবাবগঞ্জের শিবগঞ্জ ও কুষ্টিয়ার ভেড়ামারা উপজেলায় পৃথক সড়ক দুর্ঘটনায় দুজন নিহত হয়েছেন। আজ সোমবার দুটি দুর্ঘটনায় মোটরসাইকেল আরোহী তরুণ এবং একজন সবজি ব্যবসায়ী নিহত হন।চাঁপাইনবাবগঞ্জের শিবগঞ্জ উপজেলার ছত্রাজিতপুর ফুলতলা এলাকায় চাঁপাইনবাবগঞ্জ-সোনামসজিদ সড়কে আজ বিকেল পাঁচটার দিকে ট্রাক্টর ট্রলির সঙ্গে একটি মোটরসাইকেলের মুখোমুখি সংঘর্ষ হয়। এতে মোটরসাইকেল আরোহী মামুন আলী (২০) নিহত হন। তিনি শিবগঞ্জ উপজেলার উত্তর উজিরপুর গ্রামের আবদুস কুদ্দুসের ছেলে।শিবগঞ্জ থানার ভারপ্রাপ্ত কর্মকর্তা (ওসি) হাবিবুল ইসলাম জানান, খবর পেয়ে পুলিশ লাশ উদ্ধার করে পরিবারের কাছে হস্তান্তর করেছে। এ ঘটনায় শিবগঞ্জ থানায় অস্বাভাবিক মৃত্যুর (ইউডি) মামলা করা হয়েছে।
এদিকে কুষ্টিয়ার ভেড়ামারা উপজেলায় ইজিবাইকের সঙ্গে ভ্যানের সংঘর্ষে সবজি ব্যবসায়ী জুয়াদ আলী (৪৫) নিহত হন। আজ দুপুর সাড়ে ১২টার দিকে ভেড়ামারা-প্রাগপুর সড়কের সাতবাড়িয়া এলাকায় এ দুর্ঘটনা ঘটে।নিহত জুয়াদ আলী দৌলতপুর উপজেলার কল্যাণপুর গ্রামের আয়ুব আলীর ছেলে।  পুলিশ ও স্থানীয় সূত্রে জানা যায়, জুয়াদ আলী ভেড়ামারা বাজার থেকে সবজি কিনে ভ্যানে করে বাড়ি ফিরছিলেন। পথে বিপরীত দিক থেকে আসা একটি ইজিবাইকের সঙ্গে ভ্যানটির সংঘর্ষ হয়। এতে জুয়াদ আলী গুরুতর আহত হলে তাঁকে উদ্ধার করে ভেড়ামারা উপজেলা স্বাস্থ্য কমপ্লেক্সে নেওয়া হয়। সেখানে চিকিৎসাধীন অবস্থায় তিনি মারা যান।
ভেড়ামারা থানার ভারপ্রাপ্ত কর্মকর্তা (ওসি) আমিনুল ইসলাম ঘটনার সত্যতা নিশ্চিত করেছেন। তিনি জানান, খবর পেয়ে পুলিশ নিহত জুয়াদ আলীর লাশ উদ্ধার করে কুষ্টিয়া জেনারেল হাসপাতালের মর্গে পাঠায়।
