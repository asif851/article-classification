
গাজীপুরের শ্রীপুর পৌর শহরের আমতলা এলাকায় (শাপলা সিনেমা হলের সামনে) চার বছর বয়সের একটি কন্যাশিশু পাওয়া গেছে। সে তাঁর নাম ফাহমিদা এবং বাবার নাম আলাউদ্দিন ছাড়া আর কিছুই বলতে পারে না।
রোববার দুপুর সাড়ে বারোটার দিকে পৌর শহরের আমতলা মোড়ের একটি ওয়ার্কশপের পাশে মেয়েটিকে দীর্ঘক্ষণ বসে থাকতে দেখেন স্থানীয় বাসিন্দা মাসুদ প্রধান। পরে শিশুটিকে তাঁর পরিচয় জিজ্ঞেস করলে সে শুধু তার নাম ও তার বাবার নাম বলে। কোথা থেকে এসেছে বা কে তাঁকে এখানে রেখে গেছে—এসব কিছুই সে বলতে পারেনি। এ সময় শিশু ফাহমিদাকে কাঁদতে দেখা যায়।
মাসুদ প্রধান শিশুটিকে সেখান থেকে শ্রীপুর থানায় নিয়ে যান। থানা কর্তৃপক্ষ ফাহমিদাকে আপাতত কাউন্সিলর মমতাজ মহলের মাধ্যমে মাসুদ প্রধানের কাছে রাখতে পরামর্শ দেয়। রাত সোয়া আটটা পর্যন্ত তাঁর অভিভাবকের খোঁজ পাওয়া যায়নি।
মাসুদ প্রধান প্রথম আলোকে বলেন, ফাহমিদার পরনে সাদা টি-শার্ট ও সালোয়ার ছিল। শিশুটির অভিভাবকদের শ্রীপুর পৌর শহরের আমতলা মোড়ে তার বাড়িতে যোগাযোগ করতে বলেছেন তিনি।
শ্রীপুর থানার শিক্ষানবিশ উপপরিদর্শক (পিএসআই) দীপঙ্কর প্রথম আলোকে বলেন, শিশুটিকে আপাতত শ্রীপুর পৌরসভার তিন নম্বর ওয়ার্ড কাউন্সিলর মমতাজ মহলের মাধ্যমে একজনের কাছে জিম্মায় রাখা হয়েছে। অভিভাবক পেলে শিশুটিকে হস্তান্তর করা হবে।
