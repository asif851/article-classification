
পোশাক কারখানার শ্রমিকদের বেতন-ভাতা ৬ আগস্টের মধ্যে পরিশোধের জন্য নির্দেশ দেওয়া হয়েছে।আজ রোববার দুপুরে স্বরাষ্ট্রমন্ত্রী মহীউদ্দীন খান আলমগীরের সভাপতিত্বে তাঁর মন্ত্রণালয়ে অনুষ্ঠিত এক বৈঠক এ নির্দেশ দেওয়া হয়।বৈঠক সূত্রে জানা গেছে, এবার পবিত্র ঈদুল ফিতরের ছুটি এক দিন বাড়তে পারে। এক দিন ছুটি বাড়াতে শবে কদরের পরের দিন ৭ আগস্ট সরকারি ও বেসরকারি অফিসগুলোতে ছুটি দেওয়ার প্রস্তাব দেবে স্বরাষ্ট্র মন্ত্রণালয়।বৈঠক শেষে মন্ত্রণালয়ে সংবাদ সম্মেলনের আয়োজন করা হয়। সেখানে জানানো হয়, ৬ আগস্টের মধ্যে পোশাক কারখানার শ্রমিকদের বেতন-ভাতা পরিশোধের জন্য নির্দেশ দেওয়া হয়েছে। ৬ আগস্ট শবে কদরের ছুটি থাকলেও শিল্পাঞ্চলগুলোর ব্যাংক ও আর্থিক প্রতিষ্ঠান খোলা রাখার সিদ্ধান্ত হয়েছে। এ ছাড়া ঈদের আগে কোনো প্রতিষ্ঠানে লে-অফ ঘোষণা বা শ্রমিক ছাঁটাই না করতেও নির্দেশ দেওয়া হয়েছে।একটি বেসরকারি টিভি চ্যানেলের দুজন সাংবাদিককে পেটানোর জন্য সরকারদলীয় সাংসদ গোলাম মাওলা রনির বিরুদ্ধে কোনো ব্যবস্থা গ্রহণ করা হবে কি না—সাংবাদিকদের এমন প্রশ্নের জবাবে স্বরাষ্ট্রমন্ত্রী বলেন, তাঁর বিরুদ্ধে আনা অভিযোগ তদন্ত করে দেখা হচ্ছে। অভিযোগ প্রমাণিত হলে সে অনুযায়ী রাষ্ট্র ব্যবস্থা নেবে।বৈঠকে স্বরাষ্ট্র প্রতিমন্ত্রী শামসুল হক, আইনশৃঙ্খলা রক্ষাকারী বাহিনীর ঊর্ধ্বতন কর্মকর্তা এবং বিজিএমইএ ও বিকেএমইএর নেতারা উপস্থিত ছিলেন।
