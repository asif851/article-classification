
ঝালকাঠিতে সপ্তম শ্রেণির এক ছাত্রীকে ধর্ষণচেষ্টার অভিযোগে শহিদুল ইসলাম (৫০) নামের এক শিক্ষককে গ্রেপ্তার করেছে পুলিশ। শহিদুল সদর উপজেলার চাঁনবরু মাধ্যমিক বিদ্যালয়ের প্রধান শিক্ষক। আজ শনিবার ভোরে বরিশালের গৌরনদী উপজেলার পালরদী গ্রাম থেকে পুলিশ তাঁকে গ্রেপ্তার করে।
মামলার তদন্ত কর্মকর্তা ঝালকাঠি সদর থানার উপপরিদর্শক (এসআই) সরোয়ার হোসেন জানান, ওই ছাত্রীকে প্রাইভেট পড়াতেন চাঁনবরু মাধ্যমিক বিদ্যালয়ের প্রধান শিক্ষক মো. শহিদুল ইসলাম। পড়ানোর সময় প্রায়ই তিনি ওই ছাত্রীকে যৌন নিপীড়ন করতেন। গত ১৮ আগস্ট সকালে ওই ছাত্রীকে ধর্ষণের চেষ্টা করেন শহিদুল।
এ ঘটনায় ওই ছাত্রীর বাবা ৮ সেপ্টেম্বর ঝালকাঠি সদর থানায় মৌখিক অভিযোগ করেন। তদন্তে প্রাথমিকভাবে ঘটনার সত্যতা পাওয়া যায়। পরে ১৩ সেপ্টেম্বর অভিযোগটি মামলা হিসেবে তালিকাভুক্ত করা হয়। শহিদুলকে শনিবার সকালে গ্রেপ্তারের পর আদালতের মাধ্যমে কারাগারে পাঠানো হয়েছে।
