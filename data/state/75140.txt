
দপ্তরবিহীন মন্ত্রী সুরঞ্জিত সেনগুপ্ত বলেছেন, নির্বাচন যদি না হয়, তাহলে বর্তমান রাষ্ট্রপতিই রাষ্ট্রপতির পদে থাকবেন। শেখ হাসিনাই এ দেশের প্রধানমন্ত্রী থাকবেন এবং তাঁর মন্ত্রিসভা বহাল থাকবে।আজ রোববার দুপুরে রাজধানীর গণগ্রন্থাগার মিলনায়তনে বঙ্গবন্ধু সাংস্কৃতিক জোটের আলোচনা সভায় সুরঞ্জিত এসব কথা বলেন।সংসদ চালু রেখে সরকার ষড়যন্ত্র করছে—বিএনপির নেতাদের এমন অভিযোগের বিষয়ে আওয়ামী লীগের উপদেষ্টা পরিষদের সদস্য সুরঞ্জিত সেনগুপ্ত বলেন, ‘রাষ্ট্রপতি চাইলে সংসদের মেয়াদ আরও এক বছর বাড়াতে পারেন। কিন্তু আমরা সে পথে হাঁটছি না।’সুরঞ্জিত বলেন, ‘যেহেতু ২৪ জানুয়ারি আমাদের সংসদ বসেছিল, তাই ২৪ জানুয়ারি ২০১৪ পর্যন্ত বর্তমান সংসদের মেয়াদ আছে। এর আগে ২০, ২২ কিংবা ২৩ তারিখে যদি সমঝোতা হয়, তাহলেই কেবল সংসদ বিলুপ্ত করে নির্বাচন করা সম্ভব।খালেদা জিয়াকে উদ্দেশ করে সুরঞ্জিত বলেন, ‘আপনি নির্বাচন বানচাল করতে চান, তাহলে সরকারে কে আসবে? কোথা থেকে আসবে? আপনাকে বারবার বলছি, আপনি কেন বুঝতে পারছেন না। এটি ১৯৭২ সালের সংবিধানের বিধান, পঞ্চদশ সংশোধনীর নয়। আপনাকে কেন আপনার আইন বিশেষজ্ঞরা এই ব্যাখ্যা দিচ্ছেন না, এটা বুঝতে পারছি না।’ তিনি আরও বলেন, এই সরকারের বিগত সময়ে যেভাবে নির্বাচন হয়েছে, জাতীয় নির্বাচনও সেভাবেই হবে। এ সময় তিনি হিন্দু ধর্মাবলম্বীদের দুর্গাপূজা ও মুসলমানদের ঈদুল আজহার শুভেচ্ছা জানান।
সংগঠনের সহসভাপতি মোবারক আলী শিকদারের সভাপতিত্বে আলোচনা সভায় আরও বক্তব্য দেন ঢাকা মহানগর আওয়ামী লীগের সাংগঠনিক সম্পাদক শাহেদ আলম মুরাদ, কৃষক লীগের সহসভাপতি শেখ জাহাঙ্গীর আলম, বঙ্গবন্ধু সাংস্কৃতিক জোটের সাধারণ সম্পাদক অরুণ সরকার প্রমুখ।
