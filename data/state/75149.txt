
 
সিরাজগঞ্জের রায়গঞ্জ উপজেলায় বাস ও মাইক্রোবাসের মধ্যে মুখোমুখি সংঘর্ষে চার ব্যক্তি নিহত হয়েছেন।
গতকাল বুধবার দিবাগত রাত দেড়টার দিকে উপজেলার ঘুড়কা ইউনিয়নের ঘুড়কা বাজার এলাকায় ঢাকা-বগুড়া মহাসড়কে এই দুর্ঘটনা ঘটে।
নিহত চারজনের নাম-পরিচয় তাৎক্ষণিকভাবে জানাতে পারেনি পুলিশ। নিহত ব্যক্তিরা মাইক্রোবাসের আরোহী ছিলেন।
পুলিশ, ফায়ার সার্ভিস ও এলাকাবাসীর ভাষ্য, মাইক্রোবাসটি বগুড়া থেকে ঢাকা যাচ্ছিল। বিপরীত দিক থেকে আসছিল যাত্রীবাহী বাসটি। ঘুড়কা বাজার এলাকায় বাস-মাইক্রোবাসের মধ্যে মুখোমুখি সংঘর্ষ হলে প্রাণহানির ঘটনা ঘটে।
খবর পেয়ে রায়গঞ্জ ফায়ার সার্ভিস ও হাটিকুমরুল হাইওয়ে থানা-পুলিশের সদস্যরা ঘটনাস্থলে যান। স্থানীয় লোকজনের সহায়তায় তাঁরা মাইক্রোবাস থেকে চারজনের লাশ উদ্ধার করেন।
রায়গঞ্জ ফায়ার সার্ভিসের ফায়ারম্যান রেজাউল বলেন, নিহত চারজনের মধ্যে একজন কিশোর। অন্য তিনজনের মধ্যে একজন নারী ও দুজন পুরুষ।
হাটিকুমরুল হাইওয়ে থানার ভারপ্রাপ্ত কর্মকর্তা (ওসি) আবদুল কাদের জিলানী বলেন, নিহত ব্যক্তিদের নাম-পরিচয় আজ বৃহস্পতিবার সকাল পর্যন্ত নিশ্চিত হওয়া যায়নি। নাম-পরিচয় জানার চেষ্টা চলছে।
 
