
প্রধানমন্ত্রীর ছেলে এবং তাঁর তথ্যপ্রযুক্তিবিষয়ক উপদেষ্টা সজীব ওয়াজেদ জয় বলেছেন, বাংলাদেশের তরুণেরা দেশ ও দেশের মানুষকে নিয়ে চিন্তা করে। তাদের শ্রম, মেধা, নতুন নতুন উদ্ভাবন দেশকে এগিয়ে নিয়ে যাবে। ভবিষ্যৎ বাংলাদেশ গড়বে তরুণেরা।রাজধানীর কৃষিবিদ ইনস্টিটিউশনে গতকাল শনিবার ‘জয় বাংলা ইয়ুথ অ্যাওয়ার্ড’ প্রদান অনুষ্ঠানে প্রধান অতিথির বক্তব্যে জয় এ কথা বলেন। বেসরকারি প্রতিষ্ঠান সেন্টার ফর রিসার্চ অ্যান্ড ইনফরমেশন (সিআরআই) এ অনুষ্ঠানের আয়োজন করে।সজীব ওয়াজেদ বলেন, দেশের প্রত্যন্ত অঞ্চলে কোনো তরুণ উদ্যোগ নিলে তাতে উপকৃত হয় গুটিকয়েক মানুষ। এ রকম হাজার তরুণের উদ্যোগকে একীভূত করে জাতীয় উন্নয়ন প্রক্রিয়ায় সংযুক্ত করতে হবে। দেশকে মধ্যম ও উন্নত আয়ের দেশে রূপান্তর করতে নেতৃত্ব দেবে তরুণেরা।অনুষ্ঠানে সিআরআইয়ের পক্ষ থেকে জানানো হয়, তরুণদের কাজগুলোকে একীভূত করতে ‘ইয়াং বাংলা’ নামের একটি উদ্যোগ নেওয়া হয়েছে। গত বছরের ১৫ নভেম্বর ইয়াং বাংলা আনুষ্ঠানিকভাবে কাজ শুরু করে। ইয়াং বাংলার পক্ষ থেকে উদ্ভাবন ও সৃজনশীলতায় অনুপ্রাণিত করতে প্রতিবছর ৩০ জন তরুণকে ‘জয় বাংলা ইয়ুথ অ্যাওয়ার্ড’ প্রদান করা হবে।গতকাল ব্যবসায়, সামাজিক উন্নয়ন, সংস্কৃতি, গবেষণা ও উদ্ভাবন এবং সামাজিক অন্তর্ভুক্তি ও ক্ষমতায়ন—এই পাঁচটি ক্ষেত্রে ৩০ জনকে পুরস্কৃত করা হয়। এসব তরুণকে খুঁজে বের করতে দেশের প্রতিটি বিভাগে সম্মেলনের আয়োজন করা হয়েছিল।অনুষ্ঠানে বিজ্ঞান ও প্রযুক্তিমন্ত্রী ইয়াফেস ওসমান, তথ্যপ্রযুক্তি প্রতিমন্ত্রী জুনাইদ আহমেদ, মহিলা ও শিশুবিষয়ক প্রতিমন্ত্রী মেহের আফরোজ, বিদ্যুৎ ও জ্বালানি প্রতিমন্ত্রী নসরুল হামিদ প্রমুখ বক্তব্য দেন।
