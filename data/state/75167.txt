
রাজধানীর কল্যাণপুরে ‘জঙ্গি আস্তানায়’ গতকাল মঙ্গলবার যৌথ বাহিনীর অভিযানে নিহত তিন ‘জঙ্গির’ পরিচয় মিলেছে। তাঁরা বিশ্ববিদ্যালয় ও কলেজের শিক্ষার্থী ছিলেন। আজ বুধবার ঢাকা মহানগর পুলিশের (ডিএমপি) একটি সূত্র এ তথ্য জানিয়েছে।
ওই সূত্রের তথ্যমতে, এই তিন ‘জঙ্গির’ একজন হলেন সেজাত রউফ অর্ক ওরফে মরক্কো। তিনি নর্থ সাউথ বিশ্ববিদ্যালয়ের বিবিএর ছাত্র ছিলেন। গুলশান হামলায় নিহত জঙ্গি নিবরাসের বন্ধু ছিলেন অর্ক। তাঁর বাবার নাম তৌহিদ রউফ। বসুন্ধরা আবাসিক এলাকার সি ব্লকে ৩০৪ নম্বর বাড়িতে তাঁর পরিবারের বাস।নিহত অপর ‘জঙ্গির’ নাম জুবায়ের হাসান (২০)। তিনি নোয়াখালী সরকারি কলেজে রাষ্ট্রবিজ্ঞান বিভাগের দ্বিতীয় বর্ষের ছাত্র ছিলেন। তাঁর বাবার নাম আবদুল কাইয়ুম। তিনি নোয়াখালীতে আল-আমিন বিস্কুট কারখানার ভ্যানচালক। দুই মাস আগে জুবায়ের বাড়ি থেকে বের হয়ে নিখোঁজ হন। এ ব্যাপারে নোয়াখালীর সুধারামপুর থানায় গত ২৫ মে একটি সাধারণ ডায়েরি (জিডি) করা হয়।নয়জনের সবাই গুলিতে নিহত: চিকিৎসক
নিহত তৃতীয় ‘জঙ্গি’ হচ্ছেন আর্ন্তজাতিক ইসলামি বিশ্ববিদ্যালয় চট্টগ্রামের ছাত্র সাব্বিরুল হক কনিক। বাবার নাম আজিজুল হক। তাঁর বাড়ি চট্টগ্রামের আনোয়ারায়। সাব্বিরুল ছয় মাস আগে বাড়ি থেকে নিখোঁজ হন। এ ব্যাপারে তাঁর পরিবার থানায় কোনো জিডি করেনি।গতকাল কল্যাণপুরের তাজ মঞ্জিলে যৌথ বাহিনীর অভিযানে নয় ‘জঙ্গি’ নিহত হন। আহত হন একজন।
