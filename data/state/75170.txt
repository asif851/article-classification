
নির্বাচন কমিশনের (ইসি) একটি প্রকল্প থেকে মেয়াদ শেষ হওয়ার আগেই সরে যাচ্ছে জাতিসংঘ। এই প্রকল্পটি পরিচালনা করে জাতিসংঘ উন্নয়ন কর্মসূচি (ইউএনডিপি)। এ মাসের শেষেই জাতিসংঘ নির্বাচন কমিশনের প্রকল্প থেকে নিজেদের সরিয়ে নেবে। জাতিসংঘ এ কথা জানিয়েছে বলে ইউএনবির এক খবরে আজ বৃহস্পতিবার বলা হয়েছে।
ইউএনবির খবরে বলা হয়েছে, ‘বাংলাদেশে নির্বাচন ব্যবস্থাপনা শক্তিশালীকরণ’ নামের ওই প্রকল্প থেকে সংস্থাটি সরে যাবে বলে জানিয়েছে। এই প্রকল্পটি ২০১২ সালের এপ্রিলে শুরু হয়ে ২০১৬ সালের মার্চে গিয়ে শেষ হওয়ার কথা ছিল। মেয়াদ শেষের আট মাস আগেই নির্বাচন কমিশনের ওই প্রকল্প থেকে তহবিল প্রত্যাহার করে সরে যাচ্ছে ইউএনডিপি। তবে প্রকল্পে তহবিল বাতিলের কারণ কি তা খবরে বলা হয়নি।উল্লেখ্য, ১৯৯৫ সাল থেকে বাংলাদেশের নির্বাচন প্রক্রিয়ায় নানাভাবে সহায়তা করে আসছে জাতিসংঘ।বিএনপি জোটের বর্জনের মধ্যে দিয়ে ২০১৪ সালে ৫ জানুয়ারি অনুষ্ঠিত দশম সংসদ নির্বাচন নিয়ে পশ্চিমা দেশগুলো ‘অসন্তোষের’ কথা কথা জানিয়েছিল। সম্প্রতি অনুষ্ঠিত তিন সিটি করপোরেশন নির্বাচনে অনিয়মের অভিযোগ তদন্ত না হওয়াকে ‘লজ্জাজনক’ বলে মন্তব্য করেন বাংলাদেশে নিযুক্ত যুক্তরাজ্যের হাইকমিশনার রবার্ট গিবসন।
