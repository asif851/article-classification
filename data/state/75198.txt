
ময়মনসিংহের নান্দাইল উপজেলা স্বাস্থ্য কমপ্লেক্সে অস্থায়ীভাবে নিয়োগ করা পরিচ্ছন্নতাকর্মী ও নিরাপত্তাকর্মীদের মাসিক বেতন-ভাতার জোগান দিতে নবনির্মিত একটি বিপণিবিতান গতকাল রোববার বিকেলে উদ্বোধন করা হয়েছে। সাংসদ মো. আনোয়ারুল আবেদিন খান এটি উদ্বোধন করেন। বিপণিবিতানের ভাড়ার আয় থেকে কর্মচারীদের বেতন দেওয়া হবে বলে জানিয়েছেন স্বাস্থ্য কমপ্লেক্সের কর্মকর্তা। এ উপলক্ষে স্বাস্থ্য কমপ্লেক্স মিলনায়তনে আয়োজিত সভায় দোকান বরাদ্দপ্রাপ্ত ব্যক্তিদের হাতে ভাড়ার চুক্তিনামা তুলে দেওয়া হয়। অনুষ্ঠানে উপজেলা পরিষদ চেয়ারম্যান আবদুল মালেক চৌধুরী, পৌর মেয়র রফিক উদ্দিন ভূঁইয়া, ইউএনও মোহাম্মাদ শাহানুর আলম প্রমুখ উপস্থিত ছিলেন। 
