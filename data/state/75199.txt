
এইচএসবিসি-প্রথম আলো আয়োজিত ভাষা প্রতিযোগের বান্দরবান অঞ্চলের উৎসব শুরু হয়েছে। শিক্ষার্থীদের পদচারণায় মুখরিত হয়ে উঠেছে বান্দরবান কালেক্টরেট স্কুল প্রাঙ্গণ।
আজ শনিবার সকাল সাড়ে নয়টার দিকে জাতীয় সংগীতের সঙ্গে জাতীয় পতাকা উত্তোলনের মধ্য দিয়ে প্রতিযোগের আনুষ্ঠানিক উদ্বোধন হয়। জাতীয় পতাকা উত্তোলন করেন বান্দরবান জেলা প্রশাসক দিলীপ কুমার বণিক। ভাষা প্রতিযোগের পতাকা উত্তোলন করেন জাহাঙ্গীরনগর বিশ্ববিদ্যালয়ের অধ্যাপক মো. দানীউল হক। জাতীয় সংগীত পরিবেশন করেন বন্ধুসভার সদস্যরা। এরপর উড়ানো হয় বেলুন।
আনুষ্ঠানিক উদ্বোধনের পর বান্দরবান ও কক্সবাজারের বিভিন্ন শিক্ষাপ্রতিষ্ঠানের চতুর্থ থেকে দ্বাদশ শ্রেণির প্রায় সাড়ে আট শ শিক্ষার্থী ৩৫ মিনিটের লিখিত পরীক্ষায় অংশ নেয়। এই পরীক্ষা শেষে বানান বীর নামে পাঁচ মিনিটের আরেকটি লিখিত পরীক্ষা হয়। এরপর শুরু হয় প্রশ্নোত্তর পর্ব।
অনুষ্ঠানে আরও উপস্থিত রয়েছেন বান্দরবান কালেক্টরেট স্কুলের প্রধান শিক্ষক আব্দুর রহিম, প্রথম আলোর ব্যবস্থাপনা সম্পাদক সাজ্জাদ শরিফ, ঢাকা বিশ্ববিদ্যালয়ের শিক্ষক অধ্যাপক সৈয়দ আজিজুল হক, সৌরভ শিকদার, চট্টগ্রাম বিশ্ববিদ্যালয়ের শিক্ষক মাহবুবুল হক, ঢাকা বিশ্ববিদ্যালয়ের শিক্ষক ও ভাষা প্রতিযোগের সমন্বয়ক তারিক মঞ্জুর, প্রথম আলোর যুগ্ম সম্পাদক বিশ্বজিৎ চৌধুরী প্রমুখ।
