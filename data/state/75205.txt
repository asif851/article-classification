
কিশোরগঞ্জে সোনালী ব্যাংক প্রধান শাখায় টাকা চুরির ঘটনায় গ্রেপ্তার হাবিব ওরফে সোহেল রানা ওরফে ইউসুফ মুন্সি (৩৭) ও তাঁর ছোট ভাই সহযোগী ইদ্রিস মুন্সির (৩০) সাত দিনের রিমান্ড মঞ্জুর করেছেন আদালত।
আজ বৃহস্পতিবার বিকেলে মামলার তদন্তকারী কর্মকর্তা (আইও) কিশোরগঞ্জ সদর মডেল থানার ভারপ্রাপ্ত কর্মকর্তা (ওসি) আবদুল মালেক আসামিদের বিচারিক হাকিম আদালতে হাজির করে ১০ দিনের রিমান্ড আবেদন করেন। জ্যেষ্ঠ বিচারিক হাকিম মো. হামিদুল ইসলাম রিমান্ডের আবেদনের শুনানি শেষে তাঁদের দুজনের সাত দিন করে রিমান্ড মঞ্জুর করেন।
এ সময় রাষ্ট্রপক্ষে আদালত উপপরিদর্শক (সিএসআই) সুনীল সরকার রিমান্ডের শুনানিতে বলেন, ব্যাংক চুরির ঘটনাটি সারা দেশের মানুষের মনে আর্থিক প্রতিষ্ঠানের ওপর বিরূপ প্রতিক্রিয়া সৃষ্টি করেছে। আসামিদের পুলিশি হেফাজতে নিয়ে নিবিড় জিজ্ঞাসাবাদ একান্ত প্রয়োজন। এ অবস্থায় আসামিদের ১০ দিনের রিমান্ড মঞ্জুরের আবেদন করা হয়। এ সময় রাষ্ট্রপক্ষে স্বপ্রণোদিত হয়ে শতাধিক আইনজীবী রাষ্ট্রপক্ষের বক্তব্যকে সমর্থন জানান। পরে বিচারক শুনানি শেষে সাত দিনের রিমান্ড মঞ্জুর করেন। এ সময় আইনজীবী মো.কামরুল ইসলাম রতন আসামির পক্ষে দাঁড়িয়ে কথা বলার চেষ্টা করলে রাষ্ট্রপক্ষে দাঁড়ানো সব আইনজীবী বাধা দেন।  এদিকে গ্রেপ্তারকৃত ব্যাংকের চতুর্থ শ্রেণীর কর্মচারী (এমএলএসএস) মো. আবু বকর সিদ্দিকের পাঁচ দিনের রিমান্ড চেয়ে সংশ্লিষ্ট আদালতে আবেদন করলে আদালত আগামী রোববার রিমান্ড শুনানির দিন ধার্য করেন।
২৬ জানুয়ারি কিশোরগঞ্জ সোনালী ব্যাংকের প্রধান শাখায় সুড়ঙ্গ খুঁড়ে ১৬ কোটি ৪০ লাখ টাকা চুরি করা হয়। গত ২৮ জানুয়ারি বিকেলে র্যাব এ ঘটনায় পাঁচ বস্তাভর্তি  টাকাসহ দুজনকে গ্রেপ্তার করে।
