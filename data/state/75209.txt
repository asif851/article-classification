
চট্টগ্রামের লোহাগাড়ায় মাদক রাখার দায়ে গতকাল বৃহস্পতিবার দুই ব্যক্তিকে কারাদণ্ড দিয়েছেন ভ্রাম্যমাণ আদালত। লোহাগাড়া উপজেলা নির্বাহী কর্মকর্তা (ইউএনও) মো. ফিজনূর রহমান ভ্রাম্যমাণ আদালত পরিচালনা করেন। সূত্র জানায়, উপজেলার দরবেশহাট এলাকা থেকে গোলাম মোস্তফা ও আধুনগর এলাকা থেকে মো. মহিউদ্দিন নামের দুই ব্যক্তিকে মাদকদ্রব্যসহ গ্রেপ্তার করে পুলিশ। ইউএনও ফিজনূর রহমান বলেন, অভিযোগ প্রমাণিত হওয়ায় ওই দুই ব্যক্তিকে দুই মাসের সশ্রম কারাদণ্ড দেওয়া হয়েছে। 
