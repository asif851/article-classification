
রাজধানীতে গতকাল সোমবার পৃথক দুটি সড়ক দুর্ঘটনায় দুজন নিহত হয়েছে।পুলিশ জানায়, গতকাল বেলা সাড়ে ১১টার দিকে মহাখালী বাসস্ট্যান্ডের সামনে একজন নারীকে (৬০) যাত্রীবাহী বাস ধাক্কা দিয়ে চলে যায়। তাঁকে কয়েকজন পথচারী উদ্ধার করে স্থানীয় একটি বেসরকারি হাসপাতালে নিয়ে যান। বেলা একটার দিকে ঢাকা মেডিকেল কলেজ হাসপাতালে নেওয়া হলে চিকিৎসকেরা তাঁকে মৃত ঘোষণা করেন। গতকাল সন্ধ্যা পর্যন্ত তাঁর পরিচয় জানা যায়নি। লাশ ঢাকা মেডিকেল কলেজ মর্গে রয়েছে।এর আগে সকালে আগারগাঁও এলাকা থেকে অজ্ঞাতপরিচয় একজনের (৬০) লাশ উদ্ধার করেছে পুলিশ। কাফরুল থানার ওসি আবদুল কাইয়ুম বলেন, গতকাল ভোরে বা রোববার গভীর রাতে গাড়ি চাপা পড়ে এই ব্যক্তি নিহত হয়েছেন বলে মনে করা হচ্ছে। লাশ উদ্ধার করে ঢাকা মেডিকেল মর্গে পাঠানো হয়েছে।
