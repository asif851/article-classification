
পটুয়াখালীর গলাচিপা উপজেলায় গতকাল বৃহস্পতিবার প্রায় ৬২ হাজার শিক্ষার্থী টিফিন বক্স ও পানির পট পেয়েছে। মুরাদনগর সরকারি প্রাথমিক বিদ্যালয়ের পঞ্চম শ্রেণির ছাত্রী শারমিন টিফিন বক্স ও পানির পট হাতে পেয়ে খুব আনন্দিত। তার মতো অন্যরাও আনন্দিত।শারমিন জানায়, তার স্কুল অনেক দূরে। অনেক সময় স্কুল ফাঁকি দিয়ে বাড়ি চলে যেত সে। কিন্তু এখন সে তার এই টিফিন বক্সে টিফিন নিয়ে স্কুলে আসবে। খিদে লাগলেও বাড়ি যেতে হবে না। স্কুলও ফাঁকি দিতে হবে না।গতকাল বৃহস্পতিবার সকালে পটুয়াখালীর গলাচিপা শহরে তুরস্ক-বাংলাদেশ ফ্রেন্ডশিপ স্কুল চত্বরে এক অনুষ্ঠানের মাধ্যমে শারমিনের হাতে টিফিন বক্স ও পানির পট তুলে দেওয়া হয়েছে। টিফিন বক্স ও পানির পট হাতে পেয়ে খুশি ওই স্কুলের চতুর্থ শ্রেণির ছাত্রী তানজিলা, গলাচিপা মডেল সরকারি প্রাথমিক বিদ্যালয়ের তৃতীয় শ্রেণির ছাত্র সূর্য, চতুর্থ শ্রেণির ছাত্রী মেঘলা, ইলাসহ সব শিক্ষার্থী।গতকাল সকালে গলাচিপা পৌর শহরের তুরস্ক-বাংলাদেশ ফ্রেন্ডশিপ স্কুল চত্বরে এক অনুষ্ঠানে পটুয়াখালী-৩ আসনের (গলাচিপা-দশমিনা) সাংসদ আ খ ম জাহাঙ্গীর হোসাইন গলাচিপায় ২৮১টি শিক্ষাপ্রতিষ্ঠানের ৬১ হাজার ৭০৬ জন ছাত্রছাত্রীর মধ্যে টিফিন বক্স ও পানির পট বিতরণ করেন।গলাচিপা উপজেলা নির্বাহী কর্মকর্তা (ইউএনও) আবদুল্লাহ আল বাকির সভাপতিত্বে এ অনুষ্ঠানে অন্যান্যের মধ্যে বক্তব্য দেন জেলা প্রাথমিক শিক্ষা কর্মকর্তা হোসনে ইয়াসমিন করিমি, গলাচিপা উপজেলা পরিষদের চেয়ারম্যান সামসুজ্জামান লিকন, প্রাথমিক শিক্ষক সমিতির সভাপতি এস এম শাহিন, মাধ্যমিক শিক্ষক সমিতির সম্পাদক হাফিজুর রহমান প্রমুখ।
