
বাংলাদেশ গার্মেন্টস শ্রমিক কর্মচারী ঐক্য পরিষদ আগামী ২০ রোজার মধ্যে গার্মেন্টস শ্রমিক ও কর্মচারীদের বকেয়া বেতন ও বোনাস পরিশোধের দাবি জানিয়েছে। আজ শুক্রবার সকালে রাজধানীর জাতীয় প্রেসক্লাবের সামনে এসব দাবিতে সমাবেশ ও মিছিল করা হয়।
সমাবেশে ঐক্য পরিষদের অন্তর্ভুক্ত মোট ১৮টি সংগঠনের নেতা-কর্মীরা অংশ নেন। এ সময় বক্তারা বলেন, ঈদ এলেই মালিকপক্ষ শ্রমিক-কর্মচারীদের বেতন ও বোনাস দিতে নানা টালবাহানা শুরু করেন। রমজান মাসের ১৮ তারিখ এসে গেলেও বেতন ও বোনাস দেওয়ার কোনো উদ্যোগ নেওয়া হয়নি। এই বেতন ও বোনাস পাওয়া শ্রমিকদের অধিকার। তাঁরা কোনো দয়া বা করুণা চাইছে না। আগামী ২০ রোজার মধ্যে এই বেতন ও বোনাস পরিশোধ করতে হবে।
গার্মেন্টস শ্রমিক কর্মচারী ফেডারেশনের সভাপতি নাজিম উদ্দিন বলেন, এর মধ্যে বেতন ও বোনাস দেওয়া না হলে ঐক্যবদ্ধ আন্দোলনের মাধ্যমে দাবি আদায় করা হবে।
সমাবেশে জাতীয়তাবাদী গার্মেন্টস শ্রমিক দলের সাধারণ সম্পাদক লুৎফুন নাহার লতা বলেন, ঈদ এলে বেতন ও বোনাসের দাবিতে বারবার শ্রমিকদের আন্দোলনে নামতে হয়। দেশের সরকারি কর্মচারীদের বেতন বাড়লেও শ্রমিকদের বাড়েনি। শ্রমিকদের সর্বনিম্ন বেতন ১০ হাজার টাকা করার দাবি জানান তিনি।
জাতীয় গার্মেন্টস শ্রমিক কর্মচারী ফেডারেশনের সভাপতি এম দেলোয়ার হোসেন বলেন, আইনে ঈদ বোনাস দেওয়ার বিষয়টি সুনির্দিষ্ট করা আছে। কিন্তু মালিকপক্ষের যাঁরা বেতন-বোনাস দিচ্ছেন না, তাঁদের বিরুদ্ধে সরকার কোনো ব্যবস্থা নিচ্ছে না। উল্টো শিল্প পুলিশ দিয়ে শ্রমিকদের ওপর অত্যাচার করা হয়।
শ্রমিকদের জন্য বিমা পলিসি ও পেনশনের ব্যবস্থা করার দাবি জানিয়ে জাতীয় গার্মেন্টস শ্রমিক জোট বাংলাদেশের সভাপতি নইমুল আহসান জুয়েল বলেন, শ্রমিক ভাই-বোনেরা না খেয়ে কাজ করছেন। তাঁরা মৌলিক অধিকার থেকেও বঞ্চিত হচ্ছেন।  সমাবেশে অংশ নেওয়া অন্যান্য সংগঠনগুলোর মধ্যে ছিল বাংলাদেশ টেক্সটাইল অ্যান্ড গার্মেন্টস ওয়ার্কার্স ফেডারেশন, জনস্বাধীন গার্মেন্টস শ্রমিক ফেডারেশন, বাংলাদেশ গার্মেন্টস শ্রমিক জোট, সমাজতান্ত্রিক গার্মেন্টস শ্রমিক ফ্রন্ট, বাংলাদেশ পোশাক শ্রমিক ট্রেড ইউনিয়ন ফেডারেশন, জাতীয় গার্মেন্টস শ্রমিক জোট, জাতীয় গার্মেন্টস দর্জি সোয়েটার শ্রমিক ফেডারেশন, বাংলাদেশ গার্মেন্টস শ্রমিক কর্মচারী ফেডারেশন ইত্যাদি।
এ ছাড়া সমাবেশে উপস্থিত হয়ে সংহতি প্রকাশ করেন ট্রেড ইউনিয়ন কেন্দ্রের প্রতিনিধি হিসেবে ওয়াজেদুল ইসলাম, শ্রমিক দলের আনোয়ার হোসেন, শ্রমিক ফ্রন্টের রাজেকুজ্জামান রতন প্রমুখ। সমাবেশ শেষে একটি মিছিল জাতীয় প্রেসক্লাবের সামনে থেকে শুরু হয়ে পল্টন মোড়ে গিয়ে শেষ হয়।
