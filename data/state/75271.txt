
রাজবাড়ী জেলায় রেলওয়ের নয়টি স্টেশনের মধ্যে পাঁচটিতে স্টেশনমাস্টার নেই। এ ছাড়া রেলগাড়ির বগিসংকটের কারণে জোড়াতালি দিয়ে চলছে রেলওয়ে বিভাগ।
স্থানীয় লোকজন টিকিট কাটার পর বসার জায়গা না পেয়ে রেলগাড়ির ইঞ্জিনের পাশে, বগির পাদানিতে ও ছাদে বসে যাতায়াত করে থাকে। কিন্তু রেলওয়ের নিরাপত্তাকর্মীরা টিকিট থাকার পরও তাদের প্রায়ই জরিমানা করেন।
রাজবাড়ী সরকারি কলেজের শিক্ষার্থী সুমন বিশ্বাস জানান, রেলগাড়িতে যাতায়াতকারী মানুষের সংখ্যা বাড়লেও বগি কমানো হয়েছে। তা ছাড়া ইঞ্জিনের অবস্থাও খুব ভালো নয়। মাঝেমধ্যেই বিকল হয়ে যায়। ট্রেনে নতুন ইঞ্জিন ও বগি যুক্ত করা এ অঞ্চলের মানুষের প্রাণের দাবি।
রাজবাড়ী রেলওয়ে স্টেশনমাস্টার কার্যালয় সূত্র জানায়, বর্তমানে সচল রেললাইনের দৈর্ঘ্য ৫৮ কিলোমিটার এবং এতে স্টেশন রয়েছে মোট নয়টি। এগুলোর মধ্যে গোয়ালন্দ ঘাট, গোয়ালন্দ বাজার, রাজবাড়ী ও পাংশা স্টেশনে স্টেশনমাস্টার রয়েছে। বাকি পাঁচটি স্টেশন—পাঁচুরিয়া, সূর্যনগর, বেলগাছি, কালুখালী (জংশন) ও মাছপাড়ায় স্টেশনমাস্টার নেই। এ ছাড়া অন্যান্য জনবলের সমস্যাও রয়েছে। জেলার গোয়ালন্দ ঘাট থেকে প্রতিদিন রাজশাহীর উদ্দেশে মধুমতী, খুলনার উদ্দেশে মেইল ট্রেন ও পোড়াদাহর উদ্দেশে শাটল ট্রেন দুবার ছেড়ে যায়। এসব ট্রেনের মধ্যে মধুমতীতে রয়েছে আটটি বগি, শাটল ট্রেনে পাঁচটি ও মেইল ট্রেনে পাঁচটি বগি। এ ছাড়া পণ্য পরিবহনকারী শিলিগুড়ি নামের একটি ট্রেন দুই বছর ধরে বন্ধ রয়েছে।
রাজবাড়ীর স্টেশনমাস্টার হজরত আলী জানান, শাটল ট্রেনে আরও কমপক্ষে তিনটি এবং মেইল ট্রেনে আটটি বগি প্রয়োজন। বিষয়টি একাধিকার পাকশীর বিভাগীয় যন্ত্র প্রকৌশলীকে জানানো হয়েছে। জনবলসংকটের বিষয়টি মাঝেমধ্যে বিভাগীয় পরিবহন কর্মকর্তাকে জানানো হলেও সমস্যার সমাধান হয়নি।
রাজবাড়ী রেলওয়ে পুলিশের (জিআরপি) ভারপ্রাপ্ত কর্মকর্তা (ওসি) আবদুল গফুর মিয়া জানান, ট্রেনের ছাদে ও ইঞ্জিনে চড়ে যাতায়াত করার কারণে মাঝেমধ্যেই দুর্ঘটনা ঘটে। এ বিষয়ে জনসাধারণকে সচেতন করার জন্য ভ্রাম্যমাণ আদালতের মাধ্যমে অভিযান চালানো হয়। আর বগিসংকট সমাধানের জন্য ঊর্ধ্বতন কর্তৃপক্ষকে একাধিকবার লিখিত ও মৌখিকভাবে জানানো হয়েছে।
 
