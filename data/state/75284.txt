
তিন মাস পর আজ বুধবার দেশে ফিরছেন বিএনপির চেয়ারপারসন খালেদা জিয়া। তাঁর দেশে ফেরার বিষয়ে স্বাস্থ্য ও পরিবারকল্যাণমন্ত্রী মোহাম্মদ নাসিম বলেছেন, ‘তিন মাস লন্ডনে ছিলেন। সেখানে চক্রান্ত কী করলেন, তা মানুষ জানে। দেশে এসেছেন ভালো কথা। এখন দল গোছান। চক্রান্ত করবেন না।’
আজ বুধবার রাজধানীর শাহবাগে জাতীয় জাদুঘরে শহীদ শেখ রাসেলের ৫৩তম জন্মদিন উপলক্ষে আয়োজিত অনুষ্ঠানে মোহাম্মদ নাসিম এ কথা বলেন। আলোচনা সভা ও সাংস্কৃতিক অনুষ্ঠানের আয়োজন করে শহীদ শেখ রাসেল জাতীয় শিশু-কিশোর পরিষদ। এতে প্রধান অতিথি ছিলেন আওয়ামী লীগের সভাপতিমণ্ডলীর এই সদস্য।
মোহাম্মদ নাসিম বলেন, খালেদা জিয়ার বিরুদ্ধে বিভিন্ন আদালতে গ্রেপ্তারি পরোয়ানা জারি হয়েছে। আইন তার নিজস্ব গতিতে চলবে। আইন সবার জন্য সমান। খালেদা জিয়ার উদ্দেশে তিনি বলেন, ‘নির্বাচন ছেড়ে পালিয়ে যাবেন না। নির্বাচন যখন হবে, আপনারা আসবেন।’
বিএনপিকে জামায়াতের ‘দোসর’ উল্লেখ করে আওয়ামী লীগের এই নেতা বলেন, ‘আগামী নির্বাচন সুষ্ঠু ও নিরপেক্ষ হবে। জনগণ যাকে ভোট দেবে, সে নির্বাচিত হবে। কোনো চক্রান্ত হতে দেব না। জামায়াতের দোসর বিএনপি আর কখনো ক্ষমতায় আসতে পারবে না। আগামী নির্বাচনে আওয়ামী লীগ আবার ক্ষমতায় আসবে।’
প্রধানমন্ত্রী শেখ হাসিনার অধীনে সংবিধান অনুসারে নির্বাচন হবে উল্লেখ করে মোহাম্মদ নাসিম বলেন, ‘আপনারা (বিএনপি) যে পদ্ধতির কথা বলছেন, তা সুপ্রিম কোর্ট বাতিল করে দিয়েছেন। এখন সংবিধান অনুযায়ী শেখ হাসিনার অধীনে নির্বাচন হবে। আর নির্বাচন পরিচালনা করবে নির্বাচন কমিশন। এটার আর কোনো বিকল্প নেই।’ তিনি বলেন, আজ নির্বাচন কমিশনের সঙ্গে আওয়ামী লীগের সংলাপ অনুষ্ঠিত হয়েছে। সেখানে কমিশনের কাছে নির্বাচনের বিষয়ে আলোচনা হয়েছে এবং শেখ হাসিনার অধীনে নির্বাচন অনুষ্ঠিত হবে, এটা স্পষ্টভাবে কমিশনের কাছে তুলে ধরা হয়েছে।
শিশু-কিশোরদের শহীদ শেখ রাসেলের জীবনী পাঠের আহ্বান জানিয়ে স্বাস্থ্যমন্ত্রী বলেন, ‘তোমরা সবাই শহীদ শেখ রাসেলের জীবনী পড়বে। শেখ হাসিনার সম্পর্কে জানবে। দেশ কীভাবে পরিচালিত হয়, সে সম্পর্কে ধারণা রাখবে। বাড়িতে ফিরে বাবা-মাকে আওয়ামী লীগের জন্য কাজ করার জন্য বোঝাবে।’
এর আগে শেখ রাসেল জাতীয় শিশু-কিশোর পরিষদের বিভিন্ন স্কুলের শিক্ষার্থীরা সংগীত পরিবেশন করে। অনুষ্ঠান শেষে শিশুদের মধ্যে ক্রেস্ট তুলে দেন মন্ত্রী।
শেখ রাসেল জাতীয় শিশু-কিশোর পরিষদের মহাসচিব মাহমুদ-উস-সামাদ চৌধুরীর সভাপতিত্বে অনুষ্ঠানে বক্তব্য দেন সংসদ সদস্য সিরাজুল ইসলাম মোল্লা, তরফদার মো. রুহুল আমিন প্রমুখ।
