
খুলনার ফুলতলা উপজেলার দামোদর ইউনিয়নের মুক্তেশ্বরী গ্রামে পুলিশের সঙ্গে কথিত বন্দুকযুদ্ধে বেলাল হোসেন ওরফে বোমা বেলাল নামের এক ব্যক্তি নিহত হয়েছেন। গতকাল সোমবার দিবাগত রাত আড়াইটার দিকে এ ঘটনা ঘটে। পুলিশ বলছে, বেলাল একজন ‘ডাকাত’।
ঘটনাস্থল থেকে একটি শাটারগান, দুটি গুলি, একটি বড় ছোরা ও চারটি বোমা উদ্ধারের কথা জানিয়েছে পুলিশ।  ফুলতলা থানার ভারপ্রাপ্ত কর্মকর্তা (ওসি) আসাদুজ্জামানের ভাষ্য, ডাকাতির প্রস্তুতি নেওয়ার খবর পেয়ে গতকাল রাতে পুলিশের একটি টহল দল ঘটনাস্থলে যায়। ‘ডাকাতেরা’ সেখানে বাঁশবাগানে বসে ছিল। টর্চের আলো পড়লে তারা পুলিশকে লক্ষ্য করে বোমা ছোড়ে। পুলিশও পাল্টা গুলি ছোড়ে। এতে ডাকাত দল পিছু হটে। পরে ঘটনাস্থলে একজনের লাশ পাওয়া যায়। এ সময় পুলিশের উপপরিদর্শক (এসআই) খায়রুল বাশার, সহকারী উপপরিদর্শক (এএসআই) নুরুল ইসলাম, কনস্টেবল হাবিব ও কামরুজ্জামান আহত হন। তাঁরা ফুলতলা উপজেলা স্বাস্থ্য কমপ্লেক্সে চিকিৎসাধীন।
ওসি আসাদুজ্জামান জানান, সকালে স্থানীয় লোকজন ওই মৃত ব্যক্তিকে বেলাল হোসেন ওরফে ‘বোমা বেলাল’ বলে শনাক্ত করেন। বেলালের বিরুদ্ধে খুলনার বিভিন্ন থানায় অবৈধ অস্ত্র বহন ও ডাকাতির অভিযোগে ১২টি মামলা রয়েছে বলে তিনি জানান।
