
বাগেরহাট পুলিশ সুপারের কার্যালয়ের সেন্ট্রিপয়েন্টে কর্তব্যরত অবস্থায় পুলিশের এক কনস্টেবল নিজের অস্ত্রের গুলিতে নিহত হয়েছেন। আজ বৃহস্পতিবার সকাল পৌনে ১০টার দিকে এ ঘটনা ঘটে বলে দাবি করেছে পুলিশ।নিহত পুলিশ সদস্যের নাম প্রলব কুমার সেন (২২)। তাঁর বাড়ি খুলনা জেলার দিঘলিয়া উপজেলার রাধা মাধপুর গ্রামে। বাবার নাম প্রদীপ কুমার সেন।বাগেরহাটের পুলিশ সুপার নিজামুল হক মোল্লার ভাষ্য, দুই ঘণ্টার দায়িত্ব শেষ হওয়ার ১৫ মিনিট আগে নিজের কাছে থাকা চাইনিজ রাইফেলের গুলিতে প্রলব নিহত হন। ঘটনাটিকে প্রাথমিকভাবে আত্মহত্যা বলে ধারণা করা হচ্ছে। তবে এ ধারণার কোনো যৌক্তিক কারণ দেখাতে পারেননি নিজামুল।২০১৩ সালের ৫ অক্টোবর কনস্টেবল পদে যোগ দেন প্রলব। তিনি তাঁর চাকরির প্রথম কর্মস্থলে দায়িত্ব পালন করছিলেন।
