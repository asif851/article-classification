
ফেনীতে অস্ত্রসহ ছাত্রলীগের দুই নেতাকে গ্রেপ্তার করেছে র‌্যাপিড অ্যাকশন ব্যাটালিয়ন (র‌্যাব)। গতকাল রোববার রাতে শহরের জেলা ছাত্রলীগের দলীয় কার্যালয়সংলগ্ন সুপার মার্কেটের সামনে থেকে তাঁদের গ্রেপ্তার করা হয়।
গ্রেপ্তার হওয়া ছাত্ররা হলেন সোনাগাজী উপজেলা ছাত্রলীগের আহ্বায়ক ছাইদুল হক (২১) ও উপজেলার আমিরাবাদ ইউনিয়ন ছাত্রলীগের আহ্বায়ক আবদুল্লাহ ওরফে রিংকু (২০)। তাঁদের কাছ থেকে একটি বিদেশি রিভলবার, তিনটি গুলি ও দুইটি ছোরা উদ্ধার হয়েছে।
জেলা ছাত্রলীগের সাধারণ সম্পাদক শাহাদাত হোসেন তাঁদের পরিচয় নিশ্চিত করেছেন। তবে তাঁর দাবি, এ দুজনকে ষড়যন্ত্রমূলকভাবে ফাঁসানো হয়েছে।
র‌্যাব সূত্রে জানা গেছে, গতকাল রাত ১১টার দিকে ফেনী শহরের ট্রাঙ্ক রোডে অবস্থিত জেলা কার্যালয়ের নিচে সন্দেহজনক চলাফেরা করতে দেখে দুজনকে আটক করে র‌্যাব। পরে তাঁদের একটি মোটরসাইকেলে লুকিয়ে রাখা তিনটি গুলি ও একটি বিদেশি রিভলবার উদ্ধার করা হয়। এ ছাড়া তাঁদের দেহ তল্লাশি করে দুটি ছোরা পাওয়া যায়। আটক হওয়া দুই ছাত্রলীগ নেতাকে মোটরসাইকেলসহ গতকাল রাতেই ফেনী র‌্যাব ক্যাম্পে নিয়ে যাওয়া হয়। আজ সকালে র্যাবের পক্ষ থেকে নায়েব সুবেদার মো. জাহাঙ্গীর আলম বাদী হয়ে তাঁদের বিরুদ্ধে ফেনী মডেল থানায় অস্ত্র ও বিস্ফোরক দ্রব্য নিয়ন্ত্রণ আইনে মামলা করেন এবং অস্ত্রসহ তাঁদের পুলিশে সোপর্দ করেন।
ফেনী মডেল থানার ভারপ্রাপ্ত কর্মকর্তা (ওসি) মাহবুব মোর্শেদ ঘটনার সত্যতা নিশ্চিত করেছেন।
