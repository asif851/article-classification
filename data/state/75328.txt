
ভারতকে আজ বুধবার বাংলাওয়াশ করার স্বপ্নে বিভোর মাশরাফি বাহিনী। একই স্বপ্ন ১৬ কোটি বাঙালির। তবে খেলায় থেমে থেমে বাগড়া দিতে পারে বৃষ্টি।
আবহাওয়া অধিদপ্তর বলছে, একদিনের সিরিজের আগের দুই ম্যাচের মতো আজও বৃষ্টি নামতে পারে মিরপুরে। তবে বৃষ্টি তেমন দীর্ঘস্থায়ী হবে না। খুব বড় জোর ঘণ্টাখানেক বৃষ্টি হয়ে তা থেমে যেতে পারে।
আবহাওয়া অধিদপ্তরের আবহাওয়াবিদ রাশেদুজ্জামান সকালে প্রথম আলোকে বলেন, ‘মিরপুরে খেলা শুরু হবে বিকেল তিনটার দিকে। সন্ধ্যা ছয়টা পর্যন্ত বৃষ্টি হতে পারে। অবশ্য দীর্ঘসময় ধরে বৃষ্টি হওয়ার আশঙ্কা নেই।’
আবহাওয়া অধিদপ্তরের তথ্য অনুযায়ী, দেশজুড়ে মৌসুমি বায়ু দাপট দেখাচ্ছে। এ কারণে এই বৃষ্টি। অন্যদিকে লঘুচাপ কেটে যাওয়ার প্রভাবে উপকূলীয় এলাকায় বিরামহীন বৃষ্টি হচ্ছে।
গত ২৪ ঘণ্টায় সবচেয়ে বেশি বৃষ্টি হয়েছে সীতাকুণ্ডে, ১৮২ মিলিমিটার। চট্টগ্রামে ১৪২ ও হাতিয়ায় ১১২ মিলিমিটার বৃষ্টি রেকর্ড করেছে আবহাওয়া অধিদপ্তর। দক্ষিণে বিরামহীন ঝরলেও ঢাকায় কম বৃষ্টি হচ্ছে। ২৪ ঘণ্টার হিসেবে রাজধানীতে বৃষ্টি হয়েছে মাত্র ৩ মিলিমিটার।
