
জ্যেষ্ঠ নাগরিকদের অবসর সময় কাটানোর জন্য অনুদান ও স্বেচ্ছাশ্রমে পরিচালিত প্যারেন্টস লাউঞ্জের উদ্বোধন হচ্ছে আগামীকাল শুক্রবার। নগরের জামালখানের শহীদ সাইফুদ্দিন খালেদ সড়কে এই প্রতিষ্ঠানের অবস্থান।উদ্যোক্তারা জানান, প্যারেন্টস লাউঞ্জ বৃদ্ধাশ্রম জাতীয় কোনো প্রতিষ্ঠান নয়। এটি একটি অলাভজনক সেবাদান প্রতিষ্ঠান। যেটির মূল উদ্দেশ্য বয়স্ক মা-বাবাকে তাঁদের নিঃসঙ্গ বিরক্তিকর অবসরজীবন থেকে কিছুটা সময় পরিত্রাণ দেওয়া।এখানে মা-বাবাকে গছিয়ে দিয়ে সন্তান চলে যাবেন না। সন্তান তাঁর মা-বাবাকে নিয়ে এখানে আসবেন, কয়েক ঘণ্টা আনন্দ সময় কাটানোর পর আবারও নিজের ঘরে ফিরিয়ে নিয়ে যাবেন। এর সেবা পাওয়ার জন্য জ্যেষ্ঠ নাগরিকদের কোনো অর্থ প্রদান করতে হবে না। বিজ্ঞপ্তি।
