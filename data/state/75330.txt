
লিবারেল ডেমোক্রেটিক পার্টির (এলডিপি) সভাপতি অলি আহমদ বলেছেন, আওয়ামী লীগ তাদের কার্যক্রমের মাধ্যমেই দেশবাসীকে বুঝিয়ে দিচ্ছে যে তারা অপরাধী। তারা সে অপরাধ ঢাকতে ব্যস্ত। তাই তারা ষোড়শ সংশোধনী বাতিলের রায় নিয়ে এত মাতামাতি করছে।
আজ শুক্রবার বিকেলে জাতীয় প্রেসক্লাবে এক আলোচনা সভায় অলি আহমদ এ কথা বলেন।সাবেক বিএনপি নেতা অলি আহমদ বন্যা পরিস্থিতি মোকাবিলায় সরকারের ব্যর্থতার সমালোচনা করেন। তিনি বলেন, ‘আজ পর্যন্ত কোনো মন্ত্রীকে দেখলাম না বন্যাদুর্গত এলাকা পরিদর্শনে যেতে। এমপিরাও না। কারণ, অযোগ্য লোকজন, যাঁদের ইউনিয়ন পরিষদের মেম্বার হওয়ার যোগ্যতা নেই, তাঁরা মন্ত্রী-এমপি হয়েছেন।’ষোড়শ সংশোধনী বাতিলের রায়কে ইতিহাসের একটি জ্বলন্ত উদাহরণ বলে উল্লেখ করে সাবেক মন্ত্রী অলি আহমদ বলেন, ‘এ রকম রায় যে এই সরকারের আমলে আসতে পারে, তা আমরা কল্পনাও করিনি। কারণ দেশে এখন গণতন্ত্র নেই, সংসদও একটি অকার্যকর প্রতিষ্ঠানে পরিণত হয়েছে।’সুপ্রিম কোর্টের রায়ের বিরুদ্ধে ক্ষমতাসীনদের অশোভন আচরণের সমালোচনা করে অলি আহমদ বলেন, ‘বিচারব্যবস্থার ওপর আঘাত করে সরকার যে একটি কালো অধ্যায়ের সূচনা করতে যাচ্ছে, তা তারা ভাবছে না। আমরা দেখেছি, এর আগে আওয়ামী লীগ বিচারকদের মারার উদ্দেশে হাইকোর্টে লাঠিসোঁটা নিয়ে প্রবেশ করেছে। প্রধান বিচারপতির দরজায় লাথিও মেরেছে।’ এলডিপির সহসভাপতি হামিদুর রহমানের সভাপতিত্বে সভায় আরও বক্তব্য দেন দলের জ্যেষ্ঠ যুগ্ম মহাসচিব শাহাদাত হোসেন সেলিম, কেন্দ্রীয় নেতা আবদুল করিম আব্বাসী, খায়রুল কবির পাঠান প্রমুখ।
