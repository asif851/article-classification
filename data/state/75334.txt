
রংপুর সিটি করপোরেশন নির্বাচনে বিজয়ী জাতীয় পার্টির প্রার্থী মোস্তাফিজার রহমানকে অভিনন্দন জানিয়েছেন অর্থমন্ত্রী আবুল মাল আবদুল মুহিত। সেই সঙ্গে তিনি নির্বাচন পদ্ধতিকেও অভিনন্দন জানিয়েছেন।
আজ শুক্রবার সকালে সিলেটে বিমা মেলার উদ্বোধনকালে সাংবাদিকদের প্রশ্নের পরিপ্রেক্ষিতে অর্থমন্ত্রী রংপুর সিটি করপোরেশন নির্বাচনের প্রভাব জাতীয় নির্বাচনে পড়বে না বলে মন্তব্যও করেছেন।
অর্থমন্ত্রী বলেন, ‘রংপুর সিটি নির্বাচনের প্রভাব জাতীয় নির্বাচনে খুব কমই থাকবে। এটা অত্যন্ত স্থানীয় ব্যাপার। দেশে যেখানে বহু রাজনৈতিক দল আছে, সেখানে একেক জায়গায় একেক প্রার্থী জয়ী হবেন, এটা খুবই স্বাভাবিক। তা ছাড়া রংপুরে জাতীয় পার্টি যথেষ্ট জনপ্রিয়।'
বিজয়ী প্রার্থী ও নির্বাচন পদ্ধতিকে অভিনন্দন জানিয়ে অর্থমন্ত্রী বলেন, ‘এই নির্বাচন পদ্ধতির নিরপেক্ষতা আছে, তা প্রতিষ্ঠিত হয়েছে।’  সাংবাদিকদের এক প্রশ্নের জবাবে ফারমার্স ব্যাংক প্রসঙ্গে অর্থমন্ত্রী বলেন, ‘পরিচালনা পর্ষদ মোটামুটি ভাঙা হয়ে গেছে। তবে প্রশাসক নিয়োগ ঠিক করা হয়নি, সেটি নিয়ে গভর্নরের সঙ্গে কথা বলে ঠিক করা হবে। সরকার যেহেতু নিয়েছে গ্রাহকের টাকা মারা যাবে না। এটা সরকারই ব্যবস্থা করবে।’
এর আগে অর্থমন্ত্রী নগরের রিকাবিবাজারে কবি নজরুল মিলনায়তনে দুই দিনব্যাপী বিমা মেলার উদ্বোধন করেন। আইডিআরএর চেয়ারম্যান মো. শফিকুর রহমান পাটোয়ারীর সভাপতিত্বে উদ্বোধনী অনুষ্ঠানে অর্থ ও পরিকল্পনা প্রতিমন্ত্রী মোহাম্মদ আবদুল মান্নান বিশেষ অতিথির বক্তব্য দেন।
