
বাংলাদেশ টেলিভিশনের নিত্য-সত্য জ্ঞান নিয়ে সবসময়ই সন্দেহ আছে দেশবাসীর। যেকোনো খেলা সম্প্রচারের সময় গুরুত্বপূর্ণ মুহূর্তে খবর সম্প্রচার আমাদের জাতীয় টেলিভিশনের ক্ষেত্রে নতুন কোনো বিষয় নয়। কিন্তু আজ সাফ চ্যাম্পিয়নশিপে বাংলাদেশ বনাম পাকিস্তানের গুরুত্বপূর্ণ ম্যাচটি সম্প্রচার করতে গিয়ে বিটিভি বোধহয় অতীতের সব রেকর্ডই ভঙ্গ করেছে। পাকিস্তানের বিপক্ষে দেশের গুরুত্বপূর্ণ এই খেলাটি সরাসরি সম্প্রচার করার এক পর্যায়ে তারা দেখাতে শুরু করেছে নেপাল-ভারত ম্যাচ।সেমিফাইনালের যাওয়ার লড়াইয়ে নেপাল-ভারত ম্যাচটিও আমাদের জন্য গুরুত্বপূর্ণ। কিন্তু তাই বলে নিজের দেশের খেলা বাদ দিয়ে অন্যের খেলা সম্প্রচার করতে থাকাটা কেমন ব্যাপার সেটা বোধগম্য নয়। ঠিক কোন কারণে বিটিভি বাংলাদেশের খেলা সম্প্রচার করতে করতে ভারত-নেপালের খেলা দেখানো শুরু করল, সেই ব্যাখ্যা দিয়ে কোনো স্ক্রলও দেখানো হয়নি।এ ব্যাপারে প্রথম আলো ডটকমের পক্ষ থেকে তথ্যসচিব মোর্তজা আহমেদের সঙ্গে যোগাযোগ করা হলে তিনি এ বিষয়ে নিজের অপারগতা প্রকাশ করে বিটিভির ডিজির সঙ্গে যোগাযোগ করতে বলেন।বাংলাদেশ-পাকিস্তান ম্যাচ দেখতে দেখতে কোনো এক অজ্ঞাত কারণে নেপাল-ভারত ম্যাচের খপ্পরে পড়ে অনেকেই প্রথম আলো অনলাইন বিভাগে ফোন করে নিজেদের ক্ষোভ প্রকাশ করেন।এদিকে, বাংলাদেশ-পাকিস্তানের ম্যাচের দ্বিতীয়ার্ধের শুরু থেকে খেলাটি আবার সরাসরি সম্প্রচার শুরু করে বিটিভি। তবে প্রায় পুরো প্রথমার্ধ জুড়েই কেন নেপাল-ভারত ম্যাচটি সম্প্রচার করা হলো, সে বিষয়ে কোনো ব্যাখ্যা অবশ্য বিটিভির তরফ থেকে পাওয়া যায়নি। 
