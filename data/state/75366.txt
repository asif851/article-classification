
চুয়াডাঙ্গার আলমডাঙ্গা পৌর এলাকায় ছাত্রীদের উত্যক্তের দায়ে দুই যুবককে একমাস করে কারাদণ্ড দিয়েছেন ভ্রাম্যমাণ আদালত। আজ বুধবার দুপুরে জেলার নির্বাহী হাকিম সৈয়দা নাফিস সুলতানা এ দণ্ড দেন।দণ্ডপ্রাপ্তরা হলেন, নওদা বন্ডবিল গ্রামের বাসিন্দা বিপ্লব হোসেন (১৮) ও সাগর মাহমুদ (১৫)।আদালত সূত্র জানায়, দীর্ঘদিন ধরে ওই দুজনসহ কয়েকজন বিদ্যালয়ে যাতায়াতের সময় ছাত্রীদের নানাভাবে উত্যক্ত করে আসছিলেন। এর প্রতিবাদ করলে তাঁরা এক অভিভাবককে মারধরও করেন। এ ব্যাপারে অভিযোগ পাওয়ার পর গত মঙ্গলবার রাতে বিপ্লব ও সাগরকে পুলিশ আটক করে। পরে ভ্রাম্যমাণ আদালতে হাজির করে তাঁদের দণ্ড দেওয়া হয়।নির্বাহী হাকিম সৈয়দা নাফিস সুলতানা এসব তথ্যের সত্যতা নিশ্চিত করেছেন।
