
রাজধানীর বনশ্রীতে ভাই-বোনের অস্বাভাবিক মৃত্যুর ঘটনায় এখন পর্যন্ত কোনো সুনির্দিষ্ট ‘ক্লু’ খুঁজে পায়নি পুলিশ। ওই ঘটনায় আজ বুধবার বেলা পৌনে ১১টা পর্যন্ত কোনো মামলা হয়নি। পুলিশ বলছে, তারা পরিবারের জন্য অপেক্ষা করছে।রামপুরা থানার ভারপ্রাপ্ত কর্মকর্তা (ওসি) রফিকুল ইসলাম বলেন, এখন পর্যন্ত ঘটনার কোনো ক্লু পায়নি পুলিশ। শিশু দুটির মৃত্যুর বিষয়ে তাদের পরিবার এবং ময়নাতদন্তকারী চিকিৎসকের বক্তব্য সম্পূর্ণ বিপরীতমুখী। তাই রহস্য উদ্‌ঘাটনে সম্ভাব্য কারণগুলো মিলিয়ে দেখা হচ্ছে।ওসি রফিকুল বলেন, শিশু দুটির বাবা আমান উল্লাহর সঙ্গে গতকাল মঙ্গলবার রাতে তাঁর কথা হয়েছে। মামলা করার জন্য আজ তাঁর ঢাকায় আসার কথা। সে জন্যই পুলিশ অপেক্ষা করছে। পরিবার মামলা না করলে পুলিশই বাদী হয়ে মামলা করবে। দুই শিশু নুসরাত আমান (১২) ও আলভী আমানের (৬) লাশ গতকাল রাতে গ্রামের বাড়ি জামালপুরে দাফন করা হয়েছে। তাদের বাবা-মা আমান উল্লাহ ও মাহফুজা মালেক সেখানে আছেন।বনশ্রীতে গত সোমবার রাতে দুই ভাই-বোনের রহস্যজনক মৃত্যু হয়।ঘটনার পর স্বজনেরা দাবি করেন, রেস্তোরাঁর খাবার খেয়ে দুই শিশুর মৃত্যু হয়েছে। অন্যদিকে, ময়নাতদন্তের পর চিকিৎসকেরা জানান যে প্রাথমিকভাবে তাঁরা মনে করছেন, শিশু দুটিকে শ্বাসরোধে হত্যা করা হয়েছে।
পুলিশ বলছে, এ ঘটনায় বাবা-মাসহ কেউ সন্দেহের বাইরে নন।
দুই সন্তানের মরদেহ মর্গে রেখে বাবা-মায়ের গ্রামের বাড়িতে চলে যাওয়ায় এবং মামলা না করায় এ ঘটনা নিয়ে রহস্য ঘনীভূত হয়েছে।
আরও পড়ুন..বাসাতেই ভাইবোন খুন?বনশ্রীতে দুই ভাইবোনের রহস্যজনক মৃত্যু
