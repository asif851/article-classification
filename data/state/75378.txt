
মানবতাবিরোধী অপরাধের মামলায় শেরপুরের হাজি জালমামুদ কলেজের বাংলা বিভাগের শিক্ষক (বর্তমানে সাময়িক বরখাস্ত) এস এম আমিনুজ্জামান ফারুককে (৫৮) গ্রেপ্তার করা হয়েছে।
মানবতাবিরোধী অপরাধের বিচারে গঠিত আন্তর্জাতিক অপরাধ ট্রাইব্যুনাল আজ সোমবার এস এম আমিনুজ্জামান ফারুকের বিরুদ্ধে গ্রেপ্তারি পরোয়ানা জারি করেন। এরই পরিপ্রেক্ষিতে দুপুরে নকলা পৌর শহরের নিজ বাড়ি থেকে আমিনুজ্জামানকে গ্রেপ্তার করে জেলা গোয়েন্দা পুলিশ (ডিবি)। ট্রাইব্যুনালে সোপর্দ করার জন্য আজ সন্ধ্যায় পুলিশি পাহারায় তাঁকে ঢাকায় পাঠানো হয়েছে। আমিনুজ্জামান উপজেলা সদরের ইশিবপুর এলাকার মৃত শামসুজ্জামানের ছেলে।
শেরপুরের অতিরিক্ত পুলিশ সুপার মো. সালাহ্উদ্দিন সিকদার সন্ধ্যায় প্রথম আলোকে বলেন, আজ আন্তর্জাতিক অপরাধ ট্রাইব্যুনাল আমিনুজ্জামানের বিরুদ্ধে গ্রেপ্তারি পরোয়ানা জারি করায় তাঁকে গ্রেপ্তার করা হয়েছে।
পুলিশ ও সংশ্লিষ্ট সূত্রে জানা গেছে, ২০০৯ সালের ১৩ এপ্রিল নকলা উপজেলার বাজারদী এলাকার বাসিন্দা সৈয়দ আলম মঞ্জু বাদী হয়ে আমিনুজ্জামান ফারুকের বিরুদ্ধে নকলা থানায় মামলা করেন। পরে মামলাটি আন্তর্জাতিক অপরাধ ট্রাইব্যুনালে স্থানান্তর করা হয়। মামলার তদন্তে আমিনুজ্জামানের বিরুদ্ধে মানবতাবিরোধী অপরাধের অভিযোগের সত্যতা পাওয়া গেছে বলে গ্রেপ্তারি পরোয়ানায় উল্লেখ করা হয়েছে। দুপুরে গ্রেপ্তারের পর শেরপুর জেলা ডিবি কার্যালয়ে অভিযোগ অস্বীকার করে আমিনুজ্জামান ফারুক প্রথম আলোকে বলেন, অভিযোগটি মিথ্যা ও বানানো। ১৯৭১ সালে তিনি দশম শ্রেণির ছাত্র ছিলেন।
