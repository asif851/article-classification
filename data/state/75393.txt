
তথ্যপ্রযুক্তি আইনে করা মামলায় দৈনিক ইনকিলাব-এর বার্তা সম্পাদক রবিউল্লাহ রবি, উপপ্রধান প্রতিবেদক রফিক মোহাম্মদ ও কূটনৈতিক প্রতিবেদক আহমেদ আতিকের জামিন মঞ্জুর করেছেন আদালত।
আজ বৃহস্পতিবার মহানগর হাকিম এম এ সালাম তাঁদের জামিন মঞ্জুর করেন।
গত ১৬ জানুয়ারি ‘সাতক্ষীরায় যৌথ বাহিনীর অভিযানে ভারতীয় সেনাবাহিনীর সহায়তা’ শিরোনামে সংবাদ প্রকাশ করা হয়। প্রতিবেদনটি মিথ্যা ও অসত্য তথ্যের ভিত্তিতে তৈরি এবং এতে ভারত-বাংলাদেশের কূটনৈতিক সম্পর্ক নষ্ট করার চেষ্টা করা হয়েছে—অভিযোগে তথ্য ও যোগাযোগপ্রযুক্তি আইনে ওয়ারী থানায় এই মামলা করা হয়। ওই দিন রাতে রাজধানীর আর কে মিশন রোডে ইনকিলাব কার্যালয়ে তল্লাশি চালায় পুলিশ। পত্রিকাটির ছাপাখানা ও কম্পিউটার কক্ষে তালা ঝুলিয়ে দেওয়া হয়। রবিউল্লাহ, রফিক মোহাম্মদ ও আহমেদ আতিককে গ্রেপ্তার করে পুলিশ। এই সংবাদ প্রকাশের জন্য দুঃখ প্রকাশ করে পত্রিকাটির ওয়েবসাইটে ১৮ জানুয়ারি ‘আমরা দুঃখিত’ শিরোনামে একটি বিবৃতি প্রকাশ করা হয়।
অন্যদিকে আদালত ২০ জানুয়ারি আতিকের দুই দিনের রিমান্ড মঞ্জুর করে অন্য দুজনকে কারাগারে পাঠান।
২৯ জানুয়ারি আতিক পত্রিকাটির সম্পাদক-প্রকাশক, বার্তা সম্পাদকসহ কয়েকজনকে জড়িয়ে আদালতে ১৬৪ ধারায় স্বীকারোক্তিমূলক জবানবন্দি দিয়েছেন।
২ ফেব্রুয়ারি ইনকিলাব-এর ছাপাখানা-সার্ভারসহ অন্যান্য সরঞ্জামের সিলগালা খুলে দেওয়া হয়।
