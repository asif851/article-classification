
রাজধানীর তেজগাঁও থানা এলাকায় গতকাল শনিবার বিকেলে বাসায় খুন হয়েছেন অলিউল্লাহ কালু (৩৫) এক কাঁচাবাজার ব্যবসায়ী। ঘটনা ঘটিয়ে পালিয়ে যাওয়ার সময় মুন্না (৩২) নামের আরেক যুবককে আটক করেছে পুলিশ।পুলিশ বলছে, টাকা লেনদেনের ঘটনাকে কেন্দ্র করে এ খুনের ঘটনা ঘটে।অলিউল্লাহর গ্রামের বাড়ি চাঁদপুরের কল্যাণদি এলাকায়। তেজগাঁওয়ের পূর্ব তেজতুরী বাজারের একটি ভবনের সাত তলায় একটি কক্ষ নিয়ে থাকতেন তিনি। কাঁচাবাজারের ব্যবসা করতেন কারওয়ান বাজারে। তেজগাঁও থানার পুলিশ জানায়, গ্রেপ্তার হওয়া মুন্না মহাখালীতে থাকেন। তাঁর গ্রামের বাড়িও চাঁদপুরের কল্যাণদিতে। তিনি অলিউল্লাহর পূর্ব পরিচিত। অলিউল্লাহর বাসায় প্রায় সময়ই আসা-যাওয়া করতেন। গতকাল বিকেলে অলিউল্লাহর কক্ষে যান মুন্না। সেখানে তাঁদের মধ্যে টাকা নিয়ে কথা-কাটাকাটি হয়। তা হাতাহাতির পর্যায়ে পৌঁছে। এরই মধ্যে শুরু হয় ধ্বস্তাধ্বস্তি। একপর্যায়ে মুন্না প্রথমে সঙ্গে থাকা ক্ষুর দিয়ে অলিউল্লাহর শরীরে আঘাত করে। এরপর ছুরি গলায় ঢুকিয়ে দেয়। এতে বাসাতেই মারা যান অলিউল্লাহ।পুলিশের তেজগাঁও অঞ্চলের সহকারী কমিশনার (এসি) আফরুজুল হক প্রথম আলোকে বলেন, ঘটনার সময় চিৎকার-চেঁচামেচির কারণে আশপাশের লোকজন জড়ো হন। অন্যদিকে খবরও আশপাশে ছড়িয়ে পড়ার কারণে তাৎক্ষণিকভাবে ভবনের নিচে জড়ো হন স্থানীয় অনেক মানুষ। খবর পেয়ে টহলরত পুলিশ তখনই ভবনে চলে যায়। এ কারণে চেষ্টা করেও মুন্না আর পালাতে পারেনি।এসি আফরুজুল হক আরও বলেন, ওই ক্ষুর ও ছুরি সঙ্গে করেই নিয়ে এসেছিলেন মুন্না। তবে শুধু রক্তমাখা ছুরিটি উদ্ধার করা হয়েছে। প্রাথমিক জিজ্ঞাসাবাদে মুন্না জানিয়েছেন, দেড় বছর আগে ব্যবসার কথা বলে অলিউল্লাহ তাঁর কাছ থেকে দুই লাখ টাকা নিয়েছিলেন। কিন্তু দেবে দেবে করে আর তা ফেরত দিচ্ছিলেন না। গতকাল এ নিয়ে কথা-কাটাকাটির জেরে তাঁকে খুন করেছেন তিনি।সাত তলা ভবনটি এখনো নির্মাণাধীন হলেও উপড়ে ছোট ছোট বেশ কয়েকটি কক্ষ তৈরি করা হয়েছে। তার একটি কক্ষেই থাকতেন অলিউল্লাহ।
