
চলমান জুনিয়র স্কুল সার্টিফিকেট (জেএসসি) পরীক্ষার প্রশ্নপত্র ফাঁসের অভিযোগ উঠেছে। একাধিক শিক্ষার্থী ও শিক্ষক অভিযোগ করেন,  পরীক্ষার আগে যেসব প্রশ্ন ‘ফাঁস’ করে বিক্রি’ করা হচ্ছে পরীক্ষার প্রশ্নপত্রেও তার প্রায় সবই মিলে যাচ্ছে।
কয়েকজন শিক্ষক ও শিক্ষার্থী প্রথম আলো ডটকমের কাছে অভিযোগ করেন, আজ বৃহস্পতিবার অনুষ্ঠিত ইংরেজি দ্বিতীয় পত্রের পরীক্ষার প্রশ্নপত্র কয়েক দিন আগেই ‘ফাঁস’ হয়ে যায়। আজ পরীক্ষার পর দেখা যায় ‘ফাঁস’ হওয়া প্রশ্নের প্রায় সবই পরীক্ষার প্রশ্নপত্রের সঙ্গে মিলে গেছে।
তবে এ বিষয়ে জানতে চাইলে ঢাকা মাধ্যমিক ও উচ্চশিক্ষা বোর্ডের চেয়ারম্যান তাসলিমা বেগম প্রশ্নপত্র ফাঁসের অভিযোগ নাকচ করে দিয়ে প্রথম আলো ডটকমকে বলেন, প্রথাগত প্রশ্ন হওয়ায় সাজেশন থেকে অধিকাংশ প্রশ্ন মিলতে পারে। কিছু কোচিং সেন্টার ও কিছু সংখ্যক শিক্ষক ব্যবসার উদ্দেশ্যে এ ধরনের সাজেশন করে তা বিভিন্নভাবে ছড়াচ্ছেন। তবে এই ‘ব্যবসা’ কারা করছেন, তা খুঁজে বের করতে হবে। এ বিষয়ে পদক্ষেপ নেওয়া হবে।
নাম প্রকাশে অনিচ্ছুক রাজধানীর শীর্ষস্থানীয় একটি স্কুল অ্যান্ড কলেজের একজন শিক্ষক আজ প্রথম আলো ডটকমকে বলেন, আজ অনুষ্ঠিত ইংরেজি পরীক্ষার আগের দিন তাঁর স্কুলের চারজন ছাত্র নির্দিষ্ট কম্পোজিশন, ন্যারেশন, আর্টিকেলের উত্তর জানতে চায়। আজ পরীক্ষার পর দেখা যায়, এগুলোই হুবহু পরীক্ষায় এসেছে। এর আগের পরীক্ষাগুলোতেও এ ধরনের কিছু ঘটনা ঘটেছে বলে অভিযোগ করেন তিনি।
রাজধানীর একটি নারী শিক্ষাপ্রতিষ্ঠানের একজন ছাত্রী ফোন করে বলে, কয়েকদিন আগে ইংরেজি দ্বিতীয় পত্রের প্রশ্ন সে পেয়েছে। আজ  পরীক্ষার পর দেখা যায়, একটি ছাড়া প্রায় সবগুলোই পরীক্ষায় এসেছে। তার অভিমত, তারা সারা বছর পড়াশোনা করেছে, এখন পরীক্ষার আগে যদি এভাবে প্রশ্নপত্র ‘ফাঁস’ হয়ে যায়, তা হলে পড়াশোনায় উত্সাহ কমে যাবে।
রাজধানীর মোহাম্মদপুর এলাকার একটি কোচিং সেন্টারের একজন কর্মকর্তা পরীক্ষার আগে প্রশ্নপত্র তাঁদের কাছে কোচিং করা শিক্ষার্থীদের জানিয়ে দেন বলে অভিযোগ করেন একজন অভিভাবক। পরে দেখা যায় এসব প্রশ্নপত্র পরীক্ষায়ও এসেছে। 
আরও একাধিক অভিভাবক প্রথম আলো ডটকমের কাছে প্রশ্নপত্র ফাঁসের অভিযোগ করেছেন।
৭ নভেম্বর শুরু হয়েছে জেএসসি পরীক্ষা। তবে হরতালের কারণে কয়েক দফায় পরীক্ষার সময়সূচি পরিবর্তন করতে হয়েছে।
