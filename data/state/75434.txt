
হবিগঞ্জের বাল্লা সীমান্তে কাছে ভারতের লতাবাড়ি নামক এলাকায় আজ মঙ্গলবার বিকেলে তিন বাংলাদেশিকে পিটিয়ে হত্যা করা হয়েছে।
তাঁরা হলেন সুজন (২৩), আকল মিয়া (২৪) ও চুনু মিয়া (২৭)। তাঁদের সবার বাড়ি হবিগঞ্জের চুনারুঘাট উপজেলার আলীনগর গ্রামে।
বর্ডার গার্ড বাংলাদেশ (বিজিবি) শ্রীমঙ্গল ক্যাম্পের অধিনায়ক কর্নেল তারিকুল ইসলাম খান আজ রাত নয়টার দিকে প্রথম আলোকে জানান, তাঁরা স্থানীয় লোকজনের কাছে তিনজন নিহত হওয়া খবর পেয়েছেন। ভারতীয় সীমান্তরক্ষী বাহিনী (বিএসএফ) এ বিষয়ে কিছুই জানায়নি। তবে এ বিষয়ে বিএসএফকে একটি বার্তা পাঠিয়েছেন বলে জানান তিনি। এলাকাবাসী সূত্রে জানা গেছে, হবিগঞ্জের চুনারুঘাট উপজেলার আলীনগর গ্রামের পাঁচ-ছয়জন লোক আজ বিকেলে বাংলাদেশের বাল্লা সীমান্ত দিয়ে ভারতের সিংহাইছড়ার লতাবাড়ি (বাল্লা বাংলাদেশ সীমান্ত থেকে চার কিলোমিটার ভেতরে) এলাকায় প্রবেশ করেন। এ সময় ভারতীয় লোকজন তাঁদের গরুচোর সন্দেহে পিটিয়ে আহত করেন। তাঁদের মধ্যে সুজন ও চুনু ঘটনাস্থলে এবং আকল মিয়া সেখানকার একটি হাসপাতালে চিকিৎসারত অবস্থায় মারা যান। দু-তিনজন পালিয়ে আসেন। পালিয়ে আসা তিনজন নিহত ব্যক্তিদের পরিবারকে বিষয়টি অবহিত করেন।চুনারুঘাট উপজেলার গাজীপুর ইউনিয়ন পরিষদের (ইউপি) চেয়ারম্যান তাজুল ইসলাম নিহত ব্যক্তিদের পরিচয় নিশ্চিত করে জানান, সীমান্ত এলাকার লোকজন নানা ব্যবসায়িক কাজে ভারত সীমান্তে যান। তাই বলে এভাবে হত্যাকাণ্ড মেনে নেওয়া যায় না।উল্লেখ্য, গত এপ্রিল মাসে একই সীমান্তে আরও তিন বাংলাদেশিকে পিটিয়ে হত্যা করা হয়। এ নিয়ে চলতি বছরে ছয়জনকে হত্যা করা হলো।
