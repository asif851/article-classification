
মিল্ক ভিটার ব্যবস্থাপনা কমিটির নির্বাচন, দুধের দাম ও সম্পূরক মূল্য বৃদ্ধি, গাভি ঋণ প্রদানের দাবি এবং কেন্দ্রীয় দুগ্ধ সমিতি গঠনের প্রতিবাদসহ ১০ দফা দাবিতে সড়কে দুধ ঢেলে প্রতিবাদ জানিয়েছেন পাবনা ও সিরাজগঞ্জ জেলার দুগ্ধ উৎপাদনকারী সমবায়ী খামারিরা।আজ শুক্রবার বিকেলে পাবনার ডেমরা উচ্চবিদ্যালয়ের মাঠে সমাবেশের পর বড়াল নদীর পাশের সড়কে দুধ ঢেলে এই প্রতিবাদ জানান খামারিরা।সমাবেশে বক্তারা বলেন, হঠাৎ করে মিল্ক ভিটা পরিচালনা কমিটি প্রতি লিটার দুধের মূল্য ৩৭ টাকা থেকে দুই টাকা কমিয়ে ৩৫ টাকা করায় খামারিরা আর্থিকভাবে ক্ষতিগ্রস্ত হচ্ছেন। এ ছাড়া ১১ মাস ধরে গাভি ঋণ প্রদান বন্ধ রয়েছে। এদিকে কোটা পদ্ধতি চালু করায় খামারিরা মিল্ক ভিটায় দুধ বিক্রি করতে পারছেন না। তাঁদের উৎপাদিত দুধের অর্ধেকও মিল্ক ভিটা কর্তৃপক্ষ না নেওয়ায় অবিক্রীত দুধ কম দামে ফেরি করে বিক্রি করতে হচ্ছে। অনেক সময় সেটাও সম্পূর্ণ বিক্রি না হলে তা ফেলে দেওয়া হচ্ছে। এ জন্য তাঁরা বর্তমান ব্যবস্থাপনা কমিটির অব্যবস্থাকে দায়ী করে এই কমিটি বাতিলসহ অবিলম্বে নতুন কমিটি গঠনের দাবি জানান।এ সমাবেশে সিরাজগঞ্জের শাহজাদপুর, উল্লাপাড়া ও পাবনার সাঁথিয়া, বেড়া, ভাঙ্গুড়া, ফরিদপুর, চাটমোহর এবং ঈশ্বরদী উপজেলার ১৪৭টি প্রাথমিক দুগ্ধ উৎপাদনকারী সমবায় সমিতির সভাপতিরা উপস্থিত ছিলেন। সমাবেশ শেষে তাঁরা বড়াল নদী তীরের সড়কে দুধ ঢেলে এর প্রতিবাদ জানান।এ বিষয়ে মিল্ক ভিটার ব্যবস্থাপনা কমিটির সভাপতি মো. নাদির হোসেন বলেন, প্রতি বছর এই সময়ে দুধের উৎপাদন বৃদ্ধি হওয়ায় দুধের মূল্য কমানো হয়। সেই আলোকেই মূল্য নির্ধারণ করা হয়েছে। নির্বাচন সম্পর্কে তিনি বলেন, একটি সমিতি উচ্চ আদালতে মামলা করায় জটিলতার সৃষ্টি হয়েছে। বিষয়টি নিয়ে সমবায় অধিদপ্তরের সঙ্গে আলাপ-আলোচনা চলছে। আদালতের দেওয়া আদেশের আলোকেই নির্বাচনের তফসিল ঘোষণা করা হবে।
ভাঙ্গুড়া চৌবাড়িয়া প্রাথমিক দুগ্ধ উৎপাদনকারী সমবায় সমিতির সভাপতি ফজলুর রহমানের সভাপতিত্বে অনুষ্ঠিত এই সমাবেশে বক্তব্য দেন ভাঙ্গুড়ার বেতুয়ান প্রাথমিক দুগ্ধ উৎপাদনকারী সমবায় সমিতির সভাপতি আল মাহমুদ স্বপন, সাঁথিয়ার বোয়ালমারী প্রাথমিক দুগ্ধ উৎপাদনকারী সমবায় সমিতির সভাপতি বেলায়েত হোসেন প্রমুখ।
