
বাণিজ্যমন্ত্রী তোফায়েল আহমেদ বলেছেন, সব দলের অংশগ্রহণের মধ্য দিয়েই আগামী জাতীয় সংসদ নির্বাচন অনুষ্ঠিত হবে। তিনি বলেন, ওই নির্বাচন অবাধ, নিরপেক্ষ ও গ্রহণযোগ্য হবে এবং বিএনপিও সে নির্বাচনে অংশ নেবে।বার্তা সংস্থা বাসসের খবরে বলা হয়, তোফায়েল আহমেদ আজ শনিবার রাজধানীর এফডিসিতে ইউসিবি পাবলিক পার্লামেন্টের গ্র্যান্ড ফিনালে ছায়া সংসদ বিতর্ক অনুষ্ঠানে প্রধান অতিথির বক্তৃতায় এ কথা বলেন। ডিবেট ফর ডেমোক্রেসি ও এটিএন বাংলা যৌথভাবে এ অনুষ্ঠানের আয়োজন করে।তত্ত্বাবধায়ক সরকারও বিতর্কিত হয়েছে উল্লেখ করে বাণিজ্যমন্ত্রী বলেন, ২০০১ সালে অনুষ্ঠিত জাতীয় নির্বাচন নিয়ে আমরাও নির্দলীয় তত্ত্বাবধায়ক সরকারের ভূমিকা ও নির্বাচন নিয়ে প্রশ্ন তুলেছিলাম। বিএনপিও ১৯৯৬ ও ২০০৮ সালে অনুষ্ঠিত জাতীয় নির্বাচন নিয়ে প্রশ্ন তুলেছিল। সর্বশেষ ৫ জানুয়ারি নির্বাচন নিয়ে বিতর্ক থাকলেও এই সরকার বৈধ বলে তিনি উল্লেখ করেন।
তোফায়েল আহমেদ বলেন, কোনো সহায়ক সরকার নয়, এ সরকারই আগামী নির্বাচনকালীন তিন মাস অন্তর্বর্তীকালীন সরকার হিসেবে কাজ করবে। তবে তারা কোথাও নির্বাহী ক্ষমতা প্রয়োগ করবে না, নির্বাচন কমিশনই স্বাধীনভাবে ক্ষমতা প্রয়োগ করতে পারবে।
এ বিতর্ক প্রতিযোগিতায় ঢাকা ইন্টারন্যাশনাল ইউনিভার্সিটির বিতার্কিক দল চ্যাম্পিয়ন এবং বিজিএমইএর ইউনিভার্সিটি অব ফ্যাশন অ্যান্ড টেকনোলজির বিতার্কিক দল রানারআপ হয়েছে।
