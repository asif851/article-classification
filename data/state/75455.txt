
গত নির্বাচনে অংশগ্রহণ না করাটা বিএনপির ভুল ছিল—দলটির নেতাদের বক্তব্যে এটাই প্রমাণ হয়েছে বলে মনে করেন আওয়ামী লীগের প্রচার সম্পাদক হাছান মাহমুদ। তিনি বলেন, ‘নিজেদের ভুল বুঝতে পেরে বিএনপির আগামী নির্বাচনের অংশগ্রহণের সিদ্ধান্তকে স্বাগত জানাই। আমরা আশা করছি, বিএনপির অংশগ্রহণের মাধ্যমে দেশে একটি প্রতিদ্বন্দ্বিতাপূর্ণ ও অংশগ্রহণমূলক নির্বাচন অনুষ্ঠিত হবে। আমরা এটি-ই চেয়েছিলাম।’
 অাজ শনিবার বিকেলে আওয়ামী লীগের ধানমন্ডি কার্যালয়ে দলটির প্রচার ও প্রকাশনা উপকমিটির এক সভা শেষে সংবাদ সম্মেলনে হাছান মাহমুদ এসব কথা বলেন। যে কোনো পরিস্থিতিতে বিএনপি নির্বাচনে অংশ নেবে—বিএনপির স্থায়ী কমিটির সদস্য মওদুদ আহম্মদের এমন বক্তব্যের পরিপ্রেক্ষিতে তিনি এসব কথা বলেন। হাছান মাহমুদ বলেন, বিএনপি নেতারা বলেছেন নির্বাচনকে সামনে রেখে বিএনপি নেত্রী সারা দেশে ছুটে যাবেন, সারাদেশে বিএনপির গণজোয়ার সৃষ্টি করবেন। অতীতে খালেদা জিয়া রাজনৈতিক কর্মসূচির নাম দিয়ে দেশে বিশৃঙ্খলা করার চেষ্টা করেছেন। তাই এবারও যদি তিনি এমন বিশৃঙ্খলা করার অপচেষ্টা করেন দেশবাসী তাঁকে প্রতিহত করবে। হাছান মাহমুদ বলেন, বঙ্গবন্ধুর ৭ মার্চের ভাষণের ইউনেসকো স্বীকৃতি উদ্‌যাপনে প্রচার উপকমিটি আগামী মঙ্গলবার ইঞ্জিনিয়ার ইনস্টিটিউটে সেমিনারের আয়োজন করেছে। আগামী নির্বাচনকে সামনে রেখে সরকার ও দলের উন্নয়ন কর্মকাণ্ড ডিজিটাল প্রচারণার জন্য একটি বিশেষ সেল গঠন করা হয়েছে বলে তিনি জানান।
