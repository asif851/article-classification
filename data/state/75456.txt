
থাইল্যান্ডের ফুকেট উপকূলের কোহ রক দ্বীপের কাছে আন্দামান সাগরে লাইফ জ্যাকেট পরা অবস্থায় গতকাল সোমবার চারজনকে ভাসতে দেখা গেছে বলে স্থানীয় জেলেরা জানিয়েছেন। স্থানীয় ‘ফুকেট গ্যাজেট’ পত্রিকা আজ মঙ্গলবার সন্ধ্যায় এ খবর দিয়েছে। তবে এই চারজন দুর্ঘটনাকবলিত এমভি হোপ জাহাজের নাবিক কি না, তা নিশ্চিত করা যায়নি।
থাইল্যান্ডের নেভাল সিভিল অ্যাফেয়ার্সের পরিচালক ক্যাপ্টেন থামাওয়াত মালাইসুকারিন ‘ফুকেট গ্যাজেট’কে জানান, ‘গতকাল সোমবার অনুসন্ধান কার্যক্রমের সমাপ্তি ঘোষণা করা হয়। মাছ ধরার একটি নৌকা থেকে বিকেলে চারজনের ভেসে থাকার খবর পাই।’
তবে থাইল্যান্ডের নৌবাহিনী বিষয়টি স্থানীয় নৌপুলিশকে অবহিত করলেও তারা ভাসমান চারজনকে উদ্ধারের জন্য কোনো জাহাজ বা এয়ারক্রাফট পাঠাবে না বলে ‘ফুকেট গ্যাজেট’ জানিয়েছে।
প্রসঙ্গত, গত বৃহস্পতিবার ভোররাতে ফুকেট উপকূলের কাছে আন্দামান সাগরে দুর্ঘটনার কবলে পড়ে বাংলাদেশি জাহাজ এমভি হোপ। জাহাজের নয়জনকে জীবিত এবং দুইজনকে মৃত অবস্থায় উদ্ধার করা হলেও এখনো ছয়জন নাবিক নিখোঁজ রয়েছেন।
নিখোঁজ ক্যাপ্টেন রাজীব চন্দ্র কর্মকারের নাতি তনয় কর্মকার প্রথম আলো ডটকমকে বলেন, ‘এমন খবর জানার পর দাদার (ক্যাপ্টেন রাজীব) পরিবারে উত্কণ্ঠা বেড়ে গেছে। চারজনকে উদ্ধারে কেউ কোনো পদক্ষেপ নিচ্ছে না বলে আমরা জানতে পেরেছি।’
জানতে চাইলে এমভি হোপ জাহাজ মালিকের মুখপাত্র ক্যাপ্টেন মহিউদ্দিন আবদুল কাদের প্রথম আলো ডটকমকে বলেন, ‘বিষয়টি সম্পর্কে খোঁজ নিচ্ছি।’
