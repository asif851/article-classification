
রমজানে দুধের দাম না বাড়ালেও কোনো কোনো স্থানে খুচরা বিক্রেতারা লিটারপ্রতি মিল্ক ভিটা তরল দুধ ১০ থেকে ১৫ টাকা বেশি দামে বিক্রি করছেন বলে অভিযোগ পেয়েছে কর্তৃপক্ষ।
এ ঘটনা বন্ধে মিল্ক ভিটা কর্তৃপক্ষ ভোক্তাদের অভিযোগ গ্রহণ এবং তাত্ক্ষণিক আইনানুগ ব্যবস্থা গ্রহণের জন্য প্রতিষ্ঠানটির তেজগাঁওয়ের প্রধান কার্যালয়ে একটি নিয়ন্ত্রণকক্ষ ও অভিযোগ সেল খুলেছে।আজ বৃহস্পতিবার থেকে খোলা এ সেলের নম্বরগুলো হলো: ৮৮৭০৪৩৬, ৮৮৭০৪৪০, ০১৭১১-৯০১২৫৩ ও ০১৭১২-৫৫০৬৫৯।
ক্রেতার কাছ থেকে কোনো খুচরা ব্যবসায়ী বেশি দাম দাবি করলে এসব নম্বরে ফোন করে অভিযোগ করার অনুরোধ করেছেন মিল্ক ভিটার ব্যবস্থাপনা পরিচালক (এমডি) মোহাম্মাদ মুনীর চৌধুরী।তিনি আজ প্রথম আলো ডটকমকে বলেন, ‘যে দুধের অতিরিক্ত দাম আদায় করবে তার বিরুদ্ধে আইনানুগ ব্যবস্থা নেওয়া হবে।এ ছাড়া মিল্ক ভিটার কর্মকর্তাদের নিয়ে “টাস্কফোর্স” গঠন এবং বিপণন বিভাগের সব কর্মকর্তাকে কঠোরভাবে বাজার মনিটরিংয়ের দায়িত্ব দেওয়া হয়েছে।’
প্রসঙ্গত, রমজান মাসে ভোক্তাদের চাহিদা বিবেচনায় প্রতিদিন গড়ে তিন লাখ লিটার তরল দুধ সরবরাহ করছে মিল্ক ভিটা।  
