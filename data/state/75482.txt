
বাংলাদেশের বর্তমান পরিস্থিতি থেকে উত্তরণে বাস্তবসম্মত উপায় খুঁজে বের করতে সরকারকে পরামর্শ দিয়েছেন জাতিসংঘের মহাসচিব বান কি মুন। দীর্ঘ মেয়াদি স্থিতিশীলতা ও উন্নয়ন নিশ্চিত করতে বিরোধী দলের সঙ্গে গঠনমূলক আলোচনা করারও পরামর্শ দেন তিনি।গতকাল বৃহস্পতিবার ওয়াশিংটনে ‘হোয়াইট হাউস সামিট টু কাউন্টার ভায়োলেন্ট এক্সট্রেমিজম’ শীর্ষক সম্মেলনে অংশ নেওয়ার পাশাপাশি জাতিসংঘের মহাসচিবের সঙ্গে বাংলাদেশের পররাষ্ট্রমন্ত্রী এ এইচ মাহমুদ আলী সাক্ষাৎ করেন। এ সময় বান কি মুন এসব মন্তব্য করেন।জাতিসংঘের বিবৃতিতে জানানো হয়, এ সময় বাংলাদেশ ও জাতিসংঘের মধ্যে সহযোগিতা নিয়ে আলোচনা হয়েছে। জাতিসংঘের কাজের সঙ্গে, বিশেষ করে শান্তি রক্ষায় বাংলাদেশের অবদানের জন্য বান কি মুন ধন্যবাদ জানান।২০১৫ সালের শুরু থেকে বাংলাদেশে চলমান রাজনৈতিক সহিংসতার ও জীবনহানির ঘটনায় বান কি মুন উদ্বেগ প্রকাশ করেন।চলমান সহিংসতার ব্যাপারে জাতিসংঘের উদ্বেগের কথা বাংলাদেশ পররাষ্ট্র মন্ত্রণালয় থেকে পাঠানো বিবৃতিতেও জানানো হয়েছে। তিনি বলেন, সহিংসতা থেকে সাধারণ মানুষ রক্ষার দায়িত্ব সরকারের। গণতান্ত্রিক নিয়ম-নীতি মেনেই সব দলকে তাদের রাজনৈতিক অধিকার চর্চা করা উচিত।
