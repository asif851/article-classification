
বগুড়ার শেরপুর উপজেলায় গতকাল শুক্রবার জামায়াতের বিরুদ্ধে ফাঁকা গুলি ছুড়ে এবং ককটেলের বিস্ফোরণ ঘটিয়ে আতঙ্ক সৃষ্টির অভিযোগ পাওয়া গেছে।টানা অবরোধ ও হরতালের পর পৌর শহরের ব্যবসায়ীরা দোকান খুললেও এ ঘটনায় আতঙ্কে দোকান বন্ধ করে চলে যান তাঁরা।অনেকে অভিযোগ করেন, সকাল সাড়ে ১০টার দিকে পৌর শহরের দক্ষিণ দিক থেকে পাঁচ-ছয়টি মোটরসাইকেলে করে জামায়াতের কর্মী ও সমর্থকেরা আসেন।তাঁরা পৌর শহরের ফলপট্টির সামনে ব্যবসায়ীদের দোকানপাট বন্ধ করার নির্দেশ দেন। এ সময় তাঁরা ‘ধর ধর আওয়ামী লীগ, ধরে ধরে জবাই কর’ বলে স্লোগান দিতে থাকেন। এরপর দুটি মোটরসাইকেলের মাঝখানে বসা দুজন পিস্তল বের করে পর পর চারটি ফাঁকা গুলি ছোড়েন ও একটি ককটেলের বিস্ফোরণ ঘটান। এ সময় আতঙ্কে অনেকে তাঁদের ব্যবসাপ্রতিষ্ঠান বন্ধ করে চলে যান। খবর পেয়ে পুলিশ ঘটনাস্থলে আসে। কিন্তু পুলিশ আসার আগেই তাঁরা সটকে পড়েন।এ ঘটনায় স্থানীয় আওয়ামী লীগের সাংসদ হাবিবর রহমান জানান, এ ধরনের ‘ত্রাস’ মুক্তিযুদ্ধকালীন সময়েও ঘটেনি।উপজেলা জামায়াতের সেক্রেটারি দবিবুর রহমান জানান, এ ঘটনার সঙ্গে তাঁদের কোনো নেতা-কর্মী জড়িত নন।
 
