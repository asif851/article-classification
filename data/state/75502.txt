
বিএনপির চেয়ারপারসন খালেদা জিয়া বলেছেন, দেশে গণতন্ত্র আবার গভীর খাদের কিনারে গিয়ে একদলীয় কর্তৃত্ববাদী শাসনের কবলে পড়েছে। ২০১৪ সালের ৫ জানুয়ারির ভোটারবিহীন নির্বাচনের পর গণতন্ত্র এখন মৃতপ্রায়।আজ বৃহস্পতিবার স্বৈরাচারবিরোধী আন্দোলনে শহীদ চিকিৎসক শামসুল আলম খান মিলনের মৃত্যুবার্ষিকী উপলক্ষে দেওয়া এক বাণীতে খালেদা জিয়া এ কথা বলেন।খালেদা জিয়া বলেন, স্বৈরাচারবিরোধী আন্দোলনের সময় ১৯৯০ সালের ২৭ নভেম্বর তৎকালীন স্বৈরাচার এরশাদ সরকারের লেলিয়ে দেওয়া পেটোয়াবাহিনীর গুলিতে শহীদ হন শামসুল আলম খান মিলন। স্বৈরাচারী শাসনের শৃঙ্খল ভেঙে গণতন্ত্র প্রতিষ্ঠার সংগ্রামে তাঁর সর্বোচ্চ ত্যাগ ইতিহাসে স্বর্ণাক্ষরে লেখা থাকবে। সব কর্তৃত্ববাদী, স্বৈরাচারী গণতন্ত্রবিরোধী শক্তির বিরুদ্ধে আন্দোলন সংগ্রামে তিনি প্রেরণার উৎস।বিএনপির চেয়ারপারসন বলেন, বহুদলীয় গণতন্ত্রের চেতনা আজ ভূলুণ্ঠিত, স্বাধীনতাযুদ্ধের চেতনাও আজ বিপর্যস্ত। ভোটারবিহীন বর্তমান ক্ষমতাসীন সরকারের ক্ষমতায় থাকার লিপ্সা দেশ-জাতিকে গভীর সংকটে ফেলেছে। এই রাজনৈতিক সংকটে জনগণের ক্ষমতায়নকে এগিয়ে নেওয়ার লক্ষ্যে দেশে জনগণের গণতন্ত্র প্রতিষ্ঠার বিকল্প নেই।
