
নরসিংদীর গাবতলীর উত্তরপাড়ায় সন্দেহভাজন জঙ্গি আস্তানা থেকে আটক পাঁচজনের মধ্যে তিনজনকে ছেড়ে দিয়েছে র‍্যাব। তাঁদের হেফাজতে থাকা বাকি দুজনের বিরুদ্ধে মামলার প্রস্তুতি নেওয়া হচ্ছে।
আজ রাত নয়টার দিকে র‍্যাব হেফাজত থেকে ছাড়া পান মশিউর রহমান, রাফিকুল ও মাসুদ। তবে সালাউদ্দিন ও আবু জাফর মিয়া নামের দুজনকে আটক রাখা হয়েছে। র‍্যাবের সিনিয়র এএসপি আলেপ উদ্দিন বলেন, এই দুজনের বিরুদ্ধে জঙ্গিবাদের সংশ্লিষ্টতার অভিযোগে মামলার প্রস্তুতি নেওয়া হচ্ছে।যে দুজনকে র‍্যাব আটকে রেখেছে, তাঁদের মধ্যে আবু জাফর মিয়া গতকাল শনিবার রাতে সামাজিক যোগাযোগমাধ্যম ফেসবুকে স্ট্যাটাস দিয়ে প্রধানমন্ত্রীর সাহায্য কামনা করেন। ওই স্ট্যাটাসে তিনি লিখেছিলেন, ‘মাননীয় প্রধানমন্ত্রী, আমাদের বাঁচান। আমরা নিরপরাধ। আমরা আওয়ামী লীগের কর্মী। আমরা ষড়যন্ত্রের শিকার। প্লিজ, আমাদের বাঁচান। আমরা সাধারণ ছাত্র। প্লিজ, আমাদের উদ্ধার করুন। প্লিজ, প্লিজ, প্লিজ।’আজ রোববার সকালে পাঁচজনকে বের করে আনা হয়। এদের বয়স ১৫ থেকে ২২ বছরের মধ্যে। আজ সকালে দ্বিতীয় দিনের অভিযান শুরুর আধা ঘণ্টার মধ্য তাদের বের করে আনেন র‍্যাব সদস্যরা। পরে বোমা নিষ্ক্রিয়কারী দলের সদস্যরা ঘটনাস্থলে তল্লাশি চালান।এর আগে সকালে র‍্যাবের আইন ও গণমাধ্যম শাখার পরিচালক কমান্ডার মুফতি মাহমুদ খান ঘটনাস্থল থেকে সংবাদকর্মীদের বলেন, ‘ভেতরে যাঁরা আছেন, তাঁদের সঙ্গে আমাদের যোগাযোগ স্থাপিত হয়েছে। তাঁরা আত্মসমর্পণ করতে রাজি হয়েছেন। নিরাপত্তার বিষয়টি মাথায় রেখে অল্প সময়ের মধ্যে আত্মসমর্পণ-প্রক্রিয়া শুরু করা হবে।’ এর পরপরই ওই পাঁচজনকে বের করে আনা হয়।গতকাল রাতে নরসিংদীর গাবতলীর এই জায়গাটিতে সন্দেহভাজন জঙ্গি আস্তানার সন্ধান পায় র‍্যাপিড অ্যাকশন ব্যাটালিয়ন (র‍্যাব)।
