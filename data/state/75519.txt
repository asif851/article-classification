

প্রতিষ্ঠানগুলোকে লেখাপড়ার পাশাপাশি ক্রীড়া ও সাংস্কৃতিক চর্চায় সমান গুরুত্ব প্রদানের আহ্বান জানিয়েছেন প্রধানমন্ত্রী শেখ হাসিনা। তিনি শুধু লেখাপড়ায় শিক্ষার্থীদের ব্যস্ত না রাখার জন্য শিক্ষকদের উদ্দেশে বলেন, ‘যাঁরা শিক্ষক, তাঁদের বলব, তাঁরা এদিকে আরও মনোযোগী হবেন। শুধু সারা দিন যদি ওই “পড়” “পড়” বলতে থাকেন, তাহলে এটা কারওই ভালো লাগে না।’
প্রধানমন্ত্রী শেখ হাসিনা আজ রোববার সকালে বঙ্গবন্ধু জাতীয় স্টেডিয়ামে মাধ্যমিক ও উচ্চশিক্ষা অধিদপ্তর আয়োজিত ৪৬তম শীতকালীন জাতীয় স্কুল ও মাদ্রাসা ক্রীড়া প্রতিযোগিতার সমাপনী ও পুরস্কার বিতরণী অনুষ্ঠানে প্রধান অতিথির ভাষণে এসব কথা বলেন। খবর বাসসের।প্রধানমন্ত্রী শেখ হাসিনা বলেন, ‘খেলাধুলা, সংগীতচর্চা, সাংস্কৃতিক প্রতিযোগিতা লেখাপড়ার পাশাপাশি বিভিন্ন রচনা, হস্ত লেখা প্রতিযোগিতাসহ বিভিন্ন প্রতিযোগিতার মধ্য দিয়ে আমাদের শিশুদের মেধা ও মনন বিকাশের সুযোগ হয়।’ক্রীড়া ও সাংস্কৃতিক অঙ্গনে যুক্ত থাকলে শিক্ষার্থীরা জঙ্গি ও সন্ত্রাসবাদ থেকে দূরে থাকবে জানিয়ে প্রধানমন্ত্রী বলেন, ‘সন্ত্রাস, জঙ্গিবাদ, মাদকাসক্তি থেকে আমাদের ছেলেমেয়েদের দূরে থাকতে হবে। কাজেই সেভাবে সচ্চরিত্রের আদর্শবান হয়ে বাংলাদেশকে যেন আগামী দিনে নেতৃত্ব দিতে পারে, আমাদের আজকের ছেলেমেয়েদের সেভাবেই নিজেদের গড়ে তোলার আমি আহ্বান জানাই।’আজকে আমাদের প্রতিবন্ধীরাও আন্তর্জাতিক পর্যায় থেকে অনেক পুরস্কার নিয়ে আসছে উল্লেখ করে প্রধানমন্ত্রী বলেন, ‘পড়াশোনার সময় পড়াশোনাও করতে হবে, সেই সঙ্গে খেলাধুলাটাও থাকতে হবে। সংস্কৃতিচর্চাও থাকতে হবে। সেদিকে মনোযোগ দিয়েই আমি সবাইকে কাজ করার আহ্বান জানাচ্ছি।’এর আগে নারায়ণগঞ্জ আইডিয়াল স্কুল এবং বাংলাদেশ গার্ল গাইড অ্যাসোসিয়েশনের পরিবেশনায় মনোজ্ঞ ডিসপ্লে উপভোগ করেন প্রধানমন্ত্রী।প্রধানমন্ত্রী তাঁর ভাষণে প্রায় এক বছর ধরে নিজ প্রতিষ্ঠান থেকে বিভিন্ন পর্যায়ে প্রতিদ্বন্দ্বিতা করে যারা এ জাতীয় পর্যায়ে উঠে এসেছে, তাদের সবাইকে অভিনন্দন জানান। তিনি বলেন, ‘আজকে ছাত্রছাত্রীদের একটা কথা বলতে চাই, এই দেশটা আমাদের। আমরাই এ দেশটাকে স্বাধীন করেছি আমাদের মহান নেতা সর্বকালের সর্বশ্রেষ্ঠ বাঙালি, জাতির পিতা বঙ্গবন্ধু শেখ মুজিবুর রহমানের নেতৃত্বে। স্বাধীনতার পর তিনি নিজে যেহেতু খেলাধুলা করতেন এবং খেলাধুলার প্রতি তাঁর যথেষ্ট আকর্ষণ ছিল। তাই তখনই তিনি বাংলাদেশ জাতীয় স্কুল ও মাদ্রাসা ক্রীড়া সমিতি গঠন করেন এবং জাতির পিতাই ছিলেন তাঁর প্রধান পৃষ্ঠপোষক এবং ১৯৭২ সাল থেকেই এই খেলাধুলার প্রতিযোগিতা শুরু হয়।অনুষ্ঠানে সভাপতিত্ব করেন শিক্ষামন্ত্রী নুরুল ইসলাম নাহিদ। শিক্ষা মন্ত্রণালয়ের মাধ্যমিক ও উচ্চশিক্ষা বিভাগের সচিব মো. সোহরাব হোসাইন, মাদ্রাসা ও কারিগরি শিক্ষা বিভাগের ভারপ্রাপ্ত সচিব মো. আলমগীর ও মাধ্যমিক ও উচ্চমাধ্যমিক শিক্ষা অধিদপ্তরের মহাপরিচালক অধ্যাপক এস এম ওয়াহিদুজ্জামান অনুষ্ঠানে বক্তৃতা করেন। মাধ্যমিক ও উচ্চমাধ্যমিক শিক্ষা বোর্ডের চেয়ারম্যান অধ্যাপক মাহবুবুর রহমান স্বাগত বক্তৃতা করেন।অনুষ্ঠানে মন্ত্রিপরিষদ সদস্যরা, প্রধানমন্ত্রীর উপদেষ্টারা, সরকারের উচ্চপর্যায়ের কর্মকর্তারা, বিভিন্ন ফেডারেশন ও ক্রীড়া সংস্থার প্রধানেরা এবং অংশগ্রহণকারী বিভিন্ন স্কুল, কারিগরি শিক্ষাপ্রতিষ্ঠান এবং মাদ্রাসার শিক্ষার্থীরা, শিক্ষক ও অভিভাবকেরা উপস্থিত ছিলেন।
