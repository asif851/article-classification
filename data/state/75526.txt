
সাতক্ষীরা-খুলনা আঞ্চলিক মহাসড়কের পলাশপোল এলাকায় পিকআপ ভ্যানের ধাক্কায় একজন বাসশ্রমিকের মৃত্যু হয়েছে। আজ শনিবার সকাল সাড়ে আটটার দিকে এ দুর্ঘটনা ঘটে। নিহত বাসশ্রমিকের নাম আবুল কালাম (৫৫)। তিনি সাতক্ষীরা শহরের লস্কারপাড়া গ্রামের বাসিন্দা ছিলেন।
প্রত্যক্ষদর্শী ব্যক্তিরা জানান, বাসশ্রমিক আবুল কালাম হেঁটে বাড়ি থেকে সাতক্ষীরা বাস টার্মিনালে যাচ্ছিলেন। পথে সাতক্ষীরা-খুলনা আঞ্চলিক মহাসড়কের পলাশপোল এলাকায় পৌঁছালে একটি পিকআপ ভ্যান তাঁকে ধাক্কা দিয়ে চলে যায়। স্থানীয়​ লোকজন তাঁকে গুরুতর আহত অবস্থায় সাতক্ষীরা সদর হাসপাতালে ভর্তি করে। সেখানে চিকিৎসাধীন অবস্থায় ১৫ মিনিট পর তিনি মারা যান।
সাতক্ষীরা সদর হাসপাতালের জরুরি বিভাগের চিকিৎসক পরিমল বিশ্বাস জানান, আবুল কালামের মাথায় আঘাত লেগেছে। এতে রক্তক্ষরণ হয়ে তিনি মারা গেছেন।
সাতক্ষীরা সদর থানার ভারপ্রাপ্ত কর্মকর্তা (ওসি) ফিরোজ হোসেন মোল্যা ঘটনার সত্যতা নিশ্চিত করেছেন।
