
বাংলাদেশের দুই শতাধিক চা-বাগানে কর্মরত শ্রমিকদের মজুরি বৃদ্ধি নিয়ে গতকাল বৃহস্পতিবার মালিক-শ্রমিকদের মধ্যে চূড়ান্ত চুক্তি হয়েছে। এর ফলে চা-শ্রমিকদের দৈনিক মজুরি ১৬ টাকা বাড়ল।চার মাস আগে চা-শ্রমিকদের দৈনিক মজুরি ৬৯ টাকা থেকে ৮৫ টাকায় বাড়ানোর সমঝোতা হলেও গতকাল দুপুরে ঢাকার মহাখালীতে চা-বাগান মালিকপক্ষের সংগঠন বাংলাদেশ চা সংসদের কার্যালয়ে মালিক ও শ্রমিক প্রতিনিধিদের মধ্যে চুক্তি চূড়ান্তভাবে স্বাক্ষরিত হয়েছে।বাংলাদেশ চা-শ্রমিক ইউনিয়নের কেন্দ্রীয় কমিটির সাধারণ সম্পাদক রাম ভজন কৈরী মুঠোফোনে প্রথম আলোকে বলেন, গত বছরের ৬ অক্টোবর চা-বাগান মালিকপক্ষের প্রতিনিধিদের সঙ্গে চা-শ্রমিক ইউনিয়নের বৈঠক হয়েছিল। সেই বৈঠকে চা-শ্রমিকদের দৈনিক মজুরি ৬৯ টাকা থেকে বৃদ্ধি করে ৮৫ টাকা করার ঘোষণা দিয়ে একটি সমঝোতা হয়েছিল। গতকাল আবারও ঢাকার চা সংসদ কার্যালয়ে চা-বাগান মালিকপক্ষ ও চা-শ্রমিক প্রতিনিধিদের বৈঠক অনুষ্ঠিত হয়। এ বৈঠকে আগের সিদ্ধান্ত চূড়ান্তভাবে স্বাক্ষরিত হয়েছে। রাম ভজন কৈরী আরও বলেন, চূড়ান্ত চুক্তির ফলে চা-শ্রমিকেরা সাপ্তাহিক ছুটির দিনের মজুরি, অস্থায়ী শ্রমিকেরা স্থায়ী শ্রমিকদের সমপরিমাণ মজুরি পাবেন। পূর্ণ মজুরিসহ ২০ দিনের অসুস্থতার ছুটি পাবেন। চা-শ্রমিকেরা গ্র্যাচুইটিসহ গ্রুপ বিমার আওতায় পড়বেন এবং এ সিদ্ধান্তগুলো কার্যকর হবে ২০১৫ সালের ১ জানুয়ারি থেকে। চা-শ্রমিকেরা তাঁদের বকেয়া পাবেন। তিনি বলেন, চা-শ্রমিকদের দাবি ছিল দৈনিক ২০০ টাকা করে মজুরি। কিন্তু মালিকপক্ষ ৮৫ টাকার বেশি দিতে রাজি হয়নি।বৈঠকে চা-বাগান মালিকপক্ষের মধ্যে উপস্থিত ছিলেন আরদাশির কবির, শাহ আলম, তাহসিন আহমদ চৌধুরী, ন্যাশনাল টি কোম্পানির ব্যবস্থাপনা পরিচালক এ এইচ এম এস জিয়াউল আহসান। আর চা-শ্রমিক ইউনিয়নের পক্ষে ছিলেন সভাপতি মাখন লাল কর্মকার, সাধারণ সম্পাদক রাম ভজন কৈরী, বিজয় হাজা, পরেশ কালেঞ্জী, শিউধনী কুর্মী, নির্মল দাম পাইনকা ও রাজু গোয়ালা।২০১৩ সালে চা-শ্রমিকদের দৈনিক মজুরি ৫৫ টাকা থেকে বাড়িয়ে ৬৯ টাকা করা হয়েছিল।
