
জামালপুরের দেওয়ানগঞ্জ উপজেলার জিঞ্জিরাম নদের ওপর পাকা সেতু না থাকায় উপজেলার মাখনেরচর গ্রামের প্রায় পাঁচ হাজার মানুষ দুর্ভোগ পোহাচ্ছেন। ছয় বছর আগে গ্রামবাসী এখানে একটি বাঁশের সাঁকো নির্মাণ করেছিলেন। এখন সেটিও ঝুঁকিপূর্ণ হয়ে গেছে।গত ২৬ মে ডাংধরা ইউনিয়নের মাখনেরচর গ্রামে গিয়ে দেখা যায়, সাঁকোতে বাঁশের পাটাতন থাকলেও সেগুলো নড়বড়ে হয়ে গেছে।মাখনেরচর গ্রামের ১০-১২ জন বাসিন্দা বলেন, ২০১০ সালে গ্রামবাসী স্বেচ্ছাশ্রমে সাঁকোটি নির্মাণ করেন। এর দৈর্ঘ্য প্রায় ১৫০ মিটার। প্রতিবছর গ্রামবাসীর চাঁদার টাকায় সেতুটি সংস্কার করা হয়। কিন্তু বাঁশগুলো পুরোনো হয়ে যাওয়ায় এটি নষ্ট হয়ে যাচ্ছে। এর ওপর দিয়ে এই গ্রামের তিন শতাধিক শিক্ষার্থীর কাউনিয়ারচর বহুমুখী উচ্চবিদ্যালয়, কাউনিয়ারচর বালিকা উচ্চবিদ্যালয়, বাঘারচর আলিম মাদ্রাসা, সানন্দবাড়ি ডিগ্রি কলেজ ও মাঘারচর ডিগ্রি কলেজে যাতায়াত করতে হয়। বর্ষার সময় নদীতে পানি বেশি থাকে। তখন ঝুঁকি নিয়ে ওই শিক্ষার্থীদের যাতায়াত করতে হয়।মাখনেরচর গ্রামের কৃষক আলামিন বলেন, উপজেলা শহর থেকে মাখনেরচর গ্রামকে আলাদা থাকতে হচ্ছে একটি সেতুর জন্য। এই বাঁশের সাঁকো দিয়ে প্রতিদিন স্কুল-কলেজের শিক্ষার্থীসহ প্রায় এক হাজার মানুষ উপজেলা ও জেলা সদরে যাতায়াত করেন। মাখনেরচর গ্রামে টমেটো, বেগুন, আলু, মরিচসহ নানা জাতের সবজির আবাদ হয়। পাকা সেতু না থাকায় তাঁদের নৌকায় করে ওপারে যেতে হচ্ছে, তারপর গাড়ি করে বাজারে। একটা সেতু থাকলে তাঁদের উৎপাদিত কৃষিপণ্য বাজারে তুলতে সুবিধা হতো।কাউনিয়ারচর বহুমুখী উচ্চবিদ্যালয়ের সপ্তম শ্রেণির শিক্ষার্থী রফিকুল ইসলাম বলে, জিঞ্জিরাম নদের ওপর ব্রিজ না থাকায় গ্রামে কোনো যানবাহন চলাচল করে না। ফলে সবাইকে হেঁটে হেঁটেই স্কুল-কলেজে যেতে হয়।ডাংধরা ইউনিয়ন পরিষদের চেয়ারম্যান আবদুর রশিদ বলেন, একটি সেতুর জন্য ওই গ্রামের মানুষ সব সুযোগ-সুবিধা থেকে বঞ্চিত হচ্ছেন। তিনি সেখানে একটি সেতু নির্মাণের জন্য সাংসদ ও বিভিন্ন রাজনৈতিক দলের নেতার কাছে অনেকবার গিয়েছেন। কিন্তু এখনো সেতু হলো না।স্থানীয় সরকার প্রকৌশল অধিদপ্তরের (এলজিইডি) জামালপুর কার্যালয়ের জ্যেষ্ঠ সহকারী প্রকৌশলী মো. সায়েদুজ্জামান বলেন, মাখনেরচর গ্রামের যোগাযোগব্যবস্থার সুবিধার জন্য ওই নদের ওপর একটি পাকা সেতু নির্মাণের পরিকল্পনা রয়েছে। সেতু নির্মাণের জন্য একটি প্রকল্প প্রস্তাব ঊর্ধ্বতন কর্তৃপক্ষের কাছে পাঠানো হয়েছে।
