
হয়রানি ছাড়া স্বল্প সময়ে বিচারপ্রার্থীদের ন্যায়বিচার প্রদান নিশ্চিত করার আহ্বান জানিয়েছেন প্রধান বিচারপতি মো. মোজাম্মেল হোসেন। গতকাল শুক্রবার সুপ্রিম কোর্টের বর্ধিত ভবন মিলনায়তনে বিচার বিভাগীয় কর্মকর্তাদের বার্ষিক সম্মেলনে তিনি এ আহ্বান জানান।বিচারকদের উদ্দেশে প্রধান বিচারপতি বলেন, বিপুলসংখ্যক মামলা নিষ্পত্তির জন্য আরও সচেষ্ট ও কাজের প্রতি যত্নবান হতে হবে।প্রধান বিচারপতি মো. মোজাম্মেল হোসেন বলেন, কিছু বিষয়ে সিদ্ধান্ত গ্রহণে দেরি হলে বিচারপ্রার্থীসহ সংশ্লিষ্ট ব্যক্তিদের মনে নানা প্রশ্নের জন্ম হয়। কাজেই জামিন, নারাজি, রিমান্ড, সিআর মামলা দায়েরের পর এজলাস চলাকালীন সিদ্ধান্ত দেওয়া সমীচীন। তিনি বিচার বিভাগের জন্য সম্মানহানিকর, এমন কাজ থেকে বিরত থাকার আহ্বান জানান। তিনি বলেন, বারের সদস্যদের সঙ্গে সৌহার্দ্যপূর্ণ সম্পর্ক রাখার জন্য সচেষ্ট থাকতে হবে।সুপ্রিম কোর্টের রেজিস্ট্রার এ কে এম শামসুল ইসলামের সঞ্চালনায় সারা দেশের ২৫০ জন বিচার বিভাগীয় কর্মকর্তা সম্মেলনে যোগ দেন। মুখ্য বিচারিক হাকিম, মুখ্য মহানগর হাকিম ও অতিরিক্ত জেলা জজ এবং সমপর্যায়ের কর্মকর্তাদের জন্য এই সম্মেলনের আয়োজন করে সুপ্রিম কোর্ট প্রশাসন।
