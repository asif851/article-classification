
যশোর সদর উপজেলার ঘুরুলিয়া গ্রামে এক ব্যক্তিকে কুপিয়ে হত্যা করেছে দুর্বৃত্তরা। গতকাল মঙ্গলবার রাত ১০টার দিকে পুলিশ ঘুরুলিয়া গ্রামের রাস্তার ওপর নির্মাণাধীন একটি কালভার্টের পাশ থেকে রেজাউল ইসলাম (৬১) নামের ওই ব্যক্তির মরদেহ উদ্ধার করে।
রেজাউল ইসলামের বাড়ি উপজেলার কাশিমপুর গ্রামে। তিনি সোনালী ব্যাংক যশোর করপোরেট শাখায় প্রহরী হিসেবে কাজ করতেন। গত বছর অবসরে যান।
ময়নাতদন্ত শেষে আজ বুধবার দুপুরে পরিবারের কাছে তাঁর মরদেহ হস্তান্তর করেছে পুলিশ। এ ঘটনায় এখনো মামলা হয়নি।
রেজাউলের স্ত্রী শামসুন নাহার প্রথম আলোকে বলেন, গতকাল বিকেলে শহরে যাওয়ার কথা বলে রেজাউল বাড়ি থেকে বেরিয়ে যান। রাত আটটার দিকে গ্রামের এক ব্যক্তি তাঁদের খবর দেন, ঘুরুলিয়া গ্রামে একজন খুন হয়েছেন। তখন রেজাউলের মুঠোফোনে যোগাযোগ করার চেষ্টা করা হলে তা বন্ধ পাওয়া যায়। পরে খোঁজ নিয়ে জানা যায়, খুন হওয়া ব্যক্তি রেজাউল।
পুলিশ ও স্থানীয় বাসিন্দা সূত্রে জানা গেছে, যশোর সদর উপজেলার তালবাড়িয়া-ঘুরুলিয়া সড়কে নতুন নির্মিত কালভার্টের পাশে রক্তাক্ত একটি মৃতদেহ পড়ে থাকতে দেখে এক ব্যক্তি গ্রামের লোকজনকে খবর দেন। খবর ছড়িয়ে পড়লে পুলিশ রাত ১০টার দিকে মরদেহ উদ্ধার করে হাসপাতালের মর্গে নিয়ে যায়। পরে লাশের পরিচয় শনাক্ত হয়। লাশের পাশ থেকে একটি মোটরসাইকেল ও সোনালী ব্যাংকের দুটি চেকের পাতা উদ্ধার করে পুলিশ।
এ ব্যাপারে জানতে চাইলে যশোর কোতোয়ালি থানার ভারপ্রাপ্ত কর্মকর্তা (ওসি) ইলিয়াস হোসেন প্রথম আলোকে বলেন, এলোপাতাড়ি কুপিয়ে রেজাউলকে হত্যা করা হয়েছে। কী কারণে বা কারা তাঁকে হত্যা করেছে, তা এখনো জানা যায়নি। মামলার প্রস্তুতি চলছে।
