
সিলেটে শাহজালাল বিজ্ঞান ও প্রযুক্তি বিশ্ববিদ্যালয়ের চলতি ২০১৭-১৮ শিক্ষাবর্ষের প্রথম বর্ষের ভর্তি পরীক্ষা আগামী ১৮ নভেম্বর। আজ মঙ্গলবার বিকেলে বিশ্ববিদ্যালয়ের একাডেমিক কাউন্সিলের এক বৈঠকে পরীক্ষার তারিখ চূড়ান্ত করে ভর্তি পরীক্ষা কমিটিও গঠন করা হয়েছে।
একাডেমিক কাউন্সিল সূত্রে জানা গেছে, মঙ্গলবার বিকেল তিনটার দিকে নবনিযুক্ত উপাচার্য ফরিদ উদ্দিন আহমেদের সভাপতিত্বে বিশ্ববিদ্যালয়ের একাডেমিক কাউন্সিলের ১৪৯তম সভা শুরু হয়। এতে বিভিন্ন অনুষদের ডিন, বিভিন্ন বিভাগের প্রধানসহ একাডেমিক কাউন্সিলের সদস্যরা অংশ নেন। সভায় অন্যান্য বিষয়ের পাশাপাশি ভর্তি পরীক্ষা কমিটি গঠন আলোচ্যসূচিতে ছিল। সভায় সামাজিক বিজ্ঞান অনুষদের ডিন মো. আবদুল গণিকে সভাপতি এবং কেমিকৌশল ও পলিমার বিজ্ঞান বিভাগের সহযোগী অধ্যাপক মো. মহিবুল আলমকে সদস্য সচিব করে ভর্তি কমিটি গঠন করা হয়েছে।
অধ্যাপক মো. আবদুল গণি প্রথম আলোকে বলেন, ভর্তি জন্য ন্যূনতম যোগ্যতাসহ ভর্তি সংক্রান্ত যাবতীয় বিষয় পরবর্তীতে বৈঠক করে জানানো হবে।
