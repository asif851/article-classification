
একুশে আগস্ট গ্রেনেড হামলা মামলার দ্রুত নিষ্পত্তি করার সুপারিশ জানিয়েছে আইন মন্ত্রণালয়-সম্পর্কিত সংসদীয় কমিটি। আজ রোববার জাতীয় সংসদ ভবনে কমিটির এক বৈঠক অনুষ্ঠিত হয়। বৈঠক শেষে সংসদ ভবনের মিডিয়া সেন্টারে কমিটির সভাপতি সুরঞ্জিত সেনগুপ্ত সংবাদ ব্রিফিং করে এ সুপারিশের কথা জানান।সুরঞ্জিত বলেন, আশা করি ২০১৫ সালের মধ্যে শেষ হবে। আইন মন্ত্রণালয় জানিয়েছে, এ মামলায় ১০৩ জনের সাক্ষ্য নেওয়া হয়েছে। জায়গার অভাবে এত দিন এ মামলার বিচারকাজ পরিচালনার জন্য সপ্তাহে এক দিন আদালত বসতেন। এখন সপ্তাহে তিন দিন বসছেন। সংসদীয় কমিটির পক্ষ থেকে দ্রুত নিষ্পত্তির স্বার্থে এ মামলার বিচারকাজ পরিচালনার জন্য সপ্তাহে পাঁচ দিন আদালত বসার সুপারিশ করা হয়েছে। সে জন্য জায়গার সমস্যার সমাধান করতে আইন মন্ত্রণালয়ের কাছে সুপারিশ করা হয়েছে। একই সঙ্গে এখন থেকে প্রতি বৈঠকে মামলার অগ্রগতি সম্পর্কে কমিটিকে জানাতে হবে।মানবতাবিরোধী অপরাধী মো. কামারুজ্জামানকে মৃত্যুদণ্ডের রায়ের পূর্ণাঙ্গ কপি দ্রুত প্রকাশ করতে সুপারিশ করেছে কমিটি। এতে রায় দ্রুত বাস্তবায়ন করা সম্ভব হবে বলে মনে করছেন তাঁরা।
