
বিউটি আর সুইটি দুই বোন। তাঁরা একটি পোশাক কারখানায় কাজ করেন। বাড়িতে মায়ের জন্য টাকা পাঠান। বিউটির স্বামী নেশা করেন। ঘরে নিত্যদিনের অশান্তি। অন্যদিকে পোশাক কারখানার মালিকের সঙ্গে তাঁর বন্ধু আরেক পোশাক কারখানার মালিকের দ্বন্দ্ব। ওই বন্ধু চান এই বন্ধু ব্যবসায় হেরে যাক। এ নিয়ে চলে দুই কারখানার ভেতরে ষড়যন্ত্র। বিউটিদের কারখানার ফ্লোর ইনচার্জ সুলতান নানাভাবে নারী কর্মীদের হয়রানি করেন। বিউটি প্রতিবাদী হয়ে মালিককে জানান। এভাবেই এগোতে থাকে ‘মেইড ইন বাংলাদেশ’ নামক টেলিফিল্মের কাহিনি।শেষ পর্যন্ত বিউটি একটি ফ্লোরের ইনচার্জের দায়িত্ব পান। তাঁর বিভিন্ন উদ্যোগে কারখানার মেয়েরা স্বাস্থ্যসেবা পেতে শুরু করেন। মালিকের উদ্যোগে মাসিকের সময় নারী কর্মীরা ফেমিনা নামের একটি স্যানিটারি ন্যাপকিনও স্বল্পমূল্যে ব্যবহারের সুযোগ পান। এতে করে নারীদের অসুখ-বিসুখ কমে যায়। উৎপাদনে নতুন গতি আসে। শেষ পর্যায়ে দেখা যায় বিউটির মুখে বিজয়ীর হাসি। সুলতানকে পুলিশ ধরে নিয়ে যায়।গতকাল শনিবার রাজধানীর বসুন্ধরা সিটির স্টার সিনেপ্লেক্সে এ টেলিফিল্মের প্রিমিয়ার শো অনুষ্ঠিত হয়। বিশ্ব মাসিক পরিচ্ছন্নতা দিবস উপলক্ষে এ প্রিমিয়ার শোর আয়োজন করে স্কয়ার টয়লেট্রিজ লিমিটেড। মাসিক নিয়ে লজ্জা দূর করা, স্যানিটারি ন্যাপকিন ব্যবহারসহ অন্যান্য সচেতনতা তৈরিতে এ টেলিফিল্মটি তৈরি করা হয়েছে।প্রিমিয়ার শো অনুষ্ঠানের আগে আয়োজক সংস্থার পক্ষ থেকে জানানো হয়, বাংলাদেশে ৪০ শতাংশ ছাত্রী প্রতি মাসে মাসিকের সময় কমপক্ষে তিন দিন স্কুলে অনুপস্থিত থাকছে। এমনকি শিক্ষক ও কর্মজীবী নারীদেরও বিভিন্ন সমস্যার সম্মুখীন হতে হচ্ছে।
