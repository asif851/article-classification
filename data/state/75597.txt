
বঙ্গবন্ধুর খুনিদের বাংলাদেশে ফেরত পাঠানোর ব্যাপারে যুক্তরাষ্ট্র ও কানাডা দ্বৈতনীতি অনুসরণ করছে বলে মন্তব্য করেছেন আওয়ামী লীগের সাধারণ সম্পাদক সৈয়দ আশরাফুল ইসলাম।
আজ শুক্রবার টুঙ্গিপাড়ায় জাতীয় শোক দিবসের অনুষ্ঠানে বঙ্গবন্ধুর পলাতক খুনিদের ফিরিয়ে আনা সম্পর্কিত এক প্রশ্নের জবাবে আশরাফ সাংবাদিকদের এ কথা বলেন। খবর বাসসের।
স্থানীয় সরকার, পল্লী উন্নয়ন ও সমবায়মন্ত্রী বলেন, ‘আমেরিকা ও কানাডা মানবাধিকারসহ বিভিন্ন বিষয় নিয়ে সব সময় বড় বড় কথা বলে। অথচ আমেরিকাতে প্রতি মাসে মৃত্যুদণ্ড কার্যকর হচ্ছে।’
বঙ্গবন্ধুর খুনিদের ফিরিয়ে আনার উদ্যোগ নেওয়া হয়েছে উল্লেখ করে আশরাফ বলেন, খুনিদের ফিরিয়ে আনতে অনেক সময় ধীরগতিতে চলতে হয়। সময় মতো তাঁদের দেশে ফিরিয়ে এনে রায় কার্যকর করা হবে বলে তিনি আশাবাদ ব্যক্ত করেন।
এ সময় জাতীয় সংসদের স্পিকার শিরীন শারমিন চৌধুরী, শিল্পমন্ত্রী আমির হোসেন আমু, এফবিসিসিআই সভাপতি কাজী আকরাম উদ্দিন আহম্মদ, কৃষিমন্ত্রী মতিয়া চৌধুরী, নৌমন্ত্রী শাজাহান খান, মুহাম্মদ ফারুক খান, শেখ কবির হোসেন প্রমুখ উপস্থিত ছিলেন।
