
প্রথম শ্রেণির বেড়া পৌরসভার একেবারে প্রাণকেন্দ্রে শেখপাড়া মহল্লার অবস্থান। দীর্ঘদিন ধরে এ মহল্লার বাসিন্দারা রাস্তা না থাকায় ও জলাবদ্ধতায় চরম ভোগান্তির মধ্যে ছিল। অবশেষে এই অবস্থা থেকে মুক্তির স্বপ্ন দেখতে শুরু করেছে তারা। জলবায়ু পরিবর্তন সহায়ক তহবিলের আওতায় পৌরসভার উদ্যোগে এখানে শুরু হয়েছে ড্রেনসহ রাস্তা নির্মাণের কাজ।১৪ নভেম্বর আনুষ্ঠানিকভাবে ড্রেনসহ রাস্তার এই নির্মাণকাজের উদ্বোধন করেন বেড়া পৌর মেয়র আবদুল বাতেন। এখন পুরোদমে এগিয়ে চলছে কাজ। শেখপাড়া মহল্লায় প্রায় তিন হাজার মানুষের বাস। এখানকার বাসিন্দাদের বেশির ভাগই হতদরিদ্র। বেড়া পৌরসভা প্রতিষ্ঠার পর ২০০৫ সালে তা প্রথম শ্রেণিতে উন্নীত হয়। তারপরেও এ মহল্লায় তেমন কোনো উন্নয়নমূলক কাজ হয়নি। পানিনিষ্কাশনের ব্যবস্থা না থাকায় বছরের পাঁচ-ছয় মাস এ মহল্লার বাসিন্দাদের জলাবদ্ধতার কারণে অবর্ণনীয় দুর্ভোগে পড়তে হয়। এমনকি জলাবদ্ধতায় বাড়িঘর ডুবে যাওয়ায় প্রতিবছর ২৫-৩০টি পরিবারকে অন্যত্র আশ্রয় নিতে হয়। এ ছাড়া শেখপাড়ার ওই মহল্লা থেকে বের হওয়ার রাস্তাও নেই। অন্যের বাড়ির ওপর দিয়ে এমনকি অন্যের ঘরের ভেতর দিয়ে মহল্লার বাসিন্দাদের যাতায়াত করতে হয়। শেখপাড়াবাসীর এ দুর্ভোগ নিয়ে প্রথম আলোতে একাধিক প্রতিবেদনও প্রকাশিত হয়।বেড়া পৌর কর্তৃপক্ষ জানায়, এর আগেও একাধিকবার শেখপাড়াবাসীর জন্য রাস্তা ও ড্রেন নির্মাণের উদ্যোগ নেওয়া হয়েছে। কিন্তু একটি স্বার্থান্বেষী মহলের বাধায় তা করা যায়নি। তবে এবার সব বাধা উপেক্ষা করে নির্মাণ কাজ এগিয়ে নেওয়া হচ্ছে। শিগগিরই কাজের সুফল এলাকাবাসি পেতে শুরু করবেন।পৌর মেয়র বলেন, ‘বেড়া বাজারের কালীবাড়ি থেকে শেখপাড়া হয়ে ধানিয়াপট্টি পর্যন্ত রাস্তাসহ ড্রেন নির্মাণের কাজ শুরু হয়েছে। এর সুফল শুধু শেখপাড়াবাসীই নন, গোটা পৌরবাসীই ভোগ করবেন।’
