
রাজধানীতে এক তরুণীকে ধর্ষণ করে ভিডিওচিত্র ধারণ ও তা সামাজিক যোগাযোগমাধ্যমে ছেড়ে দেওয়ার মামলায় এক যুবকের এক দিন রিমান্ডে নেওয়ার অনুমতি দিয়েছেন ঢাকার একটি আদালত। আজ রোববার ঢাকার মহানগর হাকিম সুব্রত ঘোষ এই আদেশ দেন।
মামলার তদন্ত কর্মকর্তা রামপুরা থানার উপপরিদর্শক (এসআই) মোহাম্মদ এমদাদুল হক প্রথম আলোকে বলেন, আসামি ক্ষুদ্র জাতিগোষ্ঠীর ওই তরুণীকে রাজধানীর একটি হোটেল নিয়ে ধর্ষণের পর তা মোবাইল ফোনে ধারণ করে। আসামি বর্তমানে পুলিশ হেফাজতে রয়েছেন।
এর আগে আসামিকে আদালতে হাজির করে দশ দিন রিমান্ডে নেওয়ার আবেদন করে রামপুরা থানা-পুলিশ। রিমান্ড আবেদনে বলা হয়, ক্ষুদ্র জাতিগোষ্ঠীর ১৮ বছর বয়সী ওই তরুণী গত বছরে ঢাকায় এসে একটি পারলারে চাকরি নেন। পরে আসামির সঙ্গে মোবাইলের মাধ্যমে তাঁর পরিচয়। তাঁদের মধ্যে প্রেমের সম্পর্ক গড়ে উঠে। গত বছরের ১৭ ডিসেম্বর হাতিরঝিল এলাকায় তাঁদের সরাসরি প্রথম দেখা হয়। এর তিন দিন পর আবার হাতিরঝিলে তাঁদের দেখা হয়। পরে আসামি কৌশলে ওই তরুণীকে রাজধানীর একটি হোটেলে নিয়ে গিয়ে ভয়ভীতি ও প্রলোভন দেখিয়ে ধর্ষণ করে। পরে তরুণীকে ফোন দিয়ে আসামি বলে দেয়, ধর্ষণের ভিডিও তাঁর কাছে আছে।
রিমান্ড আবেদনে আরও বলা হয়েছে, ধর্ষণের ভিডিও ধারণ করার পর থেকে ওই তরুণীকে হুমকি দিয়ে আসছিলেন আসামি। যদি তার সঙ্গে আবার দেখা না করে তাহলে ভিডিও ফেসবুকে ছেড়ে দেওয়ার হুমকি দেন। পরে তরুণী তাঁর সঙ্গে যোগাযোগ বন্ধ করে দেন। আসামি গত ১২ মার্চ ক্ষুদ্র জাতিগোষ্ঠীর ওই তরুণীকে ধর্ষণের ভিডিওচিত্র ফেসবুকে ছেড়ে দেন। ধর্ষণের ভিডিও ফুটেজ ধারণ করার ডিভাইস উদ্ধারসহ মামলার ঘটনার রহস্য উদ্‌ঘাটনের জন্য আসামিকে রিমান্ডে নিয়ে জিজ্ঞাসাবাদ জরুরি। শুনানি শেষে আদালত আসামির এক দিনের রিমান্ড মঞ্জুর করেন।
