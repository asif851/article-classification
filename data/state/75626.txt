
গাইবান্ধা পাবলিক লাইব্রেরি মিলনায়তনে গতকাল মঙ্গলবার শুরু হয়েছে সপ্তাহব্যাপী নাহিদ গ্রুপ টেবিল টেনিস লিগ। সাবেক টেবিল টেনিস খেলোয়াড় মিজানুর রহমান এ খেলার উদ্বোধন করেন। ঢাকার নাহিদ গ্রুপ অব কোম্পানির পৃষ্ঠপোষকতায় জেলা ক্রীড়া সংস্থা এ খেলার আয়োজন করে। প্রথম দিনের খেলায় পুরুষ দলগত বিভাগে গাইবান্ধা ইলেভেন স্টার ক্লাব ৩-০ সেটে গাইবান্ধা টেবিল টেনিস সংস্থাকে, সেপিয়েন্ট স্পোর্টিং ক্লাব ৩-০ সেটে মধ্যপাড়া ক্রীড়া চক্রকে এবং প্রবাহ ক্লাব ৩-০ সেটে অঞ্জলী স্মৃতি সংসদকে হারিয়েছে। উদ্বোধনী অনুষ্ঠানে বক্তব্য দেন জেলা প্রশাসক ও জেলা ক্রীড়া সংস্থার সভাপতি আবদুস সামাদ ছাড়াও আবু হাসনাত, রিজিয়া আক্তার প্রমুখ। 
