
বিএনপির যুগ্ম মহাসচিব আসলাম চৌধুরীকে এবার দুটি নাশকতার মামলায় গ্রেপ্তার দেখানোর আবেদন মঞ্জুর করেছেন আদালত। একই সঙ্গে আদালত আগামী ৩০ মে এই দুটি মামলায় রিমান্ড শুনানির জন্য দিন ধার্য করেছেন।
আজ মঙ্গলবার ঢাকার পৃথক দুই মহানগর হাকিম আবদুল্লাহ আল মাসুদ ও মারুফ হোসেন এই আদেশ দেন।
এর আগে বেলা দুইটার দিকে ৫৪ ধারায় গ্রেপ্তার আসলাম চৌধুরীকে সাত দিনের জিজ্ঞাসাবাদ শেষে আদালতে হাজির করা হয়। এ সময় ওই মামলা দুটির তদন্ত কর্মকর্তারা মতিঝিল ও লালবাগ থানায় করা নাশকতার দুটি মামলায় তাঁকে গ্রেপ্তার দেখানো ও ১০ দিন করে রিমান্ডের আবেদন করেন।
এ ব্যাপারে ঢাকা মহানগর পুলিশের অপরাধ ও তথ্য বিভাগের জ্যেষ্ঠ সহকারী কমিশনার মিরাশ উদ্দিন প্রথম আলোকে বলেন, নাশকতার এই দুই মামলায় বিএনপি নেতা আসলাম চৌধুরীকে গ্রেপ্তার দেখানো হয়েছে। রিমান্ডও চাওয়া হয়েছে।
এর আগে রিমান্ডে নেওয়ার আদেশের কার্যকারিতা স্থগিত চেয়ে হাইকোর্টে আবেদন করেছিলেন আসলাম চৌধুরীর আইনজীবীরা। গত রোববার এ বিষয়ে হাইকোর্ট বলেছিলেন, ওই আবেদনের নিষ্পত্তি না হওয়া পর্যন্ত নতুন করে আসলাম চৌধুরীকে রিমান্ডে নেওয়ার আবেদন করতে পারবে না পুলিশ।
ইসরায়েলের গোয়েন্দা সংস্থা মোসাদের সঙ্গে হাত মিলিয়ে সরকার উৎখাতের ষড়যন্ত্রের অভিযোগে আসলাম চৌধুরীকে গত ১৫ মে সন্ধ্যায় খিলক্ষেত থানা এলাকা থেকে গোয়েন্দা পুলিশ গ্রেপ্তার করে।
আরও পড়ুন: 
আসলামের রিমান্ড স্থগিত চেয়ে হাইকোর্টে আবেদনআসলাম চৌধুরীর ৭ দিনের রিমান্ড মঞ্জুরবিএনপি নেতা আসলাম চৌধুরী আটক
