
জামায়াতে ইসলামী বলেছে, ভারতের প্রধানমন্ত্রী নরেন্দ্র মোদির সফরে বাংলাদেশে গণতন্ত্র প্রতিষ্ঠায় কার্যকর কোনো সহায়ক পদক্ষেপ দৃশ্যমান হয়নি। সার্বিকভাবে এই সফর থেকে জনগণের প্রত্যাশা পূরণ না হওয়ায় তারা হতাশ হয়েছে।
দলটির ভারপ্রাপ্ত আমির মকবুল আহমাদ আজ রোববার এক বিবৃতিতে এই প্রতিক্রিয়া জানান।বিবৃতিতে বলা হয়, ‘বাংলাদেশের প্রতিবেশী রাষ্ট্রের নির্বাচিত প্রধানমন্ত্রী হিসেবে এ দেশের জনগণ আশা করেছিল জনগণের প্রত্যাশা ও গণতান্ত্রিক দেশসমূহের আহ্বানের পাশাপাশি ভারতের প্রধানমন্ত্রীর এ সফর বাংলাদেশে গণতন্ত্র প্রতিষ্ঠায় জনগণের প্রত্যাশা পূরণ করবে। কিন্তু দেশের জনগণের নিকট গণতন্ত্র প্রতিষ্ঠায় কার্যকর কোনো সহায়ক পদক্ষেপ দৃশ্যমান হয়নি। সার্বিকভাবে মাননীয় প্রধানমন্ত্রী নরেন্দ্র মোদির সফর থেকে দেশের জনগণের প্রত্যাশা পূরণ না হওয়ায় জনগণ হতাশ হয়েছে।’বৃহত্তম গণতান্ত্রিক দেশ হিসেবে ভারতের প্রধানমন্ত্রী বাংলাদেশে গণতন্ত্র প্রতিষ্ঠায় অর্থবহ ভূমিকা ও দুই দেশের বিদ্যমান সমস্যার সমাধানে কার্যকর ভূমিকা পালন করবেন বলে আশা করে জামায়াত।বিবৃতিতে দাবি করা হয়, এই সফরে যেসব চুক্তি ও প্রটোকল সই হয়েছে তার সবই কার্যত ভারতের প্রয়োজনেই সম্পাদিত হয়েছে। তিস্তা ও ফেনীর মুহুরী নদীর পানির ন্যায্য হিস্যা পাওয়ার বিষয়ে কোনো আলোচনা না হওয়ায় বাংলাদেশের জনগণ হতাশ হয়েছে। এ ছাড়া দুই দেশের মধ্যে বিদ্যমান অসম বাণিজ্য, টিপাইমুখ বাঁধ নির্মাণ বন্ধ, অপদখলীয় ভূমি হস্তান্তর, অনিষ্পন্ন সীমানা নির্ধারণ এবং পশ্চিমবঙ্গ, আসাম, মেঘালয়, ত্রিপুরার সঙ্গে বাংলাদেশের সীমান্ত বিরোধের কোনো সমাধান এ সফরের মাধ্যমে জনগণ পায়নি।
