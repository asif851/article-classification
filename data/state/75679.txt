
লালমনিরহাটের হাতীবান্ধা উপজেলা স্বাস্থ্য কমপ্লেক্সে স্নেহলতা রানী (২৩) নামের এক গৃহবধূ গতকাল শনিবার একসঙ্গে তিন সন্তান প্রসব করেছেন। স্নেহ রানী ও তাঁর তিন শিশুসন্তান সুস্থ রয়েছে।
স্নেহ রানী উপজেলার মধ্য গড্ডিমারী গ্রামের দেবেশ চন্দ্র বর্মণের স্ত্রী।
এলাকার কয়েকজন বাসিন্দা ও উপজেলা স্বাস্থ্য কমপ্লেক্স সূত্রে জানা গেছে, স্নেহ রানীর গত শুক্রবার রাতে প্রসববেদনা শুরু হলে তাঁকে উপজেলা স্বাস্থ্য কমপ্লেক্সে ভর্তি করা হয়। সেখানে গতকাল সকালে স্নেহ রানী পরপর তিনটি ছেলেসন্তান জন্ম দেন। তারা বর্তমানে সুস্থ রয়েছে। পরিবারের লোকজন তাদের নাম রেখেছেন ব্রহ্মা, বিষ্ণু ও মহেশ্বর। এই দম্পতির ছয় বছরের আরও একটি ছেলে সন্তান রয়েছে।
দেবেশ চন্দ্র বর্মণ বলেন, ‘আমার স্ত্রী ভগবানের কৃপায় একসঙ্গে তিন ছেলের জন্ম দেওয়ায় আমি খুশি।’
এ ব্যাপারে জানতে চাইলে উপজেলা স্বাস্থ্য ও পরিবার পরিকল্পনা কর্মকর্তা রমজান আলী প্রথম আলোকে বলেন, ওই তিন শিশুর প্রত্যেকের ওজন প্রায় দুই কেজি করে। 
