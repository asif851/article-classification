
ফেনীর ছাগলনাইয়ায় পুলিশের সঙ্গে কথিত বন্দুকযুদ্ধে এক যুবক নিহত হয়েছেন। গতকাল বৃহস্পতিবার দিবাগত রাত দুইটার দিকে উপজেলার শুভপুর পুলের পাশে এ ঘটনা ঘটে।
নিহত সোহরাব হোসেন ওরফে সৌরভ (৩০) ছাগলনাইয়ার পাঠান নগর ইউনিয়নের পশ্চিম পাঠানগড় গ্রামের মো. আমিনের ছেলে। পুলিশ জানায়, গত বুধবার রাতে উপজেলার পাঠান নগর ইউনিয়নের পশ্চিম পাঠানগড় গ্রামে ডাকাতির ঘটনা ঘটে। তখন ডাকাতদের ছুরিকাঘাতে একজন প্রবাসী নিহত হন। গতকাল সকালে ওই ঘটনায় জড়িত থাকার সন্দেহে সৌরভকে নিজ বাড়ি থেকে গ্রেপ্তার করে পুলিশ। জিজ্ঞাসাবাদে তাঁর দেওয়া তথ্য অনুযায়ী রাতে পুলিশ অস্ত্র উদ্ধার ও সহযোগীদের গ্রেপ্তার অভিযানে যায়। রাত দুইটার দিকে শুভপুর পুলের পূর্ব পাশে লেকের ধারে পৌঁছামাত্র তাঁর সহযোগীরা পুলিশকে লক্ষ্য করে গুলি করে। পুলিশও আত্মরক্ষার্থে পাল্টা গুলি ছোড়ে। এ সময় সৌরভ পালানোর চেষ্টা করলে গুলিতে আহত হন। চিকিৎসার জন্য ফেনী সদর হাসপাতালে নেওয়া হলে কর্তব্যরত চিকিৎসক তাঁকে মৃত ঘোষণা করেন। পুলিশ বলছে, এ সময় পুলিশ সদস্য মাইন উদ্দিন, খোরশেদ আলম ও মিঠুন চাকমা আহত হন। তাঁদের ছাগলনাইয়া উপজেলা স্বাস্থ্য কমপ্লেক্সে প্রাথমিক চিকিৎসা দেওয়া হয়েছে।
ফেনী সদর হাসপাতালের আবাসিক চিকিৎসা কর্মকর্তা (আরএমও) অসীম কুমার সাহা বলেন, আজ শুক্রবার দুপুরে ময়নাতদন্ত শেষে পুলিশের মাধ্যমে সৌরভের লাশ পরিবারের কাছে হস্তান্তর করা হয়েছে। ছাগলনাইয়া থানার ভারপ্রাপ্ত কর্মকর্তা (ওসি) এম এম মোর্শেদ বলেন, নিহত সৌরভের বিরুদ্ধে সাতটি ডাকাতি ও একটি অস্ত্র মামলাসহ মোট আটটি মামলা রয়েছে। তিনি পেশাদার ডাকাত ছিলেন। এক সপ্তাহ আগে ডাকাতির মামলায় জেল থেকে জামিনে ছাড়া পেয়েছিলেন।
