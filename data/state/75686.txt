
তাঁর নাম মো. আনোয়ার খান। ঢাকা উত্তরের ৩৪ নম্বর ওয়ার্ডে (পশ্চিম ধানমন্ডি) কাউন্সিলর পদে মনোনয়নপত্র জমা দিয়েছেন। হলফনামায় পেশা উল্লেখ করেছেন বিত্তভোগী। আনোয়ার বলেন, বাবার করা একটি চারতলা বাড়ির একাংশের মালিক তিনি। সেটির ভাড়া থেকে পাওয়া আয়ই তাঁর জীবিকা। এর বাইরে করেন সমাজসেবামূলক কিছু কাজ। ২০০৫ সাল থেকে তিনি ওয়েস্ট ধানমন্ডি ইউসুফ হাইস্কুলের পরিচালনা কমিটির নির্বাচিত সদস্য। এলাকার গরিব ছেলেমেয়েদের পড়াশোনার ব্যাপারে সাহায্য করেন। এবার আরেকটু বড় পরিসরে সমাজসেবা করার জন্য প্রার্থী হয়েছেন। তিনি কোনো রাজনৈতিক দলের সমর্থিত প্রার্থী নন। 
