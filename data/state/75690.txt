
১৯৭১ সালের ১১ ডিসেম্বর, বিজয়ের মাত্র পাঁচদিন আগে টাঙ্গাইলে সেনা নামানোর কাজে ব্যবহার করা হয়েছিল একটি বিমান। বিমানটি ডাকোটা বিমান। পাকিস্তানের বিরুদ্ধে স্বাধীনতাযুদ্ধে লড়াইয়ে এবং বাংলাদেশের বিমান বাহিনীর (বিএএফ) গঠনে বেশ গুরুত্বপূর্ণ ভূমিকা ছিল বিমানটির। এতোদিন বিমানটি ভারতেই ছিল। সেই ঐতিহাসিক ডাকোটা (ডিসি-৩) বিমানটি বাংলাদেশের কাছে অানুষ্ঠানিকভাবে হস্তান্তর করেছে ভারত। ঢাকায় ভারতীয় হাইকমিশনের আজ সোমবারের এক বিবৃতির বরাত দিয়ে টাইমস অব ইন্ডিয়ার খবরে বলা হয়েছে, ভারতীয় বিমান বাহিনীর পূর্বাঞ্চলীয় কমান্ডের এয়ার মার্শাল এসবি ডিয়ো বাংলাদেশের কাছে আনুষ্ঠানিকভাবে ডাকোটা বিমানটি হস্তান্তর করেন। বাংলাদেশ বিমান বাহিনী এটি গ্রহণ করে। রাজধানী ঢাকার তেজগাঁওয়ে বিমান জাদুঘরে রাখা হয়েছে বিমানটি।১৯৭১ সালে এই ডাকোটাসহ তিনটি বিমান নিয়ে বাংলাদেশ বিমান বাহিনীর যাত্রা শুরু হয়েছিল। ওই সময় ভারত এই বিমানটি দিয়ে বাংলাদেশকে সহায়তা করেছিল। ভারতের কাছ থেকে বিমানটি পাওয়ার পর বেসামরিক যাত্রী পরিবহনের কাজ করা হতো। পরে এটি যুদ্ধবিমানে রূপান্তরিত করা হয় এবং ১৯৭১ সালের ১১ ডিসেম্বর টাঙ্গাইলে সেনা নামানো শুরু করে।
বাংলাদেশ বিমান বাহিনী গঠনের পর ১৯৭১ সালে ২৮ সেপ্টেম্বর ভারতের নাগাল্যান্ড রাজ্যের দিমাপুর থেকে যাত্রা শুরু করে।
