
একাত্তরে মানবতাবিরোধী অপরাধের দায়ে বিএনপির নেতা ও সাবেক সাংসদ সালাউদ্দিন কাদের চৌধুরীর মৃত্যুদণ্ডের রায়ে প্রতিক্রিয়া জানিয়েছেন বিশিষ্ট ব্যক্তিরা। তাঁরা এ রায়ে স্বস্তি প্রকাশের পাশাপাশি উদ্বেগও প্রকাশ করেছেন।
ঘাতক দালাল নির্মূল কমিটির সভাপতি শাহরিয়ার কবির বলেন, ‘ট্রাইব্যুনালের বিচার চলাকালে সাকা চৌধুরী ট্রাইব্যুনালের প্রতি অশ্রদ্ধা দেখিয়েছেন। তিনি হুমকি দিয়ে বলেছিলেন, “দেখি আমার বিরুদ্ধে কারা সাক্ষী দেয়।” আমি ওই সাক্ষীদের নিরাপত্তা নিয়ে উদ্বিগ্ন। তাঁদের পর্যাপ্ত নিরাপত্তার ব্যবস্থা করতে হবে। এর মধ্য দিয়ে ন্যায়বিচার প্রতিষ্ঠিত হয়েছে।’
ইতিহাসবিদ মুনতাসীর মামুন বলেন, গোলাম আযমের রায়ের পর সাকা চৌধুরীর রায় নিয়ে দেশের মানুষের আগ্রহ ছিল সবচেয়ে বেশি। সাকা চৌধুরীর উদ্ধত আচরণ ও অহংকার মানুষ দেখেছে। বেগম জিয়াকে তিনি কুকুরের লেজের সঙ্গে তুলনা করেছিলেন। সংসদ সদস্য ও ক্ষমতাশালী হওয়ায় মানুষ তাঁর বিচার নিয়ে সংশয় প্রকাশ করেছিল। আজ তাঁর মৃত্যুদণ্ড হওয়ার পর স্বস্তি প্রকাশ করছে মানুষ।
সাংস্কৃতিক ব্যক্তিত্ব নাসির উদ্দীন ইউসুফ বলেন, ‘আমরা মনে করি, ব্যক্তি বিবেচনায় কারও বিচার হয়নি। সাকা চৌধুরী যে দেশদ্রোহ করেছেন, মানবতাবিরোধী অপরাধ করেছেন, তার বিচার হয়েছে। তিনি যে অপরাধ করেছেন, তা এ রায়ের মধ্য দিয়ে আইনগতভাবে প্রতিষ্ঠিত হলো।’  
