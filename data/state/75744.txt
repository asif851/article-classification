
সাম্প্রদায়িক ও জঙ্গি হামলা করে সরকারকে হটানো যাবে না বলে মন্তব্য করেছেন সড়ক পরিবহন ও সেতুমন্ত্রী ওবায়দুল কাদের। আজ বৃহস্পতিবার দুপুরে জগন্নাথ বিশ্ববিদ্যালয়ে শাখা ছাত্রলীগের বার্ষিক সম্মেলনে তিনি এ মন্তব্য করেন। 
সম্মেলনে প্রধান অতিথির বক্তব্যে ওবায়দুল কাদের বলেন, জঙ্গি হামলার মাধ্যমে সরকারের উন্নয়ন কর্মকাণ্ডকে ধ্বংস করতে চাইছে একটি চক্র। তাদের এ চক্রান্ত কখনোই বাস্তবায়ন হবে না। ইতিমধ্যে কুমিল্লায় একটি ও মৌলভীবাজারের দুটি জঙ্গি আস্তানা ঘিরে রেখেছে আইনশৃঙ্খলা রক্ষাকারী বাহিনী। (একটি আস্তানায় অভিযান শেষ হয়েছে।) এসব সাম্প্রদায়িক শক্তির বিরুদ্ধে ছাত্রলীগকে প্রতিরোধ গড়ে তুলতে হবে।ছাত্রলীগের সমালোচনা করে ওবায়দুল কাদের বলেন, এই সম্মেলনে শৃঙ্খলা ভঙ্গ করেছেন ছাত্রলীগের নেতা-কর্মীরা। তাঁকে স্বাগত জানানোর নামে প্রায় দেড় কিলোমিটার সড়কে যান চলাচলে ব্যাঘাত ঘটিয়েছেন তাঁরা। এতে নাগরিকদের অনেক দুর্ভোগ পোহাতে হয়েছে। এটা মেনে নেওয়া যায় না। আওয়ামী লীগের সাধারণ সম্পাদক ওবায়দুল কাদের বলেন, ছাত্রলীগের নামে অপকর্ম, টেন্ডারবাজি ও চাঁদাবাজি করলে কাউকে ছাড় দেওয়া হবে না। নিজেদের বিরুদ্ধে লড়াই বন্ধ করতে হবে। এমন ঘটনা ঘটলে অনেক দুঃখ লাগে। তিনি বলেন, সংগঠনে কেউ অপকর্ম করলে সঙ্গে সঙ্গে তাঁকে বহিষ্কার করা হবে। প্রচলিত আইন অনুযায়ী তাঁর বিরুদ্ধে শাস্তিমূলক ব্যবস্থা নেওয়া হবে। কোনো ক্রমেই ছাত্রলীগের অর্জন নষ্ট করতে দেওয়া হবে না।ওবায়দুল কাদের আরও বলেন, ছাত্রলীগের মধ্যে কোনো পক্ষপাতিত্ব চলবে না। কেউ নেতা হতে চাইলে তাঁকে প্রথমে একজন আদর্শ মানুষ হতে হবে। সৎ ও সাহসী তরুণ নেতৃত্বই এই সংগঠনকে সামনে এগিয়ে নিয়ে যাবে। এ সময় তিনি ছাত্রলীগকে মাদকের বিরুদ্ধে রুখে দাঁড়ানোর আহ্বান জানান ও শপথবাক্য পাঠ করান।
সম্মেলনে বিশেষ অতিথির বক্তব্যে ছাত্রলীগের ইতিহাস ও ঐতিহ্য তুলে ধরেন ঢাকা দক্ষিণ সিটি করপোরেশনের (ডিএসসিসি) মেয়র মোহাম্মদ সাঈদ খোকন। তিনি বলেন, দেশের ভাষা আন্দোলন ও স্বাধীনতাযুদ্ধে এই শিক্ষাপ্রতিষ্ঠানের শিক্ষার্থীরা বিশেষ ভূমিকা পালন করেছেন। এই ছাত্রলীগকে ঐতিহ্য ভালো কর্মকাণ্ডের মাধ্যমে ধরে রাখতে হবে।
জগন্নাথ বিশ্ববিদ্যালয় শাখা ছাত্রলীগের বিদায়ী কমিটির সভাপতি শরিফুল ইসলামের সভাপতিত্বে ও সাধারণ সম্পাদক সিরাজুল ইসলামের সঞ্চালনায় সম্মেলনে সাংসদ নজরুল ইসলাম, আওয়ামী লীগের কার্যনির্বাহী সদস্য কাজী নজীবুল্লাহ, ঢাকা মহানগর দক্ষিণ আওয়ামী লীগের সাধারণ সম্পাদক শাহে আলম মুরাদ, ছাত্রলীগের কেন্দ্রীয় কমিটির সভাপতি সাইফুর রহমান, সাধারণ সম্পাদক জাকির হোসাইন প্রমুখ বক্তব্য দেন।
