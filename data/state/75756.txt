
বিএনপির নেতৃত্বাধীন ২০-দলীয় জোটের ডাকা হরতালের কারণে আজ বৃহস্পতিবারের এসএসসি ও সমমানের পরীক্ষা পেছানো হয়েছে। এই পরীক্ষা অনুষ্ঠিত হবে আগামী ৭ মার্চ শনিবার। ওই দিন সকাল ১০টা থেকে বেলা একটা পর্যন্ত এই পরীক্ষা হবে।শিক্ষাসচিব নজরুল ইসলাম খান গতকাল বুধবার মন্ত্রণালয়ে এক সংবাদ সম্মেলনে এসব তথ্য জানান।এসএসসিতে আজ বিজ্ঞান ও উচ্চতর গণিত (তত্ত্বীয়) বিষয়ের পরীক্ষা হওয়ার কথা ছিল। এ নিয়ে এখন পর্যন্ত হরতালের কারণে এসএসসি, দাখিল ও এসএসসি ভোকেশনালের ১০ দিনের পরীক্ষা পেছাল।পূর্বঘোষিত সময়সূচি অনুযায়ী চলতি এসএসসি ও সমমানের পরীক্ষা শুরুর কথা ছিল ২ ফেব্রুয়ারি। কিন্তু ২০-দলীয় জোটের হরতালের কারণে পূর্বঘোষিত সময়সূচি অনুযায়ী এ পর্যন্ত একটি পরীক্ষাও হয়নি। যে পাঁচ দিনে পরীক্ষা হয়েছে সেগুলো হয়েছে পিছিয়ে দেওয়া তারিখে সাপ্তাহিক বন্ধের দিন শুক্র ও শনিবার। এ কারণে এসএসসি ও সমমানের প্রায় ১৫ লাখ পরীক্ষার্থী অনিশ্চয়তার মধ্যে আছে।
