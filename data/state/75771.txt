
গাজীপুরের কালিয়াকৈর উপজেলার নিশ্চিন্তপুর এলাকায় লেবাস টেক্সটাইল লিমিটেড নামের একটি পোশাক কারখানায় আজ বুধবার আগুন দিয়েছেন উত্তেজিত শ্রমিকেরা। আগুন নেভাতে ফায়ার সার্ভিসের চারটি ইউনিট কাজ করছে।বোনাস কম দেওয়া হয়েছে বলে দাবি করেছেন ক্ষুব্ধ শ্রমিকেরা। পরিস্থিতি নিয়ন্ত্রণে আনতে পুলিশ বিক্ষোভকারী শ্রমিকদের ওপর লাঠিপেটা করেছে এবং কাঁদানে গ্যাসের শেল ছুড়েছে।পুলিশ ও শ্রমিকদের সূত্রে জানা গেছে, ওই কারখানায় ছয় হাজার শ্রমিক কাজ করেন। গতকাল রাতে কারখানার রাতের পালায় কাজ করা এক হাজার ২০০ জন শ্রমিককে বোনাস দেওয়া হয়। বোনাস কম দেওয়া হয়েছে—এমন দাবি করে আজ সকালে কাজ বন্ধ রেখে বিক্ষোভ শুরু করেন ওই শ্রমিকেরা। তাঁদের সঙ্গে অন্য শ্রমিকেরাও বোনাসের দাবিতে বিক্ষোভে যোগ দেন।বেলা আড়াইটা পর্যন্ত কারখানা কর্তৃপক্ষ শ্রমিকদের দাবির বিষয়ে সাড়া না দেওয়ায় উত্তেজিত শ্রমিকদের একাংশ কারখানা ভবনে আগুন ধরিয়ে দেয়। খবর পেয়ে গাজীপুর ও কালিয়াকৈর থেকে ফায়ার সার্ভিসের তিনটি ইউনিট ঘটনাস্থলে যায়। এখনো আগুন নেভানোর চেষ্টা চলছে।ঘটনার সত্যতা নিশ্চিত করে শিল্প পুলিশের পরিদর্শক শওকত কবির প্রথম আলো ডটকমকে জানান, পরিস্থিতি নিয়ন্ত্রণে আনতে শ্রমিকদের লাঠিপেটা করা হয়েছে এবং প্রায় ২০টি কাঁদানে গ্যাসের শেল ছোড়া হয়েছে। এতে ছত্রভঙ্গ হয়ে শ্রমিকেরা কারখানা এলাকা ত্যাগ করেন।
