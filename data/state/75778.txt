
ঢাকার ধামরাই উপজেলায় র‍্যাবের সঙ্গে একটি চক্রের ‘বন্দুকযুদ্ধে’ তিনজন নিহত হয়েছেন। আজ মঙ্গলবার বিকেল চারটার দিকে উপজেলার উত্তর কেলিয়া গ্রামে এ ঘটনা ঘটে।
র‍্যাব-২-এর ভাষ্য হলো, একটি বেসরকারি সংস্থার পক্ষ থেকে ব্যাংকে টাকা জমা দিতে যাওয়ার পথে লুট হবে—এমন গোয়েন্দা তথ্যের ভিত্তিতে র‍্যাবের একটি দল ওই সংস্থার কার্যালয়ের দিকে যাচ্ছিল। যাওয়ার পথে উত্তর কেলিয়া গ্রামে সাত থেকে আটজনের একটি দলকে ওত পেতে থাকা অবস্থায় দেখা যায়। এ সময় র‍্যাব তাঁদের পরিচয় জানতে চাইলে তাঁরা পরিচয় না দিয়ে র‍্যাবকে লক্ষ্য করে গুলি ছোড়ে। এতে র‍্যাবও পাল্টা গুলি করলে তিনজন নিহত হন। এ ঘটনায় র‍্যাবের দুই সদস্য আহত হয়েছেন।
র‍্যাব-২-এর অধিনায়ক লেফটেন্যান্ট কর্নেল আনোয়ারুজ্জামান বলেন, ঘটনাস্থল থেকে র‍্যাব বেশ কয়েকটি বোমা, গুলি, দুটি পিস্তল ও একটি রিভলবার উদ্ধার করেছে। ‘বন্দুকযুদ্ধে’ তিনজন নিহত হলে দুটি মোটরসাইকেল বাকিরা পালিয়ে যান। পরে ঘটনাস্থল থেকে পুলিশ নিহত তিনজনের লাশ উদ্ধার করে ধামরাই উপজেলা স্বাস্থ্য কমপ্লেক্সে পাঠিয়েছে।
