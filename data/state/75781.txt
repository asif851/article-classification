
চলমান রাজনৈতিক সংকট ও সহিংস পরিস্থিতিকে জাতীয় সংসদের বিরোধী দল কীভাবে দেখছে, তা ঢাকায় কর্মরত কূটনীতিকেরা জানতে চেয়েছেন। গতকাল শনিবার রাজধানীর একটি হোটেলে জাতীয় পার্টির (জাপা) দেওয়া নৈশভোজে তাঁরা এ বিষয়ে দলের নেতাদের কাছে প্রশ্ন রাখেন। নৈশভোজে উপস্থিত জাপার কয়েকজন নেতা প্রথম আলোকে এ তথ্য জানান। তাঁরা বলেছেন, আলোচনার সময় অস্থিরতা ও সহিংসতা বিষয়ে কূটনীতিকেরা উদ্বেগ জানিয়েছেন।বৈঠকে জাতীয় সংসদে বিরোধীদলীয় নেতা রওশন এরশাদ ছাড়াও জাপার প্রেসিডিয়াম সদস্য আনিসুল ইসলাম মাহমুদ, কাজী ফিরোজ রশীদ, রুহুল আমিন হাওলাদার, মহাসচিব জিয়াউদ্দিন বাবলু প্রমুখ উপস্থিত ছিলেন। জাপার বিজ্ঞপ্তিতে জানানো হয়, রওশন এরশাদ জনগণের শান্তি, স্থিতিশীলতা ও অর্থনৈতিক উন্নয়নে বিদেশিদের সমর্থনের জন্য উপস্থিত কূটনীতিকদের ধন্যবাদ জানান। নৈশভোজের পর ফিলিস্তিন রাষ্ট্রদূত শায়ের মোহাম্মদ প্রথম আলোকে বলেন, তিনি তাঁর বক্তৃতায় গত ৫ জানুয়ারির নির্বাচন, জাতীয় পার্টির অবস্থান এবং প্রধানমন্ত্রীর ভূমিকা নিয়ে কথা বলেছেন।নৈশভোজে যুক্তরাষ্ট্র, যুক্তরাজ্য, কানাডা, রাশিয়া, চীন, জাপান, সৌদি আরব, ভারত, সুইডেন, নরওয়ে, ইউরোপীয় ইউনিয়ন, ভ্যাটিকান, সংযুক্ত আরব আমিরাত, কুয়েত, ওমান, ইরান, ফিলিস্তিন, মরক্কো, ওমান, মালয়েশিয়া, ভিয়েতনাম, দক্ষিণ কোরিয়া, নেপাল, মালদ্বীপ, ভুটান, মিয়ানমার ও সিঙ্গাপুরের কূটনীতিকেরা উপস্থিত ছিলেন।
