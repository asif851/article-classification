
চাঁদাবাজিতে বাধা দেওয়ায় ছাত্রলীগের এক নেতাকে কুপিয়ে গুরুতর জখম করেছে দুর্বৃত্তরা। আজ শনিবার রাতে রাজধানীর আজিমপুরে এ ঘটনা ঘটে। ওই ছাত্রলীগ নেতার নাম গাজী আব্দুল মালেক। তিনি ছাত্রলীগের সহসম্পাদক।
পুলিশ ও সূত্র জানায়, সন্ধ্যা সাতটার দিকে আজিমপুর চায়না গলিতে ‘উদ্ভাস’ কোচিং সেন্টারে কয়েকজন যুবক গিয়ে মালিকের কাছে দশ হাজার টাকা চাঁদা দাবি করে। মালিক তাঁদের তিন হাজার টাকা দেয়। কিন্তু আরও সাত হাজার টাকার জন্য চাপাচাপি করতে থাকেন যুবকেরা। এর মধ্যে কোচিং সেন্টারের একজন কর্মচারী বের হয়ে গলির কিছুটা দূরে থাকা গাজী আব্দুল মালেককে বিষয়টি জানান। আব্দুল মালেক ফোনে ওই যুবকদের একজনের সঙ্গে কথা বলে চলে যেতে বলেন। এরই মধ্যে ওই যুবকেরা কোচিং সেন্টার থেকে বের হয়ে গলিতে থাকা আব্দুল মালেককে বেধড়ক মারধোর ও ছুরিকাঘাত করে পালিয়ে যায়। পরে গুরুতর আহত অবস্থায় গাজী আব্দুল মালেককে ঢাকা মেডিকেল কলেজ হাসপাতালে ভর্তি করা হয়।ঢাকা মহানগর দক্ষিণের ছাত্রলীগের সাধারণ সম্পাদক শেখ আনিসুজ্জামান রানা প্রথম আলোকে বলেন, কারা এ ঘটনা ঘটিয়েছে তা জানতে পারিনি। তবে কমিটিরই একজন নেতা জানান, হামলাকারীরা সরকারদলীয় একটি সংগঠনের সঙ্গে সম্পৃক্ত।জানতে চাইলে লালবাগ থানার ভারপ্রাপ্ত কর্মকর্তা (ওসি) মনিরুজ্জামান প্রথম আলোকে বলেন, একজন লোক আহত হয়েছেন বলে শুনেছি। ঘটনাস্থল ও হাসপাতালে পুলিশ পাঠানো হয়েছে।
