
পাঁচ লাখ টাকা চাঁদা না পেয়ে নারায়ণগঞ্জ ক্লাবের ভেতর চান মিয়া নামের এক ব্যবসায়ীকে এক সন্ত্রাসী মারধর করেছে বলে অভিযোগ পাওয়া গেছে৷ গত মঙ্গলবার রাতে এ ঘটনা ঘটে৷ এ ব্যাপারে বুধবার চান মিয়া সদর মডেল থানায় জিডি করেন৷জিডিতে চান মিয়া উল্লেখ করেন, মঙ্গলবার রাতে ক্লাব থেকে বাড়ি ফেরার জন্য বের হওয়ার সময় রিসেপশনে চাষাঢ়ার বাসিন্দা নিয়াজুল ইসলাম তাঁর পথ রোধ করে পাঁচ লাখ টাকা চঁাদা দাবি করেন৷ কিসের টাকা জানতে চাইলে নিয়াজুল তাঁকে চড়-থাপড় মারেন৷ তিনি প্রতিরোধের চেষ্টা করলে নিয়াজুল রিভলবার বের করে তাঁকে মেরে ফেলার হুমকি দেন৷ একপর্যায়ে ক্লাবের অন্যান্য সদস্য ও কর্মচারীরা এগিয়ে এলে নিয়াজুল ক্লাব থেকে বের হয়ে যান৷নিয়াজুল নারায়ণগঞ্জ-৪ আসনে আওয়ামী লীগদলীয় সাংসদ শামীম ওসমানের অনুগত ক্যাডার৷ বিএনপি-জামায়াত সরকারের সময় র্যাব-পুলিশের তালিকাভুক্ত নিয়াজুলের বড় ভাই সন্ত্রাসী নজরুল ইসলাম পুলিশের ক্রসফায়ারে নিহত হন৷সদর মডেল থানার ওসি মঞ্জুর কাদের বলেন, ব্যবসায়ীকে মারধরের ঘটনায় থানায় জিডি হয়েছে৷ পুলিশ খোঁজখবর নিচ্ছে৷২০০৮ সালের ২৯ ডিসেম্বর সংসদ নির্বাচনে আওয়ামী লীগ জয়লাভ করে সরকার গঠনের পর নিয়াজুল জমি জবরদখলসহ নানা সন্ত্রাসী কর্মকাণ্ডে জড়িয়ে পড়েন৷ এর আগে জমি দখলকে কেন্দ্র করে চাষাঢ়ার অপর সন্ত্রাসী বয়াতি মনিরের সঙ্গে তাঁর গুলিবিনিময় হয়৷
