
নারায়ণগঞ্জে একই পরিবারের পাঁচজনকে খুনের মামলায় বাদীর ভাগনে মাহফুজকে একমাত্র আসামি করে আদালতে অভিযোগপত্র দেওয়া হয়েছে। ঘটনার ৮০ দিন পর আজ বুধবার বিকেলে মামলার তদন্তকারী কর্মকর্তা জেলা গোয়েন্দা পুলিশের পরিদর্শক (তদন্ত) আবুল খায়ের মুখ্য বিচারিক হাকিম শহীদুল ইসলামের আদালতে এই অভিযোগপত্র দাখিল করেন।অভিযোগপত্র দাখিলের বিষয়ে জেলা পুলিশ সুপার খন্দকার মহিদ উদ্দিন তাঁর কার্যালয়ে ব্রিফিং করে এ তথ্য জানান। এ সময় জেলা গোয়েন্দা পুলিশের ভারপ্রাপ্ত কর্মকর্তা (ওসি) মামুনুর রশিদ মণ্ডল, পরিদর্শক (তদন্ত) আবুল খায়ের উপস্থিত ছিলেন।জেলা পুলিশ সুপার খন্দকার মহিদ উদ্দিন জানান, প্রকৃতপক্ষে একটি অবক্ষয়ের জায়গা থেকে পাঁচজনের এই হত্যাকাণ্ডের ঘটনা ঘটেছে। নৃশংস এই হত্যাকাণ্ডের সঙ্গে একজনই সংশ্লিষ্ট। এই হত্যাকাণ্ড যে সংঘটিত করেছেন, তাঁকে (ভাগনে মাহফুজ) গ্রেপ্তার করা হয়েছে। তিনি বর্তমানে জেলহাজতে আছেন। তাঁর বিরুদ্ধে দণ্ডবিধি ৩০২ ও ২০১ ধারায় আদালতে অভিযোগপত্র দাখিল করা হয়েছে। ১০ পাতার অভিযোগপত্র থাকলেও কেস ডকেট মোট ২০০ পৃষ্ঠা বলে তিনি জানান।গত ১৬ জানুয়ারি শনিবার নারায়ণগঞ্জ শহরের ২ নম্বর বাবুরাইল এলাকায় বাসার মধ্যে একই পরিবারের পাঁচজনকে হত্যা করা হয়েছে। নিহত ব্যক্তিরা হলেন তাসলিমা বেগম (৪০), তাঁর ছেলে শান্ত (১০), মেয়ে সুমাইয়া (৫), ভাই মোরশেদুল (২৫) এবং তাসলিমার জা লামিয়া (২৫)।এ ঘটনায় তাসলিমার স্বামী শফিকুল ইসলাম বাদী হয়ে নারায়ণগঞ্জ সদর থানায় হত্যা মামলা করেন।শফিকুল ইসলাম এবং লামিয়ার স্বামী শরীফুল ইসলামের বড় বোন আসিয়া বেগমের ছেলে মাহফুজ। গ্রেপ্তারের পর মাহফুজ আদালতে স্বীকারোক্তিমূলক জবানবন্দি দিয়েছেন।
