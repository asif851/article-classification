
সুনামগঞ্জের ধরমপাশা উপজেলার বংশীকুন্ডা উত্তর ইউনিয়নের রূপনগর গ্রাম থেকে গতকাল বৃহস্পতিবার বেলা সাড়ে তিনটার দিকে মো. মুক্তার হোসেন (২০) নামের এক তরুণের ঝুলন্ত লাশ উদ্ধার করেছে পুলিশ।এলাকাবাসী ও ওই তরুণের পারিবারিক সূত্রে জানা গেছে, বেশ কিছুদিন ধরে উপজেলার বংশীকুন্ডা উত্তর ইউনিয়নের রূপনগর গ্রামের মৃত আলী নেওয়াজের ছেলে মো. মুক্তার হোসেনের সঙ্গে একই গ্রামের এক তরুণীর (১৮) বিয়ে নিয়ে উভয় পক্ষের অভিভাবকদের মধ্যে আলোচনা চলছিল। গত বুধবার রাতে ওই তরুণীয় অন্য এক তরুণের সঙ্গে বিয়ে ঠিক হয়। ওই দিন রাত ১০টার দিকে মুক্তার হোসেন নিজ বসতঘর থেকে বের হন। পরে গতকাল সকাল ছয়টার দিকে স্থানীয় লোকজন রূপনগর গ্রামের সুজাহর মিয়ার বাড়ির পেছনের একটি বরইগাছের ডালের সঙ্গে গলায় রশি পেঁচানো অবস্থায় মুক্তারের ঝুলন্ত লাশ দেখতে পান। তাঁরা ঘটনাটি পুলিশকে জানালে পুলিশ ঘটনাস্থলে এসে লাশ উদ্ধার করে থানায় নিয়ে যায়।মধ্যনগর থানার উপপরিদর্শক (এসআই) লুৎফর রহমান জানান, পছন্দের মেয়ের সঙ্গে বিয়ের আয়োজন ভেঙে যাওয়ায় নিজের ওপর অভিমান করে ওই তরুণ আত্মহত্যা করেছেন বলে ধারণা করা হচ্ছে।৤
