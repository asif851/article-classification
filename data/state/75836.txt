
ভোলার সদর উপজেলায় গতকাল সোমবার ৪৪টি পরিবারকে বিনা মূল্যে সৌরবিদ্যুতের প্যানেল দেওয়া হয়েছে। ইকোফিস প্রকল্প থেকে তাদের এগুলো দেওয়া হয়।প্রত্যক্ষদর্শী ও এলাকার কয়েকজন বাসিন্দা সূত্রে জানা গেছে, ওয়ার্ল্ডফিসের অর্থায়নে কোস্ট ট্রাস্টের সহযোগিতায় ইকোফিস প্রকল্প থেকে প্রাথমিক অবস্থায় দেশের নয়টি জেলার মানতা সম্প্রদায়ের ১৫০টি পরিবারকে সৌরবিদ্যুৎ প্যানেল দেওয়া হবে। এ উপলক্ষে গতকাল বেলা ১১টায় সদর উপজেলার তুলাতুলিতে মেঘনা নদীর পাড়ে এক অনুষ্ঠানের আয়োজন করা হয়। অনুষ্ঠানে ৪৪টি পরিবারের মধ্যে সৌরবিদ্যুতের প্যানেল বিতরণ করা হয়। সৌর প্যানেল বিতরণ করেন জেলা প্রশাসক মো. সেলিম রেজা।এ ব্যাপারে ওয়ার্ল্ডফিসের গবেষণা সহযোগী মো. ইফতেখারুল ইসলাম বলেন, মানতা সম্প্রদায়ের জেলেদের ইলিশসহ অন্যান্য মাছ ধরা ও জাল ব্যবহারের বিষয়ে সচেতন করা হচ্ছে।কোস্ট ট্রাস্টের সমন্বয়কারী মিজানুর রহমান বলেন, জেলেদের ছোট মাছ ধরার নিষেধাজ্ঞা সম্পর্কেও সচেতন করা হচ্ছে।সৌরবিদ্যুতের প্যানেল বিতরণ অনুষ্ঠানে আরও বক্তব্য দেন সদর উপজেলা নির্বাহী কর্মকর্তা (ইউএনও) কাজী তোফায়েল হোসেন, উপজেলা মৎস্য কর্মকর্তা পলাশ হালদার প্রমুখ।
