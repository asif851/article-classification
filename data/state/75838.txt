
ভারতীয় লোকসভার তৃণমূলের সদস্য কবীর সুমন বলেছেন, ‘আমার দল বাংলাদেশের সঙ্গে স্বাক্ষরিত সীমান্ত চুক্তি অনুমোদনের জন্যে রাজ্যসভায় বিল উত্থাপনে বাধা দেওয়ায় আমি ব্যথিত ও লজ্জিত।’আজ শুক্রবার রাজ্যসভা এলাকায় কবীর সুমন সাংবাদিকদের কাছে ক্ষোভ প্রকাশ করে বলেন, ‘কেন, কোন যুক্তিতে এ কাজ করা হয়েছে, আমার বোধগম্য নয়।’ তিনি বলেন, ছিটমহলে মানুষগুলো পরিচয়হীনভাবে অবর্ণনীয় কষ্টের মধ্যে আছে। তা থেকে তাদের মুক্তি দেওয়ার সুযোগ এসেছিল। কিন্তু ভিশনলেস মমতা ব্যানার্জির জন্য সেটা সম্ভব হলো না।’ খবর বাসসের।বাংলাদেশের সঙ্গে স্বাক্ষরিত সীমান্ত চুক্তি অনুমোদনের বিরোধিতা করার কড়া সমালোচনা করে কবীর সুমন বলেন, ‘আমার ইচ্ছা করছে সংসদ থেকে পদত্যাগ করি, কিন্তু নির্বাচনের আগে পদত্যাগ করলে নির্বাচন করা এবং গাদা গাদা টাকা খরচ—এই ভেবে করছি না।’
