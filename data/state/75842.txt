
 
বেপরোয়া গতিতে গাড়ি চালিয়ে দুর্ঘটনা ঘটানোর অভিযোগে খাগড়াছড়িতে এক সরকারি কর্মকর্তার বিরুদ্ধে মামলা করেছে পুলিশ। গত ২২ জুলাই খাগড়াছড়ি সদর থানায় মামলাটি দায়ের করা হয় বলে আজ বৃহস্পতিবার স্বরাষ্ট্র মন্ত্রণালয় সূত্রে জানা গেছে।
সরকারি ওই কর্মকর্তার নাম অঞ্জন কুমার সরকার। তিনি জেলার নেজারত ডেপুটি কালেক্টর (এনডিসি)।
পুলিশ সদর দপ্তর থেকে স্বরাষ্ট্র মন্ত্রণালয়ের জ্যেষ্ঠ সচিবের কাছে পাঠানো এক চিঠিতে বলা হয়, গত ১৭ জুন সন্ধ্যা সাতটা ২০ মিনিটে সদর থানার কোর্ট চত্বরের সামনে খাগড়াছড়ি-দীঘিনালা সড়কে একটি পিকআপ ভ্যানকে ধাক্কা দেয় অঞ্জন কুমারের গাড়ি। এ ঘটনায় পূর্ণধর চাকমা নামের একজন মারা যান এবং আরও অন্তত তিনজন আহত হন। এ সময় অঞ্জন কুমার নিজেই গাড়ি চালাচ্ছিলেন। তিনি বেপরোয়া গতিতে গাড়ি চালাচ্ছিলেন বলে অভিযোগ আনা হয়। এই অপরাধে তাঁর বিরুদ্ধে খাগড়াছড়ি সদর থানায় মামলাটি দায়ের করা হয়।
