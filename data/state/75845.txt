
নীলফামারীর সৈয়দপুর পৌরসভা নির্বাচনে প্রার্থীরা এবার অন্য যেকোনো বারের চেয়ে বেশি ডিজিটাল প্রচারণা চালাচ্ছেন। মুঠোফোনে খুদেবার্তা (এসএমএস) এবং ফেসবুকে ফ্যানপেজ খুলে সেখানে প্রার্থীরা তাঁদের নাম, প্রতীক এবং ব্যক্তিগত ভালো দিকগুলো তুলে ধরছেন। ভয়েস কলেও চলছে তাঁদের ভোট প্রার্থনা।সৈয়দপুর শহরের ১৩ নম্বর ওয়ার্ডের বাঁশবাড়ী মহল্লার বাসিন্দা গৃহিণী শাহনাজ বেগম বলেন, ‘মুঠোফোনে ভোট চেয়ে এত বেশি এসএমএস আসছে যে কী বলব! ইনবক্স ভর্তি হয়ে যাচ্ছে। দরকারি এসএসএস খুঁজেই পাওয়া যায় না। আমি বিরক্ত।’প্রচারণার এই নতুন ধারাকে অনেক ভোটার আবার স্বাগতও জানাচ্ছেন। ৫ নম্বর ওয়ার্ডের শেরেবাংলা সড়কের ব্যবসায়ী আহমেদ, ছাত্র শাহনেওয়াজ, ১১ নম্বর ওয়ার্ডের নতুন বাবুপাড়ার বাসিন্দা আফরোজ আলম প্রমুখ জানান, শীতের রাতে বাড়ি বাড়ি গিয়ে ভোট প্রার্থনার চেয়ে এভাবে মুঠোফোনে এসএমএস অনেক ভালো। এতে ভোটাররা বিরক্তও কম হন।শহরের ৮ নম্বর ওয়ার্ডের নিজপাড়ার বাসিন্দা চাকরিজীবী আসমা খাতুন। তিনি বলেন, ‘ইন্টারনেটে দেখেছি প্রার্থীরা ভোট চাইছেন। পোস্টারে সাদাকালো ছবি বাধ্যতামূলক করেছে নির্বাচন কমিশনের আচরণবিধি। কিন্তু ফেসবুক বা টুইটারে প্রচারণার ক্ষেত্রে তো প্রার্থীরা দিব্বি রঙিন ছবি দিচ্ছেন যার যার ওয়ালে। প্রদর্শিত হচ্ছে তাঁদের রঙিন পোস্টার, প্রচারনার ছবি। অবশ্য ভালোই লাগছে।’সৈয়দপুরে সামাজিক যোগাযোগের মাধ্যম ফেসবুকে সবচেয়ে বেশি প্রচারণা চলছে প্রতিদ্বন্দ্বী দুই মেয়র প্রার্থীর নামে। এখানে আওয়ামী লীগের নৌকা প্রতীকের প্রার্থী সাখাওয়াৎ হোসেন খোকনের ফেসবুক পাতায় যেমন লাইক পড়ছে, একই রকম লাইক পড়ছে বিএনপির দলীয় প্রার্থী আমজাদ হোসেন সরকারের পাতাতেও।এসএমএসের মাধ্যমে প্রার্থীদের পক্ষে ভোট প্রার্থনার বিষয়টি তত্ত্বাবধান করছে surprisebd/ccnews24.com নামের একটি ওয়েবসাইট। এর পরিচালক জসিম উদ্দিন বলেন, ‘পৌরসভা নির্বাচনে অংশ নেওয়া মেয়র, কাউন্সিলর ও সংরক্ষিত আসনের নারী কাউন্সিলররা আমাদের সঙ্গে যোগাযোগ করছেন। এর পরিপ্রেক্ষিতে আমরা সংশ্লিষ্ট ওয়ার্ড ও পৌর এলাকার ভোটারদের মুঠোফোনে খুদেবার্তা পৌঁছে দিচ্ছি। এ জন্য প্রতিটি এসএমএসের জন্য ৫৫ পয়সা করে দিতে হচ্ছে প্রার্থীদের।’ তিনি আরও জানান, ডিজিটালপদ্ধতির এই প্রচারণা ব্যাপক সাড়া ফেলেছে এলাকাবাসী ও ভোটারদের মধ্যে। গত শুক্রবার থেকে ভয়েস কলও চালু করেছে তাঁরপ্রতিষ্ঠান। এতে প্রার্থীরা নিজ কণ্ঠে মুঠোফোনে ভোট প্রার্থনার সুযোগ পাচ্ছেন বলে জানান জসিম উদ্দিন।এদিকে প্রার্থীরা নিজ উদ্যোগেও ফেসবুকে প্রচারণা চালাচ্ছেন বলে জানিয়েছেন আওয়ামী লীগ প্রার্থী অধ্যাপক সাখাওয়াৎ হোসেন খোকন এবং ধানের শীষ প্রতীক নিয়ে লড়াইয়ে নামা বিএনপির প্রার্থী আমজাদ হোসেন সরকার। সেই সঙ্গে ইন্টারনেটের আরও যেসব সেবা রয়েছে যেমন ভাইবার, ইমো, হোয়াটস অ্যাপেও প্রচারণা চালাচ্ছেন তাঁরা। এসব এ্যাপস ব্যবহার করে ভোটারদের ভয়েস এসএমএস, ক্ষুদে বার্তা ও প্রতীকের ছবি পাঠিয়ে ভোট প্রার্থনা করছেন তাঁরা।
