
ঠাকুরগাঁও পৌরসভায় গত বৃহস্পতিবার বিএনপির দুজন মনোনয়নপত্র জমা দিয়েছেন। একজন দল থেকে চূড়ান্ত মনোনয়ন পেয়ে, অন্যজন স্বতন্ত্র হিসেবে মনোনয়নপত্র জমা দেন। দুজনই দলীয় সিদ্ধান্তে মনোনয়নপত্র জমা দিয়েছেন বলে বিএনপির সূত্র জানিয়েছে।বিএনপির প্রার্থী হলেন দলের ভারপ্রাপ্ত মহাসচিব মির্জা ফখরুল ইসলাম আলমগীরের ছোট ভাই ও জেলা বিএনপির সহসভাপতি মির্জা ফয়সাল আমীন। আর স্বতন্ত্র প্রার্থী হিসেবে মনোনয়নপত্র জমা দিয়েছেন জেলা বিএনপির আরেক সহসভাপতি গোলাম সারোয়ার চৌধুরী।দলীয় সূত্রে জানা গেছে, বিএনপির সিদ্ধান্ত অনুয়ায়ী বৃহস্পতিবার বেলা আড়াইটার দিকে মির্জা ফয়সাল আমীন নেতা-কর্মীদের নিয়ে জেলা প্রশাসকের কার্যালয়ে অতিরিক্ত জেলা প্রশাসকের হাতে মনোনয়নপত্র জমা দেন। বিকেল চারটার দিকে সদর উপজেলা বিএনপির সাংগঠনিক সম্পাদক তাজউদ্দিন তাজু, পৌর বিএনপির সাধারণ সম্পাদক তারেক আদনান, সদর উপজেলা যুবদলের সাংগঠনিক সম্পাদক রেজাউল করিম, বিএনপির কর্মী হাসান মাসুদসহ ১০-১২ জন বিএনপির নেতা-কর্মীকে নিয়ে গোলাম সারোয়ার চৌধুরী মনোনয়নপত্র জমা দেন।মনোনয়নপত্র জমা দিয়ে বেরিয়ে আসার সময় গোলাম সারোয়ার বলেন, ‘স্বতন্ত্র প্রার্থী হিসেবে মেয়র পদে মনোনয়নপত্র জমা দিয়েছি।’ বিএনপির প্রার্থীর প্রতি বিদ্রোহ করে এ সিদ্ধান্ত কি না—এমন প্রশ্ন এড়িয়ে গিয়ে তিনি বলেন, ‘আমি জেলা বিএনপির সহসভাপতি ছিলাম। মেয়র পদে ভোট করার জন্যই সে পদ থেকে পদত্যাগ করে স্বতন্ত্র হিসেবে মনোনয়নপত্র জমা দিয়েছি।’জেলা বিএনপির সাধারণ সম্পাদক মো. তৈমুর রহমান বলেন, দলের সিদ্ধান্ত অনুয়ায়ী ঠাকুরগাঁও পৌরসভা নির্বাচনে বিএনপির দুজন প্রার্থী মনোনয়নপত্র জমা দিয়েছেন। তাঁদের মধ্যে মির্জা ফয়সাল আমীন দলীয়ভাবে, আর গোলাম সারোয়ার চৌধুরী স্বতন্ত্র প্রার্থী হিসেবে মনোনয়নপত্র জমা দিয়েছেন। এর কারণ জানতে চাইলে তিনি বলেন, অনেক সময় বানান ভুলের কারণে মনোনয়নপত্র বাতিল হয়ে যায়। সে সময় তাঁর পাশে থাকা জেলা বিএনপির আরেক সহসভাপতি শাহেদ কামাল চৌধুরী বলেন, দুজন প্রার্থীর মনোনয়নপত্র জমার সিদ্ধান্তটি দলের অভ্যন্তরীণ কৌশল। এটা খুলে বলা ঠিক হবে না।দলীয় সূত্রে জানা গেছে, জেলা বিএনপির সহসভাপতি মির্জা ফয়সাল আমীন, গোলাম সারোয়ার চৌধুরী, শাহেদ কামাল চৌধুরী, সুলতানুল ফেরদৌস নম্র চৌধুরী, জেলা বিএনপির অর্থ সম্পাদক মো. শরিফুল ইসলাম, জেলা বিএনপির যুগ্ম সাধারণ সম্পাদক ওবায়দুল্লাহ মাসুদ, সদর থানা বিএনপির সাধারণ সম্পাদক আনোয়ার হোসেন, পৌর বিএনপির সাধারণ সম্পাদক তারেক আদনান, সাংগঠনিক সম্পাদক দেলোয়ার হোসেন মনোনয়নপ্রত্যাশী ছিলেন। দলের মেয়র প্রার্থী চূড়ান্ত করতে জেলা, পৌর ও থানা বিএনপির ১৬ নেতাকে নিয়ে একটি সাবজেক্ট কমিটি গঠন করে দেওয়া হয়। কমিটি সম্ভাব্য প্রার্থীদের সঙ্গে আলোচনা করে মির্জা ফয়সাল আমীনকে দলের মেয়র পদপ্রার্থী হিসেবে ঘোষণা করে।
