
টাঙ্গাইলের মির্জাপুর উপজেলার মহেড়া রেলওয়ে স্টেশনে ঢাকাগামী লালমণি এক্সপ্রেস ট্রেনের দুটি বগি লাইনচ্যুত হয়েছে। আজ বুধবার রাত পৌনে নয়টার দিকে এ ঘটনা ঘটে। এ ঘটনার পর ওই রেল সড়কে ট্রেনের স্বাভাবিক চলাচলে বিঘ্ন ঘটছে। 
মির্জাপুর রেলওয়ে স্টেশনের সহকারী স্টেশন মাস্টার নাজমুল হুদা প্রথম আলোকে বলেন, সকাল সাড়ে ১০টায় যাত্রী নিয়ে ঢাকার উদ্দেশে ট্রেনটি ছেড়ে আসে। পথে রাত পৌনে নয়টার দিকে ট্রেনের পেছনের দুটি বগি মহেড়া রেলওয়ে স্টেশনের দুই নম্বর লাইনে লাইনচ্যুত হয়। প্রায় এক ঘণ্টা পর লাইনচ্যুত হওয়া দুই বগি ফেলে রেখে যাত্রীদের অন্য বগিতে উঠিয়ে ট্রেনটি ঢাকার দিকে রওনা হয়।
নাজমুল হুদা বলেন, লাইনচ্যুত হওয়া বগি দুটি উদ্ধারের জন্য বঙ্গবন্ধু সেতু পূর্ব রেলওয়ে স্টেশন থেকে জগ (চাকা উঠানোর যন্ত্র) আনা হয়েছে। জগ দিয়ে বগি উদ্ধার করা না গেলে ঢাকা থেকে উদ্ধারকারী ট্রেন আনা হবে। বগি লাইনচ্যুত হওয়াতে মহেড়া রেলওয়ে স্টেশনে কোনো ট্রেন ক্রসিং করানো যাচ্ছে না। এতে ট্রেনের স্বাভাবিক চলাচলে কিছুটা বিঘ্ন ঘটছে।
