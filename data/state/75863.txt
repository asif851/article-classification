
নান্দাইলে সোনার বিস্কুট দেখিয়ে প্রতারণা করার অভিযোগে মানিক মিয়া (৩৫) নামের এক রিকশাচালককে আটক করে পুলিশে সোপর্দ করেছেন এলাকাবাসী। তাঁর বাড়ি কিশোরগঞ্জ সদর উপজেলায়। ময়মনসিংহের নান্দাইল পৌর শহরের আচারগাঁও এলাকায় গতকাল মঙ্গলবার সকালে এ ঘটনা ঘটে।
স্থানীয় লোকজন জানান, উপজেলার আচারগাঁও মোড়লবাড়ী এলাকার এক নারী রিকশায় চড়ে বাড়ি যাচ্ছিলেন। আচারগাঁও এলাকার একটি নির্জন স্থানে এসে ওই চালক রিকশা থামিয়ে প্রকৃতির ডাকে সাড়া দিতে যান। ফিরে এসে কাগজে মোড়ানো একটি সোনার বিস্কুট বের করে ওই নারীর হাতে দিয়ে সেটি বিক্রির প্রস্তাব দেন। এটিকে আসল সোনা বলে বিশ্বাস করাতে একটি চিরকুট দেখানো হয়।
চিরকুটে লেখা রয়েছে, ‘দিলীপ বাবু স্বর্ণকার, আমার নমস্কার নিবেন। আমি আসিতে না পারিয়া আমার ছোট ছেলের কাছে তিন ভরি স্বর্ণ পাঠাইলাম। দুটি চেইন, এক জোড়া জুমকা ও এক জোড়া হাতের বালা বানাইয়া রাখিবেন। আমি নিজে আসিয়া নিয়া যাব। ইতি- গোপাল বাবু স্বর্ণকার।’ চিরকুটে কোনো ঠিকানা লেখা ছিল না।
চিরকুটটি পড়ে ওই নারী প্রতারণার বিষয়টি বুঝতে পেরে পরিচিত এক লোককে ডেকে বিস্তারিত বলেন।
এদিকে আশপাশ থেকে লোকজন জড়ো হয়ে নানা রকম প্রশ্ন করতে থাকলে রিকশাচালক মানিক মিয়া উত্তর দিতে পারেননি। পরে আচারগাঁও ইউপি চেয়ারম্যান রফিকুল ইসলাম ও এলাকাবাসী মিলে তাঁকে পুলিশে সোপর্দ করেন।
নান্দাইল মডেল থানার উপপরিদর্শক (এসআই) নূরুল ইসলাম বলেন, ওই বিস্কুটসদৃশ বস্তুটি সোনা নয়। এ ঘটনায় কেউ মামলা করেননি। আটক মানিক পুলিশকে ওই বস্তুটি কুড়িয়ে পেয়েছেন বলে জানান।
