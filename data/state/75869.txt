



৩ এপ্রিল রাজীব ডান হাত হারান। 
বৃহস্পতিবার গুরুতর আহত হন আয়েশা।


দুই বাসের চাপায় ডান হাত হারানো কলেজছাত্র রাজীব হোসেনের অবস্থার কিছুটা উন্নতি হয়েছে বলে জানিয়েছেন চিকিৎসকেরা। এই ঘটনায় গ্রেপ্তার হওয়া দুই গাড়ির চালককে রিমান্ড শেষে গতকাল রোববার কারাগারে পাঠানো হয়েছে। এদিকে বেপরোয়া দুই বাসের চাপায় পড়ে মেরুদণ্ড ভেঙে যাওয়া আয়েশা খাতুনের স্বাভাবিক জীবনে ফেরার সম্ভাবনাও ক্ষীণ।
৩ এপ্রিল কারওয়ান বাজার এলাকায় দুই বাসের চাপায় কলেজছাত্র রাজীব হোসেনের ডান হাত ছিঁড়ে যায়। ঢাকা মেডিকেল কলেজ হাসপাতালে চিকিৎসাধীন রাজীবের খোঁজখবর রাখার জন্য দিনভর আইসিইউর সামনেই থাকেন তাঁর স্বজনেরা।
ঢাকা মেডিকেলের চিকিৎসক মো. শামছুজ্জামান বলেন, রাজীবের অবস্থার কিছুটা উন্নতি হয়েছে। তাঁর যোগাযোগের মাত্রাটা বেড়েছে। কথা বললে আগের চেয়ে বেশি সাড়া দিচ্ছেন। মাথার সর্বশেষ অবস্থা জানতে আবারও সিটি স্ক্যান করা হয়েছে।
গতকাল দুপুরে ঢাকা মেডিকেল কলেজ হাসপাতালের আইসিইউতে গেলে রাজীবের খালা খাদিজা বেগম প্রথম আলোকে বলেন, রাজীব কোনো কিছুই খাচ্ছেন না। আইসিইউতে নেওয়ার পর থেকে বারবার স্যুপ ও খিচুড়ি খাওয়ানোর চেষ্টা করেছিলেন তাঁরা। প্রথম দিন তিনবার চিমটি পরিমাণ খেয়েছেন। এরপর থেকে আর কিছুই মুখে নেননি।
চিকিৎসক মো. শামছুজ্জামান বলেন, রাজীবের স্বজনেরা বিষয়টি তাঁকে জানিয়েছেন। স্যালাইনের নলও নিচ্ছেন না রাজীব। তিনি বলেন, সুস্থ হয়ে ওঠার জন্য খাওয়াদাওয়া করতে হবে। তাঁকে খেতে উৎসাহিত করার জন্য স্বজনদের সক্রিয় হতে হবে।
রাজীবের দুর্ঘটনায় গ্রেপ্তার স্বজন পরিবহনের চালক খোরশেদ ও বিআরটিসির চালক ওয়াহিদকে দুই দিনের রিমান্ড শেষে শাহবাগ থানার এসআই আফতাব আলী আদালতে হাজির করেন। তদন্ত শেষ না হওয়া পর্যন্ত কারাগারে আটক রাখার আবেদন জানান তিনি। দুই চালকের পক্ষে জামিনের আবেদন করা হলে আদালত তা নাকচ করে দেন।
এদিকে গত বৃহস্পতিবার মেয়ে আহনাব আহমেদকে নিয়ে রিকশায় করে ধানমন্ডির স্কুলে যাওয়ার পথে দুই বাসচালকের প্রতিযোগিতায় গুরুতর আহত আয়েশা খাতুনের কোমর থেকে নিচের অংশ অবশ হয়ে আছে। রাজধানীর ল্যাবএইড হাসপাতালে চিকিৎসাধীন আয়েশাকে চিকিৎসকেরা আরও কয়েক দিন পর্যবেক্ষণে রাখবেন বলে জানিয়েছেন।
ল্যাবএইড হাসপাতালের নিউরোসার্জারি বিভাগের কনসালট্যান্ট মাসুদ আনোয়ার বলেন, আয়েশা খাতুনের মেরুদণ্ড ভেঙে গিয়েছিল। সেটা অস্ত্রোপচার করে ঠিক করা হয়েছে। কিন্তু তাঁর স্পাইনাল কর্ড ‘কমপ্লিটলি ডেমেজ’ হয়ে গেছে। এ কারণে কোমর থেকে পা পর্যন্ত তাঁর অবশ হয়ে যাওয়াটা কতটুকু স্বাভাবিক হবে, তা এখনই বলা যাচ্ছে না। এখানে চিকিৎসার পর তাঁকে ফিজিওথেরাপি নিতে হবে। অবস্থার কিছুটা উন্নতি হলেও সম্পূর্ণ স্বাভাবিক অবস্থায় ফিরে আসার বিষয়টি একেবারেই অনিশ্চিত।
বৃহস্পতিবার সকাল সাড়ে সাতটার দিকে চন্দ্রিমা সুপার মার্কেটের সামনে আসতেই বিকাশ পরিবহনের দুটি বাসের প্রতিযোগিতার মাঝখানে পড়ে যায় মা-মেয়েকে বহন করা রিকশাটি। দুটি বাস দুদিক থেকে চাপ দিয়ে রিকশাটিকে বেশ কিছু দূর টেনে নেয়। দুটি বাসই আটক করেছে পুলিশ। একটি বাসের চালক গ্রেপ্তার হয়েছেন এরই মধ্যে। অন্য বাসের চালককে এখনো খুঁজে পায়নি পুলিশ।
নিউমার্কেট থানার এসআই মতিউর রহমান বলেন, রিমান্ড শেষে বাসচালককে কারাগারে পাঠানো হয়েছে। জিজ্ঞাসাবাদে তিনি দাবি করেছেন, ঘটনাস্থলে তাঁর বাসটি দাঁড়িয়ে ছিল। এ সময় অন্য গাড়িটি এসে তাকে চাপা দেয়। দুই বাসের চিপায় রিকশাটি পড়ে যায়। তিনি বলেন, অন্য বাসের চালকের শুধু নাম বলতে পারছেন বাসের মালিক। ঠিকানা জানেন না। তবে পূর্ণাঙ্গ নাম-ঠিকানা না দিলে বাস দুটি আর ফেরত পাবেন না বলে জানিয়ে দেওয়া হয়েছে তাঁকে।
