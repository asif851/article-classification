
চট্টগ্রামের ফৌজদারহাট ক্যাডেট কলেজ এলাকায় আজ বুধবার ভোর সাড়ে ছয়টার দিকে তেলবাহী একটি ট্রেনের ইঞ্জিন ও পাঁচটি বগি লাইনচ্যুত হয়েছে। এতে চট্টগ্রামের সঙ্গে দেশের অন্যান্য অঞ্চলের রেলযোগাযোগ বন্ধ হয়ে যায়। সকাল নয়টার দিকে উদ্ধারকাজ শুরু হয়েছে।তেলবাহী ট্রেনটি চট্টগ্রাম বন্দর থেকে ফৌজদারহাট স্টেশনে যাচ্ছিল। স্টেশনের প্রবেশপথে ট্রেনটির ইঞ্জিন ও তেলবাহী পাঁচটি বগি লাইনচ্যুত হয়। এর মধ্যে তেলবাহী দুটি বগি অন্য দিকের লাইনে (ডাউন লাইন) পড়ে। রেলওয়ে পূর্বাঞ্চলের প্রধান প্রকৌশলী আবদুল হাই প্রথম আলোকে বলেন, ‘ট্রেনটির চালক সিগন্যাল অমান্য করে স্টেশনে প্রবেশের চেষ্টা করায় এ দুর্ঘটনা ঘটেছে। দুর্ঘটনা তদন্তে দুটি কমিটি করা হয়েছে। ট্রেনটির দুই চালক উত্তম কুমার ভট্টাচার্য ও দিদারুল আলমকে সাময়িকভাবে বরখাস্ত করা হয়েছে।’ফৌজদারহাট স্টেশনের স্টেশনমাস্টার মো. সামসুদ্দোহা জানান, এ ঘটনার পর সকাল সাড়ে ১০টা পর্যন্ত পাঁচটি ট্রেন চট্টগ্রাম স্টেশন ছাড়েনি। অপরদিকে চট্টগ্রামমুখী চারটি ট্রেন বিভিন্ন স্টেশনে আটকা পড়েছে। চট্টগ্রাম স্টেশন ছাড়েনি ঢাকামুখী সুবর্ণ এক্সপ্রেস, মহানগর প্রভাতী ও চট্টলা এক্সপ্রেস। এ ছাড়া রয়েছে সিলেটগামী পাহাড়িকা ও চাঁদপুরগামী সাগরিকা এক্সপ্রেস।সিলেট থেকে ছেড়ে আসা চট্টগ্রামমুখী উদয়ন এক্সপ্রেস ফৌজদারহাট স্টেশনে আটকা পড়েছে। ঢাকা থেকে আসা চট্টগ্রাম মেইল সীতাকুণ্ড স্টেশনে, মহানগর গোধূলি কুমিরা স্টেশনে এবং তূর্ণা নিশীথা সিনকি আস্তানায় আটকা পড়েছে।
