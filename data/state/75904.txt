
সুপ্রিম কোর্টের রেজিস্ট্রারের কার্যালয় থেকে দুর্নীতি দমন কমিশনকে (দুদক) দেওয়া চিঠি কেন আইনগত কর্তৃত্ববহির্ভূত হবে না তা জানতে চেয়ে রুল দিয়েছেন হাইকোর্ট।
আপিল বিভাগের সাবেক বিচারপতি জয়নুল আবেদিনের বিষয়ে দুদকের ব্যবস্থা গ্রহণ সমীচীন নয় বলে বলে সুপ্রিম কোর্ট রেজিস্ট্রার কার্যালয় থেকে সম্প্রতি একটি চিঠি দেওয়া হয়। ২৮ মার্চ অতিরিক্ত রেজিস্ট্রার অরুণাভ চক্রবর্তী স্বাক্ষরিত ওই চিঠিটি আদালতের দৃষ্টি আকর্ষণ করেন সুপ্রিম কোর্টের আইনজীবী বদিউজ্জামান তফাদার। পরে শুনানি শেষে আদালত ওই রুল দেন।
আদালত সুপ্রিম কোর্টের রেজিস্ট্রার জেনারেল, দুদক চেয়ারম্যান, আপিল বিভাগের অতিরিক্ত রেজিস্ট্রার অরুণাভ চক্রবর্তী ও বিচারপতি জয়নুল আবেদীনকে রুলের জবাব দিতে বলেছেন।
বিচারপতি এম ইনায়েতুর রহিম ও বিচারপতি সহিদুল করিমের হাইকোর্ট বেঞ্চ গতকাল সোমবার এই রুল দেন। আদালত ১৯ অক্টোবর রুল শুনানির দিন ধার্য করে অ্যামিকাস কিউরি হিসেবে তিনজন জ্যেষ্ঠ আইনজীবীর নাম ঘোষণা করা হয়েছে। তাঁরা হলেন, সুপ্রিম কোর্টের আইনজীবী সমিতির সভাপতি জয়নুল আবেদীন, আইনজীবী এ এম আমিন উদ্দিন ও আইনজীবী প্রবীর নিয়োগী।
