
ঢাকার নবাবগঞ্জ উপজেলা সদরের দোহার-নবাবগঞ্জ কলেজকে সরকারীকরণের জন্য তালিকাভুক্ত করায় গতকাল বুধবার প্রতিষ্ঠানের শিক্ষক, শিক্ষার্থী ও অভিভাবকেরা আনন্দ শোভাযাত্রা করেছেন।কলেজের শিক্ষক-শিক্ষার্থী সূত্রে জানা গেছে, গতকাল দুপুরে কলেজ ক্যাম্পাসে মুখে রং মেখে আনন্দ উল্লাস করেন শিক্ষক, সাবেক-বর্তমান শিক্ষার্থী ও তাদের অভিভাবকেরা। পরে ক্যাম্পাস থেকে আনন্দ শোভাযাত্রা বের করা হয়। শোভাযাত্রাটি বাগমারা বাজার পর্যন্ত গিয়ে পুনরায় কলেজে ফিরে এসে শেষ হয়। পরে কলেজ চত্বরে সভা অনুষ্ঠিত হয়।এ সময় কলেজ পরিচালনা পর্ষদের সভাপতি সাংসদ সালমা ইসলাম বলেন, ‘মাননীয় প্রধানমন্ত্রী শেখ হাসিনা তাঁর দেওয়া প্রতিশ্রুতি রক্ষা করেছেন। আমরা তাঁকে অভিনন্দন জানাচ্ছি এবং কৃতজ্ঞতা প্রকাশ করছি।’
