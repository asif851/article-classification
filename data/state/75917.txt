
শিশু গৃহকর্মী নির্যাতনের ঘটনায় বহিষ্কৃত ক্রিকেটার শাহাদাত হোসেন ও তাঁর স্ত্রী জেসমিন জাহান নিত্যর বিরুদ্ধে করা মামলা ঢাকার নারী ও শিশু নির্যাতন দমন ট্রাইব্যুনালে পাঠানো হচ্ছে।
আজ মঙ্গলবার সকালে ঢাকার মহানগর হাকিম নুরু মিয়ার আদালতে এই মামলার অভিযোগপত্রসহ নথি উপস্থাপন করা হয়। ট্রাইব্যুনালে বদলি সংক্রান্ত আদেশের জন্য বিচারক মামলার নথি ঢাকার মুখ্য মহানগর হাকিম আদালতে পাঠান।
গত বছরের ১৯ ডিসেম্বর মিরপুর মডেল থানার পরিদর্শক শফিকুর রহমান ঢাকার মুখ্য মহানগর হাকিম আদালতে অভিযোগপত্র দাখিল করেন। অভিযোগপত্রভুক্ত আসামি শাহাদাত হোসেন ও তাঁর স্ত্রী জেসমিন জাহান ওরফে নিত্য জামিনে আছেন। গত ১ ডিসেম্বর জেসমিন ও ৮ ডিসেম্বর শাহাদাত ঢাকার মহানগর দায়রা জজ আদালত থেকে অন্তর্বর্তীকালীন জামিন পান।
অভিযোগপত্রে বলা হয়, গৃহকর্মী মাহফুজা আক্তারকে মেরে তাঁর পা এবং হাতের আঙুল ভেঙে দিয়েছেন শাহাদাত ও তাঁর স্ত্রী। সে বাসা থেকে যাতে পালাতে না পারে, এ জন্য এক বছর ধরে তাকে বাথরুমে ঘুমাতে বাধ্য করা হয়। রিমান্ডে জিজ্ঞাসাবাদে শাহাদাত নির্যাতনের কথা স্বীকার করেন। নির্যাতনের শিকার মাহফুজা ঢাকা মেডিকেল কলেজ হাসপাতালে চিকিৎসা নেয়। শাহাদাত ও তাঁর স্ত্রীর বিরুদ্ধে নারী ও শিশু নির্যাতন দমন আইনের ৪ এর (২) খ ধারায় শারীরিক নির্যাতনের অভিযোগ আনা হয়েছে।  গৃহকর্মী মাহফুজা আক্তার হ্যাপিকে (১১) নির্যাতনের অভিযোগে শাহাদাত ও তাঁর স্ত্রীর বিরুদ্ধে গত ৬ সেপ্টেম্বর রাজধানীর মিরপুর থানায় নারী ও শিশু নির্যাতন দমন আইনে মামলা করেন খন্দকার মোজাম্মেল হক। এ ঘটনায় গত ৩ অক্টোবর রাতে রাজধানীর মালিবাগে বাবার বাসা থেকে জেসমিন জাহানকে গ্রেপ্তার করে পুলিশ। ৫ অক্টোবর শাহাদাত হোসেন আদালতে আত্মসমর্পণ করলে তাঁকে কারাগারে পাঠানোর আদেশ দেওয়া হয়।
