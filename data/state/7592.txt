
তিন দফা রিমান্ড শেষে বিএনপি চেয়ারপারসন খালেদা জিয়ার ব্যক্তিগত সহকারী শিমুল বিশ্বাসকে কারাগারে পাঠিয়েছেন আদালত। তবে নতুন দুটি মামলায় তাঁকে গ্রেপ্তার দেখিয়ে পুলিশ আরও ২০ দিনের রিমান্ড আবেদন করেছিল। আদালত এ রিমান্ড আবেদনের ওপর শুনানির জন্য আগামী রোববার দিন ধার্য করেছেন।আজ সোমবার ঢাকার মুখ্য মহানগর হাকিম আদালত (সিএমএম) এ আদেশ দিয়েছেন।
শিমুল বিশ্বাসের আইনজীবী সৈয়দ জয়নুল আবেদিন মেজবাহ প্রথম আলোকে বলেন, পুলিশ ২০১৫ সালে গুলশান থানায় করা নাশকতার একটি মামলায় এবং চলতি মাসে বংশাল থানায় করা আরও একটি নাশকতার মামলায় তাঁকে গ্রেপ্তার দেখিয়েছে। নতুন এ দুই মামলায় পুলিশ তাঁর ২০ দিনের রিমান্ড চেয়েছিল। আমরা শিমুলের জামিন আবেদন করেছিলাম। কিন্তু আদালত জামিন আবেদন নাকচ করে দিয়েছেন।
প্রসঙ্গত, ৮ ফেব্রুয়ারি খালেদা জিয়ার রায় শেষে পুরান ঢাকার বকশীবাজারে স্থাপিত বিশেষ জজ আদালত থেকে গ্রেপ্তার করার পর প্রথমে শাহবাগ থানার একটি মামলায় শিমুল বিশ্বাসকে পাঁচ দিনের রিমান্ডে নেয় পুলিশ। এরপর ১৫ ফেব্রুয়ারি শাহবাগ থানার আরেকটি মামলায় তাঁকে আরও পাঁচ দিনের রিমান্ডে নেওয়া হয়। সর্বশেষ ২০ ফেব্রুয়ারি রমনা থানার আরেক মামলায় তাঁর পাঁচ দিনের রিমান্ড মঞ্জুর করেন আদালত।
