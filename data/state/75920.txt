

মিয়ানমার থেকে নৌপথে বাংলাদেশে অনুপ্রবেশের সময় আজ বুধবার ভোরের দিকে রোহিঙ্গাদের ১১টি নৌকা ডুবে যায়। বঙ্গোপসাগর ও নাফ নদীর মোহনায় এ দুর্ঘটনা ঘটে। এরপর বেলা দেড়টা পর্যন্ত আটজন রোহিঙ্গার লাশ উদ্ধার করা হয়েছে।
কক্সবাজারের টেকনাফ উপজেলার সাবরাং ইউনিয়ন পরিষদের (ইউপি) ৯ নম্বর ওয়ার্ডের সদস্য ফজলুল হক প্রথম আলোকে বলেন, বদরমোকাম এলাকার উপকূলে নৌকাডুবির ঘটনা ঘটে। নৌকাডুবির পর অনেকে সাঁতরে তীরে উঠেছেন। এখান থেকে পাঁচটি লাশ উদ্ধার করা হয়েছে।
সাঁতরে তীরে উঠা কয়েকজন রোহিঙ্গার বরাত দিয়ে ফজলুল হক বলেন, শতাধিক রোহিঙ্গা এখনো নিখোঁজ। মোহনা অতিক্রম করার সময় নৌকা উল্টে যায়। একেকটি নৌকায় ২৫ থেকে ৩০ জন যাত্রী ছিল, যা ধারণ ক্ষমতার বেশি।
সাবরাং ইউপির ৭ নম্বর ওয়ার্ডের সদস্য নুরুল আমিন বলেন, পশ্চিম পাড়া সৈকত থেকে একটি লাশ উদ্ধার করা হয়েছে।
টেকনাফ সদরের ৩ নম্বর ওয়ার্ডের সদস্য শাহ আলম বলেন, লম্বুবিহটি থেকে দুটি লাশ উদ্ধার করা হয়েছে।
টেকনাফ মডেল থানার ভারপ্রাপ্ত কর্মকর্তা (ওসি) মো. মাঈনুদ্দিন খান বলেন, ‘স্থানীয় ব্যক্তিদের কাছ থেকে রোহিঙ্গাদের ১১টি নৌকাডুবির ঘটনা শুনেছি। ঘটনাস্থলে পুলিশ পাঠানো হচ্ছে।’ এ পর্যন্ত আটজন রোহিঙ্গার লাশ উদ্ধার করা হয়েছে।
আরও পড়ুন :
রোহিঙ্গাদের ফেরাতে চাপ দিন রোহিঙ্গারা ছড়িয়ে পড়ছে গ্রামগঞ্জে
 
