
নড়াইলে বীরশ্রেষ্ঠ নূর মোহাম্মদ গ্রন্থাগার ও স্মৃতি জাদুঘরে নূর মোহাম্মদের ব্যবহার করা নিজের সাইকেলটি হস্তান্তর করা হয়েছে। গতকাল রোববার দুপুরে তাঁর ৮১তম জন্মবার্ষিকী উপলক্ষে অনুষ্ঠানে তাঁর স্ত্রী ফজিলাতুন্নেসা ও ফজিলাতুন্নেসার ভাতিজা এমদাদুল হক জেলা প্রশাসক হেলাল মাহমুদ শরীফের কাছে সাইকেলটি হস্তান্তর করেন। জেলা প্রশাসক বীরশ্রেষ্ঠ নূর মোহাম্মদ ট্রাস্টের সভাপতি।এ সময় অন্যদের মধ্যে উপস্থিত ছিলেন ট্রাস্টের সাধারণ সম্পাদক আজিজুর রহমান ভূঁইয়া, জেলা পরিষদের প্রশাসক সোহরাব হোসেন বিশ্বাস, অতিরিক্ত পুলিশ সুপার মো. জাহিদুল ইসলাম, জেলা আইনজীবী সমিতির সভাপতি মো. গোলাম নবী, জেলা মুক্তিযোদ্ধা সংসদের ডেপুটি কমান্ডার এস এ মতিন, উপজেলা পরিষদের সাবেক চেয়ারম্যান মুক্তিযোদ্ধা শরীফ হুমায়ুন কবির, সহকারী কমিশনার (ভূমি) শিমুল কুমার সাহা, আইনজীবী এম এম দাউদ আলী প্রমুখ।ফজিলাতুন্নেসা বলেন, তাঁর ভাতিজা এমদাদুল হক এত দিন ধরে নূর মোহাম্মদের সাইকেলটি সযত্নে ব্যবহার ও সংরক্ষণ করেছেন।জন্মবার্ষিকী উপলক্ষে সাইকেল হস্তান্তর ও আলোচনা সভা হয় সদর উপজেলার নূর মোহাম্মদ নগরের বীরশ্রেষ্ঠ নূর মোহাম্মদ গ্রন্থাগার ও স্মৃতি জাদুঘরে। এর আগে সেখান থেকে শোভাযাত্রা বের করা হয়। পরে তাঁর জন্মভিটার স্মৃতিসৌধে পুষ্পস্তবক অর্পণ করা হয় এবং পুলিশের একটি দল স্মৃতিসৌধে গার্ড অব অনার দেয়। নূর মোহাম্মদ ১৯৩৬ সালের ২৬ ফেব্রুয়ারি নড়াইল সদর উপজেলার মহিষখোলা গ্রামে (বর্তমানে নূর মোহাম্মদ নগর) জন্মগ্রহণ করেন।
 
