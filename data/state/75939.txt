
খাগড়াছড়ির রামগড়-অযোদ্ধা সড়কে পিলাক নদের ওপর নির্মিত সেতুতে একাধিক গর্তের সৃষ্টি হয়েছে। সরেজমিনে দেখা যায়, সেতুতে তিনটি বড় গর্ত। এতে যান চলাচলে প্রতিবন্ধকতার সৃষ্টি হচ্ছে। বিপাকে পড়েছে সাধারণ মানুষ।উপজেলা সদর থেকে প্রায় সাত কিলোমিটার দূরে রামগড় এক নম্বর ইউনিয়নের পিলাক ঘাট এলাকায় সেতুটির অবস্থান। এলাকায় এটি পিলাক সেতু নামে পরিচিত। রামগড় ইউনিয়ন পরিষদের (ইউপি) চেয়ারম্যান মো. শাহ আলম মজুমদার প্রথম আলোকে বলেন, ২০০ ফুট দৈর্ঘ্য ও ১৮ ফুট প্রস্থের সেতুটি এক কোটি ৫৪ লাখ টাকা ব্যয়ে নির্মাণ করেছে পার্বত্য চট্টগ্রাম উন্নয়ন বোর্ড। ২০০০-০১ অর্থবছরে সেতুটি নির্মাণ করা হয়। নির্মাণের তিন বছর পর ফাটল ধরা পড়লেও মেরামত করা হয়নি। এতে ধীরে ধীরে ফাটল বড় গর্তের আকার ধারণ করে।রামগড়ের বাসিন্দা মো. ফারুকুর রহমান, শুভাশীষ দাশ, সাইফুল ইসলাম ও কালাচান ত্রিপুরা জানান, সেতুটি খুবই গুরুত্বপূর্ণ। কিন্তু দীর্ঘদিনেও এর মেরামতে উদ্যোগ নেওয়া হয়নি। এতে দুর্গম লক্ষ্মীছড়া, অভ্যাছড়া, পিলাক, অযোদ্ধা, আচালং, তবলছড়ি ও বেলছড়ি এলাকার লোকজন দুর্ভোগে রয়েছে।উন্নয়ন বোর্ডের কার্য সহকারী কৃষ্ণ ত্রিপুরা বলেন, উন্নয়ন বোর্ডের নির্বাহী প্রকৌশলীকে বিষয়টি লিখিতভাবে জানানো হয়েছে।নির্বাহী প্রকৌশলী প্রকৃতি বিজয় চাকমা বলেন, শিগগিরই এ ব্যাপারে প্রয়োজনীয় ব্যবস্থা নেওয়া হবে। সমস্যা ছোটখাটো হলে সংস্কার করা হবে। সমস্যা বড় হলে সংশ্লিষ্ট মন্ত্রণালয়ে চিঠি দেওয়া হবে।
 
