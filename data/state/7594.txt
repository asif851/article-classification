
আওয়ামী লীগের প্রচার ও প্রকাশনা সম্পাদক হাছান মাহমুদ বলেছেন, জিয়া পরিবারের দুর্নীতি নতুন নয়। এ ধরনের খবর আগেও বেরিয়েছে।
আজ রোববার জাতীয় প্রেসক্লাবের সামনে মানবাধিকার প্রতিষ্ঠা ও বাস্তবায়ন সংস্থা আয়োজিত আন্তর্জাতিক মানবাধিকার দিবস উপলক্ষে আয়োজিত মানববন্ধনে হাছান মাহমুদ এ কথা বলেন।
সাবেক এই মন্ত্রী বলেন, জিয়া পরিবারের দুর্নীতির খবর নতুন নয়। সিঙ্গাপুরে আরাফাত রহমান কোকোর দুর্নীতি ধরা পড়েছিল। এফবিআই এসে তারেক রহমানের দুর্নীতির বিরুদ্ধে সাক্ষ্য দিয়েছিল। খালেদা জিয়া নিজেই জরিমানা দিয়ে কালোটাকা সাদা করে স্বীকার করে নিয়েছিলেন তিনি দুর্নীতির মাধ্যমে অর্থ উপার্জন করেছেন। সুতরাং বিএনপি চেয়ারপারসন স্বীকার করে নিয়েছেন তিনি এবং তাঁর পরিবার দুর্নীতিবাজ।
আওয়ামী লীগের এই নেতা বিএনপি মহাসচিব মির্জা ফখরুল ইসলাম আলমগীর ও অন্য নেতাদের বক্তব্যের সমালোচনা করে বলেন, তাঁরা দুর্নীতিবাজদের পক্ষে নির্লজ্জ আস্ফালন করেছেন। তিনি বলেন, ‘যখন আরাফাত রহমান কোকোর দুর্নীতি ধরা পড়ল এবং যখন তারেকের দুর্নীতির খবর বের হলো, তখনো বিএনপি নেতারা এ ধরনের আস্ফালন এবং সংবাদ সম্মেলন করে বলেছিলেন এগুলো মিথ্যাচার কিন্তু পরবর্তী সময়ে সেগুলো প্রমাণিত হয়েছে। তাই মির্জা ফখরুলকে বলব অন্য কাউকে দোষারোপ না করে দলীয় প্রধানের দুর্নীতির জন্য তাঁকে (চেয়ারপারসন) জাতির কাছে ক্ষমা চাইতে বলেন।’
সাবেক বন ও পরিবেশমন্ত্রী হাছান মাহমুদ বলেন, বিএনপি নেতা–কর্মীরা এখন বিভিন্ন অনুষ্ঠানে মানবাধিকারের কথা বলেন। যারা জীবন্ত মানুষের গায়ে পেট্রল ঢেলে দিয়ে পুড়িয়ে হত্যা করে, ক্ষমতায় যাওয়ার জন্য যারা দিনের পর দিন অবরোধের নামে বাংলাদেশের মানুষকে অবরুদ্ধ করে রাখে, যারা ঘুমন্ত মানুষের ওপর পেট্রলবোমা নিক্ষেপ করে পুড়িয়ে হত্যা করে, যারা বাস-ট্রাকের ড্রাইভারদের ওপর বোমা নিক্ষেপ করে, যারা সিএনজি অটোরিকশাচালকদের সিএনজি থেকে নামিয়ে গায়ে আগুন জ্বালিয়ে দেয়, তাদের মুখে মানবাধিকার মানায় না। বিএনপি মানবাধিকারের চরম লঙ্ঘন করেছে। আর এটি শুরু করেছেন তাদের নেতা বিএনপির প্রতিষ্ঠাতা জিয়াউর রহমান বঙ্গবন্ধুর হত্যার বিচারের পথ রুদ্ধ করে।
মানববন্ধনে সংগঠনের চেয়ারম্যান এম এ খালেক, মহাসচিব নুরুল ইসলাম, উপদেষ্টা আবদুল খালেক, কামরুল ইসলাম, হাবিবুর রহমান প্রমুখ উপস্থিত ছিলেন।
