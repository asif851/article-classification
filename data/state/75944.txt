
আন্তর্জাতিক অপরাধ ট্রাইব্যুনাল-২-এ আজ মঙ্গলবার জামায়াতে ইসলামীর সেক্রেটারি জেনারেল আলী আহসান মোহাম্মাদ মুজাহিদের বিরুদ্ধে আসামিপক্ষের অভিযোগের বিষয়ে যুক্তি উপস্থাপন করা হয়। একপর্যায়ে আসামির কাঠগড়ায় থাকা মুজাহিদ কেঁদে ফেলেন। ট্রাইব্যুনালে থাকা মুজাহিদের স্ত্রী, দুই ছেলে ও এক মেয়েও তাঁর কান্না দেখে কেঁদে ফেলেন।আজ মঙ্গলবার বিচারপতি ওবায়দুল হাসানের নেতৃত্বে তিন সদস্যের আন্তর্জাতিক অপরাধ ট্রাইব্যুনাল-২-এ মানবতাবিরোধী অপরাধের মামলায় আসামিপক্ষ মুজাহিদের বিরুদ্ধে আনা সপ্তম ও শেষ অভিযোগের বিষয়ে যুক্তি উপস্থাপন করেন।  আসামিপক্ষের আইনজীবী মিজানুর রহমান এবং মুন্সি আহসান কবির মুজাহিদের বিরুদ্ধে আনা সাতটি অভিযোগের বিষয়ে যুক্তি উপস্থাপন শেষ করেছেন। আগামী বৃহস্পতিবার মুজাহিদের পক্ষে আসামিপক্ষের প্রধান আইনজীবী আবদুর রাজ্জাকের যুক্তি উপস্থাপনের দিন ধার্য আছে। যুক্তি উপস্থাপন শেষে রায়ের দিন ধার্য করবেন ট্রাইব্যুনাল।
