
মাদক ভয়াবহ সামাজিক ব্যাধিতে পরিণত হয়েছে উল্লেখ করে স্বরাষ্ট্রমন্ত্রী আসাদুজ্জামান খান কামাল বলেন, আইন প্রয়োগ করে কঠোর হয়েও মাদক নিয়ন্ত্রণে হিমশিম খেতে হচ্ছে।আজ মঙ্গলবার রাজধানীর একটি পাঁচতারা হোটেলে মাদকবিরোধী একটি চলচ্চিত্রের শুভমুক্তি উপলক্ষে আয়োজিত সংবাদ সম্মেলন শেষে মন্ত্রী এ কথা বলেন। মাদকদ্রব্য ও নেশা নিরোধ সংস্থা-মানস প্রযোজিত এই চলচ্চিত্রের নাম ‘স্বর্গ থেকে নরক’। ২৫ ডিসেম্বর এটি মুক্তি পাবে। চিত্রনাট্য ও পরিচালনা করেছেন মানসের প্রতিষ্ঠাতা সভাপতি অধ্যাপক অরূপ রতন চৌধুরী। চলচ্চিত্রটি দেখতে মন্ত্রী সবার প্রতি আহ্বান জানান।
স্বরাষ্ট্রমন্ত্রী বলেন, মানুষকে সচেতন করতে না পারলে মনে হয় হেরে যাব। তবে আমরা হারতে চাই না।
আগামীকাল বিজয় দিবসে কোনো নাশকতার আশঙ্কা রয়েছে কি না, জানতে চাইলে মন্ত্রী বলেন, সরকার মনে করে এ রকম কোনো কর্মকাণ্ড হবে না। সব কিছু নিয়ন্ত্রণে রয়েছে।
সংবাদ সম্মেলনে চলচ্চিত্রটির চার মিনিটের একটি ট্রেলার দেখানো হয়। অনুষ্ঠানে চলচ্চিত্রটির পরিচালক অরূপ রতন চৌধুরী বলেন, বাংলাদেশে বর্তমানে প্রায় ৭০ লাখ মানুষ মাদকাসক্ত। এর মধ্যে ৮০ শতাংশই যুবক। তাঁদের মধ্যে আবার ৪৩ শতাংশ বেকার। ৫০ শতাংশ অপরাধের সঙ্গে জড়িত। এখন আলো ঝলমল নগরের প্রাণকেন্দ্র থেকে শুরু করে অন্ধকার গ্রামেও মাদকের বিচরণ। স্কুলের ছাত্রছাত্রীরাও মাদকাসক্ত হয়ে পড়ছে। তিনি আশা করেন, প্রত্যেক পরিবার চলচ্চিত্রটি দেখলে উপকৃত হবে।
সংবাদ সম্মেলন শেষে সাংবাদিকদের প্রশ্নের উত্তরে স্বরাষ্ট্রমন্ত্রী বিজয় দিবসের নিরাপত্তা নিয়ে কথা বলেন। তিনি বলেন, নিরাপত্তা বাহিনী ও গোয়েন্দা সংস্থা খুবই তৎপর। আমরা মনে করি, বিজয় দিবসে এ ধরনের কোনো কর্মকাণ্ড হবে না।
চলচ্চিত্রটির শুভমুক্তি উপলক্ষে এই সংবাদ সম্মেলনে বক্তব্য দেন তথ্যসচিব মোরতোজা আহমেদ, মাদকদ্রব্য নিয়ন্ত্রণ অধিদপ্তরের মহাপরিচালক খন্দকার রকিবুর রহমান, মনোরোগ বিশেষজ্ঞ গোলাম রব্বানী ও চলচ্চিত্রটির নায়িকা নিপুণ।
