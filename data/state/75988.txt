
পহেলা অক্টোবর থেকে যুক্তরাজ্য যেতে ইচ্ছুক বাংলাদেশিদের ভিসা প্রসেসিং ভারতের রাজধানী নয়াদিল্লিতে স্থানান্তর হচ্ছে। তবে এতে ভিসা দেওয়ার সময়সীমা ও সেবার মানের কোনো পরিবর্তন হবে না বলে জানিয়েছে ঢাকার ব্রিটিশ হাইকমিশন।
আজ বৃহস্পতিবার হাইকমিশনের এক বিজ্ঞপ্তিতে এ কথা বলা হয়।
বেশ কিছুদিন ধরে ব্রিটিশ হাইকমিশনের ভিসা-সেবা ঢাকা থেকে দিল্লিতে স্থানান্তর নিয়ে সংবাদমাধ্যম ও সামাজিক যোগাযোগের মাধ্যমগুলোতে নানা ধরনের সংবাদ আসতে থাকে। ভিসাপ্রার্থী অনেকের মধ্যে হতাশা তৈরি হয়।
ভিসা প্রসেসিং প্রক্রিয়া দিল্লিতে স্থানান্তরের ব্যাখ্যা দিয়ে আজ ব্রিটিশ হাইকমিশনের বিজ্ঞপ্তিতে বলা হয়, বৈশ্বিক কৌশলের অংশ হিসেবে ব্রিটিশ ভিসা অ্যান্ড ইমিগ্রেশন কর্তৃপক্ষ বিশ্বের বিভিন্ন দেশ থেকে ভিসা প্রসেসিং সেন্টারের সংখ্যা কমিয়ে আনার সিদ্ধান্ত নিয়েছে। এ সিদ্ধান্তের পেছনে ব্রিটিশ করদাতাদের অর্থ সাশ্রয়ের বিষয়টি অন্যতম প্রধান কারণ বলে বিবৃতিতে জানানো হয়েছে।
বিশ্বব্যাপী সাশ্রয়ের বিষয়টি বিবেচনায় নিয়ে ব্রিটিশ হাইকমিশনের ভিসা প্রসেসিং কার্যক্রম নয়াদিল্লিতে স্থানান্তরের সিদ্ধান্ত নেওয়া হয়েছে বলে বিজ্ঞপ্তিতে উল্লেখ করা হয়। এর ফলে ১ অক্টোবর থেকে বাংলাদেশে আবেদন করা সব ভিসা আবেদন নয়াদিল্লির ব্রিটিশ হাইকমিশনের ভিসা শাখা পর্যালোচনা করবে।
ভিসাপ্রার্থীদের আশ্বস্ত করে বলা হয়, ভিসা দেওয়ার ক্ষেত্রে সিদ্ধান্ত গ্রহণের বিষয়টি স্থানান্তর হলেও ভিসার আবেদন আগের মতোই ঢাকা ও সিলেটের ভিসা অ্যাপ্লিকেশন সেন্টারে গ্রহণ করা হবে। ভিসা ফিসহ আনুষঙ্গিক সব খরচও বর্তমান অঙ্কের মধ্যেই থাকবে।
বিবৃতিতে আরও বলা হয়, ভিসা পাওয়ার সময়সীমাও পরিবর্তন হবে না। বর্তমান নিয়ম অনুযায়ী সেটেলমেন্ট আবেদন ১৫ দিন এবং নন সেটেলমেন্ট আবেদন ৬০ দিনের মধ্যে নিষ্পত্তি করা হবে।
এ ছাড়াও ভিসার জন্য কোনো আবেদনকারীকেই দিল্লি যেতে হবে না। আবেদনকারীদের পাসপোর্টও বাংলাদেশে থাকবে। শুধু সিদ্ধান্ত আসবে দিল্লিতে অবস্থিত ব্রিটিশ হাইকমিশন থেকে। 
