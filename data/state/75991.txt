
রাজশাহীর চারঘাট উপজেলার চার মাদক ব্যবসায়ী মাদক ব্যবসা ছেড়ে স্বাভাবিক জীবনে ফিরে আসার শপথ নিয়েছেন। উপজেলা নির্বাহী কর্মকর্তার (ইউএনও) কার্যালয়ে গতকাল মঙ্গলবার স্বেচ্ছায় তাঁরা এ শপথ নেন।শপথ নেওয়া ব্যক্তিরা হলেন উপজেলার গৌড়শহরপুর নতুনপাড়া এলাকার একাব্বর আলী (৩৬) ও তাঁর স্ত্রী রাশিদা বেগম (৩২), একই এলাকার মামুনের স্ত্রী রেখা বেগম (৩৬) ও তফাজ্জল হোসেনের স্ত্রী শিখা বেগম (৩৪)। এত দিন তাঁরা নিজেরা মাদক সেবনের পাশাপাশি মাদক ব্যবসাও করে আসছিলেন। এখন থেকে তাঁরা আর মাদক বিক্রি ও সেবন করবেন না বলে শপথ নিয়ে ৩০০ টাকার স্ট্যাম্পে স্বাক্ষর করেন। এ ছাড়া স্বেচ্ছায় পবিত্র কোরআন শরিফ নিয়েও প্রতিজ্ঞা করেন।তাঁদের শপথবাক্য পাঠ করান ইউএনও রাসেল সাবরিন। এ সময় উপস্থিত ছিলেন উপজেলা সহকারী কমিশনার (ভূমি) জাকিউল ইসলাম, উপজেলা পরিষদের ভাইস চেয়ারম্যান তহমিনা খাতুন, যুব উন্নয়ন কর্মকর্তা রুহুল আমিন, চারঘাট মডেল থানার ভারপ্রাপ্ত কর্মকর্তা (ওসি) আলমগীর হোসেন, চারঘাট পৌরসভার কাউন্সিলর তামিয়েন্নেছা, পৌর আওয়ামী লীগের সাধারণ সম্পাদক একরামুল হক প্রমুখ।একাব্বর চোখের জল ফেলতে ফেলতে বলেন, ‘এই অবৈধ ব্যবসা ছেড়ে আমি ভালো হতে চাই, ভালোভাবে বাঁচতে চাই। আমি আমার ছেলেকে লেখাপড়া শেখাতে চাই।’ইউএনও রাসেল সাবরিন বলেন, মাদক ছেড়ে দেওয়ার শপথ নেওয়া চারজনের কর্মসংস্থান করে দেওয়াসহ সব ধরনের সহায়তার আশ্বাস দেন তিনি।
