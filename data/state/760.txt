
কক্সবাজারের মহেশখালী উপজেলার ঝরে পড়া শিক্ষার্থীদের বিদ্যালয়মুখী করতে ছয় বছর আগে চালু হয়েছিল আনন্দ স্কুল। অথচ পঞ্চম শ্রেণির সমাপনী পরীক্ষার দোরগোড়ায় পেঁৗছানোর আগেই ঝরে পড়েছে অধিকাংশ শিক্ষার্থী। ঝরে পড়া শিশুদের বেশির ভাগই পরিবারের দারিদ্রে্যর কারণে বিভিন্ন পেশায় যুক্ত হয়ে পড়েছে।উপজেলা প্রাথমিক শিক্ষা কার্যালয় সূত্রে জানা যায়, ৭ থেকে ১৪ বছর বয়সী শিশুদের বিদ্যালয়মুখী করতে ‘রিচিং আউট অব স্কুল চিলড্রেন’ নামের প্রকল্পের আওতায় ২০১০ সালে উপজেলার একটি পৌরসভা ও সাতটি ইউনিয়নে ৩৬২টি আনন্দ স্কুল খোলা হয়। প্রতিটি বিদ্যালয়ে একজন শিক্ষক ও ৩৫ জন শিক্ষার্থী থাকার নিয়ম। সে অনুযায়ী প্রকল্প শুরুর সময় শিক্ষার্থী ছিল ১২ হাজার ৬৭০ জন। গত বছর এসব শিক্ষার্থী সমাপনী পরীক্ষায় অংশ নেওয়ার কথা থাকলেও পরীক্ষা দিয়েছে মাত্র ২ হাজার ৪৪ জন। পাস করেছে ১ হাজার ৪১৪ জন। এসব আনন্দ স্কুলের ১০ হাজার ৬২৬ জন শিক্ষার্থী পঞ্চম শ্রেণিতে ওঠার আগেই ঝরে গেছে।২০১১ সালের শুরুর দিকে মাতারবাড়ি ইউনিয়নে আরও ৭৫টি আনন্দ স্কুল খোলা হয়। এ বিদ্যালয়গুলোতে শিক্ষার্থী ভর্তি হয় আরও ২ হাজার ৬২৫ জন। অথচ ওই বিদ্যালয়গুলোতে এখন পড়ছে ১ হাজার ২১২ জন। ফলে সমাপনী পরীক্ষা দেওয়ার আগেই এসব বিদ্যালয়ের ১ হাজার ৪১৩ জন শিক্ষার্থী ঝরে গেছে। সব মিলিয়ে উপজেলার আনন্দ স্কুলগুলো থেকে ঝরে পড়া শিক্ষার্থীদের সংখ্যা ১২ হাজার ৩৯ জন।এই বিপুলসংখ্যক শিক্ষার্থী ঝরে পড়ার কারণ সম্পর্কে প্রশ্ন করলে আনন্দ স্কুলের মহেশখালী উপজেলা প্রশিক্ষণ সমন্বয়কারী আবদুল লতিফ বলেন, গ্রামে ঝরে পড়া শিক্ষার্থীদের জন্য প্রাথমিক শিক্ষা অধিদপ্তর এ এলাকায় ৪৩৭টি আনন্দ স্কুল চালু করে। পরে ২০১৩ সালের জরিপে ১৩১টি বিদ্যালয়ে কোনো শিক্ষার্থী পাওয়া যায়নি। বাকিগুলোতেও শিক্ষার্থীর সংখ্যা ক্রমান্বয়ে কমেছে। কেন ঝরে পড়া রোধ যায়নি, জানতে চাইলে তিনি বলেন, এ প্রকল্পের আওতায় ২ হাজার ৪৪ জন শিক্ষার্থী গত বছরের প্রাথমিক সমাপনী পরীক্ষায় অংশ নিয়েছে। এটাই প্রকল্পের অর্জন। আর ১ হাজার ২১২ জন শিক্ষার্থী বর্তমানে পঞ্চম শ্রেণিতে পড়ছে। তারাও সামনের সমাপনী পরীক্ষায় অংশ নেবে। দারিদ্র্যের কারণেই মূলত শিশুরা বিভিন্ন পেশায় জড়িয়ে পড়ে বিদ্যালয় ছেড়েছে।উপজেলার মাতারবাড়ি ইউনিয়নের ১ নম্বর আনন্দ স্কুলে ৩৫ জন শিক্ষার্থীর স্থলে এখন পঞ্চম শ্রেণিতে পড়ছে মাত্র ১২ জন। সম্প্রতি বিদ্যালয়টিতে গেলে শিক্ষক মেহমান উদ্দিন বলেন, ‘বিদ্যালয়ের অনেক শিক্ষার্থী অন্য শিক্ষাপ্রতিষ্ঠানে চলে গেছে। কেউ কেউ পরিবারের কারণে নানা পেশায় যুক্ত হয়েছে। আমরা চেষ্টা করেও তাদের বিদ্যালয়ে ফেরাতে পারিনি।’মগডেইল এলাকার শ্রমিক আবু তাহেরের ছেলে মইনউদ্দিন (১৪) আনন্দ স্কুলের চতুর্থ শ্রেণিতে পড়া অবস্থায় বিদ্যালয়ে যাওয়া বন্ধ করে দেয়। আবু তাহের জানান, সংসারে টানাটানি শুরু হওয়ায় ছেলেকে তিনি চট্টগ্রামের সীতাকুণ্ডে জাহাজভাঙা ইয়ার্ডে শ্রমিক হিসেবে কাজ করতে পাঠিয়েছেন। তিনি নিজেও সেখানে কাজ করেন বলে জানান।জানতে চাইলে উপজেলা প্রাথমিক শিক্ষা কর্মকর্তা আশিষ চিরাণ প্রথম আলোকে বলেন, গ্রামের ঝরে পড়া শিক্ষার্থীদের মূলধারায় টেনে আনতে সরকার আনন্দ স্কুল চালু করেছিল। কিন্তু অধিকাংশ ঝরে পড়ায় প্রকল্পের লক্ষ্য শতভাগ অর্জিত হয়নি। এর পরও ওই প্রকল্পের আওতায় পিছিয়ে পড়া ১ হাজার ৪১৪ জন শিক্ষার্থী গতবারের প্রাথমিক সমাপনী পরীক্ষা পাস করেছে, এটাই বড় কথা।
