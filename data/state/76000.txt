
মাদারীপুরে বিষাক্ত পটকা মাছ খেয়ে সোবাহান খন্দকার (৫৫) নামের এক স্কুলশিক্ষকের মৃত্যু হয়েছে। গতকাল শনিবার রাত নয়টার দিকে সদর উপজেলার এওজ ইউনিয়নের বলাইরকান্দি গ্রামে এ ঘটনা ঘটে।
সোবাহান খন্দকার ওই গ্রামের রশিদ খন্দকারের ছেলে। তিনি স্থানীয় বলাইরকান্দি জুনিয়র হাইস্কুলের সহকারী শিক্ষক ছিলেন।
মাদারীপুর সদর মডেল থানার উপপরিদর্শক (এসআই) মো. মাসুদ বলেন, রাতে পটকা মাছের তরকারি দিয়ে খাবার খাওয়ার পরে অস্বাভাবিক বমি করতে থাকেন সোবাহান। একপর্যায়ে পরিবারের লোকজন গুরুতর অসুস্থ অবস্থায় তাঁকে মাদারীপুর সদর হাসপাতালে নিয়ে যান। এ সময় হাসপাতালের চিকিৎসক তাঁকে মৃত ঘোষণা করেন। হাসপাতালের চিকিৎসক মো. আবু সফর বলেন, পটকা মাছে বিষ থাকে। এই মাছ খাওয়ার পর বিষক্রিয়ায় সোবাহান খন্দকারের মৃত্যু হয়েছে বলে প্রাথমিকভাবে নিশ্চিত হওয়া গেছে।
