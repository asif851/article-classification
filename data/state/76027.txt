
রাজধানী ঢাকার অভিজাত হোটেলগুলোতে বসে জাল ডলার বিক্রি করছেন বেশ কয়েকজন বিদেশি। এদের প্রতারণার শিকার হয়ে বিপুল অঙ্কের অর্থ খুইয়েছেন অনেকে। কেবল জাল ডলার বিক্রি নয়, অত্যাধুনিক মেশিন ব্যবহার করে তাঁরা এ দেশেই জাল ডলার তৈরি করছেন।কখনো টাকা নিয়ে ডলার না দিয়ে প্রতারণা করে থাকেন এসব বিদেশি।
এসব অভিযোগে গতকাল মঙ্গলবার রাতে তিন নাইজেরীয় নাগরিককে গ্রেপ্তার করেছে মহানগর গোয়েন্দা পুলিশ (ডিবি)। তাঁরা হলেন আদলাজু সামুল, ওকোজি চিমকো ইমোরুয়েল ও ওকাফোর চিকে।
ডিবির উপকমিশনার শেখ নাজমুল আলমের তত্ত্বাবধানে অতিরিক্ত উপকমিশনার মাহফুজুল ইসলামের নেতৃত্বে একটি দল খিলক্ষেতের ঢাকা রিজেন্সি হোটেল থেকে প্রতারক চক্রটির হোতা আদলাজু সামুলকে গ্রেপ্তার করে।
আজ দুপুরে মিন্টো রোডে ডিএমপির তথ্যকেন্দ্রে সংবাদ সম্মেলনে ডিবির উপকমিশনার শেখ নাজমুল আলম জানান, আদলাজু সামুলের কাছ থেকে প্রাথমিক জিজ্ঞাসাবাদে তথ্য পেয়ে ৬৩/৪, লেক সার্কাস কলাবাগানের একটি ফ্ল্যাট থেকে চিমকো ইমোরুয়েল ও ওকাফোর চিকেকে গ্রেপ্তার করা হয়। এ সময় তাঁদের ফ্ল্যাট থেকে জাল ডলার তৈরির বিভিন্ন উপকরণ পাওয়া যায়।
উপকমিশনার আরও জানান, গত আগস্ট মাসের বিভিন্ন সময় ঢাকা রিজেন্সি হোটেলের অভ্যর্থনায় মো. মোস্তফা কামাল নামের এক বাংলাদেশির কাছ থেকে পাঁচ হাজার মার্কিন ডলার দেওয়ার কথা বলে তিন লাখ টাকা নিয়েছিলেন এই তিন নাইজেরীয়।কিন্তু পরবর্তী সময় বহুবার তাঁদের সঙ্গে যোগাযোগ করেও ডলার পাননি মোস্তফা কামাল।
