
এ কে খন্দকার তাঁর বইয়ে সত্য বলার কারণে আওয়ামী লীগের গায়ে আগুন ধরে গেছে বলে মন্তব্য করেছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর।আজ শুক্রবার সকালে সাবেক অর্থমন্ত্রী এম সাইফুর রহমানের পঞ্চম মৃত্যুবার্ষিকী উপলক্ষে আয়োজিত দোয়া ও মিলাদ মাহফিলে মির্জা ফখরুল এ মন্তব্য করেন। নয়াপল্টনে বিএনপির কেন্দ্রীয় কার্যালয়ে এই দোয়া ও মিলাদ মাহফিলের আয়োজন করা হয়। এম সাইফুর রহমান ২০০৯ সালে ব্রাহ্মণবাড়িয়ার আশুগঞ্জে এক সড়ক দুর্ঘটনায় মারা যান।মির্জা ফখরুল বলেন, এ কে খন্দকার যে কথা বইয়ে (১৯৭১: ভেতরে বাইরে) বলেছেন, সেটি সত্য। জনগণ এ কথাই বিশ্বাস করে। আওয়ামী লীগ যে এক ব্যক্তি ছাড়া আর কাউকে স্বীকার করে না এবং তারা যে মিথ্যাচার করে, তা এবার বেরিয়ে এসেছে। এ জন্যই তারা এ কে খন্দকারকে দেশদ্রোহী আখ্যা দিয়ে বিচারের দাবি তুলেছে।১৯৭১ সালে মুক্তিযুদ্ধের জন্য আওয়ামী লীগ প্রস্তুতি ছিল না—এমন দাবি করে বিএনপির এই নেতা বলেন, ৭ মার্চ সোহরাওয়ার্দী উদ্যানে ‘জয় পাকিস্তান’ বলেই বঙ্গবন্ধু তাঁর ভাষণ শেষ করেছিলেন। এটা এ কে খন্দকারের বইয়ে এসেছে। তবে এর অর্থ এই নয় যে বঙ্গবন্ধু স্বাধীনতার বিরুদ্ধে ছিলেন। তখনকার বাস্তবতায় ‘জয় পাকিস্তান’ বলা সঠিক ছিল। কারণ আওয়ামী লীগ ওই সময় মুক্তিযুদ্ধের জন্য প্রস্তুত ছিল না। এ জন্য তারা যুদ্ধে ঝাঁপিয়ে না পড়ে ভারতে পালিয়ে গিয়েছিল। 
