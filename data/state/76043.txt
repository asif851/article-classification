
মুন্সিগঞ্জের গজারিয়া উপজেলায় নির্বাচন-পরবর্তী সহিংসতায় নিহত ছাত্রলীগের নেতা মাহবুব আলমের হত্যার প্রতিবাদ ও আসামিদের গ্রেপ্তারের দাবিতে এলাকার পাঁচ শতাধিক নারী-পুরুষ থানা ঘেরাও কর্মসূচি পালন করেছেন।
আজ শনিবার সকাল সোয়া নয়টা থেকে প্রায় ৪০ মিনিট পর্যন্ত এই কর্মসূচি পালন করেন এলাকাবাসী। পুলিশের ঊর্ধ্বতন কর্মকর্তাদের আশ্বাসে পরে কর্মসূচি প্রত্যাহার করেন তাঁরা।
২৩ মার্চ গজারিয়া উপজেলা পরিষদ নির্বাচন হয়। ওই দিন নির্বাচনী সহিংসতায় বালুয়াকান্দি ইউনিয়ন পরিষদের (ইউপি) চেয়ারম্যান ও ইউনিয়ন আওয়ামী লীগের সভাপতি মো. শামসুদ্দিন প্রধান নিহত হন। পরদিন সহিংসতায় নিহত হন উপজেলা ছাত্রলীগের আইনবিষয়ক সম্পাদক মাহবুব আলম। নির্বাচনের দিন সহিংসতায় গুলিবিদ্ধ উপজেলা যুবদলের সভাপতি ও উপজেলা পরিষদ নির্বাচনে বিএনপির বিদ্রোহী প্রার্থী আ. মান্নান দেওয়ানের স্ত্রী লাকী আক্তার (৩৫) চিকিত্সাধীন অবস্থায় গত বৃহস্পতিবার রাতে ঢাকার একটি হাসপাতালে মারা যান।
মাহবুব আলম নিহত হওয়ার ঘটনার প্রতিবাদ ও আসামিদের গ্রেপ্তারের দাবিতে আজ সকালের দিকে পাঁচ শতাধিক নারী-পুরুষ ঢাকা-চট্টগ্রাম মহাসড়ক ধরে রওনা দিয়ে গজারিয়া থানা যান। তাঁরা সকাল সোয়া নয়টা থেকে ৪০ মিনিট ধরে থানা ঘেরা করে রাখেন। পুলিশের ঊর্ধ্বতন কর্মকর্তাদের আশ্বাসে পরে কর্মসূচি প্রত্যাহার করেন এলাকাবাসী।
মাহবুবের চাচা গজারিয়া উপজেলা শ্রমিক লীগের সভাপতি আমানুল্লাহ প্রধান ও মাহবুবের বাবা উপজেলা আওয়ামী লীগের শ্রমবিষয়ক সম্পাদক খোকন প্রধানের নেতৃত্ব এই কর্মসূচি পালিত হয়। সাত দিনের মধ্যে আসামিদের গ্রেপ্তারে কর্মসূচি থেকে আলটিমেটাম দেওয়া হয়। এই সময়ে আসামি গ্রেপ্তার না হলে কঠোর কর্মসূচি দেওয়া হয়েছে।
এদিকে উপজেলার আইনশৃঙ্খলা পরিস্থিতির অবনতির প্রেক্ষাপটে গজারিয়া থানার ভারপ্রাপ্ত কর্মকর্তা (ওসি) মামুন-অর-রশীদকে গতকাল জেলা পুলিশ লাইনে প্রত্যাহার করা হয়েছে।
