
বরগুনার পাথরঘাটার কাকচিড়া-সংলগ্ন বিষখালী নদী থেকে ২০ লাখ মাছের পোনা জব্দ ও আবদুস সামাদ (৩২) নামের এক ব্যক্তিকে আটক করা হয়েছে। গত বুধবার বিকেল সাড়ে পাঁচটার দিকে ওই নদী থেকে কোস্টগার্ডের সদস্যরা তাঁকে আটক ও পোনাগুলো জব্দ করেন।আবদুস সামাদ সাতক্ষীরার আশাশুনি উপজেলার মধ্য চাপড়া গ্রামের জাবেদ আলীর ছেলে।পাথরঘাটা কোস্টগার্ডের স্টেশন কমান্ডার লে. সৈয়দ আবদুর রউফ জানান, পাথরঘাটার কাকচিড়া-সংলগ্ন বিষখালী নদী থেকে ২০ লাখ ফাইশ্যা মাছের পোনাসহ আবদুস সামাদ নামে এক ব্যক্তিকে আটক করা হয়েছে। এ সময় তাঁদের ব্যবহৃত ইঞ্জিনচালিত ট্রলারে ওই পোনা মাছ রাখার বিশেষ ব্যবস্থার সরঞ্জাম নষ্ট করে দেওয়া হয়। পরে ফাইশ্যা মাছের ২০ লাখ পোনাসহ আটক আবদুস সামাদকে ভ্রাম্যমাণ আদালতের কাছে হস্তান্তর করা হয়। আদালতের বিচারক ও পাথরঘাটা সহকারী কমিশনার (ভূমি) মো. ইকবাল হোসেন তাঁকে এক হাজার টাকা জরিমানা ও জব্দ করা পোনা মাছ নদীতে অবমুক্ত করার নির্দেশ দেন। বুধবার রাতেই বিষখালী নদীতে ওই পোনা অবমুক্ত করা হয়।সৈয়দ আবদুর রউফ আরও জানান, জব্দ করা ওই পোনা মাছ ভোলার চরফ্যাশন উপজেলার চর কুকরি-মুকরিসংলগ্ন নদী থেকে আহরণ করে সাতক্ষীরার আশাশুনি নেওয়া হচ্ছিল।
