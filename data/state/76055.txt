
মেডিকেল ও ডেন্টাল কলেজে ভর্তি পরীক্ষার ফল প্রকাশ করা হয়েছে। এবারে পাসের হার ৫৮ দশমিক চার শতাংশ। আজ রোববার দুপুরে স্বাস্থ্য অধিদপ্তরে আনুষ্ঠানিকভাবে এ ফল প্রকাশ করা হয়।
স্বাস্থ্য অধিদপ্তর থেকে জানানো হয়, এবার মেডিকেল ও ডেন্টাল কলেজে মোট ৮২ হাজার ৯৬৪ জন পরীক্ষার্থীর মধ্যে ৪৮ হাজার ৪৪৮ জন পাস করেছেন। উত্তীর্ণদের মধ্যে সর্বোচ্চ নম্বর ৯৪ দশমিক ৭৫ আর সর্বনিম্ন নম্বর ৭৭ দশমিক ৪০। সরকারি মেডিকেল কলেজে আসনসংখ্যা তিন হাজার ১৬২ টি, সরকারি ডেন্টালে ৫৩২ টি, বেসরকারি মেডিকেল কলেজে ছয় হাজার ও বেসরকারি ডেন্টালে এক হাজার ৩৫৫ টি।
এদিকে, আনুষ্ঠানিকভাবে এ ফল প্রকাশের আগে থেকেই পরীক্ষার্থীরা টেলিটক মোবাইল নম্বরে খুদেবার্তার মাধ্যমে স্বয়ংক্রিয়ভাবে ফলাফল পাচ্ছেন। ওই বার্তাতেই কে কোন্ মেডিকেলে ভর্তির সুযোগ পাচ্ছেন তাও জানানো হচ্ছে।
প্রশ্নপত্র ফাঁস হওয়ার অভিযোগে শিক্ষার্থীদের বিক্ষোভের মধ্যেই আজ রোববার বেলা সাড়ে ১১টার দিকে এই ফল আনুষ্ঠানিকভাবে প্রকাশ করার কথা ছিল। এ উপলক্ষে রাজধানীর মহাখালীতে স্বাস্থ্য অধিদপ্তরে সংবাদ সম্মেলনেরও আয়োজন করা হয়। পরে অবশ্য কিছুটা বিলম্বে পৌনে একটার দিকে এ ফল প্রকাশ করা হয়।
এদিকে, প্রশ্নপত্র ফাঁস হওয়ার অভিযোগে রাজধানীসহ দেশের বিভিন্ন স্থানে আজও কর্মসূচি পালন করছেন মেডিকেলে ভর্তি-ইচ্ছুক শিক্ষার্থীরা। তাঁদের দাবি, গত শুক্রবার অনুষ্ঠিত ওই পরীক্ষার ফলাফল স্থগিত, প্রশ্ন ফাঁসের সঙ্গে জড়িতদের শাস্তি ও পুনঃপরীক্ষা নেওয়া।
শিক্ষার্থীদের অভিযোগ, পরীক্ষার দিন সকালে ও আগের রাতে ফেসবুকে পরীক্ষার প্রশ্নপত্র ফাঁস হয়েছে। পরীক্ষার প্রশ্নপত্রের সঙ্গে তা মিলে গেছে।
তবে স্বাস্থ্য অধিদপ্তরের পরিচালক (শিক্ষা) এ বি এম আবদুল হান্নান বলেছেন, পরীক্ষার পর প্রশ্নপত্র ফাঁসের অভিযোগ তোলা যুক্তিযুক্ত নয়। পরীক্ষা সুষ্ঠু ও স্বচ্ছ হয়েছে।
আরও পড়ুন:‘সুচিকিৎসা কি যাবে ঘরে, প্রশ্ন পেলে বাজারদরে?’
