
কুমিল্লার দাউদকান্দি উপজেলায় ঢাকা-চট্টগ্রাম মহাসড়কে মেঘনা–গোমতী সেতু থেকে হাসানপুর পর্যন্ত তিন কিলোমিটার এলাকাজুড়ে তীব্র যানজটে আটকে আছে মানুষ। গতকাল রোববার রাত ১২টা থেকে যানজট শুরু হয়। আজ সোমবার সকাল আটটায় শেষ খবর পাওয়া পর্যন্ত চলছে এই যানজট।
দাউদকান্দি থেকে ঢাকাগামী বাসের যাত্রী মিতু আক্তারের সঙ্গে কথা হয় সকাল সাড়ে ছয়টার দিকে। ভোর সাড়ে পাঁচটা থেকে তিনি তালতলি এলাকায় আটকে আছেন বলে জানালেন। বোনের মৃত্যুর খবর পেয়ে তিনি নারায়ণগঞ্জে যাচ্ছেন। যানজটে আটকে বোনের জানাজায় অংশ নিতে পারবেন কি না, তা নিয়ে চিন্তায় পড়েছেন।
এশিয়া ট্রান্সপোর্ট বাসের চালক নজরুল ইসলাম বলেন, এই সড়কে কয়েক দিন ধরেই তীব্র যানজট চলছে।
দাউদকান্দির বিশ্বরোডে ভোর সাড়ে পাঁচটা থেকে সকাল পৌনে সাতটা পর্যন্ত যানজটে আটকে আছেন শিক্ষক নাসিরউদ্দিন।
দাউদকান্দি মডেল থানার উপপরিদর্শক (এসআই) আনোয়ার হোসেন বলেন, ওজন পরিমাপক যন্ত্রে ধীরগতির কারণে এই যানজটের সৃষ্টি হয়েছে। যানজট নিরসনে তাঁরা চেষ্টা চালিয়ে যাচ্ছেন।
