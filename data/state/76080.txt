
মুক্তিযুদ্ধকালে মানবতাবিরোধী অপরাধের মামলার আসামি বাগেরহাটের আবদুল লতিফ তালুকদার গতকাল সোমবার দিবাগত রাতে চিকিৎসাধীন অবস্থায় মারা গেছেন। তিনি ঢাকা মেডিকেল কলেজ হাসপাতালে চিকিৎসাধীন ছিলেন। ঢাকা মেডিকেল কলেজ হাসপাতাল সূত্র জানায়, ২৩ জুলাই ঢাকা কেন্দ্রীয় কারাগার থেকে অসুস্থ অবস্থায় লতিফকে এই হাসপাতালে নিয়ে আসা হয়। তিনি হাসপাতাল-২ এর ৬০২ ওয়ার্ডে ভর্তি ছিলেন। গতকাল দিবাগত রাত তিনটার দিকে তাঁর মৃত্যু হয়। তাঁর বয়স ৭০ বছরের বেশি ছিল। লতিফসহ বাগেরহাটের আরও দুজনের বিরুদ্ধে মুক্তিযুদ্ধকালে মানবতাবিরোধী অপরাধের মামলার কার্যক্রম শেষে গত ২৩ জুন রায় অপেক্ষমাণ (সিএভি) রাখেন আন্তর্জাতিক অপরাধ ট্রাইব্যুনাল-১। অন্য দুজন হলেন শেখ সিরাজুল হক ও খান মো. আকরাম হোসেন। অভিযোগ গঠনের আদেশ অনুসারে, মুক্তিযুদ্ধকালে সিরাজ মাস্টার নামে পরিচিত সিরাজুল হক ছিলেন তৎকালীন বাগেরহাট মহকুমা রাজাকার বাহিনীর ডেপুটি কমান্ডার। লতিফ ও আকরাম বাগেরহাট রাজাকার বাহিনীর সদস্য ছিলেন। তাঁদের বিরুদ্ধে সাতটি অভিযোগ আনা হয়। তদন্ত সংস্থা জানায়, গত ১০ জুন তিনজনের বিরুদ্ধে ট্রাইব্যুনাল-১ গ্রেপ্তারি পরোয়ানা জারি করলে ওই রাতেই লতিফকে গ্রেপ্তার করা হয়। আকরাম এলাকা ছেড়ে পালান, ২০ জুন তাঁকে রাজশাহী থেকে গ্রেপ্তার করা হয়। আত্মগোপনে থাকা সিরাজুল গ্রেপ্তার হন ২১ জুলাই, বাগেরহাট সদর থানার ডেমা গ্রাম থেকে। সিরাজুল ও আকরাম এখন কারাগারে আছেন।
আরও পড়ুন:সিরাজ-লতিফ-আকরামের মামলার রায় যেকোনো দিন
