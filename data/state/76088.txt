
নিরপেক্ষতার নামে মাঝপথে না হেঁটে বস্তুনিষ্ঠ হতে সাংবাদিকদের প্রতি আহ্বান জানিয়েছেন তথ্যমন্ত্রী হাসানুল হক ইনু। গতকাল মঙ্গলবার রাজশাহী বিশ্ববিদ্যালয়ের সিনেট ভবনে অনুষ্ঠিত এক সেমিনারের উদ্বোধনী অনুষ্ঠানে মন্ত্রী এ আহ্বান জানান।তথ্যমন্ত্রী বলেন, গণমাধ্যমের কর্মীরা তাঁদের সংবাদে ভারসাম্য রক্ষা করার কথা বলেন। কিন্তু রাজাকার ও মুক্তিযোদ্ধার ভারসাম্য রক্ষা করা গণমাধ্যমের দায়িত্ব নয়। নিরপেক্ষতার নামে মাঝপথে হাঁটা যাবে না।‘জাতীয় উন্নয়নে আঞ্চলিক সাংবাদিকতা: সমস্যা ও সম্ভাবনা’ শীর্ষক এ সেমিনারের আয়োজন করে বাংলাদেশ প্রেস ইনস্টিটিউট। সহযোগিতা করে বিশ্ববিদ্যালয়ের গণযোগাযোগ ও সাংবাদিকতা বিভাগ। মূল প্রবন্ধ উপস্থাপন করেন অধ্যাপক প্রদীপ কুমার পান্ডে।তথ্যমন্ত্রী বলেন, ‘আমাদের দেশে যদি কোনো পত্রিকা প্রথম ও শেষ পাতায় প্রধানমন্ত্রী-বিরোধীদলীয় নেত্রীর ছবি না ছাপায়, তবে সেই পত্রিকাকে আমরা শত্রু মনে করি—এই ধারণা সঠিক নয়।’বিশ্ববিদ্যালয়ের উপাচার্য অধ্যাপক মুহম্মদ মিজানউদ্দিনের সভাপতিত্বে সেমিনারে শুভেচ্ছা বক্তব্য দেন বাংলাদেশ প্রেস ইনস্টিটিউটের মহাপরিচালক শাহ আলমগীর।
