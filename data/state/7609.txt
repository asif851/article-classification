
সময়ের সঙ্গে সংগতিহীন অনেক সংস্কার ও আচরণের কারণে আদিবাসী নারীদের নির্যাতনের শিকার হতে হচ্ছে। উত্সব ও সামাজিক অনুষ্ঠানের নামে কেউ কেউ মদ পান করে স্ত্রীকে নির্যাতন করে। এটি একটি সামাজিক সমস্যায় পরিণত হয়েছে।পার্বত্য চট্টগ্রাম উইমেন রিসোর্স নেটওয়ার্কের উদ্যোগে ৮ জুন ‘নারীর প্রতি সহিংসতার কারণ ও প্রতিরোধে করনীয় নির্ধারণ’ শীর্ষক দিনব্যাপী এক গোলটেবিল আলোচনায় বক্তারা এ কথা বলেন।বান্দরবান সদর উপজেলা পরিষদ মিলনায়তনে অনুষ্ঠিত গোলটেবিল বৈঠকে সভাপতিত্ব করেন উইমেন নেটওয়ার্কের সমন্বয়কারী শেফালিকা ত্রিপুরা। আলোচনায় অংশগ্রহণ করেন মানবাধিকারকর্মী ও নারী নেত্রী ডনাইপ্রু নেলী, জেলা মহিলা চেম্বার অ্যান্ড কমার্সে সভানেত্রী লালছানি লুসাই, রোয়াংছড়ি উপজেলা চেয়ারম্যান ক্যবামং মারমা, বান্দরবান সদর উপজেলা নারী ভাইস চেয়ারম্যান ওয়াইচিংপ্রু মারমা, বান্দরবান সরকারি বালিকা উচ্চবিদ্যালয়ের প্রধান শিক্ষিকা গীতাশ্রী বিশ্বাস, সাবেক নারী ভাইস চেয়ারম্যান সুচিত্রা তঞ্চঙ্গ্যা, বিএনকেএস নির্বাহী পরিচালক হ্লাচিংনু মারমা, মানবাধিকার কমিশন জেলা শাখার সহসভাপতি নজরুল ইসলাম ও উন্নয়নকর্মী ঊর্মি চৌধুরী প্রমুখ।বক্তারা বলেন, কোনো নারী সহিংসতার শিকার হলে মীমাংসার নামে ঘটনা ধামাচাপা দেওয়ার চেষ্টা করা হয়। লোকজন সচেতন না হওয়ায় নির্যাতনের শিকার নারী অথবা তাঁর আত্মীয়স্বজনেরা কেউ মামলাও করতে রাজি হন না। মামলা হলেও ঘটনার শিকার সহজ-সরল ও দরিদ্র আদিবাসী নারীর প্রতি পুলিশ প্রশাসনের আন্তরিকতা না থাকায় বিচারে ধর্ষক, নির্যাতনকারী ও খুনিদের দৃষ্টান্তমূলক শাস্তি হয় না। তারা সহজে পার পেয়ে যাওয়ায় সহিংস ঘটনা ক্রমে বাড়ছে।
