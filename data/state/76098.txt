
আগামী দুই বছরের মধ্যে দেশের উচ্চ মাধ্যমিক শিক্ষায় ছাত্র-ছাত্রীদের মধ্যে সমতা অর্জন সম্ভব হবে। এর পর উচ্চ শিক্ষায়ও সমতা আনা সম্ভব হবে। আজ সোমবার রাজধানীর ব্যানবেইস ভবনে আয়োজিত এক অনুষ্ঠানে প্রধান অতিথির বক্তব্যে শিক্ষামন্ত্রী নুরুল ইসলাম নাহিদ এ কথা বলেন।অনুষ্ঠানের আয়োজক বাংলাদেশ-ইউনেস্কো জাতীয় কমিশন। ইউনেস্কোর আর্থিক সহায়তায় পরিচালিত পাঁচটি প্রকল্পের সমাপনী উপলক্ষে এ অনুষ্ঠানের আয়োজন করা হয়।অনুষ্ঠানে শিক্ষামন্ত্রী বলেন, নারীর ক্ষমতায়নে শিক্ষা সবচেয়ে বেশি প্রয়োজন। বর্তমানে বাংলাদেশে নারী-পুরুষের সমতা অর্জিত হয়েছে। বরং প্রাথমিক ও মাধ্যমিকে নারীর অংশগ্রহণ বেশি। মাধ্যমিকেই ৫৩ শতাংশ ছাত্রী পড়াশোনা করছে।শিক্ষামন্ত্রী বলেন, এখন কারিগরি শিক্ষার ওপর জোর দেওয়া হয়েছে। বর্তমানে দক্ষতা অর্জন খুবই প্রয়োজন। আগামী ২০২০ সালের মধ্যে কারিগরি শিক্ষায় ছাত্রছাত্রীদের অংশগ্রহণ ২০ শতাংশ ছাড়িয়ে যাবে।অনুষ্ঠানে বক্তব্য দেন শিক্ষাসচিব সোহরাব হোসাইন, বাংলাদেশ-ইউনেস্কো জাতীয় কমিশনের সচিব মো. মনজুর হোসেন প্রমুখ।
