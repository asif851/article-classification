
দেশকে উন্নয়নশীল হিসেবে গড়ে তুলতে হলে অর্থ পাচার রোধ করতে হবে বলে মনে করেন দুর্নীতি দমন কমিশনের (দুদক) চেয়ারম্যান ইকবাল মাহমুদ।
দুর্নীতি প্রতিরোধ সপ্তাহ-২০১৮ উপলক্ষে আজ বুধবার রাজধানীর জাতীয় প্রেসক্লাবের সামনে দুদক আয়োজিত এক মানববন্ধনে তিনি এসব কথা বলেন।
যেকোনো উপায়ে দেশ থেকে অর্থ পাচার রোধ করার ওপর গুরুত্ব দেন দুদক চেয়ারম্যান। বর্তমানে দুদক বিশ্বাসযোগ্য তথ্য সংগ্রহ করছে জানিয়ে ইকবাল মাহমুদ বলেন, অর্থ পাচারে যারা জড়িত, তাদের বিরুদ্ধে কঠোর ব্যবস্থা নেওয়া হবে।
দুদক চেয়ারম্যান বলেন, দেশে দুর্নীতির মাত্রা কিছুটা কমেছে। পুরোপুরি দূর করতে হলে দুর্নীতির বিরুদ্ধে জনসচেতনতা বাড়ানোর পাশাপাশি সবাইকে ঐক্যবদ্ধ করার ওপর জোর দেন তিনি।
মানববন্ধনে দুদকের বিভিন্ন পর্যায়ের কর্মকর্তা ও কর্মচারীরা উপস্থিত ছিলেন।
