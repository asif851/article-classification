
বিদেশিদের জন্য বাংলাদেশের নাগরিকত্ব ফি দ্বিগুণ করা হয়েছে। জাতীয় শিল্পনীতিতে এ বিষয়টি অন্তর্ভুক্ত করে ওই আইনের খসড়া আজ সোমবার মন্ত্রিসভা অনুমোদন করেছে।সচিবালয়ে মন্ত্রিসভার বৈঠকে সভাপতিত্ব করেন প্রধানমন্ত্রী শেখ হাসিনা। বৈঠক শেষে মন্ত্রিপরিষদ বিভাগের সম্মেলন কক্ষে সংবাদ ব্রিফিংয়ে সাংবাদিকদের এ তথ্য জানান মন্ত্রিপরিষদ সচিব মোহাম্মদ শফিউল আলম।সংবাদ ব্রিফিংয়ে জানানো হয়, ২০১০ সালের শিল্পনীতিতে কোনো বিদেশি পাঁচ লাখ মার্কিন ডলার রাষ্ট্রীয় কোষাগারে জমা দিয়ে বাংলাদেশের নাগরিক হতে পারতেন। নতুন শিল্পনীতিতে ১০ লাখ মার্কিন ডলার দিয়ে তাঁদের নাগরিকত্ব নিতে হবে। এ ছাড়া আগের শিল্পনীতিতে কোনো স্বীকৃত প্রতিষ্ঠানের মাধ্যমে বাংলাদেশে ১০ লাখ মার্কিন ডলার স্থানান্তর করলে নাগরিকত্ব পাওয়া যেত। নতুন শিল্পনীতিতে কোনো বিদেশিকে নাগরিকত্ব পেতে হলে ২০ লাখ মার্কিন ডলার স্থানান্তর করতে হবে।সংবাদ ব্রিফিংয়ে জানানো হয়, পাঁচ বছরের জন্য কোনো বিদেশি বাংলাদেশে বৈধভাবে বসবাস করতে চাইলে, এর জন্য তাঁদের ফি দিতে হতো ৭৫ হাজার মার্কিন ডলার। আর এখন এর জন্য ফি দিতে হবে দুই লাখ মার্কিন ডলার।মন্ত্রিসভার বৈঠকে আজ সেনানিবাস আইন ২০১৬–এর খসড়া নীতিগতভাবে অনুমোদিত হলেও তা পরীক্ষা-নিরীক্ষা করে আবার মন্ত্রিসভায় উপস্থাপন করতে বলা হয়েছে। এ ছাড়া আজকের সভায় প্রধানমন্ত্রীর শিক্ষা সহায়তা ট্রাস্ট (সংশোধন) আইন ২০১৬–এর খসড়া ভেটিং সাপেক্ষে নীতিগত অনুমোদন দেওয়া হয়।
