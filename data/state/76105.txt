
প্রধানমন্ত্রী শেখ হাসিনার তথ্যপ্রযুক্তিবিষয়ক উপদেষ্টা সজীব ওয়াজেদ জয় বলেছেন, বিরোধী দল ও সুশীল সমাজের কেউ কেউ সংবিধান সম্পর্কে মিথ্যা তথ্য দিয়ে জাতিকে বিভ্রান্ত করছে। তাদের লক্ষ্য একটাই, ক্ষমতায় আসা। আজ দুপুরে প্রধানমন্ত্রীর সরকারি বাসভবন গণভবনে আইনজীবীদের সঙ্গে মতবিনিময়কালে তিনি এ মন্তব্য করেন।
সজীব ওয়াজেদ বলেন, গণতান্ত্রিক দেশে এক মুহূর্তেও অসাংবিধানিক সরকার আসতে পারে না। জয় আরও বলেন, আওয়ামী লীগ কোনো দিন সংবিধান লঙ্ঘন করেনি। ক্যান্টনমেন্ট থেকে যে দলের জন্ম হয়েছে, তারাই সংবিধান লঙ্ঘন করেছে। তিনি বলেন, ‘আমরা দেখেছি বিএনপি যখনই ক্ষমতায় এসেছে, তখনই নির্বাচনে কারচুপি করেছে। আমরা কখনোই নির্বাচনে কারচুপি করিনি। বিএনপি সংবিধানে যতগুলো সংশোধনী এনেছে, তার সবগুলোই অবৈধ। আমরা আর সেদিকে যেতে চাই না।’
বিএনপি প্রতিবাদের নামে সন্ত্রাস করছে উল্লেখ করে জয় বলেন, তারা ভয়ংকরভাবে মানুষকে যেভাবে আহত করেছে, তা চোখে না দেখলে বিশ্বাস করা যায় না। এটা প্রতিবাদ নয়, সন্ত্রাস, খুন। জয় বলেন, এসব ঘটনায় মদদ দিচ্ছে বিএনপি। তাদের কঠোর শাস্তি হওয়া উচিত। এ সময় তিনি মুক্তিযুদ্ধের চেতনায় বিশ্বাসী আইনজীবীদের বিরোধী দলের এই মিথ্যাচার ও নৈরাজ্যের বিরুদ্ধে মাঠে নামার আহ্বান জানান।
জয়ের সঙ্গে মতবিনিময়কালে উপস্থিত ছিলেন আওয়ামী লীগের আইনবিষয়ক সম্পাদক আবদুল মতিন খসরু, উপদেষ্টা পরিষদের সদস্য ইউসুফ হোসেন হুমায়ুন, আইন প্রতিমন্ত্রী কামরুল ইসলাম, ঢাকা বারের সভাপতি নজিবুল্লাহ হিরু প্রমুখ।
