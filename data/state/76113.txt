
চট্টগ্রাম নগরে ঘরের ভেতর থেকে দুই ভাইয়ের লাশ উদ্ধার করা হয়েছে। তাঁরা হলেন কামরুল হাসান (৩২) ও নুরুল আবছার ওরফে লাকী (৩০)।
আজ বৃহস্পতিবার রাত নয়টার দিকে নগরের খুলশী থানার টাইগারপাস এলাকার রেলওয়ে বস্তির একটি বাসা থেকে তাঁদের লাশ উদ্ধার করে পুলিশ। দুই ভাইয়ের স্বাভাবিক মৃত্যু, নাকি নেশাজাতীয় দ্রব্য সেবন কিংবা খাবারে বিষক্রিয়ায় মৃত্যু হয়েছে, তা নিশ্চিত হতে পারেনি পুলিশ। রাতে এ প্রতিবেদন লেখা পর্যন্ত ঘটনাস্থলে দুজনের সুরতহাল প্রতিবেদন তৈরি করছে পুলিশ। পরে তা ময়নাতদন্তের জন্য চট্টগ্রাম মেডিকেল কলেজ হাসপাতালের মর্গে পাঠানো হবে।
ঘটনাস্থল থেকে খুলশী থানার উপপরিদর্শক (এসআই) শাহাদাত হোসেন প্রথম আলোকে বলেন, নিহত দুই সহোদরের বাবার নাম লেদু মিয়া। তিনি ঢাকায় থাকেন। রেলওয়েতে চাকরি করেন। নগরের টাইগারপাস রেলওয়ে বস্তিতে কিছু ভাড়া ঘর তৈরি করেন তিনি। তাঁর স্ত্রী মারা গেছেন। নিহত কামরুল স্ত্রী ও এক সন্তান নিয়ে নগরের ইপিজেড এলাকায় থাকেন। তাঁর স্ত্রী পোশাক কারখানায় চাকরি করেন। নিহত আবছার ওই ভাড়া ঘরের একটি কক্ষে থাকতেন। কামরুল গতকাল বুধবার রাতে ছোট ভাই আবছারের ঘরে আসেন। সেখানেই রাতে ছিলেন। আজ বৃহস্পতিবার সন্ধ্যায় দুই ভাইয়ের ঘরে কোনো সাড়া–শব্দ না থাকায় আশপাশের লোকজন পুলিশকে খবর দেন। পরে পুলিশ গিয়ে ঘরের দরজা ভেঙে দুই ভাইয়ের মৃতদেহ উদ্ধার করে।
এসআই শাহাদাত হোসেন আরও বলেন, নিহত দুই সহোদরের শরীরের আঘাতের কোনো চিহ্ন নেই। ঘরের জিনিসপত্রও সব ঠিকঠাক রয়েছে। দুজনের মুখে ফেনা এসেছে। এঁদের স্বাভাবিক মৃত্যু, নাকি নেশাজাতীয় দ্রব্য সেবন কিংবা খাবারে বিষক্রিয়ায় মৃত্যু হয়েছে, তা নিশ্চিত হওয়া যায়নি। ঘরে বেশ কিছু নেশাজাতীয় দ্রব্য পাওয়া গেছে।
নিহত কামরুলের স্ত্রী নাজমা আক্তার সাংবাদিকদের জানান, বুধবার তাঁর স্বামী ইপিজেড এলাকা থেকে টাইগারপাস এলাকায় ভাড়া তুলতে বাসায় আসেন। সেখানে রাতে থেকে যান। বৃহস্পতিবার রাতে খবর পেয়ে এসে দেখেন ঘর থেকে পুলিশ তাঁর স্বামী ও দেবরের লাশ উদ্ধার করেছে। কী কারণে তাঁদের মৃত্যু হয়েছে, তিনি বুঝতে পারছেন না। তাঁর স্বামী কিছু করতেন না। দেবর দিনমজুর ছিলেন। তবে কিছুটা মানসিক ভারসাম্যহীন। দুজনেই নেশা করতেন।
চট্টগ্রাম নগর পুলিশের অতিরিক্ত কমিশনার (অপরাধ ও অভিযান) দেবদাস ভট্টাচার্য রাতে প্রথম আলোকে বলেন, দুই সহোদরের শরীরের আঘাতের কোনো চিহ্ন নেই। মুখে শুধু ফেনা রয়েছে। কী কারণে তাদের মৃত্যু হয়েছে, তা তদন্ত করা হচ্ছে। খবর পেয়ে পুলিশ ঘর থেকে দুজনের লাশ উদ্ধার করে।
