
নাগরিক ঐক্যের আহ্বায়ক মাহমুদুর রহমান মান্না বলেছেন, যে বক্তব্যের কারণে তাঁকে কারাগারে যেতে হয়েছে, সেখানে রাষ্ট্রদ্রোহিতা অভিযোগ তোলা যেতে পারে, এমন কোনো বক্তব্য ছিল না। তাঁর দাবি, কথোপকথনে টেম্পারিং করা হতে পারে।
আজ সোমবার বেলা ১১টায় জাতীয় প্রেসক্লাবে সাংবাদিকদের সঙ্গে মতবিনিময়ে সাবেক এই ছাত্রনেতা এসব কথা বলেন। টানা প্রায় ২২ মাস কারাভোগের পর সম্প্রতি জামিনে মুক্তি পেয়ে আজই প্রথমবারের মতো সাংবাদিকদের মুখোমুখি হন তিনি।
সাংবাদিকদের মান্না বলেন, ‘আমার বক্তব্যে রাষ্ট্রদ্রোহিতা ছিল না। আমি হিংসাত্মক রাজনীতিও করি না।’ তিনি সরকারকে মানবিক হওয়ারও আহ্বান জানান।
আলাপকালে মান্না বলেন, যে অডিও টেপ ফাঁস হয়েছে, সেই টেপের কণ্ঠ তাঁরই। অবশ্য তিনি এ-ও বলেন, ফাঁস হওয়া অডিও টেপটি তিনি পুরোপুরি শুনতে পাননি। তাঁর সন্দেহ, টেপে টেম্পারিং হয়ে থাকতে পারে।
সাবেক এই আওয়ামী লীগের নেতা বলেন, পাসপোর্ট জিম্মায় রেখে তাঁকে জামিন দেওয়া হয়েছে। তিনি বলেন, ‘চিকিৎসকেরা উন্নত চিকিৎসার জন্য দেশের বাইরে যেতে বলেছেন। আমি বাইরে গিয়ে চিকিৎসা করাতে চাই। এ জন্য হাইকোর্টে পাসপোর্ট চেয়ে আবেদন করব।’
