
লালমনিরহাটের পাটগ্রাম উপজেলায় দুই ভাইয়ের সংঘর্ষ থামাতে গিয়ে আহত প্রতিবেশী হানিফ উদ্দিন (৩৫) গত শনিবার সন্ধ্যায় রংপুর মেডিকেল কলেজ হাসপাতালে মারা গেছেন। তিনি পাটগ্রাম ইউনিয়নের মাঝিপাড়া এলাকার সফি উদ্দিনের ছেলে।পুলিশ ও প্রত্যক্ষদর্শী সূত্র জানায়, গত শুক্রবার বিকেল সাড়ে তিনটার দিকে পাটগ্রাম ইউনিয়নের মাঝিপাড়া এলাকার মকবুল হোসেন (৪৭) ও তাঁর ভাই দুলাল হোসেনের (৪৫) মধ্যে ধরলা নদীর একই স্থানে পাথর উত্তোলনের ‘বোমা মেশিন’ বসানোকে কেন্দ্র করে সংঘর্ষ বাধে। প্রতিবেশী হানিফ উদ্দিন তাঁদের সংঘর্ষ থামাতে যান। এ সময় তাঁর মাথায় লাঠির আঘাত লাগলে আহত হন। পরে তিনি রংপুর মেডিকেল কলেজ হাসপাতালে চিকিৎসাধীন অবস্থায় শনিবার সন্ধ্যায় মারা যান।
