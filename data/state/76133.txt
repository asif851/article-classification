
সাংবাদিক আবদুস সালাম ও এবিএম মূসা স্মরণে বক্তৃতা, আজীবন সম্মাননা ও বৃত্তি প্রদান অনুষ্ঠান গতকাল রোববার অনুষ্ঠিত হয়েছে। ঢাকা বিশ্ববিদ্যালয়ের সামাজিক বিজ্ঞান অনুষদের মোজাফফর আহমেদ চৌধুরী মিলনায়তনে এ অনুষ্ঠানে এ দুই ব্যক্তিত্বকে সত্য ও বস্তুনিষ্ঠ সাংবাদিকতার ‘রোল মডেল’ বলে উল্লেখ করেন বক্তারা।‘সম্পাদক আবদুস সালাম ট্রাস্ট’ আয়োজিত অনুষ্ঠানে বিশ্ববিদ্যালয়ের উপাচার্য আ আ ম স আরেফিন সিদ্দিক প্রধান অতিথি এবং গণযোগাযোগ ও সাংবাদিকতা বিভাগের চেয়ারপারসন আখতার সুলতানা বিশেষ অতিথি ছিলেন। ‘মুক্তিযুদ্ধ, সাংবাদিকতা ও স্বাধীন বাংলা বেতার’ শীর্ষক বক্তব্য দেন সাংবাদিক কামাল লোহানী। স্মারক বক্তৃতা পড়ে শোনান বিভাগের শিক্ষক শাওন্তী হায়দার।উপাচার্য আরেফিন সিদ্দিক বলেন, ‘আবদুস সালাম ও এ বি এম মূসার আদর্শ অনুসরণ করতে পারলে সত্যনিষ্ঠ সাংবাদিকতায় অনেক দূর এগিয়ে যেতে পারব আমরা।’স্মারক বক্তৃতায় কামাল লোহানী স্বাধীন বাংলা বেতার কেন্দ্রের সঙ্গে নিজের বিভিন্ন প্রত্যক্ষ অভিজ্ঞতা তুলে ধরার পাশাপাশি সাংবাদিকতার বিকাশ নিয়ে আলোচনা করেন।অনুষ্ঠানে বাংলাদেশে নারী সাংবাদিকতার পথিকৃৎ বেগম পত্রিকার সম্পাদক নূরজাহান বেগমকে আজীবন সম্মাননা এবং গণযোগাযোগ ও সাংবাদিকতা বিভাগের পাঁচ শিক্ষার্থীকে বৃত্তি দেওয়া হয়। নূরজাহান বেগমের পক্ষে সম্মাননা গ্রহণ করেন তাঁর মেয়ে ফ্লোরা নাসরিন খান।অনুষ্ঠানে সভাপতিত্ব করেন ঢাকা বিশ্ববিদ্যালয়ের কোষাধ্যক্ষ অধ্যাপক কামাল উদ্দীন। পরিচালনা করেন সাংবাদিকতা বিভাগের শিক্ষক রোবায়েত ফেরদৌস। বিজ্ঞপ্তি।
