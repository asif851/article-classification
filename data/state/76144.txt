
কুড়িগ্রামের রাজারহাট উপজেলায় মুঠোফোন চুরির অপবাদে দশম শ্রেণির শিক্ষার্থী শিমুল সরকারকে এক শিক্ষক পিটিয়ে জখম করেছেন বলে অভিযোগ উঠেছে। পাঁচ দিন ধরে ওই শিক্ষার্থী উপজেলা স্বাস্থ্য কমপ্লেক্সে চিকিৎসাধীন রয়েছে। এ ঘটনায় শিমুলের বাবা দুলাল মিয়া গতকাল শনিবার থানায় একটি লিখিত অভিযোগ দিয়েছেন।ওই অভিযোগ সূত্রে জানা গেছে, রাজারহাট সিংগার ডাবড়ী বহুমুখী উচ্চবিদ্যালয়ের দশম শ্রেণির শিক্ষার্থী শিমুল ও তার বন্ধু রাকিব গত মঙ্গলবার সন্ধ্যা ছয়টায় সিংগার ডাবড়ী বাজারে মাইদুল ইসলামের মুঠোফোনের দোকানের সামনে দাঁড়িয়ে গল্প করছিল। মাইদুল আবার সিংগারডাবড়ী বালিকা উচ্চবিদ্যালয়ের মৌলভী শিক্ষক। ওই শিক্ষক দোকানের বাইরে এসে তাঁর দোকানের মুঠোফোন চুরি হয়েছে—এ অভিযোগে শিমুলকে আটক করে রশি দিয়ে বেঁধে রাখেন। পরে ওই শিক্ষক ও তাঁর ছোট ভাই শিমুলকে বেধড়ক মারধর করে রক্তাক্ত জখম করেন।এ বিষয়ে জানতে শিক্ষক মাইদুলের মুঠোফোনে ফোন দিলে তিনি বলেন, ‘আমার এখানে আসেন। একসঙ্গে বসে চা খেয়ে কথা বলব’, এ কথা বলে তিনি ফোনের সংযোগ কেটে দেন। এরপর একাধিকবার চেষ্টা করেও তাঁকে পাওয়া যায়নি। রাজারহাট থানার ভারপ্রাপ্ত কর্মকর্তা (ওসি) আবদুর রশিদ বলেন, পুলিশ ঘটনার তদন্ত করছে।
