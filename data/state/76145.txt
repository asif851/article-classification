
খুলনা মহানগর আওয়ামী লীগের প্রচার ও প্রকাশনা বিষয়ক সম্পাদক জেড এ মাহমুদ ডনের ওপর হামলার ঘটনায় মামলা হয়েছে। গতকাল শনিবার রাতে সদর থানায় করা মামলায় একজনকে গ্রেপ্তার করা হয়েছে।
সদর থানার ভারপ্রাপ্ত কর্মকর্তা (ওসি) মো. শফিকুল ইসলাম বলেন, গতকাল রাত ১০টার দিকে নগরের পূর্ববানিয়া খামার এলাকার ইব্রাহিম খলিল বাদী হয়ে মামলাটি করেন। মামলার পর রাত সাড়ে ১১টা দিকে নগরের রূপসা স্ট্যান্ড এলাকা থেকে কারেন্ট বাবু নামের একজনকে গ্রেপ্তার করেছে পুলিশ। অন্যদের গ্রেপ্তারের জন্য পুলিশের কয়েকটি দল কাজ করছে।
গতকাল দুপুর ১২টার দিকে খুলনা নগরের ইসলামপুর রোডের দোলখোলা এলাকার শীতলাবাড়ী মন্দিরের সামনে কয়েকজন মুখোশধারী সন্ত্রাসী মাহমুদকে লক্ষ্য করে গুলি ছোড়ে। গুলি লক্ষ্যভ্রষ্ট হয়ে শিপ্রা কুণ্ডু (৫০) নামের এক পথচারীর শরীরে লাগে। গুলিবিদ্ধ হয়ে ওই নারী নিহত হন।
আরও পড়ুন: 
খুলনায় আ.লীগ নেতাকে গুলি, প্রাণ গেল পথচারী নারীর
