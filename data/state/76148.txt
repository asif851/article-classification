
এলাহি কাণ্ড তো বটেই! শুরু হয়েছিল দুই হাজার স্কুলে ৮ লাখ ৭০ হাজার শিক্ষার্থী নিয়ে৷ প্রায় ১১ মাসের বিরাট কর্মজজ্ঞ৷ এদের মধ্য থেকে সেরা হলো একটি স্কুল, পাঁচজনের আই-জেন দল৷ তবে এক অর্থে বিজয়ী সবাই৷ কারণ আই-জেন একটি নেহাত প্রতিযোগিতাই ছিল না, ছিল জানা আর জানানোর এক আলোর সফর৷ নতুন কিছু শেখা, শেখানো, গল্প-গান-বন্ধু-ক্যাম্প আর আনন্দ আড্ডায় আই-জেনের পরিধি ছাপিয়ে গিয়েছিল ‘শুধুই’ প্রতিযোগিতার সীমানা৷ আর এর পরিসর নিয়ে একটা আন্দাজ তো করাই যায়, সম্ভবত এটা বাংলাদেশে তথ্যপ্রযুক্তি নিয়ে আয়োজিত স্কুলভিত্তিক এ ধরনের কার্যক্রমের মধ্যে সবচেয়ে বড় আয়োজন৷ স্কুল পর্যায়ের শিক্ষার্থীদের মধ্যে ইন্টারনেট সম্পর্কে সচেতনতা ও আগ্রহ তৈরির প্রয়াসে এবার তৃতীয়বারের মতো দেশব্যাপী এই আয়োজন হয়ে গেল গ্রামীণফোন ও প্রথম আলোর আয়োজনে। সহযোগী ছিল গণপ্রজাতন্ত্রী বাংলাদেশ সরকারের শিক্ষা মন্ত্রণালয়।
দুই হাজার স্কুলে ইন্টারনেট সচেতনতাআই-জেন শুরু হয় দেশজুড়ে স্কুলভিত্তিক সচেতনতা কার্যক্রম ও আই-জেন প্রতিযোগিতার মধ্য দিয়ে৷ এক মাসে দুই হাজার স্কুলে অনুষ্ঠান আয়োজনের মধ্য দিয়ে বিরাট এই কর্মযজ্ঞ সাধন করে প্রথম আলো বন্ধুসভার বন্ধুরা৷ স্কুলগুলোতে প্রায় তিন ঘণ্টার আয়োজনে প্রতিযোগিতা ছাড়াও ইন্টারনেট ও তথ্যপ্রযুক্তি সম্পর্কে শিক্ষার্থীদের ধারণা দেওয়া হয়৷ তারা ইন্টারনেট ব্যবহারের নানা সুবিধা সম্পর্কে জানতে পারে। অনুষ্ঠানটিতে আকর্ষণীয় অডিও ভিজুয়াল পরিবেশনার মধ্য দিয়ে তাদের প্রতিদিনকার জীবনে ইন্টারনেটের ভূমিকা, প্রভাব ও এর গুরুত্ব তুলে ধরা হয়৷ শিক্ষার্থীদের জন্য ছিল তিনটি বিষয়ে বিশেষ উপস্থাপনা৷ এর মধ্যে ‘শিক্ষা ও জ্ঞান’ অংশে ইন্টারনেটকে শিক্ষার্থীরা কীভাবে শিক্ষা উপকরণ হিসেবে ব্যবহার করতে পারে, তা তুলে ধরা হয়৷ ইন্টারনেট ও তথ্যপ্রযুক্তির সহায়তায় তথ্য, সংবাদ ও বিনোদনের মাধ্যমে নিজেকে এগিয়ে রাখার কৌশল শেখানো হয় ‘তথ্য-বিনোদন’ অংশে৷ বিশেষ করে তরুণ প্রজন্মের জন্য ইন্টারনেট নিরাপত্তা একটি গুরুত্বপূর্ণ বিষয়৷ শুধু ইন্টারনেট ব্যবহার করলেই হবে না, জানতে হবে ইন্টারনেটে কীভাবে নিরাপদ থাকা যায়৷ এ বিষয়ে বিস্তারিত পরামর্শ দেওয়া হয়ে ‘ইন্টারনেট নিরাপত্তা’ অংশে৷ এর পাশাপাশি ছিল ইন্টারনেট নিয়ে জানা-অজানার অনেক কিছু৷ মজার ও তাৎক্ষণিক আয়োজনে ছিল পুরস্কার জেতার সুযোগ৷
গ্র্যান্ড ফিনালের পথেস্কুল পর্যায়ের আয়োজনের পর ধাপে ধাপে অনুষ্ঠিত হয় জেলা, আঞ্চলিক ও জাতীয় পর্যায়ের প্রতিযোগিতা৷ স্কুল পর্যায়ে ২০০০ স্কুল থেকে ১০০০টি দল নির্বাচন করা হয়, যারা জেলা পর্যায়ে নিজের স্কুলের প্রতিনিধিত্ব করে৷ দিনব্যাপী এই প্রতিযোগিতায় ইন্টারনেট সম্পর্কিত জানাশোনা যাচাইয়ের পাশাপাশি জীবনভিত্তিক বিভিন্ন সমস্যা দেওয়া হয় শিক্ষার্থীদের, এভাবে আমরা পেয়ে যাই ৬৪ জেলার সেরা ৬৪টি আই-জেন স্কুল দল৷ এই ৬৪টি দল আট ভাগে আঞ্চলিক পর্যায়ের প্রতিযোগিতায় অংশ নেয়৷আঞ্চলিক পর্যায়ে প্রতিযোগিতা ও ক্যাম্প শিক্ষার্থীদের জন্য ছিল একেবারেই নতুন এক অভিজ্ঞতা৷ তিন দিনের আবাসিক ক্যাম্পে­ শিক্ষার্থীদের তথ্যপ্রযুক্তিভিত্তিক বেশ কিছু প্রশিক্ষণ দেওয়া হয়৷ এর মধ্যে ছিল ইন্টারনেট কী, এটি কীভাবে কাজ করে, আলোচনা হয় ই-মেইল, সামাজিক যোগাযোগ মাধ্যমের মতো বিষয়গুলো নিয়ে৷ উইকিপিডিয়া কিংবা গুগল ট্রান্সলেটে নিজে অবদান রাখতে শিখেছে শিক্ষার্থীরা, তবে সবচেয়ে রোমাঞ্চকর ছিল প্রোগ্রামিংয়ে হাতেখড়ি ও নিজের স্কুলের জন্য ওয়েবসাইট তৈরির বিষয়টি৷ গল্প-গান আর খেলার মধ্যেই হয় প্রতিযোগিতা৷ আট অঞ্চল থেকে নয়টি স্কুল দল বাছাই করা হয় চূড়ান্ত পর্বের জন্য৷চূড়ান্তপর্বে নয়টি দল অংশ নেয় একটি টিভি রিয়েলিটি শোয়ে৷ এখানে প্রতিদিনই নতুন কোনো টাস্ক দেওয়া হয় শিক্ষার্থীদের৷ টাস্কগুলোতে নিজেদের বুদ্ধি ও ইন্টারনেটের শক্তি ব্যবহারের সুযোগ যেমন ছিল, তেমনি দেখা মেলে প্রিয় মানুষদের৷ দৈনন্দিন জীবনের পরিচিত নানান ঘটনা বা সমস্যার মোকাবিলা করবে তারা। আর সেটার সমাধান করতে হবে অবশ্যই ইন্টারনেটের সহায়তায়। এ নিয়েই প্রতিযোগিতা। টাস্কগুলোতে বিভিন্ন ক্যাটাগরিতে নম্বর পায় প্রতিটি দল। ছিল দর্শক ভোটও৷ এভাবে শীর্ষ চারটি দল নিয়ে হয় গ্রামীণফোন প্রথম আলো আই-জেনের গ্র্যান্ড ফিনালে৷ এবার প্রতিযোগিতা সরসারি দেখা যায় চ্যানেল আইয়ের পর্দায়৷ আমরা পেয়ে যাই আই-জেনের সেরা দল৷ অভিনন্দন সেন্ট যোসেফ উচ্চমাধ্যমিক বিদ্যালয়ের আই-জেন স্কুল দলকে৷ অভিনন্দন পৌনে নয় লাখ শিক্ষার্থীদের, যারা আই-জেনে অংশ নিয়েছে৷
