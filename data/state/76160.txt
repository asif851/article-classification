
সমকাল পত্রিকার রাজশাহী ব্যুরো চিফ ও এটিএন নিউজের রাজশাহী প্রতিনিধি সৌরভ হাবিব, তাঁর ক্যামেরাপারসন রবিউল ইসলাম খোকন ও সহযোগী তারিকুজ্জামানকে গতকাল মঙ্গলবার রাত থেকে আজ বুধবার বেলা ১১টা পর্যন্ত প্রায় ১০ ঘণ্টা থানায় আটকে রাখা হয়েছে। কী অভিযোগে তাঁদের আটক করা হয়েছে, কেউ জানে না।
পুলিশ বলছে, ক্যাম্পে অবৈধ অনুপ্রবেশের অভিযোগে বর্ডার গার্ড বাংলাদেশ (বিজিবি) তাঁদের ধরে পুলিশে সোপর্দ করেছে। বিজিবি বলছে, উপজেলা নির্বাহী কর্মকর্তা (ইউএনও) ও রিটার্নিং কর্মকর্তা তাঁদের আটক করে বিজিবির ওপর দোষ চাপাচ্ছে। ইউএনও বলছেন, বিজিবি তাঁদের ধরে ইউএনওর ওপর দোষ চাপাচ্ছে।
পুঠিয়া থানায় আটক সৌরভ হাবীব প্রথম আলোকে বলেন, সেখানকার নির্বাচনী আইনশৃঙ্খলা পরিস্থিতি নিয়ে গতকাল রাত সাড়ে আটটার দিকে তিনি এটিএননিউজে ইউএনওর সাক্ষাৎকার সরাসরি সম্প্রচার করেন। আইনশৃঙ্খলা পরিস্থিতি নিয়ে কথা বলার জন্য তিনি বিজিবির রাজশাহীর অধিনায়ক শাহজাহান সিরাজকে ফোন করেন। তিনি অনুমতি দিয়ে একজন সুবেদারের ফোন নম্বর দেন। ওই সুবেদার তাঁদের পুঠিয়ায় পিএন স্কুলের সামনে যেতে বলেন। সেখানে গেলে তাঁদের ক্যাম্পের ভেতরে ঢোকানো হয়। দীর্ঘক্ষণ অপেক্ষার পর রাত ১২টার দিকে পুঠিয়ার রিটার্নিং কর্মকর্তা ও ইউএনও নুরুজ্জামান, নির্বাচনী কর্মকর্তা মনজুরুল হাসান সেখানে যান। পরে তাঁরা পুলিশকে খবর দেন। পুলিশ এসে তাঁদের থানায় নিয়ে যায়।
সৌরভ হাবীবের মামা আওয়ামী লীগের বিদ্রোহী মেয়রপ্রার্থী জিএ মহীরা বাচ্চু বলেন, পরিকল্পিতভাবে তাঁর মনোবল ভেঙে দিতে ভাগনেকে পুলিশে দেওয়া হয়েছে।
পুঠিয়া থানার সহকারী উপপরিদর্শক (এএসআই) আব্দুর রব বলেন, কী অভিযোগে তাঁদের আটক করা হয়েছে, তিনি তা জানেন না। বিজিবি ক্যাম্পে অবৈধভাবে অনুপ্রবেশের অভিযোগে তাঁদের পুলিশে সোপর্দ করেছে।
বিজিবির রাজশাহীর অধিনায়ক শাহজাহান সিরাজ বলেন, অনুমতি নিয়েই সৌরভ হাবিব সাক্ষাৎকার নিতে বিজিবির ক্যাম্পে গিয়েছিলেন। রিটার্নিং কর্মকর্তা (ইউএনও) তাঁদের পুলিশে দিয়েছেন। এখন সামলাতে না পেরে বিজিবির ঘাড়ে দোষ চাপাচ্ছেন।
ইউএনও নুরুজ্জামান বলেন, না না না। বিজিবি তাঁদের অবৈধ অনুপ্রবেশের অভিযোগে ধরেছে। এখন সামলাতে না পেরে ইউএনওর ওপর দোষ চাপাচ্ছেন।
এখন সৌরভ হাবিব ও তাঁর দলকে কী করা হবে, জানতে চাইলে নুরুজ্জামান বলেন, ভাবছেন জরিমানা করে ছেড়ে দেবেন।
