
জাতীয় পার্টির (জাপা) তিন নেতা পানিসম্পদ মন্ত্রী আনিসুল ইসলাম মাহমুদ, শ্রম ও কর্মসংস্থান প্রতিমন্ত্রী মুজিবুল হক এবং পল্লী উন্নয়ন ও সমবায় প্রতিমন্ত্রী মসিউর রহমান ‘আপাতত’ মন্ত্রিত্ব ছাড়ছেন না। দলের চেয়ারম্যান এইচ এম এরশাদকে ছাড়াই বৈঠক করে এ সিদ্ধান্ত নেওয়া হয়েছে।আজ রোববার বিকেলে সংসদীয় দলের প্রধান রওশন এরশাদের সভাপতিত্বে জাতীয় পার্টির সংসদীয় দলের সভা শেষে এক ব্রিফিংয়ে দলের প্রেসিডিয়াম সদস্য ও শ্রম প্রতিমন্ত্রী মুজিবুল হক এ কথা বলেন।এই সভায় আমন্ত্রণ পেলেও অংশ নেননি দলের চেয়ারম্যান এইচ এম এরশাদ। এ সময় তিনি দলের মহাসচিব জিয়াউদ্দিন আহম্মেদ বাবলুসহ জাতীয় সংসদে তাঁর কক্ষেই ছিলেন।তবে ব্রিফিংয়ে মুজিবুল হক মন্ত্রিসভা থেকে জাপা নেতাদের পদত্যাগ না করার সিদ্ধান্তকে ‘সর্বসম্মত’ বলে দাবি করেন। তিনি বলেন, সর্বসম্মতভাবে সিদ্ধান্ত নেওয়া হয়েছে দলীয়ভাবে পরবর্তী সিদ্ধান্ত না নেওয়া পর্যন্ত জাতীয় পার্টির তিনজন সদস্য মন্ত্রিসভায় থাকবেন।এ ছাড়া দলের সভাপতিমণ্ডলীর দুই সদস্য মশিউর রহমান ও তাজুল ইসলাম চৌধুরীকে অব্যাহতি দেওয়ার বিষয়েও সভায় আলোচনা হয়েছে বলে তিনি জানান। তিনি বলেন, সভা মনে করে, দলের গঠনতন্ত্র অনুযায়ী অব্যাহতি দেওয়ার ক্ষমতা চেয়ারম্যানের আছে। ফলে এই দুই সদস্য যদি কোনো ভুলত্রুটি করে থাকেন, তাহলে তাঁদের ক্ষমাসুন্দর দৃষ্টিতে দেখার জন্য সদস্যদের পক্ষ থেকে সংসদ উপনেতাকে অনুরোধ করা হয়েছে, তিনি যেন চেয়ারম্যানকে বিষয়টি বোঝান। তিনি আরও জানান, সংবিধানের ১৬তম সংশোধনী বিল দেখার পর দলীয়ভাবে জাতীয় পার্টি চূড়ান্ত সিদ্ধান্ত নেবে। আজকের সভায় ২৬ জন সদস্য উপস্থিত ছিলেন বলেও জানান তিনি।
মন্ত্রিসভা থেকে দলীয় নেতাদের পদত্যাগ করাবে জাপা দলের সিদ্ধান্ত মেনে নেবেন মুজিবুল হক প্রধানমন্ত্রী বিরোধী দলেরও নেতা: বাবলুজাতীয় পার্টির নিয়ন্ত্রণ প্রধানমন্ত্রীর হাতে
