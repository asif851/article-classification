
বিএনপির সিনিয়র যুগ্ম মহাসচিব রুহুল কবির রিজভী দাবি করেছেন, ‘লক্ষ লক্ষ পায়ের আওয়াজে কেঁপে কেঁপে উঠছে স্বৈরাচারের মাটি। দুরন্ত দুর্নিবার আন্দোলনের শক্তি টের পেয়ে আওয়ামী নেতারা ভয়ে আবোলতাবোল বকছে।’
আজ রোববার বিকেলে নয়াপল্টনে দলের কেন্দ্রীয় কার্যালয়ে এক ব্রিফিংয়ে রিজভী এই দাবি করেন। তিনি অভিযোগ করেন, আজ দেশের বিভিন্ন জায়গায় বিএনপির বিক্ষোভ কর্মসূচিতে পুলিশ হামলা ও তাণ্ডব চালিয়েছে, ব্যাপকভাবে বাধা দিয়েছে। গতকাল থেকে পুলিশ বিভিন্ন জায়গায় বিএনপির নেতা-কর্মীদের বাড়ি বাড়ি গিয়ে হানা দেয় এবং অনেক নেতা-কর্মীকে গ্রেপ্তার করে।৫ জানুয়ারি দেশের বিভিন্ন জায়গায় বিএনপির কর্মসূচিতে বাধা এবং ৭ জানুয়ারি রাজধানীতে সমাবেশ করার অনুমতি না দেওয়ার প্রতিবাদে আজ সারা দেশে বিক্ষোভ কর্মসূচি পালন করে বিএনপি। এই কর্মসূচিতে বিভিন্ন জায়গায় বাধা দেওয়ার অভিযোগ এনে রিজভী বলেন, বিরোধী দলের কর্মসূচির কথা শুনলেই ক্ষমতাসীনদের মসনদ কেঁপে ওঠে। কারণ, জনগণই তাদের মূল আতঙ্ক। জনবিচ্ছিন্ন হওয়ার কারণে জনগণকে তাদের এত ভয়। বিরোধী দলের গণতান্ত্রিক অধিকার এবং সভা-সমাবেশের ওপর হামলা ও বাধা দেওয়ার ঘটনায় তারা জনগণের কাছে ক্রমাগত নিন্দিত ও ধিক্কৃত হচ্ছে।
