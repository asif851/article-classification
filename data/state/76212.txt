
সারা দেশের কারাগারগুলোতে রেড অ্যালার্ট জারি করা হয়েছে। গোয়েন্দা সংস্থার কাছ থেকে পাওয়া তথ্যের ভিত্তিতে এমন সিদ্ধান্ত নিয়েছে কারা কর্তৃপক্ষ। আজ শুক্রবার রাত থেকে এ সিদ্ধান্ত নেওয়া হয়েছে।
কারা মহাপরিদর্শক (আইজি প্রিজন) ব্রিগেডিয়ার জেনারেল সৈয়দ ইফতেখার উদ্দিন প্রথম আলোকে বলেন, গোয়েন্দা সংস্থার কাছ থেকে পাওয়া তথ্যের ভিত্তিতে এমন সিদ্ধান্ত নেওয়া হয়েছে। রেড অ্যালার্ট জারি থাকা অবস্থায় কারাগারে থাকা বন্দীদের খাবার, কারাগারে আসা কাগজপত্র পরীক্ষা-নিরীক্ষা করা হবে। কারাগারে দর্শনার্থীরা তল্লাশির পর বন্দীদের সঙ্গে দেখা করতে পারবেন। এ ছাড়া কারা ফটকের সামনে বহিরাগত কেউ ঘোরাফেরা করতে পারবে না। কারাগারের ভেতরে-বাইরে দায়িত্বরত ব্যক্তিরা যদি দায়িত্বে অবহেলা করেন, তাহলে তাঁদের বিরুদ্ধে ব্যবস্থা নেওয়া হবে।
