
টাঙ্গাইলের গোপালপুরে নিখিল চন্দ্র জোয়ারদার (৫০) নামের এক দরজি নিজের দোকানে কাজ করছিলেন। আচমকা মোটরসাইকেলে করে তিন যুবক এসে হাজির। নিখিলকে তাঁরা দোকান থেকে টেনে বের করে কোপাতে শুরু করেন। তাঁর মৃত্যু নিশ্চিত করে পালিয়ে যান তাঁরা। আজ শনিবার দুপুরে গোপালপুর পৌর এলাকার ডুবাইল বাজারে এই হত্যাকাণ্ডের ঘটনা ঘটে।
এলাকাবাসীর ধারণা, এ হত্যাকাণ্ডের সঙ্গে জঙ্গিগোষ্ঠী জড়িত থাকতে পারে।
গোপালপুর থানার ভারপ্রাপ্ত কর্মকর্তা (ওসি) আবদুল জলিল ও এলাকাবাসী জানান, দুপুর ১২টার দিকে নিখিল চন্দ্র ডুবাইল বাজারে নিজ বাড়ির সামনে তাঁর দোকানে কাজ করছিলেন। এ সময় একটি মোটরসাইকেলে করে তিনজন যুবক এসে তাঁকে দোকান থেকে টেনে বের করে এলোপাতাড়ি কোপাতে শুরু করেন। মাথা ও গলায় কুপিয়ে মৃত্যু নিশ্চিত করে হামলাকারীরা সুতী কালিবাড়ী সড়ক দিয়ে মোটরসাইকেল নিয়ে পালিয়ে যান। এ সময় তাঁরা ঘটনাস্থলে একটি ব্যাগ ফেলে যান। ব্যাগের ভেতর কয়েকটি ককটেলসদৃশ বস্তু রয়েছে।
খবর পেয়ে গোপালপুর থানার পুলিশ ঘটনাস্থলে আসে। এ প্রতিবেদন লেখা পর্যন্ত লাশ ঘটনাস্থলেই পড়ে ছিল।
টাঙ্গাইলের পুলিশ সুপার (এসপি) সালেহ মোহাম্মদ তানভীর জানান, কারা কী উদ্দেশ্যে এ হত্যাকাণ্ড ঘটিয়েছে, পুলিশ তা খতিয়ে দেখছে।
