
ঢাকার অদূরে আশুলিয়ার জিরাবোর এলাকায় আজ সোমবার বিকেলে পাশাপাশি দুটি পোশাক কারখানার গুদামে একই সময়ে অগ্নিকাণ্ড ঘটেছে। এ ঘটনায় কারখানা দুটির বিপুল পরিমাণ সুতা ও কাপড় পুড়ে গেছে। তবে কোনো হতাহতের ঘটনা ঘটেনি।
রাত আটটায় শেষ খবর পাওয়া পর্যন্ত ফায়ার সার্ভিসের ১২টি ইউনিট আগুন নিয়ন্ত্রণে আনার চেষ্টা করছে বলে জানা গেছে।পুলিশ ও কারখানা সূত্র জানায়, আজ বিকেল পৌনে চারটার দিকে আমান স্পিনিং মিলের গুদামে আগুন লাগে। এর কিছুক্ষণ পরে ২০০ গজ দূরে মণ্ডল গ্রুপের গুদামেও আগুন ধরে যায়। আগুন লাগার পরপরই কারখানার পক্ষ থেকে ঢাকা রপ্তানি প্রক্রিয়াকরণ এলাকার (ডিইপিজেড) ফায়ার সার্ভিসে খবর দেওয়া হয়। খবর পেয়ে চারটি ইউনিট ঘটনাস্থলে গিয়ে আগুন নিয়ন্ত্রণে আনার চেষ্টা করে। কিন্তু সময় বাড়ার সঙ্গে সঙ্গে আগুনের তীব্রতা বাড়তে থাকায় ঢাকাসহ আশপাশের বিভিন্ন ফায়ার সার্ভিস স্টেশনেও খবর দেওয়া হয়।কারখানা কর্তৃপক্ষ জানান, আমান স্পিনিং মিলের একতলা আধা পাকা শেডে বিপুল পরিমাণ সুতা ও তুলা ছিল। আর মণ্ডল গ্রুপের ছয়তলা ভবনের নিচতলার গুদামে ছিল পোশাক তৈরির কাপড়। আগুনে ওই সব মালামাল পুড়ে যায়। তবে কত টাকার মালামাল পুড়ে গেছে তা তাত্ক্ষণিকভাবে নিশ্চিত করতে পারেননি তাঁরা।ডিইপিজেড ফায়ার সার্ভিসে যোগাযোগ করা হলে কর্তব্যরত ফায়ার সার্ভিস কর্মী সোহেল রানা জানান, ঢাকা, কালিয়াকৈর, গাজীপুর ও ধামরাই ফায়ার স্টেশনে খবর পাঠানো হয়। ওই সব স্টেশন থেকে আসা ১২টি ইউনিট আগুন নিয়ন্ত্রণ করার চেষ্টা করছে।রাত আটটার দিকে ফায়ার সার্ভিসের সহকারী পরিচালক শফিকুল ইসলাম সাংবাদিকদের বলেন, সুতা, তুলা আর কাপড়ের মতো জিনিসে আগুন ধরায় তা নেভানো সম্ভব হচ্ছে না। তবে আগুন নিয়ন্ত্রণে রয়েছে, বাড়তে দেওয়া হচ্ছে না।যোগাযোগ করা হলে শিল্প পুলিশ আশুলিয়া জোনের পরিদর্শক আবদুস সাত্তার বলেন, অগ্নিকাণ্ডের কারণ নিশ্চিত না হওয়ায় পাশাপাশি দুটি কারখানার গুদামে প্রায় একই সময়ে আগুন লাগার বিষয়টি রহস্যজনক বলে মনে হচ্ছে। আগুনে হতাহতের কোনো ঘটনা ঘটেনি বলে নিশ্চিত করেন তিনি।
