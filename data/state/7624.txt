
ঢাকা উত্তর-দক্ষিণ ও চট্টগ্রাম সিটি করপোরেশন নির্বাচনে খালেদা জিয়া সমর্থিত প্রার্থীদের ‘ভরাডুবি’ হবে বলে মনে করেন শিল্পমন্ত্রী ও আওয়ামী লীগের উপদেষ্টা পরিষদের সদস্য আমির হোসেন আমু। আজ সোমবার রাজধানীর ধানমন্ডিতে আওয়ামী লীগ সভানেত্রীর রাজনৈতিক কার্যালয়ে এক সংবাদ সম্মেলনে তিনি এ মন্তব্য করেন। আমির হোসেন আমু খালেদা জিয়াকে উদ্দেশ করে বলেন, ‘উনি নির্বাচনের আগে এক কথা বলেন, নির্বাচনের পরে আরেক কথা বলেন। তিনি বুঝতে পেরেছেন ওনার প্রার্থীদের ভরাডুবি হবে। ওনার দলীয় ব্যর্থতার কারণে প্রার্থী দিতে পারেননি। চট্টগ্রামের আমীর খসরু মাহমুদ ও আবদুল্লাহ আল নোমানকে প্রার্থী করতে পারেননি। আবদুল আউয়াল মিন্টু ছিলেন তাঁর দলের প্রার্থী। কিন্তু তিনি কোনো কারণে প্রার্থী হতে পারেননি। মিন্টুর ছেলেকে কেউ চেনে না।’ গতকাল খালেদা জিয়ার সংবাদ সম্মেলনে দেওয়া বক্তব্যের জবাব দিতে এ আওয়ামী লীগের পক্ষ থেকে এ সংবাদ সম্মেলনের আয়োজন করা হয়। খালেদা জিয়া তাঁর ওই সংবাদ সম্মেলনে মিথ্যাচার করে ভোটের আগে মানুষকে বিভ্রান্ত করতে চেয়েছেন বলেও দাবি করেন আমু। তিনি বলেন, খালেদা জিয়ার দলীয় নেতাদের অভিযোগ, তিনি আন্দোলনে ব্যর্থ হয়ে আঁতাত করে আদালত থেকে জামিন নিয়ে ঘরে ফিরে গেছেন। নির্বাচনে প্রার্থী নিয়ে ব্যর্থতা ও দেউলিয়াত্বর পর নিজের পদ টিকিয়ে রাখার জন্য উনি ‘মিথ্যাচারের’ আশ্রয় নিয়েছেন। তিনি খালেদা জিয়াকে উদ্দেশ করে বলেছেন, ‘তিনি আন্দোলনের হুমকি দিচ্ছেন। তিনি তো আন্দোলনের মধ্যেই আছেন। মামলা থেকে বাঁচার জন্য তিনি বিশৃঙ্খল পরিস্থিতির সৃষ্টি করতে চান।’ 
সংবাদ সম্মেলনে বাণিজ্যমন্ত্রী তোফায়েল আহমদ, আওয়ামী লীগের যুগ্ম সাধারণ সম্পাদক মাহবুব উল আলম হানিফ, দীপু মনি, সাংগঠনিক সম্পাদক খালিদ মাহমুদ চৌধুরী প্রমুখ উপস্থিত ছিলেন।
