
প্রতিষ্ঠার ২৪ বছর পর জাতীয় বিশ্ববিদ্যালয়ের প্রথম সমাবর্তন অনুষ্ঠান হবে ১৭ জানুয়ারি। ওই দিন বেলা তিনটায় রাজধানীর বঙ্গবন্ধু আন্তর্জাতিক সম্মেলন কেন্দ্রে অনুষ্ঠিত হবে এই সমাবর্তন।গতকাল ধানমন্ডিতে বিশ্ববিদ্যালয়ের নগর ক্যাম্পাসে এক সংবাদ সম্মেলনে এ তথ্য জানিয়েছেন বিশ্ববিদ্যালয়টির উপাচার্য অধ্যাপক হারুন-অর-রশিদ। উপাচার্য বলেন, সমাবর্তনে ১৯৯৮ থেকে ২০১২ সাল পর্যন্ত সময়ে উত্তীর্ণ স্নাতক ও স্নাতকোত্তর ডিগ্রিধারীরা অংশ নেবেন। মোট ৪ হাজার ৯৩২ জন সমাবর্তনে অংশ নেওয়ার জন্য নিবন্ধন করেছেন। সাংবাদিকদের প্রশ্নের জবাবে উপাচার্য বলেন, ১৯৯৮ থেকে ২০১২ সাল পর্যন্ত প্রায় ২০ লাখ শিক্ষার্থী স্নাতক ও স্নাতকোত্তর ডিগ্রি অর্জন করেছেন। কিন্তু সমাবর্তন হবে কি না, তা নিয়ে আস্থাহীনতাসহ বিভিন্ন কারণে বেশির ভাগ নিবন্ধন করেননি। কিন্তু নিবন্ধনের সময় শেষ হওয়ার পর অনেকে নিবন্ধনের আগ্রহ দেখিয়েছেন। তিনি প্রত্যাশা করেন, এখন থেকে সমাবর্তন বিশ্ববিদ্যালয়ের শিক্ষাপঞ্জির একটি নিয়মিত বিষয় হবে। সমাবর্তনে সভাপতিত্ব করবেন বিশ্ববিদ্যালয়ের আচার্য রাষ্ট্রপতি আবদুল হামিদ। অনুষ্ঠানে শিক্ষামন্ত্রী নুরুল ইসলাম নাহিদ ও সমাবর্তন বক্তা হিসেবে বিশ্ববিদ্যালয় মঞ্জুরি কমিশনের চেয়ারম্যান অধ্যাপক আবদুল মান্নান বক্তৃতা করবেন।অংশগ্রহণকারীদের ১৩, ১৪ ও ১৫ জানুয়ারি বিশ্ববিদ্যালয়ের নগর কার্যালয় থেকে সমাবর্তনের গাউন সংগ্রহ করতে হবে।
