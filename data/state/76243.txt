
গাজীপুরের টঙ্গীতে তৃতীয় শ্রেণির এক ছাত্রীকে (১০) ধর্ষণের অভিযোগে স্থানীয় ছাত্রলীগের এক নেতাকে গ্রেপ্তার করেছে পুলিশ।
গ্রেপ্তার পারভেজ মাসুদ (২২) গাজীপুর সিটির ৪৯ নম্বর ওয়ার্ড ছাত্রলীগের যুগ্ম সাধারণ সম্পাদক বলে জানিয়েছেন গাজীপুর মহানগর ছাত্রলীগের সাধারণ সম্পাদক তৌহিদুল ইসলাম। তিনি জানান, পারভেজের বিরুদ্ধে শিগগিরই দলীয়ভাবে ব্যবস্থা নেওয়া হবে।
ছাত্রীর বাবার ভাষ্য, গতকাল রোববার সন্ধ্যার দিকে পারভেজ মাসুদ মেয়েটিকে বাড়িতে ডেকে নেন। পরে মেয়েটিকে ধর্ষণ করে বাড়িতে পাঠিয়ে দেন। মেয়েটি বাড়িতে গিয়ে ঘটনা তার মাকে খুলে বলে। পরে বিষয়টি টঙ্গী থানার পুলিশকে জানানো হয়। মেয়েটিকে রাতেই টঙ্গী সরকারি হাসপাতালে নেওয়া হয়।
টঙ্গী থানার ভারপ্রাপ্ত কর্মকর্তা (ওসি) ফিরোজ তালুকদার জানান, স্বাস্থ্য পরীক্ষার জন্য গতকাল রাতেই মেয়েটিকে টঙ্গী সরকারি হাসপাতাল থেকে ঢাকা মেডিকেল কলেজ হাসপাতালে পাঠানো হয়েছে। পারভেজ মাসুদকে গতকাল রাতে আটক করা হয়। মেয়েটির বাবা আজ সোমবার দুপুরে বাদী হয়ে টঙ্গী থানায় মামলা করেছেন। ওই মামলায় পারভেজকে গ্রেপ্তার দেখানো হয়েছে।
 
