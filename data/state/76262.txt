
৩৫তম বিসিএস পরীক্ষার মাধ্যমে নিয়োগ পাওয়া প্রশাসন ক্যাডারের ২৮০ জন কর্মকর্তাকে সহকারী কমিশনার হিসেবে বিভিন্ন বিভাগে পদায়ন করা হয়েছে। একই সঙ্গে তাঁদের নির্বাহী ম্যাজিস্ট্রেটের ক্ষমতা দেওয়া হয়েছে।
আজ মঙ্গলবার এ বিষয়ে প্রজ্ঞাপন জারি করেছে জনপ্রশাসন মন্ত্রণালয়। এতে বলা হয়, নিয়োগ পাওয়া কর্মকর্তাদের যোগদানের জন্য আগামী ২ মে সকাল নয়টায় রাজধানীর বিয়াম ফাউন্ডেশনে উপস্থিত থাকতে অনুরোধ করা হয়েছে। নির্ধারিত তারিখে যোগদান করতে ব্যর্থ হলে তিনি চাকরিতে যোগদানে সম্মত নয় বলে ধরে নেওয়া হবে।এর আগে ২ এপ্রিল প্রশাসন ক্যাডারের এসব কর্মকর্তাসহ ৩৫তম বিসিএসে বিভিন্ন ক্যাডারে ২ হাজার ৭৩ জনকে নিয়োগ দিয়ে প্রজ্ঞাপন জারি করে জনপ্রশাসন মন্ত্রণালয়। নিজস্ব প্রতিবেদক
