
নির্বাচন কমিশনের (ইসি) সঙ্গে আজ রোববার বেলা ১১টার দিকে সংলাপে বসেছে ১৭ সদস্যের প্রতিনিধিদল। সংলাপে নির্বাচনকালীন সহায়ক সরকার, নির্বাচনী আইন সংস্কার, সেনাবাহিনী মোতায়েনসহ সাতটি বিষয়কে গুরুত্ব দিচ্ছে বিএনপি।
সংলাপে সভাপতিত্ব করছেন প্রধান নির্বাচন কমিশনার (সিইসি) কে এম নুরুল হুদা। অন্যান্য নির্বাচন কমিশনার ও কমিশনের কর্মকর্তাও এতে অংশ নিয়েছেন।
সংলাপে যে সাতটি বিষয়কে গুরুত্ব দেওয়া হচ্ছে সেগুলো হলো:
১. নির্বাচনকালীন সহায়ক সরকার কেমন হবে, তা ইসিকে জানাবে বিএনপি। এটি ইসির দায়িত্ব না হলেও সহায়ক সরকার ছাড়া কিছু করা যে সম্ভব নয়, সেটা বিএনপি বোঝাবে।
২. বিএনপি আইনি ক্ষমতার সর্বোচ্চ ব্যবহার করার পরামর্শ নির্বাচন কমিশনকে দেবে। নির্বাচন কমিশন যদি সর্বোচ্চ ক্ষমতা প্রয়োগ করতে চায়, তাহলে বিএনপি সহায়তা করবে। বিএনপি মনে করে, এতে সুষ্ঠু নির্বাচন করার প্রথম পথ উন্মুক্ত হবে।
৩. নির্বাচন আইন সংস্কারের বিষয়টিও গুরুত্বপূর্ণ বলে ভাবছে বিএনপি। বর্তমান আইনে ভোট দেওয়া, ভোটের ফলাফল ঘোষণার যে পদ্ধতি আছে, সেটা আরও আধুনিক ও যুগোপযোগী করার পরামর্শ দেবে তারা। কীভাবে ভোটের ফল প্রকাশ করবে, সে ব্যাপারে আধুনিক চিন্তা তুলে ধরবে।
৪. ভোটের অন্তত এক সপ্তাহ আগে এবং পরে সেনাবাহিনী মোতায়েন করার বিষয়টিও বিএনপির কাছে যথেষ্ট গুরুত্বপূর্ণ। বিএনপি চায় প্রত্যেক কেন্দ্রে যেন সেনাবাহিনীকে দায়িত্ব দেওয়া হয়। নিয়মিত আইনশৃঙ্খলা রক্ষাকারী বাহিনী হিসেবে সেনাবাহিনী মোতায়েন চায় বিএনপি।
৫. ২০০৮ সালে নির্বাচনের সীমানা নির্ধারণ অযৌক্তিক মনে করে বিএনপি। এর পুনর্নির্ধারণ চায় তারা। এর আগে সীমানা নির্ধারণ যেভাবে ছিল, সেটা ফিরিয়ে নেওয়ার প্রস্তাব তুলে ধরবে বিএনপি। তারা যতটা বেশি সম্ভব সীমানা পুনর্নির্ধারণ করার প্রস্তাব দেবে। ব্যাপক পরিবর্তনের কথা তুলে ধরবে।
৬. আইনশৃঙ্খলা রক্ষাকারী বাহিনী ও প্রশাসনকে নিরপেক্ষ করে তোলার প্রস্তাবও দেবে বিএনপি। একই সঙ্গে ইসির মধ্যে দলীয় লোকজনকে নির্বাচনী কার্যক্রম থেকে দূরে রাখার প্রস্তাব দেবে তারা। নির্বাচন চলার সময় প্রশাসনের লোকজন, পুলিশের কর্মকর্তাদের নিরপেক্ষ রাখার প্রস্তাবও রয়েছে। ভোটের আগে এসব পদে থাকা দলীয় লোকজনের রদবদলের ওপরও গুরুত্ব দিচ্ছে বিএনপি।
৭. বিএনপি গণমাধ্যম ও পর্যবেক্ষকদের নীতিমালায় পরিবর্তন আনতে চায়। সেগুলো যুগোপযোগী করতে চায়। যারা পরিবর্তন আনতে চায়, তাদের সুযোগও দিতে চায়।
