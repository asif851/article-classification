
নারায়ণগঞ্জের রূপগঞ্জ উপজেলার কাঞ্চন জিন্দাপার্ক এলাকায় ট্রাকের সঙ্গে সিএনজিচালিত অটোরিকশার মুখোমুখি সংঘর্ষে চারজন নিহত হয়েছেন। প্রতিবাদে এলাকাবাসী ট্রাকটি আগুন দিয়ে পুড়িয়ে দিয়েছেন।
আজ মঙ্গলবার সকাল নয়টার দিকে এ দুর্ঘটনা ঘটে। দুর্ঘটনার পরে মদনপুর-ভুলতা-জয়দেবপুর সড়কে (ঢাকা বাইপাস) প্রায় ২০ মিনিট যান চলাচল বন্ধ ছিল। দুর্ঘটনায় আরও দুজন আহত হয়েছেন।
প্রত্যক্ষদর্শী ও পুলিশ জানায়, ঘটনাস্থলেই চারজন নিহত হন। তাৎক্ষণিকভাবে তাঁদের পরিচয় জানা যায়নি। লাশ উদ্ধার করে থানায় নিয়ে যাওয়া হয়েছে।
রূপগঞ্জ থানার ভারপ্রাপ্ত কর্মকর্তা (ওসি) মো. মাহমুদুল ইসলামের ভাষ্য, দুর্ঘটনার পরে এলাকাবাসী ট্রাকটি ভাঙচুর করে আগুন ধরিয়ে দেন। বর্তমানে পরিস্থিতি নিয়ন্ত্রণে রয়েছে।
