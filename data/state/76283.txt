
নারায়ণগঞ্জের আড়াইহাজারে গতকাল রোববার রাবেয়া আক্তার (৩৫) নামের এক নারী শ্রমিকের লাশ উদ্ধার করেছে পুলিশ। একই দিন গাজীপুরের শ্রীপুরে নিখোঁজ গৃহবধূ তাসলিমা বেগমের (২৮) লাশ উদ্ধার করা হয়।রাবেয়া খাতুন আড়াইহাজারের চৈতনকান্দা মধ্যপাড়া এলাকার মৃত কিতাব আলীর মেয়ে। পুলিশ জানায়, সকাল সাড়ে ১০টার দিকে এলাকার একটি ডোবার পাশে রাবেয়ার লাশ দেখতে পেয়ে লোকজন পুলিশে খবর দেন। পরে রাবেয়ার পরিবারের লোকজন লাশটি শনাক্ত করেন।তাসলিমা বেগম শ্রীপুরের বরমী ইউনিয়নের সোহাদিয়া গ্রামের বাচ্চু মিয়ার স্ত্রী। বাচ্চু মিয়া জানান, শনিবার বিকেলে স্থানীয় কয়েকজন বাড়ি থেকে তাসলিমাকে ডেকে নিয়ে যান। এরপর তাসলিমা আর বাড়িতে ফেরেননি। গতকাল বিকেলে সাড়ে চারটার দিকে গ্রামের শিশুরা খেলতে গিয়ে একটি ঝোপের মধ্যে তাসলিমার লাশ দেখতে পায়। সন্ধ্যায় লাশ উদ্ধার করে থানায় নিয়ে যায় পুলিশ।
