
রাজধানীর মিরপুর-১৪ নম্বরের পুলিশ লাইনের ব্যারাকের ছয়তলা ভবন থেকে পড়ে মো. শরিফুল ইসলাম (২০) নামের এক পুলিশ কনস্টেবল মারা গেছেন। আজ শুক্রবার সকাল নয়টার দিকে এ ঘটনা ঘটে। শরিফুলের বাড়ি ময়মনসিংহের ফুলপুরে বলে জানা গেছে। তাঁর বাবার নাম মোস্তাফিজুর রহমান। তিনি পাবলিক অর্ডার ম্যানেজমেন্টের (পিওএম) উত্তর বিভাগের সঙ্গে যুক্ত ছিলেন।
ঢাকা মেডিকেল কলেজ পুলিশ ফাঁড়ির উপপরিদর্শক (এসআই) বাচ্চু মিয়া বলেন, শরিফুল ওই ব্যারাকে থাকতেন। ভবনটির বারান্দায় রেলিং নেই। আজ সকালে ভবনটির ছয়তলা থেকে শরিফুল নিচে পড়ে যান। সাড়ে নয়টার দিকে ঢাকা মেডিকেল কলেজ হাসপাতালে নেওয়া হলে চিকিৎসক তাঁকে মৃত ঘোষণা করেন। ময়নাতদন্তের জন্য তাঁর মৃতদেহ হাসপাতালের মর্গে রাখা হয়।
পুলিশের হেডকোয়ার্টার কোম্পানির সহকারী উপপরিদর্শক (এএসআই) হালিম শেখ প্রথম আলোকে বলেন, আজ সকালে তিনি যখন কর্মস্থলে যাচ্ছিলেন তখন শরিফুল মিরপুর পুলিশ লাইনের ৯ নম্বর ভবনের ছয়তলা থেকে নিচে পড়ে যান। শরিফুল পায়ে ও মাথায় আঘাত পান। ওই ভবনেই শরিফুল থাকতেন। পরে তাঁকে দ্রুত ঢাকা মেডিকেল কলেজ হাসপাতাল নিয়ে যাওয়া হয়।
