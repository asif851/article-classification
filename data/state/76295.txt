
আগামী মার্চের শেষ সপ্তাহে চট্টগ্রামে বিদ্যুতের সেবার মান সম্পর্কে জানতে গণশুনানির আয়োজন করা হবে বলে জানিয়েছেন দুর্নীতি দমন কমিশনের (দুদক) কমিশনার নাসিরউদ্দীন আহমেদ।
গতকাল বুধবার সকালে চট্টগ্রামের আগ্রাবাদের বিদ্যুৎ ভবনে বিদ্যুৎ উন্নয়ন বোর্ডের (পিডিবি) কর্মকর্তাদের সঙ্গে মতবিনিময় সভায় তিনি এ কথা বলেন। দুদক চট্টগ্রাম বিভাগীয় কার্যালয় এ সভার আয়োজন করে।
সভায় দুদক কমিশনার নাসিরউদ্দীন আহমেদ বলেন, বিদ্যুৎ বিভাগের সেবার মান নিয়ে সাধারণ গ্রাহকের অভিযোগের অন্ত নেই। গণশুনানিতে গ্রাহক তথ্যভিত্তিক কথা বলবেন। কারও বিরুদ্ধে গুরুতর অভিযোগ পাওয়া গেলে তাঁকে ছাড় দেওয়া হবে না। তিনি বলেন, সরকারি কর্মকর্তারা সাধারণ মানুষকে কতটুকু বঞ্চিত করছেন তারই একটি অ্যাসিড টেস্ট হবে ওই গণশুনানিতে। ওই শুনানির পূর্ব প্রস্তুতি হিসেবে এই মতবিনিময় সভা হচ্ছে।
নাসিরউদ্দীন আহমেদ আরও বলেন, দেশের প্রত্যেকটি সরকারি প্রতিষ্ঠান দুর্নীতিগ্রস্ত। এমন কোনো বিভাগ খুঁজে পাওয়া যাবে না যেখানে দুর্নীতি নেই। দুদক এ পর্যন্ত ৩৮টি গণশুনানি করেছে। ভুক্তভোগীদের অভিজ্ঞতা থেকে বলছি, ভূমি, স্বাস্থ্য, পল্লী বিদ্যুৎ খুবই দুর্নীতিগ্রস্ত।
গ্রাহকের সঙ্গে দূরত্ব কমাতে পিডিবির কর্মকর্তাদেরও নিয়মিত গণশুনানি আয়োজনের পরামর্শ দেন দুদক কমিশনার। তিনি বলেন, গণশুনানি নিয়ে সরকারের সর্বোচ্চ পর্যায় থেকে অফিস আদেশ হয়েছে, নীতিমালা হয়েছে। আপনারা নিজেরাও শুনানি করেন। সরকারি নির্দেশনা অনুযায়ী আনুষ্ঠানিকভাবে এ শুনানি হতে হবে।
মতবিনিময় সভায় চট্টগ্রাম মহানগর দুর্নীতি প্রতিরোধ কমিটির সদস্যরা উপস্থিত ছিলেন। তাঁদের কয়েকজন অভিযোগ করেন, বিদ্যুতের মিটারের সঙ্গে বিলের কোনো মিল থাকে না। বেশির ভাগ সময়ই মিটার রিডাররা মিটার না দেখেই মনগড়া বিল করেন। এতে গ্রাহকদের ভুতুড়ে বিলের খপ্পরে পড়তে হয়।
এ বি এম খালেকুজ্জামান নামের একজন সদস্য বলেন, গত সাত বছরে বাসায় কোনো মিটার রিডারকে আসতে দেখিনি। অতিরিক্ত বিলের বিষয়ে বিদ্যুৎ কার্যালয়ে অভিযোগ করেও প্রতিকার পাওয়া যায় না। ট্রান্সফরমার নষ্ট হলে গ্রাহকের নিজের পকেট থেকে অর্থ দিতে হয়। পিডিবির কর্মকর্তারা কোনো দিন গ্রাহকের কাছ থেকে সেবা সম্পর্কে ফিডব্যাক নেন না। মতবিনিময় সভায় পিডিবির কর্মকর্তারা বলেন, প্রয়োজনের তুলনায় মিটার রিডারের সংখ্যা অপ্রতুল থাকায় তাঁরা বাড়ি বাড়ি যেতে পারতেন না। তবে গত চার মাস আগে আউটসোর্সিংয়ের মাধ্যমে নতুন মিটার রিডার নিয়োগ দেওয়া হয়েছে। এ ছাড়া আগামী তিন বছরের মধ্যে নগরের সব গ্রাহককে প্রিপেইড মিটারের আওতায় নিয়ে আসা হবে। তখন বিল সম্পর্কে সব ধরনের অভিযোগ কমে যাবে।
পিডিবির কর্মকর্তারা বলেন, তিন পার্বত্য অঞ্চলে বিশেষ করে খাগড়াছড়িতে লো ভোল্টেজের কারণে গ্রাহককে কাঙ্ক্ষিত বিদ্যুৎসেবা দেওয়া যাচ্ছে না। পুরোনো লাইনের কারণে এ সমস্যা হচ্ছে। তবে নতুন প্রকল্পের আওতায় সাবস্টেশন ও নতুন লাইন তৈরি করা হচ্ছে। ২০১৮ সালের জুনের পরে এ সমস্যা কেটে যাবে।
পিডিবির চট্টগ্রামের ভারপ্রাপ্ত প্রধান প্রকৌশলী মৃণাল কান্তি সেন মতবিনিময় সভায় বলেন, গ্রাহক সেবার মান বাড়াতে পিডিবি নানা উদ্যোগ গ্রহণ করেছে।
চট্টগ্রাম মহানগর দুর্নীতি প্রতিরোধ কমিটির সভাপতি মনোয়ারা হাকিম আলীর সভাপতিত্বে সভায় আরও বক্তব্য দেন দুদকের চট্টগ্রামের বিভাগীয় পরিচালক আবু সাঈদ। সভা সঞ্চালনা করেন দুদকের চট্টগ্রামের উপপরিচালক মো. মোশারফ হোসেন মৃধা।
