
সুনামগঞ্জে হাওরে ফসল রক্ষা বাঁধ নির্মাণে ধীর গতি ও অনিয়মের প্রতিবাদে গতকাল রোববার শহরে মানববন্ধন হয়েছে। ‘সচেতন হাওরবাসী’র ব্যানারে পৌর শহরের কেন্দ্রীয় শহীদ মিনারের সামনের সড়কে দুপুর ১২টায় এই মানববন্ধন হয়। এতে বিভিন্ন শ্রেণি-পেশার মানুষ অংশ নেন।মানববন্ধন চলাকালে বক্তব্য দেন প্রবীণ আইনজীবী হোসেন তওফিক চৌধুরী, জেলা কমিউনিস্ট পার্টির সভাপতি চিত্তরঞ্জন তালুকদার, সুনামগঞ্জ পৌরসভার কাউন্সিলর হোসেন আহমদ, জেলা খেলাঘর আসনের সভাপতি বিজন সেন রায়, সমাজকর্মী মোরশেদ আলম ও বিন্দু তালুকদার, ‘আমরা হাওরবাসী’র প্রধান সমন্বয়ক রুহুল আমীন, সাবেক ইউপি চেয়ারম্যান আজাদ হোসেন, প্রভাষক মশিউর রহমান, জেলা জাসদের সাধারণ সম্পাদক সালেহীন চৌধুরী, সংস্কৃতিকর্মী শামস শামীম, গিয়াস চৌধুরী, জেলা ছাত্র ইউনিয়নের সভাপতি তারেক চৌধুরী প্রমুখ।মানববন্ধনে বক্তারা বলেন, ২৮ ফেব্রুয়ারির মধ্যে সুনামগঞ্জের সব হাওরের ফসল রক্ষা বাঁধের কাজ শেষ করার কথা থাকলেও এখনো অর্ধেক কাজ হয়নি। বাঁধ নির্মাণে পানি উন্নয়ন বোর্ডের অনিয়ম ও গাফিলতির কারণে হাওরের বোরো ফসল হুমকির মুখে পড়েছে। ইতিমধ্যে জেলার ধরমপাশা উপজেলার চন্দ্রসেনারথাল, মধ্যনগরের ঘুরমার, তাহিরপুরের সমসার, সন্ন্যাসী, এরালিয়া কোনা, গনিয়াকুরি হাওরে পানি ঢুকেছে। তলিয়ে গেছে বোরো ধান।এ ব্যাপারে সুনামগঞ্জ পানি উন্নয়ন বোর্ডের নির্বাহী প্রকৌশলী মো. আফসার উদ্দিন বলেন, বাঁধের কাজ সঠিকভাবে চলছে। এ পর্যন্ত কাজের অগ্রগতি ৬০ থেকে ৭০ ভাগ। কাজের সময়সীমা আরও এক মাস বাড়ানোর জন্য ঊর্ধ্বতন কর্তৃপক্ষের কাছে আবেদন করা হয়েছে।
 
