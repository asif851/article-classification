
বাংলাদেশের ১০০ প্রজাতির পাখির ছবি নিয়ে বাংলাদেশ জাতীয় জাদুঘরে শুরু হয়েছে প্রদর্শনী—পাখির দেশ বাংলাদেশ।
বাংলাদেশ বার্ড ক্লাব আর জাতীয় জাদুঘরের যৌথ আয়োজনের এই প্রদর্শনীর উদ্বোধনী অনুষ্ঠান ছিল গতকাল বেলা ১১টায়। জাদুঘরের সুফিয়া কামাল মিলনায়তনে এই অনুষ্ঠানের প্রধান অতিথি ছিলেন প্রধানমন্ত্রীর জ্বালানিবিষয়ক উপদেষ্টা তৌফিক-ই-ইলাহী চৌধুরী। কথাসাহিত্যিক সেলিনা হোসেন ছিলেন বিশেষ অতিথি।
তৌফিক-ই-ইলাহী চৌধুরী বলেন, ‘আমি পাখির প্রতিনিধি হিসেবে এসেছি। শহরে যদি আমরা উদ্যোগ নিই, তাহলে পাখিকে নিজেদের সঙ্গীসাথি করতে পারি। বাড়ির ছাদে ফলের গাছ লাগিয়ে পাখিদের খাবার নিশ্চিত করা গেলে শহরেও পাখি থাকবে।’
সেলিনা হোসেন বলেন, পাখি মানুষের প্রাণসম্পদের কাছের বিষয়। একটি পাখিকে ভালোবেসে জঙ্গিবাদ-হানাহানির পথ থেকে সরে আসা যায়।
অনুষ্ঠানে সভাপতিত্ব করেন জাতীয় জাদুঘরের ট্রাস্টি বোর্ডের সভাপতি শিল্পী হাশেম খান। বললেন, ছবি আঁকা শিখতে গিয়ে জেনেছেন, আঁকার জন্য সবচেয়ে গুরুত্বপূর্ণ হলো পাখির চোখে দেখা। নির্মোহ থেকে কোনো বিষয়ের ভালোমন্দ পুরোটা দেখা।
উদ্বোধনী অনুষ্ঠানে স্বাগত বক্তৃতা করেন জাদুঘরের মহাপরিচালক ফয়জুল লতিফ চৌধুরী। আরও ছিলেন বাংলাদেশ বার্ড ক্লাবের প্রতিষ্ঠাতা ও আলোকচিত্র প্রদর্শনীর কিউরেটর ইনাম আল হক এবং ক্লাবের বর্তমান সভাপতি ওবায়দুল হক। ইনাম আল হক বলেন, ফ্রেমবন্দী কয়েকটি বিচ্ছিন্ন পাখি দেখানো এই প্রদর্শনীর উদ্দেশ্য নয়। পাখির জীবন-পরিবেশ এই ছবিগুলোতে গুরুত্ব পেয়েছে।
প্রদর্শনীতে জাদুঘরের সংগ্রহ থেকে শিল্পী কামরুল হাসানের আঁকা ছয়টি ছবি জায়গা পেয়েছে। যাতে বক-ময়ূরসহ নানা পাখি রয়েছে। আরও আছে নবম থেকে বারো শতকে তৈরি পোড়ামাটির ফলক, বিশ শতকের মাঝামাঝি সময়ের নকশিকাঁথা। এগুলোরও বিষয়বস্তু পাখি।
জাদুঘরের নলিনীকান্ত ভট্টশালী গ্যালারিতে এই প্রদর্শনী চলবে ২৯ এপ্রিল পর্যন্ত। গতকাল প্রথম দিনে ‘পাখি সংরক্ষণে বাংলাদেশ, ভারত ও নেপাল’ শিরোনামে একটি বিশেষ সেমিনার হয়।
