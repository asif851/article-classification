
বছরের প্রথম দিনেই নতুন বই পেয়ে আনন্দে মেতে ওঠে শিক্ষার্থীরা। চট্টগ্রামের বিভিন্ন স্থানে পালন করা হয় বই উৎসব। এতে বক্তারা বলেন, সরকার শিক্ষাক্ষেত্রে আমূল পরিবর্তন এনেছে। বছরের শুরুতেই শিক্ষার্থীদের হাতে বিনা মূল্যে বই তুলে দেওয়া ধারাবাহিকতা বজায় রেখে সাফল্যের প্রমাণ দিয়েছে, যার প্রভাবে ভালো হচ্ছে ফলাফল।
চকরিয়া: ১ জানুয়ারি সকাল ১০টায় চকরিয়া উপজেলায় চকরিয়া সরকারি বালিকা উচ্চবিদ্যালয়ে বই উৎসব উদ্বোধন করেন চকরিয়া উপজেলা পরিষদের চেয়ারম্যান জাফর আলম। এ সময় বক্তব্য দেন চকরিয়া উপজেলা নির্বাহী কর্মকর্তা মোহাম্মদ সাহেদুল ইসলাম, সহকারী কমিশনার (ভূমি) মো. মাহবুব-উল করিম, কক্সবাজার জেলা পরিষদের সদ্য নির্বাচিত সদস্য জাহেদুল ইসলাম, উপজেলা শিক্ষা কর্মকর্তা মো. খুরশিদুল আলম চৌধুরী, চকরিয়া সরকারি বালিকা উচ্চবিদ্যালয়ের ভারপ্রাপ্ত প্রধান শিক্ষক ফরিদুল ইসলাম প্রমুখ।
নতুন বই পেয়ে প্রতিক্রিয়া জানায় চকরিয়া সরকারি বালিকা উচ্চবিদ্যালয়ের অষ্টম শ্রেণির শিক্ষার্থী খাদিজাতুল কোবরা। সে বলে, ‘বছরের শুরুতে নতুন বই পেয়ে অনেক খুশি লাগছে।’
সাতকানিয়া: সাতকানিয়া মডেল উচ্চবিদ্যালয় মাঠে শিক্ষার্থীদের হাতে নতুন বই তুলে দেন উপজেলা নির্বাহী কর্মকর্তা মোহাম্মদ উল্যাহ। এ সময় উপস্থিত ছিলেন উপজেলা মাধ্যমিক শিক্ষা কর্মকর্তা মো. আজিম শরীফ, প্রাথমিক শিক্ষা কর্মকর্তা আশিষ চিরান, সাতকানিয়া উচ্চবিদ্যালয়ের প্রধান শিক্ষক মো. রফিকুল ইসলাম, বিদ্যালয় পরিচালনা কমিটির সদস্য মো. শাহজাহান প্রমুখ।
 এর আগে উপজেলার ঢেমশা উচ্চবিদ্যালয়ে শিক্ষার্থীদের মধ্যে নতুন বই বিতরণ করেন বিদ্যালয় পরিচালনা কমিটির সভাপতি ও রূপালী ব্যাংকের পরিচালক আবু সুফিয়ান। বিদ্যালয়ের প্রধান শিক্ষক দয়াল হরি মজুমদারের সভাপতিত্বে অনুষ্ঠিত বই উৎসবে আরও বক্তব্য দেন পরিচালনা কমিটির সদস্য আবদুল মজিদ, ফরিদুল আলম, সহকারী প্রধান শিক্ষক অমল কান্তি বড়ুয়া, সহকারী শিক্ষক সুকান্ত বিকাশ ধর, ইউপি সদস্য মো. আবদুন নবী প্রমুখ।
পটিয়া: পটিয়ার শিকলবাহা প্রফেসর মহিউদ্দিন চৌধুরী বালিকা উচ্চবিদ্যালয়ের বই বিতরণ কার্যক্রম উদ্বোধন করেন ভূমি প্রতিমন্ত্রী সাইফুজ্জামান চৌধুরী। শিকলবাহা ইউনিয়ন পরিষদের (ইউপি) চেয়ারম্যান জাহাঙ্গীর আলমের সভাপতিত্বে অনুষ্ঠিত সভায় বিশেষ অতিথি ছিলেন পটিয়া উপজেলা নির্বাহী কর্মকর্তা আবুল হাসেম, কর্ণফুলী থানা আওয়ামী লীগের সভাপতি সৈয়দ জামাল, দক্ষিণ জেলা আওয়ামী লীগের বিজ্ঞান ও প্রযুক্তিবিষয়ক সম্পাদক মোহাম্মদ ফারুক চৌধুরী, উপজেলা মাধ্যমিক শিক্ষা কর্মকর্তা মাঈনুদ্দিন মজুমদার, প্রাথমিক শিক্ষা কর্মকর্তা মোতাহার বিল্লা, বিদ্যালয়ের ভূমিদাতা মহিউদ্দিন চৌধুরী ও শিকলবাহা ইউনিয়ন আওয়ামী লীগের সভাপতি দিদারুল ইসলাম।
সিডিএ পাবলিক স্কুল অ্যান্ড কলেজ: চট্টগ্রাম উন্নয়ন কর্তৃপক্ষের চেয়ারম্যান আবদুচ ছালাম বলেছেন, নতুন বই পাওয়ার আনন্দ নিয়ে বছর শুরু করেছে দেশের প্রতিটি শিক্ষার্থী। আগে মাসের পর মাস চলে গেলেও নতুন বইয়ের জন্য হাহাকার থেকেই যেত, এ অবস্থার কথা কারও অজানা নয়। বর্তমান সরকার সারা দেশে একযোগে বিনা মূল্যে বই দিচ্ছে।
গত রোববার নগরের সিডিএ পাবলিক স্কুল অ্যান্ড কলেজের শিক্ষার্থীদের মধ্যে নতুন পাঠ্যবই বিতরণের সময় প্রধান অতিথির বক্তব্যে তিনি এ কথা বলেন। এ সময় উপস্থিত ছিলেন নুরুল আলম, সোহানা রহমান, মুরাদ চৌধুরী প্রমুখ।
শোভনদণ্ডী স্কুল অ্যান্ড কলেজ: পটিয়ার শোভনদণ্ডী স্কুল অ্যান্ড কলেজের মাধ্যমিক শাখার ষষ্ঠ থেকে নবম শ্রেণির ছাত্রছাত্রীদের মধ্যে বিনা মূল্যে পাঠ্যবই বিতরণ করা হয়েছে। বই বিতরণ অনুষ্ঠানে উপস্থিত ছিলেন ব্যবস্থাপনা পরিষদের সদস্য মো. আইয়ুব আলী, অধ্যক্ষ মো. হামিদ হোসাইন, সহকারী প্রধান শিক্ষক বিপ্লব বড়ুয়া, শিক্ষক মো. ওসমান গণি, সুযশ কান্তি ভট্টাচার্য, সমীর দে, দীপক কান্তি শর্মা, মো. আবছার উদ্দীন, মো. জুলফিকার আলী, অভিভাবক টিনু চৌধুরী, মো. নোমান প্রমুখ।
কক্সবাজার: কক্সবাজার জেলার আটটি উপজেলায় বছরের প্রথম দিন শিক্ষার্থীদের হাতে নতুন বই তুলে দেওয়া হয়েছে। নতুন বই পেয়ে উৎফুল্ল শিক্ষার্থীরা। কক্সবাজার সরকারি বালিকা উচ্চবিদ্যালয়ে বই বিতরণ কর্মসূচি উদ্বোধন করেন জেলা প্রশাসক মো. আলী হোসেন।
এদিকে কক্সবাজার বায়তুশশরফ জব্বারিয়া একাডেমিতে বই বিতরণ উৎসব উদ্বোধন করেন অতিরিক্ত জেলা শিক্ষা কর্মকর্তা মোহাম্মদ ছালেহ উদ্দিন চৌধুরী।
জেলা প্রাথমিক শিক্ষা কর্মকর্তা এ বি এম ছিদ্দিকুর রহমান বলেন, এবার জেলায় সব মিলিয়ে বিতরণ করা হয়েছে ৬৭ লাখ ৬৬ হাজার ২৩৭টি বই। সঠিক সময়ে বইগুলো বিদ্যালয়ের মাধ্যমে শিক্ষার্থীদের হাতে পৌঁছে দেওয়া হয়েছে।
পাঁচলাইশ:পাঁচলাইশের শাহ হাবিব উল্লাহ সরকারি প্রাথমিক বিদ্যালয়ে বছরের প্রথম দিন শিক্ষার্থীদের মধ্যে বই বিতরণ করা হয়েছে। বিদ্যালয় পরিচালনা কমিটির সভাপতি আবু সাদাত মোহাম্মদ সায়েমের সভাপতিত্বে অনুষ্ঠানে প্রধান অতিথি ছিলেন সাপ্তাহিক চট্টলার সম্পাদক জি এম শাহাবুদ্দীন খান।
তিনি বলেন, শুধু পাঠ্যবই পড়লে হবে না বাস্তব জীবনের শিক্ষাও গ্রহণ করতে হবে। মুক্তিযুদ্ধের সঠিক ইতিহাস, বঙ্গবন্ধুর অবদান ও বর্তমান সরকারের সাফল্যগাথা শিক্ষার্থীদের জানাতে হবে।
