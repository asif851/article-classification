
নৌপরিবহনমন্ত্রী শাজাহান খান বলেছেন, হরতালের নামে কোনো ধরনের নাশকতা সৃষ্টি করলে তা কঠোরভাবে দমন করা হবে। এ বিষয়ে সরকার কাউকেই ছাড় দেবে না।
মন্ত্রী আজ শনিবার সকালে মাদারীপুর বিসিক শিল্পনগরীর এলাকা পরিদর্শন শেষে সার্কিট হাউসে সাংবাদিকদের সঙ্গে আলাপকালে এ কথা বলেন।
মন্ত্রী বলেন, ‘হরতাল ডেকে যারা ধ্বংস, তাণ্ডব, মানুষ হত্যা, সহিংসতা, গাড়ি ভাঙচুর এবং জ্বালাও-পোড়াও করবে, তাদের বিরুদ্ধে সরকার কঠিন পদক্ষেপ নেবে। এদের কোনোক্রমেই নাশকতা করতে দেবে না সরকার। আর যখনই কোনো দুর্নীতির মামলার তারিখ পড়ে, তখনই হরতাল বা কোনো কর্মসূচি দিয়ে বিএনপির নেত্রী খালেদা জিয়া কোর্টে না যাওয়ার চেষ্টা করেন।’ বাসস
