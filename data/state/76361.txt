
‘তোমাকে বারবার সতর্ক করার পরও তা পালন করোনি। তাই ওই ময়লা এখন থেকে মহাসড়ক থেকে তুলে নিয়ে সিটি করপোরেশনের অফিস ও তোমার বাসার সামনে ফেলার নির্দেশ দেওয়া হয়েছে।’
গাজীপুর সিটি করপোরেশনের ভারপ্রাপ্ত মেয়র আসাদুর রহমানকে মুঠোফোনে এ কথা বলেছেন সড়ক পরিবহন ও সেতুমন্ত্রী ওবায়দুল কাদের। তিনি শুক্রবার সকালে গাজীপুরের ভোগড়া বাইপাস মোড়ে ফোর লেন সড়কের কাজ পরিদর্শনে যান। এ সময় সাংবাদিকেরা তাঁকে জানান, কড্ডা ও বাইমাইল এলাকায় ঢাকা-টাঙ্গাইল মহাসড়কের ওপর সিটি করপোরেশনের ময়লা ফেলায় যানজটের সৃষ্টি হয়। মন্ত্রী তাৎক্ষণিকভাবে সেখান থেকে মুঠোফোনে ভারপ্রাপ্ত মেয়রকে ওই সব কথা বলেন।এ ছাড়া আসন্ন কোরবানির ঈদের আগে ও পরে মহাসড়ককে যানজটমুক্ত রাখতে বিভিন্ন নির্দেশনা দেন মন্ত্রী ওবায়দুল কাদের। নির্দেশনাগুলো হলো সাভার, আশুলিয়া ও গাজীপুরের পোশাক কারখানাগুলোয় ঈদের ছুটি এক দিন আগে-পরে শুরু করতে হবে। মহাসড়কের পাশে গরুর হাট বসানো যাবে না। কোরবানির পশুবাহী ফিটনেসবিহীন গাড়িগুলো ঢাকার পথে যাত্রা শুরুর আগেই থামিয়ে দেওয়া।
তৈরি পোশাকশিল্প প্রস্তুতকারক ও রপ্তানিকারক সমিতির (বিজিএমইএ) নেতাদের প্রতি অনুরোধ জানিয়ে মন্ত্রী বলেন, ‘ঈদের সময় গার্মেন্টসের ছুটি যেন পৃথক দিনে দেওয়া হয়। গার্মেন্টস মালিক ও বিজিএমইএ নেতাদের সাজেশন দিচ্ছি, সাভার ও আশুলিয়ার কারখানাগুলোকে এক দিন এবং গাজীপুরের কারখানাগুলোকে আরেক দিন ছুটি মঞ্জুর করা হোক। তাহলে রাস্তায় দীর্ঘ যানজটের দুর্ভোগ থেকে অনেকটা রক্ষা পাওয়া যাবে।’ঈদের প্রস্তুতি নিয়ে মন্ত্রী বলেন, ‘রমজানের ঈদের চেয়ে কোরবানির ঈদ অনেক বেশি চ্যালেঞ্জিং। কোরবানির ঈদের আগে হাইওয়ের পাশে পশুর হাট বসে। এটা একটা কঠিন সমস্যা। হাইওয়ের পাশে এবার কোনো পশুর হাট বসবে না।’
মন্ত্রী বলেন, পশুবাহী ফিটনেসবিহীন গাড়িগুলো রাস্তায় যখন বন্ধ হয়ে যায়, তখন রাস্তায় যানজট সৃষ্টি হয়। তাই এ ধরনের গাড়িতে পশু বহন না করারও নির্দেশ দেন মন্ত্রী। তিনি বলেন, ‘এসব বিষয় বাস্তবায়নে জেলা প্রশাসন, হাইওয়ে পুলিশ ও আমাদের মন্ত্রণালয়কে নির্দেশ দেওয়া হয়েছে।’এ সময় মন্ত্রীর সঙ্গে জয়দেবপুর-এলেঙ্গা ফোর লেন প্রকল্পের পরিচালক দিলীপ কুমার গুহ, সড়ক ও জনপথের ঢাকা বিভাগীয় নির্বাহী প্রকৌশলী মো. সবুজ উদ্দিন খান, গাজীপুর ট্রাফিক বিভাগের এএসপি মো. সাখাওয়াত হোসেন প্রমুখ উপস্থিত ছিলেন।
