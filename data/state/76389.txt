
ময়মনসিংহ জেলা যুবলীগ ও মহানগর যুবলীগ সংবাদ সম্মেলন করে মারধরের পাল্টাপাল্টি অভিযোগ করেছে। মারধরের অভিযোগে ময়মনসিংহের কোতোয়ালি মডেল থানায় পাল্টাপাল্টি মামলা হয়েছে।জেলা যুবলীগ গত বুধবার দুপুরে ময়মনসিংহ প্রেসক্লাবে সংবাদ সম্মেলনে অভিযোগ করে, গত সোমবার রাতে জেলা যুবলীগের সদস্য উৎপল দাসকে মহানগর যুবলীগের যুগ্ম আহ্বায়ক রাসেল আবদুল্লাহর নেতৃত্বে কয়েকজন মারধর করে। তিনি বর্তমানে ময়মনসিংহ মেডিকেল কলেজ হাসপাতালে ভর্তি আছেন। মারধরের অভিযোগে গত মঙ্গলবার উৎপল দাসের পরিবারের পক্ষ থেকে ময়মনসিংহ কোতোয়ালি মডেল থানায় মামলা করা হয়। মামলায় রাসেল আবদুল্লাহসহ ১০ জনের নাম উল্লেখ করা হয়েছে। জেলা যুবলীগের আহ্বায়ক আজহারুল ইসলাম সংবাদ সম্মেলনে এসব অভিযোগ করেন।জেলা যুবলীগের অভিযোগ অস্বীকার করে গতকাল বৃহস্পতিবার মহানগর যুবলীগ ময়মনসিংহ প্রেসক্লাবে সংবাদ সম্মেলন করে। সংবাদ সম্মেলনে বলা হয়, সোমবার রাতে শহরের কালিবাড়ী এলাকায় রাসেল আবদুল্লাহর বাড়িতে গিয়ে ভাঙচুর ও মারধর করেন জেলা যুবলীগের সদস্য উৎপল দাসসহ কয়েকজন। এতে রাসেল আবদুল্লাহ আহত হন। তিনি প্রাথমিক চিকিৎসা নিয়েছেন। হামলার ঘটনায় রাসেল আবদুল্লাহ বাদী হয়ে উৎপল দাসসহ চারজনের নাম উল্লেখ করে অজ্ঞাত পাঁচ-ছয়জনকে আসামি করে মামলা করেন।ময়মনসিংহ কোতোয়ালি মডেল থানার ভারপ্রাপ্ত কর্মকর্তা (ওসি) কামরুল ইসলাম বলেন, দুটি মামলার অভিযোগের তদন্ত চলছে।
