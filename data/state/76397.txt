
ঢাকা বিশ্ববিদ্যালয়ের একজন নিরাপত্তাকর্মীর ঝুলন্ত লাশ উদ্ধার করেছে পুলিশ। পলাশী মোড়সংলগ্ন শহীদ আবুল বরকত স্মৃতি জাদুঘর ও সংগ্রহশালা থেকে গতকাল সোমবার সকালে তাঁর লাশ উদ্ধার করা হয়।
ওই নিরাপত্তাকর্মীর নাম শঙ্কর রায় (২৫)। তাঁর ভগ্নিপতি কানচি লাল বলেন, শঙ্কর মানসিক রোগে ভুগছিলেন। প্রতিদিনের মতো গতকাল ভোরে তিনি কর্মস্থলে যান।
জাদুঘরের প্রদর্শক গোলাম মোস্তফা বলেন, ‘ভোর ছয়টা থেকে শঙ্করের ডিউটি ছিল। আমরা অফিস টাইমে এসে ভেতর থেকে তালা দেওয়া দেখতে পাই। পরে পুলিশে খবর দেওয়া হলে তালা ভেঙে তাঁর লাশ উদ্ধার করা হয়।’
শাহবাগ থানার এসআই মো. আখতারুজ্জামান বলেন, শঙ্কর আত্মহত্যা করেছেন বলে ধারণা করা হচ্ছে। লাশ ঢাকা মেডিকেল কলেজ হাসপাতালের মর্গে পাঠানো হয়েছে।
