
সড়ক পরিবহন ও সেতুমন্ত্রী ওবায়দুল কাদের বলেছেন, জাতিসংঘের প্রতিনিধি বা বিদেশিদের মধ্যস্থতায় বাংলাদেশের কোনো সমস্যার সমাধান হবে না। নিজেদের সমস্যা নিজেদেরই সমাধান করতে হবে।আজ বুধবার সকালে ফেনীর অদূরে ছাগলনাইয়া উপজেলায় মুহুরী সেতু উদ্বোধন শেষে সাংবাদিকের প্রশ্নের জবাবে এসব কথা বলেন ওবায়দুল কাদের। এদিন তিনি ধুমঘাট সেতুও উদ্বোধন করেন।পরিস্থিতি সাপেক্ষে আবার বাংলাদেশে আসতে পারেন জাতিসংঘের শান্তি প্রতিষ্ঠাবিষয়ক সহকারী মহাসচিব অস্কার ফার্নান্দেজ তারানকো। সম্প্রতি সংস্থাটির উপমুখপাত্র এ কথা বলেছেন। এ প্রসঙ্গে সাংবাদিকেরা ওবায়দুল কাদেরের কাছে প্রশ্ন রাখলে প্রতিক্রিয়া জানান তিনি।নারায়ণগঞ্জে শিক্ষক লাঞ্ছনায় বিষয়ে সেতুমন্ত্রী বলেন, ‘যিনি অপরাধ করেছেন, তাঁকে শাস্তি পেতে হবে।’আওয়ামী লীগের আসন্ন জাতীয় সম্মেলন প্রসঙ্গে ওবায়দুল কাদের বলেন, এবার স্মরণকালের সবচেয়ে বড় সম্মেলন হবে। এই সম্মেলন জাতীয় উৎসবে পরিণত হবে।সেতুমন্ত্রী বলেন, অতীতে যাঁরা নানা অপকর্মে জড়িত ছিলেন, যাঁদের কারণে দলের ভাবমূর্তি ক্ষুণ্ন হয়েছে, যাঁরা নিষ্ক্রিয় ছিলেন—তাঁরা পুরস্কৃত হবেন না। এসব লোক নতুন কমিটিতে স্থান পাবেন না। নতুন কমিটি হবে নবীন-প্রবীণের সমন্বয়ে।
