
নারী-পুরুষ সমতা নিশ্চিতে ১১ ধাপ এগিয়েছে বাংলাদেশ। ওয়ার্ল্ড ইকোনমিক ফোরামের (ডব্লিউইএফ) ২০১৩ সালের বার্ষিক গ্লোবাল জেন্ডার গ্যাপের (বৈশ্বিক লৈঙ্গিক সমতা) প্রতিবেদনে ১৩৬ দেশের মধ্যে এবার বাংলাদেশের অবস্থান ৭৫। ২০১২ সালে অবস্থান ছিল ৮৬।
রাজনীতিতে অংশগ্রহণ, অর্থনৈতিক সমতা এবং শিক্ষা ও স্বাস্থ্যসেবার প্রাপ্যতার ভিত্তিতে ২০০৬ সাল থেকে ডব্লিউইএফ এ তালিকা প্রকাশ করে আসছে। এ নিয়ে পঞ্চমবারের মতো তালিকার শীর্ষে রয়েছে স্ক্যানডেনেভীয় দেশ আইসল্যান্ড। এর পরের তিনটি স্থানও স্ক্যানডেনেভীয় দেশগুলোর দখলে। দ্বিতীয় ফিনল্যান্ড, তৃতীয় নরওয়ে ও চতুর্থ স্থানে রয়েছে সুইডেন।
দক্ষিণ এশীয় অঞ্চলের শীর্ষে রয়েছে শ্রীলঙ্কা। দেশটির অবস্থান ৫৫তম। ২০১২ সালেও একই অবস্থানে ছিল শ্রীলঙ্কা। অন্যদিকে সার্কভুক্ত দেশ হিসেবে বাংলাদেশের অবস্থান দ্বিতীয়। ভুটানের অবস্থান ৯৩। গত বছরের চেয়ে চার ধাপ এগিয়ে ভারতের অবস্থান এবার হয়েছে ১০১। অপর দিকে পাকিস্তান ৩ ধাপ পিছিয়ে ১৩৫তম অবস্থানে গেছে।
এশিয়ার বৃহত্তম অর্থনীতির দেশ চীনের অবস্থা খুবই নাজুক। চীনের অবস্থান ৬৯। অন্যদিকে বিশ্বের তৃতীয় বৃহত্তম অর্থনীতির দেশ জাপানের অবস্থান ১০৫তম।
স্বাস্থ্য, শিক্ষা ও অর্থনৈতিক অংশগ্রহণে সাফল্য দেখিয়ে এশিয়া অঞ্চলে শীর্ষে রয়েছে ফিলিপাইন। ফিলিপাইনের অবস্থান পঞ্চম, গত বছর দেশটির অবস্থান ছিল অষ্টম। মধ্যপ্রাচ্য ও উত্তর আফ্রিকায় গত বছর নারী-পুরুষের বৈষম্যমূলক অবস্থানের কোনো ধরনের হেরফের হয়নি। ডব্লিউইএফ ওয়েবসাইট, বিবিসি।
 
