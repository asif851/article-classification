
বিএনপির নেতৃত্বাধীন জোটের শরিক দল এনডিপির মহাসচিবের নেতৃত্বে একটি অংশ দলের চেয়ারম্যানকে বহিষ্কার করে নতুন কমিটি ঘোষণা করেছে। এ অংশটি বিএনপি-জোটকে পাঁচ দফা দাবি দিয়ে ৭২ ঘণ্টা সময় বেঁধে দিয়েছে। এ সময়ের মধ্যে কার্যকর ব্যবস্থা নেওয়া না হলে এ অংশটি বিএনপি-জোট ছেড়ে যাবে।
আজ শনিবার রাজধানীর একটি হোটেলে সংবাদ সম্মেলন করে এসব কথা জানানো হয়।
সংবাদ সম্মেলনে জানানো হয়, দলের প্রেসিডিয়াম সভার সিদ্ধান্ত মোতাবেক এনডিপির চেয়ারম্যান পদ থেকে খন্দকার গোলাম মর্তুজাকে বহিস্কার করা হয়েছে। মহাসচিব হিসেবে এত দিন দায়িত্ব পালন করে আসা আলমগীর মজুমদারকে ভারপ্রাপ্ত চেয়ারম্যান ও প্রেসিডিয়াম সদস্য আলীনূর রহমানকে ভারপ্রাপ্ত মহাসচিব করা হয়েছে।
সংবাদ সম্মেলনে আলমগীর মজুমদার বিএনপির প্রতি পাঁচটি দাবি তুলে ধরে ৭২ ঘণ্টার আলটিমেটাম দেন। দাবিগুলো হলো: বিএনপি-জোটকে জনসম্পৃক্ত কর্মসূচি দিতে হবে, ভারতের সঙ্গে অমীমাংসিত বিষয়গুলোর বিষয়ে পরিষ্কার অবস্থান থাকতে হবে, পানি সমস্যা সমাধানে ভারতের ওপর অব্যাহত চাপ প্রয়োগ করতে হবে ও ভারতের সঙ্গে সম্পর্কের বিষয়ে কোনো লুকোচুরি করা যাবে না, জোটের সিদ্ধান্ত গ্রহণে গণতন্ত্রের চর্চা করতে হবে এবং ইসলামি বা ধর্মভিত্তিক রাজনীতির বিষয়ে বিএনপির অবস্থান পরিষ্কার করতে হবে।
আলমগীর মজুমদার বলেন, এসব বিষয়ে তিন দিনের মধ্যে সিদ্ধান্ত না হলে তাঁরা জোট ছেড়ে যেতে বাধ্য হবেন।
অন্যদিকে যোগাযোগ করা হলে খন্দকার গোলাম মর্তুজা প্রথম আলোকে বলেন, ‘গত রাতে আলমগীর মজুমদারকে এনডিপি থেকে বহিষ্কার করা হয়েছে। আমার নেতৃত্বে এনডিপি বিএনপির নেতৃত্বাধীন জোটেই আছে।’
