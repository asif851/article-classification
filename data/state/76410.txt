
এই শীতে উত্তরাঞ্চলের সুবিধাবঞ্চিত মানুষের ত্বকের সুস্থতায় এক লাখ পেট্রোলিয়াম জেলি বিতরণ করবে ইউনিলিভার বাংলাদেশ লিমিটেডের জনপ্রিয় স্কিন কেয়ার ব্র্যান্ড ভ্যাসলিন।
‘ভ্যাসলিন হিলিং প্রোজেক্ট’র আওতায় ত্বকের যত্নে ভ্যাসলিন পেট্রোলিয়াম জেলি বিতরণ ছাড়াও শীতকালে সুবিধাবঞ্চিত মানুষের ত্বকের নানা সমস্যা বিষয়ে বিনা মূল্যে প্রাথমিক চিকিৎসাসেবা দেবে ৩০০ চিকিৎসক এবং ৬০০ নার্স।
আজ বৃহস্পতিবার বগুড়ার টিএমএসএসের প্রধান কার্যালয়ে আল্লামা মিলনায়তনে ইউনিলিভার বাংলাদেশ লিমিটেড-ভ্যাসলিন আয়োজিত ‘সাধারণ জারে, অসাধারণ সব গল্প’ শীর্ষক সামাজিক সচেতনতামূলক অনুষ্ঠানে এসব তথ্য তুলে ধরেন ভ্যাসলিনের ব্র্যান্ড অ্যাম্বাসেডর অভিনেত্রী বিপাশা হায়াত। এ কর্মসূচিতে ট্রেড পার্টনার হয়েছে ইউনিমার্ট।
‘ভ্যাসলিন হিলিং প্রোজেক্ট’ ইউনিলিভার বাংলাদেশ লিমিটেডের এনজিও সহযোগী বগুড়ার টিএমএসএস।
অনুষ্ঠানে ইউনিলিভার বাংলাদেশ লিমিটেডের হেড অব পার্সোনাল কেয়ার নাফিস আনোয়ার, টিএমএসএস মেডিকেল কলেজের স্কিন অ্যান্ড ভিনিরিয়লজি বিভাগের প্রধান অধ্যাপক রাশেদুল ইসলাম, টিএমএসএসের তথ্য ও প্রযুক্তি বিভাগের পরিচালক নিগার সুলতানা প্রমুখ বক্তব্য দেন।
অনুষ্ঠানে অভিনেত্রী বিপাশা হায়াত বলেন, শীতে ত্বকের শুষ্কতা, ঠোঁট ও পা ফাটার মতো ছোটখাটো সমস্যাই সুবিধাবঞ্চিত মানুষের জন্য হয়ে উঠতে পারে ভয়াবহ কষ্টের কারণ। ভ্যাসলিন হয়ে উঠতে পারে এসব সুবিধাবঞ্চিত মানুষের পরম বন্ধু। এ ভাবনা থেকেই গত বছর ইউনিলিভার সুবিধাবঞ্চিত মানুষের ত্বকের সুস্থতায় বিনা মূল্যে ভ্যাসলিন বিতরণ শুরু করে।
পরে অভিনেত্রী বিপাশা সুবিধাবঞ্চিত এলাকায় গিয়ে শীতকালে ত্বকের পরিচর্যা বিষয়ে কথা বলেন এবং বেশ কিছু মানুষের মাঝে ভ্যাসলিন পেট্রোলিয়াম জেলি বিতরণ করেন।
