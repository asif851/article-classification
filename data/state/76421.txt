
সমুদ্রপথে অবৈধভাবে মালয়েশিয়া যাওয়ার চেষ্টা করার সময় সেন্ট মার্টিনের অদূরে বঙ্গোপসাগর থেকে আজ মঙ্গলবার বিকেলে ৩৯ জনকে করা হয়েছে। কোস্ট গার্ডের সদস্যরা তাঁদের বহনকারী ট্রলারও জব্দ করেন।কোস্ট গার্ডের ভাষ্যমতে, আটক ব্যক্তিরা অবৈধভাবে মালয়েশিয়া যাওয়ার চেষ্টা করছিলেন। এঁদের মধ্যে ছয়জন মাঝিমাল্লা। তাঁদের বাড়ি কক্সবাজারে। বাকিদের মধ্যে যশোরের ১০ জন, নারায়ণগঞ্জের ছয়জন, সিরাজগঞ্জের পাঁচজন, ফরিদপুরের সাতজন, নরসিংদীর তিনজন ও ব্রাহ্মণবাড়িয়ার দুজন।কোস্ট গার্ড টেকনাফ স্টেশনের লে. কমান্ডার কাজী হারুন অর রশিদ ঘটনার সত্যতা নিশ্চিত করেছেন। তিনি জানান, আটক ব্যক্তিরা সমুদ্রপথে মালয়েশিয়া যেতে চাচ্ছিলেন বলে স্বীকার করেছেন। তাঁদের খাদ্য সহায়তা ও প্রাথমিক চিকিত্সা দিয়ে সন্ধ্যা সাতটার দিকে থানা পুলিশে সোপর্দ করা হয়।আটক ট্রলারের মাঝি নুরুল ইসলাম জানান, আটক ট্রলার এফভি মিশালের মালিক স্থানীয় বাসিন্দা টিপু সুলতান। গত শুক্রবার থেকে তাঁরা সাগরে অবস্থানরত একটি জাহাজের জন্য সাগরে ভাসছিলেন। কিন্তু চার দিন সাগরে অবস্থান করেও ওই জাহাজের কোনো খোঁজ তাঁরা পাননি। আজ কোস্ট গার্ডের হাতে তাঁরা ধরা পড়েন।জানতে চাইলে টেকনাফ মডেল থানার ভারপ্রাপ্ত কর্মকর্তা (ওসি) রনজিত্ কুমার বড়ুয়া বলেন, কোস্ট গার্ড বাদী হয়ে মাঝিমাল্লাসহ ছয়জনের বিরুদ্ধে মানব পাচারের মামলা করেছে। বাকি ৩৩ জনকে যাচাইবাছাই করে পরিবারের কাছে হস্তান্তর করা হবে।
