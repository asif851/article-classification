
পটুয়াখালীর কলাপাড়া উপজেলার লালুয়া ইউনিয়নে থানায় নেওয়ার পথে পুলিশের কাছ থেকে এক আসামিকে ছিনিয়ে নিয়েছে এলাকাবাসী। এ ঘটনায় দুই পুলিশ সদস্য আহত হয়েছেন। গত বুধবার সন্ধ্যায় মুক্তিযোদ্ধা বাজারে এ ঘটনা ঘটে।আহত পুলিশ সদস্যরা হলেন কলাপাড়া থানার এএসআই নজরুল ইসলাম ও কনস্টেবল মো. মোশারফ হোসেন। দুজনেই উপজেলা স্বাস্থ্য কমপ্লেক্সে চিকিৎসাধীন।এদিকে আসামি ছিনতাইয়ের ঘটনায় লালুয়া ইউনিয়ন পরিষদের সদস্য মো. নজরুল ইসলামকে প্রধান আসামি করে অজ্ঞাতনামা ২০-২৫ জনের নামে মামলা দায়ের করেছে পুলিশ। বুধবার রাতেই এজাহারভুক্ত আসামি নজরুল ইসলামকে গ্রেপ্তার করেছে পুলিশ। এ ছাড়া ঘটনার সঙ্গে জড়িত থাকার সন্দেহে লালুয়া ইউনিয়ন পরিষদের সাবেক সদস্য তারিক খান এবং ইব্রাহিম প্যাদা নামের দুজনকে গ্রেপ্তার করা হয়েছে।কলাপাড়া থানার সহকারী পরিদর্শক মো. সাখাওয়াত হোসেন জানান, বুধবার বিকেলে চান্দুপাড়া গ্রাম থেকে মামলার পরোয়ানাভুক্ত আসামি সোবাহান সরদারকে গ্রেপ্তার করে তাঁকে মোটরসাইকেলে উঠিয়ে পুলিশ সদস্যরা কলাপাড়া থানায় ফিরছিলেন। পথে ইউনিয়নের মুক্তিযোদ্ধা বাজারে এলাকাবাসী মোটরসাইকেল থামিয়ে আসামি ছিনতাইয়ের চেষ্টা করলে পুলিশ বাধা দেয়। এরই মধ্যে লোকজন জড়ো হয়ে পুলিশকে মারধর করে হাতকড়া খুলে আসামিকে ছিনিয়ে নিয়ে যায়।
