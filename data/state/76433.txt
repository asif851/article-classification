
খাদ্য ও ফলে ফরমালিনের উপস্থিতি পরিমাপে সঠিক যন্ত্র নির্বাচন করতে সাত দিনের মধ্যে বিশেষজ্ঞ কমিটি গঠনের নির্দেশ দেওয়া হয়েছে। ওই কমিটি সঠিক যন্ত্র নির্বাচনের পর দুই মাসের মধ্যে তা সংগ্রহ করতে বলা হয়েছে। ওই যন্ত্র সংগ্রহে প্রয়োজনীয় অর্থ বরাদ্দে পদক্ষেপ নিতে অর্থ মন্ত্রণালয়কে বলা হয়েছে।বিচারপতি সালমা মাসুদ চৌধুরী ও বিচারপতি মো. খসরুজ্জামানের সমন্বয়ে গঠিত হাইকোর্ট বেঞ্চ গতকাল সোমবার এ আদেশ দেন। সঠিক যন্ত্র নির্বাচন করতে বাংলাদেশ বিজ্ঞান ও শিল্প গবেষণা পরিষদ (বিসিএসআইআর), বাংলাদেশ স্ট্যান্ডার্ডস অ্যান্ড টেস্টিং ইনস্টিটিউট (বিএসটিআই), ন্যাশনাল ফুড সেফটি ল্যাবরেটরি (এনএফএসএল), ভোক্তা অধিকার অধিদপ্তর এবং ঢাকা বিশ্ববিদ্যালয়ের খাদ্য ও পুষ্টিবিজ্ঞান বিভাগের প্রতিনিধি সমন্বয়ে ওই বিশেষজ্ঞ কমিটি গঠন করতে বলা হয়েছে।ফরমালিন পরীক্ষায় ব্যবহৃত ফরমালডিহাইড মিটার জেড-৩০০ নামের যন্ত্রটি ত্রুটিপূর্ণ দাবি করে তা পরীক্ষার নির্দেশনা চেয়ে বাংলাদেশ ফ্রেশ ফ্রুটস ইমপোর্টার্স অ্যাসোসিয়েশনের পক্ষে গত ১৩ জুলাই রিট করা হয়। শুনানির পর ২১ জুলাই হাইকোর্টের একটি দ্বৈত বেঞ্চ রুলসহ অন্তর্বর্তীকালীন আদেশ দেন। ওই যন্ত্রের যথার্থতা পরীক্ষা করে চার সপ্তাহের মধ্যে বিসিএসআইআরের চেয়ারম্যান, বিএসটিআইয়ের মহাপরিচালক ও ন্যাশনাল ফুড সেফটি ল্যাবরেটরির মহাপরিচালকের প্রতি নির্দেশ দেওয়া হয়। এর ধারাবাহিকতায় বিসিএসআইআরের এবং বিএসটিআইয়ের প্রতিবেদন দাখিল করা হয়। গতকাল বিষয়টি আদেশের জন্য আসে।আদালতে রিটের পক্ষে শুনানি করেন আইনজীবী মনজিল মোরসেদ। বিএসটিআইয়ের পক্ষে আইনজীবী শেখ আওসাফুর রহমান ও রাষ্ট্রপক্ষে ছিলেন ডেপুটি অ্যাটর্নি জেনারেল খোরশেদুল আলম।পরে মনজিল মোরসেদ প্রথম আলোকে বলেন, সাত দিনের মধ্যে বিশেষজ্ঞ কমিটি গঠন করতে স্বাস্থ্যসচিব, খাদ্যসচিব ও স্বরাষ্ট্রসচিবের প্রতি নির্দেশ দেওয়া হয়েছে। এই কমিটি সঠিক যন্ত্র নির্বাচন করবে। এরপর দুই মাসের মধ্যে সঠিক যন্ত্র সংগ্রহ করতে বিবাদীদের নির্দেশ দেওয়া হয়েছে। এসব নির্দেশনা বাস্তবায়নের অগ্রগতি প্রতিবেদন তিন মাসের মধ্যে দাখিল করতে বলা হয়েছে।
