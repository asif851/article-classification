
আব্দুর রৌফ চৌধুরী মুক্তিযুদ্ধের অন্যতম সংগঠক, বঙ্গবন্ধুর ঘনিষ্ঠ সহচর আব্দুর রৌফ চৌধুরীর অষ্টম মৃত্যুবার্ষিকী আজ। আওয়ামী লীগের সাবেক কেন্দ্রীয় নেতা রৌফ চৌধুরী ২০০৭ সালের ২১ অক্টোবর মারা যান। তাঁর মৃত্যুবার্ষিকী উপলক্ষে আজ বুধবার সকালে রৌফ চৌধুরী ফাউন্ডেশনসহ স্থানীয় আওয়ামী লীগ ও বিভিন্ন সামাজিক ও সাংস্কৃতিক সংগঠন সেতাবগঞ্জে মরহুমের কবরে শ্রদ্ধা নিবেদন করবে। দরিদ্রদের মাঝে কাপড় ও এতিমখানায় দুস্থদের মাঝে খাবার বিতরণ এবং কোরআনখানি ও মিলাদ মাহফিলেরও আয়োজন করা হয়েছে। রৌফ চৌধুরী ১৯৮৮ সালে বোঁচাগঞ্জ উপজেলা পরিষদের চেয়ারম্যান এবং ১৯৯৬ সালে দিনাজপুর-১ (বীরগঞ্জ-কাহারোল) আসন থেকে জাতীয় সংসদ সদস্য নির্বাচিত হন। তিনি ডাক, তার ও টেলিযোগাযোগ মন্ত্রণালয়ের প্রতিমন্ত্রী ছিলেন। তাঁর একমাত্র ছেলে খালিদ মাহমুদ চৌধুরী বর্তমানে দিনাজপুর-২ আসনের সাংসদ ও আওয়ামী লীগের কেন্দ্রীয় সাংগঠনিক সম্পাদক। নিজস্ব প্রতিবেদক।
মৌলভি আচমত আলী খানমুক্তিযুদ্ধের অন্যতম সংগঠক, সাবেক সাংসদ ও মাদারীপুর জেলা আওয়ামী লীগের প্রতিষ্ঠাতা সভাপতি মৌলভি আচমত আলী খানের ২২তম মৃত্যুবার্ষিকী আজ ২১ অক্টোবর। এ উপলক্ষে ২৩ অক্টোবর শুক্রবার বাদ আসর মরহুমের মাদারীপুরের বাসভবনের কাছে চাঁদমারী জামে মসজিদে মিলাদ ও দোয়া মাহফিলের আয়োজন করা হয়েছে। এ ছাড়া তাঁর জন্মস্থান দুধখালী ইউনিয়নের মধ্য হাউসদী গ্রামের খানবাড়ি জামে মসজিদেও বাদ আসর মিলাদ ও দোয়া মাহফিল অনুষ্ঠিত হবে। মরহুমের বড় ছেলে শাজাহান খান বর্তমান নৌপরিবহনমন্ত্রী। বিজ্ঞপ্তি।জাকেরিয়া চৌধুরীমুক্তিযুদ্ধের অন্যতম সংগঠক, রাজনীতিবিদ, শিক্ষানুরাগী ও সমাজসেবক ডা. এ এম এম জাকেরিয়া চৌধুরীর দ্বিতীয় মৃত্যুবার্ষিকী আজ ২১ অক্টোবর, বুধবার। এ উপলক্ষে আজ সকালে চট্টগ্রামের দোস্ত কলোনি জামে মসজিদে কোরআন খতম ও দোয়া মাহফিলের আয়োজন করা হয়েছে। এ ছাড়া ২৯ অক্টোবর সন্ধ্যায় নগরীর শহীদ সাইফুদ্দিন খালেদ সড়কের রীমা কনভেনশন সেন্টারে ‘জাকেরিয়া চৌধুরী ফাউন্ডেশন’ এক স্মরণসভার আয়োজন করেছে। এসব অনুষ্ঠানে আত্মীয়স্বজন ও শুভানুধ্যায়ীদের উপস্থিত থাকার জন্য জাকেরিয়া চৌধুরীর পরিবারের পক্ষ থেকে অনুরোধ জানানো হয়েছে। বিজ্ঞপ্তি।এ কে এম ইকবাল আজাদ
ব্রাহ্মণবাড়িয়ার সরাইল উপজেলা আওয়ামী লীগের জ্যেষ্ঠ সহসভাপতি এ কে এম ইকবাল আজাদের তৃতীয় মৃত্যুবার্ষিকী আজ ২১ অক্টোবর। এ উপলক্ষে উপজেলা আওয়ামী লীগের পক্ষ থেকে উপজেলা সদরের কেন্দ্রীয় শহীদ মিনার চত্বরে আলোচনা সভার আয়োজন করা হয়েছে। ২০১২ সালের ২১ অক্টোবর খুন হন ইকবাল আজাদ। সরাইল (ব্রাহ্মণবাড়িয়া) প্রতিনিধি
