
ভিভিআইপি ও ভিআইপি ছাড়া কেন্দ্রীয় শহীদ মিনারে শ্রদ্ধা জানাতে আসা অন্য সব নাগরিককে পলাশী দিয়ে আসতে হবে। ভিআইপিরা এলাকা ত্যাগ করার পর বিএনপি চেয়ারপারসন ও সাবেক প্রধানমন্ত্রী খালেদা জিয়া একুশের প্রথম প্রহরে আসার অনুমতি পেলেও তিনি দোয়েল চত্ত্বর দিয়ে কেন্দ্রীয় শহীদ মিনারে আসতে পারবেন কি না তা চূড়ান্ত নয়। তাঁকে প্রথম প্রহরে আসতে ঢাকা বিশ্ববিদ্যালয় কর্তৃপক্ষ অনুমতি দিলেও তিনি দোয়েল চত্ত্বর দিয়ে শহীদ মিনারে যেতে পারবেন ​কি না সেজন্য ঢাকা মহানগর পুলিশের (ডিএমপি) আলাদা অনুমতি নিয়ে হবে।
মহান ভাষা আন্দোলন ও আন্তর্জাতিক মাতৃভাষা দিবস উপলক্ষে কেন্দ্রীয় শহীদ মিনার ও এর আশপাশের এলাকায় চার স্তরের নিরাপত্তা গড়বে পুলিশ। ঢাকা মহানগর পুলিশের (ডিএমপি) কমিশনার আছাদুজ্জামান মিয়া গতকাল সংবাদ ব্রিফিংয়ে এ কথা বলেছেন। তিনি বলেছেন, রাষ্ট্রপতি, প্রধানমন্ত্রী, স্পিকার, ডেপুটি স্পিকার, মন্ত্রী পরিষদের সদস্যরা, উপদেষ্টা মন্ডলীর সদস্য, বিরোধী দলীয় নেতা, কূটনৈতিক মিশনের সদস্যরা শহীদ মিনারে আসবেন দোয়েল চত্বর হয়ে ঢাকা বিশ্ববিদ্যালয়ের জিমনেশিয়ামের সামনে দিয়ে। এর বাইরে অন্য সবাইকে পলাশীর মোড় হয়ে জগন্নাথ হলের সামনে দিয়ে শহীদ মিনারে আসতে হবে।
ডিএমডি কমিশনার বলেন, গুরুত্বপূর্ণ ব্যক্তিরা শ্রদ্ধা জানিয়ে ফিরে যাওয়ার পরেই পলাশীর ফটকটি খুলে দেওয়া হবে। এবার যেন কোনো ভাবে কেউ উল্টোপথে শহীদ মিনারে ঢুকতে না পারে, জুতো পায়ে বেদীতে উঠতে না পারে সেজন্য কঠোর ব্যবস্থা নেওয়া হবে। তিনি রাজনৈতিক দল, সামাজিক-সাংস্কৃতিক সংগঠন ও প্রভাত ফেরীতে অংশ নেওয়া সবার প্রতি নিরাপত্তা বজায় রাখার আহ্বান জানিয়েছেন।
এদিকে ভিআইপিরা চলে যাওয়ার পরপর একুশের প্রথম প্রহরে কেন্দ্রীয় শহীদ মিনারে যেতে চান বিএনপি চেয়ারপারসন খালেদা জিয়া। এ কারণে তিনি অনুমতি নিতে দলের তাঁর উপদেষ্টা আমানউল্লাহসহ চারজন নেতাকে ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিকের সঙ্গে কথা বলার জন্য পাঠান। বিশ্ববিদ্যালয় কর্তৃপক্ষ খালেদা জিয়াকে ভিভিআইপি ও ভিআইপিরা চলে যাওয়ার পরপর শহীদ মিনারে আসার অনুম​তি দিয়েছেন। কর্তৃপক্ষ বিশৃঙ্খলা এড়াতে সীমিত সংখ্যক নেতা কর্মীদের নিয়ে ফুল দিতে আসার জন্য বিএনপি প্রতিনিধি দলকে বলে​ছে। বিএনপি চেয়ারপারসনের প্রেস উইং এর কর্মকর্তা শামসুদ্দিন দিদার প্রথম আলোকে বলেন, রাত সাড়ে ১২টায় ফুল দিয়ে দলীয় চেয়ারপারসন শহীদ মিনারে যাবেন।
জানতে চাইলে ঢাকা বিশ্ববিদ্যালয়ের উপাচার্য আরেফিন সিদ্দিক প্রথম আলোকে বলেন, ভিভিআইপি ও ভিআইপিরা চলে যাওয়ার পর বিএনপি চেয়ারপারসন আসার অনুমতি দেওয়া হয়েছে। বলা হয়েছে, এ ক্ষেত্রে বিশ্ববিদ্যালয়ের কোনো সমস্যা নেই। তিনি বলেন, বিএনপি চেয়ারপারসন কোন পথ দিয়ে আসবেন সেটা ঠিক করবে পুলিশ। বিএনপিকে এক্ষেত্রে পুলিশের অনুমতি নিয়ে হবে। এখানে বিশ্ববিদ্যালয়ের কিছু করার নেই।
পুলিশের একজন কর্মকর্তা নাম প্রকাশ না করার শর্তে প্রথম আলোকে বলেন, শহীদ মিনারে শ্রদ্ধা নিবেদনের ক্ষেত্রে কোনো যোগ্যতা বা পদের মধ্যে পড়েন না বিএনপি নেত্রী খালেদা জিয়া। সাবেক সরকার প্রধান হিসেবেও এখানে তিনি প্রটোকল পাবেন না। তাই তাঁকে পলাশী মোড় দিয়েই ঘুরে আসতে হবে। পুলিশ জানিয়েছে, কেন্দ্রীয় শহীদ মিনারের সার্বিক তত্ত্বাবধানকারী ও ২১ ফেব্রুয়ারি অনুষ্ঠানের ব্যবস্থাপনা কর্তৃপক্ষ হিসেবে ঢাকা বিশ্ববিদ্যালয় অনুমতি দিতে পারে। তবে ডিএমপি কমিশনার যে নিরাপত্তা পরিকল্পনার কথা জানিয়েছেন, এর কোনো ব্যত্যয় হবে না। পলাশী দিয়ে সাধারণ মানুষের কাতারেই খালেদা জিয়া ও বিএনপির লোকজনকে শহীদ মিনারে ঢুকতে হবে।
গতকালের সংবাদ সম্মেলনে ডিএমপি কমিশনার আরও বলেন আছাদুজ্জামান মিয়া বলেছেন, এবারের একুশে ফেব্রুয়ারিকে ঘিরে কোনো হুমকি নেই। তবে শহীদমিনারকে ঘিরে চার স্তরের নিরাপত্তা থাকবে। শহীদ মিনারের বেদী ঘিরে প্রথম স্তর, শহীদ মিনারের বাইরের দিকটায় দ্বিতীয় স্তর, দোয়েল চত্বর-শাহবাগ-নীলক্ষেত-পলাশী-বকশীবাজার এলাকা নিয়ে তৃতীয় স্তর ও এর বাইরে আরেক স্তরের নিরাপত্তা থাকবে। উল্লেখিত এলাকায় প্রচুর সিসি ক্যামেরা লাগানো হয়েছে, যাতে ওই এলাকার প্রতি ইঞ্চি জায়গা পর্যবেক্ষনের মধ্যে থাকে। শহীদ মিনারের নিরাপত্তায় পোশাকধারী ও সাদা পোশাকে কয়েক হাজার পুলিশ থাকবে। শ্রদ্ধা জানাতে আসা সবাইকে আর্চওয়ের ভেতর দিয়ে মূল বেদীতে ঢুকতে হবে। প্রত্যেকের দেহ তল্লাশি করা হবে। ৫টি পদাতিক টহল দল শহীদ মিনারের চারপাশে সার্বক্ষণিক থাকবে। ২০ ফেব্রুয়ারি রাত ৮টার পর বিশ্ববিদ্যালয় এলাকায় বহিরাগত গাড়ি প্রবেশ বন্ধ থাকবে। যানবাহন চলাচলের নির্দেশনা আগেই দেওয়া হয়েছেআরও পড়ুন:
প্রথম প্রহরে ফুল দেওয়ার অনুমতি পেলেন খালেদা জিয়া
