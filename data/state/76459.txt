
মানবতাবিরোধী অপরাধের দায়ে ফাঁসি কার্যকর হওয়া জামায়াত নেতা আলী আহসান মোহাম্মাদ মুজাহিদের দাফন সম্পন্ন হয়েছে। আজ রোববার ​সকালে ফরিদপুর শহরের পশ্চিম খাবাসপুরে আদর্শ একাডেমি পরিচালিত আইডিয়াল মাদ্রাসার প্রধান ফটকের ডান পাশে তাঁকে দাফন করা হয়। এর আগে ৬টা ৫৫ মিনিটে ওই মাদ্রাসা মাঠে তাঁর জানাজা অনুষ্ঠিত হয়।
ফরিদপুর জেলার অতিরিক্ত জেলা প্রশাসক (সার্বিক) আবদুর রশিদ প্রথম আলোকে বলেন, সাতটা ১০ মিনিটে মুজাহিদের দাফন সম্পন্ন হয়। তবে আইন শৃঙ্খলা বাহিনী তাঁর কবরস্থান পর্যন্ত কোনো গণমাধ্যমকর্মী ও সাধারণ মানুষদের যেতে দেয়নি। কবরস্থান থেকে প্রায় পাঁচ শ গজ দূরে তাঁদের আটকে দেওয়া হয়। এর আগে মুজাহিদের লাশবাহী অ্যাম্বুলেন্স ভোর ৬টা ৩৫ মিনিটে ফরিদপুর পৌঁছায়। এ সময় রাজবাড়ী-ফরিদপুরের সীমান্ত এলাকা সাইনবোর্ড নামক স্থানে দুজন নির্বাহী ম্যাজিস্ট্রেট রুবায়েত হায়াত শিপলু ও মন্দীপ ঘড়াই ফরিদপুর জেলা প্রশাসনের পক্ষ থেকে মুজাহিদের লাশ গ্রহণ করেন। গতকাল শনিবার দিবাগত রাত ১২টা ৫৫ মিনিটে ঢাকা কেন্দ্রীয় কারাগারে মুজাহিদ ও সালাউদ্দিন কাদের চৌধুরীর ফাঁসি কার্যকর করা হয়। রাত একটা ৫১ মিনিটে কারাগার থেকে লাশবাহী দুটি অ্যাম্বুলেন্স কড়া পুলিশি নিরাপত্তায় চট্টগ্রাম ও ফরিদপুরের উদ্দেশে রওনা দেয়। আজ সকাল সাড়ে আটটার দিকে শেষ খবর পাওয়া পর্যন্ত সালাউদ্দিন কাদের চৌধুরীর লাশ গন্তব্যে পৌঁছেনি।
আরও পড়ুন: 
ফরিদপুর পৌঁছেছে মুজাহিদের মরদেহ
