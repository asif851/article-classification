
বিএডিসির বিভিন্ন পদে নিয়োগ পরীক্ষায় ‘প্রক্সি’ দেওয়ার অভিযোগে দুই ব্যক্তিকে ১৫ দিনের বিনাশ্রম কারাদণ্ড দিয়েছে ভ্রাম্যমাণ আদালত। আজ শনিবার ঢাকা বিশ্ববিদ্যালয় আইবিএ এর তত্ত্বাবধানে এ নিয়োগ পরীক্ষায় ভ্রাম্যমাণ আদালত পরিচালনা করেন ঢাকা জেলা প্রশাসনের নির্বাহী ম্যাজিস্ট্রেট আব্দুল কাদির মিয়া ও তৌহিদ এলাহী।
নির্বাহী ম্যাজিস্ট্রেট আব্দুল কাদির মিয়া জানান, উদয়ন স্কুল ও কলেজ কেন্দ্রে দুজন প্রক্সি (একজনের হয়ে আরেক জনের পরীক্ষা দেওয়া) জালিয়াতকারী হাতেনাতে ধরা পরে। শাহিন আলম নামে এক ব্যক্তি জনৈক মাসুদুল আলম আর টিটব রানা নিপুন মণ্ডলের পরিবর্তে প্রবেশ পত্রের ছবি পরিবর্তন করে পরীক্ষা দেয় এবং হাতে নাতে ধরা পড়ে। ভ্রাম্যমাণ আদালত দোষ স্বীকার করায় শাহীন আলম ও টিটব রানাকে ১৫ দিনের বিনাশ্রম কারাদণ্ডে দণ্ডিত করা হয়।
আইবিএ’র পরিচালক অধ্যাপক সাইফুল মজিদ বলেন, আইবিএ পরিচালিত সব ধরনের নিয়োগ পরীক্ষায় ঢাকা জেলা প্রশাসনের ভ্রাম্যমাণ আদালত পরিচালিত হয়। ভুয়া পরীক্ষার্থী, প্রক্সি, এসএমএস ইত্যাদি জালিয়াতির বিরুদ্ধে বিশেষ টিম কাজ করে। অপরাধীদের আইনের আওতায় আনা হয়। নিয়মিত নজরদারির মাধ্যমে ইতিমধ্যে এ অপরাধ অনেকটাই নিয়ন্ত্রণে এসেছে। ভবিষ্যতে এ ধরনের নজরদারি ও ভ্রাম্যমাণ আদালত আরও জোরদার করা হবে।
আদালত পরিচালনার সময় উপস্থিত ছিলেন আইবিএ’র সহযোগী অধ্যাপক মো. মহিউদ্দিন, শাকিলা ইয়াসমিন, সহকারী অধ্যাপক ইফতেখারুল আমিন, খালেদ মাহমুদ, প্রভাষক তাসনিমা আফরিন, এ টি এম জাকারিয়া খান।
