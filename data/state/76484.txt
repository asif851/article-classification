
খুলনা পুলিশ প্রশিক্ষণ কেন্দ্রের (পিটিসি) একজন সহকারী উপপরিদর্শকের (এএসআই) বিরুদ্ধে চাকরি দেওয়ার কথা বলে দুই লাখ টাকা হাতিয়ে নেওয়ার অভিযোগ পাওয়া গেছে। গতকাল মঙ্গলবার গোপালগঞ্জে সংবাদ সম্মেলন করে এক মুক্তিযোদ্ধা এ দাবি করেন।দুপুরে গোপালগঞ্জ জেলা রিপোর্টার্স ক্লাবে ওই সংবাদ সম্মেলনের আয়োজন করা হয়। মুক্তিযোদ্ধা মো. আজগর আলী এতে লিখিত বক্তব্য পড়ে শোনান। তিনি বলেন, তাঁর ছেলেকে চাকরি দেওয়ার কথা বলে সাদা স্ট্যাম্পে সই করে এএসআই মোহাম্মদ আলী ওই টাকা নিয়েছেন।তবে এএসআই মোহাম্মাদ আলী প্রথম আলোকে বলেন, তিনি কারও কাছ থেকে টাকা নেননি। ষড়যন্ত্র করে তাঁর বিরুদ্ধে এ অভিযোগ আনা হয়েছে।
সংবাদ সম্মেলনে বলা হয়, আজগর আলী তাঁর ছেলে ইব্রাহিম শেখকে (২১) ঢাকার হজরত শাহজালাল আন্তর্জাতিক বিমানবন্দরে একটি বেসরকারি বিমান কোম্পানির ট্রলিম্যান পদে চাকরি দেওয়ার কথা বলে মোহাম্মাদ আলী পাঁচ লাখ টাকা চান। মোহাম্মাদ আলীকে অগ্রিম হিসেবে দুই লাখ টাকা দেওয়া হয়। অভিভাবকের প্রত্যয়নপত্রের কথা বলে মোহাম্মদ আলী একটি সাদা স্ট্যাম্পে তাঁর সই নেন। পরে চাকরি দিতে না পারলে টাকা ও স্ট্যাম্প ফেরত চাওয়া হয়। কিন্তু দিচ্ছি, দেব করে তা এখনো দেওয়া হয়নি। উল্টো তাঁকে হুমকি দেওয়া হচ্ছে।আজগর আলী আরও বলেন, ‘একপর্যায়ে মোহাম্মদ আলী পুরো ঘটনা অস্বীকার করে বলেন, “আমার কাছে তোর কোনো টাকা বা স্ট্যাম্প নেই। আমি যে এগুলো নিয়েছি, তার প্রমাণ আছে?” তিনি আমাকে হুমকি দিয়ে বলেন, “যা তুই পারলে আমার কিছু করিস। তার আগে আমার ক্ষমতা সম্পর্কে জেনে নিস। বাগেরহাটে অনেক বড় বড় আওয়ামী লীগের নেতার সঙ্গে আমার সম্পর্ক। তুই তো সামান্য মুক্তিযোদ্ধা। তোকে রাজাকার বানাতে আমার সময় লাগবে না। তোর মতো মুক্তিযোদ্ধাকে আমি দেখে নেব।” আমাকে প্রাণে মেরে ফেলার ভয়ও দেখায়। এ অবস্থায় আমি নিরাপত্তাহীনতায় ভুগছি।’লিখিত বক্তব্যে বলা হয়, এ ব্যাপারে প্রতিকার ও প্রয়োজনীয় ব্যবস্থা নেওয়ার জন্য আজগর আলী প্রধানমন্ত্রীর বরাবর আবেদন করেন। এর অনুলিপি স্বরাষ্ট্র ও মুক্তিযুদ্ধবিষয়ক মন্ত্রণালয়সহ বিভিন্ন স্থানে পাঠানো হয়।
