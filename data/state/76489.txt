
রাজশাহী বিশ্ববিদ্যালয়ে ভর্তিতে মুক্তিযোদ্ধার নাতি-নাতনিদের কোটা চালু করা না হলে কঠোর আন্দোলনের হুমকি দিয়েছেন মুক্তিযোদ্ধারা। গতকাল রোববার দুপুরে বিশ্ববিদ্যালয়ের প্রধান ফটকে আয়োজিত মানববন্ধন থেকে এ হুমকি দেওয়া হয়। তাঁরা সাত দিনের মধ্যে কোটা চালুর জন্য বিশ্ববিদ্যালয় প্রশাসনের কাছে দাবি জানিয়েছেন।
বাংলাদেশ মুক্তিযোদ্ধা সংসদ রাজশাহী জেলা ও মহানগর ইউনিট কমান্ড এই মানববন্ধনের আয়োজন করে। বক্তারা বলেন, গেজেটের মাধ্যমে সরকারি-বেসরকারি, স্বায়ত্তশাসিত, আধাস্বায়ত্তশাসিত শিক্ষাপ্রতিষ্ঠানে মুক্তিযোদ্ধাদের নাতি-নাতনির ভর্তির সুযোগ দেওয়ার বিধান রয়েছে। দেশের বিভিন্ন বিশ্ববিদ্যালয়ে মুক্তিযোদ্ধা কোটায় নাতি-নাতনিদের ভর্তি সুযোগ দেওয়া হয়েছে। কিন্তু রাজশাহী বিশ্ববিদ্যালয় কর্তৃপক্ষ তা চালু করছে না।
মহানগর ইউনিট কমান্ডার মো. আবদুল মান্নানের সভাপতিত্বে মানববন্ধনে মুক্তিযোদ্ধা রবিউল ইসলাম, রুহুল আমিন প্রামাণিক, এন্তাজুল হক, আলী আর্সলান, আবদুল গনি, আবদুল হান্নান, সিদ্দিকুর রহমান, মুস্তারী জাহান, হাবিবুর রহমান প্রমুখ বক্তব্য দেন।
এ বিষয়ে বিশ্ববিদ্যালয়ের ভারপ্রাপ্ত রেজিস্ট্রার অধ্যাপক মুহাম্মদ এন্তাজুল হক প্রথম আলোকে বলেন, মুক্তিযোদ্ধাদের আবেদনের পরিপ্রেক্ষিতে বিষয়টি নিয়ে গত একাডেমিক কাউন্সিলের সভায় আলোচনা হয়। কিন্তু সরকারের পক্ষ থেকে এ ধরনের কোনো প্রজ্ঞাপন বিশ্ববিদ্যালয় প্রশাসনের কাছে না আসায় কাউন্সিল তা অনুমোদন করেনি। তিনি বলেন, ‘মন্ত্রণালয়ের কোনো প্রজ্ঞাপন পেলে আমরা অবশ্যই বাস্তবায়ন করব।’
 
