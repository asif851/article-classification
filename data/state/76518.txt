
মুন্সিগঞ্জ-ঢাকা সড়কে প্রথমবারের মতো বিআরটিসির শীতাতপ নিয়ন্ত্রিত বাস চালু হয়েছে। গতকাল শনিবার দুপুরে ফিতা কেটে এর আনুষ্ঠানিক উদ্বোধন করেন মুন্সিগঞ্জ-৩ আসনের সাংসদ মৃণাল কান্তি দাস, বিআরটিসির চেয়ারম্যান মো. মিজানুর রহমান, জেলা প্রশাসক মো. সাইফুল হাসান বাদল ও জেলা মুক্তিযোদ্ধা কমান্ডার আনিস-উজ-জামান।মুন্সিগঞ্জের পুরোনো বাসস্ট্যান্ড থেকে সকাল সাতটায় শুরু হয়ে সন্ধ্যা ছয়টা পর্যন্ত ছেড়ে যাবে এই বাস। আর ঢাকার গুলিস্তানে আনন্দ কাউন্টার থেকে সকাল ছয়টায় শুরু হয়ে সন্ধ্যা ছয়টা পর্যন্ত মুন্সিগঞ্জের উদ্দেশে এই বাস ছেড়ে আসবে। নারায়ণগঞ্জের লিঙ্ক রোড হয়ে ফ্লাইওভার দিয়ে চলবে এই সার্ভিস। এই পথে এসি বাসের ভাড়া নির্ধারণ করা হয়েছে জনপ্রতি ৭৫ টাকা।বিআরটিসির সংশ্লিষ্ট ব্যবস্থাপক আশরাফুল আলম প্রথম আলোকে জানান, ‘আপাতত আমরা সকাল সাতটা থেকে সন্ধ্যা ছয়টা পর্যন্ত শুরু করলাম। প্রথম দিকে চারটি উন্নত মানের এসি (ডায়ো কুরিয়ান) বাস দিয়ে যাত্রা শুরু করা হলো। যাত্রীদের চাহিদা দেখে বাসের সংখ্যা ও সময় বৃদ্ধি করব।’বিআরটিসির এই ব্যবস্থাপক আরও জানান, ঢাকা ও মুন্সিগঞ্জ দুই দিক থেকেই প্রথমে সকাল সাতটা থেকে পর্যায়ক্রমে সকাল সাড়ে সাতটা, সাড়ে নয়টা, ১০টা, ১২টা, সাড়ে ১২টা, সাড়ে পাঁচটা ও সর্বশেষ ছয়টায় ছেড়ে যাবে। বর্তমানে প্রতিদিন আটবার যাতায়াত করবে এসি বাস।জেলা প্রশাসকের সভাকক্ষে উদ্বোধনী অনুষ্ঠানে জেলা প্রশাসক মো. সাইফুল হাসানের সভাপতিত্বে মতবিনিময়ে অংশ নেন অতিরিক্ত পুলিশ সুপার এ বি এম মাসুদ হোসেন, মুন্সিগঞ্জ পৌরসভার মেয়র এ কে ইরাদত মানু, জেলা আওয়ামী লীগের সাংগঠনিক সম্পাদক মো. জামাল হোসেন, জেলা আইনজীবী সমিতির সভাপতি আবদুল মতিন, সাধারণ সম্পাদক সালাউদ্দিন ঢালী, টঙ্গিবাড়ী উপজেলা আওয়ামী লীগের সভাপতি ও দিঘিরপাড় পরিবহনের চেয়ারম্যান জগলুল হালদার, সম্মিলিত সাংস্কৃতিক জোটের সভাপতি মতিউল ইসলাম, সদর উপজেলা মুক্তিযোদ্ধা কমান্ডার এম এ কাদের, জেলা শ্রমিক লীগের সভাপতি দেলোয়ার হোসেন প্রমুখ।জেলা প্রশাসক মো. সাইফুল হাসান জানান, বিআরটিসির এসি বাস মুন্সিগঞ্জবাসীর দীর্ঘদিনের দাবি ছিল।
