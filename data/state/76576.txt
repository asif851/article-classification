
চলাচলের পথ নিয়ে বিরোধের জের ধরে নোয়াখালী সদর উপজেলার দাদপুর ইউনিয়নের দক্ষিণ কাশিপুর গ্রামে বাড়ির সীমানাপ্রাচীর ভাঙচুর ও বসতঘরে অগ্নিসংযোগের ঘটনা ঘটেছে। গতকাল শনিবার দুপুরে এ ঘটনা ঘটে। স্থানীয় সূত্রে জানা যায়, চলাচলের পথ নিয়ে গ্রামের বাসিন্দা হাজি আনিছ মিয়ার সঙ্গে প্রতিবেশী আবদুল আউয়াল ওরফে আউয়াল মাস্টারের দীর্ঘদিন ধরে বিরোধ চলছিল। যে পথ দিয়ে আউয়াল মাস্টারের বাড়ির লোকজন চলাচল করেন সেটি আনিছ মিয়ার জমি। কয়েক মাস আগে তিনি ওই জায়গার ওপর সীমানাপ্রাচীর নির্মাণ করেন। শুক্রবার দুপুরে আউয়াল মাস্টারের নেতৃত্বে ২৫-৩০ জন লোক ওই সীমানাপ্রাচীর ভেঙে ফেলে। এরপর আনিছ মিয়ার দুটি বসতঘরে আগুন লাগিয়ে দেয়। আনিছ মিয়া অভিযোগ করেন, সীমানাপ্রাচীর নির্মাণ করা নিয়ে স্থানীয়ভাবে একাধিকবার সালিসি বৈঠক হয়। বৈঠকের সিদ্ধান্ত অনুযায়ী তিনি অন্য জায়গা দিয়ে আউয়াল মাস্টারদের চলাচলের পথ করে দেন। কিন্তু তাতে তাঁরা রাজি হননি। এর জেরে গতকাল দুপুরে সন্ত্রাসী দিয়ে অতর্কিতে হামলা চালিয়ে তাঁর সীমানাপ্রাচীর ভেঙে ফেলে এবং দুটি বসতঘরে অগ্নিসংযোগ করে। অন্যদিকে আবদুল আউয়াল দাবি করেন, তাঁদের পূর্বপুরুষেরা যে পথ দিয়ে চলাচল করছে, আনিছ মিয়া সে পথ বন্ধ করে সীমানাপ্রাচীর নির্মাণ করেছেন। সালিসি বৈঠকে সীমানাপ্রাচীর ভেঙে ফেলার সিদ্ধান্ত হয়। কিন্তু আনিছ তা না ভাঙায় তিনি লোকজন নিয়ে ভেঙে ফেলেছেন। তবে বসতঘরে অগ্নিসংযোগের ঘটনায় তাঁর কোনো লোক জড়িত ছিল না বলে দাবি করেন তিনি। দাদপুর ইউনিয়ন পরিষদের (ইউপি) সদস্য গোলাম রাশেদ জানান, আউয়াল মাস্টারের লোকজন গতকাল ওই সীমানাপ্রাচীর ভেঙে ফেলে এবং দুটি ঘরে অগ্নিসংযোগ করে। সুধারাম থানার ভারপ্রাপ্ত কর্মকর্তা (ওসি) আনোয়ার হোসেন বলেন, খবর পাওয়ার পর ঘটনাস্থলে পুলিশ পাঠানো হয়েছে।
