
রাজবাড়ীর গোয়ালন্দে ছাত্রলীগ নেতা জাহাঙ্গীর হোসেন হত্যার প্রতিবাদে গতকাল বুধবার দৌলতদিয়া-খুলনা মহাসড়কের জামতলা এলাকায় মানববন্ধন এবং মহাসড়ক অবরোধ করা হয়। দলীয় নেতা-কর্মী ও স্থানীয় লোকজন এ কর্মসূচিতে অংশ নেন। তাঁরা তিন দিনের মধ্যে হত্যাকারীদের গ্রেপ্তারের দাবি জানান। এদিকে এ ঘটনায় আটক আরেক ছাত্রলীগ নেতা ইমরান আহম্মেদকে গ্রেপ্তার দেখিয়ে তাঁকে আদালতে পাঠিয়েছে পুলিশ।গোয়ালন্দ পৌরসভা ছাত্রলীগের সহসভাপতি জাহাঙ্গীর গত সোমবার রাত নয়টার দিকে গোয়ালন্দ বাজার থেকে মোটরসাইকেল চালিয়ে বাসায় ফিরছিলেন। তাঁর সঙ্গে ছিলেন উপজেলা তরুণ লীগের সভাপতি তুহিন দেওয়ান। কামরুল ইসলাম কলেজের সামনে পৌঁছামাত্র আগে থেকে ওত পেতে থাকা দুর্বৃত্তরা ধারালো অস্ত্র দিয়ে জাহাঙ্গীরকে আঘাত করলে তিনি চলন্ত মোটরসাইকেল থেকে ছিটকে পড়েন। এ সময় তাঁদের এলোপাতাড়ি কোপাতে থাকে দুর্বৃত্তরা। এতে জাহাঙ্গীর ও তুহিন গুরুতর জখম হন। পরে ফরিদপুর মেডিকেল কলেজ হাসপাতালে রাত সাড়ে ১০টার দিকে জাহাঙ্গীর মারা যান।ঘটনার সময় ওই পথ দিয়ে যাচ্ছিলেন উপজেলা যুবলীগের সাধারণ সম্পাদক নজরুল ইসলাম মণ্ডল ও পৌর ছাত্রলীগের সভাপতি রফিকুল ইসলাম। এ ঘটনা দেখে তাঁরা দুর্বৃত্তদের ধাওয়া করেন। পরে স্থানীয় লোকজনের সহযোগিতায় তাঁরা পৌর ছাত্রলীগের সাংগঠনিক সম্পাদক ইমরান আহমেদকে আটক করেন। দলীয় সূত্রে জানা গেছে, গতকাল বেলা সোয়া ১১টা থেকে সাড়ে ১১টা পর্যন্ত দৌলতদিয়া-খুলনা মহাসড়কের গোয়ালন্দ পৌর জামতলা এলাকায় মানববন্ধন করা হয়। মানববন্ধনে আহত তুহিন ও নিহত জাহাঙ্গীরের পরিবারের সদস্য, পৌর জামতলা এলাকার ব্যবসায়ীসহ কয়েক শ এলাকাবাসী অংশ নেন। মানববন্ধন শেষে উপস্থিত লোকজন উত্তেজিত হয়ে মহাসড়ক অবরোধ করে বিক্ষোভ করতে থাকে।প্রায় ২০ মিনিট সড়ক আটকে বক্তব্য দেন উপজেলা আওয়ামী লীগের সাবেক যুগ্ম সাধারণ সম্পাদক ও পৌর জামতলা বাজার ব্যবসায়ী পরিষদের সভাপতি আবুল হোসেন দেওয়ান, পৌর ছাত্রলীগ সভাপতি রফিকুল ইসলাম প্রমুখ। বক্তারা বলেন, তিন দিনের মধ্যে জাহাঙ্গীর হত্যায় জড়িত সবাইকে গ্রেপ্তার করা না হলে আরও কঠোর কর্মসূচি দেওয়া হবে। এ সময় গোয়ালন্দ ঘাট থানার ভারপ্রাপ্ত কর্মকর্তা (ওসি) এ কে এম নাসির উল্যাহ, রাজবাড়ী গোয়েন্দা পুলিশের পরিদর্শক (ডিবি) মিজানুর রহমান ঘটনাস্থলে আসেন। বিক্ষোভকারীদের দাবির মুখে ওসি ১৫ দিনের মধ্যে আসামিদের গ্রেপ্তারের আশ্বাস দেন। পরে অবরোধ তুলে নেওয়া হয়।
