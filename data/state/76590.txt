
একাত্তরের মুক্তিযুদ্ধকালে মানবতাবিরোধী অপরাধের দায়ে মৃত্যুদণ্ডের চূড়ান্ত রায় পুনর্বিবেচনা (রিভিউ) চেয়ে জামায়াত নেতা মীর কাসেম আলীর করা আবেদনের ওপর দ্বিতীয় দিনের শুনানি শুরু হয়েছে। আসামিপক্ষের পর রাষ্ট্রপক্ষ তাদের শুনানি শুরু করেছে।
আজ রোববার সকাল সাড়ে নয়টার দিকে প্রধান বিচারপতি সুরেন্দ্র কুমার সিনহার নেতৃত্বাধীন পাঁচ সদস্যের আপিল বেঞ্চে এই শুনানি ফের শুরু হয়।
বেঞ্চের অন্য চার সদস্য হলেন বিচারপতি সৈয়দ মাহমুদ হোসেন, বিচারপতি হাসান ফয়েজ সিদ্দিকী, বিচারপতি মির্জা হোসেইন হায়দার ও বিচারপতি মোহাম্মদ বজলুর রহমান।
দ্বিতীয় দিনের শুনানির শুরুতে মীর কাসেমের আইনজীবী খন্দকার মাহবুব হোসেন দাবি করেন, তাঁর মক্কেল সরাসরি অপরাধে জড়িত নন।
খন্দকার মাহবুবের পর রাষ্ট্রপক্ষে অ্যাটর্নি জেনারেল মাহবুবে আলম শুনানি শুরু করেন।  বেলা ১১টার দিকে আদালত আধা ঘণ্টার বিরতিতে যান।
মীর কাসেমের করা আবেদনের ওপর গত বুধবার প্রথম দিনের শুনানি হয়। এরপর আজ (রোববার) পর্যন্ত শুনানি মুলতবি করেছিলেন আপিল বিভাগ।
প্রথম দিনের শুনানিতে খন্দকার মাহবুব বলেছিলেন, একটি অভিযোগের ওপর বক্তব্য দেবেন, যে অভিযোগে মীর কাসেমকে মৃত্যুদণ্ড দেওয়া হয়েছে।
মানবতাবিরোধী অপরাধের দায়ে মীর কাসেমের মৃত্যুদণ্ড বহাল রেখে আপিলের পূর্ণাঙ্গ রায় গত ৬ জুন প্রকাশিত হয়। এরপর তা পুনর্বিবেচনা চেয়ে ১৯ জুন আবেদন করেন মীর কাসেম।
আরও পড়ুন: 
মীর কাসেমের রিভিউর শুনানি চলছে
