
ডাক ও টেলিযোগাযোগমন্ত্রী রাশেদ খান মেনন বলেছেন, আগামী নির্বাচন বাংলাদেশের অস্তিত্ব রক্ষার যুদ্ধ। এ যুদ্ধে জিততে আপসহীনভাবে একাত্তরের পরাজিত শক্তিকে রুখতে হবে। আজ শুক্রবার রাজধানীর উত্তরায় বাংলাদেশের ওয়ার্কার্স পার্টি উত্তরা শাখার এক সংবর্ধনা অনুষ্ঠানে তিনি প্রধান অতিথির বক্তৃতায় এসব কথা বলেন।মেনন বলেন, শান্তি ও অগ্রগতি এবং দেশের অসাম্প্রদায়িকতার বিরোধিতাকারীরা গণতান্ত্রিক প্রক্রিয়ায় ক্ষমতার পালা বদল চায় না। তারা পেছনের দরজা দিয়ে ক্ষমতায় যেতে চায়।মেনন আরও বলেন, আন্দোলনের নামে নৈরাজ্য সৃষ্টি এবং মানুষ খুন করে বিএনপি পেছনের দরজা দিয়ে ক্ষমতায় যাওয়ার জন্য স্বাধীনতা বিরোধীদের কাঁধে ভর করে অবৈধ উপায়ে ক্ষমতায় যাওয়ার পথ খুঁজছে। এ দেশের মানুষ তা হতে দেবে না। অবরোধ হরতাল নতুন নয় কিন্তু আন্দোলনের নামে সন্ত্রাস সহিংসতা আন্দোলন হতে পারে না।
ডাক ও টেলিযোগাযোগমন্ত্রী বলেন, জামায়াত একাত্তরের কায়দায় গত দুই দশক ধরে সন্ত্রাস সহিংসতা করে অসংখ্য মানুষকে হত্যা করছে। দেশের মানুষ যখন নির্বাচন নিয়ে উত্সব করছে বিএনপি-জামায়াত সারা দেশে তাণ্ডব চালাচ্ছে। নৈরাজ্য ও সহিংসতার বিরুদ্ধে পাড়ায় মহল্লায় প্রতিরোধ গড়ে তোলার আহ্বান জানান তিনি।অনুষ্ঠানে নূর আহমেদ বকুল, দীপংকর সাহা, কিশোর রায়, সাবের আহমেদ প্রমুখ বক্তব্য দেন।
