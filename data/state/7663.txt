
অর্থমন্ত্রী অনেক সময় তাড়াহুড়া করে এমন মন্তব্য করেন, যা কার্যক্ষেত্রে বাধা সৃষ্টি করে। তাঁর অবাস্তব অবস্থানের কারণেই বর্তমান সরকার সময়মতো পদ্মা সেতুর কাজ শুরু করতে পারেনি।গতকাল শুক্রবার দুপুরে আশুলিয়ার নবীনগর-চন্দ্রা ও আবদুল্লাহপুর-বাইপাইল সড়কের সংস্কারকাজ পরিদর্শনে এসে সাংবাদিকদের সঙ্গে আলাপকালে যোগাযোগমন্ত্রী ওবায়দুল কাদের এসব কথা বলেন। মন্ত্রী বলেন, ‘অর্থমন্ত্রী মাঝেমধ্যে এমন সব মন্তব্য করেন, যা মানুষকে হতাশ করে। আমাদের মতো ব্যক্তিদের ভেবেচিন্তে দায়িত্বশীল মন্তব্য করা উচিত।’ এ সময় তিনি পদ্মা সেতুতে রাশিয়া ও চীনের প্রস্তাব অগ্রহণযোগ্য উল্লেখ করে অর্থমন্ত্রীর দেওয়া বক্তব্যের সমালোচনা করেন।মন্ত্রী বলেন, বর্তমান সরকারের মেয়াদে কাজ করতে কোনো সমস্যায় পড়তে হবে না। বাজেটে আট হাজার কোটি টাকা বরাদ্দ রাখা হয়েছে। সেতু নির্মাণে আগামী এক বছর অর্থ সমস্যায় পড়তে হবে না।পাঁচ সিটি করপোরেশনে আওয়ামী লীগের পরাজয়ের বিষয়ে ওবায়দুল কাদের বলেন, এই পরাজয় নেতা-কর্মীদের মনোবলে ধাক্কা দিয়েছে। এ থেকে শিক্ষা নিয়ে ভুল-ত্রুটি সংশোধন করে এগিয়ে যেতে হবে। এর আগে তিনি আবদুল্লাহপুর-বাইপাইল সড়কের সংস্কারকাজ  ঘুরে দেখেন এবং নবীনগর-চন্দ্রা চার লেনের কাজের খোঁজখবর নেন। দ্রুত সময়ের মধ্যে সড়কটির কাজ শেষ করা হবে বলেও জানান তিনি।
