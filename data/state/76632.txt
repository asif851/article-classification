
 
ঢাকা-চট্টগ্রাম মহাসড়কে কুমিল্লার দাউদকান্দি উপজেলার কানড়ায় একটি বাসের চাপায় সিএনজিচালিত একটি অটোরিকশার চালকসহ তিনজন নিহত হয়েছে। এ ঘটনায় পাঁচজন আহত হয়। 
প্রত্যক্ষদর্শী ও দাউদকান্দি হাইওয়ে পুলিশ জানায়, আজ শুক্রবার রাত পৌনে আটটার দিকে উপজেলার কানড়া ঈশা খাঁ সিএনজি ফিলিং স্টেশনসংলগ্ন গ্রামীণ কাঁচা সড়কে ঢাকা থেকে চট্টগ্রামগামী ইউনিক পরিবহনের একটি বাস নিয়ন্ত্রণ হারিয়ে সিএনজিচালিত একটি অটোরিকশাকে চাপা দেয়। এতে অটোরিকশার চালক কুমিল্লার তিতাস উপজেলার কানাইনগর গ্রামের রানা মিয়া (৩০), অটোরিকশার যাত্রী দাউদকান্দি উপজেলার সরকাপুর গ্রামের দুলাল মিয়ার ছেলে সোহেল মিয়া (৩৫) ও অজ্ঞাতনামা পুরুষ (৪০) মারা যান । এ দুর্ঘটনায় অটোরিকশার যাত্রী কুমিল্লার তিতাস উপজেলার গাজীপুর গ্রামের ইব্রাহিম খলিল, দাউদকান্দি উপজলার পেন্নাই গ্রামের অহিদুল ইসলাম, মোতালেব হোসেন, নারায়নগঞ্জের আড়াইহাজার উপজেলার কালাপাহাড়িয়া গ্রামের কবির হোসেন ও সিরাজুল ইসলাম আহত হন। আহত ব্যক্তিদের দাউদকান্দি উপজেলা স্বাস্থ্য কমপ্লেক্সে চিকিৎসা দেওয়া হয়। দাউদকান্দি উপজেলা স্বাস্থ্য কমপ্লেক্সের চিকিৎসক জামাল উদ্দিন বলেন, আহত ব্যক্তিদের অবস্থা আশঙ্কাজনক। বাসটি হাইওয়ে পুলিশ আটক করেছে। দাউদকান্দি হাইওয়ে পুলিশের ভারপ্রাপ্ত কর্মকর্তা (ওসি) আবুল কালাম আজাদ ঘটনার সত্যতা নিশ্চিত করেছেন।
