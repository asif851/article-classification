
নোয়াখালীর বেগমগঞ্জের জিরতলী ইউনিয়নের রাস্তার বাজারে পুলিশের তালিকাভুক্ত সন্ত্রাসী নাছির উদ্দিন ওরফে নসুকে (৩৫) কুপিয়ে ও গলা কেটে হত্যা করেছে দুর্বৃত্তরা। গতকাল বৃহস্পতিবার রাত আটটার দিকে এ ঘটনা ঘটে।নোয়াখালীর অতিরিক্ত পুলিশ সুপার এস এম আশরাফুজ্জামান বলেন, নিহত নাছির উদ্দিন ‘নসু বাহিনীর’ প্রধান। তাঁর বিরুদ্ধে হত্যা, অপহরণ, ডাকাতিসহ বিভিন্ন অভিযোগে ১৩টি মামলা আছে।নাছির উদ্দিনের বাড়ি জিরতলী ইউনিয়নের মহেশপুর গ্রামে। ইউনিয়ন আওয়ামী লীগের সহসভাপতি মো. ইব্রাহিম জানান, তিনি যুবলীগের সক্রিয় কর্মী ছিলেন।স্থানীয় সূত্র জানায়, রাত আটটার দিকে নাছির উদ্দিন রাস্তার বাজারের একটি দোকানে বসে আড্ডা দিচ্ছিলেন। এ সময় ১০-১২ জন মুখোশ পরা দুর্বৃত্ত তাকে টেনে-হিঁচড়ে দোকানের বাইরে নিয়ে যায়। এরপর তারা নাছিরকে দোকানের সামনে কুপিয়ে ও গলা কেটে হত্যা করে চলে যায়। দুর্বৃত্তদের সবার হাতে ধারালো অস্ত্র ও আগ্নেয়াস্ত্র থাকায় কেউ সামনে এগোতে সাহস পায়নি। পরে স্থানীয় লোকজন ঘটনাটি পুলিশকে জানায়।ইউনিয়ন আওয়ামী লীগের সহসভাপতি ও ইউনিয়ন পরিষদের (ইউপি) সদস্য মো. ইব্রাহিম বলেন, কারা কী কারণে নাছিরকে হত্যা করেছে, তা এখনো নিশ্চিত হওয়া যায়নি।বেগমগঞ্জ থানার ভারপ্রাপ্ত কর্মকর্তা (ওসি) আইনুল হক প্রথম আলোকে বলেন, ঘটনাস্থলে পুলিশ পাঠানো হয়েছে।
