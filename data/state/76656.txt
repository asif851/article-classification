
বাংলাদেশ কৃষি বিশ্ববিদ্যালয়ের ছাত্রীদের জন্য নির্মাণাধীন হলটির নাম বেগম রোকেয়া হল রাখা হয়েছে। বিশ্ববিদ্যালয়ের সিন্ডিকেট অনুমোদনের পর দুটি নামের মধ্যে প্রধানমন্ত্রীর শেখ হাসিনার নির্দেশে এ নাম চূড়ান্ত করা হয়। গত বুধবার রাত ১০টার দিকে বাসভবনে সংবাদ ব্রিফিং করে এই তথ্য জানান উপাচার্য মো. আলী আকবর। ৬৪০ আসনের হলটির একটি অংশের কাজ শেষ। সেখানে ছাত্রীদের ওঠানোও হয়েছে। হলের প্রথম প্রাধ্যক্ষ হিসেবে নিয়োগ পেয়েছেন ভেটেরিনারি অনুষদের সার্জারি অ্যান্ড অবস্টেট্রিকস বিভাগের শিক্ষক ফরিদা ইয়াসমীন বারি। আগামী অক্টোবরে হলের সম্পূর্ণ কাজ শেষ হবে বলে জানা গেছে। 
