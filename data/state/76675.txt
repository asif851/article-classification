
প্রধান নির্বাচন কমিশনার (সিইসি) কাজী রকিবউদ্দিন আহমদ বলেছেন, বিচ্ছিন্ন কিছু ঘটনা ছাড়া শান্তিপূর্ণ ভোটগ্রহণ হয়েছে। এখন চলছে ভোট গণনা। পূর্ণাঙ্গ ফলাফল পাওয়ার পর বলা যাবে কত শতাংশ ভোট পড়েছে। আজ বুধবার রাত সাড়ে আটটার দিকে নির্বাচন কমিশনের মিডিয়া সেন্টারে পৌরসভা নির্বাচন বিষয়ে আনুষ্ঠানিক ব্রিফিং করেন তিনি।বিভিন্ন রাজনৈতিক দলের অভিযোগ সম্পর্কে সিইসি বলেন, ‘যেসব অভিযোগ এসেছে, তার বেশির ভাগ এসেছে বিএনপির কাছ থেকে। কমিশন সব রাজনৈতিক দলের অভিযোগ তাৎক্ষণিকভাবে গুরুত্বের সঙ্গে আমলে নিয়ে অ্যাকশন নিয়েছে। আমাদের রাজনৈতিক সংস্কৃতি বদলে যায়নি। মারপিটের সংস্কৃতি রয়ে গেছে।’তবে তিনি আশা প্রকাশ করেন, ভবিষ্যতে এ সংস্কৃতি বদলাবে, গণতান্ত্রিক সংস্কৃতি গড়ে উঠবে।কাজী রকিবউদ্দিন আহমদ বলেন, যে কেউ হারলে ৩০ দিন সময় আছে আপিল করার জন্য। সেখানে বিচার না পেলে হাইকোর্ট, সুপ্রিম কোর্ট রয়েছে।নির্বাচনে আপনি সন্তুষ্ট কিনা এমন প্রশ্নের জবাবে তিনি বলেন, ‘আমরা চেষ্টার ত্রুটি করিনি। সন্তুষ্টি-অসন্তুষ্টির কিছু নেই। আমরা আমাদের কাজ করে যাব। দেশের মানুষ মূল্যায়ন করবেন। পরীক্ষার্থী নিজের খাতায় নিজে নম্বর দেয় না, অন্যেরা এটা মূল্যায়ন করেন।’
বিচ্ছিন্ন ঘটনা অন্যবারের তুলনায় কম না বেশি, এমন প্রশ্নের জবাবে সিইসি বলেন, ‘এ বিষয়ে এখন কোনো মন্তব্য করব না। তবে গণমাধ্যম বলছে, বিচ্ছিন্ন ঘটনা কমে এসেছে।’
