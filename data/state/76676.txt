
বিএনপির মহাসচিব মির্জা ফখরুল ইসলাম আলমগীর বলেছেন, প্রধানমন্ত্রীর আসন্ন ভারত সফরে দেশের স্বাধীনতা-সার্বভৌমত্বের বিরুদ্ধে কোনো চুক্তি হলে তা দেশের মানুষ মেনে নেবে না। বিএনপিও দেশের অস্তিত্বের প্রশ্নে আপস করবে না।আজ বৃহস্পতিবার দুপুরে নয়াপল্টনে ভাসানী মিলনায়তনে ঢাকা মহানগর বিএনপির এক প্রস্তুতি সভায় মির্জা ফখরুল এসব কথা বলেন। ২৬ মার্চ স্বাধীনতা দিবসের শোভাযাত্রা সফল করার লক্ষ্যে ওই সভার আয়োজন করা হয়।বিএনপির মহাসচিব বলেন, প্রধানমন্ত্রী শেখ হাসিনার ভারত সফরকে কেন্দ্র করে যে বিষয়গুলো আলোচনা হচ্ছে, সেগুলো জাতিকে উদ্বিগ্ন করে তুলেছে। কী চুক্তি সই হবে, তা এখনো আনুষ্ঠানিকভাবে জানা যায়নি। গণমাধ্যমে এ বিষয়ে যা প্রকাশিত হচ্ছে, তা উদ্বেগের।মির্জা ফখরুল বলেন, প্রধানমন্ত্রীর ভারতে যাওয়ার প্রয়োজন আছে। ভারতের সঙ্গে বাংলাদেশের যে সমস্যাগুলো আছে, সেগুলো সমাধান করতে হবে। তিনি প্রশ্ন রাখেন, তিস্তা চুক্তি না হলে কোন চুক্তি হবে?
সরকার রাজনৈতিকভাবে জঙ্গিবাদ ব্যবহার করে বিএনপিকে ঘায়েল করতে চায় বলে অভিযোগ করেন ফখরুল। তিনি বলেন, জঙ্গিবাদ মোকাবিলায় সব দল ও মতের মানুষকে এক করতে হবে। অথচ অবস্থা এমন যে জঙ্গিবাদ নিয়ে কথা বলা যাবে না। কোনো ঘটনা ঘটলেই বিএনপির ওপর চাপানোর চেষ্টা করা হচ্ছে।
অন্যদের মধ্যে ঢাকা মহানগর বিএনপির আহ্বায়ক ও স্থায়ী কমিটির সদস্য মির্জা আব্বাস, গয়েশ্বর চন্দ্র রায়, ভাইস চেয়ারম্যান আব্দুল আউয়াল মিন্টু প্রমুখ বক্তব্য দেন।
