
গুলশানের রেস্তোরাঁয় নিহতদের মধ্যে ইতালির নয়জন নাগরিক আছেন বলে জানিয়েছেন ইতালির পররাষ্ট্রমন্ত্রী পাওলো জেনতিলোনি। এদিকে জাপান সরকারের একজন মুখপাত্র জানিয়েছেন, এ ঘটনায় নিহত হয়েছেন জাপানের সাতজন নাগরিক।ইতালির পররাষ্ট্রমন্ত্রী পাওলো জেনতিলোনি সংবাদ সম্মেলনে বলেন, নিহত নয়জনের মধ্যে পাঁচজন নারী ও চারজন পুরুষ। এ ছাড়া একজন নাগরিক নিখোঁজ রয়েছেন। মোট ১০ জন ইতালীয় ওই রেস্তোরাঁয় খেতে গিয়েছিলেন।
ইতালির স্থানীয় গণমাধ্যমের বরাত দিয়ে বার্তা সংস্থা এএফপি জানায়, নিহতদের মধ্যে ৩৩ বছর বয়সী এক ইতালীয় নারী ১৮ মাস ধরে ঢাকায় কাজ করছিলেন। এ ছাড়া একজন ৫২ বছর বয়সী নারী ও ৪৭ বছর বয়সী পুরুষ আছেন।
এদিকে জাপান সরকারের মুখপাত্র চিফ কেবিনেট সেক্রেটারি ইয়োশিহিদে সুগা জানান, গুলশানের ঘটনায় জাপানের সাতজন নাগরিক নিহত হয়েছেন। এদের মধ্যে পাঁচজন নারী ও দুজন পুরুষ। বার্তা সংস্থা এপির খবরে বলা হয়, ওই রেস্তোরাঁয় জাপানের আটজন নাগরিক খেতে গিয়েছিলেন। এর মধ্যে একজনকে গুলিবিদ্ধ অবস্থায় জীবিত উদ্ধার করা হয়েছে। জাপান সরকারের সহায়তা প্রকল্পে কাজ করার জন্য ঢাকায় অবস্থান করছিলেন ওই নাগরিকেরা।
নিহত একজন ভারতীয়: ভারতের বেসরকারি টেলিভিশন চ্যানেল এনডিটিভির খবরে বলা হয়, নিহতদের মধ্যে ১৯ বছর বয়সী একজন ভারতীয় তরুণী আছেন। ভারতের পররাষ্ট্রমন্ত্রী টুইট বার্তা বিষয়টি নিশ্চিত করেন।
