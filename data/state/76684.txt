
ময়মনসিংহের ত্রিশালে আজ রোববার তিন জঙ্গি ছিনতাইয়ের ঘটনায় জড়িত থাকার অভিযোগে স্বপ্না বেগম (২৩) নামের এক নারীকে গ্রেপ্তার করেছে টঙ্গী থানার পুলিশ। টঙ্গীর গাজীপুরা সিকদার মার্কেটের পেছনের জনৈক নুর মোহাম্মদের বাড়ী থেকে তাঁকে গ্রেপ্তার করা হয়। পুলিশ বলেছে, স্বপ্না বেগম আসামি ছিনতাই পরিকল্পনাকারীদের একজন।
এই পরিকল্পনায় জড়িত থাকার অভিযোগে এর আগে স্বপ্না বেগমের স্বামী জাকারিয়া ও তাঁর দুই সহযোগীকে গ্রেপ্তার করা হয়।
ময়মনসিংহের ত্রিশালে আজ সকালে জেএমবির তিন জঙ্গিকে ছিনিয়ে নেওয়া হয়। এ ঘটনায় জড়িত সন্দেহে চাঁপাইনবাবগঞ্জের গোমস্তাপুর উপজেলার জিনারপুর গ্রামের বাসিন্দা জাকারিয়া (৩০), গাজীপুরের সফিপুরের বাসিন্দা রাসেল (৩৫) ও ময়মনসিংহের মুক্তাগাছার বাসিন্দা রায়হানকে (৩০) টাঙ্গাইলের সখিপুর থেকে আটক করা হয়।টঙ্গী মডেল থানার ভারপ্রাপ্ত কর্মকর্তা (ওসি) মো. ইসমাইল হোসেন বলেন, স্বপ্না ও তাঁর স্বামী জাকারিয়া ওরফে হিমেল জেএমবির সক্রিয় সদস্য। তাঁরা উভয়ে গত একমাস আগে থেকে এ হামলার পরিকল্পনা করছেন। জাকারিয়ার দেওয়া জবানবন্দির ভিত্তিতে সন্ধ্যায় স্বপ্নাকে গ্রেপ্তার করা হয়। তিনি বলেন, স্বপ্নার কাছ থেকে একটি পেনড্রাইভ, একটি ল্যাপটপ ও বেশ কিছু জিহাদি বই উদ্ধার করা হয়।ওসি জানান, উদ্ধার হওয়া পেনড্রাইভে আজকের হামলার সমস্ত নকশা-পরিকল্পনা ও সংগঠনের চাঁদা আদায়ের বিবরণ পাওয়া গেছে। স্বপ্না জেএমবির সক্রিয় সদস্য বলে পুলিশের কাছে স্বীকার করেছে বলেও তিনি নিশ্চিত করেন। ওসি বলেন, তাঁকে জিজ্ঞাসাবাদের জন্য ঢাকায় গোয়েন্দা পুলিশের হেফাজতে নেওয়া হয়েছে।ওসি বলেন, স্বপ্না ও তাঁর স্বামী গাড়ী চালক জাকারিয়া গত দেড় মাস আগে টঙ্গীর গাজীপুরা এলাকায় বাসা ভাড়া নিয়ে বসবাস শুরু করেন। তিনি আগে রাজধানীর রায়েরবাগ এলাকায় থাকতেন।
