


• এরশাদের মঠবাড়িয়ায় পঞ্চম সফর। • সর্বশেষ ২০০৮ সালে এ উপজেলায় এসেছিলেন এরশাদ। • এরশাদের সফরের বিরোধীতা করে পোস্টার।

জাতীয় পার্টির চেয়ারম্যান হুসেইন মুহম্মদ এরশাদ এক দিনের সফরে আজ মঙ্গলবার পিরোজপুরের মঠবাড়িয়া উপজেলায় আসছেন। এদিন বিকেলে জনসভায় আগামী জাতীয় সংসদ নির্বাচনে স্থানীয় সাংসদ রুস্তম আলী ফরাজীকে দলীয় প্রার্থী হিসেবে ঘোষণা দেওয়ার কথা রয়েছে।
এদিকে এরশাদের সফরের বিরোধীতা করে ‘শহীদ নূর হোসেন স্মৃতি সংসদ’ নামের একটি সংগঠন পোস্টার বের করেছে। তাতে লেখা—শহীদ নূর হোসেনের হত্যাকারীর মঠবাড়িয়ায় ঠাঁই নাই। পোস্টারে বঙ্গবন্ধু শেখ মুজিবুর রহমান, প্রধানমন্ত্রী শেখ হাসিনা, তাঁর ছেলে সজীব ওয়াজেদ জয়সহ নূর হোসেনের ছবি রয়েছে। অভিযোগ উঠেছে, বিবদমান স্থানীয় আওয়ামী লীগের একটি পক্ষের লোকজন এ পোস্টার ছাপিয়েছে।
এ বিষয়ে জানতে চাইলে উপজেলা আওয়ামী লীগের জ্যেষ্ঠ সহসভাপতি এমাদুল হক খান বলেন, ‘শহীদ নূর হোসেন স্মৃতি সংসদের নামে প্রকাশিত পোস্টারের সঙ্গে দলীয়ভাবে আওয়ামী লীগের সম্পৃক্ততা নেই। তবে নূর হোসেনের প্রতি আমাদের সহানুভূতি রয়েছে।’
এরশাদের মঠবাড়িয়ায় এটি পঞ্চম সফর। সর্বশেষ ২০০৮ সালে ঘূর্ণিঝড় সিডরে ক্ষতিগ্রস্ত দুর্গত মানুষের মধ্যে ত্রাণ বিতরণের জন্য তিনি এ উপজেলায় এসেছিলেন। আজ বিকেলে শহীদ মোস্তফা খেলার মাঠে উপজেলা জাতীয় পার্টি আয়োজিত জনসভায় প্রধান অতিথির বক্তব্য দেবেন তিনি।
উপজেলা জাতীয় পার্টির সাধারণ সম্পাদক নুরুজ্জামান প্রথম আলোকে বলেন, ‘গত ২৩ ডিসেম্বর ঢাকায় পিরোজপুর-৩ (মঠবাড়িয়া) আসনের স্বতন্ত্র সাংসদ রুস্তম আলী ফরাজী জাতীয় পার্টিতে যোগ দেন। রুস্তম আলী ফরাজীর জাতীয় পার্টিতে যোগদানের পর আমাদের অনুরোধে এরশাদ মঠবাড়িয়া সফর করছেন। জনসভায় আগামী জাতীয় সংসদ নির্বাচনে রুস্তম আলী ফরাজীকে দলীয় প্রার্থী হিসেবে ঘোষণা দেওয়ার কথা রয়েছে।’
জনসভায় সংসদে বিরোধীদলীয় নেতা রওশন এরশাদ, পরিবেশ ও বনমন্ত্রী আনিসুল ইসলাম মাহমুদ, জাতীয় পার্টির মহাসচিব রুহুল আমিন হাওলাদার, কো-চেয়ারম্যান জি এম কাদের, পল্লী উন্নয়ন ও সমবায় প্রতিমন্ত্রী মসিউর রহমান এবং শ্রম ও কর্মসংস্থান প্রতিমন্ত্রী মুজিবুল হকের উপস্থিত থাকার কথা রয়েছে।
