
মাদক কেনার জন্য টাকা না পেয়ে কেরানীগঞ্জ উপজেলায় মো. মন্তাজউদ্দিন (৬৬) নামের এক ব্যক্তিকে তাঁর ছেলে তমিজউদ্দিন ওরফে তনু (২৩) গুলি করে হত্যা করেছেন। উপজেলার হযরতপুর ইউনিয়নের জগন্নাথপুর গ্রামে গতকাল রোববার দুপুরে ঘটনাটি ঘটেছে।পুলিশ লাশ উদ্ধার করে ময়নাতদন্তের জন্য রাজধানীর মিটফোর্ড হাসপাতালের মর্গে পাঠিয়েছে।নিহত ব্যক্তির স্ত্রী আফিলা বেগম (৫০) জানান, তাঁর ছেলে তমিজউদ্দিন মাদকসেবী। তিনি কোনো কাজকর্ম করেন না। গতকাল দুপুর সাড়ে ১২টার দিকে তিনি বাবা মন্তাজউদ্দিনের কাছে ৫০০ টাকা চান। বাবা টাকা দিতে অস্বীকৃতি জানান এবং মাদক ছেড়ে দিতে বলেন। এ কথায় ক্ষিপ্ত হয়ে কোমরে থাকা পিস্তল বের করে মন্তাজকে লক্ষ্য করে গুলি ছোড়েন তমিজউদ্দিন। ছেলের ছোড়া গুলি বুকে বিদ্ধ হলে মন্তাজউদ্দিন ঘটনাস্থলেই মারা যান।কেরানীগঞ্জ মডেল থানার ভারপ্রাপ্ত কর্মকর্তা ফেরদাউস হোসেন বলেন, প্রাথমিক তদন্তে জানা গেছে, ওই ব্যক্তির ছেলে মাদকসেবী। পুলিশ তমিজউদ্দিনকে গ্রেপ্তারে অভিযান চালাচ্ছে।
