
বিরোধী দলের আন্দোলনকে জঙ্গি তত্পরতা উল্লেখ করে প্রধানমন্ত্রী শেখ হাসিনা বলেছেন, বিরোধীদলীয় নেতা এত দিনে বুঝেছেন, দশম জাতীয় সংসদ নির্বাচনে অংশ না নিয়ে তিনি ভুল করেছেন। তিনি বলেন, জনগণকে মোকাবিলায় ভয় পাচ্ছে বলেই বিরোধী দল নির্বাচনে অংশ নিচ্ছে না। খবর ইউএনবির।
বড়দিন উপলক্ষে খ্রিষ্টান সম্প্রদায়ের একটি প্রতিনিধিদলের সঙ্গে শুভেচ্ছা বিনিময় অনুষ্ঠানে গতকাল মঙ্গলবার গণভবনে এ কথা বলেন প্রধানমন্ত্রী। তিনি বলেন, ‘বিরোধীদলীয় নেতা এখন বুঝতে পারছেন, নির্বাচনে অংশ না নিয়ে তিনি কত বড় ভুল করেছেন। তাই তিনি আগুনে পুড়িয়ে, অবরোধ করে মানুষ মারছেন।’ বিরোধী দলের আন্দোলন কর্মসূচি সম্পর্কে তিনি বলেন, ‘এটি আদৌ কোনো গণ-আন্দোলন নয়, এটি কেবল জঙ্গি তত্পরতা, সন্ত্রাসী কার্যকলাপ।’
বিরোধী দলের নির্বাচন বর্জন প্রসঙ্গে প্রধানমন্ত্রী বলেন, ‘তারা জনগণকে মোকাবিলা করতে ভয় পায়। তাই নির্বাচনে অংশ নেয়নি। তারা খেলার মাঠে না নেমে পালিয়ে গেছে।’
বড়দিন উপলক্ষে দেশে ও বিদেশে খ্রিষ্টান সম্প্রদায়ের সদস্যদের প্রতি শুভেচ্ছা জানিয়ে প্রধানমন্ত্রী বলেন, তাঁর সরকার সব পর্যায়ে সব সংখ্যালঘু সম্প্রদায়ের প্রতিনিধিত্ব নিশ্চিত করার চেষ্টা করেছে।
অনুষ্ঠানে বাংলাদেশ ক্রিশ্চিয়ান অ্যাসোসিয়েশনের সভাপতি ও সমাজকল্যাণ প্রতিমন্ত্রী প্রমোদ মানকিন, সাধারণ সম্পাদক নির্মল রোজারিও, আর্চবিশপ প্যাট্রিক ডি’ রোজারিও প্রমুখ বক্তব্য দেন।
অসুস্থ হাসনা হামিদকে দেখতে হাসপাতালে: প্রধানমন্ত্রী গতকাল বঙ্গবন্ধু শেখ মুজিবুর রহমানের ঘনিষ্ঠ সহযোগী এবং সাবেক সংসদ সদস্য ও আওয়ামী লীগের কোষাধ্যক্ষ প্রয়াত অধ্যাপক হামিদুর রহমানের স্ত্রী হাসনা হামিদকে দেখতে স্কয়ার হাসপাতালে যান। সেখানে তিনি কিছু সময় অবস্থান করেন এবং চিকিত্সকদের কাছে তাঁর স্বাস্থ্যের খোঁজখবর নেন এবং তাঁর দ্রুত আরোগ্য কামনা করেন।
