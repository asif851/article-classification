
ভোলার মেঘনায় ১০০ মণ জাটকা ও বালু উত্তোলনের চারটি খননযন্ত্র (ড্রেজার) জব্দ করেছেন ভ্রাম্যমাণ আদালত। আদালত পরিচালনা করেন নির্বাহী হাকিম মো. মাসুদুর রহমান। এ সময় আদালতের সঙ্গে দক্ষিণাঞ্চলীয় কোস্টগার্ডের অভিযান কর্মকর্তা লে. খালিদসহ কোস্টগার্ড ও পুলিশ সদস্যরা উপস্থিত ছিলেন। আদালতসংশ্লিষ্ট সূত্র জানায়, গতকাল দুপুর ১২টার দিকে ভ্রাম্যমাণ আদালত তেঁতুলিয়া ও মেঘনা নদীতে অভিযান চালিয়ে ১০০ মণ জাটকা জব্দ করেন। পরে জেলা প্রশাসন, পুলিশ, কোস্টগার্ড ও মৎস্য অধিদপ্তরের কর্মকর্তাদের উপস্থিতিতে মাছগুলো মক্তব, মাদ্রাসা ও লিল্লাহ বোর্ডিংয়ে গরিব ছাত্রদের মধ্যে বিলি করা হয়। বেলা দুইটায় সদর উপজেলার তুলাতুলির মেঘনা থেকে বালু উত্তোলনের সময় চারটি ড্রেজার জব্দ করেন আদালত। ভোলা প্রতিনিধি
