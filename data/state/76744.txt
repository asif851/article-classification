
 গণতন্ত্রের অভিযাত্রা কর্মসূচিতে শামিল হতে বের হতে চাইলেও খালেদা জিয়া বাড়ির ফটকেই আটকা পড়ে আছেন। আজ বেলা তিনটায় তিনি গাড়িতে উঠে বাড়ি থেকে বের হতে চাইছিলেন। একপর্যায়ে তিনি গাড়ি থেকে নেমে পড়েন। বিকেল পৌনে চারটায় এ প্রতিবেদন লেখা পর্যন্ত ফটক খোলা থাকলেও এর সামনে প্রচুর পুলিশ থাকায় তিনি বের হতে পারছিলেন না।
গুলশানে খালেদা জিয়ার বাসভবনের সামনে পুলিশের নিরাপত্তা আরও বাড়ানো হয়েছে। বর্তমানে আট প্লাটুন পুলিশ বাড়িটি ঘিরে রেখেছে। সকাল সাড়ে ১০টার দিকে বাড়ির সামনে একটি জলকামানও নেওয়া হয়। দুপুরের দিকে পুলিশের সঙ্গে যুক্ত হয় র্যাব।
র্যাব-১-এর অধিনায়ক কিসমত হায়াত্সহ বেশ কয়েকজন র্যাব কর্মকর্তা খালেদা জিয়ার বাড়ির সামনে যান। জানতে চাওয়া হলে কিসমত হায়াত্ জানান, কুশলবিনিময় করতে তাঁরা সেখানে গেছেন।
এ ছাড়া বাড়ির সামনের রাস্তায় বালুভর্তি তিনটি ট্রাক ও পেছনের রাস্তায় দুটি ট্রাক আড়াআড়িভাবে রেখে সড়ক বন্ধ করে দেওয়া হয়েছে। বাড়ির সামনে সাংবাদিকদের যেতে দেওয়া হচ্ছে না।
সেখানে নিরাপত্তায় থাকা কয়েকজন পুলিশ সদস্য প্রথম আলোকে জানান, গতকাল রাতভর সেখানে পুলিশের পদস্থ কর্মকর্তারা উপস্থিত ছিলেন। এখনো অনেকে আছেন।
এদিকে গতকাল খালেদা জিয়ার সরকারি প্রটোকল প্রত্যাহার করা হয়েছে বলে অভিযোগ করেন দলের ভারপ্রাপ্ত মহাসচিব মির্জা ফখরুল ইসলাম আলমগীর। রাতে তিনি এক বিবৃতিতে প্রটোকল ফিরিয়ে দেওয়ার দাবি জানান। তবে পুলিশ বলেছে, বিএনপির চেয়ারপারসনের প্রটোকল প্রত্যাহার হয়নি, কেবল নিরাপত্তা বাড়ানো হয়েছে।
বিরোধীদলীয় নেত্রী হিসেবে খালেদা জিয়া সরকারি প্রটোকলের আওতায় গাড়ি, নিরাপত্তাসহ আনুষঙ্গিক কিছু সুবিধা পেয়ে থাকেন।
গত মঙ্গলবার খালেদা জিয়া ২৯ ডিসেম্বর বিএনপির নেতৃত্বাধীন ১৮-দলীয় জোটের ‘গণতন্ত্রের অভিযাত্রা’ কর্মসূচির ঘোষণা দেন। এরই অংশ হিসেবে আজ রোববার নয়াপল্টনে বিএনপির কেন্দ্রীয় কার্যালয়ের সামনে সমাবেশ করার কথা। কিন্তু পুলিশ তাঁদের সমাবেশ করার অনুমতি না দিলেও যেকোনো মূল্যে কর্মসূচি পালনের ঘোষণা দিয়েছে বিএনপির নেতৃত্বাধীন ১৮-দলীয় জোট। আর এই কর্মসূচিতে খালেদা জিয়া উপস্থিত থেকে গণতন্ত্রের অভিযাত্রায় নেতৃত্ব দেবেন বলে গতকাল দলের ভাইস চেয়ারম্যান হাফিজ উদ্দিন আহম্মদ জানান।

