
রাজধানী শাহবাগ এলাকায় ছুরিকাঘাতে দুই ব্যক্তির মৃত্যু হয়েছে। গতকাল মঙ্গলবার রাতে এই ছুরিকাঘাতের ঘটনা ঘটে।
পুলিশ ও হাসপাতাল সূত্রের বিবরণ অনুযায়ী, নিহত দুজন হলেন হাবিব ও মোতালেব।
পুলিশের ভাষ্য, শাহবাগে ভাসমান মাদকাসক্ত তিন ব্যক্তির মধ্যে গতকাল রাতে বাগ্‌বিতণ্ডা হয়। একপর্যায়ে একজনের ছুরিকাঘাতে অন্য দুজন আহত হন। পরে আহত দুজন মারা যান।
ঢাকা মেডিকেল কলেজ হাসপাতাল সূত্র জানায়, গতকাল রাত ১২টার দিকে রমনা পার্ক থেকে হাবিবকে উদ্ধার করে হাসপাতালে নেওয়া হয়। চিকিৎসাধীন অবস্থায় দিবাগত রাত তিনটার দিকে তাঁর মৃত্যু হয়। আজ বুধবার বেলা ১১টার দিকে শাহবাগ থেকে মোতালেবকে মৃত অবস্থায় আনা হয়।
পুলিশের রমনা বিভাগের উপকমিশনার মো. মারুফ হোসেন সরদার বলেন, গত রাতে শাহবাগে মাদকসেবন নিয়ে হাবিব, মোতালেব ও সোহেলের মধ্যে বিবাদ হয়। হাবিবকে ছুরিকাঘাত করেন সোহেল। মোতালেব বাধা দিলে তাঁকেও ছুরিকাঘাত করা হয়। ঘটনার পর তিনজন বিভিন্ন দিকে সরে পড়েন। ছুরিকাঘাতে আহত হাবিব ও মোতালেবের মুত্যু হয়। সোহেলকে গ্রেপ্তারের চেষ্টা চলছে।
