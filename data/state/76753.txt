
মেহেরপুরে অবরোধ কর্মসূচিতে বিপুলসংখ্যক গাছ কাটার পর এবার কেটে দেওয়া হয়েছে টেলিসংযোগ কেবল। আজ বৃহস্পতিবার অবরোধকারীরা জেলার টেলিযোগাযোগের প্রধান সংযোগ অপটিক্যাল ফাইবার কেবল কেটে দিয়েছে। ফলে সকাল ১০টা থেকে মেহেরপুরের সঙ্গে সারা দেশ ও ভারতের টেলিযোগাযোগ বিছিন্ন হয়ে গেছে। বন্ধ হয়ে পড়েছে ইন্টারনেট ব্রডব্যান্ড কার্যক্রমও।
সকালে ১৮-দলীয় জোটের নেতা-কর্মীরা সাবেক সাংসদ মাসুদ অরুণের নেতৃত্বে শহরের উপকণ্ঠ বন্দর মোড়ে মিছিল বের করেন। এ সময় অবরোধকারীরা সদর উপজেলার রাজনগর গ্রামে রাস্তার পাশের গাছ কেটে সড়ক অবরোধ করে। একই সঙ্গে তারা দ্বিনদত্ত সেতুর নিচ দিয়ে যাওয়া টেলিযোগাযোগের অপটিক্যাল ফাইবার তার কেটে দেয়। প্রতিরোধে এগিয়ে গেলে অবরোধকারীরা বিজিবিকে লক্ষ্য করে দুটি হাতবোমা ছোড়ে।
উল্লেখ্য, ১৮ দলের সাম্প্রতিক অবরোধ কর্মসূচিতে সবচেয়ে বেশি ক্ষতিগ্রস্ত হয়েছে সড়কের পাশে থাকা বৃক্ষ সম্পদ। ভোরের আলো ফোটার আগেই প্রতিদিন অবরোধকারীরা ধারালো অস্ত্র দিয়ে মেহেরপুর-চুয়াডাঙ্গা-কুষ্টিয়া-কাথুলী-মুজিবনগর সড়কের শত শত গাছ কেটে সড়ক অবরোধ করে।
মেহেরপুর জেলা বনবিভাগ ও জেলা পরিষদ সূত্র জানায়, গত এক মাসের সড়ক অবরোধে মেহেরপুরে প্রায় কোটি টাকা মূল্যের দেড় হাজার গাছ উজাড় ও চুরি হয়েছে।
মেহেরপুর টেলিফোন বিভাগের সহকারী প্রকৌশলী আবু তাহের জানান,  অপটিক্যাল ফাইবার তারটি কেটে ফেলার কারণে মেহেরপুরের সঙ্গে সারা দেশ ও ভারতের পশ্চিমবঙ্গের টেলিযোগাযোগ বিছিন্ন হয়ে পড়েছে। পরিস্থিতি শান্ত হলে কুষ্টিয়ার প্রকৌশলী দল গিয়ে এ বিছিন্ন সংযোগ মেরামত ও চালু করার কাজ শুরু করবে।
মেহেরপুর জেলা ১৮ দলের সমন্বয়ক বিএনপিদলীয় সাবেক সাংসদ মাসুদ অরুণ বলেন, অবরোধে সরকারি সম্পদহানি মোটেও কাম্য নয়। এক শ্রেণীর উচ্ছৃঙ্খল ও সুযোগসন্ধানী ব্যক্তি এসব কাজের সঙ্গে জড়িত। 
