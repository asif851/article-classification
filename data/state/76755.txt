
মগবাজার-মৌচাক সমন্বিত উড়ালসড়কের (ফ্লাইওভার) হাতিরঝিল-সোনারগাঁও হোটেল (কারওয়ান বাজার) অংশটি তিন দিন ধরে বন্ধ রাখা হয়েছে। কোনো যানবাহন চলাচল করতে পারছে না। অথচ ওই অংশে দিনের বেলায়ও সব বাতি জ্বালিয়ে রাখা হয়েছে।
আজ শনিবার বেলা আড়াইটার দিকে হাতিরঝিল প্রান্তে গিয়ে দেখা যায়, দুটি বক্স ব্যারিকেডের ওপর বাঁশ বসিয়ে চলাচল বন্ধ রাখা হয়েছে। উড়ালসড়কের তত্ত্বাবধায়ক কর্তৃপক্ষ স্থানীয় সরকার প্রকৌশল অধিদপ্তর (এলজিইডি) জানায়, হাতিরঝিলের কিছু কাজের জন্য উড়ালসড়কের ওই অংশটি বন্ধ রাখা হয়েছে।গত ১৭ মে উড়ালসড়কের হাতিরঝিল-সোনারগাঁও হোটেল অংশ যান চলাচলের জন্য খুলে দেওয়া হয়। আজ রমনা প্রান্ত থেকে গাড়ি নিয়ে কারওয়ান বাজার আসার চেষ্টা করে ব্যর্থ হতে হয় অনেক যাত্রীকে। ব্যবসায়ী আবুল হোসেন বলেন, তিনি কারওয়ান বাজার যাওয়ার জন্য হাতিরঝিল প্রান্তে এসে দেখেন, বাঁশ টেনে দেওয়া হয়েছে। পরে সাতরাস্তা পর্যন্ত গিয়ে তেজগাঁও রেলগেট হয়ে তাঁকে ঘুরতিপথে আসতে হয়। আবুল হোসেনের মতো অনেক গাড়িচালক বা মালিককে এই সমস্যায় পড়তে হয়। চলাচল বন্ধ—এ জাতীয় তথ্য-সংবলিত কোনো সাইনবোর্ডও সেখানে দেখা যায়নি।অন্য এক আরোহী আরমান হোসেন বলেন, উড়ালসড়ক থেকে নেমে মাঝে মাঝে তাঁর গাড়ি প্রায় আধা ঘণ্টাও ট্রাফিক সিগন্যালে আটকে থাকে। তারপরও এই উড়ালসড়ক ব্যবহার করছেন চালু হওয়ার পর থেকে।চলাচল বন্ধ থাকলেও উড়ালসড়কের দুপ্রান্তে সব বাতি জ্বলায় বিস্ময় প্রকাশ করেন একাধিক যানবাহন আরোহী। কারওয়ান বাজারে একটি বেসরকারি ব্যাংকের কর্মকর্তা আবদুল হাই বলেন, অনেক সময় রাতে বাতি জ্বলে না। এখন উড়ালসড়ক বন্ধ, অথচ দুপুরেও বাতি জ্বলছে।যোগাযোগ করা হলে উড়ালসড়কের প্রকল্প পরিচালক ও এলজিইডির তত্ত্বাবধায়ক প্রকৌশলী সুশান্ত কুমার পাল প্রথম আলোকে বলেন, আকাশ মেঘলা থাকলে উড়ালসড়কের বাতিগুলো স্বয়ংক্রিয়ভাবে জ্বলে ওঠে। সে মতোই ব্যবস্থা করা আছে। তারপরও সেগুলো নেভানোর ব্যবস্থা করা হচ্ছে। হাতিরঝিলের আবশ্যিক কিছু কাজ শেষ হওয়ার সঙ্গে সঙ্গে উড়ালসড়কের এই অংশ চালু করা হবে।
