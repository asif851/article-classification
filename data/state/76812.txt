
অতিরিক্ত যাত্রী বহন এবং লঞ্চে ত্রুটি থাকায় পাতারহাট-৪ ও ৫ নামের দুটি লঞ্চ আটক করেছে পুলিশ। মুন্সিগঞ্জের সদর উপজেলার কাঠপট্টি এলাকায় আজ বৃহস্পতিবার এই লঞ্চ দুটি আটক করা হয়। 
পুলিশ জানায়, এমভি পাতারহাট-৫ লঞ্চটি ঢাকার সদরঘাট থেকে ভোলার লালমোহন যাচ্ছিল। পথে লঞ্চটির তলা ফুটো হয়ে গেলে বিকেল তিনটার দিকে নারায়ণগঞ্জের ফতুল্লা ঘাটের কাছে এটি মেরামত করা হয়। পরে আবার ভোলার উদ্দেশে রওনা হলে সাড়ে চারটার দিকে নৌ-পুলিশ লঞ্চটি আটক করে মুন্সিগঞ্জের কাঠপট্টি ঘাটে ভেড়ায়। বাংলাদেশ অভ্যন্তরীণ নৌপরিবহন কর্তৃপক্ষ (বিআইডব্লিউটিএ) ও সমুদ্র পরিবহন অধিদপ্তরের সার্ভে দল এসে দীর্ঘ সময় পরীক্ষা করে সন্ধ্যার দিকে লঞ্চটি চলাচলের অযোগ্য ঘোষণা করে। এ দিকে সন্ধ্যা সাড়ে সাতটার কিছুক্ষণ পর একই কোম্পানির আরেকটি লঞ্চ এমভি পাতারহাট-৪ আগের লঞ্চের যাত্রী নেওয়ার জন্য কাঠপট্টি ঘাটে আসে। লঞ্চটিতে অতিরিক্ত যাত্রী থাকায় এটিও আটক করে পুলিশ। এ ব্যাপারে নৌ-পুলিশের উপবিভাগীয় প্রধান আবদুল মান্নান জানান, পাতারহাট-৫ লঞ্চটি এমনিতেই ত্রুটিপূর্ণ ছিল। এটির ধারণক্ষমতা ছিল ২৫০ জন। কিন্তু লঞ্চে সাড়ে পাঁচ শ যাত্রী ছিল। তাই এটি আটক করা হয়। তিনি বলেন, লঞ্চটির অবস্থা ভালো ছিল না। অতিরিক্ত যাত্রী নেওয়ার কারণে যেকোনো সময় দুর্ঘটনা ঘটার আশঙ্কা রয়েছে। ঘটনাস্থল থেকে মুন্সিগঞ্জের পুলিশ সুপার বিপ্লব বিজয় তালুকদার জানান, পাতারহাট-৪ লঞ্চে এক হাজারের বেশি যাত্রী ছিল। এটিরও বিভিন্ন ত্রুটি রয়েছে। তাই এ লঞ্চটিও আটক করা হয়েছে। যাত্রীদের বিকল্প ব্যবস্থায় গন্তব্যে পাঠানোর চেষ্টা চলছে। এ বিষয়ে নৌপরিবহনমন্ত্রী সঙ্গে কথা হয়েছে বলেও জানান তিনি। এ ব্যাপারে বিআইডব্লিউটিএর নারায়ণগঞ্জ নদী বন্দরের উপপরিচালক গোলাম মোস্তাফা জানান, লঞ্চটির তলা আরও আগেই ফুটো হয়ে গিয়েছিল। সেটাকে মেরামত করে রং করা হয়েছিল। এখন আবার ফুটো হলে সেটি পুনরায় মেরামত করা হয়। এসব দেখে এবং যাত্রী ধারণ ক্ষমতার কথা বিবেচনা করে লঞ্চটির চলাচলে বিধিনিষেধ আরোপ করা হয়েছে। এ দিকে বিকেল থেকে কাঠপট্টি ঘাটে আটকে থাকা শত শত যাত্রী চরম দুর্ভোগে পড়েছেন। পাতারহাট-৫ লঞ্চের যাত্রী আসমা আক্তার ক্ষোভ প্রকাশ করে বলেন, ‘বিকেল থেকে আমরা ঘাটেই বসে আছি। কর্তৃপক্ষের গাফিলতির কারণে আমাদের সাধারণ যাত্রীদের দুর্ভোগ পোহাতে হচ্ছে।’
