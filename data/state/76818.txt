
প্রধানমন্ত্রী শেখ হাসিনার অধীনে বিএনপি নির্বাচনে যাবে না—দলটির নেতাদের এমন বক্তব্যের বিষয়ে স্বাস্থ্যমন্ত্রী ও আওয়ামী লীগের সভাপতিমণ্ডলীর সদস্য মোহাম্মদ নাসিম বলেছেন, কেন নির্বাচনে যাবেন না? এটা তো নির্বাচিত সরকার। সংবিধান অনুযায়ী নির্বাচিত সরকারের অধীনেই আগামী নির্বাচন অনুষ্ঠিত হবে। এর কোনো ব্যত্যয় হবে না। নতুন কোনো ফর্মুলা পরীক্ষা-নিরীক্ষা করার সময় নেই।
আজ বৃহস্পতিবার রাজধানীর ডিপ্লোমা ইঞ্জিনিয়ার্স ইনস্টিটিউশন মিলনায়তনে বাংলাদেশ রেনাল অ্যাসোসিয়েশন আয়োজিত আলোচনা সভায় প্রধান অতিথির বক্তব্যে নাসিম এসব কথা বলেন। বিশ্ব কিডনি দিবস উপলক্ষে এ আলোচনা সভার আয়োজন করা হয়।
আগামী জাতীয় সংসদ নির্বাচন প্রধানমন্ত্রী শেখ হাসিনার অধীনেই অনুষ্ঠিত হবে জানিয়ে মোহাম্মদ নাসিম বলেন, ‘কোনো ধরনের চাপ সৃষ্টি করে এর ব্যত্যয় ঘটানো যাবে না। আওয়ামী লীগ কোনো চাপের কাছে মাথা নত করবে না। শেখ হাসিনার অধীনে আগামী নির্বাচন অনুষ্ঠিত হবে। কোনো নছিয়তে কোনো কাজ হবে না।’
রোগীদের জিম্মি করে ধর্মঘট না করতে চিকিৎসকদের প্রতি আহ্বান জানিয়ে স্বাস্থ্যমন্ত্রী নাসিম বলেন, ‘টেবিলে রোগীকে ফেলে রেখে ধর্মঘট করবেন না। মানুষের জন্য কাজ করুন। কোনোভাবেই যাতে রোগীরা কষ্ট না পায়, তার জন্য সহযোগিতা করুন।’
কিডনি প্রতিস্থাপনে মানবদেহের অঙ্গপ্রত্যঙ্গ সংযোজন আইন সংশোধন করা হচ্ছে জানিয়ে মোহাম্মদ নাসিম বলেন, কিডনি প্রতিস্থাপনে আইনি জটিলতা দূর করতে মানবদেহের অঙ্গপ্রত্যঙ্গ সংযোজন আইন সংশোধন চূড়ান্ত হওয়ার পথে। আশা করি, দ্রুত সময়ের মধ্য প্রথমে মন্ত্রিপরিষদের সভার পরে সংসদে সংশোধনী আইনটি পাস হবে।
বাংলাদেশ রেনাল অ্যাসোসিয়েশনের সভাপতি অধ্যাপক মুহাম্মদ রফিকুল আলমের সভাপতিত্বে সভায় আরও বক্তব্য দেন বঙ্গবন্ধু শেখ মুজিব মেডিকেল বিশ্ববিদ্যালয়ের উপাচার্য অধ্যাপক কামরুল হাসান খান, বাংলাদেশ মেডিকেল অ্যাসোসিয়েশনের সভাপতি মোস্তফা জালাল মহিউদ্দিন, চিত্রনায়ক ফারুক, বাংলাদেশ কিডনি ফাউন্ডেশনের সভাপতি হারুন-আর-রশিদ, বাংলাদেশ রেনাল অ্যাসোসিয়েশনের মহাসচিব নজরুল ইসলাম প্রমুখ।
