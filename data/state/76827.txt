
পাবনার ফরিদপুর উপজেলার বন্যকান্দি গ্রামে গতকাল শনিবার দুপুরে দুই দল গ্রামবাসীর মধ্যে সংঘর্ষে ১৫ জন আহত হয়েছেন। গুরুতর আহত দুজনকে পাবনা মেডিকেল কলেজ হাসপাতাল ও সাতজনকে ফরিদপুর উপজেলা স্বাস্থ্য কমপ্লেক্সে ভর্তি করা হয়েছে। ঘটনাস্থল থেকে পুলিশ দুটি একনলা বন্দুক জব্দ করেছে।
এলাকাবাসীর কয়েকজন জানান, বেলা দুইটার দিকে গ্রামের পাশের মাঠ থেকে চাঁদ আলী ও ইবাদ আলী নামের দুই ব্যক্তি ধান কেটে মহিষের গাড়িতে করে বাড়িতে আনছিলেন। এ সময় রেজাউল ইসলাম ও শাহ আলমের জমির কিছু ধান মহিষের গাড়ির চাকায় পিষ্ট হয়। এতে রেজাউল ও আলম প্রতিবাদ জানান। একপর্যায়ে উভয় পক্ষের মধ্যে কথা-কাটাকাটি ও পরে সংঘর্ষ বাধে। দুই পক্ষের লোকজন লাঠিসোঁটা ও ধারালো অস্ত্র নিয়ে সংঘর্ষে লিপ্ত হয়। পরে পুলিশ গিয়ে পরিস্থিতি নিয়ন্ত্রণে আনে।
আহত ব্যক্তিদের মধ্যে মকবুল হোসেন, দীপু হোসেন, শাহ আলম, মাসুম, চায়না বেগম, শিল্পী খাতুন ও বাচ্চু হোসেনকে স্বাস্থ্য কমপ্লেক্সে ভর্তি করা হয়েছে এবং রেজাউল ইসলাম ও শহিদুল ইসলামকে পাবনা মেডিকেল কলেজ হাসপাতালে পাঠানো হয়েছে।
ফরিদপুর থানার ভারপ্রাপ্ত কর্মকর্তা (ওসি) এনায়েত উদ্দিন বলেন, ঘটনাস্থল থেকে ইবাদ আলী ও চাঁদ আলীর দুটি লাইসেন্স করা বন্দুক জব্দ করে থানায় নিয়ে আসা হয়েছে। তবে কোনো পক্ষই থানায় অভিযোগ দেয়নি।
