
রাজনৈতিক নেতাদের সঙ্গে ইফতার করেছেন বিএনপির চেয়ারপারসন খালেদা জিয়া। আজ রোববার সন্ধ্যায় রাজধানীর বসুন্ধরা সিটির নভোরাত্রী কনভেনশন সেন্টারে এ ইফতারের আয়োজন করা হয়। রাজনৈতিক নেতাদের সম্মানে খালেদা জিয়া এ ইফতারের আয়োজন করেন।এ ইফতার মাহফিলে আওয়ামী লীগ সভানেত্রী হিসেবে প্রধানমন্ত্রী শেখ হাসিনা ও দলের ​জেষ্ঠ্য নেতাদের দাওয়াত দেওয়া হয়েছিল। কিন্তু তাঁরা কেউ আসেননি।তবে বিএনপির নেতৃত্বাধীন ২০ দলীয় জোটের শরিক দলগুলোর বাইরে বিকল্প ধারা বাংলাদেশের সভাপতি এ কিউ এম বদরু​দ্দোজা চৌধুরী, জাতীয় সমাজতান্ত্রিক দল জেএসডির সভাপতি আ স ম আবদুর রব, কৃষক শ্রমিক জনতা লীগের যুগ্ম সাধারণ সম্পাদক ইকবাল সি​দ্দিকী উপস্থিত ছিলেন।২০ দলীয় জোটের শরিক দলগুলোর মধ্যে জামায়াতে ইসলামীর কর্মপরিষদের সদস্য আবদুল হালিম, জাতীয় পার্টির একাংশের সভাপতি কাজী জাফর আহমেদ, এলডিপির সভাপতি অলি আহমদ, ইসলামী ঐক্যজোটের চেয়ারম্যান আবদুল লতিফ নেজামী, বাংলাদেশ ন্যাপের সভাপতি জেবেল রহমান গানিসহ শরিক দলগুলোর শীর্ষ নেতারা উপস্থিত ছিলেন।বিএনপির স্থায়ী কমিটির সদস্যদের মধ্যে উপস্থিত ছিলেন মওদুদ আহমদ, মাহবুবুর রহমান, এম কে আনোয়ার, সারোয়ারি রহমান, নজরুল ইসলাম খান প্রমুখ।
