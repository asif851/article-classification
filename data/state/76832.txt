
রাজধানীর খিলগাঁওয়ের নাসিরাবাদ এলাকায় তিন বছরে শিশুকে যৌন নিপীড়নের অভিযোগ উঠেছে। আজ সোমবার বেলা ১১টার দিকে হৃদয় (২৩) নামের এক কলেজছাত্র এ নিপীড়ন করেন বলে অভিযোগ উঠেছে। 
শিশুটি নাসিরাবাদ এলাকায় তার মা-বাবার সঙ্গে থাকে।শিশুর পরিবার ও ঢাকা মেডিকেল সূত্রে জানা যায়, সকালে শিশুটিকে কৌশলে নিজ ঘরে নিয়ে যৌন নিপীড়ন করেন পাশের বাড়ির হৃদয়। পরে বিষয়টি সে তার মা-বাবাকে জানায়। এ সময় শিশুটির গায়ে রক্ত ছিল। পরে শিশুর মা, বাবা ও চাচা হৃদয়ের বাড়িতে গিয়ে এ ঘটনার প্রতিবাদ জানান। কিন্তু উল্টো হৃদয়ের পরিবারের সদস্যরা তাঁদের মারধর করেন। এ ঘটনায় তিনজনই আহত হন। পরে সামাদ মিয়া নামের এক ব্যক্তি তাঁদের উদ্ধার করে ঢাকা মেডিকেল নিয়ে আসেন।শিশুটিকে প্রাথমিক চিকিৎসা শেষে তাঁকে ওয়ান স্টপ ক্রাইসিস সেন্টারে (ওসিসি) নেওয়া হবে। নাম প্রকাশে অনিচ্ছুক কর্তব্যরত চিকিৎসক শিশুটির ওপর নির্যাতনের বিষয়টি স্বীকার করেছেন। হাসপাতাল-১-এর ক্যাম্প ইনচার্জ ইন্সপেক্টর মোজাম্মেল হকও ঘটনার সত্যতা নিশ্চিত করেছেন।
