
চট্টগ্রাম সিটি করপোরেশনের নির্বাহী ম্যাজিস্ট্রেট ও কর্মকর্তা-কর্মচারীদের লক্ষ্য করে ককটেল ও ঢিল ছুড়েছে দুর্বৃত্তরা। বায়না করা জমিতে সাইনবোর্ড স্থাপন করতে গেলে এ ঘটনা ঘটে। এতে কেউ আঘাত পাননি।গতকাল বুধবার বেলা একটার দিকে নগরের উত্তর খুলশীর মুরগির ফার্ম এলাকায় এ ঘটনা ঘটে।সিটি করপোরেশন সূত্র জানায়, মুরগির ফার্ম এলাকায় সিটি করপোরেশনের বায়না করা একখণ্ড জমি আছে। জায়গাটি সীমানাপ্রাচীর দিয়ে ঘেরা। সিটি করপোরেশনের প্রধান রাজস্ব কর্মকর্তা আহমুদুল হক বলেন, সিটি করপোরেশন ২০০৭ সালে হাসান মুরাদ নামের এক ব্যক্তির কাছ থেকে দুই একর চার শতক জায়গা কেনে। সেখানে করপোরেশনের সাইনবোর্ড ছিল। কিন্তু সম্প্রতি কেউ তা সরিয়ে ফেলে। নির্বাহী ম্যাজিস্ট্রেট নাজিয়া শিরিনের নেতৃত্বে একটি দল গতকাল দুপুরে ওই জায়গায় সাইনবোর্ড স্থাপনের জন্য যায়। ওখানে পৌঁছার সঙ্গে সঙ্গে সীমানাপ্রাচীরের ভেতর থেকে একদল যুবক করপোরেশনের লোকজনের ওপর এলোপাতাড়িভাবে ঢিল-পাথর ছুড়তে থাকে। একপর্যায়ে পাঁচ-সাতটি ককটেলের বিস্ফোরণ ঘটায় তারা। পরে সাইনবোর্ড না লাগিয়ে ঘটনাস্থল ত্যাগ করেন নির্বাহী ম্যাজিস্ট্রেট।নাজিয়া শিরিন ঘটনার সত্যতা নিশ্চিত করেছেন।খুলশী থানার ভারপ্রাপ্ত কর্মকর্তা (ওসি) নিজাম উদ্দিন বলেন, হামলার খবর শোনার পর ঘটনাস্থলে অভিযান চালানো হয়। তবে কাউকে পাওয়া যায়নি।
