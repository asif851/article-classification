
ঝিনাইদহের মহেশপুর উপজেলার লেবুতলা এলাকার সীমান্তে ভারতীয় সীমান্তরক্ষী বাহিনীর (বিএসএফ) গুলিতে দুই বাংলাদেশি নিহত হয়েছেন। আহত হয়েছেন একজন। আজ বুধবার ভোর পাঁচটার দিকে এ ঘটনা ঘটে।নিহত ব্যক্তিরা হলেন মহেশপুর উপজেলার লেবুতলা গ্রামের আমিনুর হোসেন (৩৮) ও একই উপজেলার জলুলী গ্রামের ফয়েজ হোসেন (৪২)। আহত আবুল কাশেমকে যশোর মেডিকেল কলেজ হাসপাতালে ভর্তি করা হয়েছে। এঁরা সবাই গরু ব্যবসায়ী।স্থানীয় ইউনিয়ন পরিষদ (ইউপি) সদস্য মহিউদ্দিনের ভাষ্য, গতকাল মঙ্গলবার বিকেলে একদল গরু ব্যবসায়ী বাংলাদেশের লেবুতলা সীমান্ত দিয়ে ভারতে যান। তাঁরা ভারতীয় গরু ব্যবসায়ীদের কাছ থেকে গরু কিনে আজ ভোররাতে বাংলাদেশে ঢোকার চেষ্টা করেন। এ সময় ভারতের জিৎপুর ক্যাম্পের বিএসএফ সদস্যরা তাঁদের তাড়া করে। অন্যরা পালিয়ে গেলেও গুলিবিদ্ধ হয়ে ঘটনাস্থল লেবুতলা ক্যাম্পের পাশে কাশিপুর গ্রামের মাঠে আমিনুর হোসেন ও ফয়েজ হোসেন নিহত হন। আবুল কাশেম নামের একজন আহত হয়ে বাংলাদেশে এলে স্থানীয় লোকজন তাঁকে উদ্ধার করে হাসপাতালে ভর্তি করে।
বর্ডার গার্ড বাংলাদেশের (বিজিবি) যশোর ২৬ ব্যাটালিয়নের কমান্ডিং অফিসার লে. কর্নেল জাহাঙ্গীর হোসেনের দাবি, আজ ভোররাতে একদল গরু ব্যবসায়ী লেবুতলা সীমান্তের ৬১ নম্বর পিলারের পাশ দিয়ে অবৈধভাবে কাঁটাতারের বেড়া পার হয়ে ভারত থেকে বাংলাদেশে প্রবেশের চেষ্টা চালায়। এ সময় বিএসএফ সদস্যরা তাদের লক্ষ্য করে গুলি ছোড়ে। এতে ঘটনাস্থলেই দুই বাংলাদেশি গরু ব্যবসায়ী নিহত হন।
এ ঘটনার নিন্দা ও প্রতিবাদ জানিয়ে এবং লাশ ফেরত চেয়ে বিজিবির পক্ষ থেকে বিএসএফকে চিঠি দেওয়া হয়েছে বলে বিজিবি কর্মকর্তারা জানিয়েছেন।
