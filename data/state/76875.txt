
ফেনীতে র‌্যাপিড অ্যাকশন ব্যাটালিয়নের (র‌্যাব) সদস্যরা অভিযান চালিয়ে এক লাখ পঞ্চাশ হাজার ইয়াবা বড়িসহ একজন বাসচালককে গ্রেপ্তার করেছেন। তাঁর নাম মো. আতিক উল্যাহ (৬৫)। গতকাল মঙ্গলবার ভোরে ফেনীর রামপুর এলাকায় এ ঘটনা ঘটে।
র‌্যাব-৭ ফেনী ক্যাম্পের অধিনায়ক স্কোয়াড্রন লিডার শাফায়েত জামিল বলেন, ভোর পাঁচটার দিকে ঢাকা-চট্টগ্রাম মহাসড়কের ফেনী সদর উপজেলার রামপুর এলাকায় একটি তল্লাশি চৌকি বসায় র‍্যাব। চট্টগ্রাম থেকে ঢাকাগামী ‘সেন্ট মার্টিন পরিবহনের’ একটি বাস থামিয়ে তল্লাশি করা হয়। এ সময় বাস চালকের পকেট থেকে দুই হাজার ও বাসের রেফ্রিজারেটরের মধ্যে লুকিয়ে রাখা এক লাখ ৪৮ হাজার ইয়াবা বড়ি উদ্ধার করা হয়। এ ঘটনায় বাসের চালক মো. আতিক উল্যাহকে গ্রেপ্তার করা হয়। জব্দ করা হয় বাসটিও। ইয়াবা জব্দের ঘটনায় মামলা হয়েছে।
