
বজলুর রহমান সততা ও নিষ্ঠার সঙ্গে কাজ করে গেছেন। তিনি বাংলাদেশের দায়িত্বশীল সাংবাদিকতার পথিকৃৎ। সংবাদ পত্রিকার সম্পাদক প্রয়াত বজলুর রহমানের ৭৬তম জন্মদিন উপলক্ষে আলোচনা সভায় বক্তারা এ কথা বলেন।গতকাল বুধবার সেগুনবাগিচার কেন্দ্রীয় কচি-কাঁচার মেলা মিলনায়তনে বজলুর রহমান ফাউন্ডেশন এ আলোচনা সভার আয়োজন করে।সভায় প্রধান অতিথির বক্তব্যে ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক বলেন, তিনি তাঁর পেশাকে ভালোবাসতেন। তাঁর বড় বৈশিষ্ট্য ছিল, তিনি কখনো ভয় করেননি। সংবাদ-এর ভারপ্রাপ্ত সম্পাদক খন্দকার মনিরুজ্জামান বলেন, ১/১১-র সময় বজলুর রহমান বলেছিলেন, অরাজনৈতিক পন্থায় দেশের রাজনৈতিক সমস্যার সমাধান হবে না। তিনি দৃঢ়ভাবে, শাণিত যুক্তিতে দেখিয়েছিলেন, গণতন্ত্রই রাজনৈতিক সমস্যা সমাধানের একমাত্র পথ। খন্দকার ইব্রাহীম খালেদের সভাপতিত্বে অনুষ্ঠানে আরও বক্তব্য দেন প্রথম আলোর যুগ্ম সম্পাদক সোহরাব হাসান ও সংবাদ-এর ব্যবস্থাপনা সম্পাদক কাশেম হুমায়ুন।
