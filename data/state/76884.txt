
আত্মীয়-পরিজন, ভক্ত-অনুরাগীসহ সর্বস্তরের মানুষের শ্রদ্ধা আর ভালোবাসায় সিক্ত হয়ে অন্তিম শয়ানে শায়িত হলেন শিক্ষাবিদ ও দার্শনিক অধ্যাপক সরদার ফজলুল করিম। গতকাল রোববার কয়েক দফা শ্রদ্ধা নিবেদন শেষে ফজলুল করিমের মরদেহ আজিমপুর কবরস্থানে তাঁর স্ত্রীর কবরেই দাফন করা হয়।রাজধানীর শমরিতা হাসপাতালে গত শনিবার দিবাগত রাত একটার দিকে তাঁর মৃত্যু হয়।সকাল সাড়ে আটটায় শমরিতা হাসপাতাল থেকে তাঁর মরদেহ ধানমন্ডির বাসভবনে নেওয়া হয়। সেখানে পরিবারের সদস্য ও আত্মীয়স্বজন শ্রদ্ধা নিবেদন করেন। এরপর বেলা ১১টায় মরদেহ নিয়ে আসা হয় পুরানা পল্টনের মুক্তি ভবনে বাংলাদেশের কমিউনিস্ট পার্টির (সিপিবি) কেন্দ্রীয় কার্যালয়ে। সিপিবির আমৃত্যু সদস্য সরদার ফজলুল করিমের মরদেহ কাস্তে-হাতুড়িখচিত লাল পতাকা দিয়ে আবৃত করে মুক্তি ভবনের সামনে নির্মিত বেিদতে রাখা হয়। সেখানে প্রথমেই সিপিবির পক্ষ থেকে শ্রদ্ধা নিবেদন করা হয়।সংক্ষিপ্ত সমাবেশে সিপিবির সভাপতি মুজাহিদুল ইসলাম সেলিম বলেন, সরদার ফজলুল করিম ছিলেন বৈচিত্র্যপূর্ণ এক দুর্লভ জীবনের অধিকারী। তিনি ছিলেন এ দেশের কমিউনিস্ট আন্দোলনের অসামান্য এক যোদ্ধা, নেতা, শিক্ষক ও পথপ্রদর্শক। প্রয়াতের জামাতা শাকিল আখতারও এ সময় বক্তব্য দেন। এ সময় উপস্থিত ছিলেন সিপিবির কেন্দ্রীয় কমিটির উপদেষ্টা মনজুরুল আহসান খান, কেন্দ্রীয় কমিটির সদস্য অধ্যাপক এম এম আকাশ, রুহিন হোসেন প্রিন্স প্রমুখ।এ সময় বাংলাদেশের ওয়ার্কার্স পার্টির সভাপতি রাশেদ খান মেনন, বাংলাদেশের সমাজতান্ত্রিক দলের (বাসদ) সাধারণ সম্পাদক খালেকুজ্জামানসহ বিভিন্ন রাজনীতিক, ছাত্র ও শ্রমিক এবং সামজিক সংগঠনের নেতা-কর্মীরা ফুল দিয়ে প্রয়াতের প্রতি শ্রদ্ধা জানান৷ ‘কমিউনিস্ট ইন্টারন্যাশনাল’ গেয়ে এই বিপ্লবীকে শেষ শ্রদ্ধা জানানো হয়।সিপিবি কার্যালয় থেকে সরদার ফজলুল করিমের মরদেহ নিয়ে যাওয়া হয় তাঁর দীর্ঘদিনের কর্মস্থল বাংলা একাডেমিতে। সেখানে সর্বস্তরের নাগরিকের শেষ শ্রদ্ধা নিবেদনের জন্য তাঁর মরদেহ রাখা হয় একাডেমির নজরুল মঞ্চের সামনে।এখানে প্রধানমন্ত্রী শেখ হাসিনার পক্ষে তাঁর বিশেষ সহকারী মাহবুবুল আলম শাকিল ও প্রধানমন্ত্রীর একান্ত সচিব (১) আবদুল মালেক পুষ্পস্তবক অর্পণ করে শ্রদ্ধা নিবেদন করেন। এরপর শিক্ষামন্ত্রী নুরুল ইসলাম নাহিদ, সংস্কৃতিমন্ত্রী আসাদুজ্জামান নূর শ্রদ্ধা জানান৷ বাংলা একাডেমির মহাপরিচালক শামসুজ্জামান খানের নেতৃত্বে একাডেমির কর্মকর্তা-কর্মচারীরা শেষ শ্রদ্ধা নিবেদন করেন।এখানে শ্রদ্ধা জানান ইমেরিটাস অধ্যাপক আনিসুজ্জামান, অধ্যাপক সিরাজুল ইসলাম চৌধুরী, সন্জীদা খাতুন, ভারত থেকে আসা ইতিহাসবিদ গৌতম ভদ্র, শিক্ষাসচিব মোহাম্মদ সাদিক, সিপিবির নেতা হায়দার আকবর খান রনো, অধ্যাপক আনোয়ার হোসেন, অধ্যাপক আহমেদ কামাল, প্রবীণ রাজনীতিবিদ অজয় রায়, সাবেক পররাষ্ট্রমন্ত্রী দীপু মনি, সাবেক শিল্পমন্ত্রী দিলীপ বড়ুয়া, বাংলাদেশ মহিলা পরিষদের সভাপতি আয়শা খানম, সাংস্কৃতিক ব্যক্তিত্ব রামেন্দু মজুমদার, নাট্যজন মামুনুর রশীদ, সম্মিলিত সাংস্কৃতিক জোটের জ্যেষ্ঠ সহসভাপতি গোলাম কুদ্দুছ, স্থপতি ইকবাল হাবিবসহ অনেকে।ছায়ানট, মুক্তিযুদ্ধ জাদুঘর, সম্মিলিত সামাজিক আন্দোলন, সাম্প্রদায়িকতা ও জঙ্গিবাদবিরোধী মঞ্চ, ন্যাপ, ঐক্য ন্যাপ, বিপ্লবী ছাত্রমৈত্রী, বিপ্লবী ওয়ার্কার্স পার্টি,
