
দুর্নীতির আলাদা মামলায় পোস্টমাস্টার, ব্যবসায়ী, ব্যাংকারসহ চারজনকে গ্রেপ্তার করেছে দুর্নীতি দমন কমিশন (দুদক)। আজ বুধবার ঢাকা ও লালমনিরহাট থেকে তাঁদের গ্রেপ্তার করা হয়।
দুদকের উপপরিচালক (জনসংযোগ) প্রণব কুমার ভট্টাচার্য প্রথম আলোকে এসব তথ্য নিশ্চিত করেছেন।সূত্র জানায়, বাংলাদেশ সড়ক পরিবহন কর্তৃপক্ষের (বিআরটিএ) মিরপুর কার্যালয়ে যানবাহন কর আদায় করে সরকারি কোষাগারে জমা না দিয়ে আত্মসাতের অভিযোগে বিআরটিএ সাব পোস্ট অফিসের সাবেক সাব-পোস্টমাস্টার মো. সিরাজুল ইসলামকে ঢাকা থেকে গ্রেপ্তার করা হয়। গ্রেপ্তারের আগে আজ দুপুরেই তাঁর বিরুদ্ধে কাফরুল থানায় মামলা করে দুদক। মামলায় অভিযোগ করা হয়, সিরাজুল ইসলাম অন্যদের যোগসাজশে ক্ষমতার অপব্যবহারের মাধ্যমে ট্যাক্স টোকেনের মাধ্যমে আদায় করা ১০ লাখ ৩০ হাজার টাকা আত্মসাৎ করেছেন।দুর্নীতি, প্রতারণা ও জালিয়াতির মাধ্যমে ‘ব্যাক টু ব্যাক এলসি’র বিপরীতে পোশাক রপ্তানি না করে সোনালী ব্যাংকের প্রধান কার্যালয় থেকে চেকের মাধ্যমে ৩ কোটি ৪৬ লাখ ৩১ হাজার ৮৮৬ টাকা তুলে নিয়ে আত্মসাতের মামলায় এক ব্যবসায়ীকে ঢাকা থেকে গ্রেপ্তার করা হয়। গ্রেপ্তার হওয়া ওই ব্যবসায়ীর নাম মো. জাহাঙ্গীর আলম মিয়াজী। তিনি নারায়ণগঞ্জের জাগরণ টেক্সটাইল নামের একটি প্রতিষ্ঠানের সাবেক চেয়ারম্যান। গতকাল মঙ্গলবার তাঁর বিরুদ্ধে নারায়ণগঞ্জের সিদ্ধিরগঞ্জ থানায় মামলা হয়।৪ লাখ ৪১ হাজার টাকা আত্মসাতের মামলায় লালমনিরহাট থেকে গ্রেপ্তার করা হয়েছে দুজনকে। এঁরা হলেন রাজশাহী কৃষি উন্নয়ন ব্যাংকের চাপারহাট শাখার সাবেক সুপারভাইজর মো. মতিউর রহমান ও শস্যগুদামের সাধারণ সম্পাদক মো. আমিনুল ইসলাম।
