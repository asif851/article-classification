
মানিকগঞ্জে চাঁদা না পেয়ে এক ব্যবসায়ীর সাতটি দোকান ভাঙচুরের অভিযোগে জেলা যুবলীগের সহসভাপতি আবুবকর সিদ্দিক খানসহ দুজনকে কারণ দর্শানোর নোটিশ দিয়েছেন আদালত৷ ক্ষতিগ্রস্ত ব্যবসায়ী মজিবুর রহমান খান গত সোমবার আদালতে মামলা করার পর ওই নোটিশ দেওয়া হয়৷এ নিয়ে গতকাল বৃহস্পতিবার দুপুরে মানিকগঞ্জ প্রেসক্লাবে সংবাদ সম্মেলন করেন মজিবুর রহমান ও তাঁর স্বজনেরা৷ মজিবুর রহমান বলেন, মানিকগঞ্জ বাসস্ট্যান্ড-সংলগ্ন নওখন্ডা মৌজায় তাঁর ৪ দশমিক ৫৫ শতক জমির ওপর একটি করাতকল ও একটি আধাপাকা মার্কেট রয়েছে৷ সম্প্রতি যুবলীগের নেতা আবুবকর সিদ্দিক খান ও আওয়ামী লীগের সমর্থক আবুল কালাম আজাদ তিন লাখ টাকা চাঁদা দাবি করেন৷ চাঁদার টাকা না দেওয়ায় ২৪ মে তাঁরা ১৫-২০ জন সন্ত্রাসী নিয়ে মার্কেট ভাঙচুর করতে যান৷ স্থানীয় লোকজনের বাধার মুখে সেদিন চলে যান৷ এর পরদিন তাঁরা আধাপাকা মার্কেটের সাতটি দোকান ভাঙচুর করেন৷মজিবুর রহমান বলেন, এ ব্যাপারে থানায় মামলা করতে গেলে পুলিশ তা নেয়নি৷ পরে তিনি সাধারণ ডায়েরি (জিডি) করেন৷ রোববার আদালতে মামলা করেন৷ আদালত আবুবকর ও আবুল কালামের বিরুদ্ধে কেন ফৌজদারি মামলা করা হবে না মর্মে কারণ দর্শানোর নোটিশ িদয়েছেন৷চাঁদা দাবি ও ভাঙচুরের অভিযোগ অস্বীকার করে আবুবকর সিদ্দিক খান বলেন, কে বা কারা ভাঙচুর করেছে, তাঁর জানা নেই৷ আবুল কালাম আজাদ ফোন না ধরায় তাঁর সঙ্গে কথা বলা যায়নি৷সদর থানার ভারপ্রাপ্ত কর্মকর্তা (ওসি) আমিনুর রহমান বলেন, এ ঘটনায় জমিসংক্রান্ত বিষয় নিয়ে জটিলতা থাকতে পারে৷ এ কারণে মজিবুর রহমানকে আদালতে মামলা করার পরামর্শ দেওয়া হয়েছে৷
