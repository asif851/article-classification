
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, ‘খালেদা জিয়া বসে থাকেন, বিদেশিরা কখন তাঁকে ক্ষমতায় বসাবে। তিনি ঈদের পর, দুই মাস পর দুর্বার আন্দোলন গড়ে তোলার ঘোষণা দেন। কিন্তু সেই আন্দোলন আর হয় না। যারা আন্দোলনে জয়ী হতে পারে না, তারা নির্বাচনেও জয়ী হতে পারে না।’
আজ শনিবার রাত নয়টার দিকে কক্সবাজারের চকরিয়া উপজেলায় আওয়ামী লীগ আয়োজিত এক পথসভায় সেতুমন্ত্রী এসব কথা বলেন। তিনি বলেন, ৫ জানুয়ারির নির্বাচনের সময় খালেদা জিয়া কোটি কোটি বই পুড়িয়েছেন। কোরআন শরিফ পুড়িয়েছেন।
চকরিয়ার নেতাদের উদ্দেশে ওবায়দুল কাদের বলেন, ‘আপনাদের মধ্যেও খারাপ লোক আছে। পাবলিককে অখুশি করে রাজনীতি শেখ হাসিনা পছন্দ করেন না। সাবধান, অপকর্ম যাঁরা করেন, শুদ্ধ হয়ে যান। যাঁদের জনগণ পছন্দ করে, তাঁদেরই নমিনেশন দেওয়া হবে।’
আওয়ামী লীগের প্রার্থীকে ভোট দেওয়ার আহ্বান জানিয়ে মন্ত্রী বলেন, ‘শেখ হাসিনা নারীর ক্ষমতায়নে বিশ্বাস করেন। বর্তমানে বিচারপতি, ডিসি, ইউএনও হচ্ছেন নারীরা। আজকে একটি পত্রিকায় দেখলাম, ১১৬ জন নারী উপজেলা নির্বাহী অফিসার হিসেবে দায়িত্ব পালন করছেন। এটা আমাদের অর্জন।’
চকরিয়া উপজেলা আওয়ামী লীগের সভাপতি জাফর আলমের সভাপতিত্বে এই পথসভায় আরও বক্তব্য দেন দলের যুগ্ম সাধারণ সম্পাদক মাহবুবুল আলম হানিফ, সাংগঠনিক সম্পাদক এনামুল হক শামীম, জেলা পরিষদের প্যানেল চেয়ারম্যান জাহেদুল ইসলাম প্রমুখ।
