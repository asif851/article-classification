
বগুড়ার কাহালু উপজেলায় পুলিশের সঙ্গে ‘বন্দুকযুদ্ধে’ দুই ব্যক্তি নিহত হয়েছেন। ঘটনাস্থল থেকে আরও দুজনকে আটক করেছে পুলিশ। গত মঙ্গলবার দুর্গাপুর ইউনিয়নের পাঁচপীর বাজার এলাকায় এ ‘বন্দুকযুদ্ধের’ ঘটনা ঘটে।পুলিশের দাবি, নিহত দুই ব্যক্তি ডাকাত ছিলেন। তবে এ বিষয়ে তাঁদের পরিবারের বক্তব্য পাওয়া যায়নি।নিহত দুই ব্যক্তি হলেন বগুড়ার দুপচাঁচিয়া উপজেলার তালোড়া-সাবলা গ্রামের মৃত আবদুস সাত্তারের ছেলে দুলাল মিয়া (৪৫) ও নন্দীগ্রাম উপজেলার থালতা-মাঝগ্রামের বছির উদ্দিনের ছেলে ইব্রাহিম হোসেন (৪৬)। আটক ব্যক্তিরা হলেন কাহালুর দুর্গাপুর গ্রামের মোজাম শেখ (৪৮) ও নন্দীগ্রামের পাঠান গ্রামের ইয়াকুব আলী (৫২)।কাহালু থানার ভারপ্রাপ্ত কর্মকর্তা (ওসি) নূর-এ আলম সিদ্দিকীর ভাষ্যমতে, মঙ্গলবার রাত পৌনে দুইটার দিকে পাঁচপীর বাজারের অদূরে ফকিরপাড়া এলাকায় সংঘবদ্ধ ডাকাত দল ডাকাতির প্রস্তুতি নিচ্ছিল। গোপন খবরের ভিত্তিতে পুলিশ সেখানে অভিযানে গেলে ডাকাত দলের সদস্যরা পুলিশকে লক্ষ্য করে গুলি ছোড়েন। পুলিশও পাল্টা গুলি ছোড়ে। এ সময় দুলাল ও ইব্রাহিম গুলিবিদ্ধ হন। আহত হন আরও দুজন। পরে দুলাল ও ইব্রাহিমকে বগুড়ার শহীদ জিয়াউর রহমান মেডিকেল কলেজ হাসপাতালে ভর্তি করলে ভোর চারটার দিকে তাঁরা মারা যান।ওসি বলেন, আহত অন্য দুজনকে আটক করা হয়েছে। ঘটনাস্থল থেকে পাঁচটি গুলিসহ একটি বিদেশি পিস্তল, ম্যাগাজিন ও কিছু দেশীয় অস্ত্র উদ্ধার করা হয়েছে। থানার উপপরিদর্শক (এসআই) রফিকুল ইসলাম এ ঘটনায় বাদী হয়ে ডাকাতির চেষ্টা ও অস্ত্র আইনের পৃথক দুটি মামলা করেছেন।এদিকে পুলিশ বলেছে, নিহত দুলাল দুপচাঁচিয়া তালোড়া ইউনিয়নের সাবেক চেয়ারম্যান মোহাম্মদ আলী হত্যার অভিযোগপত্রভুক্ত পলাতক আসামি। ২০০৭ সালের ১৬ ফেব্রুয়ারি মোহাম্মদ আলী দুর্বৃত্তদের হাতে নিহত হন।
