
টিলা ধসের কারণে ঝুঁকিপূর্ণ হয়ে পড়ায় মাধবকুণ্ড জলপ্রপাত পর্যটনকেন্দ্র অনির্দিষ্টকালের জন্য বন্ধ ঘোষণা করা হয়েছে। আজ বৃহস্পতিবার পরবর্তী নির্দেশ না দেওয়া পর্যন্ত দর্শনার্থীদের সেখানে প্রবেশে নিষেধাজ্ঞা জারি করেছে কর্তৃপক্ষ। টিলা ধসে পড়ায় গত পাঁচ দিন ধরে বন্ধ রয়েছে কুলাউড়া-সিলেট সড়কে যান চলাচলও।
মৌলভীবাজারের বড়লেখা উপজেলায় অবস্থিত মাধবকুণ্ড জলপ্রপাত পর্যটকদের কাছে অন্যতম আকর্ষণীয় স্থান। ঈদসহ বিভিন্ন ছুটিতে বিপুলসংখ্যক ভ্রমণপিপাসুর পদচারণে মুখর হয়ে ওঠে জলপ্রপাত এলাকা।
স্থানীয় বন বিভাগ সূত্রে জানা গেছে, অতিবৃষ্টিতে গত ১৮ জুন মাধবকুণ্ড জলপ্রপাতের ভেতরে যাওয়ার সড়কে পর্যটন রেস্তোরাঁর কাছে প্রায় ৪০ ফুট জায়গা দুই ফুটের মতো দেবে যায়। এ সময় জলপ্রপাতে নামার স্থানে সিঁড়ির ডান পাশে আরও প্রায় ৩০ ফুট জায়গার মাটি সরে যায়। গত মঙ্গলবার ও গতকাল বুধবারের বৃষ্টিতে রেস্তোরাঁর কাছের জায়গা আরও প্রায় তিন ফুট দেবে গেছে। এ ছাড়া জলপ্রপাতে যাওয়ার পথে সড়কের পাশের উঁচু টিলায় ফাটলের সৃষ্টি হয়েছে। এতে পর্যটন কেন্দ্রটি ঝুঁকিপূর্ণ হয়ে উঠেছে। আজ সকালে বন বিভাগ ও এলজিইডির স্থানীয় কর্মকর্তারা ঘটনাস্থল পরিদর্শন করেন।এলজিইডির বড়লেখা উপজেলা কার্যালয়ের প্রকৌশলী বিদ্যুৎ ভূষণ পাল বলেন, ‘টিলা ধসের কারণে মাধবকুণ্ডের অবস্থা দিন দিন খারাপ হচ্ছে। পর্যটন রেস্তোরাঁর কাছে টিলাটি প্রতিদিন একটু একটু করে ধসে পড়ছে। টিলাটি পুরোপুরি ধসে পড়ার আশঙ্কা রয়েছে। টিলার পাশে হওয়ায় পর্যটন রেস্তোরাঁটিও হয়তো রক্ষা করা যাবে না। জলপ্রপাতটি পর্যটকদের জন্য মোটেই নিরাপদ নয়। তাই পর্যটনকেন্দ্রটি বন্ধ করে দিতে আমরা বন বিভাগের কর্মকর্তাদের পরামর্শ দিয়েছি।’বন বিভাগের বড়লেখা রেঞ্জে অতিরিক্ত দায়িত্বে থাকা জুড়ী রেঞ্জের রেঞ্জ কর্মকর্তা আবদুল মান্নান প্রথম আলোকে বলেন, টিলা ধসের কারণে মাধবকুণ্ড জলপ্রপাত এলাকা ঝুঁকিপূর্ণ হয়ে ওঠায় ঊর্ধ্বতন কর্তৃপক্ষের পরামর্শে পর্যটনকেন্দ্রটি অনির্দিষ্টকালের জন্য বন্ধ ঘোষণা করা হয়েছে। পর্যটন কেন্দ্রে প্রবেশের প্রধান ফটকের সামনে সতর্ক করে ব্যানার টাঙিয়ে দেওয়া হয়েছে।
