
আজ রোববার দুপুর ১২টা। সচিবালয়ে নিজ কার্যালয়ে অর্থমন্ত্রী আবুল মাল আবদুল মুহিতের সঙ্গে একান্ত বৈঠক চলছে ঢাকায় নিযুক্ত কানাডার হাইকমিশনার হিদার ক্রুডেনের। বারান্দায় অপেক্ষায় সাংবাদিকেরা। হঠাত্ ‘ইউ স্টুপিড, গেট লস্ট!’ বলতে বলতে ধমকিয়ে নিজ কক্ষের সামনে থেকে আনুমানিক ৩৫ বছর বয়সী শ্মশ্রুমণ্ডিত এক লোককে দূরে সরে চলে যেতে বলেন অর্থমন্ত্রী। অনুমতি না নিয়ে এবং বৈঠক চলাকালীন অর্থমন্ত্রীর কক্ষে গিয়ে নিজেকে ‘দেশের মালিক’ বলে পরিচয় দিচ্ছিলেন তিনি। তখনই বিষয়টি সাংবাদিকদের নজরে আসে।
অর্থমন্ত্রীর কক্ষের পাশে সব সময়ই পুলিশের সদস্যরা থাকেন। আজ দুপুরেও ছিলেন। অর্থমন্ত্রীর এপিএসের কক্ষে পরে তাঁকে আটকে রাখা হয়। তখন সাংবাদিক ও পুলিশের বিভিন্ন প্রশ্নের জবাব দেন তিনি।     
প্রশ্ন : আপনি কে?
উত্তর: আমি দেশের মালিক। সাধারণ কেউ না। অর্থমন্ত্রীর সঙ্গে দেখা করতে এসেছি।
প্রশ্ন : আপনি সাধারণ কেউ না কেন?
উত্তর: আমি দেশের মালিক, আমি অসাধারণ হব না?
প্রশ্ন: সচিবালয়ে ঢোকার পাস পেলেন কই?
উত্তর: আমার পাস লাগে না। অর্থমন্ত্রী বাইরে এসে যদি বলেন আমি দেশের মালিক না, তাহলে আমি চলে যাব।
প্রশ্ন : আপনি কেন এসেছেন?
উত্তর: দেশের মেশিনটি আছে অর্থমন্ত্রীর কাছে। আমি সেটি নিতে এসেছি।
ঠিকানা জানতে চাইলে অপ্রকৃতিস্থ মনে হওয়া ওই ব্যক্তিটি তাঁর নাম শাকিল বলে জানান। এ ছাড়া তাঁর বাড়ি একবার কিশোরগঞ্জ, আরেকবার কুমিল্লা বলে জবাব দেন।
অর্থ মন্ত্রণালয় সূত্রে জানা গেছে, ওই ব্যক্তিকে আজ বিকেলে রাজধানীর শ্যামলীর জাতীয় মানসিক হাসপাতালে ভর্তি করানো হয়েছে।
লোকটি সম্পর্কে সাংবাদিকেরা জানতে চাইলে অর্থমন্ত্রী বলেন, তিনি তাঁকে চেনেন না। তিনি লোকটিকে ‘ইতর’ হিসেবে অভিহিত করেন।
