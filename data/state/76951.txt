
মোবাইল ব্যবহারকারীরা কল ড্রপের মতো সমস্যার শিকার হলে তাঁদের কীভাবে ক্ষতিপূরণ দেওয়া হবে সে সম্পর্কে অপারেটরদের লিখিত মতামত জানতে চেয়েছেন ডাক ও টেলিযোগাযোগ প্রতিমন্ত্রী তারানা হালিম। 
কল ড্রপসহ মুঠোফোন সংক্রান্ত সেবার মান বাড়াতে করণীয় নিয়ে দেশের ছয় অপারেটরের প্রধান নির্বাহী কর্মকর্তাদের (সিইও) সঙ্গে বৈঠকে এ সিদ্ধান্ত নেওয়া হয়েছে। সচিবালয়ে আজ সোমবার এ বৈঠক অনুষ্ঠিত হয়। ডিসেম্বরের মধ্যে কল ড্রপ সমস্যা সমাধানে মুঠোফোন অপারেটরদের কার্যকর উদ্যোগ নেওয়ার নির্দেশ দেন প্রতিমন্ত্রী। মন্ত্রণালয় সূত্রে জানা গেছে, বৈঠকে কল ড্রপসহ গ্রাহক সেবার মান বাড়াতে পাঁচটি সিদ্ধান্ত নেওয়া হয়েছে। এগুলো হলো—মোবাইল অপারেটর ও সংশ্লিষ্ট অন্যান্য পক্ষগুলোকে নিয়ে ডিসেম্বরের মধ্যে কল ড্রপ সমস্যার সমাধান করা; গ্রাহক কল ড্রপের শিকার হলে তাঁর ক্ষতিপূরণ নিশ্চিত করা; গ্রাহকের অনুমতি ছাড়া কোনো সেবা নিতে বাধ্য না করা; মুঠোফোন বা ইন্টারনেটভিত্তিক যেকোনো সেবার অটো রিনিউয়াল বন্ধ করা ও ভ্যালু অ্যাডেড সেবার নীতিমালা চূড়ান্ত করা। তারানা হালিম বলেন, গ্রাহক স্বার্থ বিঘ্নিত হয় এমন কোনো কর্মকাণ্ড টেলিযোগাযোগ খাতে চলবে না। একজন গ্রাহকও যদি সমস্যায় পড়েন তাহলে সে সমস্যা সমাধানে কোম্পানিগুলোকে সচেষ্ট থাকতে হবে।
