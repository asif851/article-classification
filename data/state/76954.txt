
ঢাকায় সফররত ভারতের প্রধানমন্ত্রী নরেন্দ্র মোদিকে ‘গণতন্ত্রের প্রবক্তা’ অভিহিত করে বাংলাদেশে গণতান্ত্রিক সরকার প্রতিষ্ঠায় তাঁর ভূমিকা প্রত্যাশা করছেন বিএনপির স্থায়ী কমিটির সদস্য আ স ম হান্নান শাহ।আজ শনিবার দুপুরে জাতীয় প্রেসক্লাবে এক আলোচনা সভায় হান্নান শাহ এই প্রত্যাশার কথা বলেন। বিএনপির প্রতিষ্ঠাতা জিয়াউর রহমানের মৃত্যুবার্ষিকী উপলক্ষে যুবদল ওই আলোচনা সভার আয়োজন করে।হান্নান শাহ বলেন, ‘জনাব মোদি সাহেব এসেছেন, তিনি গণতন্ত্রের একজন প্রবক্তাও বটে। আমরা আশা করি গণতান্ত্রিক স্বার্থ অক্ষুণ্ন রেখে বাংলাদেশে যাতে গণতান্ত্রিক সরকার প্রতিষ্ঠিত হয় সে জন্য ওনার (মোদির) শিষ্টাচারের মধ্যে যতটুকু পড়ে ততটুকু তিনি (মোদি) করবেন।’ট্রানজিট বা কানেকটিভিটি দিতে হলে ভারতকে আন্তর্জাতিক নিয়মে ‘ট্যাক্স’ দেওয়ার দাবি জানান হান্নান শাহ।মোদিকে স্বাগত জানিয়ে হান্নান শাহ বলেন, নরেন্দ্র মোদি তৃণমূল থেকে গণতান্ত্রিকভাবে উঠে এসে প্রধানমন্ত্রী হয়েছেন। ভারত একটি বৃহৎ গণতান্ত্রিক দেশ। দেশটির সংবিধানে একটি অনুচ্ছেদে বলা আছে, ভারত তাদের স্বার্থে বিশ্বের যেকোনো দেশের গণতন্ত্র রক্ষায় কাজ করবে। কিন্তু গত ৫ জানুয়ারি নির্বাচনে তখনকার সরকার বাংলাদেশের এমন একটি দলকে সমর্থন দিয়েছে যাদের ১৫৪ জন সংসদ সদস্য বিনা প্রতিদ্বন্দ্বিতায় নির্বাচিত।
যুবদলের সভাপতি মোয়াজ্জেম হোসেনের সভাপতিত্বে বিএনপির আন্তর্জাতিক বিষয়ক সম্পাদক আসাদুজ্জামান রিপন, সহ-সাংগঠনিক সম্পাদক আবদুস সালাম প্রমুখ বক্তব্য দেন।
