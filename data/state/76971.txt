
ভারতের সাবেক রাষ্ট্রপতি প্রণব মুখার্জিকে সম্মানসূচক ডিলিট ডিগ্রি দেওয়ার সিদ্ধান্ত নিয়েছে চট্টগ্রাম বিশ্ববিদ্যালয় কর্তৃপক্ষ। আগামী মঙ্গলবার (১৬ জানুয়ারি) বিশ্ববিদ্যালয় ক্যাম্পাসে এক সংবর্ধনা অনুষ্ঠানে তাঁকে এই ডিগ্রি প্রদান করা হবে। গত সোমবার বিশ্ববিদ্যালয়ের জরুরি সিন্ডিকেট সভায় এ সিদ্ধান্ত নেওয়া হয়।
সিন্ডিকেটের সিদ্ধান্তের বিষয়টি নিশ্চিত করেছেন বিশ্ববিদ্যালয়ের রেজিস্ট্রার কামরুল হুদা। তিনি প্রথম আলোকে বলেন, রাষ্ট্রপতির সম্মতি নিয়ে ভারতের সাবেক রাষ্ট্রপতি প্রণব মুখার্জিকে ডিলিট ডিগ্রি দেওয়ার সিদ্ধান্ত নেওয়া হয়েছে। সাবেক রাষ্ট্রপতির বিশ্ববিদ্যালয়ের মাস্টারদা সূর্য সেন ও প্রীতিলতা হল পরিদর্শন করারও কথা রয়েছে। তবে তা আইনশৃঙ্খলা রক্ষাকারী বাহিনীর সঙ্গে আলোচনার পর চূড়ান্ত করা হবে বলে জানান তিনি।
 
