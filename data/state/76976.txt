
গাইবান্ধার পলাশবাড়ী উপজেলার ঢোলভাঙ্গা বাজার এলাকায় গতকাল রোববার বিকেলে দুটি হাউজি ও জুয়ার আসর গুঁড়িয়ে দিয়েছে প্রশাসন। জেলা প্রশাসকের নির্দেশে নির্বাহী ম্যাজিস্ট্রেট হাফিজুর রহমানের নেতৃত্বে বিজিবির সদস্যরা হাউজি ও জুয়ার দুটি মঞ্চ ভেঙে গুঁড়িয়ে দেন।পলাশবাড়ী থানার পুলিশের সঙ্গে যোগসাজশে স্থানীয় জুয়াড়িরা ওই এলাকায় এক সপ্তাহ ধরে হাউজি এবং জুয়া চালাচ্ছিলেন বলে অভিযোগ রয়েছে। এসবের কারণে এলাকায় চুরি-ছিনতাইসহ অপরাধপ্রবণতা বেড়ে যায়। বিশেষত চলতি এসএসসি পরীক্ষার্থীদের মধ্যে এর প্রভাব পড়ে। তাই এলাকাবাসী জেলা প্রশাসকের কাছে হাউজি ও জুয়া বন্ধের দাবি জানালে প্রশাসন এই ব্যবস্থা নেয়।পলাশবাড়ী থানার ভারপ্রাপ্ত কর্মকর্তা (ওসি) মুজিবুর রহমান যোগসাজশ করে হাউজি ও জুয়া চালানোর অভিযোগ অস্বীকার করে বলেন, পলাশবাড়ী উপজেলার কোথাও জুয়া-হাউজি চলছে না। নির্বাহী ম্যাজিস্ট্রেট হাফিজুর রহমান জুয়ার আসর গুঁড়িয়ে দেওয়ার কথা নিশ্চিত করেছেন।
