
কাঁটাতারের বেড়া ডিঙিয়ে ভারত ও বাংলাদেশের মানুষজনের মধ্যে সংস্কৃতিই পারে মেলবন্ধন রচনা করতে। ১৬ আগস্ট শনিবার নগরের শিল্পকলা একাডেমীতে বোধন আবৃত্তি স্কুলের সমাবর্তন অনুষ্ঠানে এ কথা বলেন ভারতের খ্যাতনামা অভিনেতা সন্দ্বীপ দে।বোধনের ৪১তম সমাবর্তন উপলক্ষে আলোচনা সভায় সন্দ্বীপ দের পাশাপাশি অতিথি হিসেবে উপস্থিত ছিলেন কবি ও সাংবাদিক ওমর কায়সার। ওমর কায়সার বলেন, সংস্কৃতিচর্চার ধারাবাহিকতা রক্ষা করার ক্ষেত্রে বোধনের ভূমিকা অনস্বীকার্য। তিনি বোধনের এই চর্চা অব্যাহত থাকবে বলে আশা প্রকাশ করেন।শ্রাবণী গুহ ও মৃণালিনী দেবীর সঞ্চালনায় অনুষ্ঠানের সভাপতিত্ব করেন বোধনের অধ্যক্ষ রণজিৎ রক্ষিত। স্বাগত বক্তব্য দেন শিমুল নন্দী।আলোচনা পর্ব শেষে কবিতা আবৃত্তি করেন ভারতের টিভি সিরিয়ালের জনপ্রিয় অভিনেতা সন্দ্বীপ দে। কবি অচিন্ত্য কুমার রায়ের ‘ছন্নছাড়া’ কবিতা দিয়ে শুরু হয় তঁার পরিবেশনা। এরপর অরুণ চট্টোপাধ্যায়ের ‘১৫ আগস্টের গল্প’, অরুণ চক্রবর্তীর ‘রবিঠাকুর হে’, কবি শামসুর রাহমানের ‘বন্দী শিবির থেকে’ ও জয় গোস্বামীর ‘টিউটোরিয়াল’সহ পাঁচটি কবিতা আবৃত্তি করেন তিনি।তারপর শুরু হয় বোধন আবৃত্তি স্কুলের শিক্ষার্থীদের আবৃত্তি পরিবেশনা। শুরুতে একক আবৃত্তি পরিবেশন করে বোধনের দশ খুদে আবৃত্তিশিল্পী।গাজায় ফিলিস্তিনিদের ওপর ইসরায়েলের বর্বর হামলায় নিহত শিশুদের স্মরণে বোধনের খুদে আবৃত্তিশিল্পীদের অভিনব উপস্থাপনা মুগ্ধ করেছে দর্শকদের। সঞ্জয় পালের নির্দেশনায় ও মুক্তা বড়ুয়ার পরিচালনায় ‘যুদ্ধাহত দগ্ধ গোলাপ’ শিরোনামে এই বৃন্দ আবৃত্তি পরিবেশনায় অংশ নেয় অনন্যা, আদৃতা, জাহির, মুমতাহিনা, তৃপ্ত, তাবাসসুম, মাহির, নুজহাত, আসিফ ও সামিয়া। শিশুদের সমবেত কণ্ঠে উঠে আসে একটাই কথা, ‘যুদ্ধ কোরো না। যুদ্ধ কোরো না। মেরো না আর শিশু। চাই মানবতার জয়গান।’
