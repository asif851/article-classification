
বইমেলার প্রাণ পাঠক। সে পাঠক হাজির মেলা শুরু হওয়ার আগেই। গতকাল বৃহস্পতিবার বিকেল চারটায় উদ্বোধনের আনুষ্ঠানিকতা শুরু হওয়ার আগেই পাঠকেরা মেলা প্রাঙ্গণে ঘুরছিলেন, উল্টে-পাল্টে বই দেখছিলেন। পছন্দ হলে কিনছিলেন। পাঠকদের উপস্থিতিতেই অতিথিরা রাখলেন সংক্ষিপ্ত বক্তব্য। এর মধ্য দিয়েই আনুষ্ঠানিক উদ্বোধন হলো প্রথমা প্রকাশন আয়োজিত একক বইমেলা। শাহবাগের সুফিয়া কামাল কেন্দ্রীয় গণগ্রন্থাগার প্রাঙ্গণে আয়োজিত ১০ দিনব্যাপী বইমেলার নাম ‘শাহবাগ বইমেলা’।মেলার উদ্বোধনী অনুষ্ঠানে প্রথম আলোর সহযোগী সম্পাদক আনিসুল হক বলেন, ‘আমরা যা কিছু করি সবই নিজেকে বিশিষ্ট ও সুসংস্কৃত করে তোলার জন্য। আমরা যদি সুসংস্কৃত হই, তাহলে সুন্দর হব। বই আমাদের সুসংস্কৃত করে তোলে।’ আনিসুল হক পাঠকদের বেশি করে বই কেনার আহ্বান জানিয়ে বলেন, মেলায় বিশেষ ছাড়ে বই বিক্রি হচ্ছে। সাশ্রয়ী দামে ভালো বই কেনার এটা একটা সুযোগ।ঢাকা বিশ্ববিদ্যালয়ের বাংলা বিভাগের অধ্যাপক সৈয়দ আজিজুল হক বলেন, ‘প্রথমা প্রকাশন বাক্য, বানান থেকে শুদ্ধভাবে বই প্রকাশ করে। সেই বই তারা পাঠকদের কাছে পৌঁছে দেওয়ার উদ্যোগও নেয়। প্রথমা প্রকাশনকে ধন্যবাদ।’উদ্বোধনী অনুষ্ঠানে আরও উপস্থিত ছিলেন জাহাঙ্গীরনগর বিশ্ববিদ্যালয়ের প্রত্নতত্ত্ব বিভাগের অধ্যাপক সুফি মোস্তাফিজুর রহমান, প্রথমার পরামর্শক অধ্যাপক মোরশেদ শফিউল হাসান, শিশুসাহিত্যিক আখতার হুসেন, প্রথমার প্রধান সমন্বয়কারী জাফর আহমদ রাশেদ প্রমুখ।বেসরকারি বিশ্ববিদ্যালয়ের শিক্ষার্থী এম কে রুমি মেলা থেকে দেশি-বিদেশি মিলিয়ে আটটি বই কিনেছেন। জানালেন, প্রথমার বইমেলা থেকে অন্য সময়ের চেয়ে বেশি ছাড় পেয়েছেন বলে একসঙ্গে বেশি বই কিনলেন।মেলায় ২৫ থেকে ৬০ শতাংশ ছাড়ে বই বিক্রি হচ্ছে। প্রথমার বই ছাড়াও ভারতীয় নতুন-পুরোনো বই পাওয়া যাচ্ছে। রয়েছে সাহিত্যের ছোট কাগজ ও সাময়িকী।একাত্তরের চিঠি বইটি দিয়ে প্রথমা প্রকাশনের যাত্রা শুরু হয়েছিল ২০০৯ সালে। সৃজনশীল সাহিত্য থেকে মননশীল প্রবন্ধ, গবেষণা, মুক্তিযুদ্ধ, ইতিহাস, অর্থনীতি, ভ্রমণ, অনুবাদ, স্মৃতিকথা, রান্না, শিশুতোষ মিলিয়ে বিচিত্র বিষয়ের গ্রন্থ প্রকাশ করেছে প্রথমা প্রকাশন। মেলা চলবে ৯ মে পর্যন্ত। আজ মেলা শুরু হবে বেলা ১১টায়। ছুটির দিনসহ প্রতিদিন বেলা ১১টা থেকে রাত ৮টা পর্যন্ত মেলা খোলা থাকবে।
