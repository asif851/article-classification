
যেকোনো ধরনের সাম্প্রদায়িক সন্ত্রাসের বিরুদ্ধে প্রগতিশীল শক্তিকে সতর্ক থাকা এবং প্রতিরোধ করার আহ্বান জানিয়েছেন আওয়ামী লীগের সাধারণ সম্পাদক সৈয়দ আশরাফুল ইসলাম।
আজ মঙ্গলবার এক বিবৃতিতে দিনাজপুর, ঠাকুরগাঁও, যশোর, সাতক্ষীরাসহ দেশের বিভিন্ন জায়গায় ধর্মীয় সংখ্যালঘু ও ক্ষুদ্র নৃ-জাতি গোষ্ঠীর বাড়িঘর, দোকানপাট, উপাসনালয়ে ভাঙচুর, লুটপাট, অগ্নিসংযোগ এবং সহিংসতার তীব্র নিন্দা ও প্রতিবাদ জানিয়েছেন তিনি।
বিবৃতিতে সৈয়দ আশরাফ বলেন, ‘গণতান্ত্রিক আন্দোলনের ছদ্মাবরণে গণতন্ত্রবিরোধী শক্তি বিএনপি- জামায়াত দেশে এক নৈরাজ্যকর অস্থিতিশীল পরিস্থিতি সৃষ্টির অপপ্রয়াসে লিপ্ত রয়েছে। তারা হরতাল, অবরোধের নামে জনগণকে জিম্মি করে তাদের অসত্ রাজনৈতিক উদ্দেশ্য হাসিল করতে চায়।’
‘শান্তি, গণতন্ত্র, উন্নয়ন, সুশাসন, আর্থসামাজিক ক্ষেত্রের সাফল্যের ধারাবাহিকতাকে যেকোনো মূল্যে রক্ষা করতে হবে’ উল্লেখ করে সৈয়দ আশরাফ দেশের সব অসাম্প্রদায়িক, গণতান্ত্রিক, প্রগতিশীল শক্তিকে ঐক্যবদ্ধ থাকার আহ্বান জানান। একই সঙ্গে ‘চিহ্নিত অপশক্তির’ সব ষড়যন্ত্রকে দৃঢ়তার সঙ্গে মোকাবিলার মধ্য দিয়ে প্রতিহত করারও আহ্বান জানান।
