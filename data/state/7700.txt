

যুক্তরাষ্ট্রের সতর্কবার্তা হালনাগাদ প্রসঙ্গে স্বরাষ্ট্রমন্ত্রী আসাদুজ্জামান খান বলেছেন, ‘আমরা সতর্ক রয়েছি।’আজ রোববার সচিবালয়ে নিজের দপ্তরে প্রথম আলোকে স্বরাষ্ট্রমন্ত্রী বলেন, ‘যেকোনো পরিস্থিতি মোকাবিলায় আমাদের আইনশৃঙ্খলা রক্ষাকারী বাহিনী প্রস্তুত রয়েছে।’সামনে আশুরা ও দুর্গাপূজা উপলক্ষে আইনশৃঙ্খলা রক্ষাকারী বাহিনীর পর্যাপ্ত সদস্য যাতে দায়িত্বে নিয়োগ থাকে, সে জন্য নির্দেশ দেওয়া হয়েছে বলে জানান স্বরাষ্ট্রমন্ত্রী।এদিকে, বাংলাদেশে নিযুক্ত যুক্তরাষ্ট্রের রাষ্ট্রদূত মার্সিয়া বার্নিকাট আজ সাংবাদিকদের এক প্রশ্নের জবাবে বলেছেন, যুক্তরাষ্ট্র সরকার নতুন করে কোনো সতর্কবার্তা দেয়নি। আগের বার্তাটা শুধু নবায়ন করেছে। যুক্তরাষ্ট্র সরকার বাংলাদেশ সরকারের সঙ্গে তাদের সহযোগিতা অব্যাহত রাখবে। রাজধানীর মহাখালীতে ব্র্যাক সেন্টারে নারীর ক্ষমতায়ন ও পুষ্টি নিরাপত্তা-বিষয়ক এক অনুষ্ঠানে প্রধান অতিথির বক্তব্য দেন তিনি। বাংলাদেশ অ্যালায়েন্স ফর উইমেন লিডারশিপ আয়োজিত ওই অনুষ্ঠান শেষে বের হওয়ার পর সাংবাদিকদের বিভিন্ন প্রশ্নের জবাব দেন মার্কিন রাষ্ট্রদূত।বার্নিকাট বলেন, বাংলাদেশে অবস্থানরত যুক্তরাষ্ট্রের নাগরিকদের নিরাপত্তা বাড়ানো হয়েছে। এ ক্ষেত্রে বাংলাদেশ পুলিশ বাহিনী যে সহযোগিতা করছে তা সত্যিই সন্তোষজনক।এর আগে গতকাল বাংলাদেশে ভ্রমণ কিংবা চলাফেরার সময় মার্কিন নাগরিকদের সতর্কতামূলক ব্যবস্থা নেওয়ার পাশাপাশি নিজেদের নিরাপত্তায় সতর্ক থাকার পরামর্শ দেয় দূতাবাস। যুক্তরাষ্ট্রসহ পশ্চিমা নাগরিকদের লক্ষ্য করে আন্তর্জাতিক হোটেলসহ বড় সমাবেশে ফের সন্ত্রাসী হামলার বিশ্বাসযোগ্য তথ্য থাকায় গতকাল শনিবার ঢাকায় মার্কিন দূতাবাসের নিরাপত্তা বার্তায় সে দেশের নাগরিকদের এ পরামর্শ দেওয়া হয়েছে।ঢাকায় মার্কিন দূতাবাসের ওয়েবসাইটে নিরাপত্তা-সংক্রান্ত বার্তাটি গতকাল সন্ধ্যায় হালনাগাদ করা হয়েছে। ওই বার্তায় বলা হয়েছে, গত ২৮ সেপ্টেম্বর ইতালির এক নাগরিক এবং ৪ অক্টোবর জাপানের এক নাগরিককে হত্যার দায়িত্ব স্বীকার করেছে আইএসআইএল। ভবিষ্যতেও মার্কিন নাগরিকসহ পশ্চিমাদের লক্ষ্য করে হামলা হতে পারে। বাংলাদেশে বিদেশিদের নিরাপত্তা জোরদার করতে নিরাপত্তা সংস্থাগুলো বাড়তি পদক্ষেপ নিয়েছে। তবে সন্ত্রাসের ঝুঁকি বাস্তব ও বিশ্বাসযোগ্য রয়ে গেছে।
