
বিএনপির স্থায়ী কমিটির সদস্য গয়েশ্বর চন্দ্র রায় দলীয় নেতা-কর্মীদের সংগঠিত হওয়ার আহ্বান জানিয়ে বলেছেন, দিনক্ষণের প্রয়োজন নেই, যেকোনো মুহূর্তে অস্তিত্ব টিকিয়ে রাখার লড়াইয়ে মাঠে নামতে হবে।
আজ বৃহস্পতিবার সকালে রাজধানীর নয়াপল্টনে দলের কেন্দ্রীয় কার্যালয়ে আয়োজিত এক অনুষ্ঠানে গয়েশ্বর এ আহ্বান জানান।
গয়েশ্বর চন্দ্র রায় বলেন, ‘যেসব ঘটনা ঘটছে—গুম হচ্ছে, খুন হচ্ছে; আমি মনে করি, এটা সরকারের ইশারায় হয় বলে জনগণ বিশ্বাস করে। এ কারণে কোনো ঘটনা ঘটলে আগাম পুরোনো টেপ রেকর্ডার বাজিয়ে দেওয়া হয়...জামায়াত-শিবির, বিএনপি। একটি সরকারের দায়িত্ব পালনের ব্যর্থতা বিরোধী দলের ওপর চাপিয়ে কথা এড়াতে চাইলে জনগণ তাতে সন্তুষ্ট হবে না।’ সরকারের চক্রান্ত ও অপকর্ম মোকাবিলায় দলের নেতা-কর্মীদের ঐক্যবদ্ধ হওয়ার আহ্বান জানিয়ে তিনি আরও বলেন, ‘দেশে গুম-খুন চলছে। এভাবে গুম-খুন চলতে দেওয়া যাবে না। আপনারা সংগঠিত আছেন। আরও সংগঠিত হোন।’
গয়েশ্বর অভিযোগ বলেন, কুইক রেন্টালের নামে হাজার হাজার কোটি টাকা লুট করা হলেও বিদ্যুৎ পরিস্থিতির উন্নতি হয়নি। সরকারের এত মেগাওয়াট বিদ্যুৎ কোথায় গেল? বিদ্যুতের দাম বাড়ানো হলো। তাহলে জনগণ বিদ্যুৎ পায় না কেন? ঢাকা শহরের বিদ্যুতের অবস্থা যদি এই হয়, তাহলে গ্রামগঞ্জের অবস্থা কী তা সহজেই অনুমান করা যায়। কৃষকেরা বিদ্যুতের জন্য সেচকাজ করতে পারেন না।
বিএনপির ভাইস চেয়ারম্যান আবদুল্লাহ আল নোমান, সিনিয়র যুগ্ম মহাসচিব রুহুল কবির রিজভী, অর্থনীতিবিষয়ক সম্পাদক আবদুস সালাম, সহসাংগঠনিক সম্পাদক আবদুস সালাম আজাদ প্রমুখ উপস্থিত ছিলেন।
