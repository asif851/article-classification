
দশম জাতীয় সংসদ নির্বাচনের জন্য খুব দ্রুত দলীয় প্রার্থী বাছাইয়ের কাজ শেষ করার সিদ্ধান্ত নিয়েছে আওয়ামী লীগ। প্রার্থিতা চূড়ান্ত করে আগামী ২৫ অক্টোবরের আগেই দলীয় প্রার্থীদের নাম ঘোষণা করা হবে বলে আওয়ামী লীগের দায়িত্বশীল একাধিক সূত্র জানিয়েছে।
এ লক্ষ্যেই দলীয় সভানেত্রী শেখ হাসিনা গত বুধবার থেকে তৃণমূল নেতাদের সঙ্গে মতবিনিময় শুরু করেছেন। ৭৩টি সাংগঠনিক জেলার মধ্যে প্রথম দিন তিনি সাতটি জেলার নেতাদের মতামত নিয়েছেন। এ সময় তিনি যুক্তরাজ্যের উদহারণ টেনে বলেছেন, এবার আগেভাগে আওয়ামী লীগের প্রার্থী ঘোষণা দেওয়া হবে।
বাকি ৬৬টি সাংগঠনিক জেলার অবস্থা জানতে তৃণমূল নেতাদের সঙ্গে আরও নয়টি মতবিনিময় সভা করবেন প্রধানমন্ত্রী শেখ হাসিনা। আগামী ১২ অক্টোবর মতবিনিময় শেষ হবে। মতবিনিময় সভায় আওয়ামী লীগের বিভিন্ন মহানগর, জেলা, উপজেলা, প্রথম শ্রেণীর পৌরসভা ও থানা কমিটির সভাপতি ও সাধারণ সম্পাদকদের কাছ থেকে লিখিতভাবে প্রতিটি নির্বাচনী এলাকার জন্য তিনজন করে প্রার্থীর নাম নেওয়া হচ্ছে। এ ক্ষেত্রে নির্দিষ্ট ফরমে প্রতিটিতে ১০ নম্বর করে ১০টি প্রশ্নের উত্তর দিতে হচ্ছে। কেউ ইচ্ছা করলে যাতে একাধিক প্রার্থীর নামও দিতে পারেন, সেই সুযোগও রাখা হয়েছে।
এ ছাড়া মাঠ পর্যায়ের পরিস্থিতি পর্যবেক্ষণের জন্য আওয়ামী লীগের কেন্দ্র থেকে ১৫টি দল সারা দেশে সাংগঠনিক সফর করছে।
দলীয় সূত্রে জানা গেছে, শেখ হাসিনা ৮ সেপ্টেম্বর যশোর, টাঙ্গাইল, কিশোরগঞ্জ, নওগাঁ, কুড়িগ্রাম ও লক্ষ্মীপুর; ১১ সেপ্টেম্বর সিলেট মহানগর ও জেলা, ময়মনসিংহ, নোয়াখালী, পটুয়াখালী, নারায়ণগঞ্জ, খুলনা মহানগর ও জেলার সঙ্গে; ১৪ সেপ্টেম্বর বরিশাল জেলা ও মহানগর, মৌলভীবাজার, চুয়াডাঙ্গা, নীলফামারী, পিরোজপুর, বগুড়া, গোপালগঞ্জ ও হবিগঞ্জ; ২০ সেপ্টেম্বর কুমিল্লা উত্তর ও দক্ষিণ জেলা, চট্টগ্রাম উত্তর ও দক্ষিণ জেলা, চট্টগ্রাম মহানগর, পাবনা ও রংপুর; ৩ অক্টোবর রাজশাহী মহানগর ও জেলা, শরীয়তপুর, নেত্রকোনা, নাটোর, নরসিংদী ও সাতক্ষীরা; ৫ অক্টোবর ব্রাহ্মণবাড়িয়া, ঝিনাইদহ, ঝালকাঠি, মেহেরপুর, মাদারীপুর, নড়াইল ও জয়পুরহাট; ৭ অক্টোবর ঠাকুরগাঁও, কক্সবাজার, বাগেরহাট, গাইবান্ধা, ফেনী, সিরাজগঞ্জ ও মুন্সিগঞ্জ; ৯ অক্টোবর ফরিদপুর, চাঁপাইনবাবগঞ্জ, মাগুরা, শেরপুর, সুনামগঞ্জ, কুষ্টিয়া ও চাঁদপুর এবং ১২ অক্টোবর ঢাকা মহানগর, ঢাকা জেলা, পঞ্চগড়, বান্দরবান, খাগড়াছড়ি, রাঙ্গামাটি ও বরগুনা জেলার নেতাদের সঙ্গে মতবিনিময় সভা করবেন।
