
মুক্তিযুদ্ধবিষয়ক মন্ত্রণালয়ের মন্ত্রী আ ক ম মোজাম্মেল হক বলেছেন, আগামী জুন মাসের মধ্যে যুদ্ধাপরাধী সংগঠন হিসেবে সরকার জামায়াতকে নিষিদ্ধ করার ব্যবস্থা নেবে।
আজ শুক্রবার দুপুরে ঢাকা বিশ্ববিদ্যালয়ের কেন্দ্রীয় খেলার মাঠে মুক্তিযুদ্ধ জাদুঘর আয়োজিত ‘মুক্তির উত্সব ২০১৪’-তে গিয়ে সাংবাদিকদের প্রশ্নের জবাবে মন্ত্রী এ কথা বলেন।
মন্ত্রী বলেন, ‘ধর্মভিত্তিক রাজনীতি নিষিদ্ধ করার পরিকল্পনা সরকারের নেই, তবে যুদ্ধাপরাধী দল হিসেবে জামায়াতে ইসলামীকে নিষিদ্ধ করা হবে। চূড়ান্ত রায় যা-ই হোক না কেন সেটা বড় কথা নয়, জামায়াতে ইসলামী নিষিদ্ধ হবেই।’
এর আগে মন্ত্রী অনুষ্ঠানে শিশু-কিশোরদের মুক্তিযুদ্ধের চেতনায় দেশ গড়ার কাজে আত্মনিয়োগ করার আহ্বান জানান। অনুষ্ঠানে মন্ত্রী মুক্তিযুদ্ধ জাদুঘর নির্মাণের জন্য পাঁচ কোটি টাকা সংগ্রহ করে দেওয়ার কথা বলেন। প্রধানমন্ত্রী শেখ হাসিনার পক্ষ থেকে এ ঘোষণা দেন তিনি। এ ছাড়া নিজস্ব তহবিল থেকে পাঁচ লাখ টাকা দেওয়ারও ঘোষণা দেন।
