
পশ্চিমবঙ্গের উত্তর ২৪ পরগনা জেলার বনগাঁ সীমান্তের গুনারমাঠ এলাকায় মঙ্গলবার সন্ধ্যায় বাংলাদেশি এক কিশোরীকে (১৩) ধর্ষণ করেছে দুই যুবক। ওই কিশোরীর বাড়ি বাংলাদেশের ফেনী জেলায়।
গতকাল বৃহস্পতিবার ভারতের সীমান্তরক্ষী বাহিনীর (বিএসএফ) পাঠানো এক বিজ্ঞপ্তিতে এ তথ্য জানানো হয়।
বিএসএফের ভাষ্য, গত মঙ্গলবার ওই কিশোরী দুজন আত্মীয়ের সঙ্গে বাংলাদেশ থেকে অবৈধপথে একটি নৌকায় করে বনগাঁর ইছামতী নদী পার হচ্ছিল। ওই নৌকায় আরও লোকজন ছিল। এ সময় নৌকায় থাকা এক ব্যক্তি পুলিশের লঞ্চ আসছে বলে চিত্কার করে। এতে হুড়োহুড়ি শুরু হলে নৌকাটি কাত হয়ে ওই কিশোরীসহ সবাই নদীতে পড়ে যায়। অন্যরা সাঁতার দিয়ে তীরে উঠতে পারলেও কিশোরী নিখোঁজ থাকে। পরে দুই যুবক কিশোরীটিকে উদ্ধার করার পর গুনারমাঠ এলাকায় ধর্ষণ করে আহত অবস্থায় ফেলে রেখে যায়। কিশোরীর গোঙানি শুনে টহলরত বিএসএফের সদস্যরা তাকে রক্তাক্ত অবস্থায় উদ্ধার করে স্থানীয় হাসপাতালে নিয়ে যায়।
চিকিত্সা শেষে গত বুধবার বাংলাদেশের কুটখালী ও ভারতের আংরাইল সীমান্তে দুই দেশের পতাকা বৈঠকের পর ওই কিশোরীকে বাংলাদেশের সীমান্তরক্ষী বাহিনীর (বিজিবি) হাতে তুলে দেওয়া হয়।
