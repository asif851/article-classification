
কলকাতা থেকে খুলনা-ঢাকার মধ্যে নতুন যাত্রীবাহী বাস-সেবা চালু হলো। আজ শনিবার ভারতীয় সময় বেলা সোয়া একটায় দিল্লি থেকে রিমোট কন্ট্রোলের মাধ্যমে এই সেবা উদ্বোধন করেন ভারতের প্রধানমন্ত্রী নরেন্দ্র মোদি, বাংলাদেশের প্রধানমন্ত্রী শেখ হাসিনা ও পশ্চিমবঙ্গের মুখ্যমন্ত্রী মমতা বন্দ্যোপাধ্যায়।
কলকাতার রাজ্য সচিবালয় নবান্নর সামনে প্রস্তুত রাখা দুটি বাস দিল্লি থেকে উদ্বোধনের পর কলকাতার কর্মকর্তারা সবুজ পতাকা নেড়ে এ সেবার সূচনা করেন। এ সময় কলকাতায় উপস্থিত ছিলেন পৌরমন্ত্রী ফিরহাদ হাকিম, শিক্ষামন্ত্রী পার্থ চট্টোপাধ্যায়, পঞ্চায়েতমন্ত্রী সুব্রত মুখার্জি ও রাজ্যের পরিবহনসচিব আলাপন বন্দ্যোপাধ্যায় প্রমুখ। বাস দুটি কলকাতা-বেনাপোল-যশোর-খুলনা হয়ে ঢাকা পৌঁছাবে।১৯৯৮ সালে প্রথম কলকাতা-ঢাকার মধ্যে যাত্রীবাহী বাস চলাচল শুরু হয়েছিল। রোববার ছাড়া প্রতিদিনই এ বাস চলছে ঢাকা ও কলকাতার মধ্যে। ২০১৫ সালে কলকাতা-ঢাকা-আগরতলার মধ্যে চালু করা হয় যাত্রীবাহী বাস চলাচল। এবারে শুরু হলো কলকাতা-খুলনা-ঢাকার মধ্যে ফের যাত্রীবাহী বাস চলাচল।
