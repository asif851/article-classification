
বাণিজ্যমন্ত্রী ও আওয়ামী লীগের উপদেষ্টা পরিষদের সদস্য তোফায়েল আহমেদ বলেছেন, পেট্রলবোমা ছুড়ে মানুষ হত্যা করা মানবতাবিরোধী অপরাধ। এই অপরাধের জন্য বিএনপির নেত্রী খালেদা জিয়ার জনতার আদালতে বিচার হবে। আজ বুধবার বিকেলে রাজধানীর বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ের সামনে জাতীয় শ্রমিক লীগের সমাবেশে তোফায়েল আহমেদ এ কথা বলেন। হরতাল অবরোধে সহিংসতার প্রতিবাদে এ সমাবেশের আয়োজন করা হয়।তোফায়েল খালেদা জিয়াকে উদ্দেশ করে বলেন, ‘জাতিসংঘের নীতিমালা অনুযায়ী এসব হত্যাকাণ্ড মানবতাবিরোধী অপরাধ। এর জন্য জনতার আদালতে আপনার বিচার হবে।’ তোফায়েল আরও বলেন, ‘বার্ন ইউনিটের আর্তনাদ আল্লাহর আরশ কাঁপিয়ে দিয়েছে। নইলে হঠাৎ আপনার ছেলের মৃত্যু হবে কেন? আমাদের মতো মানুষদের এসব কথা বলা উচিত না, তার পরও বলতে হলো।’ এ হত্যা ও সহিংসতা করে খালেদা জিয়া মানবতাবিরোধী অপরাধ করছেন বলে মন্তব্য করেন তিনি।তোফায়েল আহমেদ আরও বলেন, ‘অবরোধের মধ্যেও গাড়িতে চড়ে আপনার লোকজন জানাজায় এসেছেন। তাঁদের জন্য অবরোধ নেই। সব অবরোধ সাধারণ মানুষের জন্য, খেটে খাওয়া মানুষের জন্য। আজ যাঁরা মৃত্যুবরণ করছেন, তাঁরা কারা? তাঁরা শ্রমিক। গাড়িতে ঘুমিয়ে থাকেন, আপনার সন্ত্রাসীরা তাঁদের পেট্রলবোমা দিয়ে পুড়িয়ে মারে।’
শেখ হাসিনার গুলশান কার্যালয়ে যাওয়া প্রসঙ্গে তোফায়েল বলেন, ‘মায়ের স্নেহ নিয়ে প্রধানমন্ত্রী শোক জানাতে গিয়েছিলেন। দেশের মানুষ বুঝতে পেরেছে আপনি যে কতটুকু কী? সন্তান মারা গেল, তার পরও আপনি অবরোধ প্রত্যাহার করলেন না।’
একই সমাবেশে আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেন, ‘এরপর যদি পেট্রলবোমা সন্ত্রাস করে মানুষ পুড়িয়ে মারেন, তাহলে আপনার নেতাদেরও পেট্রলবোমা দিয়ে বাংলার মানুষ পুড়িয়ে মারবে। কেউ রেহাই পাবে না।’ খালেদা জিয়ার উদ্দেশে তিনি আরও বলেন, ‘আল্লাহকে ভয় করুন, অবরোধ কর্মসূচি প্রত্যাহার করুন।’
জাতীয় শ্রমিক লীগের সভাপতি শুক্কুর মাহমুদের সভাপতিত্বে সমাবেশে আরও বক্তব্য দেন আওয়ামী লীগের শ্রম ও জনশক্তিবিষয়ক সম্পাদক হাবিবুর রহমান সিরাজ, শ্রমিক লীগের সাধারণ সম্পাদক সিরাজুল ইসলাম প্রমুখ।
