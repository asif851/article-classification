
বান্দরবান শহরতলীর মিলনছড়ি এলাকা থেকে গতকাল মঙ্গলবার ২০৩টি গুলিসহ তিনজনকে আটক করা হয়েছে।সেনাবাহিনী ও পুলিশের কর্মকর্তারা জানান, বিকেলে বান্দরবান-চিম্বুক সড়কের মিলনছড়ি এলাকায় পুলিশের একটি তল্লাশি চৌকিতে চিম্বুকের দিক থেকে একটি অটোরিকশা থামানো হয়। এ সময় ২০৩টি গুলিসহ অটোরিকশার তিন আরোহীকে আটক করা হয়। আটক ব্যক্তিরা হলেন নিরুট ম্রো (৫৩), মেনওয়াই ম্রো (৩২), পাউসিং ম্রো (৩৫)। অটোরিকশার চালক পিউ বাবু তঞ্চঙ্গ্যাকে জিজ্ঞাসাবাদের পর ছেড়ে দেওয়া হয়।আটক তিন ব্যক্তির বাড়ি বান্দরবান সদর উপজেলায়। নিরুটের বাড়ি প্রান্তিক লেক এবং অন্য দুজনের বাড়ি চিম্বুক পাহাড়ের রামরিপাড়ায়।সূত্র জানায়, আটক ব্যক্তিরা এসব গুলি বিক্রির জন্য জেলা শহরের দিকে নিয়ে যাচ্ছিলেন বলে স্বীকার করেছেন।বান্দরবান সদর থানার ভারপ্রাপ্ত কর্মকর্তা (ওসি) ইমতিয়াজ আহমেদ ঘটনার সত্যতা নিশ্চিত করেছেন।
