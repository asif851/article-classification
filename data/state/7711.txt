
বড় বড়পুকুরিয়া কয়লা খনি দুর্নীতি মামলা বাতিল চেয়ে সাবেক মন্ত্রী ও বিএনপি নেতা আলতাফ হোসেন চৌধুরীর করা আবেদন খারিজ করে দিয়েছেন হাইকোর্ট। পাশাপাশি চার সপ্তাহের মধ্যে তাঁকে বিচারিক আদালতে আত্মসমর্পণ করতে নির্দেশ দিয়ে ওই মামলায় তাঁর ক্ষেত্রে দেওয়া স্থগিতাদেশ তুলে নেওয়া হয়েছে।
আজ বুধবার বিচারপতি এম ইনায়েতুর রহিম ও বিচারপতি সহিদুল করিমের সমন্বয়ে গঠিত হাইকোর্ট বেঞ্চ মামলা প্রশ্নে রুল খারিজ করে এ রায় দেন। এর ফলে বিচারিক আদালতে আলতাফ হোসেনের বিরুদ্ধে ওই মামলার কার্যক্রম চলতে আইনগত কোনো বাধা নেই বলে জানিয়েছেন দুদকের কৌঁসুলি খুরশিদ আলম খান।
আদালতে আলতাফ হোসেনের পক্ষে শুনানিতে ছিলেন আইনজীবী মাহবুব উদ্দিন খোকন। দুদকের পক্ষে শুনানি করেন খুরশিদ আলম খান। রাষ্ট্রপক্ষে উপস্থিত ছিলেন সহকারী অ্যাটর্নি জেনারেল ইউসুফ মাহমুদ মোর্শেদ।
আইনজীবী সূত্র বলেছে, ওই মামলা বাতিল চেয়ে আলতাফ হোসেনের করা এক আবেদনের পরিপ্রেক্ষিতে হাইকোর্ট রুলসহ তাঁর ক্ষেত্রে মামলার কার্যক্রমে স্থগিতাদেশ দিয়েছিলেন। রুলের ওপর চূড়ান্ত শুনানি শেষে এ রায় দেওয়া হয়।
বড়পুকুরিয়া কয়লাখনিতে উৎপাদন, ব্যবস্থাপনা ও রক্ষণাবেক্ষণের জন্য ঠিকাদার নিয়োগে দুর্নীতির অভিযোগে ২০০৮ সালের ২৬ ফেব্রুয়ারি খালেদা জিয়াসহ ১৬ জনের বিরুদ্ধে শাহবাগ থানায় দুদক এ মামলাটি করে।
 
