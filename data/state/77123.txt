
স্বরাষ্ট্রমন্ত্রী আসাদুজ্জামান খান কামাল বলেছেন, বর্তমানে বাংলাদেশ বিশ্বে ৩৩তম নিরাপদ দেশ হিসেবে প্রতিষ্ঠিত। তিনি বলেন, দেশীয় ও আন্তর্জাতিক চক্রান্তকারীরা বাংলাদেশের অগ্রযাত্রা ব্যাহত করতে নানা ষড়যন্ত্র করছে। আজ বৃহস্পতিবার বিকেলে ঢাকা মহানগর নাট্যমঞ্চে ঢাকা মহানগর উত্তর ও দক্ষিণ আওয়ামী লীগের নেতা-কর্মীদের সঙ্গে এক মতবিনিময় সভায় প্রধান অতিথির বক্তব্যে স্বরাষ্ট্রমন্ত্রী এসব কথা বলেন। বিশ্বনেতা হিসেবে বাংলাদেশকে এগিয়ে নিতে শেখ হাসিনার কোনো বিকল্প নেই বলে মন্তব্য করে স্বরাষ্ট্রমন্ত্রী বলেন, সব চক্রান্ত ও ষড়যন্ত্র মোকাবিলা করতে আওয়ামী লীগের নেতা-কর্মীদের প্রশাসনকে সর্বাত্মক সহযোগিতা করতে হবে। আসাদুজ্জামান খান বলেন, বিশ্বের ১০০ জন সরকারপ্রধানের মধ্যে প্রধানমন্ত্রী শেখ হাসিনার অবস্থান হচ্ছে বিশ্বে ১৩তম। তিনি বলেন, বর্তমান প্রধানমন্ত্রী শেখ হাসিনাকে ১৯ বার হত্যার চেষ্টা করা হয়েছে। এখনো চক্রান্তকারীরা তাঁর বিরুদ্ধে ষড়যন্ত্র ও চক্রান্ত করছে। ২০১৩, ২০১৪ ও ২০১৫ সালে মানুষ পুড়িয়ে হত্যা করে দেশকে যখন অরাজকতার দিকে নিয়ে যাচ্ছিল, তখন আওয়ামী লীগের নেতা-কর্মীরা যেভাবে প্রতিরোধ ও প্রতিহত করেছে, আগামী দিনেও একইভাবে দেশবিরোধী চক্রান্তকারীদের প্রতিরোধে পুলিশ ও প্রশাসনকে সব ধরনের সহায়তা করতে হবে। সভায় ঢাকা সিটি উত্তর করপোরেশনের মেয়র আনিসুল হক বলেন, ‘আমরা ইতিমধ্যে নগরবাসীর নিরাপত্তার লক্ষ্যে ৬০০ সিসি ক্যামেরা স্থাপন করেছি। আরও ৫০০ স্থাপনের কাছ চলছে।’ঢাকা দক্ষিণ সিটি করপোরেশনের মেয়র সাঈদ খোকন বলেন, অনেক ষড়যন্ত্র ও চক্রান্তকে মোকাবিলা করে সংকটের মধ্যে দেশ পরিচালনা করে শেখ হাসিনা বাংলাদেশকে সামনের দিকে এগিয়ে নিচ্ছেন। ঢাকা মেট্রোপলিটন পুলিশের কমিশনার আছাদুজ্জামান মিয়া বলেন, ‘সন্ত্রাসীদের দমনে আমরা ওয়ার্ড পর্যায়ে কমিটি গঠন ও ওঠান বৈঠক করছি। ঢাকাবাসীর নিরাপত্তা নিশ্চিত করতে আমরা সবার সহযোগিতা কামনা করছি।’ঢাকা মহানগর দক্ষিণ আওয়ামী লীগের সভাপতি আবুল হাসনাতের সভাপতিত্বে অনুষ্ঠিত সভায় আরও বক্তব্য দেন ঢাকা মহানগর দক্ষিণের সাধারণ সম্পাদক শাহে আলম মুরাদ, উত্তরের সাধারণ সম্পাদক সাদেক খান প্রমুখ। সভায় ঢাকা সিটি করপোরেশনের উত্তর এবং দক্ষিণের আওয়ামী লীগ-সমর্থিত সব কাউন্সিলর, থানা ও ওয়ার্ডের সভাপতি-সাধারণ সম্পাদকেরা উপস্থিত ছিলেন।
