
স্বাস্থ্য বিষয়ে মানুষের মধ্যে অনেক কুসংস্কার আছে। বিভিন্ন বিভ্রান্তিমূলক তথ্যে অনেকেই বিভ্রান্ত হন। এ ছাড়া ক্যানসারসহ অন্যান্য রোগে অনেকেই ভাবেন, ‘অন্যদের হয়েছে, আমার তো হয়নি।’ নিজেরও যে হতে পারে তা নিয়ে সচেতনতা নেই।মানুষকে স্বাস্থ্য নিয়ে সচেতন করতেই এগিয়ে এসেছে ইংরেজি দৈনিক ডেইলি স্টার এবং অ্যাপোলো হসপিটালস, ঢাকা। এ দুই সংস্থা যৌথভাবে ‘টু নো ইজ টু প্রিভেন্ট’ অর্থাৎ জানার মাধ্যমেই প্রতিরোধের বিষয়টি সামনে রেখে ক্যাম্পেইন শুরু করেছে।গতকাল মঙ্গলবার ডেইলি স্টার কার্যালয়ে আনুষ্ঠানিকভাবে এ ক্যাম্পেইনের যাত্রা শুরু হয়। এতে ডেইলি স্টার সম্পাদক মাহ্ফুজ আনাম এবং অ্যাপোলো হাসপাতাল ঢাকার সিইও আর বাসিল চুক্তিতে সই করেন।চুক্তিতে সই করা উপলক্ষে আয়োজিত অনুষ্ঠানে জানানো হয়েছে, ডেইলি স্টার পত্রিকার তৃতীয় পৃষ্ঠায় চার ভাগের এক ভাগ জায়গায় প্রতি সপ্তাহের রোববার এবং বৃহস্পতিবার স্বাস্থ্যবিষয়ক প্রতিবেদন ছাপা হবে।প্রাথমিক পর্যায়ে ছয় মাসের জন্য এ কার্যক্রম চলমান থাকবে। আর্টিকেল বা প্রতিবেদন বাছাইসহ অন্যান্য কাজ করবেন চুক্তিতে সই করা দুই সংস্থার প্রতিনিধিরা।অনুষ্ঠানে মাহ্ফুজ আনাম পাঠকদের জন্য এ ধরনের উদ্যোগকে ‘আই ওপেনিং ইনিশিয়েটিভস’ হিসেবে উল্লেখ করেন। এতে করে মানুষের আচরণগত পরিবর্তন ঘটবে বলেও তিনি আশা করেন।অনুষ্ঠানে অ্যাপোলো হাসপাতালের মহাব্যবস্থাপক (বিজনেস ডেভেলপমেন্ট) শাগুফা আনোয়ার বক্তব্য দেন। অন্যান্যের মধ্যে ডেইলি স্টার-এর স্বাস্থ্য পাতার ইনচার্জ চিকিৎসক তারেক সালাহউদ্দিন উপস্থিত ছিলেন। তিনি এ ক্যাম্পেইনের বিভিন্ন বিষয় তদারক করবেন।
