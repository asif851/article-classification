
চট্টগ্রাম নগরের পাঁচলাইশ থানায় ককটেল ছুড়ে মেরেছে দুর্বৃত্তরা। গতকাল রোববার রাত সাড়ে ১০টায় ছুড়ে মারা ককটেলটি বিস্ফোরিত হয়েছে। এ ঘটনায় দুজনকে আটক করা হয়।
আটককৃত ব্যক্তিরা হলেন জাহাঙ্গীর আলম (৪০) ও ইব্রাহিম (৫৫)। এ সময় একটি অ্যাম্বুলেন্সও জব্দ করা হয়। ইব্রাহিম ওই অ্যাম্বুলেন্সের চালক এবং জাহাঙ্গীর মালিক বলে জানা গেছে। জানা গেছে, থানার পেছনের দিক থেকে কে বা কারা এ ককটেল ছুড়ে মেরে পালিয়ে যায়। ককটেলটি বিকট শব্দে বিস্ফোরিত হয়। বিস্ফোরণের পরপর পুলিশ থানা থেকে বের হয়ে কাউকে খুঁজে পায়নি। কিছুক্ষণ পর এ দুজনকে থানার পেছন থেকে আটক করা হয়।
থানার পরিদর্শক (তদন্ত) মো. আজিজ উদ্দিন জানান, ককটেল বিস্ফোরণের পর বের হয়ে অ্যাম্বুলেন্স চালকসহ দুজনকে পাওয়া যায়।
প্রসঙ্গত, শনিবার পাঁচলাইশ থানার পুলিশ প্রবাহ কোচিং সেন্টারের সংবর্ধনা অনুষ্ঠান থেকে অন্তত ৩০ জনকে আটক করেছে। তাঁরা শিবিরের কর্মী বলে জানা গেছে।
