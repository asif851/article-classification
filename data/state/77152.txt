
দেশের সোনা ব্যবসায়ীদের বিভিন্নভাবে হয়রানি করা হচ্ছে বলে অভিযোগ করেছে বাংলাদেশ জুয়েলার্স সমিতি (বাজুস)। এ খাতের ব্যবসায়ী সংগঠনটি বলছে, তারা দেশের প্রচলিত সব নিয়মকানুন মেনেই ব্যবসা করতে চায়। এ জন্য দেশে বৈধভাবে সোনা আমদানি প্রক্রিয়া সহজ করাসহ একটি ব্যবসাবান্ধব নীতিমালা প্রণয়নে সরকারের কাছে দাবি জানিয়েছে বাজুস।
আজ বৃহস্পতিবার রাজধানীর প্রেসক্লাবে আয়োজিত এক সংবাদ সম্মেলনে এ সব দাবি জানায় বাজুস। সংবাদ সম্মেলনে লিখিত বক্তব্য পড়ে শোনান বাজুসের নির্বাহী কমিটির সদস্য ও সাবেক সাধারণ সম্পাদক দেওয়ান আমিনুল ইসলাম শাহীন। এ সময় বাজুসের সভাপতি গঙ্গা চরন মালাকার, সাধারণ সম্পাদক দিলীপ কুমার আগারওয়ালাসহ সংগঠনের নির্বাহী কমিটির সদস্যরা উপস্থিত ছিলেন। বাজুসের সাধারণ সম্পাদক দিলীপ কুমার আগারওয়ালা বলেন, ‘বৈধভাবে সোনা আমদানির প্রক্রিয়া বাংলাদেশে খুব জটিল, এটি সহজ করতে হবে। এ বিষয়ে একটি পূর্ণাঙ্গ নীতিমালা না হওয়া পর্যন্ত কোনো স্বর্ণ ব্যবসায়ীকে যাতে অযথা হয়রানি করা না হয়, সেটি নিশ্চিত করতে হবে।’
সোনার ব্যবসায়ীরা কী ধরনের হয়রানির শিকার হচ্ছেন—এমন প্রশ্নের জবাবে বাজুস নেতারা বলেন, পুরান ঢাকার তাঁতীবাজারে পোদ্দার শ্রেণির ব্যবসায়ীরা ক্রেতাদের কাছে কিনে সেটি রিসাইক্লিংয়ের (পুনরায় ব্যবহার) মাধ্যমে পাকা সোনা তৈরি করে ব্যবসায়ীদের কাছ বিক্রি করেন। এভাবে যুগের পর যুগ ধরে বাংলাদেশে সোনার ব্যবসা পরিচালিত হয়ে আসছে। সোনা কেনাবেচার এই প্রক্রিয়াকে অবৈধ বলে এখন ব্যবসায়ীদের হয়রানি করা হচ্ছে।
সংবাদ সম্মেলনে জানানো হয়, ব্যাগজ রুলসের মাধ্যমে প্রবাসী বাংলাদেশিরা দেশে যে সোনা নিয়ে আসেন, সেটিতে কাস্টমস কর্তৃপক্ষ কোন ছাড়পত্র দেয় না। এর ফলে কোনো ব্যক্তি যখন সোনা বা অলংকার দোকানে বিক্রি করতে যান, তখন ব্যবসায়ীরা বাধ্য হয়েই কাগজপত্র ছাড়াই তা কিনতে বাধ্য হন। এ জন্য সোনা আমদানিতে শুল্ক হার সহনীয় করতে হবে।
অনুষ্ঠানে আরও জানানো হয়, বর্তমানে ব্যবসায়ী পর্যায়ে ১ ভরি সোনা আমদানিতে ৩ হাজার টাকা আমদানি শুল্ক ও ৪ শতাংশ অগ্রিম মূসক (মূল্য সংযোজন কর) দিতে হয়। এই আমদানি শুল্ক ৩ হাজার টাকা থেকে কমিয়ে ৫০০ টাকা এবং অন্যান্য মূসক ও শুল্ক সম্পূর্ণ তুলে দেওয়ার দাবি জানান ব্যবসায়ীরা।
