
অসুস্থ থাকায় আদালতে হাজির হতে পারেননি বিএনপির চেয়ারপারসন খালেদা জিয়া। জিয়া চ্যারিটেবল ট্রাস্ট দুর্নীতি মামলার শুনানিতে আজ বৃহস্পতিবার তাঁর আদালতে হাজির হওয়ার কথা ছিল। ২২ এপ্রিল মামলার পরবর্তী শুনানি হবে।
কারাগার কর্তৃপক্ষ আদালতকে লিখিতভাবে খালেদা জিয়ার অসুস্থতার কথা জানিয়েছে। পরে দুর্নীতি দমন কমিশনের (দুদক) আইনজীবী মোশাররফ হোসেন কাজল এই মামলার পরবর্তী শুনানির তারিখ ঠিক করতে আবেদন করেন। খালেদা জিয়ার আইনজীবীরাও শুনানির দিন এক মাস পর ঠিক করার জন্য আবেদন করেন। দুই পক্ষের বক্তব্য শুনে আদালত ২২ এপ্রিল শুনানির তারিখ ঠিক করেন।
ভিডিও কনফারেন্সের মাধ্যমে এই মামলা পরিচালনা করতে আদালতের কাছে আবেদন করবেন বলে জানিয়েছেন দুদকের আইনজীবী। দুদকের আইনজীবী মোশাররফ হোসেন কাজল জানান, ভারতেও লালুপ্রসাদ যাদবের মামলার বিচারকাজ ভিডিও কনফারেন্সের মাধ্যমে শেষ করা হয়েছে।
দুদকের এই আবেদনের তীব্র বিরোধিতা করেছেন খালেদা জিয়ার আইনজীবী আব্দুর রেজ্জাক খান। তিনি বলেন, সুপ্রিম কোর্ট অনুযায়ী আদালত চলে। সংসদীয় গণতন্ত্রের সময় দুদকের পিপি এমন কথা বলতে পারেন না। ভিডিও কনফারেন্সের মাধ্যমে বিচারকাজ চলার বিষয়টিকে বাড়াবাড়ি বলে তিনি অভিহিত করেন।
দুদকের আইনজীবী মোশাররফ হোসেন আদালতকে জানান, খালেদা জিয়া আরথ্রাইটিস রোগে ভুগছেন। তাঁর চিকিৎসার ব্যবস্থা করা হয়েছে। কিন্তু মেডিকেল বোর্ডের চিকিৎসা তিনি নেবেন না। বোর্ডের ওষুধ তিনি খাচ্ছেন না। খালেদা জিয়াকে চাহিদা মোতাবেক গৃহকর্মী দেওয়া হয়েছে। তাঁকে ব্যক্তিগত চিকিৎসক দেওয়ার বিষয়টি প্রক্রিয়াধীন।
মোশাররফ হোসেন আদালতকে বলেন, খালেদা জিয়া গুরুতর অসুস্থ নন।
 
