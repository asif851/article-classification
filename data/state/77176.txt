
কক্সবাজারের টেকনাফে আজ বৃহস্পতিবার প্রথম আলো পুড়িয়েছেন ক্ষমতাসীন দলের সাংসদ আবদুর রহমান বদির সমর্থকেরা। তাঁরা প্রথম আলোর টেকনাফ প্রতিনিধিকে প্রাণনাশেরও হুমকি দিয়েছেন। আজ প্রথম আলোয় ‘তিন তালিকাতেই সাংসদ বদি’ শিরোনামে একটি সংবাদ প্রকাশিত হয়। এরই জের ধরে টেকনাফ পৌর আওয়ামী যুবলীগের ব্যানারে আজ বিকেল চারটার দিকে বাস স্টেশনের উপজেলা আওয়ামী লীগের কার্যালয়ের সামনে এই প্রতিবাদ সভা হয়। এতে সভাপতিত্ব করেন পৌর যুবলীগের সভাপতি মঞ্জুরুল করিম। সভায় শতাধিক নেতা-কর্মী উপস্থিত ছিলেন। উপজেলা আওয়ামী লীগের সভাপতি ও সাবেক সাংসদ মোহাম্মদ আলীকে উদ্দেশ করে টেকনাফ উপজেলা আওয়ামী লীগের সাবেক সভাপতি জাফর আলম চৌধুরী সভায় বলেন, ‘পত্রিকায় ষড়যন্ত্র করে নয়, মনোনয়ন পাইতে চাইলে জনতার কাতারে এসে কাজ করুন।’ তিনি অভিযোগ করেন, বদির জনপ্রিয়তায় ঈর্ষান্বিত হয়ে পত্রিকার মাধ্যমে অপপ্রচার চালাচ্ছেন মোহাম্মদ আলী। ইউনিয়ন পরিষদের সাবেক সদস্য নুরুল ইসলাম ওরফে কালু প্রথম আলো টেকনাফ প্রতিনিধি গিয়াস উদ্দিনকে প্রকাশ্যে হত্যা করার হুমকি দিয়ে উপস্থিত লোকজনের হাত তুলে সমর্থন আদায় করেন। তিনি বলেন, ‘যেখানে পাই সেখানে গিয়াসকে হত্যা করা হবে।’ এ ছাড়াও টেকনাফ আওয়ামী লীগের সহসভাপতি জহির হোসেন, সদস্য হামজালাল, উপজেলা মুক্তিযোদ্ধা কমান্ডার জহির আহমদ, সরওয়ার আলম ও মোস্তাক আহমদ সভায় উপস্থিত ছিলেন। সভা চলাকালে টেকনাফ-কক্সবাজার সড়কের ওপর আজকের প্রথম আলো পত্রিকার কয়েকটি সংখ্যায় আগুন দিয়ে পোড়ানো হয়। সভাশেষে একটি মিছিল জিরো পয়েন্ট এলাকা ঘুরে আওয়ামী লীগ কার্যালয়ের সামনে এসে শেষ হয়। প্রতিবাদ সভা প্রসঙ্গে জানতে চাইলে মোহাম্মদ আলী বলেন, ‘সাংসদ বদির বিরুদ্ধে প্রথম আলো তাদের অনুসন্ধানী প্রতিবেদন করেছে। এর সঙ্গে আমার কোনো যোগসূত্র নেই। আর প্রতিবাদ সভায় যাঁরা ছিলেন তাঁরা সাংসদেরই অনুগত লোকজন। এ প্রতিবাদ সভার সঙ্গে আওয়ামী লীগের কোনো সম্পর্ক নেই। আর শেখ হাসিনার সরকার মানব পাচার, রোহিঙ্গা আশ্রয়দাতা ও ইয়াবার বিরুদ্ধে কাজ করে যাচ্ছে। আমি এটাকে সাধুবাদ জানাই।’
 
 
আরও পড়ুন:তিন তালিকাতেই সাংসদ বদি
