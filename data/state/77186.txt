
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, সরকারপ্রধান ও আওয়ামী লীগ সভানেত্রীর হাত দিয়ে পৌরসভা নির্বাচনে অনিয়ম হয়েছে। সরকারের প্রধানের হাত দিয়েই যখন অনিয়ম শুরু, তখন এই নির্বাচন সুষ্ঠু হওয়ার আর কোনো সুযোগ থাকে না।আজ বুধবার রাজধানীর গুলশানে বিএনপির চেয়ারপারসনের কার্যালয়ে আয়োজিত এক সংবাদ সম্মেলনে মির্জা ফখরুল এমন অভিযোগ করেন।অনিয়ম সম্পর্কে ফখরুল বলেন, আইনে সুস্পষ্টভাবে বলা আছে, প্রতিটি দলের মনোনয়ন দেওয়ার ক্ষমতাপ্রাপ্ত ব্যক্তি প্রতি পৌরসভায় মেয়র পদে দল থেকে একজন করে প্রার্থীর নাম উল্লেখ করে রিটার্নিং কর্মকর্তার কাছে চিঠি পাঠাবেন। আওয়ামী লীগের এই ক্ষমতাপ্রাপ্ত ব্যক্তি দলীয় সভাপতি শেখ হাসিনা। তিনি কয়েকটি পৌরসভায় মেয়র পদে একাধিক ব্যক্তিকে দলীয় প্রার্থী উল্লেখ করে চিঠি দিয়েছেন। এই পৌরসভাগুলো হলো শরিয়তপুর সদর, বরগুনার বেতাগী, খুলনার পাইকগাছা ও মাগুরা সদর।মির্জা ফখরুল বলেন, এই চারটি ক্ষেত্রে সুস্পষ্ট তথ্য আছে। কিন্তু এর বাইরে হয়তো আরও থাকতে পারে।
বিএনপির এই নেতা অভিযোগ করেন, নির্বাচনী আইনের ১২ ধারা অনুযায়ী রিটার্নিং কর্মকর্তা প্রতিটি দলের একজনের মনোনয়নপত্র জমা নেবেন। কিন্তু তা না করে রিটার্নিং কর্মকর্তা দুজনেরই মনোনয়নপত্র জমা নিয়েছেন। এটি সম্পূর্ণ বেআইনি। এ ক্ষেত্রে আইন অনুযায়ী দুজনের মনোনয়ন বাতিল হয়ে যাওয়ার কথা, কিন্তু তা করা হয়নি।আইন অমান্য করে আওয়ামী লীগের অনেক সাংসদ ও প্রার্থী এরই মধ্যে নির্বাচনী প্রচারে নেমেছেন উল্লেখ করে বিএনপির ভারপ্রাপ্ত মহাসচিব বলেন, কিন্তু তাঁদের বিরুদ্ধে ব্যবস্থা নেওয়া হচ্ছে না। কেবল তিনজন সাংসদকে কারণ দর্শানোর নোটিশ দেওয়া হয়েছে। এটি কোনো ব্যবস্থা নেওয়া নয়। সংবাদ সম্মেলনে দলের স্থায়ী কমিটির সদস্য আবদুল মঈন খান, ভাইস চেয়ারম্যান এম হাফিজ উদ্দিন আহমেদ, আবদুল্লাহ আল নোমান, আলতাফ হোসেন, সেলিমা রহমান, যুগ্ম মহাসচিব মো. শাহজাহানসহ আরও অনেকে উপস্থিত ছিলেন।
