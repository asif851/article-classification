
যশোরের বেনাপোলে ভারতগামী দুই যাত্রীর কাছ থেকে ৫টি করে ১০টি সোনার বার উদ্ধার করা হয়েছে। উদ্ধার করা সোনার পরিমাণ এক কেজি। বারগুলো তাঁদের কোমরে জিনসের প্যান্টের সঙ্গে বিশেষভাবে সেলাই করা ছিল।আটক হওয়া ওই দুই যাত্রী হলেন ইলিয়াস আহমেদ (৪১) ও মো. মহাসীন (৩৬)। ইলিয়াসের বাড়ি শরীয়তপুরের জাজিরা উপজেলার মাতবরকান্দি গ্রামে এবং মো. মহাসীনের বাড়ি গোপালগঞ্জ সদর উপজেলার ঘোষেরচর গ্রামে।বেনাপোল শুল্ক গোয়েন্দা অধিদপ্তরের ডেপুটি কমিশনার মোহাম্মাদ সাদিক হোসেন জানান, আজ বুধবার সকালে ইলিয়াস আহমেদ ও মো. মহাসীন ভারতে যাওয়ার উদ্দেশে বেনাপোল স্থলবন্দরে আসেন। কাস্টমস এবং ইমিগ্রেশন আনুষ্ঠানিকতা সম্পন্ন করে বেলা ১১টা ১৫ মিনিটে সীমান্ত পেরিয়ে চলে যাওয়ার সময় শূন্যরেখার (নো ম্যানস ল্যান্ড) কাছাকাছি ট্রাভেল ট্যাক্স চেকিং পয়েন্টে গোপন সংবাদের ভিত্তিতে তাঁদের আটক করা হয়। এ সময় তাঁদের দেহ তল্লাশি করে পরনের জিনসের প্যান্টের কোমরে বিশেষভাবে সেলাই করা অবস্থায় ৫টি করে মোট ১০টি সোনার বার পাওয়া যায়।
প্রতিটি বারের ওজন ১০০ গ্রাম। ওই সোনা ভারতে পাচার করা হচ্ছিল। আটক দুজনকে চোরাচালানের দায়ে গ্রেপ্তার দেখানো হয়েছে। তাঁদের বেনাপোল বন্দর থানায় সোপর্দ করার প্রক্রিয়া চলছে। জব্দ করা সোনা বেনাপোল কাস্টমস গুদামে জমা দেওয়া হবে।
