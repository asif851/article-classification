
মানবতাবিরোধী অপরাধে দণ্ডিত জামায়াতের নেতা কাদের মোল্লার ফাঁসির রায় পুনর্বিবেচনার আবেদন খারিজের ঘোষণার পর আজ বৃহস্পতিবার দুপুরে রাজশাহীতে শিবির ও ছাত্রদলের কর্মীদের সঙ্গে পুলিশের সংঘর্ষ হয়েছে। ছাত্রশিবিরের কর্মীরা পুলিশের গাড়িতে হামলা করেছেন। ছাত্রদলের কর্মীদের আগ্নেয়াস্ত্র হাতে রাস্তায় দেখা গেছে।প্রত্যক্ষদর্শীরা জানান, রায় ঘোষণার পরপরই নগরের সবজিপাড়া এলাকা থেকে ছাত্রদল বিক্ষোভ মিছিল বের করে। এ সময় পুলিশের সঙ্গে তাদের সংঘর্ষ হয়। পুলিশ রাবার বুলেট ও কাঁদানে গ্যাসের শেল ছুড়ে তাদের ছত্রভঙ্গ করে দেয়। সবজিপাড়ার গলির মধ্যে এক যুবককে স্কুলব্যাগ থেকে দেশীয় অস্ত্র বের করতে দেখা যায়। পুলিশ আসতে দেখে তারা পালিয়ে যায়। এ ঘটনার পরপরই নগরের সোনাদিঘির মোড়ে মনিচত্বর এলাকায় ছাত্রশিবিরের কর্মীরা রাস্তায় আগুন জ্বেলে বিক্ষোভ করতে থাকেন। এ সময় রাজশাহী কলেজের দিক থেকে একটি পুলিশের গাড়ি আসতে দেখে তাঁরা ধাওয়া করেন। বিপদ দেখে পুলিশ গাড়িটি পিছিয়ে নিয়ে গিয়ে রাজশাহী কলেজের মহিলা হোস্টেলের কাছে রেখে নেমে যায়। শিবিরের কর্মীরা গাড়িটিতে আগুন দেওয়ার চেষ্টা করেন। আগুন লাগাতে না পেরে তাঁরা ইটপাটকেল ছুড়ে গাড়িটি ভাঙচুরের চেষ্টা চালান। এতে গাড়ির সামনের কাচ ভেঙে যায়। পুলিশ দূরে দাঁড়িয়ে রাবার বুলেট ও কাঁদানে গ্যাসের শেল ছুড়তে থাকে। কিছুক্ষণ পর পুলিশের সাঁজোয়া যান আর্মড পারসোনেল ক্যারিয়ার (এপিসি) এসে ধাওয়া দিলে শিবিরের কর্মীরা ছত্রভঙ্গ হয়ে যান।
অপরদিকে প্রায় একই সময়ে নগরের বিনোদপুর এলাকায় রাজশাহী-নাটোর সড়কের ওপর, দেবীসিংপাড়া এলাকায় ও নগরের নিউমার্কেট এলাকায় পুলিশের সঙ্গে শিবিরের সংঘর্ষ হয়।
রাজশাহী মহানগর পুলিশের উপকমিশনার (সদর) শাহ গোলাম মাহমুদ বলেন, সংঘর্ষের পর পুলিশ ছয়জনকে আটক করেছে। শিবিরের নাশকতা মোকাবিলার জন্য পুলিশের যথেষ্ট প্রস্তুতি রয়েছে।
 
