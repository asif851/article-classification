
রোহিঙ্গা শরণার্থী শিবিরে ইয়াবা অভিযানে গিয়ে মোহাম্মদ ফারুক (৩০) ও মোহাম্মদ জয়নাল (২৮) নামের কোস্টগার্ডের দুজন সদস্যকে মারধর করে আহত করেছেন রোহিঙ্গা ইয়াবা ব্যবসায়ীরা। তবে চিকিৎসক ক্ষত দেখে ধারণা করছেন, ধারালো অস্ত্রের আঘাতে এ জখম হয়েছে। আহত দুজন টেকনাফ কোস্টগার্ড স্টেশনের দায়িত্বরত সদস্য।
গতকাল বুধবার সন্ধ্যার দিকে কক্সবাজারের টেকনাফের হ্নীলার নয়াপাড়া রোহিঙ্গা শরণার্থী শিবিরের এইচ ব্লকে এ ঘটনা ঘটে।
কোস্টগার্ড টেকনাফ স্টেশন কমান্ডার লে. কমান্ডার ফয়জুল ইসলাম প্রথম আলোকে বলেন, গোপন তথ্যর ভিত্তিতে গতকাল বুধবার সন্ধ্যার দিকে ক্রেতা সেজে একটি দল নয়াপাড়া রোহিঙ্গা শরণার্থী শিবিরের এইচ ব্লকের মো. সাদেকের ঘরে সামনে গিয়ে দাঁড়ান। এ সময় কয়েকজন রোহিঙ্গা ইয়াবা ব্যবসায়ী কোস্টগার্ড সদস্যদের কাছে টাকা এনেছে কি না জানতে চাইলে পকেট থেকে টাকাগুলো বের করলেই তাঁরা সেগুলো কেড়ে নেওয়াও চেষ্টা চালান। এ সময় ইয়াবা ব্যবসায়ীরা কোস্টগার্ড সদস্যদের ওপর হামলা করেন এবং আইনপ্রয়োগকারী সংস্থার লোকজন পরিচয় পেলে তাঁরা দ্রুত পালিয়ে যান। ঘটনার সময় দুজন সদস্য আহত হয়েছেন। পরে তাঁদের হাসপাতালে নিয়ে চিকিৎসা দেওয়া হয়।
টেকনাফ উপজেলা স্বাস্থ্য কমপ্লেক্সের জরুরি বিভাগের চিকিৎসক শোভন দাস প্রথম আলোকে বলেন, একজনের বুকে ৫-৬ ইঞ্চির মতো কেটেছে এবং অন্যজনের কান প্রায় ছিঁড়ে গেছে। দুটি আঘাত দেখে ধারণা করা হচ্ছে, ধারালো অস্ত্রের আঘাতে এমন হতে পারে। আহত দুজনকে কক্সবাজার সদর হাসপাতালে পাঠানো হয়েছে।
কোস্টগার্ড টেকনাফ স্টেশন কমান্ডার লে. কমান্ডার ফয়জুল ইসলাম বলেন, প্রতিদিন রোহিঙ্গা শিবিরে লাখ লাখ ইয়াবার বেচাকেনার ঘটনা ঘটছে। এ ঘটনায় মামলা করা হবে কি না, এ প্রশ্ন করা হলে তিনি বলেন, ‘সংশ্লিষ্ট কর্তৃপক্ষে কাছ থেকে নির্দেশনা পাওয়ার অপেক্ষায় রয়েছি। তার আগে কিছুই বলা যাচ্ছে না।’
