
ঈদের আগে বিএনপির নেতা সাজিদুল ইসলামসহ নিখোঁজ আট কর্মীকে ফিরিয়ে দিতে সরকারের প্রতি দাবি জানিয়েছেন স্বজনেরা।
আজ শনিবার বেলা ১১টার দিকে জাতীয় প্রেসক্লাবের ভিআইপি লাউঞ্জে এক সংবাদ সম্মেলনে স্বজনেরা এ দাবি জানান।
গত বছরের ডিসেম্বর মাসের বিভিন্ন সময়ে ৩৮ নম্বর ওয়ার্ডের বিএনপির সাধারণ সম্পাদক সাজিদুল ইসলামসহ আটজনকে প্রশাসনের লোক পরিচয় দিয়ে কয়েকজন র‌্যাব-১ লেখা একটি গাড়িতে তুলে নিয়ে যায়। এর পর থেকে তাঁদের খোঁজ নেই।
সাজিদুল ইসলাম ছাড়া নিখোঁজ আরও সাতজন হলেন পূর্ব নাখালপাড়ার বাসিন্দা আবদুল কাদের ভূঁইয়া, পশ্চিম নাখালপাড়ার মাজহারুল ইসলাম রাসেল, মুগদার আসাদুজ্জামান, উত্তর বাড্ডার আল আমিন, শাহীনবাগের এ এম আদনান চৌধুরী ও কাওসার। তাঁরা সবাই ছাত্রদলের কর্মী বলে স্বজনেরা দাবি করেছেন। এ ছাড়া ওই দিন সাজিদুলের খালাতো ভাই জাহিদুল করিম নিখোঁজ হন। তিনি কোনো দলের সঙ্গে সম্পৃক্ত নন বলে পরিবারের স্বজনেরা জানিয়েছেন।
সংবাদ সম্মেলনে লিখিত বক্তব্য পড়েন আইন ও সালিশ কেন্দ্রের পরিচালক নূর খান। সংবাদ সম্মেলনে উপস্থিত ছিলেন আইনজীবী শাহদীন মালিক, নাগরিক ঐক্যের আহ্বায়ক মাহমুদুর রহমান মান্না, মানবাধিকার কর্মী শিরিন হক, গণস্বাস্থ্য কেন্দ্রের প্রতিষ্ঠাতা জাফরউল্লাহ চৌধুরী প্রমুখ ।
আইনজীবী শাহদীন মালিক বলেন, ‘এখন টেলিভিশনে কাউকে কাউকে র‌্যাবের পক্ষে কথা বলতে দেখি। আমি দেখি, শুনি আর ভাবি যে দেশে ৮০০ লোককে একটি বাহিনী মেরে ফেলেছে তাদের পক্ষে কীভাবে কথা বলা হয়।’
নাগরিক ঐক্যের আহ্বায়ক মাহমুদুর রহমান মান্না বলেন, ‘র‌্যাব এলিট ফোর্স নয়। র‌্যাব ইজ আ কিলার ফোর্স।’
