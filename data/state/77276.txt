
মানুষের জীবন রক্ষায় এবং রোগীদের চিকিৎসাসেবা নিশ্চিত করার জন্য চিকিৎসক ও সেবিকাদের ধর্মঘট বন্ধের নির্দেশনা চেয়ে হাইকোর্টে রিট করেছে মানবাধিকার সংগঠন হিউম্যান রাইটস অ্যান্ড পিস ফর বাংলাদেশ (এইচআরপিবি)।আজ রোববার হাইকোর্টের সংশ্লিষ্ট শাখায় এইচআরপিবির পক্ষে রিট আবেদনটি করেন সুপ্রিম কোর্টের আইনজীবী মনজিল মোরসেদ। এতে চিকিৎসক ও সেবিকাদের ধর্মঘট ডাকার পেছনে যারা দায়ী, তাদের বিরুদ্ধে প্রয়োজনীয় পদক্ষেপ গ্রহণের নির্দেশনা চাওয়া হয়েছে।
এ ছাড়া রিটে চিকিৎসক বা সেবিকারা কাজের সময়ে ধর্মঘট বা কর্মবিরতি করেন কি না, তা প্রতি সপ্তাহে দুবার পরিদর্শন করতে স্বাস্থ্য অধিদপ্তরের মহাপরিচালককে তিন সদস্যের একটি কমিটি গঠন করার নির্দেশনাও চাওয়া হয়েছে।
মনজিল মোরসেদ সাংবাদিকদের বলেন, দেশের চিকিৎসক-সেবিকারা বিভিন্ন কারণে বিভিন্ন সময় ধর্মঘট ও কর্মবিরতিতে যান। এতে দেশের বিভিন্ন হাসপাতালে রোগীদের সীমাহীন দুর্ভোগ পোহাতে হয়। এ অবস্থা বিবেচনায় নিয়ে হাইকোর্টে রিট আবেদনটি করা হয়েছে।
