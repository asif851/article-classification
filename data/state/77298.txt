
জঙ্গি সংগঠন ‘ইসলামিক স্টেটের’ (আইএস) দুই সদস্যকে গ্রেপ্তার করেছে ঢাকা মহানগর পুলিশের গোয়েন্দা শাখার (ডিবি) সদস্যরা। এঁরা হলেন আমিনুল ইসলাম বেগ ও সাকিব বিন কামাল। গতকাল রাজধানীর উত্তরার ১৪ নম্বর সেক্টরের ১১ নম্বর সড়কের একটি বাসা থেকে আমিনুল ও মোহাম্মদপুরের সাকিবকে গ্রেপ্তার করা হয়। এঁদের মধ্যে আমিনুল ইসলাম বেগ বাংলাদেশে নিষিদ্ধ জঙ্গি সংগঠন জামাআতুল মুজাহিদীনের (জেএমবি) আঞ্চলিক সমন্বয়কের পদে রয়েছেন। তবে আইএসের প্রতিনিধি হিসেবে এ দেশে অর্থ, অস্ত্র ও সদস্য সংগ্রহ করে আসছিলেন। এ দুটি সংগঠনের সদস্য ছিলেন সাকিব। আজ মিন্টো রোডে ডিএমপির মিডিয়া সেন্টারে সংবাদ সম্মেলনে এ কথা জানান ডিবির যুগ্ম কমিশনার মনিরুল ইসলাম। ডিবি উত্তরের অতিরিক্ত উপকমিশনার মো. শাহজাহান জানান, আমিনুল ইসলাম বাংলাদেশে একটি বহুজাতিক প্রতিষ্ঠানের প্রকৌশলী হিসেবে উর্ধ্বতন পদে কাজ করছিলেন।  সাংবাদিকদের মনিরুল ইসলাম বলেন, দুজনই উচ্চবিত্ত পরিবারের সন্তান ও তথ্যপ্রযুক্তিতে দক্ষ। আইএসের নির্দেশিত খিলাফত প্রতিষ্ঠাই তাঁদের লক্ষ্য ছিল। এজন্য আমিনুল ইসলাম অর্থ, অস্ত্র ও বিস্ফোরক দ্রব্য সংগ্রহ করে দেশের গুরুত্বপূর্ণ স্থান ও বিশিষ্ট ব্যক্তিদের ওপরে হামলার পরিকল্পনা করছিলেন। এর মাধ্যমে দেশে কথিত খেলাফত প্রতিষ্ঠার উদ্দেশ্য ছিল তাঁদের।
