
নাটোরের বাগাতিপাড়ায় উপজেলায় বৃহস্পতিবার সকালে এসএসসি পরীক্ষা কেন্দ্রে এক ছাত্রীকে লাঞ্ছিত করার অভিযোগ উঠেছে। বাগাতিপাড়া মডেল পাইলট উচ্চ বিদ্যালয় কেন্দ্রের একটি কক্ষে ঢুকে ওই ছাত্রীকে প্রকাশ্যে লাঞ্ছিত করে পালিয়ে গেছে বহিরাগত এক তরুণ।
পরীক্ষাকেন্দ্র সূত্র ও প্রত্যক্ষদর্শীরা জানান, কারিগরি শিক্ষা বোর্ডের অধীনে বৃহস্পতিবার সকালে পরীক্ষা চলছিল। বহিরাগত এক তরুণ আচমকা এক কক্ষে ঢুকে প্রকাশ্যে ওই পরীক্ষার্থীর ওপর চড়াও হয়। তাকে মারপিট করে। ছাত্রীর কান্না শুনে অন্য পরীক্ষার্থীদের মধ্যে আতঙ্ক ছড়িয়ে পড়ে। আশপাশের ছাত্রীরা মেয়েটিকে রক্ষার চেষ্টা করে। পরে ওই তরুণ কেন্দ্র ছেড়ে যায়। বিষয়টি জানতে পেরে কেন্দ্র সচিব হুমায়ূন কবিরসহ অন্যান্য শিক্ষক ও পুলিশ সদস্যরা সেখানে আসেন।
হামলার শিকার হওয়া ছাত্রীর ভাষ্য, ওই তরুণ তার পরিচিত। সে বখাটে। প্রায় প্রতিদিন তাকে উত্ত্যক্ত করে। সে এর প্রতিবাদ করেছে। তাই রাগ থেকে ওই তরুণ তাকে অপদস্থ করতে পরীক্ষার কক্ষে ঢুকে তাকে মারপিট করে প্রতিশোধ নিয়েছে। ওই তরুণের উপযুক্ত শাস্তি চায় সে।
নাম প্রকাশে অনিচ্ছুক এক অভিভাবক জানান, পুলিশের নিরাপত্তা বেষ্টনী পার হয়ে শিক্ষকদের সামনে কীভাবে এক ছাত্রীকে মারপিট করল তা তাঁদের বোধগম্য নয়। এ ব্যাপারে সংশ্লিষ্টদের গাফিলতি রয়েছে।
কেন্দ্র সচিব খালিদ হোসেন জানান, এ ব্যাপারে তাৎক্ষণিক থানায় লিখিত অভিযোগ করা হয়েছে। এ ছাড়া প্রশাসনকেও জানানো হয়েছে। ঘটনার জন্য কারা দায়ী তা খতিয়ে দেখা হচ্ছে।
থানার ভারপ্রাপ্ত কর্মকর্তা (ওসি) মনিরুল ইসলাম বলেন, শুধু পুলিশকে দায়ী করলে হবে না। যারা কেন্দ্রে দায়িত্ব পালন করছিলেন, তাঁরা কি করলেন তা খতিয়ে দেখতে হবে। তবে পুলিশের পক্ষ থেকে অভিযুক্ত ওই তরুণকে গ্রেপ্তারের চেষ্টা চলছে।
