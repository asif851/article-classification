
রংপুরের মিঠাপুকুরে এক ব্যবসায়ীকে হত্যার দায়ে চারজনকে মৃত্যুদণ্ড ও একজনকে তিন বছরের সশ্রম কারাদণ্ড দিয়েছেন আদালত। আজ বুধবার দুপুরে রংপুরের অতিরিক্ত জেলা ও দায়রা জজ আবু জাফর মোহাম্মদ কামরুজ্জামান এ রায় দেন।
মৃত্যুদণ্ডপ্রাপ্ত ব্যক্তিরা হলেন জেলার পীরগাছা উপজেলার সিরাজুল ইসলাম (৩৩), একই এলাকার জুয়েল মিয়া (৩২), মো. সুজন (৩৫) ও বগুড়ার শাহিন মিয়া (৩২)। এঁদের মধ্যে সিরাজুল গ্রেপ্তার হয়ে কারাগারে আছেন। অন্য তিনজন পলাতক। এ ছাড়াও বগুড়ার আলম মিয়া (৩৫) নামের এক ব্যক্তির তিন বছরের সশ্রম কারাদণ্ড ও পাঁচ হাজার টাকা জরিমানা অনাদায়ে এক বছরের সশ্রম কারাদণ্ড দেওয়া হয়েছে। তিনিও পলাতক। আদালতের রাষ্ট্রপক্ষের আইনজীবী অতিরিক্ত পিপি ফারুক মোহাম্মদ রেয়াজুল করিম মামলার উদ্ধৃতি দিয়ে জানান, ২০১২ সালের ২৩ আগস্ট রাতে জেলার মিঠাপুকুর উপজেলা বাজার থেকে পাশের উপজেলা পীরগাছার বড় পানসিয়া এলাকায় মোটরসাইকেল করে একা নিজ বাড়ি ফিরছিলেন ব্যবসায়ী চুন্নু মিয়া (৪৫)। পথে মিঠাপুকুর উপজেলার নীলের কুঠি এলাকার জালালগঞ্জ গ্রামে তাঁর মোটরসাইকেল আটকিয়ে আসামিরা তাঁকে কুপিয়ে মোটরসাইকেল ছিনিয়ে পালিয়ে যায়। গুরুতর আহত চুন্নুকে রংপুর মেডিকেল কলেজ হাসপাতালে নেওয়ার পথে তিনি মারা যান।
একদিন পর ২৫ আগস্ট নিহত চুন্নুর ভাই আলতাফ হোসেন বাদী হয়ে পাঁচজনকে আসামি করে মিঠাপুকুর থানায় হত্যা মামলা দায়ের করেন।
একই বছরের ১৩ ডিসেম্বর পাঁচ আসামির বিরুদ্ধে আদালতে অভিযোগপত্র দেন মিঠাপুকুর থানার তৎকালীন ভারপ্রাপ্ত কর্মকর্তা (ওসি) রেজাউল করিম।
