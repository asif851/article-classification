
চট্টগ্রামের হাটহাজারী বাজারে নির্মাণাধীন ভবনের ছয়তলা থেকে পড়ে এক নির্মাণশ্রমিকের মৃত্যু হয়েছে। আজ সোমবার বেলা ১১টার দিকে পৌরসভার কাচারি সড়কে আলী মমতাজ শপিং কমপ্লেক্সে এ দুর্ঘটনা ঘটে।নিহত ব্যক্তির নাম মোহাম্মদ তৈমুর রহমান (৪৫)। তাঁর বাড়ি চাঁপাইনবাবগঞ্জের ভোলারহাট থানার পীরগঞ্জ গ্রামে।চট্টগ্রাম মেডিকেল কলেজ পুলিশ ফাঁড়ির পরিদর্শক মোহাম্মদ জহিরুল হক ভূঁইয়া প্রথম আলোকে বলেন, হাটহাজারী থেকে ওই ব্যক্তিকে হাসপাতালে আনলে কর্তব্যরত চিকিৎসক তাঁকে মৃত ঘোষণা করেন। তাঁর মাথায় আঘাত লাগে। লাশ মর্গে রাখা হয়েছে।
আলী মমতাজ শপিং কমপ্লেক্সের নিরাপত্তাকর্মী মোহাম্মদ আবদুস সামাদ বলেন, মার্কেটের ছয়তলার পশ্চিম পাশে প্লাস্টারের কাজ করার সময় নিচে পড়ে যান ওই শ্রমিক।  হাটহাজারী থানার পরিদর্শক (ওসি) বেলাল উদ্দীন জাহাঙ্গীর জানান, লাশ হাসপাতালের মর্গে আসে। ঘটনার কারণ অনুসন্ধানে তদন্ত চলছে।
