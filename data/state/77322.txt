
রাজশাহীর চারঘাটে টেলিফোন এক্সচেঞ্জের বিতরণকেন্দ্রে আগুন দিয়েছে দুর্বৃত্তরা। বাঘা উপজেলায় পররাষ্ট্র প্রতিমন্ত্রীর সমাবেশস্থলের পাশেও বোমা বিস্ফোরণের ঘটনা ঘটেছে। এ ছাড়া গাজীপুরে পল্লী বিদ্যুৎ কার্যালয়ে পেট্রলবোমা নিক্ষেপ এবং ফেনীতে পেট্রলপাম্পে হামলা-ভাঙচুর করেছে দুর্বৃত্তরা। আগুন দেওয়া হয়েছে পাম্পে থাকা একটি ট্রাকেও।বিএনপির নেতৃত্বাধীন ২০-দলীয় জোটের লাগাতার অবরোধ কর্মসূচির ৩৯তম দিন ছিল গতকাল শুক্রবার। এদিন রাত ১০টা পর্যন্ত গত ২৪ ঘণ্টায় চার জেলায় সহিংসতার খবর পাওয়া গেছে। আগুন দেওয়া হয়েছে তিনটি যানবাহনে। ভাঙচুর করা হয়েছে আরও দুটি।৫ জানুয়ারির ‘একতরফা’ নির্বাচনের মাধ্যমে গঠিত আওয়ামী লীগ সরকারের পদত্যাগের দাবিতে গত ৬ জানুয়ারি থেকে লাগাতার অবরোধ কর্মসূচি চলছে। তবে এর দুই দিন আগেই শুরু হয়েছে সহিংসতা। ক্রসফায়ারে নিহত ১৯ জনসহ সহিংসতায় এখন পর্যন্ত নিহত হয়েছেন ৮৭ জন; আহত ব্যক্তির সংখ্যা সহস্রাধিক। আগুন দেওয়া হয়েছে ৫৩৩টি যানবাহনে এবং ভাঙচুর করা হয়েছে আরও ৫৫৬টি।নাশকতার আশঙ্কা, সহিংসতায় জড়িত সন্দেহ, মামলা ও অন্যান্য ঘটনায় গতকাল গ্রেপ্তার বা আটক করা হয় ৪১ জনকে।রাজধানীতে পিকআপ ভ্যানে আগুন: গতকাল রাত ১০টার দিকে রাজধানীর শান্তিনগরে একটি পিকআপ ভ্যানে আগুন দেয় দুর্বৃত্তরা। খবর পেয়ে ফায়ার সার্ভিসের কর্মীরা আগুন নিভিয়ে ফেলেন। আগুনে ভ্যানটির আংশিক পুড়ে গেছে।এ ছাড়া মিরপুরের কচুক্ষেত এলাকায় অভিযান চালিয়ে গতকাল সকালে ১১ জনকে আটক করেছে ভাষানটেক থানার পুলিশ। গতকাল রাতে থানার কর্তব্যরত কর্মকর্তা উপপরিদর্শক (এসআই) আবুল বাশার এ তথ্য নিশ্চিত করে জানান, এখনো তাঁদের বিরুদ্ধে কোনো মামলা হয়নি। যাচাই-বাছাই চলছে।টেলিফোন এক্সচেঞ্জে আগুন: রাজশাহীর চারঘাট টেলিফোন এক্সচেঞ্জের প্রধান বিতরণকেন্দ্র (এমডিএফ-মেইন ডিস্ট্রিবিউশন ফ্রেম) পুড়িয়ে দিয়েছে দুর্বৃত্তরা। গত বৃহস্পতিবার রাতে এ নাশকতার ঘটনা ঘটে।এক্সচেঞ্জের লাইনম্যান বাক্কার আলী জানান, রাত তিনটার দিকে হঠাৎ কার্যালয়ের চারপাশে পোড়া গন্ধ ছড়িয়ে পড়ে। বিষয়টি টের পেয়ে তিনি বিভিন্ন কক্ষ তল্লাশি করেন। একপর্যায়ে এমডিএফ কক্ষে আগুন দেখেন। ছড়িয়ে পড়ার আগেই তিনি আগুন নিভিয়ে ফেলতে সক্ষম হন।চারঘাট মডেল থানার ওসি খন্দকার গোলাম মোর্ত্তুজা বলেন, রাতে ঘটনা ঘটেছে। পুলিশকে বেলা ১১টার দিকে খবর দেওয়া হয়েছে। এমডিএফ কক্ষের ভেতরে দেশলাইয়ের কয়েকটি কাঠি পেয়েছেন। ধারণা করা হচ্ছে, ভেতর থেকেই এ ঘটনা ঘটানো হয়েছে। তদন্ত করা হচ্ছে বিষয়টি।প্রতিমন্ত্রীর সমাবেশের পাশে বোমা বিস্ফোরণ: রাজশাহীর বাঘায় গতকাল সন্ধ্যায় পররাষ্ট্র প্রতিমন্ত্রী শাহরিয়ার আলমের সমাবেশ শেষ হওয়ার পর পাশের একটি মাঠে বোমা বিস্ফোরণের ঘটনা ঘটেছে।স্থানীয় লোকজন জানান, হরতাল-অবরোধ, পেট্রলবোমায় মানুষ হত্যার প্রতিবাদে বাঘার মীরগঞ্জ উচ্চবিদ্যালয় মাঠে ইউনিয়ন আওয়ামী লীগের আয়োজনে বিকেলে সমাবেশের আয়োজন করা হয়। সমাবেশে প্রধান অতিথি ছিলেন পররাষ্ট্র প্রতিমন্ত্রী শাহরিয়ার আলম। সমাবেশের শেষ মুহূর্তে লোকজন যখন বাড়ি ফেরার প্রস্তুতি নিচ্ছিলেন, তখন সমাবেশস্থল থেকে ২৫০-৩০০ গজ দূরে মীরগঞ্জ কলেজমাঠে বিকট শব্দে তিনটি বোমার বিস্ফোরণ ঘটে। এতে সমাবেশস্থল ও আশপাশে আতঙ্ক ছড়িয়ে পড়ে।বাঘা থানার ভারপ্রাপ্ত কর্মকর্তা (ওসি) আমিনুর রহমান জানান, মাগরিবের নামাজ পড়ে মন্ত্রী যখন নাশতা করতে যান, তখন পাশের কলেজমাঠে বিস্ফোরণের শব্দ পাওয়া যায়। দুর্বৃত্তরা যাতে সমাবেশস্থলের দিকে না এগোয়, সে জন্য পুলিশ পাঁচটি ফাঁকা গুলি করেছে। এ ঘটনায় কেউ হতাহত হয়নি।পল্লী বিদ্যুৎ কার্যালয়ে হামলা: গাজীপুর পল্লী বিদ্যুৎ সমিতির ছায়াবীথি আঞ্চলিক কার্যালয়ে পেট্রলবোমা হামলা চালিয়েছে দুর্বৃত্তরা। গত বৃহস্পতিবার রাতে এ হামলায় পুড়ে গেছে প্রায় অর্ধশত মিটার। এ ব্যাপারে জয়দেবপুর থানায় মামলা হয়েছে।ওই কার্যালয়ের উপমহাব্যবস্থাপক প্রকৌশলী নুর মোহাম্মদ জানান, রাত নয়টার দিকে কার্যালয়ের বারান্দায় কে বা কারা পেট্রলবোমা ছুড়ে মারে। এ সময় বারান্দার গ্রিলে বাধা পেয়ে বোমাটি বাইরে বিস্ফোরিত হয়। তবে আগুনে বারান্দায় রাখা অর্ধশত মিটার পুড়ে গেছে।পেট্রলপাম্পে হামলা-ভাঙচুর: ফেনীর দাগনভূঞায় গতকাল ভোরে একটি পেট্রলপাম্পে হামলা করেছে দুর্বৃত্তরা। এ সময় তারা একটি তেলবাহী গাড়িসহ দুটি গাড়ি ও তেল বিতরণের মিটার ভাঙচুর এবং একটি ট্রাকে অগ্নিসংযোগ করে।ক্ষতিগ্রস্ত পাম্পের মালিক উত্তম কুমার দাস জানান, ফেনী-নোয়াখালী সড়কের দাগনভূঞার রামনগর বাঁধের গোড়া এলাকায় সততা ফিলিং স্টেশনে মুখোশধারী একদল দুর্বৃত্ত ওই হামলা চালায়। ভাঙচুর চালিয়ে একটি ট্রাকে আগুন দিলে স্থানীয় লোকজন এসে আগুন নেভান।যুবদলের দুজনকে গণপিটুনি: কিশোরগঞ্জের ভৈরবে বাসে আগুন দিয়ে পালানোর সময় যুবদলের দুই নেতাকে পিটুনির পর পুলিশে দিয়েছে জনতা। বৃহস্পতিবার রাতে ময়মনসিংহ-ভৈরব আঞ্চলিক মহাসড়কের ভৈরবের স্টেডিয়াম এলাকায় এ ঘটনা ঘটে। তবে আটক ব্যক্তিরা বলেন, ব্যক্তিগত প্রয়োজনে তাঁরা কুলিয়ারচর থেকে ভৈরবে এসেছিলেন। বাসটি জ্বলার সময় পাশের পথ দিয়ে হেঁটে যাচ্ছিলেন তাঁরা। পরে স্থানীয় লোকজন তাঁদের ধরেন। আটক ব্যক্তিরা হলেন কুলিয়ারচর উপজেলার ছয়সুতী ইউনিয়নের ৮ নম্বর ওয়ার্ড যুবদলের সভাপতি সজল হাসান এবং একই ইউনিয়নের যুবদলের কর্মী মনির মিয়া।ঢাকার বাইরের আরও চিত্র: সাতক্ষীরার তালা উপজেলার বালিয়াদহা গ্রামের একটি বাড়ি থেকে পাঁচটি পেট্রলবোমা উদ্ধার করেছে র্যাব। গতকাল ভোররাতে এক অভিযানে গ্রামের রাশেদ সানার বাড়ি থেকে এসব পেট্রলবোমা উদ্ধার করা হয়। এ ছাড়া চট্টগ্রামের বহদ্দারহাট এলাকার খাজা রোড এলাকা থেকে বৃহস্পতিবার দিবাগত রাত দেড়টার দিকে আরও পাঁচটি পেট্রলবোমা ও সাতটি ককটেল উদ্ধার করেছে র্যাব। ফেনী বাইপাস এলাকার দেবীপুরের একটি কবরস্থান থেকে তিনটি পেট্রলবোমা ও এক লিটার পেট্রল উদ্ধার করেছেন আনসার সদস্যরা।ফেনীতে এসএসসি পরীক্ষা চলাকালে গতকাল সকালে ফেনী সেন্ট্রাল হাইস্কুলের পাশে দুটি ককটেলের বিস্ফোরণ ঘটে।
