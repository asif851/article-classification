
সুন্দরবনের খালে অর্থের বিনিময়ে জেলেদের মাছ শিকারে সহায়তা করার অভিযোগে বন বিভাগের কর্মকর্তাসহ চারজনকে সাময়িক বরখাস্ত করা হয়েছে। বরখাস্তের পাঁচ দিন পর আজ সোমবার বিষয়টি প্রকাশ্যে আসে।সাময়িক বরখাস্ত ব্যক্তিরা হলেন সুন্দরবন পূর্ব বিভাগের চাঁদপাই রেঞ্জের চাঁদপাই স্টেশন কর্মকর্তা (এসও) মো. নুরুজ্জামান, বন প্রহরী কাইয়ুম শেখ (এফজি), নৌকাচালক (বিএম) সাইফুল ইসলাম ও আবদুর রব।তদন্তে বন বিভাগের এই চারজনের বিরুদ্ধে অভিযোগের সত্যতা মেলায় সুন্দরবন পূর্ব বিভাগের বিভাগীয় বন কর্মকর্তা (ডিএফও) মো. মাহমুদুল হাসান তাঁদের সাময়িক বরখাস্ত করেন। বন বিভাগের অভ্যন্তরীণ শাস্তি বলে গণমাধ্যমকর্মীদের আগে বিষয়টি অবহিত করা হয়নি বলে জানান ওই কর্মকর্তা।
আজ সোমবার দুপুরে ডিএফও মাহমুদুল হাসান বলেন, ১ নভেম্বর সুন্দরবন পূর্ব বিভাগের চাঁদপাই রেঞ্জে মাছ শিকারের জন্য নিষিদ্ধ আন্ধারিয়া খালে পাঁচটি জেলে নৌকা প্রবেশ করে মাছ শিকার করছিল। এ সময় বন বিভাগের দায়িত্বরত কর্মীরা দুটি নৌকা আটক করে অর্থের বিনিময়ে ছেড়ে দেয় বলে অভিযোগ ওঠে। ওই অভিযোগের ভিত্তিতে চাঁদপাই রেঞ্জের সহকারী বন সংরক্ষক (এসিএফ) মেহেদী জামানকে ঘটনা তদন্ত করতে নির্দেশ দেওয়া হয়। তদন্তে চাঁদপাই রেঞ্জের স্টেশন কর্মকর্তা মো. নুরুজ্জামানসহ চারজনের সম্পৃক্ততা পেয়ে ৮ নভেম্বর তাঁদের বিরুদ্ধে একটি প্রতিবেদন জমা দেন তিনি। ওই প্রতিবেদনের ভিত্তিতে চারজনকে সাময়িক বরখাস্ত করে তাঁদের কর্মস্থল থেকে সরিয়ে নেওয়া হয়েছে। এ ছাড়া তাঁদের বিরুদ্ধে বিভাগীয় মামলার প্রস্তুতি চলছে বলে জানান ওই কর্মকর্তা।
