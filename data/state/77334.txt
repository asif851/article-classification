
সাবেক পররাষ্ট্র প্রতিমন্ত্রী রিয়াজ রহমানের ওপর হামলা, রংপুরে বাসে অগ্নিসংযোগের ফলে কয়েকজন যাত্রীর হতাহতের ঘটনা এবং দেশের বিভিন্ন জায়গায় চলমান সহিংসতায় উদ্বেগ প্রকাশ করেছেন ঢাকায় নিযুক্ত ব্রিটিশ হাইকমিশনার রবার্ট ডব্লিউ গিবসন।আজ ঢাকার ব্রিটিশ হাইকমিশনের এক বিজ্ঞপ্তিতে এ কথা জানানো হয়।রিয়াজ রহমানের ওপর আক্রমণের ঘটনায় নিন্দা জানিয়েছেন গিবসন। রংপুরে বাসে আক্রমণের ফলে লোকজনের প্রাণহানি ও আহত হওয়ার ঘটনায় গভীরভাবে দুঃখ প্রকাশ করেন। ক্ষতিগ্রস্ত মানুষ এবং তাদের পরিবারের প্রতি সমবেদনাও জানান তিনি।রবার্ট গিবসন বলেন, ‘আমি বাংলাদেশ সরকারের কাছে এসব ঘটনার যথাযথ তদন্তের এবং দায়ীদের বিচারের আওতায় আনার আহ্বান জানাচ্ছি। যুক্তরাজ্য সব পক্ষকে সংযত থাকা, পরিমিতিবোধের চর্চা, আইনের শাসনের প্রতি শ্রদ্ধাশীল থাকা এবং সহিংসতা ও স্বাভাবিক জীবনযাত্রায় বিঘ্ন সৃষ্টির এ পুনরাবৃত্তি থেকে নিষ্কৃতি পেতে সংলাপে বসার আহবান জানিয়ে আসছে।’
