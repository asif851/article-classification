
সড়ক, নৌ ও রেলপথ বন্ধ করে দিয়ে সরকার সারা দেশ থেকে রাজধানী ঢাকাকে বিচ্ছিন্ন করে ফেলেছে। রাজধানীর ভেতরে যাতে কোনো বাস ঢুকতে না পারে, সে জন্য পথে পথে পুলিশ ও সরকারি দলের নেতা-কর্মীরা পাহারা বসিয়েছেন।১৮-দলীয় জোটের ঢাকা অভিমুখে ‘গণতন্ত্রের অভিযাত্রা’ কর্মসূচি আজ রোববার। এ কর্মসূচি ঠেকাতে গত শুক্রবার থেকেই তৎপরতা শুরু করেছে সরকার। সরকারি দল আওয়ামী লীগ এই অভিযাত্রা প্রতিহত করার ডাক দিয়েছে। গতকাল শনিবার কড়া নজরদারি ভেদ করে ঢাকা অভিমুখে যে অল্প কিছু বাস চলেছে, সেগুলো মানিকগঞ্জ, ধামরাই, গাজীপুরসহ বিভিন্ন স্থানে আটকে দেয় পুলিশ। পাহারারত পুলিশ ও সরকারি দলের লোকজন যাত্রীদের বাস থেকে নেমে যেতে বাধ্য করে। তল্লাশির নামে বিভিন্ন স্থানে ট্রেন থামিয়ে যাত্রীদের নামিয়ে দেওয়া হয়। ঢাকার আশপাশে সিএনজিচালিত অটোরিকশা, ইজিবাইক ও রিকশা থেকেও যাত্রীদের নামিয়ে দেওয়ার ঘটনা ঘটেছে।ঢাকা ও ঢাকার বাইরে থেকে অধিকাংশ ট্রেন ছাড়েনি। অল্প যে কটা ট্রেন ঢাকার বাইরে থেকে ছেড়েছে, সেগুলোও পথে পথে আটকে রাখা হয়। লঞ্চ ছিল পুরোপুরি বন্ধ। কুয়াশার অজুহাতে ফেরিও চলেনি পুরোদমে।সব মিলিয়ে কাল দুর্ভোগের চরম রূপ দেখেছে দেশের মানুষ। কোনো ঘোষণা ছাড়াই সরকারের পুরো প্রশাসন, সরকারি দল ও সমর্থক সংগঠনগুলো যেভাবে অবরোধের মতো পরিস্থিতি সৃষ্টি করেছে, তাতে মানুষের অসহায়ত্ব প্রকাশ করা ছাড়া আর কিছুই করার ছিল না।দূরপাল্লার মতো গতকাল রাজধানী শহরের ভেতরেও বাস চলেনি। বাসের অভাবে দিনভর কর্মব্যস্ত ঢাকাবাসী রিকশা, পায়ে হেঁটে, রিকশাভ্যানে চলেছেন। কাউকে কাউকে মালবাহী পিকআপ ভ্যানে চড়ে গন্তব্যে যেতে দেখা গেছে।কল্যাণপুর, ফার্মগেট, মিরপুর, সায়েদাবাদসহ রাজধানীর বিভিন্ন এলাকায় সরকার-সমর্থকদের লাঠির মধ্যে জাতীয় পতাকা বেঁধে মিছিল করে সড়কে অবস্থান নিতে দেখা গেছে। এ সময় হাজার হাজার মানুষকে যানবাহনের অপেক্ষায় দাঁড়িয়ে থাকতে দেখা যায়।কল্যাণপুর বাসস্ট্যান্ডে স্কুলশিক্ষক মার্জিয়া বেগম ক্ষোভ প্রকাশ করে বলেন, ‘এ এক অদ্ভুত দেশ! বড় লোকের গাড়ি চলছে কিন্তু সাধারণ মানুষের বাস চলতে পারবে না। এ কেমন রাজনীতির শিকার আমরা! আসলে দেশটা স্কুলের বাচ্চাদের যেমন খুশি তেমন সাজো খেলার মতো হয়ে গেছে।’রাজধানীতে চলাচলকারী অন্তত ১০টি পরিবহনের মালিকের সঙ্গে কথা বলে জানা গেছে, শুক্রবার রাতেই পুলিশ ও সরকার-সমর্থক পরিবহন নেতারা তাঁদের বলে দিয়েছেন, শনিবার থেকে কোনো বাস যেন রাস্তায় না নামে। পুলিশের পক্ষ থেকে প্রচার করা হয়েছে নির্বাচনের দায়িত্ব পালনের জন্য অন্তত ৫০০ বাস রিকুইজিশন করা হবে। রাস্তায় পেলেই এগুলো রিকুইজিশন করা হবে।রেলপথ: আজ বিকেলের আগে ঢাকায় যাতে কোনো ট্রেন না আসে, সেই নির্দেশনা দেওয়া হয়েছে রেলের কর্মকর্তাদের। এর মধ্যে কিছু ট্রেন বিভিন্ন গন্তব্য থেকে ছাড়া হলেও সেগুলো পথে পথে দাঁড় করিয়ে রাখা হবে। ট্রেনের টিকিট বিক্রিও বন্ধ রয়েছে। অগ্রিম যারা টিকিট কেটেছিল, সেগুলো ফেরত নেওয়া হয়েছে।প্রতিদিন গড়ে ১২২টি ট্রেন ঢাকায় আসা-যাওয়া করে। গত শুক্রবার রাত ১২টা থেকে গতকাল সন্ধ্যা পর্যন্ত মাত্র ছয়টি ট্রেন ঢাকায় প্রবেশ করে এবং সাতটি ট্রেন ছেড়ে যায়।ঢাকা-নারায়ণগঞ্জ পথে দৈনিক ১৬ জোড়া ট্রেন আসা-যাওয়া করে। গতকাল ভোরে একটি ট্রেন নারায়ণগঞ্জ গিয়ে আবার সকালেই ফিরে আসে। আর সারা দিন কোনো ট্রেন চলেনি ওই পথে। গত শুক্রবার রাতে চট্টগ্রাম থেকে তূর্ণা নিশীথা ও চট্টগ্রাম মেইল ছেড়ে আসে। সন্ধ্যা পর্যন্ত এগুলো ঢাকায় পৌঁছায়নি। গতকাল সারা দিন একমাত্র সুবর্ণ এক্সপ্রেস চট্টগ্রাম থেকে ছাড়ে। রাজশাহী ও সিলেট থেকে কোনো ট্রেনই ছাড়েনি।জামালপুর থেকে আসা আন্তনগর যমুনা এক্সপ্রেস ও ব্রহ্মপুত্র ট্রেন দুটি দিনভর ময়মনসিংহ স্টেশনে আটকে রাখা হয়। কিশোরগঞ্জ-ঢাকা পথের আন্তনগর এগারসিন্ধুর এক্সপ্রেস ও কিশোরগঞ্জ এক্সপ্রেস ট্রেন দুটি ভৈরব বাজার থেকে ফিরে যায়। লালমনিরহাট এক্সপ্রেস ট্রেন শুক্রবার ও শনিবার ঢাকার উদ্দেশে ছেড়ে আসেনি।সড়কপথ: কাল সকাল থেকেই গাবতলী টার্মিনালের প্রবেশমুখ দখল করে সরকারি দলের শ্রমিক সংগঠনের নেতা-কর্মীরা গানের আসর বসান। সেখানে দিনভর চলে বাউল গান। সড়কে গানের আসর বসিয়ে যান চলাচল নিয়ন্ত্রণ করতে দেখা যায় ফুলবাড়িয়া টার্মিনালেও। মহাখালী ও সায়েদাবাদ টার্মিনালে গানের আসর না থাকলেও সরকার-সমর্থক পরিবহন নেতাদের লাঠি হাতে পাহারা দিতে দেখা যায়। সায়েদাবাদ টার্মিনালের প্রায় সব বাস কাউন্টার বন্ধ রয়েছে। একটি কাউন্টার খোলা পেয়ে ব্যবস্থাপক মামুন মিয়াকে জিজ্ঞেস করলে তিনি বলেন, ‘মালিক কইছে খুইল্যা রাখতে, যদি সন্ধ্যার পরে বাস ছাড়ে তাইলে টিকিট বেচতে কইছে।’মহাখালী বাস টার্মিনালের প্রবেশমুখে ময়মনসিংহের ভালুকার আবদুল মজিদ বলেন, ১১ দিন বঙ্গবন্ধু মেডিকেল বিশ্ববিদ্যালয় হাসপাতালে চিকিৎসা শেষে বাড়ি যাওয়ার জন্য টার্মিনালে এসেছেন। কিন্তু এসে দেখেন বাস চলছে না। ঢাকায় থাকার মতো আত্মীয় নেই তাঁর। সঙ্গে থাকা স্ত্রীকে নিয়ে টার্মিনালেই একটি পাটি বিছিয়ে বসে ছিলেন। মজিদ বলেন, অটোরিকশা ভাড়া করতে চেয়েছিলেন। দুই হাজার টাকা হাঁকার পর আর সাহস হয়নি।নারায়ণগঞ্জের মেঘনা সেতুর টোলপ্লাজা এলাকায় যানবাহন তল্লাশির নামে যাত্রীবাহী বাসে পুলিশের বিরুদ্ধে চাঁদাবাজির অভিযোগ পাওয়া গেছে।সোনারগাঁয় আসমা পরিবহনের চালক আলমগীর হোসেন অভিযোগ করেন, মিতা হক ও সোহেল রানা নামের দুই যাত্রীর হাতব্যাগ ও মানিব্যাগ ছিনিয়ে নিয়েছে পুলিশ। অটোরিকশা চালক আবদুল হক জানান, পুলিশ তাঁর দুই যাত্রীকে বিএনপির কর্মী বলে মামলায় ফাঁসানোর ভয় দেখিয়ে আড়াই হাজার টাকা আদায় করে।এ ব্যাপারে সোনারগাঁ থানার ভারপ্রাপ্ত কর্মকর্তা (ওসি) আতিকুর রহমান খান বলেন, চাঁদাবাজির অভিযোগ তদন্ত করে ব্যবস্থা নেওয়া হবে।টঙ্গীতে পুলিশ হাত মাইকে বাস না চালাতে ও একসঙ্গে পাঁচজনের বেশি না চলতে নির্দেশ দেয়। টঙ্গী-কালীগঞ্জ পথের চলনবিল পরিবহনের বাসের চালক মাসুম বলেন, তিনি তিনবার বাসে যাত্রী নিয়ে ঢাকায় প্রবেশের চেষ্টা করেছেন। কিন্তু প্রতিবারই টঙ্গীতে আটকে দেওয়া হয়েছে। চাঁপাইনবাবগঞ্জ থেকে ছেড়ে আসা একটি বাস ৩০ জন যাত্রীসহ রাজশাহীর বোয়ালিয়া থানায় নিয়ে যায় পুলিশ।ভারত থেকে বেনাপোল হয়ে চট্টগ্রামের উদ্দেশে ছেড়ে আসা একটি বাসের ৩৫ জন যাত্রী আটকা পড়েন। এঁদেরই একজন প্রণব দাস বিকেল সাড়ে চারটার দিকে বলেন, তাঁদের বাসটি ধামরাইয়ে আটকে দেওয়া হয়েছে। পরিবারের সদস্যদের নিয়ে এখন অসহায় অবস্থা। তিনি জানান, তাঁদের বাসের আগে-পিছে আরও কয়েক শ গাড়ি আটকে আছে। নৌপথ: বরিশাল, পটুয়াখালী, পিরোজপুর, ভোলা, ঝালকাঠিসহ দেশের দক্ষিণাঞ্চল থেকে লঞ্চ চলাচল বন্ধ ছিল। প্রশাসন ও সরকারি দলের লোকজনের চোখ ফাঁকি দিয়ে ছোট ছোট ঘাট থেকে কয়েকটি লঞ্চ ছেড়ে ঢাকায় পৌঁছালে পুলিশ যাত্রীদের তল্লাশি করে এবং কয়েকজনকে গ্রেপ্তারও করে। ভোলার প্রায় ২১ লাখ মানুষের প্রধান যাতায়াত লঞ্চে। শুক্রবার রাত থেকে জেলা থেকে চলাচলকারী ২০ পথে কোনো লঞ্চ, সি-ট্রাক ও ট্রলার চলেনি। শুক্রবার রাতে বরিশাল নৌবন্দর থেকে ঢাকার উদ্দেশে ছাড়ার সময় চারটি লঞ্চ আটকে প্রায় ১০ হাজার যাত্রী নামিয়ে দেয় পুলিশ। শিশু, নারী, বৃদ্ধ, অসুস্থ রোগীসহ অসংখ্য মানুষ শীতের রাতে দুর্ভোগে পড়েন।লঞ্চ থেকে নামিয়ে দেওয়ার অভিযোগ করে রোকসানা বেগম বলেন, ‘আমাদের সঙ্গে তামাশা করা হচ্ছে। বাচ্চাদের নিয়ে এখন কোথায় যাব। আমরা আওয়ামী লীগ-বিএনপি চিনি না। দুর্ভোগ বুঝতে পারি।’জানতে চাইলে বরিশালে নৌ-নিরাপত্তা ও ট্রাফিক বিভাগের উপপরিচালক আবুল বাসার মজুমদার বলেন, পুলিশ নিষেধাজ্ঞা জারি করেছে। বরিশাল মহানগর পুলিশের উপকমিশনার (দক্ষিণ) টি এ মোজাহিদুল ইসলাম বলেন, নিরাপত্তার কারণেই লঞ্চ ছেড়ে যায়নি। রাজধানীতে অন্তহীন দুর্ভোগ: শুক্রবার সকালে মাকে সোহরাওয়ার্দী হাসপাতালে ভর্তি করে ধামরাইয়ের গ্রামের বাড়িতে গিয়েছিলেন নাসিমা আক্তার। শনিবার সকালে তিনি ফেরেন অনেক প্রতিকূলতার মধ্যে। কাল দুপুরে সোহরাওয়ার্দী হাসপাতালের সামনে নাজমা বলেন, বাড়ি থেকে মায়ের জন্য কিছু রান্না করে নিয়ে এসেছিলেন। ধামরাই থেকে লোকাল বাসে উঠে সাভার আসার পর সরকারি দলের সমর্থকেরা তাঁকে বাস থেকে নামিয়ে দেয়। এরপর ইজিবাইকে হেমায়েতপুর আসার পর সেখানে পুলিশ আটকে দেয়। এরপর ইঞ্জিনচালিত রিকশায় গাবতলী আসার পথে আমিনবাজারে আরেকবার পুলিশের বাধা। সব শেষে গাবতলী টার্মিনালে বাধা পেরিয়ে সোহরাওয়ার্দী হাসপাতালে আসতে তাঁর সময় লেগেছে সাড়ে পাঁচ ঘণ্টা। টাকা খরচ হয়েছে ৩০০।(প্রতিবেদন তৈরিতে তথ্য দিয়ে সহায়তা করেছেন সংশ্লিষ্ট এলাকার প্রতিনিধিরা)
 
