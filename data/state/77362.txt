
বঙ্গোপসাগরে প্রায় ১০০টি মাছ ধরার নৌকা থেকে ৫০ লাখ টাকা মূল্যের জাল ও মাছ ধরার সরঞ্জাম লুট করার পর শতাধিক জেলেকে ধরে নিয়ে গেছে জলদস্যুরা।
অপহরণ থেকে বেঁচে যাওয়া জেলেরা বলেছেন, জলদস্যুদের দুটি দল জাহাঙ্গীর বাহিনী ও ফরিদ বাহিনীর সদস্যরা গতকাল বৃহস্পতিবার রাত থেকে আজ শুক্রবার সকাল পর্যন্ত এই লুটতরাজ ও অপহরণের ঘটনা ঘটায়। 
ইউএনবির খবরে বলা হয়, অপহূত জেলেরা বাগেরহাট, পটুয়াখালী, ভোলা ও বরগুনা জেলা থেকে মাছ ধরতে এসেছিলেন।
খবরে বলা হয়, শরণখোলা উপজেলা মত্স্যজীবী সমিতির সভাপতি আবুল হোসেন ইউএনবিকে বলেন, জলদস্যুদের ওই দুই বাহিনীর ৫০-৬০ জন সশস্ত্র সদস্য আকস্মিক আক্রমণ করে জেলেদের অপহরণ করে এবং মূল্যবান জিনিসপত্র নিয়ে যায়। তিনি বলেন, জলদস্যুরা মুক্তিপণ দাবি করে নৌকাগুলো থেকে জেলেদের তুলে নিয়ে যায়।
অপহরণ থেকে রক্ষা পাওয়া জেলেরা বলেছেন, জলদস্যুরা প্রত্যেক জেলের মুক্তির জন্য ৫০ হাজার টাকা করে চেয়েছে।
কোস্টগার্ডের মংলা পূর্বাঞ্চলের লেফটেন্যান্ট কমান্ডার আলাউদ্দিন বলেন, জেলে অপহরণের খবর পেয়ে কোস্টগার্ড সদস্যরা সুন্দরবনের দরজখাল এলাকায় অভিযান চালিয়েছে। অভিযানের সময় কোস্টগার্ড সদস্যরা জলদস্যুদের একটি চক্রকে গুঁড়িয়ে দিয়েছে। তিনি বলেন, অপহূত জেলেদের উদ্ধারে বাহিনীর পক্ষ থেকে দ্রুতই অভিযান চালানো হবে।
