
কুড়িগ্রাম জেলার ফুলবাড়ী উপজেলার বালাটারী সীমান্তে ভারতের সীমান্তরক্ষী বাহিনীর (বিএসএফ) গুলিতে বাংলাদেশি যুবক আবু বক্কর (৩৬) আহত হয়েছেন। আজ শনিবার সকাল আটটার দিকে ভারতের নারায়ণগঞ্জ বিএসএফ ক্যাম্পে এ ঘটনা ঘটে।
আহত আবু বক্করকে স্বজনরা চিকিৎসার জন্য রংপুরে পাঠিয়েছে। তাঁর বাড়ি নাওডাঙ্গা ইউনিয়নের গোড়ক মন্ডল গ্রামে।
বর্ডার গার্ড বাংলাদেশের (বিজিবি) বালারহাট ক্যাম্পের হাবিলদার হুমায়ূন কবীরের ভাষ্য, আন্তর্জাতিক সীমান্ত পিলার ৯৩১ এর ১ এস এর কাছে গরু চরাতে গেলে বিএসএফ তাঁকে লক্ষ্য করে গুলি ছোড়ে। আবু বক্করের ডান পায়ের ঊরুতে গুলি লাগে। নো-ম্যান্স ল্যান্ড এলাকায় তিনি সংজ্ঞাহীন অবস্থায় পড়েছিলেন। বিএসএফ তাঁকে মৃত ভেবে চলে যায়। পরে এলাকাবাসী উদ্ধার করে প্রাথমিক চিকিৎসা দিয়ে উন্নত চিকিৎসার জন্য রংপুরে পাঠিয়ে দেয়।
হুমায়ূন কবীর জানান, বিজিবির পক্ষ থেকে কড়া প্রতিবাদ জানিয়ে পতাকা বৈঠকের জন্য বিএসএফকে চিঠি দেওয়া হয়েছে।
