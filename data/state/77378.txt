
র‍্যাপিড অ্যাকশন ব্যাটালিয়নের (র‍্যাব) মহাপরিচালক বেনজীর আহমেদ বলেছেন, ‘জঙ্গি দমন একটি চলমান প্রক্রিয়া। জঙ্গি দমনে সময় বেঁধে দেওয়া ঠিক হবে না। এর আগেও দেশ জঙ্গি উত্থান দেখেছিল। তা রাষ্ট্র দমন করেছে। আপনারাসহ এবারও দেশবাসী তা দমন করবে।’রংপুর নগরের কেরানীপাড়া এলাকায় পুলিশ অফিসার্স মেস মাঠে গতকাল রোববার বিকেলে সাংবাদিকদের সঙ্গে মতবিনিময়কালে এসব কথা বলেন বেনজীর। বেনজীর আহমেদ বলেন, এই মুহূর্তে দেশে ক্রান্তিকাল চলছে। দৈনন্দিন জীবনে মানুষের নানা সমস্যা হচ্ছে। সাধারণ মানুষের বিরুদ্ধে যুদ্ধ ঘোষণা করে কিছুই অর্জিত হবে না। বরং রাষ্ট্রের উন্নয়ন ব্যাহত হবে। গাইবান্ধায় শিশুসহ নিরীহ বাসযাত্রীদের পুড়িয়ে হত্যা করার ঘটনায় তীব্র ক্ষোভ প্রকাশ করে বেনজীর বলেন, সেখানে যা ঘটেছে তা মর্মান্তিক এবং পৈশাচিক। যেসব নরপিশাচ খুনি ও জঙ্গি এ নিষ্ঠুর হত্যাকাণ্ড ঘটিয়েছে, তাদের বিরুদ্ধে দৃষ্টান্তমূলক ব্যবস্থা নেওয়া হবে।
