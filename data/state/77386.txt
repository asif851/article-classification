
বাংলাদেশ পরিবেশ আইনবিদ সমিতির (বেলা) প্রধান নির্বাহী সৈয়দা রিজওয়ানা হাসানের স্বামী আবু বকর সিদ্দিকের অপহরণের সঙ্গে জড়িত সন্দেহভাজনদের তালিকা খতিয়ে দেখছে পুলিশের গোয়েন্দা শাখা (ডিবি)। গতকাল শুক্রবার নারায়ণগঞ্জে আদালতে আবু বকর জবানবন্দি দিয়েছেন, তা ধরে তদন্তকাজ চলছে।আজ মিন্টো রোডে ডিএমপির তথ্যকেন্দ্রে সাংবাদিকদের এ কথা জানান ঢাকা মহানগর পুলিশের (ডিএমপি) যুগ্ম কমিশনার মনিরুল ইসলাম।আবু বকরের অপহরণ খুব সুপরিকল্পিতভাবে নিপুণতার সঙ্গে ঘটানো হয়েছে জানিয়ে মনিরুল ইসলাম বলেন, ‘এ ঘটনা সম্পর্কে যত তথ্য পাওয়া যাবে, তা তদন্ত করে দেখা হবে। যারা এই অপহরণ করেছে, কী কারণে করছে, সেসব খুঁজে বের করাই উদ্দেশ্য।’ডিএমপির যুগ্ম কমিশনার মনিরুল ইসলাম জানান, নারায়ণগঞ্জের ভুঁইগড় এলাকায় আবু বকরের অপহরণের সময় যেসব জিনিস ব্যবহার করা হয়েছে, সেগুলোর অনুসন্ধানে কাজ চলছে। সব বিষয়ে আবু বকরের পরিবারের সঙ্গে যোগাযোগ রয়েছে বলে জানান তিনি। 
 
