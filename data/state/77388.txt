
ঢাকা মেডিকেল কলেজ হাসপাতালের শিক্ষানবিশ চিকিত্সকেরা তাঁদের কর্মবিরতির কর্মসূচি প্রত্যাহার করেছেন। আজ সোমবার সন্ধ্যায় স্বাস্থ্য প্রতিমন্ত্রী জাহিদ মালেক ঢাকা মেডিকেল কলেজে গিয়ে শিক্ষানবিশ চিকিত্সকদের সঙ্গে বৈঠকের পর তাঁরা কর্মবিরতি প্রত্যাহারের ঘোষণা দেন।
প্রসঙ্গত, শনিবার রাতে রাজধানীর চানখাঁরপুল এলাকায় ঢামেক হাসপাতালের শিক্ষানবিশ চিকিত্সকদের ওপর হামলা চালায় দুর্বৃত্তরা। তিন সহকর্মীর ওপর হামলার প্রতিবাদে এবং হামলাকারীদের গ্রেপ্তারের দাবিতে কর্মবিরতি পালন শুরু করেন শিক্ষানবিশ চিকিত্সকেরা।আজ জাহিদ মালেক বলেন, হামলাকারী যে বা যারাই হোক না কেন, তাদের গ্রেপ্তার করে শাস্তি দেওয়া হবে। দুর্বৃত্তদের গ্রেপ্তার করতে নির্দেশ দেওয়া হয়েছে।
সাধারণ রোগীদের চিকিত্সা বন্ধ করে কর্মবিরতি না করার জন্য চিকিত্সকদের প্রতি আহ্বান জানান প্রতিমন্ত্রী। তিনি এ ধরনের হামলাকে তিনি দুঃখজনক ও নিন্দনীয় বলে মন্তব্য করেন।
এ সময়ে প্রতিমন্ত্রীর সঙ্গে স্বাস্থ্য অধিদপ্তরের মহাপরিচালক দীন মো. নুরুল হক, বাংলাদেশ মেডিকেল অ্যাসোসিয়েশনের (বিএমএ) মহাসচিব ইকবাল আর্সলান প্রমুখ উপস্থিত ছিলেন।
অপর এক সংবাদ বিজ্ঞপ্তিতে জানানো হয়েছে, যুক্তরাষ্ট্রে অবস্থানরত স্বাস্থ্যমন্ত্রী মো. নাসিমও চিকিত্সকদের ওপর হামলার নিন্দা জানিয়েছেন। পাশাপাশি চিকিত্সাসেবা বন্ধ না রাখার অনুরোধ জানিয়েছেন।
