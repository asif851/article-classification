
রাজধানীর কদমতলীর ওয়াসা পুকুরপাড় এলাকায় র‍্যাবের সঙ্গে কথিত বন্দুকযুদ্ধে ইমরান (৩৫) নামে এক যুবক নিহত হয়েছেন। র‍্যাব বলছে, তিনি মাদক ব্যবসায়ী।
গতকাল শুক্রবার দিবাগত রাত সোয়া নয়টার দিকে এ ঘটনা ঘটে। ইমরানের কাছ থেকে একটি পিস্তল, পাঁচটি গুলি, ৬৯ হাজার ৮০০ টাকা উদ্ধার করা হয়েছে বলে জানিয়েছে র‍্যাব।
র‍্যাব-১০-এর অতিরিক্ত পুলিশ সুপার মোহম্মদ মহিউদ্দীন ফারুকী বলেন, মাদক ব্যবসায়ীরা অবস্থান করছেন—এমন সংবাদের ভিত্তিতে র‍্যাবের সদস্যরা সাদাপোশাকে ওয়াসা পুকুরপাড় এলাকায় অভিযান চালান। তাঁদের উপস্থিতি টের পেয়ে মাদক ব্যবসায়ীরা গুলি ছুড়তে শুরু করেন। এ সময় র‍্যাবও পাল্টা গুলি চালায়। পরে একজনকে মৃত অবস্থায় পানিতে পাওয়া যায়। তিনি আরও বলেন, ‘বন্দুকযুদ্ধে’ র‍্যাবের তিন সদস্য আহত হয়েছেন।
 
