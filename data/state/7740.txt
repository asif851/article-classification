
মানবতাবিরোধী অপরাধের মামলায় বিএনপির স্থায়ী কমিটির সদস্য সালাউদ্দিন কাদের (সাকা) চৌধুরীকে ফাঁসির আদেশ দেওয়ার প্রতিবাদে চট্টগ্রাম ও রাঙামাটিতে বিএনপির ডাকে আজ বুধবার সকাল-সন্ধ্যা হরতাল চলছে। এখন পর্যন্ত কোথাও কোনো ধরনের অপ্রীতিকর ঘটনার খবর পাওয়া যায়নি। তবে পিকেটিং করার চেষ্টাকালে চট্টগ্রাম নগরের বিভিন্ন স্থান থেকে আটজনকে আটক করেছে পুলিশ।চট্টগ্রাম: সকালে নগরের কাজির দেউড়ি, লাভলেইন, নাসিমন ভবনের সামনে হরতালকারীরা জড়ো হয়ে পিকেটিং করার চেষ্টা করে। এ সময় পুলিশ ধাওয়া দিয়ে সে সব জায়গা থেকে আটজনকে আটক করে। কোতোয়ালি থানার পরিদর্শক নেজাম উদ্দিন আটকের বিষয়টি নিশ্চিত করেছেন।নগরের বিভিন্ন গুরুত্বপূর্ণ মোড়ে পুলিশ মোতায়েন রয়েছে। নাসিমন ভবনের বিএনপির দলীয় কার্যালয়ের সামনে বিপুলসংখ্যক পুলিশ মোতায়েন রয়েছে। কিছু নেতা-কর্মীকে কার্যালয়ে দেখা গেছে।প্রধান প্রধান সড়কে বাস, রিকশার পাশাপাশি অটোরিকশা ও অটোটেম্পো চলতে দেখা গেছে।
রাঙামাটি: হরতালের শুরুর মুহূর্তে রাঙামাটি শহরের বনরূপা, রেজারবাজার, তবলছড়ি, ভেদভেদী ও কলেজগেট এলাকায় হরতালকারীরা টায়ার জ্বালিয়ে পিকেটিং করার চেষ্টা করে।
হরতালের কারণে শহরের সব ধরনের যান চলাচল বন্ধ রয়েছে। স্কুল-কলেজ খোলা থাকলেও শিক্ষার্থীদের উপস্থিতি কম।
কোতোয়ালি থানার ভারপ্রাপ্ত কর্মকর্তা (ওসি) মো. সাইফুল আলম চৌধুরী জানান, শান্তিপূর্ণভাবে হরতাল পালিত হচ্ছে। সকালে কয়েকটি জায়গায় হরতালকারীরা পিকেটিং করার চেষ্টা করলে পুলিশ বাধা দেয়।
