
কিশোরগঞ্জে  বিপুল পরিমাণ অনুমোদনহীন ওষুধ জব্দ করেছেন ভ্রাম্যমান আদালত। এই ওষুধ বিক্রির অপরাধে দুই ব্যক্তিকে দুই বছর করে কারাদণ্ড ও ৫০ হাজার টাকা করে জরিমানা করা হয়েছে। গতকাল মঙ্গলবার আদালত ওই অভিযান পরিচালনা করেন।
জেলা প্রশাসন সূত্রে জানা গেছে, জ্যেষ্ঠ নির্বাহী হাকিম আবু তাহের মোহাম্মদ সাঈদের নেতৃত্বে গতকাল সকালে শহরের রেলস্টেশনের কাছে দুটি ব্যবসাপ্রতিষ্ঠানে অভিযান চালানো হয়। এ সময় চোখের ড্রপ, কানের ড্রপ, দাঁতের, চর্ম, যৌন রোগসহ নানা রোগের ওষুধ জব্দ করা হয়। এসব ওষুধ স্থানীয়ভাবেই তৈরি করা হয়েছে।
উপজেলা প্রশাসন সূত্রে আরও জানা গেছে, অনুমোদনহীন ওষুধ বিক্রির অপরাধে হাবিব স্টোরের মালিক লাল মিয়া (৪৫) ও রমজান স্টোরের মালিক মো. রমজান আলীকে (৭০) দুই বছর করে বিনাশ্রম কারাদণ্ড, ৫০ হাজার টাকা করে জরিমানা, অনাদায়ে আরও তিন মাসের বিনাশ্রম কারাদণ্ড দিয়েছেন আদালত। এ সময় আদালতকে সহায়তা করেন ড্রাগ ইন্সপেক্টর ফুয়ারা ইয়াসমিন ও সদর থানার পুলিশ।
সদর থানার পুলিশ জানায়, দুই ব্যবসায়ী লাল মিয়া ও মো. রমজান আলীর কোনো ট্রেড লাইসেন্সও ছিল না। তাঁদের কাছ থেকে ফুটপাতের ব্যবসায়ীরা এসব ওষুধ কিনে নিয়ে যেতেন। রমজান বহু বছর ধরে ট্রেনে ও বাজারে ফেরি করে ওষুধ বিক্রি করেছেন।
