
ব্রাহ্মণবাড়িয়ার কসবা উপজেলায় গতকাল বুধবার গভীর রাতে গণপিটুনিতে ডাকাত সন্দেহে এক ব্যক্তি নিহত হয়েছে। তবে তাঁর পরিচয় পাওয়া যায়নি, বয়স আনুমানিক ৩০ বছর।
ঘটনাস্থলের আশপাশের এলাকার লোকজনের সঙ্গ কথা বলে পুলিশ জানায়, গতকাল বুধবার দিবাগত রাত দুইটার দিকে সিএনজিচালিত দুটি অটোরিকশা চারগাছ বাজার থেকে তিনলাখপীর আসছিল। পথে রাইতলা এলাকায় একদল ডাকাত গতিরোধ করে ডাকাতির চেষ্টা করে। এ সময় যাত্রীরা পাল্টা আক্রমণ চালায়। একপর্যায়ে এক ডাকাত মাটিতে পড়ে যায়। অন্যরা পালিয়ে যায়। পরে গণপিটুনিতে অজ্ঞাত ওই ব্যক্তি ঘটনাস্থলেই মারা যায়। খবর পেয়ে রাতেই পুলিশ ঘটনাস্থল থেকে লাশ উদ্ধার করে।
কসবা থানার উপপরিদর্শক (এসআই) মো. মজিবুর রহমান প্রথম আলোকে বলেন, লাশ উদ্ধার করে রাতেই ব্রাহ্মণবাড়িয়া সদর হাসপাতালের মর্গে পাঠানো হয়েছে। এ ঘটনায় থানায় হত্যা মামলার প্রস্তুতি চলছে।
 
