
ময়মনসিংহ সদর উপজেলার চর ঈশ্বরদিয়া ইউনিয়ন পরিষদের (ইউপি) চেয়ারম্যান মোর্শেদুল আলম জাহাঙ্গীরের ওপর হামলার ঘটনায় জড়িত ব্যক্তিদের গ্রেপ্তারের দাবিতে গতকাল রোববার মানববন্ধন হয়েছে। ময়মনসিংহ শহরতলির শম্ভুগঞ্জ বাজারে বিভিন্ন শ্রেণি-পেশার মানুষ ও শিক্ষার্থীরা এ কর্মসূচি পালন করেন।ময়মনসিংহ টাউন হল মাঠে ৯ মার্চ জালাল মেলা চলাকালে দুষ্কৃতকারীর ছোড়া ইটের আঘাতে মোর্শেদুল আলম আহত হন। পরে তিনি ময়মনসিংহ মেডিকেল কলেজ হাসপাতালে চিকিৎসা নেন। এ ঘটনায় অজ্ঞাতপরিচয় কয়েকজনকে আসামি করে কোতোয়ালি মডেল থানায় মামলা করা হয়েছে।শম্ভুগঞ্জ বাজারে গতকাল সকাল সাড়ে ১০টার দিকে মানববন্ধন শুরু হয়। সদর উপজেলার চর নিলক্ষীয়া ও চর ঈশ্বরদিয়া ইউনিয়নের বিভিন্ন শ্রেণি-পেশার মানুষ অংশ নেন। তাঁরা শম্ভুগঞ্জ মোড়ে সড়ক অবরোধ করেন। প্রায় ৩০ মিনিট ময়মনসিংহ থেকে কিশোরগঞ্জ, শেরপুর ও নেত্রকোনা সড়কে সব ধরনের যান চলাচল বন্ধ থাকে। পরে তাঁরা সড়ক থেকে সরে যান।মানববন্ধনে মোসলেম উদ্দিনের সভাপতিত্বে বক্তব্য দেন ময়মনসিংহ সদর উপজেলা পরিষদের সাবেক চেয়ারম্যান ফয়জুর রহমান ফকির।
 
