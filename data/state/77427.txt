
ছয় ঘণ্টা পর উত্তর ও দক্ষিণাঞ্চলের সঙ্গে ঢাকার রেলযোগাযোগ শুরু হয়েছে। সিরাজগঞ্জের উল্লাপাড়া রেলস্টেশনে গতকাল শুক্রবার দিবাগত রাত সোয়া তিনটার দিকে মালবাহী ট্রেনের ইঞ্জিন লাইনচ্যুত হলে এই রুটে ট্রেন চলাচল বন্ধ হয়ে যায়। সকাল সোয়া নয়টার দিকে ট্রেন চলাচল আবার শুরু হয়।
ঘটনাস্থল থেকে পাকশী রেলওয়ের ব্যবস্থাপক অসীম কুমার জানান, সকাল সোয়া আটটার দিকে উদ্ধারকারী ট্রেন ঘটনাস্থলে পৌঁছায়। নয়টার দিকে ইঞ্জিনটি তোলা হয়। লাইনটি ঠিক করার পর ট্রেন চলাচল শুরু হয়।
অসীম কুমার আরও জানান, এক লাইন থেকে অন্য লাইনে যাওয়ার সংযোগস্থলে ত্রুটির কারণে ইঞ্জিনটি লাইনচ্যুত হয়েছিল।
এ ঘটনায় পশ্চিমাঞ্চলীয় রেলওয়ে বিভাগের চার সদস্যবিশিষ্ট তদন্ত কমিটি গঠন করা হয়েছে। তদন্ত কমিটির প্রধান হলেন রেলওয়ে বিভাগীয় পরিবহন কর্মকর্তা শওকত জামিল মোহসিন, বিভাগীয় প্রকৌশলী কামরুজ্জামান, আসাদুল হক ও শহিদুল ইসলাম। কমিটিকে তিন কর্মদিবসের মধ্যে প্রতিবেদন দাখিল করতে বলা হয়েছে।
সকালে উল্লাপাড়া রেলওয়ে স্টেশনমাস্টার মো. সামসুল আলম জানান, ভারত থেকে আসা পাথরবোঝাই মালবাহী ট্রেনের ইঞ্জিনের পয়েন্ট সেটিংয়ে (এক লাইন থেকে অন্য লাইনে যাওয়ার সংযোগস্থল) ভুল হওয়ায় ছয়টি চাকা লাইনচ্যুত হয়। এতে ১ ও ২ নম্বর লাইনটি বন্ধ হয়ে গেছে। ঢাকার সঙ্গে উত্তরাঞ্চলের ১৬ জেলা এবং খুলনা, যশোর, কুষ্টিয়া ও চুয়াডাঙ্গার সব ধরনের ট্রেন চলাচল বন্ধ হয়ে যায়। পদ্মা, রংপুর, একতা, নীলসাগরসহ ছয়টি আন্তনগর ট্রেন বিভিন্ন জায়গায় আটকা পড়ে। যাত্রীরা দুর্ভোগে পড়েন।
আরও পড়ুন:ঢাকার সঙ্গে উত্তর ও দক্ষিণের ট্রেন চলাচল বন্ধ
