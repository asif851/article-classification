
নওগাঁর বদলগাছী উপজেলায় গত শনিবার দিবাগত রাতে এক রাজমিস্ত্রিকে পিটিয়ে হত্যা করা হয়েছে। একই রাতে মান্দা উপজেলায় এক তরুণকে গাছের সঙ্গে বেঁধে পিটিয়ে হত্যা করা হয়েছে।পুলিশ সূত্রে জানা যায়, বদলগাছী উপজেলার চকআলম গ্রামে শনিবার গভীর রাতে ছয়ফুল ইসলাম নামের (৩৫) এক ব্যক্তিকে হত্যা করা হয়েছে। গরু চুরির অভিযোগ তুলে আধাইপুর ইউনিয়ন পরিষদের (ইউপি) ৩ নম্বর ওয়ার্ডের সদস্য তছলিম উদ্দিনের নেতৃত্বে গ্রামবাসী তাঁকে পিটিয়ে হত্যা করেছেন বলে অভিযোগ পাওয়া গেছে। ছয়ফুল ইসলাম ধামইরহাট উপজেলার চকচান্দিরা গ্রামের কয়ছের আলীর ছেলে। তিনি রাজমিস্ত্রির কাজ করতেন।তছলিম উদ্দিন জানান, ছয়ফুল রাত দুইটার দিকে একটি গরু নিয়ে গ্রামের রাস্তা দিয়ে যাচ্ছিলেন। গ্রামের বাসিন্দা হামিদুল গরুটি চোরাই বলে তাঁকে আটক করেন। ঘটনাটি জানাজানি হলে গ্রামের লোকজন ছুটে এসে ছয়ফুলকে মারধর করেন। এতে ঘটনাস্থলেই তিনি মারা যান। গরুটি একই ইউনিয়নের দেওলিয়া গ্রামের বাবুল হোসেনের। পুলিশ গতকাল রোববার সকাল ১০টায় ঘটনাস্থলে এসে লাশটি উদ্ধার করে থানায় নিয়ে গেছে।মান্দা উপজেলার পরাণপুর ইউনিয়নের কালাসীতা গ্রামে শনিবার গভীর রাতে মামুনুর রশিদ মোল্লা (২৯) নামের এক ব্যক্তিকে গাছে বেঁধে পিটিয়ে হত্যা করা হয়েছে। তিনি একই গ্রামের আরমান মোল্লার ছেলে। স্থানীয় তমিজউদ্দিন ও তাঁর কয়েকজন সহযোগী মামুনুর ও তাঁর বন্ধু মোশাররফ হোসেনকে গাছের সঙ্গে বেঁধে পিটুনি দেন। এতে মামুনুর ঘটনাস্থলেই মারা যান। মোশাররফকে রাজশাহী মেডিকেল কলেজ হাসপাতালে ভর্তি করা হয়েছে।কিশোরের লাশ উদ্ধারআমাদের জয়পুরহাট প্রতিনিধি জানান, শহরের আমতলী এলাকায় নূর হোটেল অ্যান্ড রেস্টুরেন্টের কর্মচারী সাগর হোসেনের (১৫) লাশ গতকাল সকালে উদ্ধার করেছে সদর থানার পুলিশ। রেস্টুরেন্টের একটি বৈদ্যুতিক পাখার সঙ্গে ঝুলন্ত অবস্থায় তার লাশ উদ্ধার করা হয়।
 
