
শিক্ষা প্রশাসনের বিভিন্ন দপ্তর ও সংস্থায় ৩২টি পদে বিসিএস সাধারণ শিক্ষা ক্যাডারের বিভিন্ন পর্যায়ের কর্মকর্তাদের নিয়োগ (বদলি) দেওয়া হয়েছে। আজ সোমবার এ বিষয়ে আদেশ জারি করেছে শিক্ষা মন্ত্রণালয়। বছরের পর বছর ধরে চাকরি করা এবং অনিয়মের অভিযোগ থাকা শিক্ষা ক্যাডারের ৩০ জন কর্মকর্তাতে গত ২২ ফেব্রুয়ারি একযোগে বদলির পর শিক্ষা প্রশাসনের বিভিন্ন পদ শূন্য ছিল। সেগুলোতেই মূলত নতুন কর্মকর্তাদের নিয়োগ দেওয়া হয়েছে। এসব পদের মধ্যে রয়েছে ঢাকা মাধ্যমিক ও উচ্চমাধ্যমিক শিক্ষা বোর্ডের কলেজ পরিদর্শক, উপপরীক্ষা নিয়ন্ত্রক, কুমিল্লা শিক্ষা বোর্ডের পরীক্ষা নিয়ন্ত্রক, যশোর শিক্ষা বোর্ডের কলেজ পরিদর্শক, জাতীয় শিক্ষাক্রম ও পাঠ্যপুস্তকের সদস্য (প্রাথমিক শিক্ষাক্রম), প্রধান সম্পাদক, বিতরণ নিয়ন্ত্রকসহ আরও বিভিন্ন ধরনের পদ।
