
গণফোরামের সভাপতি ড. কামাল হোসেন বলেছেন, দেশের চলমান সংঘাতময় পরিস্থিতির জন্য প্রধানত দুই নেত্রীই দায়ী। দুই নেত্রীর ক্ষমতা দখলের অপরাজনীতির বলি হচ্ছে সাধারণ মানুষ। আজ রোববার বিকেলে গণফোরামের কেন্দ্রীয় কার্যালয়ে সাবেক হুইপ আবদুর রউফের স্মরণসভায় সভাপতির ভাষণে এসব কথা বলেন ড. কামাল। গণফোরামের এক বিবৃতিতে এসব কথা জানানো হয়।ড. কামাল আরও বলেন, জোর করে ক্ষমতায় থাকার জন্য সরকারের নেওয়া পদক্ষেপের কারণেই বর্তমান সংকট সৃষ্টি হয়েছে। অন্যদিকে বিরোধী দলের আন্দোলনের নামে সহিংসতার কারণে বাস ও যানবাহনে আগুনে দগ্ধ হয়ে ২০ জন মানুষ মারা গেছে। বার্ন ইউনিটে অনেক মানুষ অবর্ণনীয় অবস্থায় চিকিত্সাধীন। ট্রেনে আগুন দেওয়া হচ্ছে, রেললাইন উপড়ে ফেলা হচ্ছে। এমন অবস্থা চলতে দেওয়া যায় না মন্তব্য করে ড. কামাল বলেন, দেশের শুভবুদ্ধিসম্পন্ন মানুষকে ঐক্যবদ্ধ হয়ে অপরাজনীতির বিরুদ্ধে রুখে দাঁড়াতে হবে।সভায় আরও বক্তব্য দেন মোস্তফা মহসীন মন্টু, এস এম আলতাফ হোসেন, আ ও ম. শফিক উল্লাহ প্রমুখ।
