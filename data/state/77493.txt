
ঢাকা বিশ্ববিদ্যালয়ে সংঘর্ষের ঘটনাকে অনভিপ্রেত মন্তব্য করে এর জন্য উপাচার্যের কার্যালয় ঘেরাও কর্মসূচি পালনকারী শিক্ষার্থীদের দায়ী করেছেন আওয়ামী লীগের প্রচার ও প্রকাশনা সম্পাদক হাছান মাহমুদ। তিনি বলেন, ঢাকা বিশ্ববিদ্যালয়ের উপাচার্যকে ঘেরাও করে দরজা ও অফিস ভাঙচুর, অশালীন ভাষায় উপাচার্যকে গালাগালি ও তাঁর দিকে তেড়ে গিয়ে আন্দোলনকারীরা অপরাধ করেছেন। এ অপরাধের কারণেই পরবর্তী ঘটনাপ্রবাহ ঘটেছে।
বুধবার ঢাকা রিপোর্টার্স ইউনিটি মিলনায়তনে জাতীয় গণতান্ত্রিক লীগ ও ন্যাপ ভাসানী আয়োজিত এক আলোচনা সভায় এসব কথা বলেন হাছান মাহমুদ।
আইনশৃঙ্খলা বাহিনী ও ঢাকা বিশ্ববিদ্যালয় কর্তৃপক্ষের উদ্দেশে আওয়ামী লীগের অন্যতম মুখপাত্র হাছান মাহমুদ বলেন, যারা এভাবে উপাচার্যের কার্যালয় ঘেরাও করে শাবল চালিয়ে গেট ভেঙেছে, তাদেরকে চিহ্নিত করে আইনগত ব্যবস্থা নিতে হবে। কারণ, দেশের সর্বোচ্চ বিদ্যাপীঠে এ ধরনের ঘটনা গ্রহণযোগ্য নয়। এর পরবর্তী সময়ে যে ঘটনা ঘটেছে, সেটাও দুঃখজনক এবং জড়িত ব্যক্তিদের বিরুদ্ধে শাস্তির ব্যবস্থা করা উচিত।
আগামী নির্বাচন প্রসঙ্গে আওয়ামী লীগের এই নেতা বলেন, ২০১৪ সালে আপনারা নির্বাচন প্রতিহতের কথা বলে আন্দোলন করে নিজেরা নিজেদের প্রতিহত করেছেন। আবার নির্বাচন প্রতিহতের কথা বললে আপনারা যে ২০১৪ সালে আত্মহননের প্রক্রিয়া শুরু করেছিলেন, সেই প্রক্রিয়া সম্পন্ন হবে।
ন্যাপ ভাসানীর চেয়ারম্যান এম এ ভাসানীর সভাপতিত্বে উপস্থিত আলোচনা সভায় আরও বক্তৃতা করেন সাংসদ সৈয়দা সায়েরা মহসিন, জাতীয় পার্টির নির্বাহী সম্পাদক সাদেক সিদ্দিকি, জাতীয় গণতান্ত্রিক লীগের সভাপতি এম এ জলিল, আওয়ামী লীগ নেতা বলরাম পোদ্দার, বঙ্গবন্ধু সাংস্কৃতিক জোটের সাধারণ সম্পাদক অরুণ সরকার প্রমুখ।
