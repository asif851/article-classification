
সাংবাদিক দম্পতি সাগর সরওয়ার ও মেহেরুন রুনি হত্যা মামলায় তিন আসামির জামিন আবেদন শুনানির জন্য হাইকোর্টের কার্যতালিকায় এসেছে। বিচারপতি নাঈমা হায়দার ও বিচারপতি জাফর আহমেদ সমন্বয়ে গঠিত হাইকোর্ট বেঞ্চের কার্যতালিকায় ৩২ ও ৩৩ নম্বর ক্রমিকে রয়েছে বিষয়টি।এদিকে মামলার অগ্রগতি জানাতে তদন্ত কর্মকর্তা সকাল সাড়ে ১০টার দিকে হাইকোর্ট প্রাঙ্গণে উপস্থিত হয়েছেন।রাষ্ট্রপক্ষের সহকারী অ্যাটর্নি জেনারেল গাজী মো. মামুনুর রশীদ বলেন, ওই মামলায় তিন আসামির জামিন আবেদন কার্যতালিকায় রয়েছে। ক্রমানুসারে বিষয়টির শুনানি হবে।দুপুর ১২টা ২০ মিনিটের দিকে শুনানির জন্য বিষয়টি আদালতে উপস্থাপন করেন আইনজীবী এস এম মাসুদ হোসেন। পরে তিনি প্রথম আলোকে জানান, ফাইল না আসায় শুনানি অনুষ্ঠিত হয়নি। আদালত বলেছেন, বিষয়টি তালিকায় থাকবে।এর আগে গত বুধবার সাংবাদিক দম্পতি হত্যা মামলায় তিন আসামির জামিনের আবেদন কার্যতালিকা থেকে বাদ দেন বিচারপতি মো. শওকত হোসেন ও বিচারপতি মোস্তফা জামান ইসলামের সমন্বয়ে গঠিত হাইকোর্ট বেঞ্চ। ফলে ওই মামলার তদন্তের অগ্রগতি সম্পর্কে জানাতে তদন্ত কর্মকর্তা আদালতে হাজির হলেও সেদিন শুনানি হয়নি।এই তিন আসামি হলেন বকুল মিয়া, রফিকুল ইসলাম ও কামরুল হাসান ওরফে অরুণ।সাগর-রুনি হত্যার ঘটনায় ২০১২ সালের ১২ ফেব্রুয়ারি রাজধানীর শেরেবাংলা নগর থানায় মামলা করেন রুনির ভাই নওশের। মামলায় বকুল মিয়া, রফিকুল ইসলাম ও কামরুল হাসানকে গত ১০ অক্টোবর গ্রেপ্তার দেখানো হয়। এই তিন আসামি গত বছরের সেপ্টেম্বরে হাইকোর্টে জামিনের আবেদন করেন।
