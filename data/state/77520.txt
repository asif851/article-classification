
পাবলিক বিশ্ববিদ্যালয়গুলোকে আয় বাড়ানোর পরামর্শ দিয়েছেন শিক্ষামন্ত্রী নুরুল ইসলাম নাহিদ। আজ শনিবার চট্টগ্রাম ভেটেরিনারি ও অ্যানিমেল সায়েন্সেস বিশ্ববিদ্যালয়ের ‘রিসার্চ অ্যান্ড ফার্ম বেইজড ক্যাম্পাস’–এর ভিত্তিপ্রস্তর স্থাপন অনুষ্ঠানে তিনি এ কথা বলেন।চট্টগ্রামের হাটহাজারী উপজেলা সদরের ক্যাম্পাস এলাকায় এই অনুষ্ঠানের আয়োজন করা হয়। আলোচনা সভার আগে ক্যাম্পাসের ভিত্তিপ্রস্তর স্থাপন করেন শিক্ষামন্ত্রী।প্রধান অতিথির বক্তব্যে শিক্ষামন্ত্রী নুরুল ইসলাম নাহিদ বলেন, শিক্ষার মূল লক্ষ্য হচ্ছে নতুন প্রজন্মকে আধুনিক বাংলাদেশের নির্মাতা হিসেবে প্রস্তুত করা। তারা যেন নেতৃত্ব দিয়ে এ দেশকে বিশ্ব মর্যাদার আসনে পৌঁছে দিতে পারে। তবে প্রচলিত ও গতানুগতিক শিক্ষা দিয়ে তা সম্ভব নয়। এ জন্য বর্তমান যুগের সঙ্গে সংগতিপূর্ণ বিশ্বমানের জ্ঞান, প্রযুক্তি, দক্ষতা ও শিক্ষা দরকার; যাতে তরুণ প্রজন্ম বিশ্বের সঙ্গে তাল মিলিয়ে চলতে পারে। দেশ এখন সে লক্ষ্যে অগ্রসর হচ্ছে।নতুন গবেষণা ক্যাম্পাসকে বিশ্ববিদ্যালয়ের সম্প্রসারিত অংশ উল্লেখ করে শিক্ষামন্ত্রী বলেন, ‘এটিকে একটি কার্যকর গবেষণা প্রতিষ্ঠানে পরিণত করতে হবে, যাতে শিক্ষার্থী ও গবেষকেরা এখান থেকে উন্নতমানের শিক্ষা অর্জন করে তা তাদের কর্মক্ষেত্রে প্রয়োগ করতে পারে।’ পাবলিক বিশ্ববিদ্যালয়ে গবেষণা কার্যক্রম সঠিকভাবে করতে না পারলে জনগণের কাছে জবাবদিহি করতে হবে—জানিয়ে মন্ত্রী বলেন, ‘জনগণের অর্থ দিয়ে বিশ্ববিদ্যালয়গুলো পরিচালিত হয়। শুধু ক্লাস করে ও শিক্ষকের বক্তব্য শুনে কিংবা নামকাওয়াস্তে গবেষণা করলে জাতি লাভবান হবে না। এমন জ্ঞান সৃষ্টি করতে হবে যা এখানকার নিজস্ব সমস্যার সমাধান করতে পারে।’
অনুষ্ঠানের বিশেষ অতিথি পানিসম্পদমন্ত্রী আনিসুল ইসলাম মাহমুদ তাঁর বক্তব্যে হাটহাজারীর কৃষি প্রশিক্ষণ ইনস্টিটিউটকে কৃষি বিশ্ববিদ্যালয়ে রূপান্তরের জন্য শিক্ষামন্ত্রীর কাছে অনুরোধ জানান। এই অনুরোধের উত্তরে শিক্ষামন্ত্রী তাঁর বক্তৃতায় বলেন, ‘বৃহত্তর চট্টগ্রামে আর পাবলিক বিশ্ববিদ্যালয় করা হবে না। এটি সম্ভবও না, টাকাও নেই। আমরা শতভাগ টাকা দিই, কিন্তু ক্ষমতা শূন্য।’ তবে অদূর ভবিষ্যতে কক্সবাজারে একটি বিশ্ববিদ্যালয় স্থাপন করা হবে বলে মন্ত্রী জানান। অনুষ্ঠানে তিনি বিশ্ব র‍্যাঙ্কিংয়ে ওপরের দিকে বাংলাদেশের কোনো বিশ্ববিদ্যালয় না থাকায় হতাশা প্রকাশ করে বলেন, ‘এই হতাশা দূর করতে এবং দেশের উচ্চশিক্ষার গুণগত মান নিশ্চিত করতে অ্যাক্রেডিটেশন কাউন্সিল মন্ত্রিসভায় অনুমোদন করা হয়েছে। আগামী সংসদ অধিবেশনে এটি পাস হবে।’
চট্টগ্রাম ভেটেরিনারি বিশ্ববিদ্যালয়ের উপাচার্য অধ্যাপক গৌতম বুদ্ধ দাশের সভাপতিত্বে অনুষ্ঠানে বক্তব্য দেন চট্টগ্রাম বিশ্ববিদ্যালয়ের উপাচার্য অধ্যাপক ইফতেখার উদ্দিন চৌধুরী ও সহ–উপাচার্য অধ্যাপক শিরীন আখতার, চট্টগ্রাম জেলা পরিষদের প্রশাসক এম এ সালাম ও অতিরিক্ত জেলা প্রশাসক (শিক্ষা ও আইসিটি) দেবময় দেওয়ান প্রমুখ। স্বাগত বক্তব্য দেন বিশ্ববিদ্যালয়ের ফিশারিজ অনুষদের ডিন অধ্যাপক মোহাম্মদ নুরুল আবছার খান।
চট্টগ্রামের হাটহাজারী সদরের সরকারি ডেইরি ফার্ম-সংলগ্ন এলাকায় ১০ একর জায়গায় এ ক্যাম্পাস স্থাপন করা হবে। ক্যাম্পাস স্থাপনের জন্য সরকার ৬৫ কোটি টাকার একটি উন্নয়ন প্রকল্প অনুমোদন দিয়েছে।
