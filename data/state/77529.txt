
‘পার্লামেন্ট ওয়াচ’ প্রতিবেদন নিয়ে জাতীয় সংসদে অনুষ্ঠিত বিতর্ক ও আলোচনাকে ইতিবাচক বলেছে ট্রান্সপারেন্সি ইন্টারন্যাশনাল বাংলাদেশ (টিআইবি)। এই প্রতিবেদন নিয়ে সংসদের যেকোনো উদ্যোগে সহায়তা দিতে প্রস্তুত আছে সংস্থাটি। 
আজ এক বিবৃতিতে টিআইবির নির্বাহী পরিচালক ইফতেখারুজ্জামান এ কথা বলেন। তিনি বলেন, জাতীয় সংসদে সাংসদেরা প্রতিবেদনকে যেভাবে গুরুত্ব দিয়ে আলোচনা করেছেন তা ইতিবাচক ও টিআইবির কাজের স্বীকৃতি। ইফতেখারুজ্জামান আশা প্রকাশ করে বলেন, সংসদকে কার্যকর করার জন্য প্রতিবেদনে উপস্থাপিত তথ্য, বিশ্লেষণ ও সুপারিশগুলো যথাযথ বিবেচনায় এনে প্রয়োজনীয় উদ্যোগ গ্রহণ করা হবে।
