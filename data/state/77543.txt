
ভারতের লোকসভা নির্বাচনে নিরঙ্কুশ সংখ্যাগরিষ্ঠতার দিকে ভারতীয় জনতা পার্টি (বিজেপি) এগিয়ে যাওয়ায় অভিনন্দন জানিয়েছে বিএনপি।আজ শুক্রবার রাজধানীর জাতীয় প্রেসক্লাবে এক অনুষ্ঠানে বিএনপির পক্ষ থেকে দলের ভারপ্রাপ্ত মহাসচিব মির্জা ফখরুল ইসলাম আলমগীর এ অভিনন্দন জানান।খালেদা জিয়া ও তারেক রহমানের বিরুদ্ধে করা মামলার প্রতিবাদে ওই অনুষ্ঠানের আয়োজন করা হয়। আয়োজক নব্বইয়ের ঢাকসু ও সর্বদলীয় ছাত্র সংসদ।অনুষ্ঠানে মির্জা ফখরুল বলেন, তাঁরা মনে করেন ভারতে গণতন্ত্রের বিজয় হয়েছে। নিরঙ্কুশ সংখ্যাগরিষ্ঠতার দিকে এগিয়ে যাওয়ায় বিজেপিকে অভিনন্দন ও স্বাগত জানান তিনি।বিজেপির উদ্দেশে বিএনপির ভারপ্রাপ্ত মহাসচিব বলেন, ‘নিকটতম প্রতিবেশী হিসেবে আশা করব, দুই দেশের মধ্যে বিবদমান সমস্যা ও চ্যালেঞ্জগুলো ভারতের নতুন সরকার সঠিকভাবে অনুধাবন করবে। বাংলাদেশের মানুষের মনের কথা বোঝার চেষ্টা করবে। তিস্তার ন্যায্য হিস্যা ও সীমান্তহত্যা বন্ধে এগিয়ে আসবে।’বিজেপিকে মির্জা ফখরুল অভিনন্দন জানানোর সময় অনুষ্ঠানে উপস্থিত নেতা-কর্মীরা বিপুল উল্লাস প্রকাশ করেন। নারায়ণগঞ্জে সাত খুনের ঘটনায় অভিযোগ ওঠা র্যাবের তিন সদস্যকে রক্ষায় টালবাহানা করা হচ্ছে বলে দাবি করেন বিএনপির ভারপ্রাপ্ত মহাসচিব।
