
সিলেট সিটি করপোরেশনের মেয়র পদ থেকে আরিফুল হক চৌধুরীর সাময়িক বরখাস্তের আদেশ স্থগিত করে হাইকোর্টের দেওয়া আদেশ বহাল রয়েছে। হাইকোর্টের আদেশ স্থগিত চেয়ে রাষ্ট্রপক্ষের করা আবেদনের পরিপ্রেক্ষিতে ‘নো অর্ডার’ দিয়েছেন সর্বোচ্চ আদালত।
প্রধান বিচারপতি সুরেন্দ্র কুমার সিনহার নেতৃত্বাধীন তিন সদস্যের আপিল বিভাগ গতকাল বৃহস্পতিবার এ আদেশ দেন। এর ফলে আরিফুল হকের মেয়রের পদে ফিরতে ও দায়িত্ব পালনে আইনগত কোনো বাধা নেই বলে জানিয়েছেন তাঁর আইনজীবী আবদুল হালিম কাফি।
এদিকে আগামী সোমবার থেকে নগর ভবনে ফিরছেন আরিফুল হক চৌধুরী। গতকাল উচ্চ আদালতের আদেশের পর প্রথম আলোকে তিনি নগর ভবনে মেয়র পদে বসার বিষয়টি নিশ্চিত করেছেন।
এক রিট আবেদনের শুনানি নিয়ে হাইকোর্ট ১৩ মার্চ আরিফুল হক চৌধুরীর সাময়িক বরখাস্তের আদেশ ছয় মাসের জন্য স্থগিত করেন। রুল দেওয়ার পাশাপাশি মেয়র পদে তাঁর দায়িত্ব পালনের ক্ষেত্রে বাধা বা কোনো ধরনের প্রতিবন্ধকতা সৃষ্টি না করতেও নির্দেশ দেওয়া হয়। এই আদেশ স্থগিত চেয়ে ২১ মার্চ রাষ্ট্রপক্ষ আবেদন করে, যা সেদিন চেম্বার বিচারপতির আদালতে ওঠে। ওই দিন চেম্বার বিচারপতি বিষয়টি নিয়মিত বেঞ্চে শুনানির জন্য পাঠিয়ে দেন। গতকাল আবেদনটি শুনানির জন্য আসে।
আদালতে রাষ্ট্রপক্ষে শুনানি করেন অ্যাটর্নি জেনারেল মাহবুবে আলম। আরিফুল হকের পক্ষে শুনানিতে ছিলেন আইনজীবী মইনুল হোসেন ও আবদুল হালিম কাফি। পরে আবদুল হালিম কাফি প্রথম আলোকে বলেন, হাইকোর্টের আদেশ স্থগিত চেয়ে রাষ্ট্রপক্ষের করা আবেদনের শুনানি নিয়ে আপিল বিভাগ ‘নো অর্ডার’ দেন। ফলে মেয়র আরিফুল হকের সাময়িক বরখাস্তের আদেশ স্থগিত করে হাইকোর্টের দেওয়া আদেশ বহাল রইল। এতে মেয়র হিসেবে আরিফুল হকের পদে ফিরতে ও দায়িত্ব পালনে আইনগত কোনো বাধা নেই।
সাবেক অর্থমন্ত্রী শাহ এ এম এস কিবরিয়া হত্যা মামলায় বিএনপির এই নেতার বিরুদ্ধে অভিযোগপত্র গৃহীত হওয়ায় ২০১৫ সালের ৭ জানুয়ারি স্থানীয় সরকার বিভাগ এক প্রজ্ঞাপনে আরিফুল হক চৌধুরীকে সিলেটের মেয়র পদ থেকে সাময়িক বরখাস্ত করে। এর বৈধতা চ্যালেঞ্জ করে তিনি হাইকোর্টে রিট করেন।
