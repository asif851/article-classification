
ঢাকা-দিনাজপুর রেলপথে ট্রেন চলাচল স্বাভাবিক হয়েছে। আজ সকাল সকাল সাড়ে আটটায় নাটোরের আবদুলপুর জংশনের কাছে যাত্রীবাহী দ্রুতযান এক্সপ্রেস ট্রেন লাইনচ্যুত হয়। পাকশী বিভাগীয় রেলওয়ে যান্ত্রিক প্রকৌশলী (লোকো) একেএম কামরুজ্জামান জানান, আজ সোমবার বিকাল ৩টা ২০ মিনিট থেকে লাইনচ্যুত ইঞ্জিনসহ চারটি বগি উদ্ধার হওয়ায় ওই লাইনে এখন ট্রেন চলাচল স্বাভাবিক হয়েছে। এ ঘটনায় ট্রেন চালককে সাময়িক বরখাস্ত করা হয়েছে বলে জানিয়েছেন রেল কর্মকর্তারা। এর আগে পাকশী বিভাগীয় রেলওয়ে প্রকৌশলী (ডিএন-২) আসাদুল হকের নেতৃত্বে রেলের কর্মকর্তারা ঘটনাস্থল পরিদর্শন করেন। এ ঘটনায় পাকশী বিভাগীয় রেলওয়ে পরিবহন কর্মকর্তা (ডিটিও) শওকত জামিল মহসীনকে আহ্বায়ক করে চার সদস্যের তদন্ত কমিটি গঠন করা হয়।ঈশ্বরদী রেলওয়ে পুলিশ কমিটির সভাপতি আসাদুর রহমানের ভাষ্য, সিগন্যাল না মেনে মিটারগেজ লাইনের ট্রেন ব্রডগেজ লাইনের পয়েন্ট ভেঙে ঢুকে পড়ায় ইঞ্জিনসহ ট্রেনের চারটি বগি লাইনচ্যুত হয়। এতে আবদুলপুর জংশনে আপলাইনে ট্রেন চলাচল বন্ধ হয়ে যায়। তিনি বলেন, অল্পের জন্য দ্রুতযান ট্রেনটি দুর্ঘটনা থেকে রক্ষা পেয়েছে। কারণ কিছুক্ষণ আগে ওই লাইন দিয়ে যাত্রীবাহী সিল্ক সিটি ট্রেন পার হয়। দুই ট্রেনের সংঘর্ষে বড় ধরনের দুর্ঘটনার আশঙ্কা ছিল।ট্রেনের যাত্রী দেলাওয়ার হোসেন জানান, ট্রেনটি হঠাৎ লাইনচ্যুত হওয়ার সময় যাত্রীরা হুমড়ি খেয়ে পড়েন। এতে বেশ কিছু যাত্রী আহত হন। তাঁরা স্থানীয়ভাবে চিকিৎসা নিয়েছেন।
