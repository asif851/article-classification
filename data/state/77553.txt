
গাছে ধরে আছে পাকা নানা জাতের আম। পাশের গাছে ডোরাকাটা থাইল্যান্ডের মাল্টা, ড্রাগন, করমচা। আছে শরিফা, জাম্বুরা, লেবু, আমড়া, পেয়ারাসহ আরও কত ফল। শুধু কি ফল, আছে বাহারি পাতা, ফুল ও ঔষধি গাছ। এমন সব নাম না জানা গাছ শোভা পাচ্ছে ঠাকুরগাঁও শহরের সাধারণ পাঠাগার চত্বরে। জেলা প্রশাসন, বন বিভাগ ও কৃষি সম্প্রসারণ অধিদপ্তরের আয়োজনে গত শুক্রবার থেকে সাধারণ পাঠাগার চত্বরে চলছে বৃক্ষমেলা। মেলা মাঠে স্থাপন করা হয়েছে একটি মুক্তমঞ্চ। বনায়নে মানুষকে উদ্বুদ্ধ করতে ও গাছগাছড়ার বিভিন্ন উপকারী দিক জানাতে প্রতিদিন সন্ধ্যা থেকে মুক্তমঞ্চে বিভিন্ন অনুষ্ঠান হচ্ছে। অনুষ্ঠানে জারিগান, সারিগান, আঞ্চলিক গান পরিবেশ করা হয়। থাকে কবিতা আবৃত্তি, বক্তৃতা ও আলোচনা সভা। 
