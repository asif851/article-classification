
রাজধানী ঢাকায় বেড়াতে যাবে। একটু ঘোরাঘুরি করবে। কিছু টাকা তো লাগে। আর একটি নতুন শার্ট-প্যান্ট! পরিবার এত হতদরিদ্র যে নতুন পোশাকের জন্য টাকা চাওয়ার সাহসই নেই তার। তাই ঢাকায় যাওয়ার আগে নিজেই শার্ট-প্যান্টের টাকা জোগাড়ে নামে কিশোর জনি মণ্ডল। তবে তার সেই সাধ আর পূরণ হলো না!
পোশাক কেনার টাকা জোগাড়ে ইটভাটায় মাটি কাটার কাজ করতে গিয়ে প্রাণ হারাল অষ্টম শ্রেণির ছাত্র জনি মণ্ডল (১৬)। আজ রোববার বিকেলে জয়পুরহাটের আক্কেলপুর পৌর এলাকায় ইটভাটার মাটিচাপায় মৃত্যু হয়েছে এই কিশোরের। আজই প্রথম সে স্বপন আকন্দ নামে এক ব্যক্তির ইটভাটায় মাটি কাটার কাজ নেয়।নিহত জনি উপজেলার আবাদপুর গ্রামের ছায়ের উদ্দিন মণ্ডলের ছেলে। সে ভানুরকান্দা নিম্নমাধ্যমিক বিদ্যালয়ের অষ্টম শ্রেণির ছাত্র ছিল।
ইটভাটার শ্রমিকেরা জানান, জনি মণ্ডল ইটভাটার মাটি কাটার কাজ করছিল। আজ বিকেল সাড়ে পাঁচটায় ইট প্রস্তুতের জন্য রাখা মাটির উঁচু ঢিবি কাটার সময় মাটি ধসে তার ওপর পড়ে যায়। অন্য শ্রমিকেরা ছুটে এসে সেখান থেকে তাকে উদ্ধার করে উপজেলা স্বাস্থ্য কমপ্লেক্সের জরুরি বিভাগে আনার পর চিকিৎসক তাকে মৃত ঘোষণা করেন।
ইটভাটার শ্রমিক এবাদত হোসেন বলেন, ‘জনি আজই প্রথম আমাদের ইটভাটায় কাজ করতে আসে। একপর্যায়ে মাটির উঁচু ঢিবি কাটার সময় তার ওপর মাটি ধসে পড়ে।’
স্বাস্থ্য কমপ্লেক্সের জরুরি বিভাগের চিকিৎসক সুহেলী সুলতানা প্রথম আলোকে বলেন, জনি মণ্ডলকে মৃত অবস্থায় জরুরি বিভাগে আনা হয়। ইটভাটার মাটিচাপায় মারা গেছে সে।
জনি মণ্ডলের মৃত্যুর খবর পেয়ে সন্ধ্যা ছয়টায় স্বাস্থ্য কমপ্লেক্সে ছুটে আসেন মা জয়নাব বেগম। তিনি বিলাপ করে বলছিলেন, জনি ঢাকায় বেড়াতে যাবে। তাই নতুন শার্ট-প্যান্ট কেনার টাকা জোগাড়ের জন্য ইটভাটায় কাজ করতে যায়। নিজের ভাগ্যকে দোষারোপ করে আহাজারি করে বলছিলেন, ‘মুই ছলটাক হারানু।’
আক্কেলপুর থানার ভারপ্রাপ্ত কর্মকর্তা (ওসি) সিরাজুল ইসলাম বলেন, জনি মণ্ডল নামের একজন শ্রমিক ইটভাটায় মাটি চাপা পড়ে মারা গেছে জানার পর পুলিশ স্বাস্থ্য কমপ্লেক্সে যায়।
