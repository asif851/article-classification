
বিএনপির চেয়ারপারসন খালেদা জিয়া ক্ষমতায় যেতে পাগল হয়ে গেছেন বলে মন্তব্য করেছেন তথ্যমন্ত্রী হাসানুল হক ইনু। তিনি বলেন, ‘উনি (খালেদা) আদালত মানবেন না, সংবিধান মানবেন না, রাজনীতির নিয়মকানুন মানবেন না, আর গণতন্ত্রের বুলি আওড়াবেন। এটা ঠিক না।’আজ বুধবার বেলা ১১টায় কুষ্টিয়া সার্কিট হাউসে সাংবাদিকদের সঙ্গে এক মতবিনিময়ে তথ্যমন্ত্রী এসব কথা বলেন।ইনু অভিযোগ করেন, উনি (খালেদা) রাজাকারের সমর্থক হয়ে গেছেন, আদালতের বিরুদ্ধে ভূমিকা রাখছেন। ওনাকে মুখ খুলতে হবে যে উনি আদালতের রায় মানেন কি, মানেন না। উনি নীরবতার মধ্য দিয়ে যুদ্ধাপরাধের পক্ষ ও হরতালের সমর্থন দিচ্ছেন। এটা অত্যন্ত দুঃখজনক। খালেদা জিয়া একাত্তরের রাজাকারদের সমর্থন দিয়ে নব্য রাজাকারের ভূমিকায় এসেছেন। সময় এসেছে বেগম খালেদা জিয়ার কৈফিয়ত তলব করা।
১ নভেম্বর সারা দেশে বিদ্যুৎ বিপর্যয় সম্পর্কে জানতে চাইলে তথ্যমন্ত্রী বলেন, দুই দিক থেকে তদন্ত হচ্ছে। কারিগরি ত্রুটির দিকটা তদন্ত করে কমিটি একটি প্রাথমিক প্রতিবেদন দেবে। তারপর ব্যবস্থা নেওয়া হবে। আর নাশকতা ছিল কি না, সেটাও আইনশৃঙ্খলা রক্ষাকারী বাহিনী তলিয়ে দেখছে।
ইনু বলেন, একাত্তরে প্রকাশ্যে যারা নরহত্যা করেছে, গণহত্যা করেছে, বাংলাদেশের বিরুদ্ধে দাঁড়িয়েছে, সেই জামায়াতে ইসলামী স্বাধীন বাংলাদেশে আদালতের রায়ের বিরুদ্ধে দাঁড়িয়ে হরতাল ডাকে। এ জন্য তারা গণতন্ত্র ও রাজনীতির উপযুক্ত না। খালেদা জিয়া মুখ বন্ধ করে ওদের (জামায়তকে) সমর্থন দেন। এটাও লজ্জাজনক ও দুঃখজনক।
এক প্রশ্নের জবাবে তথ্যমন্ত্রী বলেন, জামায়াত নিষিদ্ধ করার বিষয়টি বিবেচনা করা হচ্ছে। একটা মামলা ঝুলে আছে। এ ব্যাপারে এগোনো হচ্ছে।
পরীক্ষার সময় হরতালের বিষয়ে হাসানুল হক ইনু বলেন, ‘জামায়াতে ইসলামী একাত্তরেও যেমন ন্যায়নীতির ধার ধারেনি, এখনো তারা অমানবিক। কোনো মানবতার ধার ধারে না। আমরা জীবনে বহুত আন্দোলন করেছি। পরীক্ষার সময় কোনোদিন হরতাল ডাকিনি।’তথ্যমন্ত্রী বলেন, ‘পাকিস্তানের পতন ঘটিয়েছি, সামরিক শাসন উচ্ছেদ করেছি, জিয়া, এরশাদ, আইয়ুব খানকে মোকাবিলা করা হয়েছে। কোনোদিন পরীক্ষার মধ্যে হরতাল ডাকিনি। সুতরাং পরীক্ষার সময় হরতাল ডেকে জামায়াতে ইসলামী আরেকটা মানবতাবিরোধী অপরাধ করল। এটা খুবই দুঃখজনক।’
সাংবাদিকদের সঙ্গে মতবিনিময়ের সময় মন্ত্রীর সঙ্গে কুষ্টিয়ার পুলিশ সুপার প্রলয় চিসিম, অতিরিক্ত পুলিশ সুপার আবু বকর সিদ্দিক, জেলা জাসদের সাধারণ সম্পাদক আব্দুল আলীম স্বপন, যুগ্ম সাধারণ সম্পাদক জিল্লুর রহমানসহ দলীয় নেতা-কর্মীরা উপস্থিত ছিলেন।
