
বাগেরহাটে যাত্রীবাহী বাসের চাপায় ভ্যানের চার আরোহী নিহত হয়েছেন। এ ঘটনায় আহত হয়েছেন আরও দুজন। আজ সোমবার সকালে বাগেরহাট-মাওয়া মহাসড়কের ফকিরহাট উপজেলার কাকডাঙ্গা এলাকায় এই দুর্ঘটনা ঘটে। আহত ব্যক্তিদের উদ্ধার করে ফকিরহাট উপজেলা স্বাস্থ্য কমপ্লেক্সে ভর্তি করা হয়েছে।
নিহত চারজনের মধ্যে দুজন শিশু, একজন নারী ও একজন পুরুষ রয়েছেন। পুলিশ তাৎক্ষণিকভাবে তাঁদের নাম-পরিচয় জানাতে পারেনি। তবে প্রাথমিকভাবে ধারণা করা হচ্ছে, নিহত পুরুষ ভ্যানচালক এবং দুই শিশু ও এক নারী ভ্যানের আরোহী ছিলেন। ঘটনার পর বাসটি পালাতে সক্ষম হয়। দুর্ঘটনার কারণে প্রায় এক ঘণ্টা ওই সড়কে যানবাহন চলাচল বন্ধ ছিল।
বাগেরহাট হাইওয়ে পুলিশের উপপরিদর্শক (এসআই) মো. জামাল হোসেন বলেন, সকাল ১০টার দিকে ঢাকার উদ্দেশে ছেড়ে আসা ‘কমফোর্ট’ নামের একটি দূরপাল্লার বাস ঘটনাস্থলে পৌঁছে বিপরীত দিক থেকে আসা একটি ব্যাটারিচালিত ভ্যানকে সামনে থেকে চাপা দিয়ে পালিয়ে যায়। এতে ঘটনাস্থলেই ওই চারজন নিহত ও অপর দুজন আহত হন। যাত্রীবাহী ভ্যানটি ফকিরহাটের দিকে যাচ্ছিল। আহত ব্যক্তিদের উদ্ধার করে ফকিরহাট উপজেলা স্বাস্থ্য কমপ্লেক্সে ভর্তি করা হয়েছে। দুর্ঘটনার পর প্রায় এক ঘণ্টা ওই সড়কে যানবাহন চলাচল বন্ধ ছিল।
