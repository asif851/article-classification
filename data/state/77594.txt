
চীনের সঙ্গে বাংলাদেশের সরাসরি সড়ক ও রেল যোগাযোগ হওয়া দরকার বলে মত দিয়েছেন জনপ্রশাসনমন্ত্রী সৈয়দ আশরাফুল ইসলাম। চীনের প্রেসিডেন্ট শি জিনপিংয়ের সফরকালে বিষয়টি গুরুত্ব পাবে বলে তিনি জানান। গতকাল শনিবার রাজধানীর তোপখানা রোডে বাংলাদেশ মেডিকেল অ্যাসোসিয়েশনের (বিএমএ) মিলনায়তনে চীনের ৬৭তম জাতীয় দিবস উদ্যাপন উপলক্ষে সাম্যবাদী দল আয়োজিত এক আলোচনা সভায় সৈয়দ আশরাফ এ কথা বলেন। আওয়ামী লীগের সাধারণ সম্পাদক সৈয়দ আশরাফুল ইসলাম আরও বলেন, অনেক আগে চীনের সঙ্গে বাংলাদেশের সড়ক যোগাযোগ ছিল। আবার সেটি চালু হলে শুধু বাংলাদেশ নয়, ভারতও সুবিধা পাবে। তিনি বলেন, দুই দেশের মধ্যে বাণিজ্য যেভাবে বেড়েছে, তাতে সরাসরি যোগাযোগ খুবই গুরুত্বপূর্ণ। এই যোগাযোগ তৈরি করতে খুব বেশি ব্যয় করতে হবে না। নিজের চীন সফরের অভিজ্ঞতা বর্ণনা করেন সৈয়দ আশরাফ। চীনের প্রেসিডেন্টের সঙ্গে ব্যক্তিগত যোগাযোগ রয়েছে বলেও তিনি জানান। চীনের প্রেসিডেন্টের সঙ্গে সাক্ষাতের সময়ের আলোচনার উল্লেখ করে তিনি বলেন, কুনমিং থেকে কলকাতা পর্যন্ত মোটর শোভাযাত্রাও হয়েছে। এটা চীনের প্রেসিডেন্ট প্রমাণ করেছেন। সেই যোগাযোগ আবার ফিরিয়ে আনা দরকার। তিনি বলেন, ‘শিল্প, সংস্কৃতি, শিক্ষা, ধর্ম—সব বিষয়ে চীন এখন সারা বিশ্বের ভান্ডার। আমি যতবারই চীনে গিয়েছি, নতুন কিছু না কিছু শিখেছি।’চীনের প্রেসিডেন্ট এই প্রথমবারের মতো বাংলাদেশে রাষ্ট্রীয় সফরে আসছেন জানিয়ে আওয়ামী লীগের এই নেতা আরও বলেন, এটি ঐতিহাসিক সফর হবে। এটা বাংলাদেশের জন্য সম্মানের। এই সফর এই অঞ্চলের রাজনীতির জন্য গুরুত্বপূর্ণ ঘটনা হবে। তাঁকে অভ্যর্থনা দেওয়ার জন্য সরকার প্রস্তুত।আলোচনা সভায় সাম্যবাদী দলের সাধারণ সম্পাদক দিলীপ বড়ুয়াকে লক্ষ করে মন্ত্রী বলেন, একসময় একমাত্র দিলীপ বড়ুয়া চীনপন্থী ছিলেন। কিন্তু এখন তাঁরা অনেকেই চীনপন্থী। আলোচনা সভায় সভাপতিত্ব করেন সাম্যবাদী দলের সাধারণ সম্পাদক দিলীপ বড়ুয়া। আরও বক্তৃতা করেন বাংলাদেশে চীনা দূতাবাসের কূটনৈতিক ইয়াং সি চাও, গণতন্ত্রী পার্টির শাহাদাৎ হোসেন, সাম্যবাদী দলের সাইফুল ইসলাম প্রমুখ।উল্লেখ্য, প্রধানমন্ত্রী শেখ হাসিনার আমন্ত্রণে শি জিনপিং ১৪ অক্টোবর বাংলাদেশে আসছেন। তিন দশকের মধ্যে এটি হবে চীনের কোনো প্রেসিডেন্টের প্রথম ঢাকা সফর।
