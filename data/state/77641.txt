
‘ভাই’ বলে না ডাকায় বাবার সামনেই ফাহিম আল সাবসাদ নামের এক তরুণকে ছুরিকাঘাত করেছেন দুই তরুণ। এ ঘটনায় জড়িত থাকার অভিযোগে একজনকে আটক করেছে পুলিশ। গত বৃহস্পতিবার ব্রাহ্মণবাড়িয়া পৌর শহরের পৌর আধুনিক সুপার মার্কেটে এ ঘটনা ঘটে।এ ঘটনায় জড়িত ব্যক্তিদের বিচারের দাবিতে গত বৃহস্পতিবার বিকেলে মার্কেটের ব্যবসায়ীরা বিক্ষোভ করেছেন।আহত ফাহিম (২৫) পৌর শহরের মধ্যপাড়া এলাকার আবু নাছেরের ছেলে। ফাহিমকে একটি বেসরকারি ক্লিনিকে ভর্তি করা হয়েছে। এ ঘটনায় আটক হওয়া তরুণ পাভেল মিয়ার (২৪) বাড়ি সদর উপজেলার উচালিয়াপাড়ায়।প্রত্যক্ষদর্শী ও পুলিশ সূত্রে জানা গেছে, গত বৃহস্পতিবার বিকেল সাড়ে পাঁচটার দিকে ফাহিম মার্কেটে তাঁর বাবার সঙ্গে নিজেদের দোকান আড়ং গার্মেন্টসে বসে ছিলেন। এ সময় ক্রেতা সেজে পাভেল মিয়ার নেতৃত্বে চার-পাঁচজন তরুণ দোকানে এসে ফাহিমের সঙ্গে বয়সের জ্যেষ্ঠতা নিয়ে কথা-কাটাকাটি শুরু করেন। একপর্যায়ে পাভেল ও রবিউল ছুরি দিয়ে তাঁর (ফাহিম) পিঠে ও হাতের আঙুলে আঘাত করেন। এ সময় ফাহিমের বাবা হামলাকারীদের কাছে ছেলের জন্য ক্ষমা চাইলেও তাঁরা তা শোনেননি।পরে পাশের দোকানের লোকজন ফাহিমকে উদ্ধার করে জেলা সদর হাসপাতালে নিয়ে যান। ঘটনার পরপর মার্কেটের ব্যবসায়ীরা তাঁদের সব দোকান বন্ধ করে শহরের প্রধান সড়কের পুরাতন কোর্ট রোড মোড়ের রাস্তায় নেমে বিক্ষোভ শুরু করেন। এ সময় তাঁরা হামলার ঘটনায় জড়িত ব্যক্তিদের গ্রেপ্তারের দাবি জানান।পৌর আধুনিক সুপার মার্কেটের সভাপতি ও আহত ফাহিমের বাবা আবু নাছের অভিযোগ করে বলেন, ‘আমার ছেলে তাঁদের “ভাই” না ডাকায় তাঁরা এই হামলা চালিয়েছেন। আমি তাঁদের বলেছি আমার ছেলে কোনো দোষ করে থাকলে এর বিচার আমি করব। কিন্তু তাঁরা কেউ শোনেননি। আমার চোখের সামনেই ছেলেকে ছুরিকাঘাত করে রক্তাক্ত করেছেন।’
