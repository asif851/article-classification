
নাচগান আর পুরস্কার বিতরণের মধ্য দিয়ে শেষ হলো ১৫তম জাতীয় গণিত উৎসব। রাজধানীর মোহাম্মদপুরের সেন্ট যোসেফ হায়ার সেকেন্ডারি স্কুল মাঠে গতকাল শুক্রবার সকালে শুরু হয়েছিল দুই দিনব্যাপী ডাচ্-বাংলা ব্যাংক-প্রথম আলো জাতীয় গণিত উৎসব ২০১৭-এর। আজকের মূল আকর্ষণ ছিল পুরস্কার বিতরণী অনুষ্ঠান। প্রাইমারি, জুনিয়র, সেকেন্ডারি ও হায়ার সেকেন্ডারি—এই চার ক্যাটাগরিতে ৮৫ জনকে দেওয়া হয় পুরস্কার।
আজ শনিবার সকালে নৃত্যরঙের নাচের মধ্য দিয়ে দিনের অনুষ্ঠান শুরু হয়। এরপর শুরু হয় সুডোকু চূড়ান্ত পর্ব। গতকালের বাছাইপর্বে নির্বাচিতরা সুডোকুর চূড়ান্ত পর্বে অংশ নেয়।
মঞ্চে আসেন অর্থনীতিবিদ ও যুক্তরাষ্ট্রের ডেনভার বিশ্ববিদ্যালয়ের অধ্যাপক ড. হায়দার খান। তিনি বলেন, গণিত নিয়ে এশিয়ার অনেক ইতিহাস ঐতিহ্য আছে। ভবিষ্যতে গণিত একটি অনুপ্রেরণা হবে। আগে বাংলায় গণিতের পরিভাষা ছিল খটমটে। সেগুলো এখন অনেক সহজ হয়েছে।
এরপর গণিতের উৎসবের গানটির নতুন সুরের সঙ্গে নৃত্যরং নাচ পরিবেশন করে উপস্থিত সবাইকে আনন্দ দেয়। নাচ শেষ হতেই মঞ্চে আসেন শিক্ষাবিদ মুহম্মদ জাফর ইকবাল ও বিজ্ঞানী আবেদ চৌধুরী।
আবেদ চৌধুরী জাফর ইকবালের কাছে জানতে চান, বিজ্ঞান বই থেকে শিখলে ভালো হয় নাকি প্রকৃতি থেকে। জবাবে জাফর ইকবাল বলেন, শিক্ষার্থীরা বিজ্ঞানের মাত্র ৫ শতাংশ বই থেকে শিখবে আর বাকি ৯৫ শতাংশকে শিখতে হবে প্রকৃতি থেকে। এখন সবকিছু পরীক্ষাকেন্দ্রিক হয়ে গেছে। সেখান থেকে সরে আসতে হবে। ভালো করে কিছু শিখলে জিপিএ-৫ পেছনে পেছনে দৌড়াবে। এরপর গণিত নিয়ে পটগান পরিবেশন করে খুলনার রূপান্তর থিয়েটার।
মঞ্চে আসেন গণিতবিদ লুৎফুজ্জামান ও আনোয়ার হোসেন। প্রবীণ লুৎফুজ্জামান বলেন, ‘বিশেষ একটি টানে এই গণিত উৎসবে আসি। কিছুক্ষণের জন্য ছোট হয়ে যাই। এই অলিম্পিয়াড সারা দেশে গণিতকে উৎসাহিত করছে।
এরপর মঞ্চে আসেন প্রথম আলোর সহযোগী সম্পাদক আনিসুল হক। তিনি বলেন, মানুষের মতো মানুষ হতে চাইলে বই পড়তে হবে। পাঠ্যবইয়ের বাইরে অন্য বই পড়তে হবে। রেজাল্ট ভালো করতে হবে। মানুষও হতে হবে।
এ সময় বাংলাদেশ গণিত অলিম্পিয়াড কমিটির সাধারণ সম্পাদক মুনির হাসান এবার মার্চের প্রথম সপ্তাহে গণিত ক্যাম্প অনুষ্ঠিত হবে বলে ঘোষণা দেন। তিনি বলেন, বিভিন্ন ক্যাটাগরিতে ১০০ জন শিক্ষার্থী ক্যাম্পে সুযোগ পাবে।
উৎসবের পক্ষ থেকে গণিত উৎসবের আয়োজনের শুরুর দিকের সাবেক তিন স্বেচ্ছাসেবককে সম্মাননা জানানো হয়। তাঁরা হলেন গাজীউল হক, ফরিদুর রহমান আর হিটলার এ হালিম।
বক্তব্য প্রদান শেষে অতিথিরা মঞ্চে আসন গ্রহণ করেন। ছিলেন বাংলাদেশ গণিত অলিম্পিয়াড কমিটির সভাপতি অধ্যাপক জামিলুর রেজা চৌধুরী, সহসভাপতি অধ্যাপক মুনিবুর রহমান চৌধুরী, ডাচ্‌-বাংলা ব্যাংকের প্রধান পরিচালন কর্মকর্তা এহতেশামুল হক খান, যুক্তরাষ্ট্রের প্রিন্সটন বিশ্ববিদ্যালয়ের শিক্ষক ও বিজ্ঞানী জাহিদ হাসান, জাহাঙ্গীরনগর বিশ্ববিদ্যালয়ের গণিতের অধ্যাপক লায়েক সাজ্জাদ এনদেল্লাহ, বুয়েটের শিক্ষক অধ্যাপক এম এ হাকিম, বিশিষ্ট সমাজকর্মী তাজিমা মজুমদার প্রমুখ।
জামিলুর রেজা চৌধুরী বলেন, আগের বছরের চেয়ে এবারের পারফরম্যান্স ভালো হয়েছে। সারা দিন ফেসবুক ব্যবহারের দরকার নেই। এতে মস্তিষ্কের দক্ষতা কমে যাচ্ছে। বারবার গুগল করায় একধরনের ডিজিটাল ডিমনেশিয়া দেখা দিয়েছে।
এবার সেরা গণিত ক্লাব হয়েছে চট্টগ্রাম ম্যাথ সার্কেল, রুবিকস কিউব প্রতিযোগিতায় ৯ দশমিক ৭৯ সেকেন্ডে কিউব মিলিয়ে বাংলাদেশে নতুন রেকর্ড তৈরি করেন ঢাকা বিশ্ববিদ্যালয়ের শিক্ষার্থী আসিফ রশিদ। এবার চ্যাম্পিয়ন অব দ্য অলিম্পিয়াড পুরস্কার পায় চট্টগ্রাম ক্যান্টনমেন্ট ইংলিশ স্কুল অ্যান্ড কলেজের আহম্মেদ জাওয়াদ।
এবারের আঞ্চলিক গণিত উৎসবে সারা দেশের ১৫টি অঞ্চলের ২২ হাজার শিক্ষার্থী অংশ নেয়। আঞ্চলিক উৎসবের বিজয়ী ১ হাজার ১২০ শিক্ষার্থী এই জাতীয় উৎসবে অংশ নেয়।
