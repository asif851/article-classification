
৩২ লাখ টাকা আত্মসাৎ করার মামলায় ইউনাইটেড কমার্শিয়াল ব্যাংক বরিশাল শাখার জ্যেষ্ঠ কর্মকর্তা জাকির হোসেন রাড়িসহ তিনজনকে গ্রেপ্তার করেছে দুর্নীতি দমন কমিশন (দুদক)। তাঁদের পুলিশে হস্তান্তর করে আদালতের মাধ্যমে কারাগারে পাঠানো হয়েছে।
ঋণসীমা বাড়িয়ে ৩১ লাখ ৬৫ হাজার ৫০০ টাকা আত্মসাৎ করার মামলায় গতকাল সোমবার রাতে তাঁদের গ্রেপ্তার করে দুদক। পরে রাতেই তাঁদের বরিশাল কোতোয়ালি মডেল থানায় হস্তান্তর করা হয়।
গ্রেপ্তার বাকি দুজন হলেন শাহীন শিকদার এবং তাঁর স্ত্রী নাঈমা রহমান। মহানগর যুবলীগের আহ্বায়ক মো. নিজামুল ইসলাম জানান, শাহীন মহানগর যুবলীগের যুগ্ম আহ্বায়ক।
দুদক বরিশাল সমন্বিত জেলা কার্যালয় বলছে, ২০১৬ সালের ১৯ ডিসেম্বর ইউনাইটেড কমার্শিয়াল ব্যাংকের জ্যেষ্ঠ কর্মকর্তা জাকির হোসেনের নামে বরাদ্দ হওয়া ঋণের অতিরিক্ত টাকা ভাউচারের মাধ্যমে তোলেন। এই টাকা আত্মসাৎ করার অভিযোগে কোতোয়ালি মডেল থানায় ব্যাংকের তৎকালীন ব্যবস্থাপক মিজানুর রহমান একটি মামলা দায়ের করেন। ওই অভিযোগে তাঁকে ওই সময় বরখাস্ত করা হয়। ওই মামলায় জাকির হোসেনের বিরুদ্ধে ৩১ লাখ ৬৫ হাজার ৫০০ টাকা আত্মসাৎ করার অভিযোগ আনা হয়।
মামলা দায়েরের পর তদন্তের দায়িত্ব পান দুদক বরিশাল সমন্বিত জেলা কার্যালয়ের উপপরিচালক মতিউর রহমান। তদন্তে অভিযোগের সত্যতা পাওয়ায় জাকির হোসেনকে গ্রেপ্তার করতে মাঠে নামে দুদকের গোয়েন্দারা। তদন্তে দেখা গেছে, শাহীন শিকদার এবং তাঁর স্ত্রী নাঈমা রহমান ঋণ নেওয়ার ক্ষেত্রে জাকির হোসেনের কাছ থেকে অবৈধ সুবিধা নিয়েছেন। সেই অভিযোগে তাঁদেরও গ্রেপ্তার করা হয়।
বরিশাল কোতোয়ালি মডেল থানার ভারপ্রাপ্ত কর্মকর্তা (ওসি) শাহ্ মো. আওলাদ হোসেন প্রথম আলোকে বলেন, দুদক তিনজনকে গ্রেপ্তার করে গতকাল রাতে তাঁদের কাছে হস্তান্তর করেছে। গ্রেপ্তারকৃতদের আজ দুপুরে আদালতের মাধ্যমে কারাগারে পাঠানো হয়েছে।
