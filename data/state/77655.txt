
একাত্তরে মানবতাবিরোধী অপরাধের দায়ে ফাঁসির দণ্ডাদেশপ্রাপ্ত জামায়াতে ইসলামীর নেতা মুহাম্মদ কামারুজ্জামানের রায় দ্রুত কার্যকরের দাবি জানিয়েছে গণজাগরণ মঞ্চ। গতকাল শুক্রবার বিকেলে রাজধানীর শাহবাগে জাতীয় জাদুঘরের সামনে ‘গণ-অবস্থান কর্মসূচি’ থেকে এ দাবি জানানো হয়।কর্মসূচি চলাকালে গণজাগরণ মঞ্চের মুখপাত্র ইমরান এইচ সরকার সাংবাদিকদের বলেন, বিভিন্ন আন্তর্জাতিক লবিস্ট যুদ্ধাপরাধী কামারুজ্জামানের পক্ষে সাফাই গাইছে। তাঁর বিরুদ্ধে চূড়ান্ত রায় ঘোষণার পর দুই মাস অতিবাহিত হলেও তা কার্যকর করা হয়নি।গণ-অবস্থান কর্মসূচি চলাকালে জাদুঘরের প্রধান ফটকের সামনে মঞ্চের কর্মী-সংগঠকেরা অবস্থান নেন। তাঁরা ‘দড়ি লাগলে দড়ি নে, কামারুজ্জামানের ফাঁসি দে’, ‘জামায়াত-শিবির রাজাকার, এই মুহূর্তে বাংলা ছাড়’ ইত্যাদি স্লোগান দেন।বিকেল চারটার দিকে গণজাগরণ মঞ্চের এ কর্মসূচি শুরু হয়। কামারুজ্জামানের ফাঁসির রায় কার্যকর না হওয়া পর্যন্ত প্রতি শুক্রবার বিকেল চারটা থেকে রাত আটটা পর্যন্ত গণ-অবস্থান কর্মসূচি পালনের ঘোষণা দেয় গণজাগরণ মঞ্চ।
