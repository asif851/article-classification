
শিক্ষকদের আলাদা বেতনকাঠামো প্রবর্তন করাসহ চার দফা দাবিতে চলতি মাসে তৃতীয় দিনের মতো আজ রোববার কর্মবিরতি পালন করবেন দেশের সব পাবলিক বিশ্ববিদ্যালয়ের শিক্ষকেরা। গতকাল শনিবার বাংলাদেশ বিশ্ববিদ্যালয় শিক্ষক সমিতি ফেডারেশনের এক সংবাদ বিজ্ঞপ্তিতে এ তথ্য জানানো হয়। বিজ্ঞপ্তিতে বলা হয়, পূর্বঘোষণা অনুযায়ী দাবি পূরণ না হওয়ায় আজ সকাল ১০টা থেকে বেলা একটা পর্যন্ত দেশের সব পাবলিক বিশ্ববিদ্যালয়ে একযোগে কর্মবিরতি পালন করা হবে।শিক্ষকদের অন্য দাবিগুলো হলো আলাদা বেতনকাঠামো হওয়ার আগ পর্যন্ত প্রস্তাবিত অষ্টম বেতনকাঠামোতে সরকারি কর্মকর্তাদের সঙ্গে শিক্ষকদের বেতন ও পদমর্যাদার বৈষম্য দূর করা এবং রাষ্ট্রীয় ‘ওয়ারেন্ট অব প্রিসিডেন্স’-এ পদমর্যাদাগত অবস্থান ও সুবিধা নিশ্চিত করা।একই দাবিতে এর আগে গত ১৬ ও ২৩ জুন দুই দফা কর্মবিরতি পালন করেন শিক্ষকেরা। এ ছাড়া ৮ জুনও একই কর্মসূচি পালন করেন তাঁরা।
