
লেটুসপাতা, চায়নিজ পাতা, ক্যাপসিকাম, বিট রুট, ব্রকলি, রেড ক্যাবেজ, স্কোয়াশ, ফ্রেঞ্চ বিন, সুইট কর্ন, বেবি কর্ন, থাই আদা, থাই তুলসী, লেমনগ্র্যাস, স্যালারি পাতা, শিমলা মরিচ, চায়নিজ ক্যাবেজ—খেতের পর খেতজুড়ে চলছে এসব বাহারি বিদেশি সবজির চাষ। দেশে প্রচুর চাহিদা থাকায় নিজ তাগিদে বিদেশি সবজি চাষ করছেন কৃষকেরা। এসব চাষে কোনো প্রশিক্ষণ নেই তাঁদের। নিজেরাই বীজ সংগ্রহ করে নেমে পড়েছেন চাষে। সরবরাহ করছেন সারা দেশে। বগুড়ার তিনটি উপজেলা শিবগঞ্জ, গাবতলী ও শাজাহানপুর ঘুরে দেখা যায়, খেতের পর খেতজুড়ে চলছে বিদেশি সবজির চাষ। উপজেলার কয়েকটি গ্রামে বছরে গড়ে ৪০০ মেট্রিক টন (১০ হাজার মণ) বিদেশি সবজি উৎ​পাদিত হচ্ছে।গ্রামবাসী জানান, এসব গ্রামে দুই যুগ আগে শিবগঞ্জ উপজেলার বুজরুক শোকড়া গ্রামের কৃষক আনছার আলীর হাত ধরে বিদেশি সবজি চাষ শুরু হয়। এখন তাঁর পরিবারের লোকজন ৩০ বিঘা জমিতে বিদেশি সবজি চাষ করছেন। রায়নগর ইউনিয়নের পার টেপাগাড়ি গ্রামের কৃষক মিজানুর রহমান প্রায় ১৭ বিঘা জমিতে বিদেশি সবজি চাষ করেছেন। বগুড়ায় উৎপাদিত এসব সবজি যাচ্ছে রাজধানীর শেরাটন, সোনারগাঁও, ওয়েস্টিনের মতো তারকা হোটেলে। সুপার শপগুলোয় যেসব বিদেশি সবজি থরে থরে সাজানো থাকে, সেগুলোরও বেশির ভাগের উৎস বগুড়ার এসব গ্রাম। তা ছাড়া সারা দেশের নামীদামি চায়নিজ রেস্টুরেন্টগুলোতে সরাসরি সরবরাহ করা হচ্ছে এখান থেকে। এসব রেস্টুরেন্টে সবজির জোগান আগে আসত বিদেশ থেকে। এভাবে চাষ বাড়তে থাকলে শিগগিরই এসব সবজি বিদেশেও রপ্তানি হবে বলে আশাবাদী কৃষকেরা। বিদেশি সবজি চাষি দুই কৃষকের খেত ঘুরে সম্প্রতি এসব ছবি তোলা হয়েছে।













