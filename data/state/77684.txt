
পাবনার ঈশ্বরদী উপজেলার শ্রীরামগাড়ি এলাকায় গতকাল শনিবার দিবাগত রাত সাড়ে তিনটার দিকে রেললাইনের কিছু অংশ কেটে ফেলেছে দুর্বৃত্তরা। এতে দিনাজপুর-ঈশ্বরদী-ঢাকা, রাজশাহী-ঈশ্বরদী-ঢাকা ও ঢাকা-রাজশাহী-দিনাজপুর পথে ট্রেন চলাচল বন্ধ রয়েছে।
পাকশী বিভাগীয় রেলওয়ে সদর দপ্তরের বিভাগীয় প্রকৌশলী-২ মনিরুল ইসলাম ফিরোজী প্রথম আলো ডটকমকে জানান, ভোর চারটার দিকে রেললাইন পাহারা দিতে গিয়ে পাহারাদারেরা দেখতে পান রেললাইন কেটে ফেলা হয়েছে। এ সময় তাঁরা রেলওয়ে কর্তৃপক্ষকে বিষয়টি অবহিত করেন। আজ সকাল সোয়া সাতটার দিকে রেললাইন মেরামতের কাজ শুরু হয়েছে।
