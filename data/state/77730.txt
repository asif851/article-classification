
ঢাকা মেডিকেলের ছয়তলা থেকে লাফিয়ে পড়ে এক রোগীর মৃত্যু হয়েছে। তাঁর নাম রুবেল (২২)। আজ মঙ্গলবার বেলা সাড়ে তিনটার দিকে এ ঘটনা ঘটে।
রুবেল মানসিক সমস্যায় ভুগছিলেন বলে জানান তাঁর মা।
রুবেলের বাবা মো. রবিউল্লাহ গাজী আর মা আতজান বেগম। তাঁদের বাড়ি নারায়ণগঞ্জের সোনারগাঁ উপজেলার সাদীপুর কোনাবাড়ীতে।
রুবেলের মা জানান, রুবেল নির্মাণকাজ করতেন। চার বছর আগে তিনি স্ট্রোক করেন। এরপর বিভিন্নভাবে চিকিৎসা করা হয়। সম্প্রতি তাঁর মানসিক সমস্যা দেখা দেয়। তাঁর মুখ দিয়ে লালা পড়ত। এ জন্য গত রোববার তাঁকে ঢাকা মেডিকেলের মেডিসিন বিভাগে ভর্তি করা হয়। তিনি এদিক–সেদিক চলে যেতেন। মা বকা দেওয়ায় তিনি ‘লাফ দিলাম দিলাম’ বলে লাফ দেন।
হাসপাতালের আনসার সদস্যরা তাঁকে দ্রুত উদ্ধার করে জরুরি বিভাগে নিয়ে আসেন। বেলা ৩টা ৪০ মিনিটে চিকিৎসক তাঁকে মৃত ঘোষণা করেন।
