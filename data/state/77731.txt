
দশম জাতীয় সংসদ নির্বাচনে প্রার্থী বাছাইয়ে ১০ নভেম্বর রোববার থেকে ক্ষমতাসীন আওয়ামী লীগ মনোনয়নপত্র বিক্রি শুরু করবে।
আওয়ামী লীগের দপ্তর সম্পাদক মৃণাল কান্তি দাস স্বাক্ষরিত এক সংবাদ বিজ্ঞপ্তিতে এ তথ্য জানানো হয়। সকাল ১০টা থেকে বিকেল পাঁচটা পর্যন্ত এ মনোনয়নপত্র বিক্রি চলবে। এবারের মনোনয়নপত্রের দাম রাখা হয়েছে ২৫ হাজার টাকা।
দলটির একটি নির্ভরযোগ্য সূত্র এ তথ্য জানিয়েছে, ঢাকা মহানগরে যাঁরা প্রার্থী হবেন, তাঁদের সঙ্গে কাল শুক্রবার সকাল সাড়ে ১০টায় বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ে বৈঠক করবেন দলটির সভাপতিমণ্ডলীর সদস্য কাজী জাফরউল্লাহ।
মনোনয়নপত্র জমা নেওয়ার পর আওয়ামী লীগের সভাপতি ও প্রধানমন্ত্রী শেখ হাসিনার নেতৃত্বে দলের সংসদীয় বোর্ড প্রতিটি আসনের দলীয় প্রার্থী ঠিক করবেন। ইতিমধ্যে প্রার্থী বাছাইয়ের লক্ষ্যে একাধিক জরিপ চালিয়েছেন প্রধানমন্ত্রী। এর বাইরে তৃণমূল নেতাদের সঙ্গেও দলীয় মনোনয়ন নিয়ে আলোচনা করেছেন শেখ হাসিনা। আওয়ামী লীগের সাংগঠনিক সম্পাদক আ ফ ম বাহাউদ্দিন নাছিম প্রথম আলো ডটকমকে বলেন, মনোনয়নপত্র বিক্রি কবে শেষ হবে, তা ঠিক হয়নি। তবে বিক্রি শুরু হচ্ছে রোববার থেকে।
