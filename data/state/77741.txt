
পুলিশ বাহিনীর ট্রেইনি রিক্রুট কনস্টেবল (টিআরসি) পদে নিয়োগ স্থগিত করা হয়েছে। গত রোববার পুলিশের অফিশিয়াল ভেরিফায়েড ফেসবুক পেজে এ-সংক্রান্ত জরুরি বার্তা প্রকাশ করা হয়। এতে বলা হয়, পরবর্তী নির্দেশনা না দেওয়া পর্যন্ত নিয়োগ কার্যক্রম স্থগিত থাকবে।
 সাড়ে আট হাজার পুরুষ এবং দেড় হাজার নারীসহ মোট ১০ হাজার ট্রেইনি রিক্রুট কনস্টেবল (টিআরসি) নিয়োগের বিজ্ঞপ্তি প্রকাশ করা হয়েছিল গত বছরের ২১ ডিসেম্বর। ১৬ জানুয়ারি থেকে ২৮ জানুয়ারি পর্যন্ত জেলাওয়ারি এই নিয়োগপ্রক্রিয়া শুরু হওয়ার কথা ছিল।
 তবে পুলিশ কনস্টেবলের নিয়োগপ্রক্রিয়া স্থগিত করা নিয়ে নানা আলোচনা শোনা যাচ্ছে। স্থগিতের কারণ জানতে চাইলে পুলিশ সদর দপ্তরের সংস্থাপন শাখার অতিরিক্ত ডিআইজি হাবিবুর রহমান প্রথম আলোকে বলেন, দেশে তীব্র শীত। এত শীতে প্রার্থীদের শারীরিক পরীক্ষার জন্য খালি গায়ে দাঁড়ানো কষ্টকর। এসব পরিস্থিতি বিবেচনা করে উচ্চপর্যায় থেকে নিয়োগ স্থগিত করা হয়। নিয়োগ আবার কবে শুরু হবে, তা এখন ঠিক হয়নি।
তবে কেউ কেউ বলছেন, এখনই নিয়োগ না হলে প্রশিক্ষণ শেষ করে এসব পুলিশ সদস্য বর্তমান সরকারের মেয়াদে আর দায়িত্ব পালন করতে পারবেন না।
পুলিশ বাহিনীর কনস্টেবল নিয়োগ নিয়ে সব সময়ই নানা দুর্নীতি ও অবৈধ আর্থিক লেনদেনের অভিযোগ ওঠে। এবারও তার ব্যতিক্রম হয়নি। নিয়োগ বিজ্ঞপ্তি প্রকাশের পর থেকেই রাজনৈতিক দলের স্থানীয় কিছু নেতার কাছে চাকরিপ্রার্থীরা ধরনা দিতে শুরু করেন। সরকারের উচ্চপর্যায়েও এ খবর চলে যায়। গত রোববার বিকেলেচট্টগ্রাম নগরের লালদীঘি ময়দানে আয়োজিত শোকসভায় সড়ক পরিবহন ও সেতুমন্ত্রী ওবায়দুল কাদের বলেছেন, ‘পুলিশ কনস্টেবলের চাকরির টাকার ভাগাভাগিতে অংশ নেওয়া নেতা আওয়ামী লীগে প্রয়োজন নেই।’
পুলিশ সদর দপ্তরের কর্মকর্তারা মনে করছেন, বর্তমান আইজিপি এ কে এম শহীদুল হক আগামী মাসে স্বাভাবিক অবসরে যাচ্ছেন। এরপর নতুন আইজিপি দায়িত্ব নেবেন। নিয়োগের তারিখ পেছানোর ক্ষেত্রে এ বিষয়টিও কারণ হিসেবে থাকতে পারে।
 

