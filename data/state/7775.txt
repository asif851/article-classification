
সন্ত্রাসী হামলায় নিহত প্রকাশক ফয়সাল আরেফিন দীপনের বাবা ঢাকা বিশ্ববিদ্যালয়ের শিক্ষক আবুল কাসেম ফজলুল হক বলেছেন, আইনের প্রতি তাঁর শ্রদ্ধা আছে। ঢাকা বিশ্ববিদ্যালয়ের তাঁর সহকর্মী ও কর্তৃপক্ষও তাঁকে আইনের পথে চলার পরামর্শ দিয়েছেন। তিনি মামলা করবেন।
ময়নাতদন্তের পর তাঁর ছেলের লাশ গ্রহণের জন্য ঢাকা মেডিকেলে এলে সেখানে সাংবাদিকদের সঙ্গে আলাপকালে আবুল কাসেম এ কথা বলেন।ঢাকা বিশ্ববিদ্যালয়ের এই শিক্ষক বলেন, যে ঘটনা ঘটছে তা দেশীয় ও আন্তর্জাতিক রাজনীতিরই অংশ। এর সমাধান রাজনৈতিক ভাবেই হতে হবে। নইলে এ ধরনের হামলা বন্ধ হবে না। তিনি বলেন, যুক্তরাষ্ট্র, যুক্তরাজ্য ও ন্যাটোর অনেক তৎ​পরতা আছে। এর প্রতিক্রিয়ায় আলকায়েদাসহ অনেক জঙ্গিগোষ্ঠীর উত্থান হচ্ছে। পশ্চিমারা এর কারণ হিসেবে ধর্মকে সামনে আনছে। কিন্তু এর পেছনে রাজনৈতিক, সামাজিক ও সাংস্কৃতিক কারণ আছে।গতকাল শনিবার শাহবাগের আজিজ সুপার মার্কেটে নিজ ​প্রতিষ্ঠানের কার্যালয়ে খুন হন ফয়সাল আরেফিন।
