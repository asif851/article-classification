
চুয়াডাঙ্গায় মাদকদ্রব্যসহ এক নারীকে আটক করেছে বর্ডার গার্ড বাংলাদেশ (বিজিবি)। একইসঙ্গে ছয় কোটি টাকার বেশি মূল্যের অন্যান্য ভারতীয় পণ্য আটক করা হয়েছে । গত তিন দিনে এসব পণ্য আটক করা হয়।
আজ বৃহস্পতিবার বেলা ১১টার দিকে চুয়াডাঙ্গার জাফরপুরে বিজিবি ব্যাটালিয়ন সদর দপ্তরে এক সংবাদ সম্মেলনে অধিনায়ক লেফটেন্যান্ট কর্নেল গাজী আসাদুজ্জামান এসব তথ্য জানান।
সংবাদ সম্মেলনে জানানো হয়, গত মঙ্গলবার রাত ১০টার দিকে সদর উপজেলার আকন্দবাড়িয়ায় করিমনভর্তি (শ্যালোচালিত অটোরিকশা) এক লাখ ৫৩ হাজার টাকা মূল্যের ফেনসিডিলসহ মমতাজ বেগম (৩০) নামের এক নারী মাদক পাচারকারীকে আটক করা হয়। তার আগেরদিন গত সোমবার (১ জুলাই) দুপুরে বিজিবির বিশেষ দল মাগুরার কাটাখালী এলাকায় যশোর থেকে ঢাকাগামী একটি মিনি ট্রাকে তল্লাশি চালায়। ট্রাক থেকে বিপুল পরিমাণ ভারতীয় ইমিটেশনের গয়না, চুড়ি, কানের দুল, ক্লিপ, টিকলি, টিপ ও মশা মারার ওষুধ উদ্ধার করে বিজিবি। এসবের আনুমানিক মূল্য ছয় কোটি টাকা।  
এ ছাড়া গত বুধবার সন্ধ্যা সাড়ে সাতটায় আকন্দবাড়িয়া থেকে মালিকবিহীন আরও এক লাখ টাকা মূল্যের ফেনসিডিল আটক করা হয়।
      
