
নেপালে ভূমিকম্পের তিন মাস পর সেখানকার ক্ষতিগ্রস্ত এলাকা দেখতে যেতে চেয়েছেন সমাজকল্যাণ মন্ত্রী সৈয়দ মহসিন আলী। আজ সচিবালয়ে সমাজকল্যাণ মন্ত্রণালয়ে নেপালের রাষ্ট্রদূত হরিকুমার শ্রেষ্ঠ মন্ত্রীর সঙ্গে সৌজন্য সাক্ষাৎ করতে এলে মন্ত্রী রাষ্ট্রদূতের কাছে তাঁর এ ইচ্ছা প্রকাশ করেন। মন্ত্রণালয়ের এক বিজ্ঞপ্তিতে এ কথা বলা হয়েছে। বিজ্ঞপ্তিতে বলা হয়, সমাজকল্যাণ মন্ত্রী ও নেপালের রাষ্ট্রদূত গত ২৫ এপ্রিলে দেশটিতে ঘটে যাওয়া ভয়াবহ ভূমিকম্পের ক্ষয়ক্ষতি ও ভয়াবহতা নিয়ে আলোচনা করেন। ক্ষতিগ্রস্ত মানুষের জন্য সমাজকল্যাণ মন্ত্রণালয়ের পক্ষ থেকে প্রয়োজনীয় আর্থিক সহযোগিতা দেওয়ার ব্যাপারেও আলোচনা হয়। রাষ্ট্রদূত জানান, ভয়াবহ ভূমিকম্পে নেপালে দশ হাজারেরও বেশি স্কুল-কলেজ ক্ষতিগ্রস্ত হয়েছে। দেশের অর্থনীতির ব্যাপক ক্ষতি হয়েছে। রাষ্ট্রদূত বাংলাদেশ সরকারের সমাজকল্যাণ মন্ত্রণালয় নেপালের সামাজিক উন্নয়নে কোনো ভূমিকা রাখবে কিনা তা মন্ত্রীর কাছে জানতে চাইলে মন্ত্রী নেপালের ক্ষতিগ্রস্ত এলাকা পরিদর্শনে যেতে চান। রাষ্ট্রদূত সমাজকল্যাণ মন্ত্রীকে ৯ থেকে ১১ আগস্ট নেপাল ভ্রমণের আমন্ত্রণ জানান। সমাজকল্যাণ মন্ত্রণালয়ের নাম প্রকাশে অনিচ্ছুক একজন কর্মকর্তা প্রথম আলোকে জানিয়েছেন, সমাজকল্যাণ মন্ত্রীর তিন দিনের এই সফরের খরচ বহন করবে নেপাল সরকার। বিজ্ঞপ্তিতে বলা হয়েছে, নেপাল পরিদর্শন প্রসঙ্গে মন্ত্রী বলেছেন, ভূমিকম্পের ক্ষেত্রে বাংলাদেশ একটি ঝুঁকিপূর্ণ দেশ। তাঁর এই নেপাল সফর বাংলাদেশে ভূমিকম্প পরবর্তী ব্যবস্থাপনায় ভূমিকা রাখবে। বৈঠকে অন্যান্যদের মধ্যে নেপাল রাষ্ট্রদূতের থার্ড সেক্রেটারি নির্মল প্রসাদ ভ্যাটেরাই, সমাজসেবা অধিদপ্তরের মহাপরিচালক গাজী মোহাম্মদ নুরুল কবীরসহ সমাজকল্যাণ মন্ত্রণালয়ের অন্যান্য কর্মকর্তারা উপস্থিত ছিলেন।
