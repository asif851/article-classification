
দেশের চলমান রাজনৈতিক পরিস্থিতি ও সংলাপের ব্যাপারে মনোভাব তুলে ধরে জাতিসংঘের মহাসচিব বান কি মুনের চিঠির জবাব দিচ্ছে সরকার। আর বিএনপি বান কি মুনের চিঠির বিষয়ে এখনো নিশ্চুপ। চলমান রাজনৈতিক অস্থিরতা ও সহিংসতা থেকে উত্তরণে সংলাপে বসতে দুই নেত্রীকে আহ্বান জানিয়ে চিঠি দেন জাতিসংঘের মহাসচিব।সরকারের উচ্চ পর্যায়ের একটি সূত্র গতকাল বুধবার প্রথম আলোকে জানায়, দেশের চলমান সহিংসতা এবং জনগণের জানমাল রক্ষায় সরকারের ভূমিকা চিঠিতে তুলে ধরা হবে। চিঠিতে দেড় মাস ধরে বিএনপি-জামায়াত দেশজুড়ে যে ‘তাণ্ডব’ চালিয়েছে, তা-ই গুরুত্ব পাবে। আর সামগ্রিকভাবে সন্ত্রাসের বিরুদ্ধে সরকারের অবস্থান ও দেশের চলমান উন্নয়নের ধারা অব্যাহত রাখার অঙ্গীকার পূরণে নেওয়া পদক্ষেপ তুলে ধরা হবে। সংশ্লিষ্ট অন্য একটি সূত্র জানিয়েছে, সরকার দেশের শান্তি ও স্থিতিশীলতা প্রতিষ্ঠার স্বার্থে আলোচনায় অনাগ্রহী নয়। তবে সহিংসতাপূর্ণ পরিস্থিতিতে এখনই সংলাপ সম্ভব কি না—সে বিষয়টিও জাতিসংঘের মহাসচিবের নজরে আনা হবে। এদিকে পররাষ্ট্র প্রতিমন্ত্রী মো. শাহরিয়ার আলম গতকাল সকালে সাংবাদিকদের বলেন, সরকার বিএনপির সঙ্গে কোনো আলোচনায় যাবে না। প্রধানমন্ত্রীকে লেখা জাতিসংঘের মহাসচিবের সংলাপের আহ্বান প্রসঙ্গে জানতে চাইলে তিনি তাঁর দপ্তরে সাংবাদিকদের কাছে এ মন্তব্য করেন। প্রতিমন্ত্রী জানান, সরকার ১৬ ফেব্রুয়ারি মহাসচিবের চিঠিটি পেয়েছে। প্রধানমন্ত্রীর কার্যালয়ের একটি সূত্র জানায়, প্রধানমন্ত্রী শেখ হাসিনাকে জাতিসংঘের মহাসচিব গত ৩০ জানুয়ারি চিঠিটি লেখেন। আর নিউইয়র্কে বাংলাদেশের স্থায়ী মিশন ১৩ ফেব্রুয়ারি সন্ধ্যায় চিঠিটি হাতে পায়। শাহরিয়ার আলম বলেন, বর্তমান সরকারের অবস্থান সন্ত্রাসের বিরুদ্ধে, কোনো রাজনৈতিক দলের বিরুদ্ধে নয়। এ ছাড়া সংশ্লিষ্ট সব বিষয় উল্লেখ করে জাতিসংঘের মহাসচিবকে চিঠি পাঠানোর প্রস্তুতি চলছে। এদিকে জ্যেষ্ঠ একজন সরকারি কর্মকর্তা দাবি করছেন, বাংলাদেশ সরকারের মনোভাব বুঝতে পেরে আপাতত ঢাকায় আসছেন না জাতিসংঘের সহকারী মহাসচিব অস্কার ফার্নান্দেজ তারানকো। তারানকোর সঙ্গে নিয়মিত যোগাযোগের বিষয়ে অবগত এই কর্মকর্তা মনে করেন, আপাতত দুই দলের নেতাদের সংলাপে বসার সুযোগ নেই। কাজেই তারানকো ঢাকায় এলে পরিস্থিতি খুব একটা যে বদলাবে না, সেটি তাঁকে জানানো হয়েছে।প্রসঙ্গত, বাংলাদেশের চলমান রাজনৈতিক অস্থিরতা ও সহিংসতা বন্ধ করার লক্ষ্যে তারানকোকে সরকারের সঙ্গে সমন্বয়ের দায়িত্ব দিয়েছেন জাতিসংঘের মহাসচিব। প্রধানমন্ত্রী শেখ হাসিনা ও বিএনপির চেয়ারপারসন খালেদা জিয়াকে লেখা চিঠিতে বান কি মুন সেটি উল্লেখ করেছেন। বিএনপি চুপ: বান কি মুনের চিঠি নিয়ে আনুষ্ঠানিকভাবে কিছু বলতে রাজি হয়নি বিএনপি। চিঠি পাওয়ার বিষয়টি বিএনপির সূত্র নিশ্চিত করলেও বিএনপির চেয়ারপারসনের প্রেস সচিব মারুফ কামাল খান প্রথম আলোকে বলেন, তিনি এ বিষয়টি জানেন না।চিঠির বিষয়ে ওয়াকিবহাল বিএনপির চেয়ারপারসনের ঘনিষ্ঠ একজন প্রথম আলোকে বলেন, সাধারণত জাতিসংঘ একই ‘ফরম্যাটের’ চিঠিই দিয়ে থাকে। এ ক্ষেত্রেও তা-ই হওয়ার কথা। তিনি দাবি করেন, বিএনপি চিঠির বিষয়টি চাপিয়ে রাখছে তা নয়। তাঁরা চান, সরকারই চিঠির বিষয়টি স্পষ্ট করুক। কারণ, বিএনপি বলেই আসছে সংলাপ চায়। সংলাপের আহ্বানটা মূলত সরকারের জন্য। তিনি বলেন, সন্ত্রাস-সহিংসতা বন্ধ করা সরকারের দায়িত্ব। শুধু সহিংসতা বন্ধ করার জন্য জাতিসংঘ মহাসচিব চিঠি দিয়ে আহ্বান জানাবেন? এ জন্য তো চিঠি দেওয়ার প্রয়োজন নেই।সংশোধনী: গতকাল ‘সংলাপে বসুন’ শীর্ষক প্রতিবেদনের এক জায়গায় ‘জাতিসংঘ মহাসচিব কফি আনান’ ছাপা হয়েছে। অনিচ্ছাকৃত এ ভুলের জন্য আমরা দুঃখিত।
