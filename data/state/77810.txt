
হযরত শাহজালাল আন্তর্জাতিক বিমানবন্দরে আজ মঙ্গলবার রাতে আড়াই ঘণ্টার ব্যবধানে দু দফায় প্রায় সাড়ে ১০ কেজি সোনাসহ চার জনকে আটক করেছে শুল্ক গোয়েন্দা ও তদন্ত অধিদপ্তর।
শুল্ক গোয়েন্দা ও তদন্ত অধিদপ্তরের মহাপরিচালক মইনুল খান প্রথম আলোকে বলেন, রাত পৌনে আটটার দিকে নয় কেজি সোনাসহ আরো দুজনকে আটক করা হয়। এরা হলেন মো. আব্দুর রহিম এবং শরীফুল। দুজনই আমিরাত এয়ারলাইন্সের ফ্লাইটে দুবাই থেকে ঢাকা আসেন। দুটি হাতব্যাগে সোনার বারগুলো পাওয়া যায়। চার নম্ব্বর বেল্ট এলাকা দিয়ে ব্যাগ দু’টি ট্রলিতে করে বের হওয়ার সময় তাদের আটক করা হয়। প্যাকেটে মোট ৭২টি বার পাওয়া যায়।মইনুল খান আরো বলেন, অভিনব কায়দায় ২৫ টি চুম্বক দিয়ে মুড়িয়ে সোনাগুলো প্যাকেট করা হয়।এদিকে মঙ্গলবার সন্ধ্যা ছয়টায় নাবিদ শাহ আলম(৩২) থেকে ৪৬৬ গ্রাম এবং ইব্রাহিম (৩৫) থেকে ৯৩৫ গ্রাম সোনাসহ আটক করা হয়। তাদের শরীর ও ল্যাগেজ থেকে ১০টি বার পাওয়া যায়। দুজনই বাংলাদেশ বিমানে করে সৌদি আরবের রিয়াদ থেকে ঢাকায় আসেন।
