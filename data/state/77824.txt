
অভিনেতা ফখরুল হাসান বৈরাগী ৪০ দিন ধরে নিখোঁজ রয়েছেন বলে জানিয়েছেন তাঁর স্ত্রী রাজিয়া হাসান। গত ৯ আগস্ট তিনি কলাবাগান থানায় এ-সংক্রান্ত একটি সাধারণ ডায়েরি (জিডি) করেছেন। তবে কলাবাগান থানা এ ধরনের কোনো সাধারণ ডায়েরি নথিভুক্ত হওয়ার কথা অস্বীকার করেছে।রাজিয়া হাসান গতকাল শনিবার প্রথম আলোকে বলেন, ফখরুল হাসান বৈরাগী গত ৭ আগস্ট সকালে বাসা থেকে বেরিয়ে ছেলে সামন্ত হাসানকে কলেজে পৌঁছে দিয়ে বাসার নিচতলায় এলেও বাসায় ঢোকেননি। বাড়ির দারোয়ানের কাছে গাড়ির চাবি দিয়ে সেটি তাঁর স্ত্রীকে পৌঁছে দিতে বলেন। ওই দিন বরাবরের মতো রাত নয়টার মধ্যে বাসায় না ফেরায় তাঁর মুঠোফোনে যোগাযোগের চেষ্টা করেন পরিবারের সদস্যরা। কিন্তু তাঁরা সেটি বন্ধ পান। এরপর থেকে ফখরুল হাসানের খোঁজ মিলছে না।রাজিয়া জানান, ধানমন্ডির ভূতের গলিতে তাঁর শ্বশুরবাড়ি। পুরোনো ওই বাড়ি ভেঙে নতুন বাড়ি বানাতে একটি আবাসন প্রতিষ্ঠানের সঙ্গে চুক্তি হয়েছে। এ কারণে ১০ মাস আগে তাঁর পরিবার ওই বাড়ি ছেড়ে¼ কলাবাগানের আরেকটি বাসায় ওঠেন।রাজিয়া হাসান আরও বলেন, তাঁর স্বামীর হজে যাওয়ার কথা ছিল। সেখান থেকেও কোনো খোঁজ পাচ্ছেন না। দিন যতই গড়াচ্ছে, ততই উদ্বেগ ও উৎকণ্ঠা বাড়ছে। পারিবারিক দ্বন্দ্বের কারণে এ নিখোঁজের ঘটনা ঘটতে পারে বলে তিনি অনুমান করছেন।
