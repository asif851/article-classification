
দেশের সব কটি জেলার পুলিশ সুপারকে (এসপি) সর্বোচ্চ সতর্ক অবস্থায় থেকে দায়িত্ব পালনের নির্দেশ জারি করেছে পুলিশ সদর দপ্তর। শনিবার রাতে এ নির্দেশনা জারি করা হয়।
পুলিশ সদর দপ্তরের উপমহাপরিদর্শক (মিডিয়া) এ কে এম শহিদুর রহমান এ তথ্যের সত্যতা নিশ্চিত করেছেন।
শহিদুর রহমান প্রথম আলোকে বলেন, দেশের ৬৪টি জেলার পুলিশকে নির্দেশনা পাঠানো হয়েছে। নিজেদের ও জনগণের সর্বোচ্চ সুরক্ষা নিশ্চিত করার কথা বলা হয়েছে। এ ছাড়া জঙ্গিরা যেন কোনো ধরনের নাশকতা করতে না পারে, সে ব্যাপারেও সতর্ক করা হয়েছে।
গতকাল শনিবার সিলেটের দক্ষিণ সুরমায় জঙ্গিবাদবিরোধী অভিযানে দুজন পুলিশ সদস্যসহ মোট ছয়জন নিহত হন। আহত হন আরও অনেকে। এরপর এসপিদের প্রতি এ নির্দেশনা জারি করা হলো।
