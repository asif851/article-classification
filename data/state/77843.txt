
ব্রাহ্মণবাড়িয়ার আশুগঞ্জ নৌবন্দর ব্যবহার করে আখাউড়া স্থলবন্দর দিয়ে ১৫টি কাভার্ড ভ্যানে করে ২৭৩ টন চাল গেছে ত্রিপুরায়। কলকাতা থেকে আনা ট্রাকভর্তি চাল আজ বৃহস্পতিবার শুল্ক বিভাগের আনুষ্ঠানিকতা শেষে দুপুর ১২টার দিকে আখাউড়া স্থলবন্দর থেকে ত্রিপুরার উদ্দেশে যায়।
গত মঙ্গলবার বিকেল চারটায় ভারতের কলকাতা থেকে প্রায় ২ হাজার ৩০০ টন চাল নিয়ে আশুগঞ্জ আন্তর্জাতিক নৌবন্দরে এসে পৌঁছায় এমভি অভি নামে একটি জাহাজ। গতকাল বুধবার এই জাহাজ থেকে চালের বস্তা খালাস শুরু হয়। আজ সরকারি ছুটির দিনই ভারতের এই চাল যাওয়া শুরু হয়। তবে আগামীকাল শুক্রবার সাপ্তাহিক বন্ধের কারণে চাল যাবে না।
বাংলাদেশের নৌ ও সড়কপথ ব্যবহার করে ভারতের এক অংশ থেকে অন্য অংশে এ চাল যাচ্ছে বিনা মাশুলে। ২০১৪ সালে মানবিক বিবেচনায় মাশুল ছাড়াই বাংলাদেশের নৌ ও সড়কপথ ব্যবহার করে এ পথে মোট ৩৫ হাজার টন চাল পরিবহনের অনুমতি দেয় বাংলাদেশ সরকার। ২০১৫ সাল পর্যন্ত ২০ হাজার টন চাল গেছে ত্রিপুরায়।
আখাউড়া স্থলবন্দরের শুল্ক কর্মকর্তা গোলাম সারোয়ার প্রথম আলোকে বলেন, আশুগঞ্জ নৌবন্দরে কাভার্ড ভ্যানে চালের বস্তা তোলার পর শুল্ক কর্তৃপক্ষ সিলগালা করে। ওই সিলগালা ঠিক আছে কি না, তা পরীক্ষা করে আখাউড়া স্থলবন্দরের শুল্ক বিভাগ। একই সঙ্গে চালক ও সহকারী চালকের অনুমতিপত্র (১২ ঘণ্টা ভারতে অবস্থানের অনুমতি) পরীক্ষা করে ট্রাকগুলোকে ভারতে যেতে অনুমতি দেওয়া হয়।
