
মাথার ওপর ঝুলছে রং-বেরঙের বল। দেয়ালে আঁকা রয়েছে মেসি, নেইমার, রোনালদোসহ বিভিন্ন ফুটবল কিংবদন্তির ছবি। হাতে হাতে রংয়ের কৌটা। পছন্দের দলের জার্সি পরা তরুণ-তরুণীরা কিছুক্ষণ পর পরই কলম্বিয়ার গায়িকা শাকিরার ‘লা লা লা’ গানের তালে নাচে মেতে উঠছেন।
পুরান ঢাকার কলতাবাজার গলিতে আজ শুক্রবার দিনভর এভাবেই উদযাপিত হয়েছে বিশ্বকাপ উত্সব। সকাল ১০টা থেকে শুরু হওয়া ব্যতিক্রমী এই উত্সবের নাম রাখা হয় ‘বিশ্বকাপ গোল-ই উত্সব।’ঢাকা ন্যাশনাল মেডিকেল কলেজ-সংলগ্ন সড়ক থেকে শুরু হয়েছে কলতাবাজার গলি। ওই গলির শেষ মাথা ধোলাইখাল টং মার্কেট। সরেজমিনে দেখা যায়, গলিটির সড়ক ও আশপাশের দেয়ালে আঁকা হয়েছে বিশ্বকাপের নকশা। টানানো হয়েছে ৩২টি দেশের পতাকা ও নানা রংয়ের ফুটবল। আর বিভিন্ন দেশের জার্সি পরে গলিতে নাচগান করছেন প্রায় শ-দুয়েক তরুণ-তরুণী। এ ছাড়া রাতে প্রোজেক্টরে খেলা দেখতে ওই গলির দক্ষিণ সীমানায় বসানো হয়েছে বড় পর্দা।কলতাবাজারের একাধিক বাসিন্দা প্রথম আলোকে বলেন, ব্রাজিলে গিয়ে বিশ্বকাপ ফুটবল খেলা দেখার সৌভাগ্য হয়নি। তাই নিজ দেশেই খেলার আনন্দ উপভোগ করার চেষ্টা করছেন তাঁরা।এ উত্সবের আয়োজকদের একজন সাবহানাজ রশীদ দিয়া। তিনি বলেন, ‘বিশ্বকাপ ফুটবলে বিভিন্ন দেশকে সমর্থন করে উত্সব আয়োজন করা পুরান ঢাকার ঐতিহ্যেরই একটা অংশ। তাই এ উত্সবের আয়োজন। আর ওই গলিটি দর্শকদের জন্য উন্মুক্ত রাখা হয়েছে।’এ উত্সব আয়োজনে সহযোগিতা করেছে ওয়ান ডিগ্রি ইনিশিয়েটিভ ফাউন্ডেশন, জানালা বাংলাদেশ, দি প্রোজেক্ট, নাউর ও মোবাইল ফোন কোম্পানি রবি।
