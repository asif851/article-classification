
শিক্ষামন্ত্রী নুরুল ইসলাম নাহিদ বলেছেন, বর্তমান দুর্নীতি দমন কমিশন (দুদক) একটি কার্যকর প্রতিষ্ঠান। প্রতিনিয়ত তাদের তাৎপর্যপূর্ণ কার্যক্রম তাঁকে মুগ্ধ করছে।গতকাল শুক্রবার দুদক আয়োজিত ঘণ্টাব্যাপী দুর্নীতিবিরোধী মানববন্ধনে শিক্ষামন্ত্রী এসব কথা বলেন। সকাল ১০টা থেকে বেলা ১১টা পর্যন্ত রাজধানীসহ সারা দেশে রাজপথে ব্যানার, ফেস্টুন, প্ল্যাকার্ড নিয়ে এই মানববন্ধনে দাঁড়ায় শিক্ষার্থীসহ হাজারো মানুষ।রাজধানীতে জাতীয় প্রেসক্লাবের সামনে মানববন্ধনে দাঁড়িয়ে শিক্ষামন্ত্রী বলেন, দুদকের কার্যক্রমে সরকারের অকুণ্ঠ সমর্থন রয়েছে। দুর্নীতি নিয়ন্ত্রণ ছাড়া উন্নয়নের সুফল জনগণের কাছে পৌঁছানো সম্ভব নয়। তিনি বলেন, দুদকের অগ্রিম সতর্কতামূলক পদক্ষেপের কারণেই এ বছর ঢাকার নামীদামি বিদ্যালয়ে কোনো ভর্তি-বাণিজ্য হয়নি। অতীতে প্রতিবছর বিভিন্ন পদক্ষেপ নেওয়া হলেও কোনোবারই এবারের মতো স্বচ্ছভাবে ভর্তি-প্রক্রিয়া শেষ করা যায়নি। এবার দুদকের কার্যক্রমের প্রত্যাশিত ফল পাওয়া গেছে।কর্মসূচিতে দুদকের চেয়ারম্যান ইকবাল মাহমুদ বলেন, দুর্নীতি কোনো একক দেশের সমস্যা নয়, এটি বৈশ্বিক সমস্যা। প্রবীণদের চেয়ে নবীনদের মানসিকতার পরিবর্তন সহজ, তাই কমিশন তরুণ প্রজন্মের শিক্ষার্থীদের নিয়ে দুর্নীতি প্রতিরোধে রাজপথে নেমেছে। তিনি বলেন, ‘ক্ষমতা কিংবা অর্থের জোরে কেউ আইন মানবেন না, সেই সংস্কৃতি ইতিমধ্যে ভেঙে দিয়েছি।’ইকবাল মাহমুদ বলেন, বিভিন্ন গবেষণায় দেখা যায়, কেবল দুর্নীতির কারণেই দেশের অর্থনৈতিক প্রবৃদ্ধির ২ থেকে ৩ শতাংশ নষ্ট হচ্ছে। বাংলাদেশে ব্যাংকিং খাত, স্বাস্থ্য, শিক্ষা, পাসপোর্ট ও ভূমি সেক্টরে দুর্নীতির প্রকোপ বেশি।পরে সাংবাদিকদের প্রশ্নের জবাবে ইকবাল মাহমুদ বলেন, দুদকের মামলায় সাজার হার ২০ শতাংশে নেমে এসেছিল।
