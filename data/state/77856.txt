
খাদ্যমন্ত্রী কামরুল ইসলাম দাবি করেছেন, আন্তর্জাতিক বিশ্ব বিএনপির গালে চপেটাঘাত করে বলে দিয়েছে এই সরকার ও পার্লামেন্ট বৈধ। আজ মঙ্গলবার দুপুরে জাতীয় প্রেসক্লাবে জনতার প্রত্যাশা নামের একটি সংগঠন আয়োজিত আলোচনা সভায় খাদ্যমন্ত্রী এ কথা বলেন।খাদ্যমন্ত্রী বলেন, ‘জাতীয় সংসদের স্পিকার শিরীন শারমিন চৌধুরী কমনওয়েলথ পার্লামেন্টারি অ্যাসোসিয়েশনের (সিপিএ) চেয়ারম্যান এবং সাংসদ সাবের হোসেন চৌধুরীকে আন্তর্জাতিক সংগঠন ইন্টার পার্লামেন্টারি ইউনিয়নের (আইপিইউ) সভাপতি নির্বাচিত করে আন্তর্জাতিক বিশ্ব বিএনপির গালে একটা চপেটাঘাত করে বলে দিয়েছে, এই সরকার বৈধ। এ পার্লামেন্ট বৈধ। আর্ন্তজাতিক বিশ্ব বলে দিয়েছে, এই পার্লামেন্ট ও সরকার নিয়ে কথা বলার আর অধিকার আপনাদের (বিএনপি) নেই। নির্বাচন হবে ২০১৯ সালে। সেই পর্যন্তই অপেক্ষা করেন।’৯ অক্টোবর স্পিকার শিরীন শারমিন চৌধুরী কমনওয়েলথভুক্ত ৫৩টি দেশের আইনসভার সংগঠন সিপিএ চেয়ারম্যান নির্বাচিত হন। অন্যদিকে, ১৬ অক্টোবর সুইজারল্যান্ডের জেনেভায় অনুষ্ঠিত আইপিইউ অধিবেশনের ১৩১তম সম্মেলনের সমাপনী দিনে বস্ত্র ও পাট মন্ত্রণালয়-সম্পর্কিত সংসদীয় স্থায়ী কমিটির সভাপতি এবং সাংসদ সাবের হোসেন চৌধুরী আইপিইউর প্রেসিডেন্ট নির্বাচিত হন।
কামরুল ইসলাম বলেন, ‘বিএনপির সঙ্গে কোনো সংলাপের প্রয়োজন নেই। যারা সংসদে আছে, যারা সংসদে প্রতিনিধিত্ব করে, তাদের সঙ্গেই সংলাপ হবে।’ তিনি আরও বলেন, ‘নিজেরা মারামারি করেন। ছাত্ররা অবরুদ্ধ করে রাখে। ছাত্ররা এভাবে অবরুদ্ধ করে রাখলে আন্দোলন করার আর সময় হবে না। সেই সময়ও আর আসবে না। আগে সংগঠন গোছান, বিক্ষুব্ধ কর্মীদের বোঝান। তারপর আন্দোলনের কথা বলেন।’
