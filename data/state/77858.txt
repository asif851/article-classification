
চার দিন আগে পোল্যান্ড থেকে বাংলাদেশে ঘুরতে এসেছে ২০ সদস্যের একটি পর্যটক দল। প্রথম দুদিন দলের সদস্যরা চট্টগ্রাম শহর ঘুরে দেখেছেন। গতকাল বুধবার ঢাকায় এসেছেন। আজ বৃহস্পতিবার তাঁরা পুরান ঢাকার ঐতিহাসিক স্থাপনা দেখতে বের হয়েছিলেন। সকালে সদরঘাট এলাকা এবং নৌকায় করে বুড়িগঙ্গা ঘুরে দেখেন। তারপর দেখেছেন আহসান মঞ্জিল, আরমানিয়ান চার্চ, তারা মসজিদ, হোসেনি দালান, লালবাগ কেল্লা ও শহীদ মিনার এলাকা। তাঁদের নিরাপত্তা নিশ্চিত করতে ছিলেন পুলিশের পর্যাপ্ত সংখ্যক সদস্য।
দলের প্রধান টমাস নিসোলস্কি বললেন, তাঁদের কোনো দল বা ক্লাব নেই। তাঁরা সবাই বন্ধু। পৃথিবী ঘুরে দেখা তাঁদের শখ। বাংলাদেশের বর্তমান আইনশৃঙ্খলা পরিস্থিতি সম্পর্কে তিনি বলেন, দুর্ঘটনা যেকোনো দেশে ঘটতে পারে, সে জন্য পর্যটকেরা ভ্রমণ বন্ধ করতে পারেন না। বাংলাদেশে তিনি ও তাঁর বন্ধুরা নিরাপদ বোধ করছেন বলেও জানালেন তিনি। হোসেনি দালানে তাঁদের ছবি তুলেছেন আবদুস সালাম





