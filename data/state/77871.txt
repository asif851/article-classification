
আওয়ামী লীগের কেন্দ্রীয় কমিটির যুগ্ম সম্পাদক মাহবুব উল আলম হানিফ বলেছেন, জঙ্গিবাদের প্রশ্নে সরকারের অবস্থান জিরো টলারেন্স। বাংলাদেশের এক ইঞ্চি মাটিও জঙ্গিদের কাছে ছাড় দেওয়া হবে না।
রাজবাড়ীর বালিয়াকান্দি উপজেলার জামালপুর ইউনিয়নের গোসাই গোবিন্দপুর গ্রামের শ্রীশ্রী রাধানাথ অঙ্গনে ছয় দিনব্যাপী দোল উৎসব ও বিগ্রহ পুনস্থাপন অনুষ্ঠানে আজ শনিবার বিকেলে কথাগুলো বলেন তিনি।মাহবুব উল আলম হানিফ বলেন, বিএনপি নির্বাচনে না আসলে বড় ভুল করবে। তারা জনগণ থেকে বিচ্ছিন্ন হয়ে পড়বে। নিয়মতান্ত্রিকভাবে আগামী সংসদ নির্বাচন অনুষ্ঠিত হবে। তিনি আরও বলেন, বঙ্গবন্ধু বিচারের জন্য সাড়ে ১১ হাজার রাজাকার, আলবদর, আলশামস কারাগারে পাঠিয়েছিলেন। তাদের মুক্ত করে দেন জিয়াউর রহমান। কিন্তু রাজাকার মুজাহিদ, নিজামির মতো বাকিদেরও বিচার করা হবে।স্থানীয় সাংসদ জিল্লুল হাকিম বলেন, হিন্দু-মুসলমানদের মধ্যে সাম্প্রদায়িক সম্প্রীতি নষ্ট করার জন্য বিগ্রহ ও প্রতীমা ভাঙচুর করা হয়।অনুষ্ঠানে আরও বক্তব্য দেন সাংসদ পঙ্কজ দেবনাথ, রাজবাড়ী জেলা পরিষদের চেয়ারম্যান ফকীর আবদুল জব্বার, বালিয়াকান্দি উপজেলা পরিষদের চেয়ারম্যান আবুল কালাম আজাদ প্রমুখ। এ ছাড়া সম্মানিত অতিথি হিসেবে উপস্থিত ছিলেন কেন্দ্রীয় হিন্দু বৌদ্ধ খ্রিস্টান ঐক্য পরিষদের জ্যেষ্ঠ প্রেসিডিয়াম সদস্য ড. নিম চন্দ্র ভৌমিক, ভারতীয় হাইকমিশনের ফার্স্ট সেক্রেটারি (পলিটিক্যাল অ্যান্ড ইনফরমেশন) রাজেশ উকি প্রমুখ।
