
নীলফামারীর ডিমলা উপজেলা শহরের তিনটি মার্কেটে গতকাল বুধবার সকালে ৩৬টি ব্যবসাপ্রতিষ্ঠান পুড়ে গেছে। ব্যবসায়ীরা দাবি করেন, আগুনে ক্ষতির পরিমাণ ২০ কোটির টাকারও বেশি।ডোমার থানার ওসি শওকত আলী জানান, সকাল ছয়টার দিকে বাবুরহাট বাজারের দবির মার্কেটের রাজুর কাপড়ের দোকানে শর্টসার্কিট থেকে আগুন লাগে। মুহূর্তেই আগুন পাশের গণি ও এসআরবি মার্কেটে ছড়িয়ে পড়ে।খবর পেয়ে ডিমলা, ডোমার ও নীলফামারী দমকল বাহিনীর চারটি ইউনিট এসে আগুন নিয়ন্ত্রণে আনে।দবির মার্কেটের পাইকারি কাপড় ব্যবসায়ী মাসুদ রানা ও নজরুল ইসলাম জানান, অগ্নিকাণ্ডে প্রায় ৪০টি দোকান পুড়ে ছাই হয়ে গেছে।নীলফামারী দমকল বাহিনীর জ্যেষ্ঠ স্টেশন কর্মকর্তা এনামুল হক জানান, ক্ষয়ক্ষতির পরিমাণ নিরূপণের কাজ চলছে।ডিমলা উপজেলা নির্বাহী কর্মকর্তা রেজাউল করিম বলেন, ক্ষতিগ্রস্ত ব্যক্তিদের তালিকা করে সংশ্লিষ্ট দপ্তরে সরকারি সহযোগিতার জন্য পাঠানো হবে।
