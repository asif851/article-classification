
দুবাইয়ে এক বাংলাদেশি দম্পতি পাচারকারী চক্র গড়ে তুলেছেন বলে অভিযোগ উঠেছে। বেশি বেতনে চাকরির লোভ দেখিয়ে তাঁরা বাংলাদেশ থেকে নারীদের নিয়ে যৌন ব্যবসায় বাধ্য করছেন বলে ঘটনার শিকার এক নারী আদালতে অভিযোগ করেছেন। 
ভুক্তভোগী এক নারী (১৮) আদালতে বলেন, বেশি বেতনে চাকরির লোভ দেখিয়ে দালালরা তাঁকে ঢাকা থেকে দুবাই নিয়ে আসে এবং যৌনকর্মী হিসেবে কাজ করতে বাধ্য করায়।
দুবাইভিত্তিক সংবাদপত্র ‘গালফ নিউজ’ জানায়, ভুক্তভোগী ১৮ বছর বয়সী নারীটি বলেছেন, ‘তিন মাস আগে আমি এখানে আসি। কথা ছিল গৃহকর্মী হিসেবে আমি ভালো বেতনের কাজ পাব। সে জন্য আমার স্বামী দালালকে দেওয়ার জন্য ৭০ হাজার টাকা দেন।’
ওই নারীকে উদ্ধৃত করে ‘গালফ নিউজ’ আরও জানায়, দুবাইতে পৌঁছানোর পর অভিযুুক্ত ব্যক্তি তাঁকে নিতে আসেন। ‘কোথায় যাচ্ছেন’, জানতে চাইলে ওই ব্যক্তি বলেন, তাঁকে কাজের জায়গায় নিয়ে যাওয়া হচ্ছে। পাচার হয়ে যাওয়া নারীটি বলেন, ‘যখন আমি অ্যাপার্টমেন্টে পৌঁছাই, তখন দেখি খদ্দেররা আসছে-যাচ্ছে। আমি বুঝতে পারলাম আমাকে যৌন ব্যবসায় নামানো হয়েছে। আমি রাজি না হলে ওরা আমাকে মারতে শুরু করে এবং টুকরো টুকরো করে কেটে ফেলার ভয় দেখায়।’ তিনি আরও জানান, খদ্দেরদের হাতে তুলে দেওয়ার আগে ওই পুরুষটি তাঁকে ধর্ষণ করেন।
এই ঘটনায় অভিযুক্ত নারী স্বীকার করেছেন, যে ঘরটিতে ১৮ বছর বয়সী নারীটিকে থাকতে দেওয়া হয়েছিল, সেটি সব সময় তালাবদ্ধ করে রাখা হতো। তবে অভিযুক্ত দুজনই যৌন ব্যবসা করার অভিযোগ অস্বীকার করেছেন। পরবর্তী শুনানির দিন ধার্য করা হয়েছে আগামী ৫ জুন।
