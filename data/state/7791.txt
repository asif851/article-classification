
প্রদোষে প্রাকৃতজন-খ্যাত কথাসাহিত্যিক শওকত আলী আর নেই (ইন্না লিল্লাহি ওয়া ইন্না ইলাইহি রাজিউন)। আজ বৃহস্পতিবার সকালে রাজধানীর বঙ্গবন্ধু শেখ মুজিব মেডিকেল বিশ্ববিদ্যালয়ে চিকিৎসাধীন অবস্থায় তাঁর মৃত্যু হয়। মৃত্যুকালে তাঁর বয়স হয়েছিল ৮১ বছর।শওকত আলীর ছেলে আসিফ শওকত কল্লোল প্রথম আলোকে এ তথ্য জানান।এই কথাসাহিত্যিককে কোথায় দাফন করা হবে সে ব্যাপারে জানতে চাইলে তাঁর ছেলে বলেন, ‘এ ব্যাপারে এখনো সিদ্ধান্ত হয়নি। আমার এক ভাই সিলেটে থাকেন। তিনি এলে সিদ্ধান্ত নেওয়া হবে।’পরিবারের সদস্যরা জানিয়েছেন, আজ বিকেল ৩টা থেকে ৪টা পর্যন্ত শওকত আলীর মরদেহ কেন্দ্রীয় শহীদ মিনারে সর্বস্তরের মানুষের শ্রদ্ধা নিবেদনের জন্য রাখা হবে।
শওকত আলী ১৯৩৬ সালের ১২ ফেব্রুয়ারি জন্মগ্রহণ করেন। ১৯৫৫ সালে বিভিন্ন পত্রিকায় তাঁর লেখা প্রকাশিত হতে শুরু করে। একই সময়ে দৈনিক মিল্লাত পত্রিকার নিউজ ডেস্কে যোগদানের মাধ্যমে তিনি কর্মজীবন শুরু করেন। পরে তিনি শিক্ষকতা করেন। ১৯৯০ সালে সাহিত্যে অবদানের জন্য বাংলাদেশ সরকার তাঁকে একুশে পদকে ভূষিত করে।
শওকত আলীর জনপ্রিয় উপন্যাসের মধ্যে আছে প্রদোষে প্রাকৃতজন (১৯৮৪), অপেক্ষা (১৯৮৪), দক্ষিণায়নের দিন (১৯৮৫), কুলায় কালস্রোত (১৯৮৬), পূর্বরাত্রি পূর্বদিন (১৯৮৬), সম্বল (১৯৮৬), উত্তরের খেপ (১৯৯১), শেষ বিকেলের রোদ (২০০১) ইত্যাদি। ১৯৬৮ সালে তিনি বাংলা একাডেমি পুরস্কার পান।
২০১৩ সালে প্রথম আলোকে দেওয়া শওকত আলীর সাক্ষাৎকার পড়ুন
