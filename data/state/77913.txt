
ঢাকায় একের পর এক ঘটছে প্রকাশ্যে গুলি করে ডাকাতি ও ছিনতাইয়ের ঘটনা। গতকাল মঙ্গলবারই ঘটেছে এ রকম দুটি ঘটনা। এতে একজন গুলিবিদ্ধ হয়েছেন। আরেকজনের কাছ থেকে ১২ লাখ টাকা ছিনিয়ে নিয়ে যাওয়া হয়েছে বলে অভিযোগ উঠেছে।এর আগে গত রোববার সকালে রাজধানীর উত্তরায় চলন্ত গাড়ি থামিয়ে মা ও মেয়েকে গুলি করে ৬ লাখ টাকা লুটে নিয়ে যায় চারটি মোটরসাইকেলে আসা দুর্বৃত্তরা। এর এক দিন পরেই ঢাকা জেলার আশুলিয়া থানা এলাকায় মহাসড়কে যাত্রীভর্তি বাস থামিয়ে তিনজনকে গুলি করে ৬ লাখ টাকা লুটে নিয়ে যায় ডাকাতেরা। কোনো ঘটনাতেই এখন পর্যন্ত কাউকে গ্রেপ্তার করতে পারেনি পুলিশ।গতকাল সকালে নিউমার্কেট এলাকায় গুলি করে আবাসন প্রতিষ্ঠান বিশ্বাস বিল্ডার্সের এক কর্মীর কাছ থেকে ১২ লাখ টাকা ছিনতাইয়ের অভিযোগ উঠেছে। কিছুক্ষণ পরে ঢাকা বিশ্ববিদ্যালয় ক্যাম্পাসে চলন্ত মোটরসাইকেল থামিয়ে এক পর্যটন ব্যবসায়ীকে গুলি করে ছিনতাইয়ের চেষ্টা করা হয়।বিশ্বাস বিল্ডার্সের সহকারী মহাব্যবস্থাপক (বিপণন ও বিক্রয়) চিন্ময় মজুমদার বলেন, গতকাল বিশ্বাস বিল্ডার্সের একজন ব্যবস্থাপক মনিরুল ইসলাম ও সহকারী ব্যবস্থাপক মনিরুজ্জামান একটি গাড়িতে ঢাকা কলেজের বিপরীতে ইসলামী ব্যাংকের শাখায় টাকা তুলতে যান। মনিরুজ্জামানকে ব্যাংকের সামনে নামিয়ে দিয়ে মনিরুল গাড়ি নিয়ে আরেকটি ব্যাংকে যান। মনিরুজ্জামানকে টাকা তুলে অপেক্ষা করতে বলা হয়। ওই ব্যাংক থেকে টাকা তোলার পর গাড়ি নিয়ে সহকর্মী মনিরুলের ফিরতে দেরি হওয়ায় টাকার ব্যাগ নিয়ে রাস্তায় নেমে পড়েন মনিরুজ্জামান। চিন্ময় বলেন, ব্যাংক থেকে রাস্তার উল্টো দিকে নিউমার্কেটের পেছনে বিশ্বাস বিল্ডার্সের অফিস। টাকার ব্যাগ নিয়ে তিনি হেঁটে অফিসের দিকে আসতে থাকেন। মাত্র কয়েক গজ দূরে এসে দুটি মোটরসাইকেলে তিনজন ছিনতাইকারী মনিরুজ্জামানের পথ আটকে সাত থেকে আটটি ফাঁকা গুলি করে ব্যাগটি ছিনিয়ে নিয়ে যায়। প্রত্যক্ষদর্শীরা জানিয়েছেন, মঙ্গলবার নিউমার্কেট সাপ্তাহিক বন্ধ থাকলেও রাস্তায় তখন অনেক লোক ছিলেন। কিন্তু কেউই এগিয়ে আসেননি।পুলিশের রমনা বিভাগের অতিরিক্ত উপকমিশনার নাজমুন নাহার প্রথম আলোকে বলেন, বিশ্বাস বিল্ডার্সের কর্মী মনিরুজ্জামান পুলিশকে বলেছেন, ওই ব্যাগে ১২ লাখ টাকা ছিল। পুলিশ বিষয়টি খতিয়ে দেখছে।ক্যাম্পাসে গুলি করে ছিনতাইয়ের চেষ্টা নিউমার্কেটে ছিনতাইয়ের কয়েক ঘণ্টা পরেই গতকাল দুপুরে ঢাকা বিশ্ববিদ্যালয় ক্যাম্পাসে মোটরসাইকেল থামিয়ে গুলি করে এক ব্যবসায়ীকে আহত করেছে ছিনতাইকারীরা। তবে শেষ পর্যন্ত তাঁর কাছ থেকে কিছু নিতে পারেনি। গতকাল দুপুরে ঢাকা বিশ্ববিদ্যালয়ের শিক্ষক ক্লাবের সামনে এ ঘটনা ঘটে। আহত মনিরুজ্জামানকে (৩২) ঢাকা মেডিকেল কলেজ হাসপাতালে চিকিৎসা দেওয়া হয়। তিনি ঢাকা বিশ্ববিদ্যালয়ের সমাজ কল্যাণ ইনস্টিটিউটের প্রাক্তন ছাত্র।পুলিশের শাহবাগের সহকারী কমিশনার এহসানুল ফেরদাউস বলেন, গতকাল বেলা আড়াইটার দিকে মনিরুজ্জামান বিশ্ববিদ্যালয়ের ক্যাম্পাস হয়ে মোটরসাইকেলে নীলক্ষেত যাওয়ার সময় শিক্ষক ক্লাবের সামনে ছিনতাইকারীদের হামলার শিকার হন। দুটি মোটরসাইকেলে চারজন ছিনতাইকারী এসে তাঁর পথ আটকায়। এরপর তারা মনিরুজ্জামানের ঊরুতে গুলি করে ব্যাগ ছিনিয়ে নিয়ে যাওয়ার চেষ্টা করে। গুলির শব্দে কাছেই থাকা পুলিশ সদস্যরা তৎপর হয়ে উঠলে তারা ব্যাগ ফেলেই পালিয়ে যায়।মনিরুজ্জামান বলেন, তিনি পর্যটন সংশ্লিষ্ট ব্যবসা করেন। ছিনতাইকারীরা তাঁর কাছে থাকা পাসপোর্টের ব্যাগ ছিনিয়ে নেওয়ার চেষ্টা করে।
