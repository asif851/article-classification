
বিএনপির কেন্দ্রীয় নির্বাহী কমিটির বিশেষ সম্পাদক আসাদুজ্জামান রিপন বলেছেন, সরকার ক্ষমতায় থাকার জন্য ইচ্ছাকৃতভাবে বিচার বিভাগকে সরকারের বিপক্ষে দাঁড় করাতে চাইছে। ষোড়শ সংশোধনীর মাধ্যমে সুপ্রিম কোর্ট যে রায় দিয়েছেন তারপর এ সরকারের ক্ষমতায় থাকার আর অধিকার নেই।
আসাদুজ্জামান রিপন গতকাল শনিবার দুপুরে শেরপুরে দলটির প্রাথমিক সদস্য সংগ্রহ ও নবায়ন কার্যক্রম অনুষ্ঠানে প্রধান অতিথির বক্তব্যে এসব কথা বলেন। শহরের রঘুনাথ বাজারের জেলা বিএনপির দলীয় কার্যালয়ে আয়োজিত এ অনুষ্ঠানে সভাপতিত্ব করেন দলের জেলা কমিটির সভাপতি মো. মাহমুদুল হক।
অনুষ্ঠানে বিএনপি নেতা আসাদুজ্জামান রিপন ষোড়শ সংশোধনী প্রসঙ্গে অর্থমন্ত্রীর মন্তব্যের উল্লেখ করে বলেন, ‘অর্থমন্ত্রী বলেছেন বিচারপতি অপসারণসংক্রান্ত সংবিধানের ষোড়শ সংশোধনী আদালত যতবার বাতিল করবেন, ততবারই সংসদে এই সংশোধনী পাস করা হবে—এটা পাগলামি ছাড়া আর কিছু নয়। বিচার বিভাগ সরকারের বিরুদ্ধে না। বিচার বিভাগ সাংবিধানিক ব্যাখ্যা দেওয়ার অধিকারী। বিচার বিভাগের ভূমিকা কী, অধিকার কী, দায়িত্ব কী, বিচার বিভাগ এটি জানে। আজকে যদি তাঁদের এভাবে অপদস্ত করা হয়, চ্যালেঞ্জ করা হয়, তবে উচ্চ আদালত বলে কিছু থাকবে না। এটি দেশের জন্য খুব খারাপ হবে। কিন্তু আমরা বিচার বিভাগ ও গণতন্ত্র রক্ষার জন্য প্রস্তুত থাকব। সেই সঙ্গে আওয়ামী লীগের দুঃশাসনের বিরুদ্ধে রুখে দাঁড়াব।’
অনুষ্ঠানে বিএনপির কেন্দ্রীয় কমিটির সাংগঠনিক সম্পাদক সৈয়দ এমরান সালেহ ও ঢাকা উত্তর মহানগর কমিটির ভারপ্রাপ্ত সভাপতি মুন্সি বজলুল বাসেত উপস্থিত ছিলেন।
গতকাল দুপুরে জামালপুরে বিএনপির কেন্দ্রীয় কিমিটির ভাইস চেয়ারম্যান এ জেড এম জাহিদ সদস্য সংগ্রহ কার্যক্রমের উদ্বোধন করেন।
জামালপুর শহরের রানী কমিউনিটি সেন্টারে এ উপলক্ষে সভা অনুষ্ঠিত হয়। এতে জেলার সাতটি উপজেলা থেকে বিএনপি ও অঙ্গসংগঠনের নেতা-কর্মীরা উপস্থিত ছিলেন। জেলা বিএনপির সভাপতি ফরিদুল কবির তালুকদারের সভাপতিত্বে সভায় বক্তব্য দেন বিএনপির চেয়ারপারসনের উপদেষ্টা মো. আব্দুল কাইয়ুম, বিএনপির জাতীয় নির্বাহী কমিটির সহজলবায়ুবিষয়ক সম্পাদক মোস্তাফিজুর রহমান বাবুল, জেলা বিএনপির সাধারণ সম্পাদক শাহ মো. ওয়ারেছ আলী ও জিয়া পরিষদের কেন্দ্রীয় কমিটির সাংগঠনিক সম্পাদক সাইফুল খান প্রমুখ। 
