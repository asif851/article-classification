
রাজনৈতিক কর্মসূচি চলাকালে বিএনপির চেয়ারপারসন খালেদা জিয়ার বিরুদ্ধে নাশকতার অভিযোগে গত দুই মাসে চারটি মামলা হয়েছে। একই অভিযোগে গত ১৪ মাসে দলটির ভারপ্রাপ্ত মহাসচিব মির্জা ফখরুল ইসলাম আলমগীরের বিরুদ্ধে সারা দেশে ৮৪টি মামলা হয়েছে। তিনি গত ৬ জানুয়ারি থেকে কারাবন্দী।খালেদা জিয়ার বিরুদ্ধে রাজধানীর গুলশান ও যাত্রাবাড়ী থানায়, কুমিল্লার চৌদ্দগ্রাম ও পঞ্চগড় থানায় একটি করে মামলা হয়েছে। গুলশানে নৌপরিবহনমন্ত্রী শাজাহান খানের মিছিলে পেট্রলবোমা হামলায় খালেদা জিয়াকে হুকুমের আসামি করা হয়েছে। বাকি তিনটি মামলা হয়েছে গাড়ি অগ্নিসংযোগ, পেট্রলবোমা হামলা করে মানুষ হত্যার জন্য।গত দুই মাসে এই চারটি মামলা ছাড়াও এর আগে বিভিন্ন সময়ে খালেদার বিরুদ্ধে আরও পাঁচটি মামলা হয়। এর মধ্যে সাবেক তত্ত্বাবধায়ক সরকারের সময় করা জিয়া অরফানেজ ট্রাস্ট ও ২০১০ সালে করা জিয়া চ্যারিটেবল ট্রাস্ট মামলার বিচারকাজ চলছে। এই দুটি মামলায় খালেদার বিরুদ্ধে গ্রেপ্তারি পরোয়ানাও জারি হয়েছে। এ ছাড়া তত্ত্বাবধায়ক সরকারের সময় করা দুর্নীতির আরও তিনটি মামলার কার্যক্রম স্থগিত হয়ে আছে। এর মধ্যে নাইকো-সংক্রান্ত দুর্নীতির মামলাটি শুনানির জন্য উচ্চ আদালতের কার্যতালিকায় এসেছে।মির্জা ফখরুলের বিরুদ্ধে গত দুই মাসে পল্টন ও মতিঝিল থানায় ছয়টি মামলা করা হয়েছে। এর মধ্যে দুটি মামলা করা হয়েছে তিনি জেলে থাকা অবস্থায়। হরতাল-অবরোধে নাশকতা, পল্টন ও মতিঝিল এলাকায় গাড়িতে আগুন-ভাঙচুরের অভিযোগে এসব মামলা করা হয়।এদিকে সাবেক আইন প্রতিমন্ত্রী কামরুল ইসলামের করা মানহানির মামলায় মির্জা ফখরুল ইতিমধ্যে বেকসুর খালাস পেয়েছেন। এটিই ছিল তাঁর বিরুদ্ধে আওয়ামী লীগ সরকারের আমলে করা প্রথম মামলা। ফখরুলের বিরুদ্ধে করা মামলাগুলোর মধ্যে এখন পর্যন্ত ২৫টির অভিযোগপত্র আদালতে দেওয়া হয়েছে। এ ছাড়া বিএনপির শীর্ষস্থানীয় নেতাদের মধ্যে রফিকুল ইসলাম মিয়ার বিরুদ্ধে ৮৩টি, মির্জা আব্বাসের বিরুদ্ধে ৫৩, মওদুদ আহমদের বিরুদ্ধে ২৩, শমসের মবিন চৌধুরীর বিরুদ্ধে ৬ ও সাদেক হোসেন খোকার বিরুদ্ধে ৩৪টি মামলা হয়েছে। দলটির বিভিন্ন অঙ্গসংগঠন ও কেন্দ্রীয় বেশির ভাগ নেতার বিরুদ্ধেও নাশকতার মামলা রয়েছে।৫ জানুয়ারির নির্বাচন প্রতিহত করার আন্দোলনকে কেন্দ্র করে ২০১৩ সালের ২৫ অক্টোবর থেকে বিএনপি-জামায়াতের নেতাদের বিরুদ্ধে মামলা দেওয়া শুরু হয়। সারা দেশে নাশকতার অভিযোগে জোটের নেতা-কর্মীদের বিরুদ্ধে বর্তমানে মামলার সংখ্যা প্রায় পাঁচ হাজার। আসামি করা হয়েছে জোটের প্রায় সাড়ে চার লাখ নেতা-কর্মীকে। বিএনপির আইনজীবী ও পুলিশ সূত্রে এ তথ্য পাওয়া গেছে।এর মধ্যে চলতি বছরের টানা হরতাল-অবরোধ চলাকালে সারা দেশে মামলা হয়েছে প্রায় ৯০০টির মতো। ঢাকা মহানগর পুলিশ জানিয়েছে, গত দুই মাসে শুধু ঢাকা মহানগরে মামলা হয়েছে ৩২৫টি। ঢাকায় গ্রেপ্তার হয়েছেন প্রায় ১ হাজার ৩০০ জন।
