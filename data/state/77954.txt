
বঙ্গবন্ধু শেখ মুজিবুর রহমানের লেখা আরও দুটি নোট বুক পাওয়া গেছে বলে জানিয়েছেন প্রধানমন্ত্রী শেখ হাসিনা। প্রধানমন্ত্রীর সঙ্গে বঙ্গবন্ধু শেখ মুজিবুর রহমানের লেখা ‘অসমাপ্ত আত্মজীবনী’ বইটির জাপানি ভাষার অনুবাদক কাজুহিরো ওতানাবের সৌজন্য সাক্ষাতের সময় তিনি এ তথ্য জানান।আজ রোববার প্রধানমন্ত্রী কার্যালয়ে কাজুহিরো ওতানাবের এ সৌজন্য সাক্ষাৎ অনুষ্ঠিত হয়। পরে প্রধানমন্ত্রীর প্রেস সচিব ইহসানুল করিম এ বিষয়ে সাংবাদিকদের ব্রিফ করেন। ‘অসমাপ্ত আত্মজীবনী’ বইটি বঙ্গবন্ধুর জীবনকালে লেখা বিভিন্ন নোটবুক ও খাতা থেকে হুবহু তুলে ধরে সন্নিবেশ করা হয়েছে।ইহসানুল করিম সাংবাদিকদের বলেন, কাজুহিরো ওতানাবের সঙ্গে সাক্ষাতের সময় বঙ্গবন্ধুর জেলে বসে লেখা আরও দুটি নোট বুক উদ্ধার করা গেছে বলে প্রধানমন্ত্রী জানিয়েছেন। ছয় দফা দাবির পর বঙ্গবন্ধু যখন জেলে ছিলেন তখনকার সময়ে এগুলো লেখা।এ ছাড়া সফলতার সঙ্গে ৬০০ পৃষ্ঠার বঙ্গবন্ধুর অসমাপ্ত আত্মজীবনী বাংলা ভাষা থেকে জাপানি ভাষায় অনুবাদ করার জন্য প্রধানমন্ত্রী কাজুহিরো ওতানাবেকে ধন্যবাদ জানান। প্রধানমন্ত্রী তার নিজের লেখা কয়েকটি বইও কাজুহিরোকে দেবেন বলে ওতানবেকে জানান। প্রধানমন্ত্রীকে ওতানাবে বলেন, বঙ্গবন্ধু শেখ মুজিবুর রহমানের অসমাপ্ত আত্মজীবনী থেকে জাপানিরা বঙ্গবন্ধুর জীবন ও সংগ্রাম সম্পর্কে জানতে পারবে।
কাজুহিরো তাঁর অনূদিত একটি বই প্রধানমন্ত্রী ও আরেকটি প্রধানমন্ত্রীর বোন শেখ রেহানাকে উপহার দেন বলে ইহসানুল করিম সাংবাদিকদের জানান।
