
ঢাকার ধামরাই উপজেলার শ্রীরামপুরে একটি পরিত্যক্ত কারখানা থেকে দুই প্রহরীর লাশ উদ্ধার করেছে পুলিশ। তাঁদের গতকাল শুক্রবার দিবাগত রাতের কোনো এক সময় হত্যা করা হয়েছে বলে জানা গেছে।
নিহত প্রহরীরা হলেন মানিকগঞ্জের রাজা মিয়া (৫০) ও বগুড়ার শহীদুল ইসলাম (৪০)।
কারখানাটির নাম অ্যালাইট। এখানে রং ও পানি তৈরি হতো। কারখানাটি দুই বছর ধরে বন্ধ রয়েছে।
ধামরাই থানার পরিদর্শক (তদন্ত) সাঈদ আল মামুন বলেন, কারখানায় তিনজন প্রহরী ছিলেন। জীবিত এক প্রহরী তাঁকে জানিয়েছেন, রাতে শৌচাগারের টিনের বেড়া ভেঙে কতিপয় দুর্বৃত্ত কারখানায় ঢুকে ওই দুজনকে হত্যার পর পালিয়ে যায়। তবে প্রাথমিক তদন্তে মনে হয়েছে, কারখানার ভেতরে নানা রকম অপরাধমূলক কর্মকাণ্ড সংগঠিত হতো। এর জের ধরে দুই প্রহরীকে হত্যা করা হয়ে থাকতে পারে। তিনি আরও বলেন, হাতুড়ি বা অন্য কোনো ভারী বস্তুর আঘাতে তাঁরা মারা গেছেন।
