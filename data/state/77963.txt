
ভোলার বোরহানউদ্দিন উপজেলার উদয়পুর রাস্তার মাথা এলাকায় ভোলা-চরফ্যাশন সড়কে গতকাল বুধবার একটি বাস নিয়ন্ত্রণ হারিয়ে দুটি দোকানে ঢুকে পড়ে। এতে একই পরিবারের তিন সদস্য নিহত হয়েছেন। আহত হয়েছেন দোকানের দুই কর্মচারীসহ ৩০ বাসযাত্রী।নিহত ব্যক্তিরা হলেন বোরহানউদ্দিনের টগবী ইউনিয়নের দালাল বাজারের আবদুল আলী ব্যাপারীর বাড়ির ইয়ানূর বেগম (৪৫), তাঁর বোন জহুরা বেগম (৩৫) ও জহুরার ছেলে সিজান (৬)।ঘটনার সত্যতা নিশ্চিত করে বোরহানউদ্দিন থানার ভারপ্রাপ্ত কর্মকর্তা (ওসি) এনায়েত হোসেন প্রথম আলোকে বলেন, ইয়ানূর বেগম গতকাল ভাগনেকে নিয়ে বাজারে তরকারি কিনতে গিয়েছিলেন। বেলা সাড়ে ১২টার দিকে সোহাগ পরিবহনের একটি বাস উদয়পুর রাস্তার মাথা বাজারে নিয়ন্ত্রণ হারিয়ে ইয়ানূর, তাঁর বোন ও শিশু ভাগনেকে চাপা দিয়ে নীরব হোসেনের মুদি ও মিজানুর রহমানের রেস্তোরাঁয় ঢুকে পড়ে। এতে দুটি ব্যবসাপ্রতিষ্ঠান বিধ্বস্ত হয়। আহত হন দুই কর্মচারীসহ ৩০ জন বাসের যাত্রী।আহত ব্যক্তিদের ভোলা সদর, বোরহানউদ্দিন উপজেলা স্বাস্থ্য কমপ্লেক্সসহ বিভিন্ন ক্লিনিকে ভর্তি করা হয়েছে। অনেকের অবস্থা আশঙ্কাজনক বলে স্থানীয় লোকজন জানিয়েছেন। দুর্ঘটনার পর ক্ষুব্ধ হয়ে ওঠেন লোকজন। তাঁরা বাজারে ভোলা-চরফ্যাশন সড়কে অবস্থান নেন।
