
রাজধানীর পল্লবী এলাকায় এরিনা আক্তার (১৭) নামে এক কলেজছাত্রীর রহস্যজনক মৃত্যু হয়েছে। এরিনা মিরপুরের বিএন কলেজের উচ্চমাধ্যমিক দ্বিতীয় বর্ষের শিক্ষার্থী। সে গতকাল শুক্রবার রাত সাড়ে ১০টার দিকে মিরপুর ১২ নম্বর সেকশনে নিজের বাসায় আত্মহত্যা করেছে বলে জানিয়েছে পুলিশ।পরিবারের সঙ্গে কোনো বিষয়ে মনোমালিন্যের জেরে সে আত্মহত্যা করে থাকতে পারে বলে জানান ঢাকা মেডিকেল কলেজ হাসপাতাল পুলিশ ক্যাম্পের সহকারী উপপরিদর্শক (এএসআই) সেন্টু চন্দ্র দাস। তবে তিনি বলেন, এর পেছনে অন্য কোনো কারণ আছে কি না, তা তিনি জানেন না।সেন্টু চন্দ্র দাস আরও বলেন, এরিনার বাবার নাম বাবুল মিয়া। সে মিরপুর ১২ নম্বর সেকশনের ব্লক-ই ২১ নম্বর সড়কের একটি বাসায় পরিবারের সঙ্গে থাকত। গতকাল রাতে পারিবারিক বিষয় নিয়ে এরিনার সঙ্গে তার বাবা-মায়ের কথা-কাটাকাটি হয়। ঝগড়ার একপর্যায়ে অভিমান করে সে নিজের কক্ষে চলে যায়। এর কিছুক্ষণ পর কক্ষের ভেতর থেকে দরজা বন্ধ করে দেওয়া হয়। বেশ কিছু সময় ধরে কোনো সাড়াশব্দ না পেয়ে তার পরিবারের লোকজনের সন্দেহ হয়। একপর্যায়ে তাঁরা দরজা ভেঙে ফ্যানের সঙ্গে ঝুলন্ত অবস্থায় এরিনাকে দেখতে পান। পরে তাকে ঢাকা মেডিকেল কলেজ হাসপাতালের জরুরি বিভাগে নেওয়া হয়। রাত ১২টার দিকে এরিনাকে মৃত ঘোষণা করেন জরুরি বিভাগের চিকিৎসকেরা। ময়নাতদন্তের জন্য এরিনার লাশ ঢাকা মেডিকেল কলেজ মর্গে রাখা হয়েছে। স্থানীয় থানার মাধ্যমে পরবর্তী আইনি পদক্ষেপ নেওয়া হবে।
