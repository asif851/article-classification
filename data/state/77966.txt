
চট্টগ্রামের হাটহাজারী উপজেলার চিকনদণ্ডী ইউনিয়নের পূর্ব ছড়ারকুল এলাকায় চারটি ঘরে ডাকাতি হয়েছে। গত রোববার গভীর রাতে এ ঘটনা ঘটে। এ সময় ডাকাতদের পিটুনিতে আহত হন চারজন। গতকাল সোমবার সন্ধ্যায় এ প্রতিবেদন লেখা পর্যন্ত ডাকাতদের গ্রেপ্তার করতে পারেনি পুলিশ।পুলিশ ও স্থানীয় সূত্র জানায়, রোববার রাত দুইটার দিকে ৩০ থেকে ৩৫ জনের ডাকাত দল পূর্ব ছড়ারকুল এলাকায় প্রবাসী মো. শফির ঘরের গেটের তালা ভেঙে ঢুকে পড়ে। তারা শফির ছেলে মো. বেলালকে মারধর করে। বাসা থেকে প্রায় দুই লাখ টাকার মালামাল নিয়ে যায়। এরপর আরও তিনটি ঘর থেকে ডাকাতেরা টাকা, সোনাসহ বিভিন্ন মালামাল নিয়ে যায়।স্থানীয় বাসিন্দা মো. পারভেজ জানান, ডাকাতদের হাতে অস্ত্র থাকায় ভয়ে লোকজন এগিয়ে আসেননি।হাটহাজারী থানার ওসি মোহাম্মদ ইসমাঈল জানান, ডাকাতদের ধরতে পুলিশ চেষ্টা করছে।
