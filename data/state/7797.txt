

ব্যান্ডউইথের দাম কমার কারণে সব মোবাইল অপারেটরদের ইন্টারনেটের খরচ কমিয়ে আনতে আহ্বান জানিয়েছেন প্রধানমন্ত্রী শেখ হাসিনা। এতে মানুষের ব্যবহার বাড়বে ও দেশের আয় বাড়বে বলে মনে করেন তিনি।আজ শনিবার গণভবনে উপজেলা ডিজিটাল মেলা ও ইন্টারনেট সপ্তাহের উদ্বোধনী অনুষ্ঠানে তিনি এ আহ্বান জানান।প্রধানমন্ত্রী বলেন, ‘ইন্টারনেটের দাম জনগণের নাগালের মধ্যে নিয়ে আসতে আমরা প্রতি এমবিপিএস ব্যান্ডউইথের দাম আট দফায় কমিয়ে​ছি। যেখানে ৭৮ হাজার টাকা ছিল সেটা এখন ৬২৫ টাকায় নামিয়ে এনেছি। মোবাইল ফোন অপারেটরগুলোকে আমরা আহ্বান জানাচ্ছি যে, তারাও সমানভাবে গ্রাহকদের ব্যবহারের দামটা কমাতে পারে। তাতে করে মানুষ কিন্তু আরও বেশি করে ব্যবহার করবে আয়টা বাড়ছে। সেই সঙ্গে ভিওআইপি বন্ধ করতে হবে। সেটা ব্যবহার করে সরকারের লোকসান ও দেশেরও ক্ষতি হচ্ছে। কাজেই সে বিষয়টা দেখতে হবে।’ডিজিটাল ব্যবহারের নিরাপত্তার বিষয়টি উল্লেখ করে প্রধানমন্ত্রী বলেন, ‘এই নিরাপত্তা একান্তভাবে দরকার। কাজেই আমরা “ডিজিটাল নিরাপত্তা আইন” করতে যাচ্ছি। সঠিকভাবে যাতে আইনটা হয় ও প্রয়োগ হয়, সেটা আমাদের দেখতে হবে। কোনো র​কমের অপব্যবহার যাতে না হয়। অর্থাৎ​ এ অপব্যবহার আমাদের সমাজকে ধ্বংস করবে। আমাদের যুব সমাজ বা শিশু তাদের ক্ষতি করবে। এটা যেন না হয় সেদিকে বিশেষ দৃষ্টি দিতে হবে।’প্রধানমন্ত্রী আরও বলেন, এই প্রযুক্তিটাকে ব্যবহার করে আর্থসামাজিক উন্নতির পথে দেশ​কে এগিয়ে নিয়ে যাবেন। তবে তিনি বিশেষভাবে বলেন, ‘শুধু একটা বিষয় লক্ষ্য রাখতে হবে যে, প্রযুক্তি আমরা ব্যবহার করব এটা যেন সামাজিক অবক্ষয় না করতে পারে। সে বিষয়টার দিকে নজর রাখার আমি দৃষ্টি দিচ্ছে।’
