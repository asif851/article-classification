
কুমিল্লার চৌদ্দগ্রাম উপজেলায় ট্রাকের ধাক্কায় আসামি বহন করা মাইক্রোবাসে আগুন ধরে পুলিশের এক সদস্য নিহত হয়েছেন। দগ্ধ হয়েছেন পুলিশের চার সদস্য ও পাঁচজন আসামি। দগ্ধ নয়জনকে ঢাকা মেডিকেল কলেজ হাসপাতালের বার্ন ইউনিটে চিকিৎসা দেওয়া হচ্ছে। উপজেলার আমজাদের বাজার এলাকায় গতকাল বুধবার রাত সাড়ে ১১টার দিকে এ ঘটনা ঘটে। আসামি বহন করা মাইক্রোবাসটি চট্টগ্রাম থেকে ঢাকায় আসছিল। নিহত ব্যক্তির নাম আবদুল আজিজ (৩২)। তিনি পুলিশের কনস্টেবল ছিলেন। ঘটনাস্থলেই তাঁর মৃত্যু হয়। দগ্ধ হওয়া পুলিশের চার সদস্য হলেন—উপপরিদর্শক (এসআই) আবদুল মালেক (৩৫), কনস্টেবল আনোয়ার (৩৮), নুরুল হাসান (৩৮) ও শরিফুল (৩২)। তাঁদের মধ্যে প্রথমজনের অবস্থা আশঙ্কাজনক। দগ্ধ হওয়া পাঁচ আসামি হলেন—আবদুস শুকুর (৫০), নাজিম উদ্দিন (৪০), মো. বশির (৩৪), শওকত (৩০) ও সাদ্দাম হোসেন (২৫)। তাঁদের মধ্যে প্রথম চারজনের অবস্থা আশঙ্কাজনক। ঢাকা মেডিকেল কলেজ হাসপাতালের বার্ন ইউনিটের আবাসিক সার্জন পার্থ শংকর পাল জানিয়েছেন, পুলিশ সদস্য মালেকের শরীরের ৩৮ শতাংশ, নুরুলের ৮ শতাংশ, আনোয়ারের ৫ শতাংশ ও শরিফুলের ৪ শতাংশ পুড়ে গেছে। বাকি পাঁচ ব্যক্তির (আসামি) মধ্যে শওকতের ৮৭ শতাংশ, নাজিমের ৩৩ শতাংশ, শুকুরের ২৮ শতাংশ, বশিরের ২৭ শতাংশ ও সাদ্দামের শরীরের ১৮ শতাংশ পুড়ে গেছে। পূর্বাঞ্চল মহাসড়ক পুলিশের সুপার মো. রেজাউল করিম বলেন, চট্টগ্রাম থেকে পাঁচ আসামিকে মাইক্রোবাসে করে ঢাকায় নিয়ে যাচ্ছিলেন ঢাকা মহানগর পুলিশের (ডিএমপি) সদস্যরা। রাতে চৌদ্দগ্রামে আসামিবাহী মাইক্রোবাসটিকে পেছন থেকে ধাক্কা দেয় একটি ট্রাক। এতে মাইক্রোবাসে আগুন ধরে হতাহতের ঘটনা ঘটে। খবর পেয়ে ফায়ার সার্ভিসের সদস্যরা ঘটনাস্থলে উপস্থিত হয়ে উদ্ধার কাজ শুরু করেন। দগ্ধ ব্যক্তিদের প্রথমে চৌদ্দগ্রাম উপজেলা স্বাস্থ্য কমপ্লেক্সে নেওয়া হয়। সেখান থেকে পাঠানো হয় কুমিল্লা মেডিকেল কলেজ হাসপাতালের বার্ন ইউনিটে। পরে তাঁদের ঢাকা মেডিকেল কলেজ হাসপাতালের বার্ন ইউনিটে স্থানান্তর করা হয়। পুলিশ জানায়, নিহত কনস্টেবলের লাশ কুমিল্লা মেডিকেল কলেজের মর্গে রাখা হয়েছে। ট্রাক ফেলে চালক পালিয়েছেন।
