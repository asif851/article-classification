
ঠাকুরগাঁও জেলা আওয়ামী লীগের সভাপতি, স্থানীয় সাংসদ ও পানিসম্পদ মন্ত্রী রমেশ চন্দ্র সেনের সঙ্গে দলের তৃণমূল নেতা-কর্মীদের দূরত্বের প্রভাব গতকাল রোববার ‘বিশাল’ জনসভায় দেখা গেছে। শহরের ২০০ বর্গহাতের বিডি হল চত্বরের অনেকটাই ছিল ফাঁকা। জনসভার যোগ দেওয়া আওয়ামী লীগের কর্মী শফিকুল ইসলাম বলেন, ‘আমরা চাই মন্ত্রী-এমপিরা আমাদের কথা শুনুক, আমাদের সম্মান করুক। বর্ধিত সভায় আমরা সংগঠন পরিচালনায় ভুলগুলো দেখিয়ে তা সংশোধনের পরামর্শ দিতে চেয়েছিলাম। কিন্তু বর্ধিত সভার বদলে জনসভার আয়োজন করা হয়েছে। তাই এ নিয়ে তেমন আগ্রহ ছিল না বলে সব কর্মী আসেনি।’অনুষ্ঠানে আওয়ামী লীগের সভাপতিমণ্ডলীর সদস্য মোহাম্মদ নাসিম বলেন, ‘সরকার পরিচালনায় আমাদের অনেক ভুল হয়েছে। ভুল মানুষই করে। এই ভুল সংশোধনের সুযোগ দিতে হবে। আরেকবার সুযোগ পেলে অসমাপ্ত কাজগুলো শেষ করব। তখন বাংলাদেশের জনগণ হবে বিশ্বের সবচেয়ে সুখী।’ রমেশ চন্দ্র সেনের সভাপতিত্বে জনসভায় বক্তৃতা করেন আওয়ামী লীগের সাংগঠনিক সম্পাদক ও সাংসদ খালিদ মাহমুদ চৌধুরী, সাংসদ ফজলে রাব্বী মিয়া, দবিরুল ইসলাম প্রমুখ।
