
মানুষ পুড়িয়ে হত্যাকারীদের দেশ, জনগণ ও মানবতার শত্রু হিসেবে উল্লেখ করেছেন প্রধানমন্ত্রী শেখ হাসিনা। একই সঙ্গে তিনি এক মাসে দেশজুড়ে বিএনপির নেতৃত্বাধীন ২০–দলীয় জোটের অবরোধ ও নাশকতাকে ‘মানবসৃষ্ট দুর্যোগ’ বলে মন্তব্য করেছেন।আজ সোমবার বিকেলে রাজধানীতে বঙ্গবন্ধু আন্তর্জাতিক সম্মেলন কেন্দ্রে দক্ষিণ এশিয়ার বৃহত্তম তথ্যপ্রযুক্তি মেলা ‘ডিজিটাল ওয়ার্ল্ড-২০১৫’ উদ্বোধনকালে প্রধানমন্ত্রী এসব কথা বলেন।প্রধানমন্ত্রী বলেন, ‘যখন দেখি আন্দোলনের নামে সন্ত্রাসীরা পেট্রলবোমা মেরে নিরীহ মানুষকে হত্যা করছে, মুরগিবাহী ট্রাক ও পাঠ্যপুস্তক বহনকারী যানবাহনে আগুন ধরিয়ে দিচ্ছে, তখন আমি গভীরভাবে বেদনাহত হই। তখন বিশ্বাস করতে কষ্ট হয়, মানুষ এ ধরনের অমানবিক কাজ করতে পারে।’
শেখ হাসিনা আরও বলেন, ‘মানুষ পুড়িয়ে হত্যা করা আন্দোলন নয়। যারা এ ধরনের অপরাধ করছে, তারা দেশ, জনগণ ও মানবতার শত্রু। আমি এ ধরনের জঘন্য অপরাধের বিরুদ্ধে সোচ্চার হওয়ার এবং তীব্র প্রতিরোধ গড়ে তোলার জন্য সকলের প্রতি আহ্বান জানাচ্ছি।’
 
বাংলাদেশ বহুবার প্রাকৃতিক ও মানুষের সৃষ্ট দুর্যোগ মোকাবিলা করেছে উল্লেখ করে প্রধানমন্ত্রী বলেন, `গত এক মাস দেশ মানুষের সৃষ্ট দুর্যোগের মধ্যে রয়েছে। আমরা এই পরিস্থিতি অতিক্রম করব ইনশাআল্লাহ।’
 
তথ্য ও যোগাযোগপ্রযুক্তি (আইসিটি) বিভাগ এবং বাংলাদেশ অ্যাসোসিয়েশন অব সফটওয়্যার অ্যান্ড ইনফরমেশন সার্ভিস (বেসিস) যৌথভাবে চার দিনব্যাপী এ মেলার আয়োজন করে। বঙ্গবন্ধু আন্তর্জাতিক সম্মেলন কেন্দ্রে অনুষ্ঠিত এ মেলার লক্ষ্য হচ্ছে আইটি খাতের অর্থনৈতিক সম্ভাবনাকে তুলে ধরা। মেলা আয়োজনে এক্সেস টু ইনফরমেশন (এটুআই) এবং বাংলাদেশ কম্পিউটার কাউন্সিলর সহায়তা করেছে।
আইসিটি প্রতিমন্ত্রী জুনায়েদ আহমেদ পলকের সভাপতিত্বে অনুষ্ঠানে বিশেষ অতিথি ছিলেন প্রধানমন্ত্রীর আইসিটি উপদেষ্টা সজীব ওয়াজেদ জয়। এতে বেসিসের সভাপতি শামীমা হাসান স্বাগত বক্তব্য দেন। এ ছাড়া আইসিটি সচিব শ্যাম সুন্দর সিকদারও বক্তব্য রাখেন।
২০২১ সালের মধ্যে ডিজিটাল বাংলাদেশ গড়ে তোলার বর্তমান সরকারের অঙ্গীকারের কথা উল্লেখ করে শেখ হাসিনা বলেন, ‘আমাদের লক্ষ্য হচ্ছে আর্থসামাজিক উন্নয়ন ও জনগণের ক্ষমতায়নে তথ্যপ্রযুক্তির লাগসই ব্যবহার নিশ্চিত করা। মানুষের জীবনমান উন্নয়নের লক্ষ্যে প্রযুক্তির ব্যবহার সহজলভ্য করা। ধনী-গরিব, শিক্ষিত-অশিক্ষিত নির্বিশেষে ‘প্রযুক্তি বিভেদ’ মুক্ত দেশ গড়ে তোলা।’
