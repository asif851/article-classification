
আওয়ামী লীগ ও তাদের দোসরেরাই দেশজুড়ে খুন-গুমে জড়িত বলে অভিযোগ করেছেন বিএনপির চেয়ারপারসন খালেদা জিয়া। তিনি বলেন, দেশের কী অবস্থা! রাস্তা থেকে গাড়ি ছিনতাই হয়ে যায়। গাড়ি থেকে মানুষ তুলে নিয়ে যায়। স্বাধীনতার পর পরও দেশে এ অবস্থা ছিল।
গতকাল বুধবার বিএনপির নেতৃত্বাধীন জোটের শরিক দল জাতীয় গণতান্ত্রিক পার্টির (জাগপা) প্রতিষ্ঠাবার্ষিকীর আলোচনা সভায় খালেদা জিয়া এসব কথা বলেন। রাজধানীর ডিপ্লোমা ইঞ্জিনিয়ার্স ইনস্টিটিউশন মিলনায়তনে এ আলোচনার আয়োজন করা হয়।
বিএনপির চেয়ারপারসন বলেন, বর্তমান সরকার এসব খুন-গুম বন্ধ করতে পারবে না। নির্দলীয় সরকারের অধীনে নির্বাচনের মাধ্যমে জনগণের সরকার প্রতিষ্ঠিত হলেই এসব বন্ধ হবে। তিনি জ্যেষ্ঠ আইনজীবী রফিক-উল হক ও সাবেক তত্ত্বাবধায়ক সরকারের উপদেষ্টা আকবর আলি খানের বরাত দিয়ে বলেন, তাঁদের মতো মানুষও বলছেন, দেশে এখন কেউ নিরাপদ নয়।
যুবলীগের নেতার নির্দেশে ত্রিশালে জঙ্গি ছিনতাইয়ের ঘটনা ঘটেছে বলে উল্লেখ করে খালেদা জিয়া বলেন, ‘জঙ্গিরা পালিয়ে গেল, কানেকশন পাওয়া গেল যুবলীগের নেতার সঙ্গে। আওয়ামী লীগ, যুবলীগ, ছাত্রলীগ—তাদের সম্পর্ক জঙ্গি, গুম, খুনের সঙ্গে।’
জাগপার সভাপতি শফিউল আলম প্রধান তাঁর বক্তব্যে বর্তমান  সরকারকে ভারতের ক্রীতদাস হিসেবে আখ্যা দেন। তাঁর এই বক্তব্যে একমত জানিয়ে খালেদা জিয়া বলেন, কারও ক্রীতদাস হওয়ার জন্য বা কারও আদেশ মানার জন্য বাংলাদেশ স্বাধীন হয়নি। এই ক্রীতদাসের হাত থেকে দেশকে মুক্ত করতে আবার আন্দোলন শুরু করতে হবে।
আলোচনা সভায় সভাপতিত্ব করেন জাগপার সভাপতি শফিউল আলম প্রধান। অন্যদের মধ্যে বিএনপির ভারপ্রাপ্ত মহাসচিব মির্জা ফখরুল ইসলাম আলমগীরসহ ১৯-দলীয় জোটের নেতারা বক্তব্য দেন।
