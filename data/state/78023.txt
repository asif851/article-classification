
কুমিল্লার চৌদ্দগ্রাম উপজেলার সুজাতপুর এলাকায় ঢাকা-চট্টগ্রাম মহাসড়কে যাত্রীবাহী একটি বাস, অ্যাম্বুলেন্স ও ট্রাক্টরের সংঘর্ষে চারজন নিহত হয়েছেন। আহত হয়েছেন কমপক্ষে ১২ জন। আজ বৃহস্পতিবার বিকেল সাড়ে চারটার দিকে এ দুর্ঘটনা ঘটে।
নিহত লোকজন সবাই অ্যাম্বুলেন্সের যাত্রী। তাঁরা হলেন অ্যাম্বুলেন্স চালক নোয়াখালীর সেনবাগের কাবিলাপুর গ্রামের বাসিন্দা পারভেজ হোসেন (৩৫), অ্যাম্বুলেন্সের সহকারী ফেনীর বাড়াইপুর এলাকার জাহাঙ্গীর আলম (৩৫), ফেনীর দাগনভূঞা উপজেলার উদরাজপুর গ্রামের রহিমা খাতুন (৬০) ও আসমা আক্তার শিল্পী (৩০)।প্রত্যক্ষদর্শী ও পুলিশ সূত্রে জানা গেছে, কুমিল্লা থেকে চট্টগ্রামগামী যাত্রীবাহী একটি বিআরটিসি বাস মহাসড়কের সুজাতপুর মোড়ে পৌঁছালে ঢাকাগামী একটি অ্যাম্বুলেন্সের সঙ্গে সংঘর্ষ হয়। ওই সময়ে পেছনে থাকা একটি ট্রাক্টর অ্যাম্বুলেন্সকে ধাক্কা দেয়। এতে অ্যাম্বুলেন্সটি দুমড়েমুচড়ে যায়। খবর পেয়ে পুলিশ, ফায়ার সার্ভিসের সদস্য ও স্থানীয় লোকজন ঘটনাস্থলে পৌঁছে উদ্ধার তত্পরতা চালান। এ ঘটনায় আহতদের বিভিন্ন হাসপাতালে ভর্তি করা হয়। এর মধ্যে চৌদ্দগ্রাম উপজেলা স্বাস্থ্য কমপ্লেক্সে ভর্তি করা হয়েছে ফেনীর দাগনভূঞার রামেন্দ্রপুর গ্রামের ফারুক হোসেন (৪০)। নোয়াখালীর কোম্পানীগঞ্জের চরপার্বতীপুরের ইসমাইল হোসেন (৩৮), শিশু আবির হোসেন (৪) ও অজ্ঞাত এক নারীকে (৪০) আশঙ্কাজনক অবস্থায় কুমিল্লা মেডিকেল কলেজ হাসপাতালে পাঠানো হয়েছে। এ ছাড়া বাসের যাত্রী কুমিল্লা সেনানিবাসে কর্মরত সেনাসদস্য নুর মোহাম্মদকে (৩৫) কুমিল্লা সামরিক হাসপাতালে ভর্তি করা হয়েছে। অন্যদের প্রাথমিক চিকিত্সা দেওয়া হয়েছে।ঘটনার সত্যতা নিশ্চিত করে চৌদ্দগ্রাম থানার ভারপ্রাপ্ত কর্মকর্তা (ওসি) উত্তম কুমার চক্রবর্তী বলেন, পুলিশ দ্রুত ঘটনাস্থলে পৌঁছে লাশ উদ্ধার করেছে। পরে দুর্ঘটনাকবলিত যানগুলোকে ঘটনাস্থল থেকে উদ্ধার করে মহাসড়কে যান চলাচল স্বাভাবিক করা হয়েছে।সংশ্লিষ্ট সূত্রে জানা গেছে, ফেনীর দাগনভূঞা উপজেলার উদরাজপুর গ্রামের আসমা আক্তার শিল্পী গত বুধবার বিদ্যুত্স্পৃষ্ট হন। তাঁকে সেনবাগ উপজেলা স্বাস্থ্য কমপ্লেক্সে নেওয়া হয়। উন্নত চিকিত্সার জন্য ঢাকায় নেওয়ার পথে আজ চৌদ্দগ্রামে অ্যাম্বুলেন্সটি দুর্ঘটনাকবলিত হয়। দুর্ঘটনায় আসমা আক্তারের শাশুড়ি রহিমা খাতুনও মারা গেছেন। আসমা আক্তারের চার বছরের ছেলে শিশু আবির হোসেন কুমিল্লা মেডিকেল কলেজ হাসপাতালে গুরুতর অবস্থায় চিকিত্সাধীন।
