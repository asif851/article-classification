
আনসারুল্লাহ বাংলা টিমের শরিয়া বোর্ডর এক সদস্যকে গ্রেপ্তার করেছে পুলিশ। রাজধানীর যাত্রাবাড়ীর থানার বায়তুস-সালাহ সুরুজ মিয়া জামে মসজিদের সামনে থেকে তাঁকে গ্রেপ্তার করার কথা বলেছে পুলিশ। আজ শনিবার ঢাকা মেট্রোপলিটন পুলিশের মিডিয়া সেন্টারে আয়োজিত এক সংবাদ সম্মেলনে কাউন্টার টেররিজম অ্যান্ড ট্রান্স ন্যাশনাল ক্রাইম বিভাগের প্রধান মনিরুল ইসলাম এ তথ্য জানান।
মনিরুল ইসলাম জানান, গ্রেপ্তার হওয়া আনসারুল্লাহ টিমের ওই সদস্যের নাম হাফেজ মওলানা মো. মাকসুদুর রহমান ওরফে আবদুল্লাহ। ময়মনসিংহ ফুলপুরের একটি মসজিদে ইমামতি ও স্থানীয় একটি মাদ্রাসায় চাকরি করতেন তিনি। আবদুল্লাহ তাঁর সাংগঠনিক নাম। ২০০৭ সালে ঢাকার ফরিদাবাদ মাদ্রাসায় ভর্তি হন তিনি। তখন থেকেই উগ্রবাদী মতাদর্শের দিকে তাঁর আকর্ষণ ছিল। ২০১৪ সালের দিকে তিনি আনসারুল্লাহ বাংলা টিমে সম্পৃক্ত হন। ইতিপূর্বে গ্রেপ্তার হওয়া আরেক সদস্য আবু নাইমের মাধ্যমে তিনি সংগঠনে আসেন। তার সামরিক প্রশিক্ষণ রয়েছে। ২০১৫ সাল তিনি সংগঠনটির শরিয়া বোর্ডের সদস্য।
মনিরুল বলেন, শরিয়া বোর্ড সরাসরি কোনো কাজ করে না। এদের মূল কাজ হচ্ছে, যখন কাউকে টার্গেট করা হয় তখন তাঁর লেখা সংগ্রহ করে পর্যালোচনা ও শাস্তি নির্ধারণ করা। এখন পর্যন্ত এ শরিয়া বোর্ডের অনুমোদন ছাড়া আনসারুল্লাহ বাংলা টিম কোনো হত্যাকাণ্ড ঘটায়নি।
গ্রেপ্তার হওয়া আবদুল্লাহর কাছ থেকে একটি ল্যাপটপ ও তিনটি জিহাদি বই উদ্ধার করেছে পুলিশ। তাঁকে প্রাথমিক জিজ্ঞাসাবাদে প্রশিক্ষণ ও অন্যান্য নেতা সম্পর্কে কিছু তথ্য পাওয়া গেছে।
