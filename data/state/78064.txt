
ফরিদপুরের ভাঙ্গা উপজেলা সদরে বিদ্যুতায়িত হয়ে কুটি মিয়া (৪৫) নামের এক নির্মাণশ্রমিকের মৃত্যু হয়েছে। তাঁর বাড়ি উপজেলার গজারিয়া গ্রামে। ভাঙ্গা থানার ওসি দাদন ফকির জানান, গতকাল শুক্রবার সকালে কুটি মিয়া উপজেলা সদরের মধ্যপাড়া হাসামদিয়া এলাকার একটি নির্মাণাধীন ভবনে কাজ করছিলেন। একপর্যায়ে ভবনের পাশ দিয়ে যাওয়া উচ্চ ভোল্টেজের তারে তিনি বিদ্যুতায়িত হন। দুপুরে চিকিৎসাধীন অবস্থায় তাঁর মৃত্যু হয়। ফরিদপুর অফিস।
 
চক্ষুশিবির
পাবনার বেড়া উপজেলার নতুন পেঁচাকোলা গ্রামের হাজি কিসমত আলী ফ্রি ফ্রাইডে ক্লিনিকে গতকাল শুক্রবার দিনব্যাপী চক্ষুশিবির অনুষ্ঠিত হয়েছে। এতে এলাকার পাঁচ শতাধিক গরিব রোগীকে বিনা মূল্যে চিকিৎসাসেবা ও ওষুধ দেওয়া হয়। বেড়ার বিএনএসবি রওশনআরা-সাত্তার চক্ষু হাসপাতালের একদল চিকিৎসক শিবিরে অংশ নেন। চিকিৎসা গ্রহণকারীদের মধ্যে ৫০ জনের বিএনএসবি রওশনআরা-সাত্তার চক্ষু হাসপাতালে পর্যায়ক্রমে চোখে অস্ত্রোপচার করা হবে। বেড়া (পাবনা) প্রতিনিধি।
 
উৎপাদন শুরু
জামালপুরের সরিষাবাড়ীতে যমুনা সার কারখানার ত্রুটি মেরামতের পর গতকাল শুক্রবার ভোর থেকে আবারও উৎপাদন শুরু হয়েছে। ত্রুটির কারণে পাঁচ দিন সার উৎপাদন বন্ধ ছিল। কারখানার ব্যবস্থাপনা পরিচালক মো. ইখলাছ উদ্দীন জানান, অ্যামোনিয়া প্ল্যান্টের বয়লারে ছিদ্র থাকায় ২৩ জুন ভোর থেকে সার উৎপাদন বন্ধ করে দেওয়া হয়। গতকাল ভোর থেকে সার উৎপাদন স্বাভাবিক হয়েছে।  সরিষাবাড়ী (জামালপুর) প্রতিনিধি।
 
শিশুর মৃত্যু
ময়মনসিংহের নান্দাইল উপজেলায় পুকুরে ডুবে নাদিম (৩) নামের এক শিশুর মৃত্যু হয়েছে। শিশুটি উপজেলার সিংরাইল ইউনিয়নের দিলালপুর গ্রামের আসাদ মিয়ার ছেলে। গতকাল সকালে বৃষ্টির মধ্যে বন্ধুদের সঙ্গে খেলা করতে গিয়ে শিশুটি নিখোঁজ হয়। শিশুটির মামা জহির মেম্বার জানান, অনেক খোঁজাখুঁজির পর পরিবারের সদস্যরা বাড়ির সামনের পুকুরে নাদিমের লাশ ভাসতে দেখে। শিশুটির মা-বাবা দুজনই ঢাকার একটি পোশাক কারখানায় চাকরি করেন। সে তার নানির সঙ্গে গ্রামে থাকত।  নান্দাইল (ময়মনসিংহ) প্রতিনিধি।
 
ব্যবসায়ী খুন
রাজধানীর উত্তর বাড্ডার সাঁতারকুলে গতকাল শুক্রবার জুয়েল আলী (৩০) নামের এক তুলা ব্যবসায়ী খুন হয়েছেন। পুলিশ ও স্থানীয় সূত্র জানায়, সাঁতারকুলে  ‘খান তুলা মিল’ নামে জুয়েলের একটি দোকান রয়েছে। রাত সাড়ে আটটার দিকে মোটরসাইকেলযোগে দুই যুবক এসে ওই দোকানে ঢোকেন। তাঁরা ভারী কিছু দিয়ে জুয়েলের মাথায় আঘাত করে দ্রুত চলে যান। জুয়েলকে উদ্ধার করে ঢাকা মেডিকেল কলেজ হাসপাতালে নেওয়া হলে কর্তব্যরত চিকিৎসক তাঁকে মৃত ঘোষণা করেন। নিজস্ব প্রতিবেদক।
