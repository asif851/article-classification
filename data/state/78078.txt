
‘মানুষ, তুমি মানুষ পোড়াও কোন মানুষের জন্য’—এ স্লোগানে শুরু হওয়া নাশকতা ও সহিংসতাবিরোধী আলোকচিত্র প্রদর্শনী গতকাল শনিবার সন্ধ্যায় শেষ হয়েছে। কক্সবাজারের কেন্দ্রীয় শহীদ মিনার প্রাঙ্গণে ছাত্রলীগের উদ্যোগে এ প্রদর্শনীর আয়োজন করা হয়।শহরের বিভিন্ন শিক্ষাপ্রতিষ্ঠানের শিক্ষক-শিক্ষার্থী, রাজনৈতিক দলের নেতা-কর্মী, সামাজিক-সংস্কৃতিক সংগঠনের কর্মীরা সহিংসতার ভয়াবহতা দেখে ক্ষোভ প্রকাশ করেন। বিশাল ব্যানারে অনেকে নাশকতার বিরুদ্ধে ক্ষোভ প্রকাশ করে মন্তব্য লেখেন।গত শুক্রবার বিকেলে এই প্রদর্শনীর উদ্বোধন করেন কক্সবাজার-৩ আসনের সাংসদ সাইমুম সরওয়ার।দেশের বিভিন্ন স্থানে সহিংসতা ও পেট্রলবোমায় আহত ব্যক্তিদের নিয়ে ৬০টির বেশি আলোকচিত্র প্রদর্শনীতে ঠাঁই পেয়েছে। এ ছাড়া চারটি প্রামাণ্যচিত্র দেখানো হয়।জেলা ছাত্রলীগের সভাপতি ইশতিয়াক আহমদ জানান, নাশকতা ও সহিংসতার বিরুদ্ধে সাধারণ মানুষকে সচেতন করতে এ প্রদর্শনীর আয়োজন করা হয়েছে।
