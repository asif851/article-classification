
চুয়াডাঙ্গায় গতকাল সোমবার দিবাগত রাতে আলাদা দুটি ঘটনায় দুই ব্যক্তি খুন হয়েছেন।
নিহত ব্যক্তিরা হলেন দামুড়হুদা উপজেলার দুর্গাপুর গ্রামের আবদুস সামাদ (৩৮) ও আলমডাঙ্গা উপজেলার হারদী থানাপাড়ার মো. সফিউদ্দিন (৩৭)।
পুলিশ ও নিহত ব্যক্তির স্বজনেরা জানান, দামুড়হুদা থানার পুলিশ আজ মঙ্গলবার সকাল আটটার দিকে কার্পাসডাঙ্গা-দামুড়হুদা সড়কের মুক্তারপুর ছটাংগার মাঠ থেকে আবদুস সামাদের ক্ষতবিক্ষত লাশ উদ্ধার করে। সামাদ উপজেলার কার্পাসডাঙ্গা বাজারের ‘সামাদ ইঞ্জিনিয়ারিং’-এর মালিক।
দামুড়হুদা থানার ভারপ্রাপ্ত কর্মকর্তা (ওসি) শিকদার মশিউর রহমান জানান, পূর্ববিরোধের জের ধরে এ হত্যাকাণ্ড ঘটতে পারে বলে ধারণা করা হচ্ছে। ময়নাতদন্তের জন্য লাশ চুয়াডাঙ্গা সদর হাসপাতালের মর্গে পাঠানো হয়।
আলমডাঙ্গা উপজেলার হারদী গ্রামে খুন হয়েছেন মো. সফিউদ্দিন। পুলিশের ভাষ্যমতে, গতকাল রাত ১০টার দিকে হারদী থানাপাড়ার বাসিন্দা সফিউদ্দিনের বাড়িতে তাঁরই দুই ভাগনে দলবল নিয়ে হামলা চালান। হামলাকারীরা সফিউদ্দিন এবং তাঁর ভাবি বাছেনা খাতুন ও ফরিদা খাতুন, ভাই আজিব রহমান, মজিবর রহমান ও প্রতিবেশী আতিয়ার রহমানকে এলোপাতাড়ি কুপিয়ে জখম করে পালিয়ে যান।
আহত সফিউদ্দিনকে মুমূর্ষু অবস্থায় কুষ্টিয়া জেনারেল হাসপাতালে নেওয়ার পর সেখানে চিকিত্সাধীন অবস্থায় তিনি মারা যান। আহত অন্যদের আলমডাঙ্গা উপজেলা স্বাস্থ্য কমপ্লেক্সে ভর্তি করা হয়েছে।
আলমডাঙ্গা থানার ভারপ্রাপ্ত কর্মকর্তা (ওসি) রফিকুল ইসলাম সফিউদ্দিনের মৃত্যুর তথ্যের সত্যতা নিশ্চিত করেছেন।
