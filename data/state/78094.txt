
বিএনপির জাতীয় নির্বাহী কমিটির প্রথম সভার কাজ শুরু হয়েছে। আজ শনিবার বেলা সোয়া ১১টায় বিমানবন্দর সড়কে হোটেল লা মেরিডিয়ানে বৈঠক শুরু হয়। সভায় সভাপতিত্ব করছেন দলীয় চেয়ারপারসন খালেদা জিয়া।
বিএনপির চেয়ারপারসন খালেদা জিয়া বেলা ১১টা ৫ মিনিটে সভাস্থলে আসেন। এর পরপরই সভার কাজ শুরু হয়। এর আগে সকাল সাড়ে নয়টা থেকেই নির্বাহী কমিটির সদস্যরা সভাস্থলে আসতে শুরু করেন।
নেতা-কর্মীদের ধরপাকড় ও গ্রেপ্তার–আতঙ্কের মধ্যে আজ ঢাকায় জাতীয় নির্বাহী কমিটির সভা করছে বিএনপি। ৮ ফেব্রুয়ারি জিয়া অরফানেজ ট্রাস্ট মামলার রায় সামনে রেখে এ সভা ডাকা হয়েছে। এই মামলার প্রধান আসামি খালেদা জিয়া।

দলীয় সূত্র জানায়, সভায় বিএনপির চেয়ারপারসন খালেদা জিয়া দলের জন্য সাংগঠনিক দিকনির্দেশনা ও চলমান রাজনৈতিক সংকট নিয়ে গুরুত্বপূর্ণ বক্তব্য দেবেন। দলের সিনিয়র ভাইস চেয়ারম্যান তারেক রহমান যুক্তরাজ্য থেকে ভিডিও কনফারেন্সের মাধ্যমে বক্তব্য দিতে পারেন। দলীয় একটি সূত্র জানায়, ৮ ফেব্রুয়ারি রায়ের আগে সংক্ষিপ্ত সফরে খালেদা জিয়া সিলেটে যেতে পারেন। সেখানে তিনি হজরত শাহজালাল (রহ.)-এর মাজার জিয়ারত করবেন।
দলীয় সূত্র জানায়, আজকের সভায় বিএনপির স্থায়ী কমিটি, চেয়ারপারসনের উপদেষ্টা পরিষদ, নির্বাহী কমিটির সদস্য, অঙ্গ ও সহযোগী সংগঠনের সভাপতি ও সাধারণ সম্পাদক, ৭৮টি সাংগঠনিক জেলার সভাপতিসহ প্রায় ৭০০ জনকে আমন্ত্রণ জানানো হয়েছে। এর মধ্যে অসুস্থতার কারণে এবং কারাগারে ও দেশের বাইরে থাকায় অনেকে সভায় থাকছেন না। গ্রেপ্তারের আশঙ্কায় কেউ কেউ আসেননি।
