
৫ জানুয়ারির নির্বাচনের আগে-পরে সংঘটিত হামলা থেকে ধর্মীয় সংখ্যালঘুদের রক্ষা করতে সরকার ব্যর্থ হয়েছে। এসব হামলার ঘটনায় করা মামলায় হাজার হাজার মানুষকে আসামি করে ব্যবসা করা হচ্ছে। এ মন্তব্য করেছেন জাতীয় মানবাধিকার কমিশনের চেয়ারম্যান মিজানুর রহমান।ঢাকা বিশ্ববিদ্যালয়ের স্বোপার্জিত স্বাধীনতা চত্বরে গতকাল শুক্রবার বাংলাদেশ পূজা উদ্যাপন পরিষদের দ্বিবার্ষিক সম্মেলনের উদ্বোধনী অধিবেশনে মিজানুর রহমান এ কথা বলেন। তিনি এ বক্তব্য দিয়ে চলে যাওয়ার পর অনুষ্ঠানে উপস্থিত বাণিজ্যমন্ত্রী তোফায়েল আহমেদ ও স্বাস্থ্যমন্ত্রী মোহাম্মদ নাসিম তাঁর সমালোচনা করে বক্তব্য দেন।স্বাধীনতাবিরোধী একটি গোষ্ঠী সংখ্যালঘুদের ওপর নির্যাতন চালাচ্ছে মন্তব্য করে মিজানুর রহমান বলেন, ৫ জানুয়ারির নির্বাচনের আগে অক্টোবর ও নভেম্বরে যে নির্যাতনের ঘটনা ঘটেছে, মানুষের নিরাপত্তা যেভাবে বিঘ্নিত হয়েছে—তার নিরাপত্তা বিধান করতে বাংলাদেশ সরকার ও রাষ্ট্র ব্যর্থ হয়েছে।তোফায়েল ও নাসিমকে উদ্দেশ করে মিজানুর রহমান বলেন, ‘সরকারের কাছের ও প্রভাবশালী দুই মন্ত্রীর কাছে বলতে চাই, আমরা মানবাধিকার কমিশন থেকে যখন ঘটনাস্থলে গিয়ে খোঁজখবর নিয়েছি, তখন দেখেছি সংখ্যালঘু বাড়িতে ভাঙচুর-অগ্নিসংযোগের ঘটনায় হাতে গোনা কয়েকজনকে এজাহারভুক্ত আসামি করা হয়েছে। আর অজ্ঞাতনামা আসামি করা হয়েছে কয়েক শ বা কয়েক হাজার।’ তিনি বলেন, এটা দোষীদের খুঁজে বের করার জন্য নয়, ব্যবসা করার জন্য এভাবে মামলা করা হয়েছে। মানুষের নিরাপত্তা নিয়ে এ ধরনের ব্যবসা বন্ধ করতে হবে।পরে মিজানুর রহমানের বক্তব্যের জবাব দিতে গিয়ে স্বাস্থ্যমন্ত্রী মোহাম্মদ নাসিম বলেন, হামলার সঙ্গে কারা জড়িত, এটা সবার কাছে স্পষ্ট। এখানে একজন বক্তব্য দিয়ে চলে গেলেন। কিন্তু যারা সাম্প্রদায়িক হামলার সঙ্গে জড়িত, তাদের বিরুদ্ধে কোনো কথা বললেন না। কেন বললেন না? কারণ, এঁরা হলেন সেই শক্তির ধারক। এঁরা তাদের খরচ জোগান। এ ধরনের বক্তব্য দিয়ে শুধু মাঠ গরম করা যায়।অনুষ্ঠানের প্রধান অতিথি বাণিজ্যমন্ত্রী তোফায়েল আহমেদ মিজানুর রহমানের সমালোচনা করে বলেন, ‘এখানে একজন মন্ত্রীদের উদ্দেশে বক্তব্য দিয়ে গেছেন। কিন্তু সাম্প্রদায়িক সহিংসতায় জড়িতদের নামটি পর্যন্ত উল্লেখ করলেন না। আমাদের বুদ্ধিজীবীদের সঙ্গে বিএনপি-জামায়াতের বুদ্ধিজীবীদের পার্থক্য রয়েছে। তাঁরা স্পষ্ট করে কথা বলেন না। যেটা প্রকারান্তরে বিএনপি-জামায়াতের পক্ষেই যায়।’এর আগে বেলুন উড়িয়ে দ্বিবার্ষিক সম্মেলনের উদ্বোধন করেন মুক্তিযুদ্ধের অন্যমত সেক্টর কমান্ডার সি আর দত্ত বীর উত্তম। পূজা উদ্যাপন পরিষদের সভাপতি কানুতোষ মজুমদারের সভাপতিত্বে ও সাধারণ সম্পাদক মনীন্দ্র কুমার নাথের পরিচালনায় অনুষ্ঠানে আরও বক্তব্য দেন ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক এবং যুব ও ক্রীড়ামন্ত্রী বীরেন শিকদার।মিজানুর রহমানের ব্যাখ্যা: দুই মন্ত্রীর কড়া সমালোচনা প্রসঙ্গে সন্ধ্যায় মিজানুর রহমান প্রথম আলোকে বলেন, ‘তাঁরা আমার বক্তব্য যথাযথভাবে অনুধাবন করতে পেরেছেন বলে মনে হয় না। আমাকে যেভাবে একটি দিকে ঠেলে দেওয়া হয়েছে, তাতে ব্যক্তিগতভাবে আমি দুঃখ পেয়েছি। মৌলবাদী জামায়াত-শিবির চক্রের সঙ্গে আমার এতটুকু সম্পৃক্ততা নিয়ে কথা বলাটা দুঃখজনক। আমার সম্পর্কে এসব ঢালাও মন্তব্য করা ঠিক হয়নি।’কোটাপদ্ধতি নিয়ে সৈয়দ মোহসীন ও মিজানুর রহমানের ভিন্ন মত: কোটাব্যবস্থা নিয়ে ভিন্ন মত দিলেন সমাজকল্যাণমন্ত্রী সৈয়দ মোহসীন আলী ও জাতীয় মানবাধিকার কমিশনের চেয়ারম্যান মিজানুর রহমান। গতকাল রাজধানীর বিএমএ মিলনায়তনে এক অনুষ্ঠানে সমাজকল্যাণমন্ত্রী বলেন, ‘মুক্তিযোদ্ধা কোটা বাদে কোনো কোটাপ্রথার পক্ষে আমি নই। কোটাব্যবস্থা বাতিল করা উচিত। সব ক্ষেত্রে মেধাকে অগ্রাধিকার দেওয়া উচিত।’আন্তর্জাতিক বর্ণবৈষম্য বিলোপ দিবস উপলক্ষে আয়োজিত ‘উন্নয়ন নীতিমালা ও কার্যক্রমে হরিজন ও দলিত জনগোষ্ঠীর বিশেষ অগ্রাধিকার’ শীর্ষক ওই অনুষ্ঠানে দলিতদের পক্ষ থেকে কয়েকটি ক্ষেত্রে কোটাব্যবস্থা চালু করার দাবি করা হয়েছিল।বক্তব্য দিয়ে মন্ত্রী চলে গেলে অনুষ্ঠানের বিশেষ অতিথি মিজানুর রহমান বলেন, দলিতদের সারাটি জীবন বঞ্চনার মধ্যে কাটে। তাদের সমান সুযোগ না দিয়ে মেধার কথা বলা অন্যায়। এই প্রতারণা বন্ধ করতে হবে। তিনি বলেন, ‘আগে আমাকে সমান সুযোগ দাও, আমার ছেলেকে সকালে হরলিকস, বিকেলে এক গ্লাস গরুর দুধ দাও। এরপর আমাকে মেধার ভিত্তিতে আসতে বলো।’মানুষের জন্য ফাউন্ডেশন ও ফেয়ার-এর সহযোগিতায় অনুষ্ঠানটির আয়োজন করে হরিজন ঐক্য পরিষদ। সভাপতিত্ব করেন পরিষদের সভাপতি কৃষ্ণলাল।
 
