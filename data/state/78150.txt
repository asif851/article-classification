
গত এক সপ্তাহে পৌরসভা নির্বাচনের পরিবেশ চরম অবনতি হয়েছে বলে অভিযোগ করেছে বিএনপি। দলটি সুষ্ঠু নির্বাচন অনুষ্ঠানের জন্য নির্বাচন কমিশনকে আরও দায়িত্বশীল ভূমিকা নিতে আহ্বানও জানিয়েছেন। আজ রোববার বিকেলে প্রধান নির্বাচন কমিশনার (সিইসি) কাজী রকিবউদ্দিন আহমদের সঙ্গে বিএনপির একটি প্রতিনিধি দল সাক্ষাৎ করে এসব কথা বলেন। বিএনপির প্রতিনিধি দলের নেতৃত্ব দেন দলের স্থায়ী কমিটির সদস্য আবদুল মঈন খান। পরে তিনি সাংবাদিকদের সঙ্গে কথা বলেন। মঈন খান বলেন, ‘আমরা নির্বাচন কমিশনকে সুষ্ঠু নির্বাচন অনুষ্ঠানে আরও ভূমিকা রাখার কথা বলেছি। গত এক সপ্তাহে নির্বাচনের আবহ পরিবর্তন হয়েছে। শুরুর দিকে যে অবস্থা ছিল এখন পরিবেশের চরম অবনতি হয়েছে।’ বিএনপির প্রতিনিধি দলের অন্য সদস্যরা হলেন চেয়ারপারসনের উপদেষ্টা আবদুল হালিম, সুজাউদ্দিন, যুগ্ম মহাসচিব মাহবুব উদ্দিন খোকন ও আন্তর্জাতিক বিষয়ক সম্পাদক আসাদুজ্জামান রিপন। মঈন খান সাংবাদিকদের বিভিন্ন প্রশ্নেরও উত্তর দেন। সেনা মোতায়েন না করা প্রসঙ্গে তিনি বলেন, নির্বিঘ্নে ভোট দেওয়ার জন্য সেনা মোতায়েনের প্রয়োজন ছিল। এতে মানুষের উৎসাহ থাকত। সুষ্ঠু নির্বাচনের পরিবেশ নির্বিঘ্ন হতো। নির্বাচনের পর্যবেক্ষণ প্রসঙ্গে বলেন, যাদের এ কাজে দীর্ঘ অভিজ্ঞতা আছে তাদের পর্যবেক্ষণের দায়িত্ব দেওয়া উচিত।
