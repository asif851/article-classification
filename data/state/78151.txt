
যুক্তরাষ্ট্র সফররত রাষ্ট্রপতি আবদুল হামিদ বাংলাদেশের জনগণ ৫ জানুয়ারির নির্বাচন মেনে নিয়েছে বলে জাতিসংঘের মহাসচিব বান কি মুনকে আশ্বস্ত করেছেন। রাষ্ট্রপতি তাঁকে বলেছেন, জনগণ নির্বাচনের ফল মেনে নেওয়ায় দেশে এখন স্থিতিশীলতা বিরাজ করছে।নিউইয়র্কে জাতিসংঘ সদর দপ্তরে গতকাল বৃহস্পতিবার বান কি মুনের সঙ্গে বৈঠককালে রাষ্ট্রপতি তাঁকে এসব কথা বলেন। ঢাকায় পাঠানো এক বার্তায় এ কথা জানানো হয়েছে। খবর ইউএনবির।বৈঠকে রাষ্ট্রপতি জাতিসংঘের মহাসচিবকে বলেন, বাংলাদেশের পরিস্থিতি এখন বেশ স্থিতিশীল। বিশেষ করে ৫ জানুয়ারি নির্বাচনের পর থেকে স্থিতিশীলতা অনেক বেড়েছে। জনগণ নির্বাচনের ফলাফল মেনে নিয়েছে। এখন তারা সুন্দর ভবিষ্যতের দিকে এগিয়ে যেতে চায়।বৈঠকে বাংলাদেশের রাজনৈতিক পরিস্থিতি ছাড়াও নানা বিষয়ে মুনের সঙ্গে রাষ্ট্রপতির আলোচনা হয়।আবদুল হামিদ বলেন, ‘জাতিসংঘ শান্তিরক্ষা মিশনে আমাদের অবদান ও প্রতিশ্রুতি অনুসারে আশা করি, নেতৃত্বের ক্ষেত্রে বাংলাদেশকে আরও গুরুত্ব দেওয়া হবে।’
বান কি মুন জানান, সম্প্রতি জাতিসংঘে একটি জলবায়ু সম্মেলন আয়োজন করা হবে। জলবায়ু পরিবর্তনের ক্ষতিকর দিক নিয়ে বাংলাদেশ যে আন্তর্জাতিক মহলে বেশ সোচ্চার, তার প্রশংসা করেন তিনি। এ ছাড়া দারিদ্র্যের হার কমানো, স্বাস্থ্যব্যবস্থা ও প্রাকৃতিক বিপর্যয় মোকাবিলায় বাংলাদেশ উন্নতি করায় প্রশংসা করেছেন জাতিসংঘ মহাসচিব।
এ সময় রাষ্ট্রপতির কার্যালয়ের জ্যেষ্ঠ সচিব শেখ আলতাফ আলী, জাতিসংঘে বাংলাদেশের স্থায়ী প্রতিনিধি এ কে আবদুল মোমেন, রাষ্ট্রপতির প্রতিরক্ষা সচিব মেজর জেনারেল আবুল হোসেন ও প্রেস সচিব ইহসানুল করিম উপস্থিত ছিলেন। জাতিসংঘের পক্ষে উপস্থিত ছিলেন বাংলাদেশি বংশোদ্ভূত জাতিসংঘের আন্ডার সেক্রেটারি জেনারেল আমীরাহ হক ও জাতিসংঘের ঊর্ধ্বতন কর্মকর্তারা।
