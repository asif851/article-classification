
তথ্যমন্ত্রী হাসানুল হক ইনু বলেছেন, ‘বিপদ এখনো কাটেনি। নির্বাচনের ছলে বেগম খালেদা জিয়া দম ফেলার সুযোগ নিচ্ছেন, কিন্তু জঙ্গি মনোভাব পরিত্যাগ করেননি।’আজ বুধবার সকালে রাজধানীর হেয়ার রোডে মন্ত্রীর সরকারি বাসভবনে বাংলাদেশ গ্রামপুলিশ কর্মচারী ইউনিয়নের নেতা-কর্মীদের সঙ্গে মতবিনিময়ের সময় মন্ত্রী এ কথা বলেন। তথ্য মন্ত্রণালয়ের এক বিজ্ঞপ্তিতে এ কথা জানানো হয়েছে।গ্রামপুলিশ কর্মচারী ইউনিয়নের নেতা-কর্মীদের উদ্দেশে মন্ত্রী বলেন, চোর-ডাকাত, বখাটে-মাস্তানদের উৎপাতের সঙ্গে সম্প্রতি বেগম খালেদা জিয়ার নেতৃত্বে আগুন সন্ত্রাসী ও জঙ্গিবাদীরা ভয়ংকর উৎপাত হিসেবে দেখা দিয়েছে। ফলে গ্রামপুলিশ সদস্যদের বাড়তি দায়িত্ব পালন করতে হচ্ছে।মন্ত্রী বলেন, বেগম খালেদা জিয়া যাদেরই সমর্থন দেবেন, তারাই নতুন জঙ্গি ও আগুন সন্ত্রাসী হিসেবে ভয়াবহ বিপদ ডেকে আনবে। এদের হাত থেকে জনগণকে রক্ষা করতে দেশবাসীকে ঐক্যবদ্ধ হতে হবে।জাতীয় শ্রমিক জোটের সভাপতি ও সাংসদ শিরিন আখতার গ্রাম পুলিশদের জনগুরুত্বপূর্ণ কাজের যথাযথ সম্মান ও সম্মানী নিশ্চিত করার ওপর গুরুত্ব দেন। জাসদ নেতা শওকত রায়হান, সাইফুজ্জামান বাদশা, শ্রমিক জোটের সাধারণ সম্পাদক নাইমুল আহসান, বাংলাদেশ ছাত্রলীগ সভাপতি সামছুল ইসলাম এসময় সভায় উপস্থিত ছিলেন।
বাংলাদেশ গ্রামপুলিশ কর্মচারী ইউনিয়নের উপদেষ্টা শাহজাহান কবীর, সভাপতি ভবেন্দ্রনাথ বিশ্বাস, নির্বাহী সভাপতি মোস্তফা কামাল, সাধারণ সম্পাদক মোজাম্মেল হক ও কার্যকরী সাধারণ সম্পাদক ওবায়দুল হক সমাবেশে বক্তব্য দেন।
