
ভোলা জেলা বিএনপি সংবাদ সম্মেলন করে ভোলার তিনটি পৌরসভার নির্বাচনে দলীয় মেয়র প্রার্থীদের নাম ঘোষণা করেছে। এ সময় তাঁরা সরকার ও প্রশাসনের কাছে ভোটারদের ভোটাধিকার নিশ্চিত করার দাবি করেছেন।ভোলা পৌরসভায় জেলা বিএনপির সহসাধারণ সম্পাদক হারুন অর রশিদ ওরফে ট্রুম্যান, বোরহানউদ্দিন পৌরসভায় পৌর বিএনপির সাধারণ সম্পাদক মনিরুজ্জামান ওরফে কবির মিয়া ও দৌলতখান পৌরসভায় পৌর বিএনপির নির্বাহী সদস্য আনোয়ার হোসেন ওরফে কাঁকন চৌধুরীকে মেয়র প্রার্থী হিসেবে মনোনীত করা হয়েছে।এদিকে জেলা আওয়ামী লীগের সাধারণ সম্পাদক আবদুল মমিন মুঠোফোনে বলেন, আওয়ামী লীগ মনোনীত প্রার্থীরা হচ্ছেন ভোলা পৌরসভায় বর্তমান মেয়র মনিরুজ্জামান, বোরহানউদ্দিন পৌরসভায় বর্তমান মেয়র রফিকুল ইসলাম এবং দৌলতখান পৌরসভায় খায়রুল হাসান।গতকাল শনিবার দুপুরে সদর রোডের জেলা বিএনপির কার্যালয়ে সংবাদ সম্মেলনে মেয়র প্রার্থীদের নাম ঘোষণা করেন জেলা বিএনপির সভাপতি গোলাম নবী আলমগীর। তিনি বলেন, কেন্দ্রের অনুমতি নিয়ে ভোলার তিনটি পৌরসভা নির্বাচনে বিএনপির মনোনীত প্রার্থীরা মনোনয়নপত্র কিনবেন।সাংবাদ সম্মেলনে উপস্থিত ছিলেন জেলা বিএনপির জ্যেষ্ঠ সহসভাপতি আমিনুল ইসলাম খান, সাধারণ সম্পাদক মো. ফারুক মিয়া, সাংগঠনিক সম্পাদক এনামুল হক, ভোলা পৌর বিএনপির সভাপতি আবদুর রব আকন, সাধারণ সম্পাদক মাজহারুল ইসলাম প্রমুখ।
