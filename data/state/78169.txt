
সিরাজগঞ্জের শাহজাদপুরে সাংবাদিক আবদুল হাকিম হত্যা মামলায় পৌরসভার মেয়র হালিমুল হকসহ ছয় আসামিকে কারাগারে পাঠিয়েছেন আদালত। পাঁচ দিনের রিমান্ড শেষে গতকাল শনিবার তাঁদের সিরাজগঞ্জের মুখ্য বিচারিক হাকিমের আদালতে হাজির করা হলে জ্যেষ্ঠ বিচারক হাকিম শরিফুল ইসলাম এ নির্দেশ দেন।মামলার তদন্তকারী কর্মকর্তা শাহজাদপুর থানার পরিদর্শক (তদন্ত) মনিরুল ইসলাম বলেন, ছয় আসামিকে জিজ্ঞাসাবাদ করে বেশ কিছু গুরুত্বপূর্ণ তথ্য পাওয়া গেছে। তবে মামলার স্বার্থে তা প্রকাশ করা যাচ্ছে না। মনিরুল ইসলাম আরও জানান, সাংবাদিক হত্যা মামলায় মেয়রের দুই ভাই হাসিবুল হক ও হাবিবুল হককে রিমান্ডে নিয়ে জিজ্ঞাসাবাদ করছে পুলিশ। আগামীকাল তাঁদের রিমান্ড শেষ হবে।মেয়র হালিমুল ছাড়া বাকি আসামিরা হলেন আরশেদ আলী, আলমগীর হোসেন, নাজমুল খাঁ, নাসির উদ্দিন ও জহির শেখ। গত ২ ফেব্রুয়ারি শাহজাদপুরে আওয়ামী লীগের দুই পক্ষের সংঘর্ষের সময় খবর সংগ্রহ করতে গিয়ে মাথায় গুলিবিদ্ধ হন দৈনিক সমকাল-এর স্থানীয় প্রতিনিধি আবদুল হাকিম। পরদিন ঢাকায় নেওয়ার পথে তিনি মারা যান। ওই দিনই মেয়র হালিমুলকে প্রধান আসামি করে শাহজাদপুর থানায় হত্যা মামলা করেন হাকিমের স্ত্রী নুরুন্নাহার। এর আগে ছাত্রলীগ নেতা বিজয় মাহমুদকে মারধরের ঘটনায় সংঘর্ষের দিন তাঁর চাচা এরশাদ আলী হালিমুল, তাঁর ভাইসহ বেশ কয়েকজনকে আসামি করে পৃথক মামলা করেন। গোয়েন্দা পুলিশের একটি দল গত ৫ ফেব্রুয়ারি রাজধানীর শ্যামলী থেকে হালিমুলকে আটক করে।
