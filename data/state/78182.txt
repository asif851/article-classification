
মানিকগঞ্জ জেলা ছাত্রলীগের কমিটি গতকাল বৃহস্পতিবার বাতিল ঘোষণা করা হয়েছে। কেন্দ্রীয় ছাত্রলীগের সভাপতি ও সাধারণ সম্পাদকের স্বাক্ষরিত এক চিঠিতে গতকাল এ তথ্য জানানো হয়।কেন্দ্রীয় ছাত্রলীগের সভাপতি ও সাধারণ সম্পাদক ওই চিঠি জেলা কমিটির সভাপতি ও সাধারণ সম্পাদকের কাছে পাঠান। কেন্দ্রীয় ছাত্রলীগের যুগ্ম সাধারণ সম্পাদক আসাদুজ্জামান নাদিম জেলা কমিটি বাতিলের বিষয়টি নিশ্চিত করেছেন।জেলা আওয়ামী লীগ ও ছাত্রলীগ সূত্রে জানা গেছে, গত বছরের ৩০ নভেম্বর জেলা ছাত্রলীগের সম্মেলন হয়। সম্মেলনের তিন দিন পর সভাপতি পদে সাদেকুল ইসলাম ও সাধারণ সম্পাদক পদে এনামুল হকের নাম ঘোষণা করা হয়। এরপর এ বছরের ২৩ জুলাই ১৫৪ সদস্যবিশিষ্ট জেলা কমিটির অনুমোদন দেয় কেন্দ্রীয় ছাত্রলীগ। সম্মেলনের পর থেকে কমিটির সভাপতি ও সাধারণ সম্পাদক চাঁদাবাজিসহ নানা অপরাধমূলক কর্মকাণ্ডে জড়িয়ে পড়েন। এ ঘটনায় ২৫ জুলাই সভাপতি ও সাধারণ সম্পাদকের বহিষ্কার চেয়ে জেলা আওয়ামী লীগের সভাপতি গোলাম মহিউদ্দিন, সাধারণ সম্পাদক আবদুস সালামসহ কয়েকজন শীর্ষ নেতা, স্থানীয় সাংসদ এবং স্বাস্থ্য ও পরিবারকল্যাণ প্রতিমন্ত্রী জাহিদ মালেক প্রধানমন্ত্রীর কাছে একটি লিখিত অভিযোগ দেন। এ নিয়ে গত ২৭ জুলাই প্রথম আলোর ৯-এর পৃষ্ঠায় ‘জেলা ছাত্রলীগের সভাপতি সম্পাদককে বহিষ্কার দাবি’ শিরোনামে প্রতিবেদন ছাপা হয়।আসাদুজ্জামান নাদিম গতকাল রাত আটটার দিকে মুঠোফোনে প্রথম আলোকে বলেন, ছাত্রলীগের কোনো সদস্যের বিরুদ্ধে অভিযোগ পাওয়া গেলে বিষয়টি নিয়ে কেন্দ্রীয় ছাত্রলীগই সিদ্ধান্ত নেবে। তবে জেলা ছাত্রলীগের কতিপয় সদস্যদের দলীয় শৃঙ্খলা ভঙ্গ ও অন্য সদস্যদের নিষ্ক্রিয়তার জন্য কেন্দ্রীয় সংসদের নির্দেশে গতকাল ওই কমিটি বাতিল করা হয়।জেলা ছাত্রলীগের সভাপতি সাদেকুল ইসলাম জানান, তিনি কমিটি বাতিলের বিষয়টি শুনেছেন। তবে এখনো কোনো চিঠি পাননি।
