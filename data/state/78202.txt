
আওয়ামী লীগের সভাপতি শেখ হাসিনার তথ্য প্রযুক্তিবিষয়ক উপদেষ্টা সজীব ওয়াজেদ জয় বলেছেন, সন্ত্রাসীদের উচিত আওয়ামী লীগকে ভয় করা। আজ রোববার রাতে সামাজিক যোগাযোগের মাধ্যম ফেসবুকে এক স্ট্যাটাসে তিনি এ কথা বলেন।জয় বলেন, আইনজীবী টবি ক্যাডম্যান এবং আল-কায়েদা উভয়ই জামায়াতের পক্ষ থেকে সরকারকে হুমকি দিচ্ছে। এটাকে বেশ মজার বিষয় বলে উল্লেখ করে জয় বলেন, ভাড়াটে আইনজীবী টবি ক্যাডম্যান বিএনপি-জামায়াতের পক্ষে আন্তর্জাতিক অপরাধ আদালতে সরকারের বিরুদ্ধে মিথ্যা অভিযোগ দায়ের করছে। অথচ এই বিএনপি-জামায়াত নিজেরাই পথচারীদের ওপর নির্বিচারে পেট্রল ছিটিয়ে আগুন ধরিয়ে দেয়।ক্যাডম্যান জামায়াত-বিএনপির এসব সন্ত্রাসীকে রক্ষা করার চেষ্টা চালিয়ে আসছে, মন্তব্য করে জয় বলেন, ‘বিশ্বের মোস্ট ওয়ান্টেড সন্ত্রাসী আয়মান আল-জাওয়াহিরি তার সন্ত্রাসী ভাইদের দমন করায় আমাদের সরকারকে হুমকি দিচ্ছে।’ বিষয়টা তাঁর (জয়) কাছে খুব মজার মনে হয়েছে বলেও উল্লেখ করেন জয়।এই দুটি বিষয়ই সরকারের জন্য ভালো হয়েছে বলে জয় মনে করেন। তিনি বলেন, ‘জামায়াতের সন্ত্রাসীরা আন্তর্জাতিক সন্ত্রাসী ও তাদের আইনি প্রতিনিধিদের কাছে সাহায্যের আবেদন জানাচ্ছে—এটা তা-ই প্রমাণ করে যে আমরা ভালো লোক। আমি অতিশয় আনন্দিত যে সন্ত্রাসীরা আমাদের একই সাথে ঘৃণা এবং ভয় করে! তাদের উচিত আওয়ামী লীগকে ভয় করা, অনেক ভয়।’প্রধানমন্ত্রীর ছেলে জয় আরও বলেন, ‘সরকার ও তার আইন প্রয়োগকারী সংস্থার শুধু অধিকার নয়, তাদের আইনগত ও নৈতিক দায়িত্ব হলো নাগরিকদের জীবন রক্ষা করা। যদি কোনো সন্ত্রাসী মানুষের গায়ে আগুন দিতে চায় বা বোমার বিস্ফোরণ ঘটাতে চায়, পুলিশের দায়িত্ব তাদের থামাতে যেকোনো এবং সব ধরনের প্রয়োজনীয় বল প্রয়োগে করা। যখন একজন নিরীহ নাগরিক এবং একটা সন্ত্রাসীর মাঝ থেকে বেছে নেওয়ার সুযোগ দেওয়া হবে, তখন আমরা অবশ্যই বেছে নেব কীভাবে নাগরিকদের রক্ষা করা যায়।’
