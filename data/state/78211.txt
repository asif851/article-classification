
নিখোঁজ হওয়ার দুদিন পর এক চা-শ্রমিকের মরদেহ উদ্ধার করা হয়েছে। মৌলভীবাজারের কমলগঞ্জ উপজেলার মাধবপুর ইউনিয়নের সীমান্তবর্তী পাত্রখোলা চা-বাগান থেকে গত মঙ্গলবার মাছ ধরতে বের হয়ে দুদুয়া মোহালী (২৫) নামের ওই চা-শ্রমিক নিখোঁজ হন। চা-বাগানসংলগ্ন কালাপানি নামের এক পাহাড়ি ছড়ার বালিতে মাথা পুঁতে রাখা অবস্থায় আজ বৃহস্পতিবার সকালে তাঁর মরদেহ উদ্ধার করা হয়েছে।
নিহত দুদুয়া চা-বাগানের পশ্চিম লাইন শ্রমিক বস্তির অমৃত মোহালীর ছেলে।ঘটনার সত্যতা নিশ্চিত করেছেন পাত্রখোলা চা-বাগানের ব্যবস্থাপক শামছুল ইসলাম।মাধবপুর ইউনিয়ন পরিষদের চেয়ারম্যান পুষ্প কুমার কানু বলেন, ‘নিহত ব্যক্তির পরিবারের কাছ থেকে জানতে পেরেছি, রমজান মিয়া নামের এক ব্যক্তি মাছ ধরার জন্য দুদুয়াকে বাড়ি থেকে ডেকে নিয়ে গিয়েছিলেন। এরপর থেকেই দুদুয়ার কোনো খোঁজ পাওয়া যাচ্ছিল না।’কমলগঞ্জ থানার উপপরিদর্শক (এসআই) জাহিদুল হক জানান, খবর পেয়ে পুলিশ নিহত দুদুয়ার মরদেহ উদ্ধার করেছে। মরদেহের ময়নাতদন্তের জন্য মৌলভীবাজার সদর হাসপাতালের মর্গে পাঠানো হবে।
