
খাগড়াছড়ির মাটিরাঙ্গার কয়েকটি গ্রামে আদিবাসীদের ওপর হামলা ও তাদের বাড়িঘরে অগ্নিসংযোগের ঘটনায় সরকারের তীব্র নিন্দা করেছে আন্তর্জাতিক সংস্থা চিটাগাং হিলট্র্যাক্স কমিশন (সিএইচটি কমিশন)। গতকাল মঙ্গলবার সংবাদপত্রে পাঠানো এক বিবৃতিতে সংস্থাটি বলেছে, এই হামলা আদিবাসীদের জান-মাল রক্ষায় সরকারের ধারাবাহিক ব্যর্থতার প্রমাণ। কমিশন এই ঘটনায় উদ্বেগ প্রকাশ করে মানবাধিকার রক্ষায় সরকারকে দ্রুত পদক্ষেপ নেওয়ার আহ্বান জানিয়েছে।সংবাদপত্রে প্রকাশিত প্রতিবেদনের ওপর ভিত্তি করে সংস্থাটি বলেছে, গত শনিবার খাগড়াছড়ির মাটিরাঙ্গার তাইংদং, বান্দরশিংপাড়া, বগাপাড়া, মনুদাসপাড়া, লেকু হেডম্যান পাড়ায় হামলা চালিয়ে বেশ কিছু বাড়িঘর পুড়িয়ে ফেলে সেখানকার পুনর্বাসিত বাঙালিরা। এ সময় আদিবাসীদের বাড়িঘরে লুটপাটের ঘটনাও ঘটে। কমিশনের বিবৃতিতে বলা হয়, ওই ঘটনার পর সহস্রাধিক আদিবাসী পরিবার সীমান্ত পাড়ি দিয়ে ভারতের ত্রিপুরা রাজ্যে গিয়ে আশ্রয় নেয়। কিন্তু পাহাড়ে মানবাধিকার লঙ্ঘনের ঘটনা একের পর এক ঘটতে থাকলেও রাষ্ট্রীয় সংস্থাগুলো এসবের তদন্ত করে কার্যকর ব্যবস্থা নেয় না। কমিশনের দাবি, ২০১২ সালে এই সময়ে একই জায়গার আদিবাসীরা পুনর্বাসিত বাঙালিদের আক্রমণের আশঙ্কায় ত্রিপুরায় চলে গিয়েছিল। আদিবাসীদের ওপর একের পর এক হামলার ঘটনাগুলোর মধ্যে একটা সাযুজ্য লক্ষ করা যায়। সেটি হলো প্রথমে কোনো বাঙালির ওপর হামলার একটি গুজব ওঠে, পরে এর জের ধরে আদিবাসীদের ওপর হামলা চলানো হয়। শনিবারের হামলার আগেও একজন বাঙালি মোটরবাইকচালক অপহূত হয়েছেন বলে গুজব ওঠে, পরে এই হামলার ঘটনা ঘটে। বিজ্ঞপ্তি।
