
চট্টগ্রামের সীতাকুণ্ড উপজেলার সোনাইছড়ি ইউনিয়নের কবির স্টিল এলাকায় একটি জাহাজ ভাঙা কারখানায় আগুন লেগে দগ্ধ হয়েছেন তিন শ্রমিক। আজ রোববার সকালে এ দুর্ঘটনা ঘটে।
দগ্ধ শ্রমিকেরা হলেন মোহাম্মদ লালু (১৯), রিয়াদ (২০) ও তপন জলদাশ (৩০)। তাঁদের চট্টগ্রাম মেডিকেল কলেজ হাসপাতালে ভর্তি করা হয়েছে। তাঁদের মধ্যে লালুর বাড়ি বগুড়া জেলার গাবতলী থানার ভান্ডারিয়া গ্রামে।কারখানার কার্যালয় ও পুলিশ জানায়, কয়েকজন শ্রমিক ওই জাহাজ ভাঙা কারখানায় ফিশ প্লেট কাটিং করছিলেন। এ সময় হঠাৎ আগুন ধরে যায়। ওই কাজের তদারককারীসহ (সুপারভাইজার) শ্রমিকেরা আগুন নেভাতে যান। এ সময় পাশে থাকা ট্যাঙ্কের পরিত্যক্ত দাহ্য পদার্থে আগুন ধরে যায়। এতে ওই তিন শ্রমিক পুড়ে যান। কারখানার মালিক মোহাম্মদ শাহাজাহান ‘প্রথম আলো’কে বলেন, দগ্ধ শ্রমিকদের চিকিৎসার যাবতীয় খরচ কোম্পানি থেকে বহন করা হবে।সীতাকুণ্ড থানার উপপরিদর্শক (এসআই) সাইফুল্লাহ ‘প্রথম আলো’কে বলেন, তিনি ঘটনাস্থল পরিদর্শন করেছেন। শ্রমিকদের মধ্যে দুজনের অবস্থা গুরুতর।
