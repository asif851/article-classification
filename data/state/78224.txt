
মজলুম জননেতা মাওলানা আবদুল হামিদ খান ভাসানীর ৪০তম মৃত্যুবার্ষিকী আজ ১৭ নভেম্বর। এ উপলক্ষে বিএনপি, মাওলানা আবদুল হামিদ খান ভাসানী পরিষদ ও বিভিন্ন সংগঠনের পক্ষ থেকে আলোচনাসহ নানা কর্মসূচি হাতে নেওয়া হয়েছে।মৃত্যুবার্ষিকী উপলক্ষে এক বাণীতে বিএনপির চেয়ারপারসন খালেদা জিয়া বলেছেন, ব্রিটিশবিরোধী আন্দোলন থেকে শুরু করে উপমহাদেশের নিপীড়িত-নির্যাতিত মানুষের পক্ষে মাওলানা আবদুল হামিদ খান ভাসানী আপসহীন নেতৃত্ব দিয়েছেন।মৃত্যুবার্ষিকীর কর্মসূচির অংশ হিসেবে বিএনপির পক্ষ থেকে আজ সকালে টাঙ্গাইলের সন্তোষে মাওলানা ভাসানীর কবর জিয়ারত, পুষ্পমাল্য অর্পণ ও ফাতেহা পাঠ করা হবে। পরে তাঁর কবর প্রাঙ্গণে আলোচনা সভা হবে।মাওলানা আবদুল হামিদ খান ভাসানী পরিষদের পক্ষ থেকে আজ বেলা ১১টায় টাঙ্গাইলে মাওলানা ভাসানীর কবরে শ্রদ্ধা নিবেদন, সকাল ১০টায় শাহবাগে জাতীয় জাদুঘরের সামনে দিনব্যাপী আলোকচিত্র প্রদর্শনী ও বিকেল চারটায় শাহবাগে গণসংগীত ও গণসমাবেশ কর্মসূচি পালন করা হবে।এ ছাড়া বাংলাদেশের ওয়ার্কার্স পার্টির পক্ষ থেকে আজ বিকেল চারটায় তোপখানা রোডের শহীদ আসাদ মিলনায়তনে আলোচনাসভা এবং বাংলাদেশ ন্যাশনাল আওয়ামী পার্টি-বাংলাদেশ ন্যাপের পক্ষ থেকে সকাল সাড়ে ১০টায় পুরানা পল্টনে ফটো জার্নালিস্ট অ্যাসোসিয়েশন মিলনায়তনে আলোচনা সভার আয়োজন করা হয়েছে।
