
রাজধানীতে অজ্ঞান পার্টির খপ্পরে পড়ে পুলিশ সদস্য ও ব্যাংক কর্মকর্তাসহ চারজন ঢাকা মেডিকেল কলেজ হাসপাতালে ভর্তি হয়েছেন। আজ শনিবার তাঁদের বিভিন্ন স্থান থেকে উদ্ধার করে হাসপাতালে নেওয়া হয়। 
তেজগাঁও থানার উপপরিদর্শক (এসআই) মোস্তাফিজুর রহমান জানান, পুলিশ কারওয়ান বাজার থেকে ফার্স্ট সিকিউরিটি ইসলামী ব্যাংকের কর্মকর্তা কাজী ইরফান (২৭) ও বাংলাদেশ কমার্স ব্যাংকের কর্মকর্তা মো. মাসুমকে (২৭) উদ্ধার করে আজ রাতে হাসপাতালে ভর্তি করে। তাঁরা দুজন গোপীবাগে একসঙ্গে থাকেন। দুজনের গ্রামের বাড়ি চট্টগ্রামের কটিয়াদীতে।
অপরদিকে ডেমরা থানার কনস্টেবল কবির হোসেন (৪২) ছুটি কাটিয়ে বরগুনা গ্রামের বাড়ি থেকে কর্মস্থলে ফেরার পথে অজ্ঞান পার্টির খপ্পরে পড়েন। তাঁকে সায়েদাবাদ এলাকা থেকে উদ্ধার করে ঢাকা মেডিকেল কলেজ হাসপাতালে ভর্তি করে ওয়ারী থানার পুলিশ। ওই থানার সহকারী পরিদর্শক (এএসআই) আবদুল বাতেন জানান, কবির হোসেনকে লোকজন উদ্ধার করে ডিসি অফিসে নিয়ে আসে। সেখান থেকে আজ রাত ৮টার দিকে ঢাকা মেডিকেল কলেজ হাসপাতালে ভর্তি করা হয় তাঁকে।
এদিকে রাজধানীর মধ্যবাড্ডা এলাকার পান ব্যবসায়ী নাসির উদ্দিন (৪০) অজ্ঞান পার্টির খপ্পরে পড়েছেন। তিনি শনিবার বেলা ১১টার দিকে মালামাল কিনতে শ্যামবাজারের উদ্দেশ্যে বের হন। দীর্ঘ সময় পরও স্বজনেরা তাঁর খোঁজ পাচ্ছিলেন না। খোঁজাখুঁজির একপর্যায়ে হাসপাতালে এসে তাঁকে শনাক্ত করেন তাঁর ভাই আবু কালাম।
এদিকে হাসপাতালের ৭০১ নম্বর ওয়ার্ডে ভর্তি আছেন অজ্ঞান পার্টির খপ্পরে পড়া এক ব্যক্তি। তাঁর বয়স আনুমানিক ৬০ / ৬৫ বছর। তিন দিনেও তাঁর চেতনা ফেরেনি।
