
কাদের সিদ্দিকীর মনোনয়নপত্র হাইকোর্টের বৈধ ঘোষণার পর ‘রাষ্ট্রপক্ষ আপিল করবে’ বলে ঘোষণা দিয়ে অ্যাটর্নি জেনারেল মাহবুবে আলম অনধিকার চর্চা করেছেন বলে দাবি কৃষক শ্রমিক জনতা লীগের।
টাঙ্গাইল-৪ আসনের উপনির্বাচনে দলটির সভাপতি কাদের সিদ্দিকীর প্রার্থিতা নিয়ে রিটের শুনানি চলাকালে অ্যাটর্নি জেনারেলের ভূমিকার নিন্দা ও প্রতিবাদ জানিয়েছে দলটি। আজ বুধবার বিকেলে গণমাধ্যমে পাঠানো এক বিবৃতিতে কৃষক শ্রমিক জনতা লীগের যুগ্ম সম্পাদক ইকবাল সিদ্দিকী স্বাক্ষরিত বিবৃতিতে এ নিন্দা জানানো হয়।
ওই বিবৃতিতে ইকবাল সিদ্দিকী বলেন, ‘হাইকোর্টে কাদের সিদ্দিকীর মনোনয়ন বৈধ ঘোষিত হওয়ার পর অ্যাটর্নি জেনারেল মাহবুবে আলমের ভূমিকা ও বক্তব্যের তীব্র প্রতিবাদ ও নিন্দা জানাচ্ছে কৃষক শ্রমিক জনতা লীগ। সাংবিধানিক প্রতিষ্ঠান হিসেবে নির্বাচন কমিশন হাইকোর্টে তাদের আইনজীবীর মাধ্যমে বক্তব্য উপস্থাপন করে। অথচ আইন-কানুন শিষ্টাচারকে বৃদ্ধাঙ্গুলি দেখিয়ে অ্যাটর্নি জেনারেল সেখানে আমাদের আইনি প্রতিকার পাওয়ার পথে অন্তরায় সৃষ্টির অপচেষ্টা করেছেন। হাইকোর্টের রায়ের পর অ্যাটর্নি জেনারেল “রাষ্ট্রপক্ষ আপিল করবে” বলে ঘোষণা দেওয়ার মাধ্যমে অর্পিত দায়িত্ব পালনের পরিবর্তে অনধিকার চর্চা করেছেন।’ বিবৃতিতে বলা হয়, হাইকোর্টের রায়ের বিরুদ্ধে নির্বাচন কমিশনের নিশ্চয়ই আপিল করার আইনি অধিকার রয়েছে। এ ক্ষেত্রে রাষ্ট্রের প্রধান আইন কর্মকর্তার কোনো ভূমিকা থাকতে পারে না। রাষ্ট্রের প্রধান আইন কর্মকর্তা হিসেবে অ্যাটর্নি জেনারেল সংবিধান ও আইনের পথে থাকবেন বলে দলটি আশা করেছে।
