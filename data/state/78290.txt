
ভোলার লালমোহন উপজেলায় মন্দিরে হামলা চালিয়ে আটটি প্রতিমা ভাঙচুরের অভিযোগ পাওয়া গেছে। এ সময় মন্দিরের সেবাইতসহ তিনজন আহত হয়েছেন। গতকাল শুক্রবার দুপুর সাড়ে ১২টার দিকে উপজেলার অন্নদাপ্রাসাদ গ্রামে এ ঘটনা ঘটে।
এ ঘটনায় জড়িত সন্দেহে তিনজনকে আটক করেছে পুলিশ। আটক ব্যক্তিরা হলেন জসিম উদ্দিন, মোবারক হোসেন ও রিয়াজ হোসেন।  পুলিশ ও এলাকাবাসীর বিবরণ অনুযায়ী, একটি গরু অন্নদাপ্রাসাদ গ্রামের নিরঞ্জন চন্দ্র দাসের খেতের ঢ্যাঁড়স খেতে থাকে। এ নিয়ে গরুর মালিক আলী আহমেদ ব্যাপারীর সঙ্গে নিরঞ্জনের স্ত্রী ঝরনার বাগিবতণ্ডা হয়। একপর্যায়ে আলী ঝরনাকে মারধর করেন। তখন পাশের মন্দিরের সেবাইত কিরণ চন্দ্র এগিয়ে এসে আলীকে নিবৃত্ত করার চেষ্টা চালান। এর জেরে আলীর নেতৃত্বে ১৫-২০ জনের একটি দল মন্দিরে হামলা চালায়। এ সময় মন্দিরের আটটি প্রতিমা ভাঙচুর করা হয়। এ ছাড়া সেবাইত কিরণ, তাঁর মা বিরঙ্গনী বৈষ্ণব, ভাইয়ের স্ত্রী ববিতা দাসকে মারধর করা হয়। ভোলার অতিরিক্ত পুলিশ সুপার মাহফুজ ও লালমোহন থানার ভারপ্রাপ্ত কর্মর্কতা (ওসি) খন্দকার মিজানুর রহমান ঘটনাস্থল পরিদর্শন করেছেন। ওসি প্রথম আলোকে জানান, ঘটনার সঙ্গে জড়িত তিনজনকে আটক করা হয়েছে। কিন্তু কোনো পক্ষ মামলা দায়ের করেনি।
