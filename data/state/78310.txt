
নির্বাচনকালীন সরকার নিয়ে সমঝোতার ওপর গুরুত্বারোপ করে সরকার ও বিরোধী দলকে আবারও সংলাপে বসার তাগিদ দিয়েছে যুক্তরাষ্ট্র।যুক্তরাষ্ট্রের দক্ষিণ ও মধ্য এশিয়াবিষয়ক সহকারী পররাষ্ট্রমন্ত্রী নিশা দেশাই বিসওয়াল গত মঙ্গলবার ওয়াশিংটনে এ তাগিদ দেন। তিনি এ সময় পররাষ্ট্র দপ্তরের ফরেন প্রেস সেন্টারে সাংবাদিকদের সঙ্গে কথা বলছিলেন।সদ্য দক্ষিণ এশিয়া সফর করে ফেরা নিশা দেশাই বলেন, নির্বাচন এমন একটা পরিবেশে হতে হবে, যা নিয়ে জনগণের মধ্যে আস্থা তৈরি হবে এবং তাদের মনে হবে, নির্বাচন বিশ্বাসযোগ্য হয়েছে।সহকারী মার্কিন পররাষ্ট্রমন্ত্রী বেশ গুরুত্ব দিয়েই বলেন, বাংলাদেশের চলমান রাজনৈতিক সংকটের সমাধান আন্তর্জাতিক সম্প্রদায়ের কাছ থেকে আসবে না। বাংলাদেশের জনগণ, গণতান্ত্রিক প্রতিষ্ঠান ও রাজনৈতিক দলগুলোকেই সংকটের সমাধান করতে হবে।নিশা দেশাই বলেন, ‘যুক্তরাষ্ট্র ও আমাদের আন্তর্জাতিক সম্প্রদায়ের বন্ধুরা কোনো নির্বাচনে কারও পক্ষে বাজি ধরে না। তবে নির্বাচনটা অবাধ, সুষ্ঠু, বিশ্বাসযোগ্য ও শান্তিপূর্ণ পরিবেশে অনুষ্ঠিত হোক, এটাই আমরা দেখতে চাই। এ অবস্থানটাতে আমরা গুরুত্ব দিয়ে আসছি। এ জন্য প্রধান দুই দলকেই একসঙ্গে এগিয়ে আসতে হবে।’
