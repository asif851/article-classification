
গাইবান্ধার সুন্দরগঞ্জ উপজেলার শোভাগঞ্জ বাজার এলাকায় যাত্রার নামে অশ্লীল নৃত্য প্রদর্শন করা হচ্ছে। পাশাপাশি ডাব্বু, ওয়ানটেল, ঘিন্নি ইত্যাদি নামে চলছে জুয়া ও হাউজি খেলা। পুলিশকে মাসোহারা দিয়ে উপজেলার ছাপড়হাটি ইউনিয়ন ছাত্রলীগের সাধারণ সম্পাদক খায়রুজ্জামান এসব চালাচ্ছেন বলে অভিযোগ পাওয়া গেছে।সরেজমিনে গত সোমবার দেখা গেছে, উপজেলা শহর থেকে ১১ কিলোমিটার দক্ষিণে শোভাগঞ্জ বাজার। যাত্রামঞ্চের প্রবেশপথে সুসজ্জিত তোরণ। মঞ্চের পাশেই শোভাগঞ্জ দ্বিমুখী বালিকা উচ্চবিদ্যালয়। প্রধান শিক্ষক আজিজার রহমান জানান, যাত্রাপালার কারণে সারা দিনই এখানে নানা ধরনের লোকজনের আনাগোনা থাকে। এতে কোমলমতি শিক্ষার্থীদের প্রায়ই বিব্রতকর অবস্থায় পড়তে হচ্ছে।এলাকাবাসী জানান, গত ২৬ ডিসেম্বর থেকে যাত্রার নামে এখানে অশ্লীল নাচ প্রদর্শন করা হচ্ছে। প্রতিদিনই রাত ১২টা থেকে যাত্রা শুরু হয়ে চলে ভোর পর্যন্ত।স্থানীয় ব্যবসায়ী আবদুল মান্নান বলেন, ‘গত ২৯ ডিসেম্বর যাত্রা দেখতে গিয়েছিলাম। প্রথমে গান হলো। অপেক্ষা করছি, এই বুঝি যাত্রাভিনয় শুরু হবে। কিন্তু একের পর এক নগ্ন নৃত্য দেখে শেষে লজ্জায় বেরিয়ে আসতে হয়েছে। যাত্রা আর দেখা হয়নি।’উপজেলার বেলকা এলাকার সমাজকর্মী কাশেম মিয়া বলেন, এখানে যাত্রার নামে অশ্লীল নাচ ও জুয়া চালানো হচ্ছে। গ্রামের উঠতি বয়সী তরুণেরা বাড়ির ধান-চাল পর্যন্ত বিক্রি করে জুয়া, হাউজি খেলছে। বিষয়টি স্থানীয় প্রশাসনকে জানিয়েও লাভ হয়নি, বরং প্রশাসনের ছত্রচ্ছায়ায়ই এসব চলছে।অভিযোগ স্বীকার করে ছাত্রলীগের নেতা খায়রুজ্জামান জানান, সাধারণ মানুষের জন্য এই যাত্রার আয়োজন করা হয়েছে। তবে পুলিশ ও প্রভাবশালী ব্যক্তিদের কিছুটা ম্যানেজ তো করতেই হয় বলে তিনি স্বীকার করেন।এদিকে সুন্দরগঞ্জ থানার ভারপ্রাপ্ত কর্মকর্তা (ওসি) কায়ছার আলী খান মাসোহারা নেওয়ার অভিযোগ অস্বীকার করে বলেন, ‘যাত্রা চলছে বলে জানি। কিন্তু অশ্লীল নাচের খবর পাইনি। এ ধরনের অভিযোগ পেলে যাত্রা বন্ধ করে দেওয়া হবে।’
