
জঙ্গিবাদের বিরুদ্ধে সোচ্চার হতে সব শ্রেণি-পেশার মানুষের প্রতি আহ্বান জানিয়েছেন রাঙামাটির সাংবাদিকেরা। গতকাল বুধবার রাঙামাটি জেলা প্রশাসকের কার্যালয়ের দক্ষিণ ফটকের সামনে আয়োজিত মানববন্ধন কর্মসূচিতে তাঁরা এ আহ্বান জানান।‘জঙ্গিবাদের বিরুদ্ধে রুখে দাঁড়াও বাংলাদেশ’ স্লোগানকে সামনে রেখে সকাল সাড়ে ১০টায় কর্মসূচি শুরু হয়। ঘণ্টাব্যাপী মানববন্ধন কর্মসূচিতে সাংবাদিক নেতারা বলেন, মুক্তিযুদ্ধের চেতনার বাংলাদেশে জঙ্গিবাদ ও সন্ত্রাসের কোনো স্থান নেই। পরিবার ও প্রতিবেশী তরুণদের দিকে দৃষ্টি দিতে হবে। তাঁদের সঙ্গে বন্ধুসুলভ আচরণের মাধ্যমে জঙ্গিবাদের ভয়াবহতা সম্পর্কে ধারণা দিতে হবে।রাঙামাটি প্রেসক্লাবের সভাপতি সাখাওয়াৎ হোসেনের সভাপতিত্বে কর্মসূচিতে অন্যান্যের মধ্যে বক্তব্য দেন দৈনিক গিরিদর্পণ সম্পাদক এ কে এম মকছুদ আহমদ, রাঙামাটি প্রেসক্লাবের সাধারণ সম্পাদক ও দৈনিক রাঙামাটির সম্পাদক আনোয়ার-আল হক, রাঙামাটি রিপোর্টার্স ইউনিটির সভাপতি সুশীল প্রসাদ চাকমা, রাঙামাটি জার্নালিস্ট নেটওয়ার্কের সভাপতি শান্তিময় চাকমা, বিটিভির প্রতিনিধি মো. মোস্তফা কামাল, রাঙামাটি সাংবাদিক ইউনিয়নের সভাপতি মো. সোলায়মান ও ৭১ টিভির রাঙামাটি প্রতিনিধি উছিন চিং রাখাইন।
