
নর্থ সাউথ ইউনিভার্সিটিতে আজ থেকে শুরু হচ্ছে ১৯তম আন্তর্জাতিক কম্পিউটার ও তথ্যপ্রযুক্তি সম্মেলন (আইসিসিআইটি) ২০১৬। এ বছর সম্মেলনের আয়োজক নর্থ সাউথ ইউনিভার্সিটি (এনএসইউ)। বিশ্ববিদ্যালয়ের মিলনায়তনে তিন দিনের এ সম্মেলন চলবে ২০ ডিসেম্বর পর্যন্ত। বাংলাদেশসহ যুক্তরাষ্ট্র, জাপান, চীন, ডেনমার্ক, নরওয়ে, পাকিস্তান, ভারত থেকে শিক্ষা ও শিল্পপ্রতিষ্ঠানের গবেষক ও পেশাজীবীরা এ সম্মেলনে অংশ নিচ্ছেন। তথ্য ও যোগাযোগ প্রযুক্তির সর্বশেষ জ্ঞান, অভিজ্ঞতা নিয়ে আলোচনার উদ্দেশ্যেই এ সম্মেলনের আয়োজন করা হয়। এবারের আইসিসিআইটি সম্মেলনে স্থানীয় কম্পিউটার এবং তথ্যপ্রযুক্তি ক্ষেত্রের পেশাজীবী, বিজ্ঞানী, প্রকৌশলী, শিক্ষাবিদ, গবেষক, শিক্ষার্থীরা বিশ্বের বিভিন্ন দেশ থেকে আগত সহ-গবেষক এবং অংশগ্রহণকারীদের সঙ্গে তাঁদের বৈজ্ঞানিক ধারণা, মতামত, চিন্তা বিনিময় করার সুযোগ পাবেন। মঙ্গলবার বিকেলে সমাপনী ও পুরস্কার বিতরণী অনুষ্ঠানের মধ্য দিয়ে শেষ হবে সম্মেলন।
