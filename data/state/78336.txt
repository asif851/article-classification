
জিয়া চ্যারিটেবল ট্রাস্ট দুর্নীতি মামলায় আগামী শুনানির তারিখে হাজির না হলে বিএনপির চেয়ারপারসন খালেদা জিয়ার জামিন বাতিল করবেন আদালত। আজ বৃহস্পতিবার ঢাকার ৩ নম্বর বিশেষ জজ আদালতের বিচারক আবু আহমেদ জমাদার খালেদা জিয়ার আইনজীবীদের এ কথা বলেন।খালেদা জিয়ার আইনজীবী জয়নাল আবেদীন মেজবাহ প্রথম আলোকে বলেন, খালেদা জিয়ার পক্ষে আজ আদালতে সময় আবেদন করা হয়েছিল। শারীরিকভাবে অসুস্থ থাকায় তাঁর পক্ষে এ আবেদন করা হয়। আদালত সময় আবেদন মঞ্জুর করে বলেছেন, ২২ ডিসেম্বর মামলার শুনানির তারিখে খালেদা জিয়াকে হাজির থাকতে বলেছেন আদালত। তা না হলে তাঁর জামিন বাতিল করা হবে বলেও আদালত ঘোষণা দেন।খালেদা জিয়ার এই আইনজীবী আরও জানান, এই মামলায় খালেদা জিয়ার পক্ষে সাফাই সাক্ষী দেওয়ার জন্য ২২৫ জনের তালিকা আদালতের কাছে জমা দেওয়া হয়েছে। এই তালিকার মধ্যে আছেন বিএনপির মহাসচিব মির্জা ফখরুল ইসলাম আলমগীরসহ বিএনপির নেতারা ও জ্যেষ্ঠ আইনজীবীরা।
জিয়া চ্যারিটেবল ট্রাস্ট দুর্নীতি মামলার অপর আসামিরা হলেন খালেদা জিয়ার সাবেক রাজনৈতিক সচিব হারিছ চৌধুরী (পলাতক), জিয়াউল ইসলাম ও মনিরুল ইসলাম খান। ২০১০ সালের ৩ জুলাই রমনা থানায় জিয়া চ্যারিটেবল ট্রাস্টের নামে অবৈধভাবে অর্থ লেনদেনের অভিযোগ এনে খালেদা জিয়াসহ চারজনের নামে মামলা করে দুর্নীতি দমন কমিশন (দুদক)। এতে ট্রাস্টের নামে অবৈধভাবে ৩ কোটি ১৫ লাখ ৪৩ হাজার টাকা লেনদেনের অভিযোগ আনা হয়। ২০১২ সালের ১৬ জানুয়ারি চারজনের বিরুদ্ধেই অভিযোগপত্র দেয় দুদক। ২০১৪ সালের ১৯ মার্চ অভিযোগ গঠন করা হয়।
