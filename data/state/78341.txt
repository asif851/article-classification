
ইউএস–বাংলার বিধ্বস্ত উড়োজাহাজ থেকে মৃত অবস্থায় উদ্ধার হওয়া দুজনের কোনো স্বজন নেপালে বাংলাদেশ দূতাবাসে যোগাযোগ করেননি। হতভাগ্য এই দুই যাত্রীর নাম ও পাসপোর্ট নম্বর সংগ্রহ করা হয়েছে। এ ছাড়া হজরত শাহজালাল আন্তর্জাতিক বিমানবন্দরের ইমিগ্রেশন প্রক্রিয়া সম্পন্ন করার সময় এই দুই যাত্রীর ছবি সংগ্রহ করেছে দূতাবাস।
গত সোমবার দুর্ঘটনার পর এখন পর্যন্ত এই দুই যাত্রীর কোনো স্বজন তাঁদের খোঁজে আসেননি। বাংলাদেশি এই দুই যাত্রীর নাম, পাসপোর্ট নম্বর ও ছবি প্রকাশ করে তাঁদের স্বজনদের যোগাযোগ করার অনুরোধ জানিয়েছেন নেপালে বাংলাদেশ দূতাবাসের হেড অব চ্যান্সেরি আল আলিমুল ইমাম।
আলিমুল ইমাম প্রথম আলোকে বলেন, যাত্রীদের একজনের নাম বিলকিস আরা ও অপরজনের নাম পিয়াস রায়। এঁদের দুজনের ব্যাপারে দূতাবাসে কেউ কোনো যোগাযোগ করেননি। তিনি এই যাত্রীর স্বজনদের যোগাযোগ করার জন্য অনুরোধ জানিয়েছেন।
এ দুই যাত্রীর মধ্যে পিয়াস রায়ের ব্যাপারে প্রথম আলো আগেই তথ্য সংগ্রহ করেছে। পিয়াস গোপালগঞ্জ মেডিকেল কলেজে শেষ বর্ষে পড়তেন। তাঁর বাড়ি বরিশালে। পিয়াস প্রথম আলো বন্ধুসভার গোপালগঞ্জের সদস্য ছিলেন।
তবে বিলকিস আরার কোনো তথ্য পাওয়া যায়নি।
