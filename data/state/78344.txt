
রাজধানীর মালিবাগের চৌধুরিপাড়ায় সড়ক দুর্ঘটনায় মতিঝিল থানার নির্বাচনী কর্মকর্তা নূরজাহান (৩৪) ও তাঁর ভাগনে মাসুদ (২৮) গুরুতর আহত হয়েছেন। আজ রোববার সকাল ১০টার দিকে এ ঘটনা ঘটে।
ঘটনার সত্যতা নিশ্চিত করে পুলিশের মতিঝিল বিভাগের উপকমিশনার আশরাফুজ্জামান প্রথম আলোকে বলেন, আহত ব্যক্তিদের আশঙ্কাজনক অবস্থায় উদ্ধার করে ঢাকা মেডিকেল কলেজ হাসপাতালের জরুরি বিভাগে ভর্তি করা হয়েছে।
ঘটনার প্রত্যক্ষদর্শী শামসুর রহমান বলেন, আজ সকালে একটি মোটরসাইকেলে করে নূরজাহান ও মাসুদ যাচ্ছিলেন। এ সময় চৌধুরিপাড়ার সাউথ পয়েন্ট স্কুলের সামনে একটি ট্যাংক লরি পেছন থেকে মোটরসাইকেলটিকে ধাক্কা দিলে তাঁরা গুরুতর আহত হন। স্থানীয়রা চালকসহ ওই ট্যাংকটিকে আটকে রেখেছেন।
নূরজাহানের বোন নাজনীন আক্তার বলেন, মাসুদের ডান পা প্রায় বিচ্ছিন্ন হয়ে গেছে। নূরজাহানের ডান পা ভেঙে গেছে। তাঁদের রক্ত দেওয়া হচ্ছে।
