
চাঁপাইনবাবগঞ্জের শিবগঞ্জ উপজেলার রানিহাটি ডিগ্রি কলেজ মোড়ে আজ শনিবার দুপুরে ট্রাক চাপায় এক দম্পতি নিহত হয়েছেন।
তাঁরা হলেন চাঁপাইনবাবগঞ্জ শহরের ইসলামপুর এলাকার অবসরপ্রাপ্ত বিজিবি সদস্য আসলাম উদ্দিন ও তাঁর স্ত্রী মর্জিনা বেগম।
শিবগঞ্জ থানার ভারপ্রাপ্ত কর্মকর্তা (ওসি) হাবিবুল ইসলাম বলেন, দুপুরে আসলাম উদ্দিন তাঁর স্ত্রীকে নিয়ে মোটরসাইকেলে করে চাঁপাইনবাবগঞ্জ থেকে শিবগঞ্জের রশিকনগর গ্রামে শ্বশুরবাড়ি যাচ্ছিলেন। পথে দুপুর সাড়ে ১২টার দিকে রানিহাটি ডিগ্রি কলেজ মোড়ে সোনা মসজিদগামী একটি ট্রাক পেছন থেকে চাপা দিলে ঘটনাস্থলেই তাদের মৃত্যু হয়। পুলিশ লাশ দুটি উদ্ধার করে পরিবারের কাছে হস্তান্তর করেছে।
ওসি আরও বলেন, ট্রাকটি আটক করা সম্ভব হলেও চালক ও সহকারী পলাতক আছেন। এ ঘটনায় শিবগঞ্জ থানায় মামলা দায়েরের বিষয়টি প্রক্রিয়াধীন রয়েছে।
