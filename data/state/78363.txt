
বিএনপির স্থায়ী কমিটির সদস্য মওদুদ আহমদ বলেছেন, নভেম্বরে তাঁদের আন্দোলন যে রূপ নেবে, তাতে সরকার অচল হয়ে যাবে। সরকার তখন বুঝবে বিএনপির সাংগঠনিক ক্ষমতা আছে কি না।আজ মঙ্গলবার জাতীয় প্রেসক্লাবে এক আলোচনা সভায় মওদুদ এ কথা বলেন। জাতীয়তাবাদী গণদল নামের একটি সংগঠন ওই আলোচনার আয়োজন করে।মওদুদ আহমদ অভিযোগ করেন, আওয়ামী লীগ বিদেশিদের সমর্থন পাওয়ার জন্য জঙ্গিবাদের কথা বলে। তাদের সময়ই জঙ্গিবাদের উত্থান হয়েছিল। জঙ্গিবাদ নির্মূলের কৃতিত্ব বিএনপির বলে তিনি দাবি করেন। তিনি বলেন, গত পাঁচ বছরে সরকার জঙ্গি নির্মূলে কোনো পদক্ষেপ নেয়নি। মুফতি হান্নান এখনো বেঁচে আছে। সরকার তাকে ব্যবহার করছে। রাজনৈতিক ফায়দা নেওয়ার জন্য আওয়ামী লীগ জঙ্গিবাদ জিইয়ে রাখে বলে তিনি দাবি করেন।
এর আগে জাতীয় প্রেসক্লাবে আরেকটি আলোচনা সভায় মওদুদ বলেন, কোনো অবস্থাতেই বিএনপি, ১৮ দল দলীয় সরকারের অধীনে নির্বাচনে যাবে না। সরকার যত যুক্তি দেখাক, কূটকৌশল করুক, বিএনপি কোনো ফাঁদে পা দেবে না। সংসদ রেখে নির্বাচন কাল্পনিক বলে তিনি দাবি করে তিনি সংবিধান সংশোধন করে নির্দলীয় সরকারের অধীনে নির্বাচনের দাবি জানান।
