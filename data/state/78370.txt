
মৌলভীবাজারের জুড়ী উপজেলার গোয়ালবাড়ী ইউনিয়নের দিলখোশ বাজারে গত শুক্রবার রাতে পূর্ববিরোধের জের ধরে দুই পক্ষের সংঘর্ষে ১০ জন আহত হয়েছে। এ সময় কয়েকটি দোকানপাটে ভাঙচুর চালানো হয়। পরে পুলিশ ঘটনাস্থলে গিয়ে পরিস্থিতি নিয়ন্ত্রণে আনে।
এলাকার অনেকে জানান, দিলখোশ চা-বাগানের কিছু শ্রমিক ডোমাবাড়ী এলাকায় একটি সরকারি জলাশয় ইজারা নিয়ে মাছ চাষ করেন। তিন-চার দিন আগে ওই জলাশয়ে মাছ ধরা হচ্ছিল। এ সময় ডোমাবাড়ীর বাসিন্দা হেলাল মিয়া সেখানে মাছ কিনতে গেলে ইজারাদারেরা অন্যদের কাছে বিক্রি করে ফেলেছেন বলে জানান। এ নিয়ে হেলালের সঙ্গে ইজারাদারদের বাগিবতণ্ডা ও হাতাহাতি হয়। পরে শুক্রবার রাতে দুই পক্ষ দেশীয় অস্ত্র নিয়ে সংঘর্ষে জড়িয়ে পড়ে। এতে ওই ১০ জন আহত হয়।
