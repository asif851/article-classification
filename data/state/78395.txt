
আওয়ামী লীগের যুগ্ম সাধারণ সম্পাদক ও সাবেক পররাষ্ট্রমন্ত্রী দীপু মনি মন্তব্য করেছেন, বাংলাদেশের পুরুষেরা গৃহস্থালি কাজ করতে চান না। তাঁরা এমনকি ঝাড়ুটাও ধরেন কেবল বউ পেটানোর সময়।
আজ শনিবার দুপুরে চাঁদপুর শহরের হাজী মহসিন রোডে চাঁদপুর মেডিকেল অ্যাসিস্ট্যান্ট ট্রেনিং স্কুলের প্রথম নবীনবরণ অনুষ্ঠানে প্রধান অতিথির বক্তব্যে দীপু মনি এমন মন্তব্য করেন।
দীপু ম​নি বলেন, ‘বর্তমান যুগে নারীরা ঘরে বসে না থেকে সবকিছুই শেখেন। আর ছেলেরা ঘরের কিছু ধরে না। এমনকি নিজের ঘরও যদি ঝাড়ু দিতে বলা হয়, তাদের পৌরুষে লাগে। ঝাড়ু দেয়াটা তাদের কাজ না। তাই আমি মাঝে মাঝে কৌতুক করে বলি, বাংলাদেশের পুরুষ মানুষ শুধুমাত্র ঝাড়ু ধরেন বউ পেটানোর সময়। এ ছাড়া তাঁরা ঝাড়ু ধরেন না।’
সাবেক এ পররাষ্ট্রমন্ত্রী বলেন, ‘সারা বিশ্বে যেই যেই ধরনের কাজের জন্য চাহিদা রয়েছে, তার মধ্যে মেডিকেল অ্যাসিস্ট্যান্টের চাহিদা অনেক রয়েছে। আমি বলব, ভালো প্রশিক্ষণ নিলে দেশেই তাঁদের কর্মসংস্থান রয়েছে।’
অনুষ্ঠানে সভাপতিত্ব করেন চাঁদপুর বাংলাদেশ মেডিকেল অ্যাসোসিয়েশনের (বিএমএর) সভাপতি ও মেডিকেল অ্যাসিস্ট্যান্ট ট্রেনিং স্কুলের চেয়ারম্যান হারুনুর রশিদ সাগর। অনুষ্ঠানে প্রতিষ্ঠানের শিক্ষার্থীসহ বিভিন্ন পেশা ও শ্রেণির লোকজন উপস্থিত ছিলেন।
