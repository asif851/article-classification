
সংস্কারপন্থীর অপবাদে দল থেকে দূরে থাকা সাবেক সাংসদ সরদার সাখাওয়াত হোসেনের সঙ্গে সখ্য থাকায় নরসিংদীর বেলাব উপজেলা পরিষদ নির্বাচনে চেয়ারম্যান পদে দলীয় সমর্থন পাননি যুবদলের নেতা আহসান হাবিব। তবে তিনি মাঠ ছাড়েননি। ভোটের সময় সরদার সাখাওয়াত হোসেনকে সামনে রেখে বড় ব্যবধানে বিজয়ী হন তিনি।আর দলীয় সমর্থন পাওয়া উপজেলা বিএনপির সভাপতি অলিউর রহমান হন তৃতীয়। জয়ী প্রার্থীর সঙ্গে ভোটের ব্যবধান ২৮ হাজার ৪১৪। আর আওয়ামী লীগ-সমর্থিত প্রার্থী সমসের জামান ভূঞার সঙ্গে জয়ী প্রার্থীর ভোটের ব্যবধান ১১ হাজার ৩৫৭। বড় দুই দলের প্রার্থীর এমন ধরাশায়ীর পর নতুন করে আলোচনায় চলে এসেছেন সরদার সাখাওয়াত হোসেন।১৯ ফেব্রুয়ারি প্রথম ধাপে নরসিংদীর বেলাব ও পলাশ উপজেলার নির্বাচন হয়। পলাশে বিএনপি-সমর্থিত প্রার্থী আবু বকর সিদ্দিককে এক হাজার ২০৯ ভোটে পরাজিত করেন আওয়ামী লীগ-সমর্থিত সৈয়দ জাবেদ হোসেন। এই পরাজয়ের জন্য বিএনপি দায়ী করছে জোটের অন্যতম শরিক জামায়াতকে। কারণ, বিএনপিকে চ্যালেঞ্জ করে জামায়াত প্রার্থী দেয়। জামায়াতের প্রার্থী হেলাল উদ্দিন ভোট পান আট হাজার ৮৩০।বিএনপির সক্রিয় কর্মী বেলাব সদরের হাসপাতাল সড়কের দোকানি কাদির মিয়া (৫২) বিএনপির পরাজয়ের কারণ ব্যাখ্যা করতে গিয়ে বলেন, ‘কী আর কমু, কওয়ার তো কিছু নাই। বিসমিল্লাহই গলদ হইলে কওয়ার কী কিছু থাহে।’লক্ষ্মীপুর গ্রামের বিএনপির সমর্থক ইসমাইল মিয়া (৪৮) বলেন, সর্বনাশ করেছেন জেলার নেতারা। তৃণমূলের মতামতকে উপেক্ষা করে নিজেদের ইচ্ছার গুরুত্ব দেওয়ায় হারের এই কলঙ্ক মাথায় নিতে হয়েছে। আহসান হাবিব বলেন, ‘চেয়েও আমি দলীয় সমর্থন পাইনি। বড় ভোটের ব্যবধানে হারিয়ে জেলার নেতাদের বোঝাতে পেরেছি, আপনাদের সিদ্ধান্ত ভুল ছিল।’তবে জেলা বিএনপির সভাপতি খায়রুল কবির বলেন, হাবিব দলীয় সমর্থন চাননি। সরদার সাখাওয়াত হোসেনকে ইঙ্গিত করে তিনি বলেন, ‘সংস্কারপন্থী এক নেতার পথ অনুসরণ করে বিএনপির প্রার্থীর ভরাডুবি ঘটিয়েছেন হাবিব। এই কারণে তাঁকে দল থেকে বহিষ্কার করা হয়েছে।’সরদার সাখাওয়াত হোসেন বলেন, বিএনপির স্থায়ী কমিটির সিদ্ধান্ত ছিল সংস্কারপন্থী আলোচনাটি আর না তোলা। জনপ্রিয়তা থাকলে তাঁকে সমর্থন দিয়ে সরকারবিরোধী অবস্থান সুসংহত করা। কিন্তু এই জেলার বিএনপি এসবের কোনো নীতিই অনুসরণ করেনি। ফলে তাদের এমন ভাগ্য বরণ করতে হয়েছে।পলাশে শুরুতে জেলা বিএনপি জামায়াত নেতাকে সমর্থন দেয়। দলের স্থায়ী কমিটির সদস্য আবদুল মঈন খান জেলা বিএনপির এ সিদ্ধান্ত আমলে না নিয়ে দলের আবু বকরের পক্ষে প্রচারণায় অংশ নিলে জোটে অবিশ্বাস আর আস্থাহীনতা তৈরি হয়। অনেকে মনে করেন, উভয় প্রার্থী নিজেদের ১৯ দলের প্রার্থী দাবি করায় শুরুতে বিভ্রান্তি দেখা দেয়। মঈন খানও এই বিভ্রান্তি দূর করতে কার্যকর উদ্যোগ নেননি।হেলাল উদ্দিন বলেন, ‘আমাকে সমর্থন দিয়ে বিএনপি মাঠে তাদের প্রার্থী রেখেছে। সর্বনাশ হওয়ার জন্য এর চেয়ে বেশি কিছুর প্রয়োজন নেই।’তবে আবু বকরের মতে, জামায়াত বিশ্বাসঘাতকতা না করলে এ উপজেলায় চেয়ারম্যান পদটি থাকত ১৯-দলীয় জোটের।
 
