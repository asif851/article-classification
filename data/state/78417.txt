
স্বাস্থ্যমন্ত্রী মোহাম্মদ নাসিম আজ বুধবার রাতে আকস্মিকভাবে ঢাকা মেডিকেল কলেজ হাসপাতাল পরিদর্শনে যান। তিনি হাসপাতালের ২০৪,২০৭, ২০৮,২১০ ও ২১১ নম্বর ওয়ার্ড পরিদর্শন করেন। কিন্তু এর মধ্যে ২১০ ও ২১১ ওয়ার্ডে দায়িত্বরত কোনো চিকিৎসকের দেখা পাননি। অনুপস্থিত চিকিৎসকদের বিরুদ্ধে ব্যবস্থা নেওয়ার কথা জানিয়েছেন তিনি।ঢাকা মেডিকেল কলেজ সংবাদদাতা জানান, স্বাস্থ্যমন্ত্রী আজ রাত সাড়ে নয়টার দিকে ঢাকা মেডিকেল কলেজ হাসপাতাল পরিদর্শনে যান। তিনি পাঁচটি ওয়ার্ড ঘুরে দেখেন। সাড়ে ১০টার দিকে তিনি হাসপাতাল থেকে বের হয়ে যান।এ সময় স্বাস্থ্যমন্ত্রী সাংবাদিকদের বলেন, ‘কয়েকটি ওয়ার্ডের দায়িত্বরত যেসব চিকিৎসক অনুপস্থিত ছিলেন তাঁদের বিরুদ্ধে ব্যবস্থা নেওয়া হবে। আমি আকস্মিকভাবে এসেছি। যদি ঘোষণা করে আসতাম তাহলে সবাইকে পেতাম। দেশের দরিদ্র লোকজন চিকিৎসা নিতে ঢাকা মেডিকেলে আসেন। তাদের চিকিৎসার দায়িত্ব আমাদের।’নাসিম বলেন, ‘চিকিৎসকেরা যদি কোনো যৌক্তিক কারণ ছাড়া হাসপাতালে অনুপস্থিত থাকেন তাহলে তাঁদের বিরুদ্ধে ব্যবস্থা নেওয়া হবে। যারা দায়িত্বে অবহেলা করবেন তাঁদের বিরুদ্ধেও ব্যবস্থা নেওয়া হবে। স্বাস্থ্য খাতে বরাদ্দ বাড়ানো হচ্ছে। আমরা গ্রাম-গঞ্জের হাসপাতালে এভাবে আকস্মিক সফরে যাব।’
