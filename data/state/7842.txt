
শেরপুরে চাঞ্চল্যকর নছিমুদ্দীন (৭০) হত্যা মামলায় তিন সহোদরসহ পাঁচজনের বিভিন্ন মেয়াদে কারাদণ্ড হয়েছে। এঁদের মধ্যে একজনকে দেওয়া হয় যাবজ্জীবন। জ্যেষ্ঠ জেলা ও দায়রা জজ এম এ নূর বৃহস্পতিবার বিকেলে এ রায় দেন। দণ্ডপ্রাপ্ত আসামিরা সবাই সদর উপজেলার চরখারচর নামাপাড়া গ্রামের বাসিন্দা।যাবজ্জীবন দণ্ডপ্রাপ্ত আসামির নাম শরাফত আলী। বিভিন্ন মেয়াদে কারাদণ্ডপ্রাপ্ত তিন ভাই হলেন ওই গ্রামের তাজু শেখের ছেলে মো. আনছার আলী, হোসেন আলী ও নূরুল। এঁদের মধ্যে প্রথম জনকে পাঁচ বছর এবং শেষের দুজনকে সাত বছর করে কারাদণ্ড দেওয়া হয়। এ ছাড়া রফিকুল ইসলাম নামের আরেকজনকে পাঁচ বছরের কারাদণ্ড দেন আদালত। পাশাপাশি দণ্ডপ্রাপ্ত সব আসামিকে ১০ হাজার টাকা করে জরিমানা করা হয়।
আদালত সূত্রে জানা গেছে, এ মামলায় ১৪ আসামিকে বেকসুর খালাস দেওয়া হয়েছে। দণ্ডপ্রাপ্ত আসামিরা রায় ঘোষণার সময় আদালতে উপস্থিত ছিলেন। রায় শেষে তাঁদের কারাগারে পাঠানো হয়।  মামলার সংক্ষিপ্ত বিবরণে থেকে জানা গেছে, ২০১৩ সালের ১৮ মার্চ জমি নিয়ে বিরোধে নছিমুদ্দীনের ওপর ধারালো অস্ত্র নিয়ে হামলা করেন দণ্ডপ্রাপ্ত আসামিরা। ওই হামলায় পর ২৯ মার্চ ময়মনসিংহ মেডিকেল কলেজ হাসপাতালে চিকিৎসাধীন অবস্থায় নছিমুদ্দীন মারা যান। এ ঘটনায় নিহত ব্যক্তির ছেলে রবিন মিয়া ২৩ জনকে আসামি করে শেরপুর সদর থানায় হত্যা মামলা করেন। মামলার তদন্ত শেষে সিআইডির তৎকালীন পরিদর্শক মো. নওজেস আলী ১৯ জনের বিরুদ্ধে আদালতে অভিযোগপত্র দাখিল করেন।
সরকারি কৌঁসুলি (পিপি) চন্দন কুমার পাল রাষ্ট্রপক্ষে ও মো. তৌহিদুর রহমান আসামিপক্ষে মামলাটি পরিচালনা করেন। অসন্তোষ প্রকাশ করে তৌহিদুর রহমান বলেন, এ রায়ের বিরুদ্ধে তাঁরা উচ্চ আদালতে আপিল করবেন।
