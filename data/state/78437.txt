
আঙুলের ছাপ নিয়ে বায়োমেট্রিক পদ্ধতিতে সিম নিবন্ধন করা বৈধ বলে রায় দিয়েছেন হাইকোর্ট। বিচারপতি সৈয়দ মোহাম্মদ দস্তগীর হোসেন ও বিচারপতি এ কে এম সাহিদুল হকের সমন্বয়ে গঠিত হাইকোর্ট বেঞ্চ আজ মঙ্গলবার এ রায় দেন।
সিম নিবন্ধনের ক্ষেত্রে মোবাইল অপারেটরগুলোকে বিটিআরসির দেওয়া নির্দেশনা কঠোরভাবে পালন করতে বলা হয়। নাগরিকদের ব্যক্তিগত তথ্য অতি নিরাপত্তার সঙ্গে সংরক্ষণেরও নির্দেশ দিয়েছেন আদালত। এসব তথ্য যাতে কোনোভাবে অপব্যবহৃত না হয়, সেদিকে কর্তৃপক্ষকে লক্ষ রাখতে হবে।
আদালতে রিট আবেদনকারীর পক্ষে ছিলেন আইনজীবী মুক্তাদির রহমান ও অনীক আর হক। রাষ্ট্রপক্ষে ছিলেন অতিরিক্ত অ্যাটর্নি জেনারেল মুরাদ রেজা।
বায়োমেট্রিক পদ্ধতিতে সিম নিবন্ধন কার্যক্রমের বৈধতা চ্যালেঞ্জ করে আইনজীবী এস এম এনামুল হক গত ৯ মার্চ এই রিট আবেদনটি করেন। ব্যক্তিগত গোপনীয়তা লঙ্ঘনের আশঙ্কা থেকে এটি করা হয়েছিল। পরে আদালত রিট আবেদনের প্রাথমিক শুনানি শেষে ১৪ মার্চ বায়োমেট্রিক পদ্ধতিতে সিম নিবন্ধন কার্যক্রম কেন অবৈধ ঘোষণা করা হবে না, তা জানতে চেয়ে রুল জারি করেছিলেন। একই সঙ্গে বিটিআরসি চেয়ারম্যান, স্বরাষ্ট্রসচিব, আইনসচিব, মুঠোফোন সেবাদানকারী প্রতিষ্ঠানগুলোসহ ১৩ বিবাদীকে এক সপ্তাহের মধ্যে রুলের জবাব দিতে বলা হয়।
