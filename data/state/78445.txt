
কারিগরি শিক্ষা হতে হবে চাকরির বাজারের সঙ্গে সামঞ্জস্যপূর্ণ। বাজার কী চায়, শিল্প কী চায়, সে অনুযায়ী শিক্ষা দিতে হবে। কাকরাইলে ইনস্টিটিউট অব ডিপ্লোমা ইঞ্জিনিয়ার্সের উদ্যোগে (আইডিইবি) ‘দক্ষ বাংলাদেশ গড়া’ শীর্ষক এক সেমিনারে বক্তারা এ কথা বলেন।
সেমিনারে প্রধান অতিথির বক্তব্যে প্রধানমন্ত্রীর কার্যালয়ের মুখ্য সচিব আবুল কালাম আজাদ বলেন, জীবনের স্টাইলের সঙ্গে দক্ষতারও পরিবর্তন হয়। এ জন্য সে অনুযায়ী প্রতিটি ক্ষেত্রে দক্ষতাভিত্তিক শিক্ষার প্রয়োজন। যা কিছু শেখা হবে, তা হতে হবে জীবনমুখী শিক্ষা। বাজার কী চায়, শিল্প কী চায়, সে অনুযায়ী শিখতে হবে। শিক্ষা ও দক্ষতার মধ্যে কীভাবে মিল রাখা যায়, সে অনুযায়ী চিন্তা করতে হবে।
মূল প্রবন্ধে কারিগরি শিক্ষা অধিদপ্তরের সাবেক মহাপরিচালক আবদুর রফিক বলেন, দেশের মোট কর্মক্ষম জনশক্তির মধ্যে ৪১ দশমিক ০২ শতাংশের কোনো শিক্ষা নেই। শিক্ষাকে কীভাবে প্রয়োজনের সঙ্গে মিল রেখে করা যায়, তা খতিয়ে দেখতে হবে।
শিক্ষা মন্ত্রণালয়ের অতিরিক্ত সচিব অশোক কুমার বিশ্বাস বলেন, আগামী তিন মাসের মধ্যে কারিগরি শিক্ষার জন্য যুগোপযোগী শিক্ষাক্রম করা হবে। আইডিইবির সভাপতি এ কে এম এ হামিদের সভাপতিত্বে অনুষ্ঠানে আরও বক্তব্য দেন জাতীয় দক্ষতা উন্নয়ন কাউন্সিলের প্রধান নির্বাহী কর্মকর্তা এ বি এম খোরশেদ আলম, আইডিইবির সাধারণ সম্পাদক শামসুর রহমান প্রমুখ।
