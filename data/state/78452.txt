

চট্টগ্রাম নগর আওয়ামী লীগের সভাপতি ও চট্টগ্রাম সিটি করপোরেশনের সাবেক মেয়র এ বি এম মহিউদ্দিন চৌধুরী (৭৩) মারা গেছেন (ইন্না লিল্লাহি ওয়া ইন্না ইলাইহি রাজিউন)। তিনি অনেক দিন ধরে হৃদ্‌রোগ, কিডনি জটিলতাসহ বার্ধক্যজনিত নানা রোগে ভুগছিলেন।
গতকাল বৃহস্পতিবার দিবাগত রাত তিনটার দিকে চট্টগ্রামের মেহেদিবাগের বেসরকারি একটি হাসপাতালে চিকিৎসাধীন অবস্থায় মহিউদ্দিন চৌধুরী মারা যান। গতকাল বেলা ১১টার দিকে তাঁকে ম্যাক্স হাসপাতালে ভর্তি করা হয়। সন্ধ্যার পর থেকে তাঁর শারীরিক অবস্থার অবনতি ঘটে। হাসপাতালের ব্যবস্থাপনা পরিচালক চিকিৎসক লিয়াকত আলী খান আজ সকালে মহিউদ্দন চৌধুরীর মৃত্যুর খবরের সত্যতা নিশ্চিত করেন।
চিকিৎসকেরা জানান, গত ১১ নভেম্বর মহিউদ্দিন চৌধুরীকে ম্যাক্স হাসপাতালে ভর্তি করা হয়েছিল। সেখান থেকে পরদিন তাঁকে ঢাকার স্কয়ার হাসপাতালে নিয়ে যাওয়া হয়। ১৬ নভেম্বর সিঙ্গাপুর নেওয়া হয়। ২৬ নভেম্বর কিছুটা সুস্থ হয়ে ঢাকায় ফেরেন। ১২ ডিসেম্বর ঢাকা থেকে চট্টগ্রামে যান।
বাদ আসর লালদীঘি মাঠে মহিউদ্দিন চৌধুরীর জানাজা হবে। রাষ্ট্রীয় মর্যাদায় দাফন করা হবে তাঁর মরদেহ। মহিউদ্দিন চৌধুরীর মৃত্যুতে সড়ক পরিবহন ও সেতুমন্ত্রী এবং আওয়ামী লীগের সাধারণ সম্পাদক ওবায়দুল কাদের শোক জানিয়েছেন। তাঁর বাসায় চট্টগ্রামের মেয়র আ জ ম নাছির উদ্দীন, দলের নেতা–কর্মীরা ভিড় জমিয়েছেন।
প্রধানমন্ত্রী শেখ হাসিনা ও স্পিকার শিরীন শারমিন চৌধুরী শোক জানিয়েছেন।
১৯৪৪ সালের ১ ডিসেম্বর চট্টগ্রামের রাউজান উপজেলার গহিরা গ্রামে জন্ম হয় মহিউদ্দিন চৌধুরীর। দীর্ঘ রাজনৈতিক জীবনে মহিউদ্দিন চৌধুরী চট্টগ্রামে ছাত্রলীগ, যুবলীগ ও শ্রমিক লীগের শীর্ষ পদে ছিলেন। মুক্তিযুদ্ধে সরাসরি অংশ নেন মহিউদ্দিন চৌধুরী। তিনি ডিএলএফ কমান্ডার ছিলেন।
১৯৯৪ সাল থেকে টানা তিনবার চট্টগ্রাম সিটি করপোরেশনের মেয়র হিসেবে দায়িত্ব পালন করেন মহিউদ্দিন চৌধুরী। জনপ্রিয় এই সাবেক মেয়রের বাড়ি চট্টগ্রামের ষোলো শহরে। তাঁর বাসার গলিটি চট্টগ্রামবাসীর কাছে ‘মেয়রের গলি’ হিসেবে পরিচিত।
তাঁর ছেলে মুহিবুল হাসান নওফেল দলের কেন্দ্রীয় সাংগঠনিক সম্পাদক নির্বাচিত হয়েছেন।
