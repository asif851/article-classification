
মাগুরায় ট্রাকে পেট্রলবোমা হামলার মদদদাতাদের চিহ্নিত করা হয়েছে বলে দাবি করেছেন স্বাস্থ্যমন্ত্রী মোহাম্মদ নাসিম। আজ রোববার বিকেলে ঢাকা মেডিকেল কলেজ হাসপাতালের বার্ন ইউনিটে পেট্রলবোমা হামলায় দগ্ধ শ্রমিকদের দেখতে এসে মন্ত্রী এ কথা বলেন। তবে মদদদাতা কারা, সে ব্যাপারে নির্দিষ্ট করে কিছু বলেননি তিনি।বিএনপির চেয়ারপারসন খালেদা জিয়াকে ইঙ্গিত করে নাসিম বলেন, ‘আপনি নির্বাচন করবেন, আবার পেট্রলবোমা হামলা চালাবেন—দুটো এক সঙ্গে চলবে না।’পেট্রলবোমা হামলাকারীদের কোনো ধরনের ছাড় না দেওয়ার হুঁশিয়ারি দিয়ে নাসিম বলেন, মানুষের প্রতি সামান্য মমত্ববোধ থাকলে কেউ পেট্রলবোমা দিয়ে মানুষকে পোড়াতে পারে না। এ সময় বিএনপি নেতৃত্বাধীন ২০-দলীয় জোটকে চলমান হরতাল-অবরোধ তুলে নেওয়ার দাবি জানান তিনি।গতকাল শনিবার রাতে মাগুরা সদর উপজেলার মঘিরঢাল এলাকায় মাগুরা-যশোর সড়কে ট্রাকে পেট্রলবোমা ছোড়ে দুর্বৃত্তরা। এতে ট্রাকের চালকসহ নয়জন দগ্ধ হন। দগ্ধ ব্যক্তিদের প্রথমে মাগুরা সদর হাসপাতালে ভর্তি করা হয়। পরে সেখান থেকে তাঁদের ঢাকা মেডিকেলে পাঠানো হয়। এরপর আজ দুপুর পৌনে ১২টার দিকে মারা যান শাকিল আহমেদ নামের আরেকজন।
হাসপাতালে চিকিৎসাধীন দগ্ধ ব্যক্তিরা হলেন নাজমুল হোসেন (২৫), ইলিয়াস হোসেন (৩৫), মো. মতিন (৩০), ফারুক আহমেদ (৪০), আরব আলী (২৫), ইয়াদুল ইসলাম (৩৮) ও ট্রাকের চালক ইমরান আলী (৫০)। তাঁদের সবার বাড়ি মাগুরা সদর উপজেলার মালিকগ্রামে।
মাগুরা সদর হাসপাতালের অর্থোপেডিক বিভাগের কনসালট্যান্ট চিত্তরঞ্জন বিশ্বাস প্রথম আলোকে বলেন, পেট্রলবোমায় দগ্ধ ব্যক্তিদের শরীরের ৮০-৯০ শতাংশ পুড়ে গেছে। তাঁদের অবস্থা আশঙ্কাজনক। তাই তাঁদের উন্নত চিকিৎসার জন্য ঢাকা মেডিকেল কলেজ হাসপাতালে পাঠানো হয়েছে।
আরও পড়ুন:
মাগুরায় দগ্ধ দুজনের মৃত্যু, সাতজন বার্ন ইউনিটে

