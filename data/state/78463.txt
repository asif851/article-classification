
চট্টগ্রামের আগ্রাবাদের এক স্কুলশিক্ষিকার সঙ্গে ফেসবুকে বন্ধুত্ব হয় যশোরের খালিশপুর এলাকার এক যুবকের। বন্ধুর আহ্বানে গত মঙ্গলবার চট্টগ্রাম থেকে যশোরে ছুটে যান ওই শিক্ষিকা। এরপর রূপ পাল্টে ফেলেন সেই যুবক। শিক্ষিকাকে হোটেলে আটকে রেখে মুক্তিপণ দাবি করেন পরিবারের কাছে। পরিবার পুলিশকে বিষয়টি জানায়।চট্টগ্রাম নগর গোয়েন্দা পুলিশের একটি দল গতকাল বৃহস্পতিবার সন্ধ্যায় যশোর কোতোয়ালি থানার মাইকপট্টি কেশব লাল রোডের একটি হোটেল থেকে ওই শিক্ষিকাকে উদ্ধার করে। গ্রেপ্তার করেন তারিকুল ইসলাম নামের সেই যুবককে।অভিযান পরিচালনাকারী নগর গোয়েন্দা পুলিশের অতিরিক্ত উপকমিশনার আবু বকর সিদ্দিক প্রথম আলোকে বলেন, গোপন তথ্যের ভিত্তিতে পুলিশ যুবকটির অবস্থান নির্ণয় করে অপহৃত শিক্ষিকাকে উদ্ধার করে। তাঁকে চট্টগ্রামে নিয়ে আসা হচ্ছে। শুক্রবার সকালে পৌঁছার কথা রয়েছে। ওই শিক্ষিকা আগ্রাবাদ এলাকায় একটি কিন্ডারগার্টেনের শিক্ষিকা।
তিনি আরও বলেন, ভুয়া নাম-ঠিকানা দিয়ে অনেকে ফেসবুক আইডি খোলেন।  কারও সম্পর্কে না জেনে না শুনে তাঁর কাছে চলে যাওয়া ঠিক না। 
