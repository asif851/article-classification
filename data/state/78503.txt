
টানা অবরোধ ও হরতালের মধ্যে কাদের মোল্লার ফাঁসির খবর। তাই মঙ্গলবার দিবাগত রাত থেকেই ঢাকার বাইরে তাণ্ডব শুরু করে জামায়াত-শিবির। বিচারপতির বাড়ি, সরকারি প্রতিষ্ঠান, ব্যাংক, রেললাইন, আওয়ামী লীগের কার্যালয়, নেতা-কর্মীদের বাড়িঘর— কোনো কিছুই রেহাই পায়নি তাদের হাত থেকে। ঢাকার বাইরে অন্তত ২০টি জেলায় নির্বিচারে তাণ্ডব চালিয়েছে তারা।বিএনপির নেতৃত্বাধীন ১৮-দলীয় জোটের ডাকা অবরোধ গতকাল বুধবার ১৪ দিন পার করল। টানা অবরোধে প্রতিদিনই সারা দেশে চলেছে অগ্নিসংযোগ, হামলা, ভাঙচুর, নাশকতা ও হত্যা। তবে গত কয়েক দিনে সেই সহিংসতার মাত্রা কিছুটা কমে এসেছিল। কিন্তু মানবতাবিরোধী অপরাধের দায়ে জামায়াতের সহকারী সেক্রেটারি জেনারেল কাদের মোল্লার ফাঁসির রায় কার্যকর করা হচ্ছে— এমন খবরে মঙ্গলবার রাত থেকেই তাণ্ডব শুরু করে জামায়াত-শিবির। অবরোধের মধ্যেই গতকাল দলটি তৃতীয় দিনের মতো হরতাল পালন করে। অবরোধ ও হরতাল মিলিয়ে গতকাল সহিংসতা ছিল অনেক বেশি।সাতক্ষীরায় মঙ্গলবার রাতে আওয়ামী লীগের এক কর্মীকে কোপান জামায়াত-শিবিরের কর্মীরা। গতকাল তিনি মারা যান। এ নিয়ে সাতক্ষীরায় জামায়াতের হাতে ১১ জন খুন হলেন।গতকাল ঢাকা মেডিকেল কলেজ হাসপাতালের বার্ন ইউনিটে মারা গেছেন শাহবাগে বাসে পেট্রলবোমা হামলায় দগ্ধ ব্যাংক কর্মকর্তা মাসুমা আক্তার। এ নিয়ে গত ২৫ নভেম্বর নির্বাচনের তফসিল ঘোষণার পর তিন দফার অবরোধ-হরতালে মোট ৬৬ জন প্রাণ হারালেন।হাইকোর্টের আপিল বিভাগের জ্যেষ্ঠ বিচারপতি এস কে সিনহার মৌলভীবাজারের কমলগঞ্জ উপজেলার গ্রামের বাড়িতে গতকাল ভোরে হামলা হয়েছে। কাদের মোল্লার মৃত্যুদণ্ডাদেশের রায় প্রদানকারী বিচারপতিদের একজন তিনি।
রাজশাহীর বাঘায় আওয়ামী লীগের এক কর্মীর রগ কেটে দেওয়া হয়েছে।
মঙ্গলবার রাতে ও গতকাল সাতক্ষীরা, গাইবান্ধা, সিরাজগঞ্জ, বগুড়া, লক্ষ্মীপুর, কক্সবাজার, যশোর, নাটোরসহ দেশের বিভিন্ন স্থানে তাণ্ডব চালায় জামায়াত-শিবির। তারা আওয়ামী লীগের কার্যালয়, নেতাদের বাড়ি ও ব্যবসাপ্রতিষ্ঠান ভাঙচুর করে। কক্সবাজার, বগুড়া, রংপুর, নোয়াখালী, লক্ষ্মীপুরসহ বিভিন্ন স্থানে সড়কের পাশের শত শত গাছ কেটে অবরোধ সৃষ্টি করা হয়। নাশকতা চালানো হয় রেললাইনে।
দোকান বন্ধ না করায় সাতক্ষীরা সদর উপজেলার বলাডাঙ্গা গ্রামের আওয়ামী লীগের কর্মী আবদুল হামিদকে (৪৮) মঙ্গলবার রাতে কুপিয়ে ও পিটিয়ে ফেলে যান জামায়াত-শিবিরের কর্মীরা। গতকাল তিনি মারা যান।
পুলিশ জানায়, কাদের মোল্লার ফাঁসি কার্যকর হতে যাচ্ছে—এমন সংবাদে মাধবকাটি বাজারে জামায়াত-শিবিরের কর্মীরা ব্যবসায়ীদের দোকান বন্ধ করতে বলেন। হামিদ আপত্তি করেন এবং দোকান খোলা রাখেন। কিছুক্ষণ পর জামায়াত-শিবিরের সাত-আটজন কর্মী তাঁকে ধরে নিয়ে পেটান ও কোপান। সাতক্ষীরা সদর হাসপাতালে চিকিৎসাধীন অবস্থায় গতকাল ভোর চারটার দিকে তিনি মারা যান।
রংপুরের মিঠাপুকুর উপজেলার দমদমা সেতুর দক্ষিণ দিক থেকে প্রায় ১০ কিলোমিটার মহাসড়কের দুই পাশের বড় বড় তিন শতাধিক গাছ কেটে সড়কের মধ্যে ফেলে রাখেন জামায়াত-শিবিরের কর্মীরা। গতকাল সকালে দুর্গাপুর ইউনিয়ন আওয়ামী লীগের সদস্য রবিউল ইসলামের পাটের গুদামে আগুন দেওয়া হয়।
দিনাজপুরে হাজী দানেশ বিজ্ঞান ও প্রযুক্তি বিশ্ববিদ্যালয় ক্যাম্পাসে ছুরি, সামুরাই, রামদা, চায়নিজ কুড়ালসহ দেশীয় অস্ত্রে সজ্জিত হয়ে মহড়া দেন শিবিরের কর্মীরা। পরে তাঁরা বিশ্ববিদ্যালয়ের নবনির্মিত ড. ওয়াজেদ ভবন ও জিমনেসিয়ামে হামলা চালিয়ে জানালার কাচ ও আসবাব ভেঙে গুঁড়িয়ে দেন। তাঁরা বিশ্ববিদ্যালয়ের প্রশাসনিক ভবনে ভাঙচুর করেন। হামলাকারীরা নূর হোসেন হলের ছাত্রলীগের কর্মীদের ২৫ থেকে ৩০টি কক্ষে বিছানা-বালিশ বই-খাতা জড়ো করে আগুন জ্বালিয়ে দেন। তাঁরা শহীদ নূর হোসেন হল থেকে চারটি ল্যাপটপ নিয়ে যান এবং ১২ কক্ষের কম্পিউটার গুঁড়িয়ে দেন।
রাজশাহীর বাঘা উপজেলায় আওয়ামী লীগের মিছিল করে ফেরার পথে বিকেলে চকছাতারী গ্রামের মিজানুর রহমানকে (২০) কুপিয়ে পায়ের রগ কেটে দেন জামায়াত-শিবিরের কর্মীরা। গতকাল রাতে রাজশাহী শহরের অলকার মোড়ে ডাচ্-বাংলা ও মার্কেন্টাইল কো-অপারেটিভ ব্যাংক এবং চেম্বার ভবনে হামলা, ভাঙচুর ও অগ্নিসংযোগ করেন শিবিরের কর্মীরা। পরে ফায়ার সার্ভিসের কর্মীরা গিয়ে আগুন নিয়ন্ত্রণে আনেন।
নড়াইল পৌরসভার ডুমুরতলা মোড়ে নড়াইল-মাগুরা সড়কে গাছের গুঁড়ি ফেলে অবরোধ করেন জামায়াত-শিবিরের কর্মীরা। পুলিশ সকালে অবরোধ তুলতে গেলে সংঘর্ষ বাধে। এতে আট পুলিশসহ ৫০ জন আহত হন। অবরোধকারীরা পেট্রলবোমা ছুড়ে পুলিশের একটি ভাড়া করা পিকআপ ভ্যানে (ঢাকা মেট্রো-১১-১৬৫৮) আগুন ধরিয়ে দেন। সংঘর্ষে আহত সদর থানার ওসি (তদন্ত) মোক্তার হোসেনকে (৪০) আশঙ্কাজনক অবস্থায় খুলনা মেডিকেল কলেজ হাসপাতালে ভর্তি করা হয়। এর আগে মঙ্গলবার রাতে নড়াইল সদর উপজেলা নির্বাহী কর্মকর্তার বাসভবন লক্ষ্য করে বোমা ছোড়েন অবরোধকারীরা।
মঙ্গলবার রাতে লক্ষ্মীপুর জেলা পরিষদ, কৃষি সম্প্রসারণ অধিদপ্তর, ইসলামিক ফাউন্ডেশন, পশু হাসপাতালসহ জেলার বিভিন্ন স্থানে হামলা চালিয়ে ব্যাপক ভাঙচুর করে জামায়াত-শিবির। তারা লক্ষ্মীপুর-ঢাকা মহাসড়কের বিভিন্ন স্থানে গাছ ও রাস্তা কেটে এবং ইট ফেলে সড়ক অবরোধ করে।
গাইবান্ধার বিভিন্ন সড়ক কেটে যোগাযোগ বিচ্ছিন্ন করে দেয় জামায়াত-শিবির। বেলা ১১টায় সদর উপজেলার দাড়িয়াপুর বাজারের সাতটি ব্যবসাপ্রতিষ্ঠানে অগ্নিসংযোগ ও ঘাগোয়া ইউনিয়ন আওয়ামী লীগ কার্যালয় ভাঙচুর করে তারা। মঙ্গলবার রাত সাড়ে আটটার দিকে গাইবান্ধা-৩ আসনের সাবেক সাংসদ ও উপজেলা আওয়ামী লীগের সভাপতি তোফাজ্জল হোসেন এবং স্থানীয় সাংবাদিক মনজুর কাদিরের বাড়ি ভাঙচুর ও অগ্নিসংযোগ করে তারা। একই সময় তারা উপজেলার গাড়ানাটা গ্রামের আওয়ামী লীগের কর্মী সুজন মিয়ার বাড়িতে আগুন দেয়। আগুন নেভাতে গিয়ে সুজনের বাবা ও উপজেলার বড় জামালপুর বেসরকারি প্রাথমিক বিদ্যালয়ের শিক্ষক শহিদুল ইসলাম (৪৫) দগ্ধ হন।সিরাজগঞ্জে মঙ্গলবার রাত পৌনে ১২টার দিকে জামায়াত-শিবিরের কর্মীরা বঙ্গবন্ধু সেতু পশ্চিম সংযোগ মহাসড়কের সয়দাবাদে অবরোধ করেন। তাঁরা ১০টি গাড়ি ভাঙচুর করেন এবং পণ্যবাহী তিনটি ট্রাকে আগুন দেন। ভোরে সিরাজগঞ্জ-কাজীপুর আঞ্চলিক সড়কের ফকিরতলা বেইলি ব্রিজের তিনটি পাটাতন খুলে ফেলেন অবরোধকারীরা। একই সময়ে বহুলি হাজিবাড়ি বেইলি ব্রিজের চারটি পাটাতনও খুলে ফেলা হয়। ফলে ওই দুই সড়কে যান চলাচল বন্ধ হয়ে যায়। এর আগে মঙ্গলবার রাত ১০টার দিকে সিরাজগঞ্জ-নলকা আঞ্চলিক সড়কের চণ্ডীদাসগাতী বাজারে অবস্থান নেন জামায়াত-শিবিরের কর্মীরা। পুলিশ ঘটনাস্থলে গেলে দুই পক্ষে সংঘর্ষ বাধে। এ সময় পুলিশ টিয়ার শেল ও রাবার বুলেট নিক্ষেপ করে তাঁদের ছত্রভঙ্গ করে।মঙ্গলবার রাত সোয়া ১১টার দিকে মৌলভীবাজারের বড়লেখা উপজেলার উত্তর শাহবাজপুর ইউনিয়ন পরিষদের সদস্য এবং ইউনিয়ন আওয়ামী লীগের যুব ও ক্রীড়া সম্পাদক বদরুল আহমদকে কোপায় দুর্বত্তরা।কক্সবাজারে ফজরের নামাজের পর জামায়াত-শিবিরের কর্মীরা কক্সবাজার-টেকনাফ সড়কের (উখিয়া সদর এলাকায়) দুই পাশে সৃজিত অন্তত ১৫টি বড় বড় গাছ করাত দিয়ে কেটে রাস্তার ওপর ফেলে রাখেন। এতে সকাল ছয়টা থেকে বিকেল পাঁচটা পর্যন্ত যানবাহন চলাচল বন্ধ ছিল। শিবিরের কর্মীরা সড়কে একাধিক ককটেল বিস্ফোরণ ঘটিয়ে ২৫-৩০টি অটোরিকশা ও টমটম গাড়িতে ভাঙচুর চালান। গতকাল সকাল নয়টার দিকে কক্সবাজার শহরের প্রধান সড়কের দমকল বাহিনীর কার্যালয়ের সামনে এসে শিবিরের কর্মীরা একাধিক ককটেলের বিস্ফোরণ ঘটালে পুলিশ তাঁদের ধাওয়া করে। এ সময় সংঘর্ষে পুলিশের এসআই নুরুজ্জামানসহ ২৫ জন আহত হন।
নাটোর শহরের কানাইখালীতে সকাল ১০টায় ন্যাশনাল ও প্রাইম ব্যাংকের ভবনে ব্যাপক ভাঙচুর করেন জামায়াত-শিবিরের কর্মীরা। পুলিশ ২৬টি গ্যাসবোমা ছুড়লে তাঁরা শতাধিক ককটেলের বিস্ফোরণ ঘটান। এর আগে নাটোর-ঢাকা ও নাটোর-বগুড়া সড়কে আড়াআড়ি করে বাস রেখে অবরোধ করা হয়।
মঙ্গলবার রাত সাড়ে আটটার দিকে নোয়াখালীর সোনাইমুড়ী উপজেলার আমিশাপাড়া ইউনিয়নের পদিপাড়া বাজারে জামায়াত-শিবিরের কর্মীরা মিছিল নিয়ে গিয়ে আমিশাপাড়া ইউনিয়ন আওয়ামী লীগের সভাপতি পারভেজ আলমের ফার্নিচার দোকানসহ পাঁচটি দোকানে হামলা চালান। তাঁরা ফার্নিচারগুলো বাইরে এনে আগুন ধরিয়ে দেন।
নীলফামারী-জলঢাকা সড়ক, নীলফামারী-রামগঞ্জ সড়কসহ বিভিন্ন সড়কের ধারের গাছ কেটে অবরোধ করেন জামায়াত-শিবিরের কর্মীরা। তাঁরা নীলফামারী-ডোমার সড়কের হরীতকীতলা ব্রিজের পাঁচটি পাটাতন খুলে ফেলেন। তাঁরা বিভিন্ন স্থানে ২০ থেকে ২২টি মোটরসাইকেল ভাঙচুর করেন। এ ছাড়া জেলা সদরের চড়াইখোলা ইউনিয়নের দারোয়ানী বাজারে ওয়ার্ড আওয়ামী লীগের সাধারণ সম্পাদক মহসিন আলীর ওষুধের দোকানে পেট্রলবোমা নিক্ষেপ করা হয়। দুপুরে জলঢাকা উপজেলার সাইডনালা বাজারে প্রধানমন্ত্রীর কুশপুত্তলিকা পুড়িয়ে উল্লাস করেন জামায়াত-শিবিরের কর্মীরা।
গতকাল ভোরে লালমনিরহাট রেলওয়ে ডিভিশনের পাটগ্রাম উপজেলার বাউরা রেলস্টেশনের অদূরে রেললাইনের ফিশবোল্ট খুলে ফেলে সেখানে গাছের গুঁড়ি ফেলে রাখে পিকেটাররা। এতে বুড়িমারী রেলস্টেশনের সঙ্গে সারা দেশের রেল যোগাযোগ বন্ধ হয়ে যায়।
বিএনপি ও জামায়াত-শিবিরের কর্মীরা গতকাল যশোর সদর উপজেলার বসুন্দিয়া এলাকায় রেললাইনে আগুন দিয়ে অবরোধ করেন। ওই এলাকায় রূপসা এক্সপ্রেস ট্রেন আটকা পড়লে অবরোধকারীরা তাতে আগুন দেওয়ার চেষ্টা করেন। পুলিশ ঘটনাস্থলে গিয়ে পরিস্থিতি নিয়ন্ত্রণে আনে। অবরোধ ও হরতাল চলাকালে শহরের বিভিন্ন স্থানে রিকশা, ইজিবাইক ও মোটরসাইকেল ভাঙচুর করা হয়েছে। যশোর-খুলনা মহাসড়কের রূপদিয়া ও বসুন্দিয়া এলাকায় শতাধিক গাছ কেটে অবরোধ করা হয়।
নড়াইলের লোহাগড়ায় আওয়ামী লীগের দলীয় বর্তমান সাংসদ এস কে আবু বাকেরের মামাতো ভাই ও ইতনা বাজার বণিক সমিতির সাধারণ সম্পাদক ইকতিয়ার হোসেন মোল্লাকে (৩২) কুপিয়ে ও পিটিয়ে গুরুতর জখম করা হয়েছে। তিনি বর্তমানে খুলনা মেডিকেল কলেজ হাসপাতালে চিকিৎসাধীন।
এ ছাড়া ময়মনসিংহের গৌরীপুর, খুলনার ডুমুরিয়া ও কুমিল্লার চৌদ্দগ্রামে পুলিশের সঙ্গে অবরোধকারীদের সংঘর্ষ হয়। বাগেরহাটে আওয়ামী লীগের দুটি কার্যালয় ও ছয়টি ব্যবসাপ্রতিষ্ঠান, কিশোরগঞ্জের কুলিয়ারচরে আওয়ামী লীগের কার্যালয়সহ ১০টি প্রতিষ্ঠান এবং দিনাজপুরের ঘোড়াঘাটে আওয়ামী লীগের কার্যালয়ে হামলা হয়।
যশোর শহরের চাঁচড়া এলাকায় প্রথম আলোর যশোর প্রতিনিধির মোটরসাইকেল ভাঙচুর করে গুঁড়িয়ে দেন অবরোধকারীরা। অবরোধকারীদের বাধায় এবং পথে পথে সড়ক-মহাসড়কে গাছ ফেলে, আগুন জ্বালিয়ে, সেতু ভেঙে রাখায় গতকাল বগুড়ার ছাপাখানা থেকে উত্তরাঞ্চলের আট জেলায় প্রথম আলো পৌঁছানো সম্ভব হয়নি।
ঢাকায় গতকাল সকাল পৌনে আটটার দিকে শনির আখড়ায় পুলিশের এক উপপরিদর্শককে মারধর করে তাঁর অস্ত্র ছিনিয়ে নেওয়া হয়। সকাল সাড়ে আটটার দিকে শাহজাদপুর এলাকায় জামায়াত-শিবিরের ঝটিকা মিছিল থেকে বেশ কয়েকটি ককটেল বিস্ফোরণ ঘটানো হয় এবং একটি বাসেও আগুন দেন কর্মীরা। পুরান ঢাকার মহানগর দায়রা জজ আদালত এলাকায় গতকাল সকালে পুলিশের সঙ্গে শিবিরের নেতা-কর্মীদের সংঘর্ষ হয়।
(প্রতিবেদন তৈরিতে সহায়�
