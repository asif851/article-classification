
চাঁদপুরের কচুয়া উপজেলায় গতকাল শনিবার আওয়ামী লীগের দুই পক্ষের সংঘর্ষে এক সাংবাদিক, চার পুলিশসহ ২০ জন আহত হয়েছেন। উপজেলার পাথৈর ইউনিয়নের বারৈয়ারা এলাকায় এ ঘটনা ঘটে।এলাকাবাসী, প্রত্যক্ষদর্শী ও পুলিশ সূত্রের বিবরণ অনুযায়ী, উপজেলা আওয়ামী লীগের সদস্য ও পাথৈর ইউনিয়ন পরিষদের (ইউপি) চেয়ারম্যান ইসহাক সিকদার উপজেলা পরিষদ নির্বাচনে চেয়ারম্যান পদে প্রার্থী হয়েছেন। তাঁকে সমর্থন দিয়েছে উপজেলা আওয়ামী লীগের একটি পক্ষ। কিন্তু গত শুক্রবার স্থানীয় আওয়ামী লীগের বর্ধিত সভায় দলের উপজেলা কমিটির সভাপতি আইয়ুব আলী পাটোয়ারী তাঁকে (ইসহাক) দল থেকে বহিষ্কার করেন। এ নিয়ে দুই পক্ষে বিরোধ চলছিল। গতকাল সকাল ১০টার দিকে ইসহাক ঢাকা থেকে গাড়িবহর নিয়ে কচুয়ার বারৈয়ারা এলাকায় পৌঁছান। এ সময় আইয়ুব আলীর সমর্থক পাথৈর ইউনিয়ন আওয়ামী লীগের সাধারণ সম্পাদক আলী আক্কাছের নেতৃত্বে ৩০-৪০ জন যুবক ইসহাকের সমর্থকদের বাধা দেন। একপর্যায়ে দুই পক্ষে সংঘর্ষ বেধে যায়।আলী আক্কাছের সমর্থকেরা গাড়ি, মোটরসাইকেল, সিএনজিচালিত অটোরিকশা ভাঙচুর করেন। এতে কচুয়া-ঢাকা সড়কে যান চলাচল বন্ধ হয়ে যায়। পরিস্থিতি নিয়ন্ত্রণে আনতে পুলিশ চারটি রাবার বুলেট ছোড়ে। এতে ক্ষিপ্ত হয়ে আক্কাছের লোকজন সহকারী উপপরিদর্শক (এএসআই) গোপালের ১৪টি গুলিভর্তি একটি পিস্তল ছিনিয়ে নেন। পরে পুলিশ তা পরিত্যক্ত অবস্থায় উদ্ধার করে। তবে সংঘর্ষের সময় স্থানীয় কচুয়াকণ্ঠর সাংবাদিক খোরশেদ আলম সিকদার, এসআই মোবারক হোসেন ও নুরুল ইসলাম, কনস্টেবল আবুল কালাম ও রাজন এবং উভয় পক্ষের প্রায় ১৫ জন আহত হন। গুরুতর আহতদের বিভিন্ন হাসপাতালে ভর্তি করা হয়েছে।সাবেক স্বরাষ্ট্রমন্ত্রী মহীউদ্দীন খান আলমগীর দুপুরে ওই সড়ক দিয়ে কচুয়ায় আসছিলেন। শিমুলতলী এলাকায় বেলা সোয়া একটার দিকে ইসহাকের সমর্থকেরা তাঁর (মহীউদ্দীন খান আলমগীর) গাড়িবহর থামিয়ে দেন। এ সময় ইসহাকের সমর্থকেরা উপজেলা আওয়ামী লীগের ঘোষিত ইসহাককে বহিষ্কারের সিদ্ধান্ত বাতিল এবং পুনরায় দল-সমর্থিত প্রার্থী ঘোষণার দাবি জানান। এ সময় শত শত সমর্থক রাস্তার ওপর শুয়ে কচুয়া-ঢাকা সড়ক অবরোধ করে রাখেন। এতে বহু যানবাহন আটকে পড়ে। অবর্ণনীয় দুর্ভোগে পড়তে হয় সাধারণ যাত্রীদের। এ পর্যায়ে ইসহাকের সমর্থকদের উদ্দেশে মহীউদ্দীন খান আলমগীর বলেন, উপজেলা আওয়ামী লীগের সভায় ইসহাকের বহিষ্কার বৈধ নয়। এরপর ইসহাকের সমর্থকেরা অবরোধ তুলে নেন।
