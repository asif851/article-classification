
ঝিনাইদহের কালীগঞ্জ উপজেলার রাখালগাছি ইউনিয়ন বিএনপির কর্মী আবদুর রশিদকে (৬০) পুলিশ পরিচয়ে তুলে নিয়ে যাওয়ার অভিযোগ পাওয়া গেছে। গতকাল রোববার ভোরে চার-পাঁচজন অস্ত্রধারী তাঁকে বাড়ি থেকে তুলে নিয়ে নিয়ে যায়। সন্ধ্যা পর্যন্ত তাঁর কোনো সন্ধান মেলেনি। পুলিশের পক্ষ থেকে তাঁকে আটকের কথা অস্বীকার করা হয়েছে। আবদুর রশিদ কালীগঞ্জ উপজেলার ছোট ধোপাদী গ্রামের আবদুস সামাদের ছেলে ও উপজেলার রাখালগাছি ইউনিয়ন বিএনপির সদস্য। পরিবারের পক্ষ থেকে আবদুর রশিদকে দ্রুত মুক্তি অথবা আদালতে সোপর্দের দাবি জানানো হয়েছে।আবদুর রশিদের ছেলে সাইফুল ইসলাম জানান, শনিবার রাতে তাঁর বাবা পাশের আবু সাঈদ খানের বাসায় ঘুমিয়ে ছিলেন। রাত সাড়ে তিনটার দিকে হঠাৎ করে শুনতে পান ওই বাড়িতে হট্টগোল হচ্ছে। ঘুম থেকে উঠে এগিয়ে যাওয়ার সময় দেখতে পান পুলিশের পোশাক ও সাদা পোশাকে আসা বেশ কয়েকজন তাঁর বাবাকে নিয়ে যাচ্ছে। তিনি এগিয়ে যাওয়ার আগেই গাড়িতে তুলে নিয়ে যাওয়া হয়। পুলিশের সঙ্গে যোগাযোগ করলে তারা তুলে নেওয়ার বিষয়টি অস্বীকার করেছে। তিনি দাবি করেন, কালীগঞ্জ থানা-পুলিশ পরিচয় দিয়ে তাঁকে নিয়ে যাওয়া হয়েছে। এ ব্যাপারে কালীগঞ্জ থানায় তিনি মৌখিকভাবে অভিযোগ করেছেন। সাইফুল ইসলাম জানান, তাঁর বাবার বিরুদ্ধে থানায় কোনো মামলা নেই। তারপরও কেন তাঁকে নিয়ে যাওয়া হয়েছে, তা বুঝে উঠতে পারছেন না। তাঁর আশঙ্কা, তাঁর বাবাকে মেরে ফেলে ‘ক্রসফায়ার’ বলে চালানো হতে পারে।এ বিষয়ে কালীগঞ্জ থানার ভারপ্রাপ্ত কর্মকর্তা আনোয়ার হোসেন দাবি করেন, আবদুর রশিদ নামে কাউকে তাঁরা আটক করেননি। এ ব্যাপারে কোনো তথ্যও তাঁর কাছে নেই।
