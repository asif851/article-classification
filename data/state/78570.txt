
দলের কাউন্সিল করার সিদ্ধান্ত নেওয়ার জন্য বিএনপিকে ধন্যবাদ জানিয়ে আওয়ামী লীগের প্রচার সম্পাদক হাছান মাহমুদ দলটির নেতৃত্বে পরিবর্তন আনার জন্য ওই দলের নেতা-কর্মীদের প্রতি আহ্বান জানিয়েছেন। তিনি বলেন, ‘যে দলে কলমের খোঁচায় কেউ নেতা হয়, আর কেউ বহিষ্কার হয়, সে দলে সম্মেলনের মাধ্যমে নেতৃত্ব নির্বাচনের সিদ্ধান্ত নেওয়ার জন্য ধন্যবাদ।’
গণ-অভ্যুত্থান দিবস উপলক্ষে আজ রোববার বাংলাদেশ শিল্পকলা একাডেমিতে বঙ্গবন্ধু সাংস্কৃতিক জোটের এক আলোচনাসভায় প্রধান অতিথির বক্তব্য দেন হাছান মাহমুদ।তিনি বলেন, ‘বিএনপির নেতা-কর্মীদের বলব, আপনারা দয়া করে খালেদা জিয়াসহ যেসব নেতৃবৃন্দের হাতে মানুষের রক্ত, যারা জঙ্গিদের সঙ্গে বৈঠক করে দেশের বিরুদ্ধে ষড়যন্ত্র করে, দয়া করে তাদের সরিয়ে দিন। সন্ত্রাস ও জঙ্গিবাদের মদদদাতাদের নেতৃত্বে রেখে বিএনপি যে এখন মুমূর্ষু অবস্থায় আছে, তা থেকে বেরিয়ে আসতে পারবে না। তাই নেতৃত্বে পরিবর্তন আনুন।’‘খালেদা জিয়ার দলেও ভাঙন, পরিবারেও ভাঙন’ এমন মন্তব্য করে হাছান মাহমুদ বলেন, বিএনপি নেত্রীর ভাতিজা আওয়ামী লীগে যোগ দিয়েছেন। বিএনপির অনেক নেতা-কর্মী এখন প্রকাশ্যে বলছে বিএনপির এই করুণ দশার জন্য খালেদা জিয়া ও তারেক রহমান দায়ী। অনেক নেতা-কর্মী দল ছেড়ে যাচ্ছেন। তাঁর উচিত হবে এই লজ্জায় দল ত্যাগ করা। কারণ, যিনি নিজের পরিবারের ভাঙন ঠেকাতে পারেন না, তিনি কীভাবে দলের ভাঙন ঠেকাবেন।হাছান মাহমুদ বলেন, বিএনপির করুণ পরিণতি দেখে জিয়াউর রহমানের ছোট ভাইও বলেছেন যে, বিএনপি এখন আদর্শবিচ্যুত।অরুণ সরকার রানার সভাপতিত্বে অন্যদের মধ্যে সাবেক স্বরাষ্ট্র প্রতিমন্ত্রী শামসুল হক টুকু, এম এ করিম ও হাসিবুর রহমান মানিক বক্তব্য দেন।
