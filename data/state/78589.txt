
চারটি রাজনৈতিক দল নিয়ে গঠিত ‘যুক্তফ্রন্ট’ নামের নতুন জোট প্রসঙ্গে জাতীয় পার্টির চেয়ারম্যান এইচ এম এরশাদ বলেছেন, ‘১০০ জোট হতে পারে, তাতে আমার কী?’ এ ছাড়া রংপুর সিটি করপোরেশন নির্বাচনে জয়ী হওয়ার আশা প্রকাশ করেছেন তিনি।
আজ রোববার দুপুরে রাজধানীর গুলশানে এরশাদের নেতৃত্বাধীন সম্মিলিত জাতীয় জোট আয়োজিত সংবাদ সম্মেলনে এরশাদ এসব কথা বলেন।
মার্কিন প্রেসিডেন্ট ডোনাল্ড ট্রাম্প জেরুজালেমকে ইসরায়েলের রাজধানীর স্বীকৃতি দেওয়ার প্রতিবাদে এরশাদ ১২ ডিসেম্বর রাজধানী ঢাকায় বিক্ষোভ কর্মসূচি ঘোষণা করেন।
রংপুর সিটি করপোরেশন নির্বাচন নিয়ে সাংবাদিকদের প্রশ্নের জবাবে এরশাদ বলেন, ‘আমি ভবিষ্যদ্বাণী করতে পারি না। তারপরও রংপুরে আমাদের দলের, প্রার্থীর যে অবস্থান, তাতে আমরা জিতব।’ আর জাতীয় নির্বাচন নিয়ে প্রশ্ন করা হলে তিনি বলেন, ‘এটা নিয়ে কথা বলার সময় এখনো আসেনি। রংপুর সিটি করপোরেশন নির্বাচনের পর এ ব্যাপারে কথা বলব।’
প্রসঙ্গত, ৪ ডিসেম্বর বিকল্পধারা বাংলাদেশ, জাতীয় সমাজতান্ত্রিক দল (রব), কৃষক শ্রমিক জনতা লীগ ও নাগরিক ঐক্য নিয়ে যুক্তফ্রন্ট গঠিত হয়।
আজকের সংবাদ সম্মেলনে ছিলেন জাতীয় পার্টির মহাসচিব এ বি এম রুহুল আমিন হাওলাদার, প্রেসিডিয়াম সদস্য ও পানিসম্পদমন্ত্রী আনিসুল ইসলাম মাহমুদ, দেলোয়ার হোসেন খান, জিয়াউদ্দিন আহমেদ বাবলু, সৈয়দ আবু হোসেন ও এস এম ফয়সাল চিশতী। জোটের নেতাদের মধ্যে ইসলামিক ফ্রন্টের নেতা আবদুল মতিন, বিএনএফের সেকান্দার আলী প্রমুখ উপস্থিত ছিলেন।
