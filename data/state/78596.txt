
সাড়ে চার বছরের বেশি সময় ধরে বিনা অনুমতিতে কর্মস্থলে অনুপস্থিত ছিলেন ময়মনসিংহের নান্দাইল উপজেলা স্বাস্থ্য কমপ্লেক্সের অধীন দরিল্লা উপস্বাস্থ্য কেন্দ্রের ফার্মাসিস্ট আমিনা খাতুন। কৈফিয়ত তলব করে প্রতি মাসে একটি করে চিঠি পাঠিয়েও তাঁর খোঁজ পায়নি কর্তৃপক্ষ।ফার্মাসিস্ট আমিনা গতকাল রোববার দরিল্লা উপস্বাস্থ্য কেন্দ্রে যোগ দিতে উপজেলা স্বাস্থ্য কমপ্লেক্সে যোগদানপত্র নিয়ে আসেন। কিন্তু নথিপত্রে নানা অসংগতি দেখে তাঁর যোগদানপত্র গ্রহণ না করে তাঁকে ফিরিয়ে দেওয়া হয়।উপজেলা স্বাস্থ্য কমপ্লেক্স ও দরিল্লা উপস্বাস্থ্য কেন্দ্র সূত্রে জানা গেছে, আমিনা ২০১৩ সালের ১৬ জুন ওই পদে যোগ দেন। এর পরের দিন ১৭ জুন থেকে তিনি বিনা অনুমতিতে কর্মস্থলে অনুপস্থিত থাকেন। আমিনার অনুপস্থিতির কারণে দরিল্লা উপস্বাস্থ্য কেন্দ্রে দীর্ঘদিন ধরে অচলবস্থা বিরাজ করছিল। পরে সেখানে একজন সহকারী কমিউনিটি মেডিকেল অফিসার (চিকিৎসক নন) নিয়োগ দিয়ে স্বাস্থ্যকেন্দ্রটি চালু রাখার চেষ্টা করে কর্তৃপক্ষ। কিন্তু তিনিও নিয়মিত সেখানে যান না। ফলে সপ্তাহের বেশির ভাগ সময় এটি বন্ধ থাকে। এদিকে কর্তৃপক্ষ একাধিকবার আমিনার খোঁজে তাঁর ঠিকানায় চিঠি পাঠায়। এভাবে প্রতি মাসে একটি করে চিঠি তাঁর ঠিকানায় পাঠানো হতো। কিন্তু চিঠির উত্তর আসত না। গত ১৩ জানুয়ারি সর্বশেষ চিঠি পাঠানো হয়।উপজেলা স্বাস্থ্য কমপ্লেক্সের অফিস সহকারী মো. মুখলেছুর রহমান বলেন, গতকাল আমেনা নিজেকে ফার্মাসিস্ট পরিচয় দিয়ে হাসপাতালে যোগদান করতে চান। পরে তিনি নথিপত্র ঘেঁটে দেখতে পান আমিনা ২০১৩ সালের ১৬ জুন সেখানে যোগ দেন। পরের দিন ১৭ জুন থেকে তিনি বিনা অনুমতিতে কর্মস্থলে অনুপস্থিত রয়েছেন। তাই তাঁকে ফিরিয়ে দেওয়া হয়।নান্দাইল উপজেলা স্বাস্থ্য ও পরিবার পরিকল্পনা কর্মকর্তা অনুপম ভট্টাচার্য বলেন, ‘আমি আজ ছুটিতে রয়েছি। যতদূর জানি, ফার্মাসিস্ট আমিনা বিনা অনুমতিতে কর্মস্থলে অনুপস্থিত রয়েছেন। বিষয়টি নিয়ে ঊর্ধ্বতন কর্তৃপক্ষের সঙ্গে কথা না বলে আমি কোনো ব্যবস্থা নিতে পারব না।’ তবে দীর্ঘ সময় কর্মস্থলে অনুপস্থিত থাকার সময় কোথায় ছিলেন? জানতে চাইলে আমিনা কথা বলতে রাজি হননি।
