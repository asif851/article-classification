
পঞ্চগড়ে শিক্ষকদের অবহেলায় এক বিষয়ের পরীক্ষায় দুই দফা অংশ নিতে হয়েছে ৪৮ জন জেএসসি পরীক্ষার্থীকে। আটোয়ারী উপজেলার বলরামপুর জেএসসি পরীক্ষাকেন্দ্রে গতকাল এ ঘটনা ঘটে। অভিভাবকেরা দায়ী শিক্ষকদের বিরুদ্ধে ব্যবস্থা নেওয়ার দাবি জানিয়েছেন।প্রত্যক্ষদর্শীরা জানান, পূর্বনির্ধারিত সময় অনুযায়ী গতকাল বেলা সোয়া দুইটায় বলরামপুর কেন্দ্রে চলতি জেএসসি পরীক্ষার বাংলা প্রথম পত্র পরীক্ষা শুরু হয়। এর দুই ঘণ্টা পর দায়িত্ব পালনরত শিক্ষকেরা বুঝতে পারেন, পুরোনো পাঠ্যসূচির (২০১২ সাল) জেএসসি প্রশ্নপত্রে পরীক্ষা নেওয়া হচ্ছে। তখন তড়িঘড়ি করে পরীক্ষা বন্ধ করে দেওয়া হয়। তারপর আবারও বিকেল পাঁচটায় নতুন পাঠ্যসূচির প্রশ্নপত্রে পরীক্ষা নেওয়ার সিদ্ধান্ত হয়। এ কারণে দূর থেকে আসা অনেক পরীক্ষার্থী বাসায় না ফিরে দ্বিতীয় দফায় তিন ঘণ্টার পরীক্ষা দিয়ে গভীর রাতে ফিরে যায়। এতে শিক্ষার্থী এবং অভিভাবকদের মধ্যে ক্ষোভ দেখা দেয়।কেন্দ্রসচিব কেশব চন্দ্র রায় বলেন, ৫০ জনের মধ্যে দুজন পুরোনো সিলেবাসের পরীক্ষার্থী ছিল। কিন্তু ভুলবশত পুরোনো সিলেবাসের প্রশ্নপত্রে ৫০ জনেরই পরীক্ষা নেওয়া হয়েছে। পরে ইউএনও’র নির্দেশে আবার তাদের পরীক্ষা নেওয়া হয়।
