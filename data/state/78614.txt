

অমর একুশে গ্রন্থমেলার সোহরাওয়ার্দী উদ্যানের অংশের শিশু চত্বরের পাশের প্ল্যাটফর্মের একটি স্টলে আজ সোমবার আগুন দেওয়ার চেষ্টা হয়েছে। স্টলটিতে দুই তরুণের আগুন দেওয়ার চেষ্টার বিষয়টি সিসি ক্যামেরার ভিডিও ফুটেজে ধরা পড়েছে। ভিডিও ফুটেজ অনুযায়ী, সন্ধ্যা ৬টা ০৭ মিনিটে দুজন তরুণ ওই স্টলে আগুন দেওয়ার চেষ্টা করেন। তাঁরা দাহ্য পদার্থ দিয়ে আগুনও ধরান। সঙ্গে সঙ্গে পেছন থেকে 
লোকজনের চিৎকারে স্টলের পাশে থাকা লোকজন ও পরে ফায়ার সার্ভিসের কর্মীরা গিয়ে আগুন নেভায়। স্টলের বিক্রয়কর্মী প্রসেনজিৎ রায় বলেন, ‘পেছন দিক থেকে কে বা কারা আগুন লাগানোর চেষ্টা করেছে। আমরা পেট্রলের গন্ধ পেয়েছি। প্রথমে নিজেদের চেষ্টায় ও পরে ফায়ার সার্ভিস কর্মীরা এসে আগুন নিভিয়ে ফেলে। তবে ক্ষয়ক্ষতি হয়নি তেমন।’বইমেলা ইউনিটের ফায়ার সার্ভিসের স্টেশন কর্মকর্তা সাহেব আলী বলেন, ‘সিসি ক্যামেরায় দেখা গেছে দুই তরুণ ঘোরাফেরা করছিল। তারা পেট্রল বা কেরোসিন দিয়ে আগুন লাগানোর চেষ্টা করে। এটা ষড়যন্ত্রমূলক হতে পারে, আমরা খতিয়ে দেখব।’ এ ব্যাপারে বইমেলা পরিচালনা কমিটির সদস্যসচিব জালাল আহমেদ প্রথম আলোকে বলেন, ‘সিসি ক্যামেরায় সন্ধ্যা ৬টা ০৭ মিনিটে ধরা পড়েছে, দুজন তরুণ আগুন দেওয়ার চেষ্টা করেছে ওই স্টলটিতে। আমরা কেরোসিনের গন্ধ পেয়েছি। নিরাপত্তাকর্মীরা বলেছেন, তারা দ্রুতই এ ঘটনার সঙ্গে সম্পৃক্তদের ধরতে পারবেন।’ তিনি জানান, এ ঘটনার পর মেলার ওই অংশে নিরাপত্তা আরও বাড়ানো হয়েছে।
