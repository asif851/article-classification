
ব্লগার নীলাদ্রি চট্টোপাধ্যায় হত্যায় জড়িত সন্দেহে আরও দুজনকে গ্রেপ্তার করেছে ঢাকা মহানগর গোয়েন্দা পুলিশ (ডিবি)। আজ বৃহস্পতিবার বিকেলে মিরপুর ১০ নম্বর ও সন্ধ্যায় শ্যামপুরের দোলাইপাড়ে অভিযান চালিয়ে তাদের গ্রেপ্তার করা হয়।
গ্রেপ্তার হওয়া ব্যক্তিরা হলেন—কাউসার হোসেন খান (২৯) ও কামাল হোসেন সরদার (২৯)। এ নিয়ে নীলাদ্রি হত্যায় জড়িত সন্দেহে চারজনকে গ্রেপ্তার করা হলো।ডিবির উপকমিশনার (পূর্ব) মো. মাহবুব আলম প্রথম আলোকে বলেন, এর আগে নীলাদ্রি হত্যায় সন্দেহভাজন হিসেবে গ্রেপ্তার হওয়া নাহিয়ান ও মাসুদ রানাকে জিজ্ঞাসাবাদে হত্যায় জড়িত থাকতে পারে এমন ছয়জনের নাম পাওয়া গেছে। এদের অন্যতম কাউসার ও কামাল সরদার। তারা ব্লগার আসিফ মহিউদ্দিন হত্যা চেষ্টা মামলার অভিযোগপত্রভুক্ত আসামি। কাউসার ও কামালকে জিজ্ঞাসাবাদ করে তাদের কাছ থেকে হত্যাকাণ্ডের কারণ বেরিয়ে আসবে বলে মনে করেন ওই কর্মকর্তা।মামলার তদন্ত সংশ্লিষ্ট সূত্র জানায়, নাহিয়ান ব্লগার আসিফ মহিউদ্দিন হত্যা চেষ্টা মামলার অভিযোগপত্রভুক্ত আসামি। তার চাচা শ্রম প্রতিমন্ত্রী মুজিবুল হক চুন্নু। গ্রেপ্তার হওয়া চারজনই আনসারুল্লাহ বাংলা টিমের সদস্য। নীলাদ্রি হত্যায় আনসারুল্লাহ বাংলা টিমের নেতা রেদোয়ানুল আজাদ রানাসহ সন্দেহভাজন হিসেবে নাম আসা বাকি চারজন ধরা পড়লে হত্যাকাণ্ডের সূত্র মিলতে পার মনে করছে তদন্তকারীরা। তবে রিমান্ডে নাহিয়ান ও মাসুদ রানা নীলাদ্রি হত্যায় জড়িত থাকার কথা অস্বীকার করেছেন।গত ৭ আগস্ট দুপুরে রাজধানীর গোড়ানের ভাড়া বাসায় ঢুকে ব্লগার নীলাদ্রি চট্টোপাধ্যায়কে কুপিয়ে হত্যা করা হয়েছিল। এ ঘটনায় তাঁর স্ত্রী আশা মণি অজ্ঞাতপরিচয় চারজনের বিরুদ্ধে খিলগাঁও থানায় একটি হত্যা মামলা করেন।
