
৫ জানুয়ারির নির্বাচনকে কেন্দ্র করে আন্দোলনের সময় নিখোঁজ হওয়া ২১ নেতা-কর্মীর পরিবারের স্বজনদের আর্থিক সহায়তা দিয়েছেন বিএনপির চেয়ারপারসন বেগম খালেদা জিয়া। তিনি আজ বুধবার রাতে গুলশানে নিজের কার্যালয়ে প্রত্যেক নিখোঁজ নেতা-কর্মীর স্বজনদের হাতে এক লাখ করে টাকা তুলে দেন।
এ সময় স্বজনদের অনেকে কান্নায় ভেঙে পড়েন। তাঁদের একজন মূর্চ্ছা যান।খালেদা জিয়া নিখোঁজ নেতা-কর্মীদের সান্ত্বনা জানিয়ে বলেন, ‘আপনারা শক্ত হোন। আল্লাহকে ডাকেন। তিনি সব দেখেছেন। তাঁরা মনে করছে, তাঁরা সুখে থাকবে। আল্লাহর তরফ থেকে এমন শাস্তি আসবে, তখন তারা বুঝতে পারবে কী অন্যায় করেছিল।’ঢাকা মহানগরীর বিএনপির নেতা-কর্মী সাজেদুল ইসলাম, তানভীর, তরিকুল ইসলাম, ছাত্রদলের মাহবুব হাসান, সেলিম রেজা, পারভেজ হোসেন, আসাদুজ্জামানসহ ২১ জন দীর্ঘদিন থেকে নিখোঁজ রয়েছেন। সরকার তাঁদের গুম করেছে বলে বিএনপি দাবি করে আসছে। ওই নেতা-কর্মীদের স্বজনেরা আজ বিএনপির চেয়াপারসনের সঙ্গে দেখা করেন।
