
বর্তমান পরিস্থিতিতে সরকার মানুষকে ঐক্যবদ্ধ করার বদলে ‘ব্লেম গেম’ করছে বলে অভিযোগ করেছেন বিএনপির চেয়ারপারসন খালেদা জিয়া।গত বৃহস্পতিবার ঈদের দিন রাজধানীর বঙ্গবন্ধু আন্তর্জাতিক সম্মেলন কেন্দ্রে ঈদুল ফিতরের শুভেচ্ছা বিনিময় শেষে সাংবাদিকদের সঙ্গে মতবিনিময়কালে খালেদা জিয়া এই অভিযোগ করেন। তিনি বলেন, সরকারের উচিত ব্যর্থতার দায় নিয়ে অবাধ ও সুষ্ঠু নির্বাচনের ব্যবস্থা করে ক্ষমতা থেকে সরে যাওয়া।এর আগে খালেদা জিয়া ঢাকায় নিযুক্ত বিভিন্ন দেশের কূটনীতিক, দেশের বিশিষ্ট ব্যক্তি ও দলীয় নেতা-কর্মীদের সঙ্গে ঈদের শুভেচ্ছা বিনিময় করেন। সাম্প্রতিক জঙ্গি হামলার প্রসঙ্গ টেনে খালেদা জিয়া বলেন, এখন প্রয়োজন ঐক্যবদ্ধ হওয়া। এসব নৃশংস ঘটনা বন্ধ হওয়া দরকার। এ ক্ষেত্রে সরকারেরই দায়িত্ব বেশি। কিন্তু তারা মানুষকে ঐক্যবদ্ধ করার বদলে ‘ব্লেম গেম’ করছে। সত্যিকার যারা অপরাধী, তাদের ধরা হচ্ছে না। সত্যিকার অপরাধীদের না ধরলে এ ধরনের ঘটনা আরও ঘটবে। এসব মোকাবিলা করার প্রস্তুতি সরকারের আছে কি না, সেটি দেখা দরকার।গুলশানে হলি আর্টিজান রেস্তোরাঁয় কমান্ডো অভিযান চালাতে দেরি করার অভিযোগ তুলে বিএনপির চেয়ারপারসন বলেন, ‘তারা যখন গেছে, তখন সব শেষ হয়ে গেছে। এত দেরি কেন? এত দেরিতে কেন সে কাজটি করা হলো?’
কেন সকাল পর্যন্ত অপেক্ষা করা হয়েছে? প্রশ্ন তুলে সাবেক এই প্রধানমন্ত্রী বলেন, ‘ভোরে আমরা কী দেখলাম? মৃত মানুষকেই দেখলাম। আমরা তো কোনো কিছু দেখি নাই যে বিরাট অপারেশন করে বিরাট একটা সাকসেসফুল করে ফেলেছে।’
খালেদা জিয়া দাবি করেন, এটা সরকারের গাফিলতি বা ব্যর্থতা। সরকারের অযোগ্যতার কারণেই এটি হয়েছে। সরকার আজ পর্যন্ত কোনো ঘটনাই ঠিকমতো মোকাবিলা করতে পারেনি।
খালেদা জিয়া দাবি করেন, আইনের শাসন ও গণতন্ত্রের অভাবে দেশে একের পর এক জঙ্গি হামলার ঘটনা ঘটছে। প্রথম থেকেই সরকার ব্যর্থ। সরকারের উচিত ব্যর্থতার দায় নিয়ে অবাধ ও সুষ্ঠু নির্বাচনের ব্যবস্থা করে ক্ষমতা থেকে সরে যাওয়া।
অনুষ্ঠানে ঢাকায় নিযুক্ত যুক্তরাষ্ট্র, যুক্তরাজ্য, জাপান, ইতালি, চীন, ইউরোপীয় ইউনিয়নের প্রতিনিধিসহ ২৬টি দেশ ও আন্তর্জাতিক সংস্থার প্রতিনিধিরা খালেদা জিয়ার সঙ্গে শুভেচ্ছা বিনিময় করেন।
শোলাকিয়ায় জঙ্গি হামলার নিন্দা: শোলাকিয়ায় জঙ্গি হামলার নিন্দা জানিয়ে বিএনপির চেয়ারপারসন খালেদা জিয়া এক বিবৃতিতে বলেছেন, ঝর্ণা রানী ভৌমিকের মতো নিরীহ, নিরপরাধ মানুষকে যারা হত্যা করে, তারা ভীরু ও কাপুরুষ। এই অপশক্তি নির্মূলে বিভাজন ভুলে সবাইকে একযোগে কাজ করতে হবে।
 
