
ঢাকা বিশ্ববিদ্যালয়ের অধিভুক্ত গার্হস্থ্য অর্থনীতি কলেজকে বিশ্ববিদ্যালয়টির ইনস্টিটিউটের মর্যাদা দেওয়ার দাবিতে আন্দোলন করছেন শিক্ষার্থীরা। আজ মঙ্গলবার বেলা সাড়ে ১১টা থেকে গার্হস্থ্য অর্থনীতি কলেজের শিক্ষার্থীরা রাজধানীর নীলক্ষেত মোড় অবরোধ করে রেখেছেন। অবরোধের কারণে মিরপুর রোড, আজিমপুর, ঢাকা বিশ্ববিদ্যালয় ও নিউ মার্কেটের ১ নম্বর গেটের পাশের রাস্তায় সব ধরনের যান চলাচল বন্ধ। মিরপুর রোডে ও আজিমপুর রোডে কয়েক শ গাড়ি দাঁড়িয়ে আছে। দুর্ভোগ পোহাচ্ছে সাধারণ মানুষ। আন্দোলনকারী শিক্ষার্থীদের ভাষ্য, অনেক দিন ধরেই তাঁরা গার্হস্থ্য অর্থনীতি কলেজকে ঢাকা বিশ্ববিদ্যালয়ের ইনস্টিটিউটের মর্যাদা দেওয়ার দাবিতে আন্দোলন করছেন। এর আগেও একাধিকবার ইনস্টিটিউট করার দাবিতে আন্দোলন হয়েছে। ঢাকা বিশ্ববিদ্যালয় কর্তৃপক্ষ তাঁদের জানায়, শিক্ষাপ্রতিষ্ঠানকে ইনস্টিটিউটের আওতায় আনতে হলে সহশিক্ষা কার্যক্রম চালু করতে হবে। পরে গত ২১ সেপ্টেম্বর কলেজটিতে সহশিক্ষা কার্যক্রম চালুর দাবিতে শিক্ষার্থীরা ঢাকা বিশ্ববিদ্যালয়ের উপাচার্য বরাবর একটি স্মারকলিপি দিয়েছিলেন। শিক্ষার্থীরা বলেন, স্মারকলিপি দেওয়ার সময় তাঁদের দাবি পূরণের আশ্বাস দেওয়া হলেও কার্যকর কোনো ব্যবস্থা নেওয়া হয়নি। তাই তাঁরা রাস্তায় নেমেছেন। আজ সন্ধ্যা পর্যন্ত রাস্তা অবরোধ করে রাখা হবে বলে জানান শিক্ষার্থীরা। সন্ধ্যায় মোমবাতি প্রজ্বালনের মাধ্যমে আজকের মতন কর্মসূচি শেষ করা হবে বলে তাঁরা জানান।
