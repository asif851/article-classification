
মৌলভীবাজারের সাতগাঁও স্টেশনে আন্তনগর উপবন এক্সপ্রেস ট্রেনের বগি লাইনচ্যুত হওয়ায় সিলেটের সঙ্গে সারা দেশের রেল যোগাযোগ বন্ধ হয়ে গেছে। মৌলভীবাজারের শ্রীমঙ্গল উপজেলার এ স্টেশনে গতকাল বৃহস্পতিবার রাত একটায় ঘটনাটি ঘটে।
শ্রীমঙ্গল ও শমশেরনগর স্টেশন সূত্রে জানা যায়, বৃহস্পতিবার রাত একটায় ঢাকাগামী ৭৪০ নম্বর আন্তনগর উপবন এক্সপ্রেস সাতগাঁও স্টেশন অতিক্রম করার মেইন লাইনের ওপর এর ১১টি বগি লাইনচ্যুত হয়। এ ঘটনার পর থেকে শুক্রবার সকাল ৯টা পর্যন্ত সিলেটের সঙ্গে সারা দেশের রেল যোগাযোগ বন্ধ রয়েছে। এর ফলে এ ট্রেনের সহস্রাধিক যাত্রী দুর্ভোগের শিকার হয়। শ্রীমঙ্গল স্টেশনের কর্মকর্তা শাখাওায়াত হোসেন ঘটনার সত্যতা নিশ্চিত করে বলেন, উপবন এক্সপ্রেস ট্রেনের ইঞ্জিন ও একটি বগি ছাড়া ১১টি বগি লাইনচ্যুত হয়। এর ফলে শায়েস্তাগঞ্জসহ বিভিন্ন স্টেশনে সিলেটগামী আন্তনগর উপবন এক্সপ্রেস, উদয়ন এক্সপ্রেস, জালালাবাদ এক্সপ্রেস, সুরমা মেইল ও শমশেরনগরের বিভিন্ন স্টেশনে ঢাকাগামী সুরমা মেইল আটকা পড়েছে। এ অবস্থায় শুক্রবার সকাল ৯টা পর্যন্ত এ পথে টানা ৮ ঘণ্টা রেল যোগাযোগ বন্ধ রয়েছে। ঘটনাস্থলে কর্মরত রেলওয়ের এসএম (সিগন্যাল মেইনটেন্যান্স) বেলাল হোসেন আজ শুক্রবার মোবাইলে প্রথম আলোকে বলেন, উদ্ধারকারী ট্রেন ও কর্মচারীরা এসে এ পর্যন্ত তিনটি বগি উদ্ধার করেছেন। বাকি বগিগুলো উদ্ধারে অনেক সময় লাগবে। তিনি বলেন, কমপক্ষে আরও চার থেকে পাঁচ ঘণ্টা লাগবে বাকি বগি উদ্ধার করতে।
