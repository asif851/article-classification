
আগামী কয়েক দিনের মধ্যে একটি সুষ্ঠু সমাধান বের হয়ে আসবে বলে মন্তব্য করেছেন জাতীয় সংসদে বিরোধী দলের নেতা রওশন এরশাদ। আজ শুক্রবার বেলা ১১টার দিকে ঢাকা মেডিকেল কলেজ হাসপাতালের বার্ন ইউনিটে অবরোধ, হরতালে অগ্নিদগ্ধ মানুষকে দেখতে যান রওশন এরশাদ। এ সময় সাংবাদিকদের প্রশ্নের উত্তরে তিনি এ কথা বলেন।অগ্নিদগ্ধ মানুষদের পাশে আধঘণ্টা থাকেন রওশন এরশাদ। সেখান থেকে বের হয়ে সাংবাদিকদের সঙ্গে কথা বলার সময় তিনি বিএনপির উদ্দেশে বলেন, জনগণকে রাজনৈতিক প্রতিপক্ষ বানাবেন না। হরতাল, অবরোধের নামে বোমা মেরে মানুষ হত্যা করা কোনো রাজনৈতিক দলের কর্মসূচি হতে পারে না।হাসপাতালে রওশন এরশাদের সঙ্গে ছিলেন সংসদে বিরোধী দলের চিফ হুইপ তাজুল ইসলাম, জাতীয় পার্টির সাবেক মহাসচিব রুহুল আমিন হাওলাদার।সারা দেশে বিএনপির নেতৃত্বাধীন ২০-দলীয় জোটের ডাকা অবরোধের ১৮তম দিন আজ। ৪ জানুয়ারি থেকে আজ দুপুর পর্যন্ত রাজনৈতিক সহিংসতায় সারা দেশে নিহত হয়েছেন ৩৩ জন। তাঁদের মধ্যে পেট্রলবোমা ও আগুনে পুড়ে মারা গেছেন ১৭ জন। অগ্নিদগ্ধ অনেক মানুষ চিকিৎসাধীন রয়েছেন। ৬৭২টি যানবাহনে আগুন দেওয়া হয়েছে ও ভাঙচুর চালানো হয়েছে।
