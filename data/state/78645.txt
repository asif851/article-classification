

নির্বাচন কমিশন গঠনের লক্ষ্যে গঠিত সার্চ কমিটি নিয়ে নতুন কোনো আশা দেখছেন না বিএনপির মহাসচিব মির্জা ফখরুল ইসলাম আলমগীর। তবে নিরপেক্ষতা নিয়ে প্রশ্ন থাকলেও কমিটি নিয়ে আশাবাদী হতে চান দলটির স্থায়ী কমিটির সদস্য মওদুদ আহমদ।
আজ শনিবার আলাদা অনুষ্ঠানে বিএনপির জ্যেষ্ঠ দুই নেতা তাঁদের বক্তব্য তুলে ধরেন।
আজ সকালে যুবদলের নতুন কমিটির সদস্যদের নিয়ে বিএনপির প্রতিষ্ঠাতা জিয়াউর রহমানের কবরে শ্রদ্ধা জানান মির্জা ফখরুল। পরে তিনি সাংবাদিকদের প্রশ্নের জবাবে বলেন, সার্চ কমিটি কী কাজ করবে তা স্পষ্ট। তাই তাদের কাছ থেকে নতুন কোনো আশার আলো তাঁরা দেখছেন না। তিনি বলেন, মানুষ দেশের রাজনৈতিক সংকট উত্তরণে নিরপেক্ষ নির্বাচন কমিশন গঠনের আশা করেছিল। কিন্তু সার্চ কমিটিতে যাঁদের রাখা হয়েছে, তাঁদের কাছ থেকে নিরপেক্ষ নির্বাচন কমিশন আশা করা যায় না। তারপরও যদি তাঁরা নিরপেক্ষ নির্বাচন কমিশন গঠন করতে পারেন, তাহলে মানুষ বুঝবে, দলীয় সংকীর্ণতার ঊর্ধ্বে উঠে তাঁরা কাজ করেছেন। রাষ্ট্রপতির সঙ্গে জাতিসংঘের আলোচনার প্রস্তাবের বিষয়ে জানতে চাইলে মির্জা ফখরুল বলেন, সার্চ কমিটি গঠনের আগে এই উদ্যোগ নেওয়া হলে এটা ফলপ্রসূ হতো। তবে এর আগে জাতিসংঘের কোনো উদ্যোগই সফল হয়নি।
অন্যদিকে আজ দুপুরে জাতীয় প্রেসক্লাবে এক আলোচনা সভায় বিএনপির স্থায়ী কমিটির সদস্য মওদুদ আহমদ বলেন, বিএনপি সার্চ কমিটির যে কাঠামো প্রস্তাব করেছিল, ঠিক তার উল্টো কমিটি করা হয়েছে। বিএনপি কোনো নাম দেয়নি। বিএনপি বলেছিল, অবসরপ্রাপ্ত ও সরকারের লাভজনক পদে নেই এমন ব্যক্তিদের নিয়ে সার্চ কমিটি গঠন করতে। মওদুদ বলেন, সার্চ কমিটি নিয়ে অনেকে নিরাশার কথা বলছেন। তারপরও তিনি আশাবাদী। তিনি আশা করেন, এই কমিটি নির্বাচন কমিশনার হিসেবে এমন ব্যক্তিদের নাম প্রস্তাব করবে, যাঁদের কোনো রাজনৈতিক দলের সঙ্গে সংশ্লিষ্টতা ছিল না, নেই। জ্ঞান, সততা, গ্রহণযোগ্যতা, দলীয় স্বার্থ-সম্পর্কিত নন, এমন ব্যক্তিদের নাম তারা সুপারিশ করবে। সার্চ কমিটির সদস্যদের উদ্দেশে বিএনপির এই নেতা বলেন, ‘আমাদের দলীয় কাউকেও আপনারা সুপারিশ করবেন না।’
নির্বাচনকালীন সরকার নিয়ে জাতীয়তাবাদী সাংস্কৃতিক দল জাতীয় প্রেসক্লাবে ওই আলোচনার আয়োজন করে।
