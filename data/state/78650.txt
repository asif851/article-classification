
রাজধানীর গুলশানে ইউনাইটেড হাসপাতালে এক রোগীকে যৌন হয়রানির ঘটনায় অভিযুক্ত আসামি স্টাফ নার্স মো. সাইফুল ইসলামকে গ্রেপ্তার করেছে র‍্যাপিড অ্যাকশন ব্যাটালিয়নের (র‍্যাব-১) একটি দল। গতকাল বৃহস্পতিবার মধ্য রাতে বিমানবন্দর রেল স্টেশন সংলগ্ন এলাকা থেকে তাঁকে গ্রেপ্তার করা হয়।র‍্যাবের আইন ও গণমাধ্যম শাখার পরিচালক মোহাম্মদ মুফতি মাহমুদ খান প্রথম আলোকে সাইফুলকে গ্রেপ্তারের তথ্যের সত্যতা নিশ্চিত করেছেন।সাইফুলের বিরুদ্ধে ২ ডিসেম্বর ওই হাসপাতালে ভর্তি একজন নারী রোগীকে যৌন হয়রানির অভিযোগ উঠেছে। অভিযোগে বলা হয়, ইউনাইটেড হাসপাতালের নিবিড় পরিচর্যাকেন্দ্রে (আইসিইউ) চিকিৎসাধীন এক নারীকে যৌন নির্যাতন করেন সাইফুল।এ ঘটনায় হাইকোর্ট স্বতঃপ্রণোদিত নির্দেশ দেওয়ার পর সাইফুলের বিরুদ্ধে গুলশান থানায় মামলা হয়। হাইকোর্ট স্বতঃপ্রণোদিত হয়ে অভিযুক্ত সাইফুলকে গ্রেপ্তার করে ৭ ডিসেম্বর আদালতে হাজির করার নির্দেশ দেন। মামলাটি তদন্ত করছেন গুলশান থানার উপপরিদর্শক (এসআই) মহিদুল ইসলাম।
