
শহীদ দিবস ও আন্তর্জাতিক মাতৃভাষা দিবস উপলক্ষে দেশের দক্ষিণাঞ্চলের বিভিন্ন জায়গায় শহীদ মিনারে ফুল দিয়ে শ্রদ্ধা জানানো হয়েছে। এ ছাড়া আলোচনা সভা, আবৃত্তি, সংগীতানুষ্ঠান, চিত্রাঙ্কন প্রতিযোগিতাসহ বিভিন্ন কর্মসূচি পালন করা হয়। কোথাও কোথাও বইমেলার উদ্বোধন করা হয়।প্রথম আলোর আঞ্চলিক কার্যালয় ও প্রতিনিধিদের পাঠানো খবর:ফরিদপুর: দিবসের প্রথম প্রহর রাত ১২টা ১ মিনিটে ফরিদপুরের সরকারি রাজেন্দ্র কলেজের শহীদ মিনারে জেলা প্রশাসক সরদার সরাফত আলী পুষ্পমাল্য অর্পণ করেন। পরে পুলিশ বিভাগ, ফরিদপুর পৌরসভা, মুক্তিযোদ্ধা সংসদ, প্রথম আলো বন্ধুসভা, আওয়ামী লীগ, বিএনপি, সিপিবিসহ বিভিন্ন সামাজিক-সাংস্কৃতিক ও পেশাজীবী সংগঠনের পক্ষ থেকে শহীদ মিনারে ফুল দিয়ে শ্রদ্ধা জানানো হয়।পটুয়াখালী: প্রথম প্রহরে পৌরসভা চত্বরের কেন্দ্রীয় শহীদ মিনারে বিভিন্ন রাজনৈতিক, সামাজিক সংগঠনসহ সর্বস্তরের মানুষ পুষ্পস্তবক অর্পণ করে। সকালে প্রথম আলো বন্ধুসভা শোভাযাত্রা করে শহীদ মিনারে ফুল দেয়। মসজিদ, মন্দির, গির্জাসহ বিভিন্ন উপাসনালয়ে ভাষাশহীদদের আত্মার শান্তি কামনা করে প্রার্থনা করা হয়। পটুয়াখালী বিজ্ঞান ও প্রযুক্তি বিশ্ববিদ্যালয়ের পক্ষ থেকেও রাতের প্রথম প্রহরে কেন্দ্রীয় শহীদ মিনারে ফুল দেওয়া হয়।নড়াইল: প্রথম প্রহরে জেলা প্রশাসন, মুক্তিযোদ্ধা, রাজনৈতিক দল ও বিভিন্ন সামাজিক-সাংস্কৃতিক সংগঠন নড়াইল শিল্পকলা একাডেমী চত্বরের শহীদ মিনারে পুষ্পমাল্য অর্পণ করে। বেলা ১১টায় শিল্পকলা একাডেমী মিলনায়তনে শিশু-কিশোরদের চিত্রাঙ্কন প্রতিযোগিতা হয়।চুয়াডাঙ্গা: রাত ১২টা ১ মিনিটে কেন্দ্রীয় শহীদ মিনারে পুষ্পমাল্য অর্পণের মধ্য দিয়ে ভাষাশহীদদের প্রতি শ্রদ্ধা নিবেদন শুরু হয়। জেলা প্রশাসন, পুলিশ বিভাগ, পৌরসভা, চুয়াডাঙ্গা প্রেসক্লাব, জেলা লোকমোর্চাসহ বিভিন্ন রাজনৈতিক দল ও সামাজিক-সাংস্কৃতিক সংগঠনের পক্ষ থেকে ফুল দেওয়া হয়। চুয়াডাঙ্গা প্রেসক্লাব, বাংলাদেশ সাংবাদিক সমিতি চুয়াডাঙ্গা ইউনিট ও সাহিত্য পরিষদ চিত্রাঙ্কন ও সুন্দর হাতের লেখা প্রতিযোগিতার আয়োজন করে।বরিশাল: ২৭টি সংগঠনের জোট বরিশাল সাংস্কৃতিক সংগঠন সমন্বয় পরিষদের আয়োজনে একুশের প্রথম প্রহরে বরিশাল কেন্দ্রীয় শহীদ মিনারে ফুল দিয়ে শ্রদ্ধা জানিয়ে কর্মসূচি শুরু হয়। শ্রদ্ধা নিবেদনের পাশাপাশি শহীদ মিনার প্রাঙ্গণে চলে রক্তদান কর্মসূচি। বেলা তিনটায় বরিশাল কেন্দ্রীয় শহীদ মিনারে আয়োজন করা হয় চিত্রাঙ্কন প্রতিযোগিতার। সন্ধ্যায় আলোচনা সভা, আবৃত্তি, সংগীতানুষ্ঠান, নৃত্য ও নাটক মঞ্চস্থ করা হয়।কুষ্টিয়া: ভাষাশহীদদের প্রতি কুষ্টিয়ার কেন্দ্রীয় শহীদ মিনারে ফুল দিয়ে শ্রদ্ধা জানান জেলা প্রশাসক সৈয়দ বেলাল হোসেন ও পুলিশ সুপার প্রলয় চিসিম। রাজনৈতিক দল, মুক্তিযোদ্ধা, শিক্ষাপ্রতিষ্ঠান, পেশাজীবী ও সাংস্কৃতিক সংগঠনের পক্ষ থেকেও পুষ্পার্ঘ্য অর্পণ করা হয়। সকালে প্রথম আলো বন্ধুসভা ফুল দিয়ে শ্রদ্ধা জানায়। দুপুরে শহীদ মিনারের সামনে তিন দিনব্যাপী বইমেলার উদ্বোধন করা হয়। বিকেলে শহীদ মিনারের বেদিতে আবৃত্তি, আলোচনা সভা ও সাংস্কৃতিক অনুষ্ঠান হয়। ইসলামী বিশ্ববিদ্যালয়েও বিভিন্ন কর্মসূচি পালন করা হয়।বাগেরহাট: রাত ১২টা ১ মিনিটে বাগেরহাট কেন্দ্রীয় শহীদ মিনারে জাতীয় সংগীত পরিবেশন ও ১ মিনিট নীরবতা পালনের মধ্য দিয়ে কর্মসূচি শুরু হয়। এ সময় আওয়ামী লীগসহ বিভিন্ন রাজনৈতিক দল ও তাদের অঙ্গসংগঠন, জেলা প্রশাসক, শিক্ষাপ্রতিষ্ঠান, প্রথম আলো বন্ধুসভা ও সামাজিক-সাংস্কৃতিক সংগঠনের পক্ষ থেকে শহীদ মিনারে ফুল দেওয়া হয়।মেহেরপুর: একুশের প্রথম প্রহরে মেহেরপুর শহীদ শামসুজ্জোহা পার্কে কেন্দ্রীয় শহীদ মিনারের বেদিতে ফুল দিয়ে শ্রদ্ধা জানান স্থানীয় সাংসদ ফরহাদ হোসেন, জেলা ও দায়রা জজ রবিউল হোসেন, জেলা প্রশাসক মাহমুদ হোসেন, পুলিশ সুপার হামিদুল আলম। পরে আওয়ামী লীগ, বিএনপি, জেলা পরিষদ, পৌর মেয়র, গণপূর্ত বিভাগসহ বিভিন্ন সংগঠনের পক্ষ থেকে ফুল দেওয়া হয়।
