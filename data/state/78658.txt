
চাঁদপুরের মতলব দক্ষিণ উপজেলায় পূর্বশত্রুতার জেরে মসজিদের এক ইমামকে পিটিয়ে আহত করেছে তাঁর প্রতিপক্ষ। গতকাল বুধবার সকালে উপজেলার উপাদী উত্তর গ্রামে এ ঘটনা ঘটে।
আহত ওই ইমামের নাম মো. লেয়াকত হোসেন (৩০)। তাঁর বাড়ি মতলব উত্তর উপজেলার দক্ষিণ ফতেপুর গ্রামে। লেয়াকত মতলব দক্ষিণ উপজেলার উপাদী উত্তর গ্রামে একটি জামে মসজিদে চার-পাঁচ মাস ধরে ইমামতি করছেন।
উপাদী উত্তর গ্রামের তিনজন বাসিন্দা বলেন, গত শুক্রবার সন্ধ্যায় লেয়াকত হোসেন মসজিদে নামাজ পড়াচ্ছিলেন। সে সময় মসজিদের পাশের ফকিরবাড়ির লোকজন জোরে মাইক বাজাচ্ছিলেন। এতে মুসল্লিদের নামাজে ব্যাঘাত ঘটে। নামাজ শেষে ইমামসহ মুসল্লিরা ওই বাড়িতে গিয়ে মাইক বন্ধ করে দেন। এতে ইমামের ওপর ক্ষিপ্ত হন ওই বাড়ির মো. বাদশা (২৩)। এ নিয়ে তাঁদের মধ্যে কথা-কাটাকাটি হয়।
প্রত্যক্ষদর্শী সূত্রে জানা গেছে, গতকাল সকাল সাড়ে আটটায় লেয়াকত মসজিদের কাছে দাঁড়িয়ে ছিলেন। এ সময় তাঁকে লাঠি দিয়ে পেটাতে থাকেন বাদশা। তাঁর চিৎকারে আশপাশের লোকজন এগিয়ে এলে বাদশা পালিয়ে যান। সেখান থেকে উদ্ধার করে গ্রামের লোকজন তাঁকেন উপজেলা স্বাস্থ্য কমপ্লেক্সে ভর্তি করেন।
উপজেলা স্বাস্থ্য ও পরিবার পরিকল্পনা কর্মকর্তা এ কে এম মাহাবুবুর রহমান বলেন, লেয়াকতের অবস্থা আশঙ্কাজনক। মাথার জখম গুরুতর।
এ ব্যাপারে কথা বলার জন্য মো. বাদশার মুঠোফোনে কল করা হলে তা বন্ধ পাওয়া যায়। তাঁর পরিবারের সঙ্গেও যোগাযোগ করা সম্ভব হয়নি।
 
