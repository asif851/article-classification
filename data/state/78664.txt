
ঈদে যাতায়াতের সুবিধার্থে পাঁচ জোড়া বিশেষ ট্রেন চালুর উদ্যোগ নিয়েছে বাংলাদেশ রেলওয়ে। বিশেষ ট্রেনগুলো ঈদের তিন দিন আগে এবং ঈদের পরের দিন থেকে পাঁচ দিন চলবে।
বাংলাদেশ রেলওয়ের মহাপরিচালক মো. তাফাজ্জল হোসেন বার্তা সংস্থা বাসসকে জানান, পাঁচ জোড়া বিশেষ ট্রেনের মধ্যে চট্টগ্রাম ও চাঁদপুর রুটে দুই জোড়া এবং ঢাকা-দেওয়ানগঞ্জ, ঢাকা-পার্বতীপুর ও ঢাকা-খুলনা রুটে এক জোড়া করে চলাচল করবে।তাফাজ্জল হোসেন আরও জানান, বিশেষ ট্রেন চালানোর জন্য বাংলাদেশ রেলওয়ের পাহাড়তলী ও সৈয়দপুর কারখানায় ১৬৬টি কোচ মেরামত ও সংস্কার করা হচ্ছে।বাংলাদেশ রেলওয়ের অতিরিক্ত মহাপরিচালক (আরএস) মো. খলিলুর রহমান বাসসকে জানান, গত বছরের হরতাল ও অবরোধে পুড়ে যাওয়া ও ক্ষতিগ্রস্ত কোচগুলোর মেরামত ও সংস্কারের কাজ চলছে।খলিলুর রহমান জানান, মোট ১৬৬টি কোচের মধ্যে ৬১টি ব্রডগেজ এবং ১০৫টি মিটারগেজ কোচ রয়েছে। এগুলোর পুরোপুরি মেরামত ও সংস্কারের পর ঈদের সময় যাত্রীবাহী ট্রেনে অতিরিক্ত কোচ হিসেবে সংযোজন করা হবে। এ ছাড়া বিশেষ ট্রেনও চালানো হবে।বাংলাদেশ রেলওয়ের মহাপরিচালক জানান, পবিত্র ঈদুল ফিতর উপলক্ষে ২০ জুলাই থেকে ট্রেনের অগ্রিম টিকিট বিক্রি শুরু হবে। ঢাকা, চট্টগ্রাম, সিলেট, রংপুর, দিনাজপুর, রাজশাহী ও খুলনাসহ গুরুত্বপূর্ণ স্টেশন থেকে অগ্রিম টিকিট বিক্রি করা হবে।
