
মা ও তাঁর সন্তানকে রাজধানীর জাতীয় প্রেসক্লাবের সামনে নামিয়ে প্রাইভেট কার ছিনিয়ে নিয়ে গেছে দুর্বৃত্তরা। গতকাল শনিবার মধ্যরাতে দুর্বৃত্তরা কলাবাগানের রাসেল স্কয়ার-সংলগ্ন লাজ ফার্মা ওষুধের দোকানের সামনে থাকা একটি গাড়িতে উঠে পড়ে। তারা ওই গাড়িতে বসা গৃহবধূ ফাতেমা তুজ জোহরা ও তাঁর চার বছরের শিশুসহ গাড়িটি চালিয়ে নিয়ে যায়। প্রত্যক্ষদর্শীরা জানান, রাত ১২টার দিকে লাজ ফার্মার সামনে ফাতেমা তাঁর শিশুসন্তানকে নিয়ে গাড়িতে বসে ছিলেন। স্বামী ওসামা ইসলাম ওষুধ কিনতে গিয়েছিলেন দোকানে। এ সময় হঠাৎ দুই দুর্বৃত্ত এসে গাড়ির দরজা খুলে চালকের আসন ও এর পাশে বসে। তারা গাড়িতে উঠেই চালাতে শুরু করে। ওসামা ইসলাম ওষুধ কিনে এসে দেখেন, তাঁর স্ত্রী ও সন্তানকে নিয়ে যাচ্ছে দুর্বৃত্তরা। খবর পেয়ে পুলিশ কর্মকর্তারা ঘটনাস্থল ও ওসামার বাসায় যান। ওসামা ইসলাম গাড়ি আমদানির ব্যবসার সঙ্গে জড়িত। ওসামা ইসলাম প্রথম আলোকে বলেন, তিনি স্ত্রী ও সন্তানকে ফিরে পেতে বিভিন্ন স্থানে যোগাযোগ করেছেন। নিরুপায় হয়ে একপর্যায়ে তাঁর ধানমন্ডির ৪ নম্বর সড়কের বাসায় চলে যান। আধা ঘণ্টা পর সন্তানকে নিয়ে তাঁর স্ত্রী বাসায় ফেরেন। এ সময় তিনি স্ত্রীর কাছে সব ঘটনা শোনেন। স্ত্রী তাঁকে জানান, দুর্বৃত্তরা তাঁর হাত থেকে সোনার বালা ছিনিয়ে নিয়ে প্রেসক্লাবের সামনে নামিয়ে দেয়। এর আগে দুর্বৃত্তরা হুমকি দেয়, চিৎকার দিলে গুলি করে মেরে ফেলা হবে। পরে তাঁর স্ত্রী রিকশা নিয়ে বাসায় ফিরে আসেন। ধানমন্ডির বাসায় গেলে ওসামা ইসলাম জানান, ছিনতাইকারীরা এ ঘটনা ঘটিয়েছে। রমনা অঞ্চলের সহকারী পুলিশ কমিশনার এস এম শিবলী নোমান বলেন, প্রাথমিকভাবে ঘটনাটি ছিনতাই বলে মনে হচ্ছে। রাজধানীর বিভিন্ন সড়কে নিরাপত্তাচৌকি বসিয়ে ছিনতাই হওয়া গাড়ি আটকে তল্লাশি চালানো হচ্ছে।
