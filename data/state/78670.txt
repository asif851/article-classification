
বাংলাদেশ আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেছেন, ‘আমরা যান্ত্রিক, উচ্চাভিলাষী আর কর্মজীবনে ব্যস্ত। তাই সন্তানকে সময় দিতে পারছি না। সময় এসেছে সন্তানের প্রতি অভিভাবকদের খেয়াল রাখার।’
আজ বুধবার দুপুর সাড়ে ১২টার দিকে রাজধানীর খামারবাড়িতে কৃষিবিদ ইনস্টিটিউট বাংলাদেশের থ্রিডি সেমিনার হলে এক রিপোর্ট প্রকাশ ও সনদ প্রদান অনুষ্ঠানে তিনি এ কথা বলেন।
মোটিভেট অ্যান্ড অর্গানাইজ ভলান্টারি এনগেজমেন্ট (মুভ) ফাউন্ডেশন নামে তরুণদের একটি সংগঠন ‘সহনশীলতা, শ্রদ্ধাবোধ ও শান্তি’ শীর্ষক এক কর্মশালার আয়োজন করে। শেষে রিপোর্ট প্রকাশ ও কর্মশালায় অংশগ্রহণকারী প্রত্যেককে সনদ দেওয়া হয়।
অনুষ্ঠানে প্রধান অতিথির বক্তব্যে মাহবুব উল আলম হানিফ সন্তান যাতে বিপথে না যায়, সে জন্য পরিবারকে অগ্রণী ভূমিকা রাখার আহ্বান জানান। বলেন, মানুষের মতো মানুষ হতে হলে পরিবারকে এগিয়ে আসতে হবে। ঘরে যদি সুশিক্ষা না থাকে, সন্তানেরা মানুষ হবে না। তিনি জঙ্গিবাদ ইস্যুতে সবাইকে ঐক্যবদ্ধভাবে কাজ করার আহ্বান জানান।
মুভ ফাউন্ডেশন গত আগস্ট ও সেপ্টেম্বরে ছয়টি কর্মশালার মধ্য দিয়ে ১২৪ জন তরুণ-তরুণীকে প্রশিক্ষণ দেয়। এই প্রশিক্ষণে ৬১ জন ছিল বিভিন্ন সরকারি-বেসরকারি বিশ্ববিদ্যালয়ের শিক্ষার্থী। আর বাকি ৬৩ জন ছিল বিভিন্ন মাদ্রাসার শিক্ষার্থী।
এই কর্মশালায় দলগতভাবে তাঁদের সমাজে বাক্‌স্বাধীনতা, সহনশীলতা, অন্যের প্রতি শ্রদ্ধাবোধ, অন্যকে আঘাত না করে মতামত প্রকাশ করা, শান্তি প্রতিষ্ঠায় করণীয় এবং দ্বন্দ্ব মোকাবিলা ও সমাধানের প্রশিক্ষণ দেওয়া হয়। দুই মাসব্যাপী কর্মশালা শেষে ফলাফল নিয়ে ‘বাংলাদেশে সহিংস চরমপন্থা প্রতিহত : তরুণদের প্রেক্ষাপট’ (Countering Violent Extrimism in Bangladesh : Youth Perspective) শীর্ষক একটি রিপোর্ট প্রকাশ করা হয়। এ ছাড়া কর্মশালায় অংশগ্রহণকারী প্রত্যেককে সনদ দেওয়া হয়।
অনুষ্ঠানে বাংলাদেশে নিযুক্ত জার্মানির রাষ্ট্রদূত থমাস প্রিনজ, ইসলামী ঐক্যজোট বাংলাদেশের মহাসচিব মুফতি মো. ফয়েজুল্লাহ, মুভ ফাউন্ডেশন অনারারি সভাপতি এ বি এম রাশেদুল হাসান, মুভ ফাউন্ডেশনের প্রেসিডেন্ট সাইফুল হক তুষার প্রমুখ বক্তব্য দেন।
