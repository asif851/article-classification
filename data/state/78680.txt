
চট্টগ্রামের হাটহাজারীতে একটি মন্দিরে প্রতিমার হাত ভেঙে সোনার বালা চুরির ঘটনা ঘটেছে। উপজেলার চৌধুরীহাট এলাকার দশ মহাবিদ্যা মাতৃমন্দিরে গত সোমবার রাত থেকে মঙ্গলবার সকালের মধ্যে এ ঘটনা ঘটে। স্থানীয় বাসিন্দা বিজয় সরকারের পারিবারিক মন্দিরএটি। পুলিশ ঘটনাস্থল পরিদর্শন করেছে।বিজয় সরকার প্রথম আলোকে বলেন, মন্দিরে রাতে কেউ থাকেন না। মঙ্গলবার সকালে সেবায়েত দেখতে পান, মন্দিরের দরজার তালা ভাঙা, প্রতিমার হাত ভেঙে দুই ভরি ওজনের দুটি সোনার বালা, ১০ হাজার টাকা ভর্তি একটি দানবাক্স, ১৭টি শাড়ি ও দুটি শালগ্রাম শিলা কে বা কারা নিয়ে গেছে। পরে পুলিশকে খবর দেওয়া হয়। এ ঘটনায় মন্দিরের সেবায়েত দুলাল কান্তি দে বাদী হয়ে মঙ্গলবার রাতে হাটহাজারী থানায় অজ্ঞাতপরিচয় ব্যক্তিদের বিরুদ্ধে চুরির মামলা করেছেন।হাটহাজারী উপজেলা পূজা উদ্যাপন পরিষদের সাধারণ সম্পাদক রিমন মুহুরী বলেন, প্রাথমিকভাবে এটি চুরির ঘটনা মনে হচ্ছে। প্রতিমার হাতে স্বর্ণালংকার রয়েছে নিশ্চিত হয়ে সেখানে ঢুকেছে চোর।হাটহাজারী থানার ভারপ্রাপ্ত কর্মকর্তা (ওসি) বেলাল উদ্দিন মো. জাহাঙ্গীর গতকাল রাতে মুঠোফোনে প্রথম আলোকে বলেন, মন্দিরে চুরির ঘটনায় থানায় মামলা হয়েছে। জড়িত ব্যক্তিদের গ্রেপ্তারে অভিযান চলছে।
