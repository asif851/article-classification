
দলীয় কোন্দলের জেরে যশোরের ঝিকরগাছায় খুন হওয়া ছাত্রলীগ কর্মী মিলন হোসেনের (২৬) লাশ নিয়ে মিছিল হয়েছে। যশোর-২ আসনের সংসদ সদস্য মনিরুল ইসলামের নেতৃত্বে আজ রোববার দুপুরে ঝিকরগাছা পৌর শহরে এই বিক্ষোভ মিছিল হয়। মিছিল থেকে খুনিদের অবিলম্বে আটক করে শাস্তির দাবি জানানো হয়েছে।
বিজয় দিবসের অনুষ্ঠান থেকে বাড়িতে ফেরার পথে গতকাল শনিবার দুপুরে পৌরসভার কৃষ্ণনগর এলাকার পূজামণ্ডপের পাশে সন্ত্রাসীদের ছুরিকাঘাতে মিলন হোসেন গুরুতর আহত হন। হাসপাতালে চিকিৎসাধীন অবস্থায় পরে তিনি মারা যান। নিহত মিলন ঝিকরগাছা পৌরসভার কাটাখাল গ্রামের আলম হোসেনের ছেলে।
যশোর জেনারেল হাসপাতালে ময়নাতদন্ত শেষে আজ রোববার দুপুর ১২টার দিকে পরিবারের সদস্যদের কাছে লাশ হস্তান্তর করা হয়। লাশ ঝিকরগাছায় পৌঁছালে দলীয় নেতা-কর্মীরা খুনিদের আটক ও শাস্তির দাবিতে স্লোগান দিতে থাকে। পরে উপজেলা মোড় থেকে লাশ নিয়ে মিছিল বের হয়। মিছিলটি থানার মোড়ে গিয়ে শেষ হয়। সংসদ সদস্য মনিরুল ইসলাম ছাড়াও এই মিছিলে আরও উপস্থিত ছিলেন উপজেলা আওয়ামী লীগের সভাপতি জাহাঙ্গীর আলম, সাধারণ সম্পাদক মূসা মাহমুদ প্রমুখ।
মিছিল শেষে উপজেলার কাটাখাল ঈদগাহ মাঠে জানাজা শেষে পারিবারিক কবরস্থানে মিলনের লাশ দাফন করা হয়। এদিকে এ ঘটনায় এখনো পর্যন্ত পুলিশ কাউকে আটক করতে পারেনি। কোনো মামলাও হয়নি।
স্থানীয়রা বলছেন, ঝিকরগাছায় আওয়ামী লীগ দুই ভাগে বিভক্ত। এক অংশের নেতৃত্বে মনিরুল ইসলাম ও সাধারণ সম্পাদক মূসা মাহমুদ এবং অপর অংশের নেতৃত্বে আছেন যুগ্ম সম্পাদক মনিরুল ইসলাম। নিহত মিলন ছিলেন সংসদ সদস্য মনিরুল ইসলামের অনুসারী।
উপজেলার ভারপ্রাপ্ত কর্মকর্তা (ওসি) আবু সালেহ মোহম্মদ মাসুদ করিম প্রথম আলোকে বলেন, ‘দলীয় কোন্দলে মিলন হোসেন খুন হয়েছেন। কয়েকজনের বিষয়ে প্রাথমিকভাবে তথ্য-প্রমাণ পেয়েছি। তদন্তের স্বার্থে তাঁদের নাম প্রকাশ করছি না। তাঁরা পলাতক রয়েছেন। হত্যাকাণ্ডের বিষয়ে এখনো মামলা হয়নি। আশা করছি, শিগগিরই আমরা ভালো খবর দিতে পারব।’
