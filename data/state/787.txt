

ভারপ্রাপ্ত উপাচার্যের অপসারণ, চাকরিচ্যুত শিক্ষকদের পুনর্বহাল এবং শিক্ষার্থীদের প্রতিশ্রুতি দেওয়া বিভিন্ন সুযোগ-সুবিধা বাস্তবায়নের দাবিতে সাউথইস্ট ইউনিভার্সিটির বনানী শাখার শিক্ষার্থীরা বিশ্ববিদ্যালয়ের সামনে বিক্ষোভ করছেন। আজ সোমবার সকাল নয়টা থেকে তিন দফা দাবিতে বিশ্ববিদ্যালয়ের সামনের সড়কে তাঁরা অবস্থান নেন।

শিক্ষার্থীদের পক্ষ থেকে বিবিএর চতুর্থ বর্ষের ছাত্র শাহরিয়ার রাজু বলেন, ভারপ্রাপ্ত উপাচার্য এ এন এম মেশকাত উদ্দিনের পিএইচডি ডিগ্রি ভুয়া। এরপর পদোন্নতি দিতে হবে এমন ১২ জন শিক্ষককে এক সপ্তাহের মধ্যে চাকরিচ্যুত করা হয়। ফলে তাঁদের এখন গেস্ট টিচার দিয়ে ক্লাস করতে হয়। এ ছাড়া ভর্তির সময় তাঁদের যেসব সুযোগ-সুবিধার (ক্যানটিন, ওয়াইফাই, কম্পিউটার ল্যাব) কথা বলা হয়েছিল, তা এখনো দেওয়া হয়নি। তাই নয় মাস ধরে দায়িত্বে থাকা উপাচার্যের অপসারণ ও চাকরিচ্যুত শিক্ষকদের পুনর্বহাল এবং শিক্ষার্থীদের প্রতিশ্রুতি দেওয়া বিভিন্ন সুযোগ-সুবিধা বাস্তবায়নের দাবিতে আজকের এ বিক্ষোভ।
দুপুর সাড়ে ১২টার দিকে বিশ্ববিদ্যালয়ের রেজিস্ট্রার মেজর জেনারেল (অব.) ফখরুদ্দিন আহমেদ আন্দোলনরত শিক্ষার্থীদের সামনে এসে তাঁদের প্রতিশ্রুতি দেওয়া সব সুযোগ-সুবিধার দাবি এক মাসের মধ্য বাস্তবায়নের আশ্বাস দেন। এ সময় শিক্ষার্থীরা হাততালি দিয়ে স্বাগত জানান। তবে অন্য দুই দাবিতেও তাঁরা অনড়।  চাকরিচ্যুত এক শিক্ষক স্কুল অব বিজনেস স্টাডিজের লেকচারার রাবেয়া সুলতানা। তিনি বলেন, বিশ্ববিদ্যালয়ের ভিসির অফিস থেকে তাঁকে ডেকে একপাশে পদত্যাগপত্র ও অন্যপাশে দায়িত্ব থেকে অব্যাহতির চিঠি দিয়ে জানতে চাওয়া হয়, তিনি কোনটি চান। তাঁকে ঘটনার পেছনের কারণ কী, বলা হয়নি বা কোনো নোটিশও দেওয়া হয়নি। অব্যাহতির চিঠিতে লিখা ছিল, দক্ষতায় ঘাটতির কারণে তাঁকে দায়িত্ব থেকে অব্যাহতি দেওয়া হয়।
বিশ্ববিদ্যালয়ের আরেকজন শিক্ষক নাম না প্রকাশের শর্তে বলেন, তাঁর সঙ্গেও একই ধরনের ঘটনা ঘটেছে। ১০ বছর ধরে তিনি সেখানে শিক্ষকতা করেন। এ বিষয়ে বিশ্ববিদ্যালয়ের বোর্ড অব ট্রাস্টিজের পক্ষ থেকে বলা হয়েছে, এটা তাদের সিদ্ধান্ত এসব অভিযোগের বিষয়ে জানতে চাইলে রেজিস্ট্রার ফখরুদ্দিন আহমেদ বলেন, উপাচার্যের বিষয়ে যে অভিযোগ, তা নিয়ে মামলা হয়েছিল, তা খারিজ হয়ে গেছে। এই অভিযোগ মিথ্যা। আর ২০ শিক্ষককে বরখাস্তের বিষয়টি অসত্য। রিসার্চ পেপারের কপি, শিক্ষার্থীদের বিদেশে পাঠানোর কথা বলে টাকা আদায়—এসব অভিযোগে ৭ শিক্ষককে বরখাস্ত করা হয়েছে।শিক্ষার্থীদের বিক্ষোভ ও অভিযোগের বিষয়ে ভারপ্রাপ্ত উপাচার্য এ এন এম মেশকাত উদ্দিন বলেন, পিএইচডি ডিগ্রি বিষয়ে নর্থসাউথ বিশ্ববিদ্যালয়ের উপাচর্যের সঙ্গে ভুল বোঝাবুঝি হয়েছিল। পরে আদালতের মাধ্যমে সেটি মিটমাট হয়ে যায়।
 গণহারে শিক্ষক বহিষ্কারের বিষয়ে উপাচার্য মেশকাত উদ্দিন বলেন, বিশ্ববিদ্যালয়ে ‘কমপিটেন্সি অ্যাসেসমেন্ট অব এক্সিসটিং টিচারস’ নামে একটি মূল্যায়ন চলছে। এই মূল্যায়নে কিছু শিক্ষক বাদ পড়েছেন। কাউকে অন্যায্যভাবে বাদ দেওয়া হয়নি।    
