
চট্টগ্রামের সীতাকুণ্ড উপজেলায় অ্যাম্বুলেন্স একটি গাড়িকে ধাক্কা দেওয়ার ঘটনায় ক্যানসারের রোগীসহ দুজন নিহত হয়েছেন। আহত চারজন। আজ বৃহস্পতিবার ভোররাত সাড়ে চারটার দিকে ঢাকা-চট্টগ্রাম মহাসড়কে এ দুর্ঘটনা ঘটে।
দুর্ঘটনায় নিহত হন অ্যাম্বুলেন্সে থাকা ক্যানসারে আক্রান্ত মো. আক্কাছ মিয়া (৬৫) ও অ্যাম্বুলেন্স চালক মো. সানাউল্ল্যাহ (৩৪)। আক্কাছ মিয়া চট্টগ্রাম নগরের আগ্রাবাদ এলাকার বাসিন্দা ও সানাউল্লাহ পটুয়াখালী সদর থানার ইটবাড়িয়া গ্রামের বাসিন্দা।
দুর্ঘটনায় আহত আক্কাছের স্ত্রী রানী বেগম (৫৮), ছেলে মো. জাহিদ (২৭), আরেক এলাকার বাসিন্দা হালিমা বেগম (৪৫) ও কুমিল্লার বরুড়া উপজেলার বাসিন্দা আবদুল কাদেরের ছেলে মো. ইসমাইল (২২)। সীতাকুণ্ড ফায়ার সার্ভিসের সদস্যরা আহত ব্যক্তিদের উদ্ধার করে প্রথমে সীতাকুণ্ড স্বাস্থ্য কমপ্লেক্স ও পরে চট্টগ্রাম মেডিকেল কলেজ হাসপাতালে ভর্তি করেন।
সীতাকুণ্ড ফায়ার সার্ভিসের স্টেশন কর্মকর্তা ওয়াসি আজাদ প্রথম আলোকে বলেন, ঢাকার ক্যানসার হাসপাতাল থেকে রোগী নিয়ে অ্যাম্বুলেন্সটি চট্টগ্রাম নগরের দিকে যাচ্ছিল। ভোররাত সাড়ে চারটার দিকে অ্যাম্বুলেন্সটি বারৈয়ারঢালা ইউনিয়নের ছোট দারোগাহাট গ্লোবাল ওয়েল মিলের সামনে অজ্ঞাত একটি গাড়িকে ধাক্কা দেয়। এতে অ্যাম্বুলেন্সটির সামনের অংশ দুমড়ে-মুচড়ে যায়।
অ্যাম্বুলেন্সে থাকা চালকসহ ছয়জনকে উদ্ধার করে উপজেলা স্বাস্থ্য কমপ্লেক্সে নিয়ে যায় ফায়ার সার্ভিস। পরে হাসপাতালের কর্তব্যরত চিকিৎসক দুজনকে মৃত ঘোষণা করেন।
দুজন নিহত হওয়ার তথ্যের সত্যতা নিশ্চিত করেছেন উপজেলা স্বাস্থ্য কমপ্লেক্সের জরুরি বিভাগের কর্তব্যরত চিকিৎসক অলিউর রহমান। আহত চারজনকে চট্টগ্রাম মেডিকেল কলেজ হাসপাতালে পাঠানো হয়েছে বলেও জানান তিনি।
