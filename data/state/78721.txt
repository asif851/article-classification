
রাজধানীর কলাবাগানে জুলহাজ মান্নান ও মাহবুব তনয়কে কুপিয়ে হত্যার মামলায় গ্রেপ্তার নিষিদ্ধঘোষিত জঙ্গি সংগঠন আনসারুল্লাহ বাংলা টিমের এক সদস্যের ফের পাঁচ দিনের রিমান্ড মঞ্জুর করেছেন আদালত। আজ বৃহস্পতিবার ঢাকার অতিরিক্ত মহানগর হাকিম আলমগীর কবির এই রিমান্ড মঞ্জুর করেন। 
আনসারুল্লাহ বাংলা টিমের ওই সদস্যর নাম শরিফুল ইসলাম ওরফে কেরামত ওরফে শিহাব। এর আগেও তাঁকে এক দফা রিমান্ডে নেওয়া হয়েছিল। রিমান্ডে নেওয়ার আগে মামলার তদন্তকারী কর্মকর্তা গোয়েন্দা পুলিশের (ডিবি) পরিদর্শক বাহাউদ্দিন ফারুকী এই আসামিকে আদালতে হাজির করে ১০ দিনের রিমান্ড আবেদন করেন। শুনানি শেষে আদালত পাঁচ দিনের রিমান্ড মঞ্জুর করেন। রিমান্ড আবেদনে বলা হয়, এই আসামি আনসারুল্লাহ বাংলা টিমের সক্রিয় সদস্য এবং অস্ত্র সরবরাহকারী। এই ঘটনার মূল রহস্য উদ্‌ঘাটন ও পলাতক অপর আসামিদের গ্রেপ্তারের জন্য তাকে রিমান্ডে নিয়ে জিজ্ঞাসাবাদ করা জরুরি। এ ছাড়া আজ এই জোড়া খুনের প্রত্যক্ষদর্শী আলী আজগর ও আহাদুজ্জামানের জবানবন্দি রেকর্ড করার আবেদন করেছে পুলিশ। গত ২৫ এপ্রিল কলাবাগানে বাসায় ঢুকে জুলহাজ মান্নান ও তাঁর বন্ধু মাহবুব তনয়কে কুপিয়ে হত্যা করে দুর্বৃত্তরা। জুলহাজ যুক্তরাষ্ট্রের সাহায্য সংস্থা ইউএসএআইডিতে কর্মরত ছিলেন। সমকামীদের অধিকারবিষয়ক সাময়িকী ‘রূপবান’-এর সম্পাদনার সঙ্গে যুক্ত ছিলেন তিনি। তনয় মঞ্চনাটকের সঙ্গে যুক্ত ছিলেন। এ ঘটনায় নিহত জুলহাজ মান্নানের বড় ভাই মিনহাজ মান্নান বাদী হয়ে কলাবাগান থানায় অজ্ঞাত পাঁচ থেকে ছয়জনকে আসামি করে মামলা করেন।
