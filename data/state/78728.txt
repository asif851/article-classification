
ঢাকা-সিলেট মহাসড়কের হবিগঞ্জের মাধবপুর উপজেলার আন্দিউড়া এলাকায় গতকাল সোমবার ট্রাক ও মাইক্রোবাসের সংঘর্ষে এক স্কুলছাত্রসহ তিনজন নিহত হয়েছেন।নিহত ব্যক্তিরা হলেন সিলেটের বিয়ানীবাজার উপজেলার ফতেহপুর গ্রামের রুবেল আহমেদ (২২), একই গ্রামের এমরান হোসেন (২৪) ও কুমিল্লার দেবীদ্বার উপজেলার রুহুল আমিন (১৬)। রুহুল আমিন দশম শ্রেণীর ছাত্র ছিল।প্রত্যক্ষদর্শী ও শায়েস্তাগঞ্জ হাইওয়ে পুলিশ জানায়, গতকাল ভোর ছয়টার দিকে সিলেট থেকে ঢাকাগামী একটি মাইক্রোবাসের সঙ্গে আন্দিউড়া এলাকায় কুমিল্লা থেকে শায়েস্তাগঞ্জগামী একটি মাছভর্তি মিনি ট্রাকের মুখোমুখি সংঘর্ষ হয়। এতে ঘটনাস্থলেই মিনি ট্রাকের রুহুল আমিন ও মাইক্রোবাসের রুবেল আহমেদ নিহত হন। পরে গুরুতর আহত অবস্থায় মাইক্রোবাসের যাত্রী এমরানকে পাশের ব্রাহ্মণবাড়িয়া সদর জেলা হাসপাতালে নিয়ে যাওয়ার পথে তাঁর মৃত্যু হয়।ওই দুর্ঘটনায় রিহাদ, শিহাম, মোস্তফা, বাশার, বাছির ও অজ্ঞাত পরিচয় এক ব্যক্তি গুরুতর আহত হন।শায়েস্তাগঞ্জ হাইওয়ে থানার উপপরিদর্শক (এসআই) কামাল উদ্দিন জানান, এ ঘটনায় থানায় একটি অপমৃত্যুর মামলা হয়েছে।
