
হলি ফ্যামিলির চিকিৎসক শামারুখ মাহজাবীন হত্যা মামলায় গ্রেপ্তার হওয়া তাঁর স্বামী হুমায়ুন সুলতানের জামিন মঞ্জুর করে হাইকোর্টের দেওয়া আদেশ স্থগিত করেছেন আপিল বিভাগ।
প্রধান বিচারপতি সুরেন্দ্র কুমার সিনহার নেতৃত্বাধীন চার সদস্যের বেঞ্চ আজ সোমবার এ আদেশ দেন। একই সঙ্গে আদালত ১ এপ্রিলের মধ্যে লিভ টু আপিল করতে বলেছেন।ওই মামলায় ২ মার্চ যশোর-৫ আসনের সরকারদলীয় সাবেক সাংসদ খান টিপু সুলতানের ছেলে হুমায়ুন সুলতানের জামিন মঞ্জুর করেন হাইকোর্ট। এরপর ওই আদেশের স্থগিতাদেশ চেয়ে রাষ্ট্রপক্ষ চেম্বার বিচারপতির আদালতে আবেদন করে। ৪ মার্চ চেম্বার বিচারপতি বিষয়টি নিয়মিত বেঞ্চে শুনানির জন্য পাঠান। এরই ধারাবাহিকতায় আজ এ শুনানি হয়।আদালতে আসামিপক্ষে আইনজীবী ছিলেন মুনসুরুল হক চৌধুরী। রাষ্ট্রপক্ষে ছিলেন সহকারী অ্যাটর্নি জেনারেল সাধন কুমার বণিক। পরে সাধন কুমার বণিক বলেন, হুমায়ুনের জামিন স্থগিত হওয়ায় তিনি মুক্তি পাচ্ছেন না।
