
শরীয়তপুরে জেলা কারাগারের সামনে গত শুক্রবার কারারক্ষীদের সঙ্গে স্থানীয় লোকজনের সংঘর্ষের ঘটনা ঘটেছে। এতে চার কারারক্ষীসহ ছয়জন আহত হয়েছেন। আহত ব্যক্তিরা হলেন প্রধান কারারক্ষী সুজাউদ্দৌলা, কারারক্ষী শাহ আলম, ইয়াকুব আলী মোল্যা, গিয়াস উদ্দীন, শরীয়তপুর পৌরসভার ৫ নম্বর ওয়ার্ড কাউন্সিলর সিদ্দিকুর রহমান ব্যাপারী ও ঠিকাদার মজিবুর রহমান তালুকদার। কারা কর্তৃপক্ষ ও প্রত্যক্ষদর্শী সূত্রে জানা যায়, শুক্রবার বালুচোরা এলাকার শফিক কোতোয়াল ও মাসুদ কারাগারের কারারক্ষীদের ব্যারাকের সামনে থেকে পুদিনা পাতা আনতে যান। এ নিয়ে কারারক্ষীদের সঙ্গে তাঁদের কথা-কাটাকাটি হয়। সন্ধ্যায় সুজাউদ্দৌলা ও ইয়াকুব মোল্যা কারাগারের ফটকের বাইরে গেলে ওই ঘটনার জের ধরে স্থানীয় কয়েকজন তাঁদের ওপর হামলা চালায়। এ সময় সংঘর্ষের ঘটনা ঘটে। এ ব্যাপারে কারাধ্যক্ষ তারিকুল ইসলাম ১০ জনের বিরুদ্ধে থানায় মামলা করেছেন। সিদ্দিকুর রহমান ব্যাপারী বলেন, ‘ আমরা সমঝোতার জন্য গিয়েছিলাম। কিন্তু কারারক্ষীরা আমার ওপর হামলা করে। এখন হয়রানি করার জন্য মামলায় আসামি করা হয়েছে।’
