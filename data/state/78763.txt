
আসন্ন দুর্গাপূজার প্রতিমা বিসর্জন রাত আটটার মধ্যে সম্পন্ন করার নির্দেশ দেওয়া হয়েছে। এ ছাড়া মণ্ডপপ্রাঙ্গণে মেলা নিষিদ্ধ করা হয়েছে বলে জানিয়েছেন স্বরাষ্ট্রমন্ত্রী আসাদুজ্জামান খান কামাল। আজ রোববার স্বরাষ্ট্র মন্ত্রণালয়ে শারদীয় দুর্গোৎসবে আইনশৃঙ্খলা প্রস্তুতি নিয়ে এক বৈঠক এ সিদ্ধান্ত নেওয়া হয়। সভা শেষে স্বরাষ্ট্রমন্ত্রী সাংবাদিকদের এ কথা জানান। 
এ বছর দেশে ৩০ হাজার ৭৭টি পূজামণ্ডপে পূজার আয়োজন হয়েছে বলে সভায় উল্লেখ করা হয়। এসব মন্দিরে নিরাপত্তা দেওয়া হবে বলে জানান স্বরাষ্ট্রমন্ত্রী। এ বছর ঢাকা মহানগরীতে ২৩১টি পূজামণ্ডপ হবে। এর মধ্যে বড় আটটিতে বিশেষ নিরাপত্তা দেওয়া হবে। এ বছর পূজামণ্ডপে আইনশৃঙ্খলা বাহিনীর নিরাপত্তাব্যবস্থার সুবিধার কারণে আতশবাজি না ফোটানোর জন্য অনুরোধ করা হয়। স্বরাষ্ট্র মন্ত্রণালয়ের জনসংযোগ কর্মকর্তা মো. শরীফ মাহমুদ প্রথম আলোকে বলেন, পূজামণ্ডপে দুটি কমিটি করার জন্য আজকের বৈঠকে তাগিদ দেওয়া হয়। সেগুলো হলো সব ধর্মের মানুষের সমন্বয়ে একটি আইনশৃঙ্খলা কমিটি করা। আর দ্বিতীয়টি হলো ইভ টিজিং রোধে নারী স্বেচ্ছাসেবীদের দিয়ে কমিটি গঠন। আজকের সভায় উপস্থিত বাংলাদেশ পূজা উদ্‌যাপন পরিষদের সভাপতি জয়ন্ত সেন দীপু বলেন, ‘আটটার মধ্যে প্রতিমা বিসর্জনের অনুরোধ করা হয়েছে। তবে ইতিমধ্যে আমরা ১০টার মধ্যে বিসর্জন সম্পন্ন করার জন্য চিঠি দিয়েছি। স্থানীয় প্রশাসনের সঙ্গে যোগাযোগ করে যত তাড়াতাড়ি বিসর্জন সম্পন্ন করা যাবে, ততই ভালো হবে।’
