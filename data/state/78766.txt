
কেরানীগঞ্জে অবৈধ গ্যাস-সংযোগ বিচ্ছিন্ন করতে গিয়ে হামলার শিকার হয়েছেন তিতাস গ্যাস ট্রান্সমিশন অ্যান্ড ডিস্ট্রিবিউশন কোম্পানি লিমিটেডের কর্মকর্তারা। গতকাল বুধবার বিকেলে কেরানীগঞ্জ মডেল থানার মধ্যেরচর এলাকায় এ ঘটনা ঘটে।তিতাস সূত্রে জানা গেছে, মধ্যেরচর, বালুরচর, ঝাউচর ও আরশিনগর এলাকায় অবৈধ গ্যাস-সংযোগ রয়েছে—এমন সংবাদের ভিত্তিতে তিতাস কর্তৃপক্ষ ওই এলাকায় অভিযান চালায়। অভিযান চলাকালে দেখা যায়, চারটি গ্রামে এর আগে বিচ্ছিন্ন করা দুই ইঞ্চি বিতরণ লাইন এলাকাবাসী পুনঃস্থাপন করেছে। মধ্যেরচর এলাকা থেকে অবৈধ এ বিতরণ লাইন অপসারণ করতে গেলে শতাধিক এলাকাবাসী কর্মকর্তাদের ঘিরে ফেলে। এ সময় তারা দুই কর্মকর্তাকে শারীরিকভাবে লাঞ্ছিত করে। তাঁদের ব্যবহৃত একটি পিকআপ ও একটি মোটরসাইকেল ভাঙচুর করা হয়। পরে তিতাসের কর্মকর্তারা ওই স্থান ত্যাগ করেন।এ ঘটনায় তিতাসের জোন ৫ মেট্রো বিক্রয় বিভাগ-২-এর উপব্যবস্থাপক মো. ফয়জুল ইসলাম কেরানীগঞ্জ মডেল থানায় জিডি করেছেন।
