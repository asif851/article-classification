
প্রধানমন্ত্রী শেখ হাসিনা বলেছেন, মানুষের ভোগান্তি কমাতেই গুলিস্তান-যাত্রাবাড়ী উড়ালসড়কের (মেয়র মোহাম্মদ হানিফ ফ্লাইওভার) কাজ দ্রুত শেষ করা হয়েছে।আজ শুক্রবার বিকেলে রাজধানীর ওসমানী স্মৃতি মিলনায়তনে গুলিস্তান-যাত্রাবাড়ী উড়ালসড়ক (ফ্লাইওভার) উদ্বোধন উপলক্ষে এক অনুষ্ঠানে প্রধানমন্ত্রী এ কথা বলেন। অনুষ্ঠানে প্রধানমন্ত্রী তাঁর সরকারের আমলে তথ্যপ্রযুক্তি খাতে বিভিন্ন উন্নয়নের চিত্র তুলে ধরেন।প্রধানমন্ত্রী বলেন, ‘দেশের প্রতিটি জায়গায় উন্নয়নের ছোঁয়া লেগেছে। আমরা যে কথা বলি, সে কথা আমরা রাখি। ভবিষ্যতের জন্য ঢাকাসহ পুরো বাংলাদেশকে সবার বাসযোগ্য করা হবে। ঢাকাকে বাসপোযোগী করতে সরকারের আন্তরিকতার কোনো অভাব নেই।’উদ্বোধন:বেলা সাড়ে তিনটার দিকে প্রধানমন্ত্রী উড়ালসড়কের যাত্রাবাড়ী-কুতুবখালী প্রান্ত থেকে ফলক উন্মোচন করেন। প্রধানমন্ত্রী প্রথমেই গুলিস্তান পয়েন্ট থেকে গাড়িতে করে উড়ালসড়ক ব্যবহার করে কুতুবখালী প্রান্তে যান। ফলক উন্মোচন শেষে তিনি নিজে উড়ালসড়ক ব্যবহারের টোল দেন।উড়ালসড়কের নাম ‘মেয়র মোহাম্মদ হানিফ ফ্লাইওভার’। প্রথমবারের মতো সরকারি-বেসরকারি উদ্যোগে এটি নির্মাণে বিনিয়োগ করেছে ওরিয়ন ইনফ্রাস্ট্রাকচার লিমিটেড। এতে মোট ব্যয় হয়েছে দুই হাজার ১০৮ কোটি টাকা। ঢাকা সিটি করপোরেশনের তত্ত্বাবধানে এই উড়ালসড়ক নির্মিত হয়েছে। ২০১০ সালে এর নির্মাণকাজ শুরু হয়। উড়ালসড়কে ওঠার সময় টোল দিতে হবে না। নামার সময় সাতটি বেরোনোর পথে টোল দিতে হবে।
 
