
স্বাস্থ্য ও পরিবারকল্যাণমন্ত্রী মোহাম্মদ নাসিম বলেছেন, খালেদা জিয়ার শর্তের কোনো মূল্য নেই। প্রধানমন্ত্রী বলেছেন, নির্বাচন সংবিধান অনুযায়ী হবে। এ সরকারের অধীনে ডিসেম্বরেই তা হবে। এর কোনো বিকল্প নেই।
আজ রোববার বিকেলে সুনামগঞ্জে এক সমাবেশে প্রধান অতিথির বক্তব্যে তিনি এসব কথা বলেন।
জেলার ছাতক উপজেলার চেচান এলাকায় ভারত সরকারের অর্থায়নে নির্মাণাধীন একটি কমিউনিটি ক্লিনিকের ভিত্তিপ্রস্তর স্থাপন উপলক্ষে এ সমাবেশের আয়োজন করা হয়। উপজেলার দক্ষিণ খুরমা ইউনিয়ন পরিষদের প্রাঙ্গণের সমাবেশে বিশেষ অতিথি ছিলেন বাংলাদেশে নিযুক্ত ভারতের হাইকমিশনার হর্ষবর্ধন শ্রিংলা।
বিএনপির চেয়ারপারসন খালেদা জিয়াকে উদ্দেশ করে আওয়ামী লীগের প্রেসিডিয়াম সদস্য বলেন, ‘আপনার সঙ্গে প্রশাসন, পুলিশ, সেনাবাহিনী আছে বলছেন, তাহলে এত ভয় কিসের? ৮ ফেব্রুয়ারি আদালত যে রায় দেবেন, সেটা অবশ্যই মানতে হবে।’
মন্ত্রী এর আগে ছাতক উপজেলা স্বাস্থ্য কমপ্লেক্সকে ৩১ শয্যা থেকে ৫০ শয্যায় উন্নীত এবং স্থানীয় দোলারবাজার ইউনিয়ন স্বাস্থ্য কমপ্লেক্সের উদ্বোধন করেন।  সুনামগঞ্জের সিভিল সার্জন আশুতোষ দাশের সভাপতিত্বে সমাবেশে আরও বক্তব্য দেন সুনামগঞ্জ-৫ আসনের (ছাতক ও দোয়ারাবাজার) সাংসদ মুহিবুর রহমান মানিক, সুনামগঞ্জ-২ আসনের (দিরাই ও শাল্লা) সাংসদ জয়া সেনগুপ্তা, সুনামগঞ্জ-৪ আসনের (সুনামগঞ্জ ও বিশ্বম্ভরপুর) সাংসদ ফজলুর রহমান মিসবাহ প্রমুখ।
