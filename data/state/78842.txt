
নির্ধারিত সময়ের মধ্যে ঢাকা বিশ্ববিদ্যালয় ছাত্র সংসদ (ডাকসু) নির্বাচন অনুষ্ঠানে কেন নির্দেশ দেওয়া হবে না, তা জানতে চেয়ে রুল দিয়েছেন হাইকোর্ট।
এক রিট আবেদনের প্রাথমিক শুনানি নিয়ে বিচারপতি নাঈমা হায়দার ও বিচারপতি আবু তাহের মো. সাইফুর রহমানের সমন্বয়ে গঠিত হাইকোর্ট বেঞ্চ আজ রোববার এই রুল দেন। পাশাপাশি গত ২৬ বছরে ডাকসু নির্বাচন অনুষ্ঠানে নিষ্ক্রিয়তা কেন বেআইনি হবে না, তাও জানতে চাওয়া হয়েছে।
ডাকসুর সাবেক ভিপি, সাধারণ সম্পাদক ও একজন শিক্ষার্থীর করা এক রিটের শুনানি নিয়ে আজ আদালত রুল দেন। আদালতে রিটের পক্ষে শুনানিতে ছিলেন, আইনজীবী সুব্রত চৌধুরী। রাষ্ট্রপক্ষে ছিলেন, ডেপুটি অ্যাটর্নি জেনারেল মোখলেছুর রহমান।
শিক্ষাসচিব, ঢাকা বিশ্ববিদ্যালয়, ঢাকা বিশ্ববিদ্যালয়ের উপাচার্য, প্রক্টর, রেজিস্ট্রারসহ বিবাদীদের চার সপ্তাহের মধ্যে রুলের জবাব দিতে বলা হয়েছে।
গত বৃহস্পতিবার ডাকসুর সাবেক ভিপি সুলতান মোহাম্মদ মনসুর আহমাদ, সাধারণ সম্পাদক মোশতাক হোসাইন, বর্তমান শিক্ষার্থী জাফরুল হাসান নাদিম রিটটি করেন।
ঢাকা বিশ্ববিদ্যালয়ে দুই দশকেরও বেশি সময় ডাকসু নির্বাচন হয়নি।
