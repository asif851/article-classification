
বগুড়া শহরের নিউমার্কেটে স্বর্ণের দোকানে ঢুকে মালিককে গুলি করে স্বর্ণালংকার লুট করেছে দুর্বৃত্তরা। এ সময় ককটেল বিস্ফোরণে আরও দুজন আহত হয়েছেন। এ ঘটনায় একজনকে আটক করা হয়েছে। আজ শনিবার সন্ধ্যার পরপর এ ঘটনা ঘটে।
বগুড়ার পুলিশ সুপার মো. আসাদুজ্জামান প্রথম আলোকে বলেন, লুণ্ঠিত মালামালসহ একজনকে আটক করা হয়েছে। জিজ্ঞাসাবাদে নিশ্চিত হওয়া যাবে এটা ডাকাতি নাকি উগ্রবাদী কোনো গোষ্ঠীর কাজ।
নিউমার্কেটের আল্-হাসান জুয়েলার্সের ব্যবস্থাপক শফিকুল ইসলাম বলেন, ‘সন্ধ্যার পর হঠাৎ করে আগ্নেয়াস্ত্র হাতে ছয়–সাতজন যুবক দোকানে প্রবেশ করে। দোকানে ঢুকেই তারা মুখোশ পরে নেয়। তাদের একজন দোকানমালিক গুলজার রহমানের পায়ে গুলি করে। এ সময় আমাকেসহ দোকানের অন্য তিনজন কর্মচারীকে অস্ত্রের মুখে বাইরে বের করে দেওয়া হয়। অন্য আরেকটি দল তখন বাইরে আতঙ্ক সৃষ্টির জন্য বোমা ফাটাচ্ছিল।’
গুলজার রহমানের ভাষ্যমতে, ডান পায়ে গুলি করার পর তিনি লুটিয়ে পড়েন। এ সময় ডাকাতেরা সিন্দুক খুলে দিতে নির্দেশ দেয়। সিন্দুক খুলে দেওয়া হলে প্রায় ৫০০ ভরি স্বর্ণালংকার বস্তায় ভরে। দোকানের শো কেস ভাঙচুর করে সেখানে সাজিয়ে রাখা আরও ১০০ ভরির মতো স্বর্ণালংকারও লুট করে। এরপর সিসি টিভির হার্ডডিস্ক খুলে নিয়ে পালিয়ে যায়।
দুর্বৃত্তদের হামলায় গুলজার রহমান ছাড়াও জাকির হোসেন ও আনোয়ার আলী নামের দুই পথচারী আহত হন। তিনজনকেই বগুড়ার শহীদ জিয়াউর রহমান মেডিকেল কলেজ হাসপাতালে ভর্তি করা হয়েছে।
বগুড়া সদর থানার ভারপ্রাপ্ত কর্মকর্তা (ওসি) এমদাদ হোসেন দাবি করেন, ঘটনার পরপরই বগুড়া শাজাহানপুর এলাকার নয়মাইল বাজার থেকে ডাকাতদের মাইক্রোবাস আটক করা হয়। শাজাহানপুর থানা-পুলিশ মহাসড়কে ব্যারিকেড দিয়ে সেটি আটক করলেও মাত্র একজন ছাড়া বাকিদের ধরা যায়নি। ওসি দাবি করেন, ডাকাতি হওয়া মালামাল উদ্ধার করা সম্ভব হয়েছে। তবে এ ব্যাপারে বিস্তারিত আর কোনো তথ্য তিনি জানাতে পারেননি।
