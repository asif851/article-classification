
ঢাকা বিশ্ববিদ্যালয়ের আইন বিভাগের অধ্যাপক ও কলামিস্ট আসিফ নজরুলকে হত্যার হুমকি দেওয়া হয়েছে। গতকাল বৃহস্পতিবার দুপুরে একটি মুঠোফোন থেকে তাঁকে হুমকি দেওয়া হয়। এ ঘটনায় আসিফ নজরুল ওই দিন বিকেলে শাহবাগ থানায় একটি সাধারণ ডায়েরি (জিডি) করেছেন।আসিফ নজরুল জানান, গতকাল বেলা দেড়টার দিকে তাঁর মুঠোফোনে একটি কল আসে। মুঠোফোনে তাঁকে টেলিভিশনের টক শোতে অংশ নিতে নিষেধ করে হুমকি দিয়ে বলা হয়, ‘সরকারের সমালোচনা করেন কেন?’ এর পর টক শোতে অংশ নিলে তাঁকে গুলি করে মেরে ফেলার হুমকি দেওয়া হয়। মুঠোফোনের নম্বরটি ছিল ০১৫৫২৯৫১৪৫৩।আসিফ নজরুল জানান, এ ঘটনায় তিনি শাহবাগ থানায় একটি জিডি করেছেন। শাহবাগ থানার পরিদর্শক (তদন্ত) এম এ জলিল প্রথম আলো ডটকমকে জানান, তদন্ত শুরু হয়েছে। এর সঙ্গে জড়িত কাউকে এখনো শনাক্ত করা যায়নি।
