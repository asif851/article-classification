
সিলেটে একটি উড়োজাহাজে যাত্রীদের আসনের নিচ থেকে সোনার ৪০টি বার উদ্ধার করা হয়েছে। তবে কাউকে আটক করা যায়নি।
বাংলাদেশ বিমানের বিজি ২৪৮ নামের এই ফ্লাইটটি আজ শনিবার দুপুর পৌনে ১২টার দিকে সিলেট আন্তর্জাতিক বিমানবন্দরে অবতরণ করে।
বেলা সোয়া একটার দিকে সিলেট আন্তর্জাতিক বিমানবন্দরে বিভাগীয় কাস্টমস কমিশনার মো. শফিকুল ইসলাম সাংবাদিকদের জানান, দুবাই থেকে আসা ফ্লাইটটি আজ সকাল সাতটা ১০ মিনিটে সিলেটে সরাসরি অবতরণের কথা ছিল। কিন্তু আবহাওয়া খারাপ থাকার কারণে এটি ঢাকা বিমানবন্দরে অবতরণ করে। সেখানে যাত্রীরা নামিয়ে দুপুর পৌনে ১২টার দিকে উড়োজাহাজটি সিলেটে ফিরে আসে। গোপন তথ্যের ভিত্তিতে উড়োজাহাজটিতে অভিযান চালানো হয়। এ সময় ২৮ বি আসনের নিচ থেকে কালো টেপে মোড়ানো অবস্থায় সোনার ৪০টি বার পাওয়া যায়। এগুলোর ওজন ৪ কেজি ৬০০ গ্রাম; যার আনুমানিক বাজার মূল্য দুই কোটি টাকা।
উদ্ধারকৃত সোনাগুলো বিকেলে সরকারি কোষাগারে জমা দেওয়ার জন্য বাংলাদেশ ব্যাংক কর্তৃপক্ষের কাছে হস্তান্তর করা হয়েছে।
