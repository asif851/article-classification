
নবনিযুক্ত প্রধান নির্বাচন কমিশনার (সিইসি) কে এম নুরুল হুদাকে ফুল দেওয়া ও মিষ্টি খাওয়ানোর ছবি নিয়ে ফেসবুকে আলোচনা-সমালোচনা হচ্ছে। গত বুধবার পটুয়াখালীর বাউফল এলাকার স্থানীয় কয়েকজন জনপ্রতিনিধি এবং আওয়ামী লীগের নেতা তাঁর বাসায় গিয়ে ফুল দেন।
এ সময় উপস্থিত ছিলেন বাউফল পৌরসভার মেয়র ও জেলা আওয়ামী লীগের সাংগঠনিক সম্পাদক মো. জিয়াউল হক। সিইসি এবং তাঁর বাড়ি একই গ্রামে। বাউফল উপজেলা পরিষদের চেয়ারম্যান ও জেলা আওয়ামী লীগের সদস্য মো. মজিবুর রহমানকে দেখা যায় ওই ছবিতে। 
ফুল দেওয়ার সময় আরও উপস্থিত ছিলেন নওমালা ইউনিয়ন পরিষদের চেয়ারম্যান শাহজাদা হাওলাদার, দাশপাড়া ইউনিয়ন পরিষদের চেয়ারম্যান ও উপজেলা আওয়ামী লীগের সদস্য এন এন জাহাঙ্গীর হোসেন এবং বগা ইউনিয়ন পরিষদের সাবেক চেযারম্যান এম জামান আহমেদ।
জানতে চাইলে সিইসি কে এম নুরুল হুদা প্রথম আলোকে বলেন, ‘তাঁদের কেউই দলগতভাবে ফুল দিতে আসেননি। তাঁরা স্থানীয় জনপ্রতিনিধি। কেউবা আমার ঘনিষ্ঠ আত্মীয়, কেউবা একই গ্রাম বা ইউনিয়নের। এখানে রাজনৈতিক কোনো ব্যাপার ছিল না।’  
 
