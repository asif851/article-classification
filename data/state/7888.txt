
ঢাকা-চট্টগ্রাম মহাসড়কের চান্দিনা থেকে দাউদকান্দি পর্যন্ত প্রায় ২২ কিলোমিটার এলাকায় তীব্র যানজটের সৃষ্টি হয়েছে। যানবাহন চলাচল বৃদ্ধি এবং এলোপাতাড়ি চলাচলের কারণে আজ শুক্রবার বেলা ১১টা থেকে এ যানজটের সৃষ্টি হয়। রাত আটটা পর্যন্ত মহাসড়কের ওই অংশে যানজট ছিল।
ঢাকা-চট্রগ্রাম মহাসড়কের চান্দিনার মাধাইয়া এলাকায় মহাসড়কের চার লেন প্রকল্পের নির্মাণকাজ চলছে। এর ফলে মহাসড়কের এক অংশ দিয়ে যান চলাচল করতে পারে। এ কারণে ওই অংশে যানবাহনের গতি কমে যায়। এর ফলে চান্দিনার বড় গোবিন্দপুর থেকে দাউদকান্দির ইলিয়টগঞ্জ পর্যন্ত এলাকায় এ যানজটের সৃষ্টি হয়। এদিকে সন্ধ্যা সাতটা থেকে মহাসড়কের দাউদকান্দির শহীদনগর এলাকায়ও একই কারণে যানজট সৃষ্টি হয়। ধীরে ধীরে এ যানজটও বৃদ্ধি পাচ্ছে।
দাউদকান্দি উপজেলার পেন্নাই গ্রামের ব্যবসায়ী মাছুম মিয়া বলেন, ‘বিকাল তিনটায় কুমিল্লা থেকে বাসে উঠে বিকাল পৌনে চারটায় চান্দিনার বড় গোবিন্দপুর এলাকায় এসে যানজটে আটকা পড়ি। ১৩ কিলোমিটার পথ অতিক্রম করতে সাড়ে তিন ঘণ্টা সময় লেগেছে। অবশিষ্ট পথ কখন অতিক্রম করব, জানা নেই।’
দাউদকান্দির ইলিয়টগঞ্জ হাইওয়ে পুলিশ ফাঁড়ির ইনচার্জ সার্জেন্ট মো. আসাদুজ্জামান বলেন, মহাসড়কের মাধাইয়া এলাকায় চার লেনের কাজের কারণে এবং এলোপাতাড়ি যানবাহন চলাচলে এ যানজটের সৃষ্টি হয়।
