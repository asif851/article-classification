
১৫ মাস পর জাতীয়তাবাদী ছাত্রদলের পূর্ণাঙ্গ কেন্দ্রীয় কমিটি অনুমোদন করা হয়েছে। গঠনতন্ত্র অনুযায়ী সংগঠনটির কেন্দ্রীয় কমিটি ১৫১ সদস্যের হলেও এবার জায়গা পেয়েছেন ৭৩৬ জন।গতকাল শনিবার বিএনপির চেয়ারপারসন খালেদা জিয়া ছাত্রদলের কেন্দ্রীয় পূর্ণাঙ্গ কমিটি অনুমোদন করেন বলে সংগঠনের এক বিজ্ঞপ্তিতে জানানো হয়।বিজ্ঞপ্তিতে বলা হয়, কেন্দ্রীয় কমিটির পাশাপাশি ৩ বছর ৪ মাস পর সংগঠনটির ঢাকা বিশ্ববিদ্যালয় কমিটিও অনুমোদন করা হয়েছে। ঢাকা বিশ্ববিদ্যালয়ে আল মেহেদী তালুকদারকে সভাপতি এবং আবুল বাসার সিদ্দিকীকে সাধারণ সম্পাদক করা হয়েছে। এ ছাড়া জাহাঙ্গীরনগর বিশ্ববিদ্যালয়, ঢাকা মহানগর উত্তর, দক্ষিণ, পূর্ব ও পশ্চিম, ঢাকা কলেজ, তিতুমীর কলেজ, তেজগাঁও কলেজ, সরকারি কবি নজরুল কলেজ, সরকারি বাঙলা কলেজ, শেরেবাংলা কৃষি বিশ্ববিদ্যালয়, বেসরকারি বিশ্ববিদ্যালয় এবং ঢাকা জেলার কমিটিও অনুমোদন করা হয়। এসব কমিটির অনুমোদন দেন ছাত্রদলের কেন্দ্রীয় সংসদের সভাপতি রাজীব আহসান ও সাধারণ সম্পাদক মো. আকরামুল হাসান। এর মধ্যে ঢাকা কলেজ, তিতুমীর কলেজ, তেজগাঁও কলেজ, সরকারি কবি নজরুল কলেজ, সরকারি বাঙলা কলেজকে কেন্দ্রীয় সংসদের অধীনে নেওয়া হয়েছে। দল গোছানোর অংশ হিসেবে ২০১৪ সালের ১৪ অক্টোবর রাজীব আহসানকে সভাপতি ও মো. আকরামুল হাসানকে সাধারণ সম্পাদক করে ছাত্রদলের কেন্দ্রীয় কমিটির অনুমোদন দেন খালেদা জিয়া। আংশিক ওই কমিটি ছিল ১৫৩ সদস্যের। গঠনতন্ত্র অনুযায়ী ছাত্রদলের কমিটি ১৫১ সদস্যের। ওই কমিটি ঘোষণার সময় বলা হয়েছিল, এবারের কেন্দ্রীয় কমিটি হবে ২০১ সদস্যের। তবে আংশিক ওই কমিটি ঘোষণার পর বড় ধরনের বিদ্রোহের মুখে পড়েছিল ছাত্রদল। বিদ্রোহীদের অনেকেই এবার পূর্ণাঙ্গ কমিটিতে জায়গা পেয়েছেন।এ বিষয়ে জানতে চাইলে ছাত্রদলের কেন্দ্রীয় দপ্তর সম্পাদক আবদুস সাত্তার প্রথম আলোকে বলেন, সংগঠনের প্রয়োজনে বিএনপির চেয়ারপারসন খালেদা জিয়া ও ছাত্রদলের সভাপতি-সাধারণ সম্পাদক মনে করেছেন, কমিটির আকার বাড়ানো প্রয়োজন। তা ছাড়া সংগঠনের ত্যাগী নেতাদের মূল্যায়ন করা হয়েছে।
