
নতুন মন্ত্রিসভার প্রথম বৈঠকে আজ বৃহস্পতিবার রাষ্ট্রপতির ভাষণ পর্যবেক্ষণসহ অনুমোদন দেওয়া হয়েছে। ২৯ জানুয়ারি দশম জাতীয় সংসদের প্রথম অধিবেশনে তা উপস্থাপন করা হবে।আজ প্রধানমন্ত্রী শেখ হাসিনার সভাপতিত্বে মন্ত্রিপরিষদ বিভাগের সভাকক্ষে এ বৈঠক অনুষ্ঠিত হয়।বৈঠক শেষে মন্ত্রিপরিষদ সচিব মোশাররফ হোসাইন ভূইঞা বলেন, প্রথম অধিবেশনের প্রথম দিনে রাষ্ট্রপতি ভাষণ দেবেন। সংসদে রাষ্ট্রপতি যে ভাষণ দেবেন, তা মন্ত্রিসভায় বিবেচিত হতে এবং অনুমোদিত হতে হবে। সেই প্রেক্ষাপটে এই ভাষণের খসড়া তৈরি করা হয়েছে।ভাষণে দেশের সার্বিক পরিস্থিতি, সামষ্টিক অর্থনৈতিক চিত্র, দেশের আর্থসামাজিক উন্নয়নে নেওয়া পদক্ষেপ এবং যেসব সাফল্য অর্জিত হয়েছে তার একটি সংক্ষিপ্ত বিবরণ থাকবে; রূপকল্প-২০২১ বাস্তবায়নে বিভিন্ন খাতে যেসব কার্যক্রম গ্রহণ করা হয়েছে তা,  ডিজটাল বাংলাদেশ বিনির্মাণে এবং তথ্য যোগাযোগ প্রযুক্তি উন্নয়নে যেসব কার্যসূচি গ্রহণ ও বাস্তবায়ন হয়েছে তা, দেশে বিদেশ যে কর্মসংস্থানের সুযোগ সৃষ্টি হয়ে তার একটি সংক্ষিপ্ত চিত্র, সামাজিক নিরাপত্তা বেষ্টনীর কর্মসূচি, যুদ্ধাপরাধীদের বিচারের অগ্রগতি, বৈদেশিক সম্পর্কের ক্ষেত্রে সরকারের সাফল্য, প্রশাসনিক নীতি-কৌশল, ভবিষ্যৎ কর্মপন্থার দিক-নির্দেশনা তুলে ধরা হবে।
সচিব জানান, প্রধানমন্ত্রী সভায় মন্ত্রী এবং সচিবদের কিছু দিকনির্দেশনা দিয়েছেন। কিন্তু তা বৈঠকের বিষয় নয়। তাই তিনি এ বিষয়ে মন্তব্য করেননি।
৫ জানুয়ারির নির্বাচনে আওয়ামী লীগের ২২৯, জাতীয় পার্টির (জাপা) ৩৩, ওয়ার্কার্স পার্টির ছয়, জাসদের পাঁচজনসহ জাতীয় পার্টির (জেপি), বিএনএফ ও তরীকত ফেডারেশনের একজন করে এবং স্বতন্ত্র ১৪ জনসহ মোট ২৯০ জন সাংসদ নির্বাচিত হওয়ার গেজেট প্রকাশ করে নির্বাচন কমিশন। এর মধ্যে আওয়ামী লীগের সভানেত্রী শেখ হাসিনা দুটি আসনে বিজয়ী হওয়ায় রংপুর-৩ আসনটি ছেড়ে দেন। এতে ২৮৯ জন সাংসদ শপথ নেন।
১২ জানুয়ারি সংখ্যাগরিষ্ঠ দলের নেতা শেখ হাসিনার নেতৃত্বে ৪৯ সদস্যের মন্ত্রিসভা গঠন করা হয়। এতে আওয়ামী লীগের পাশাপাশি যোগ দেন ওয়ার্কার্স পার্টি, জাসদ, জাপা ও জেপির সদস্যরাও।

