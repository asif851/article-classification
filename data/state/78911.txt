
মুন্সিগঞ্জের শ্রীনগর উপজেলা পরিষদে চেয়ারম্যান পদে আওয়ামী লীগের ‘বিদ্রোহী’ প্রার্থী জাকির হোসেন ও তাঁর লোকজনের ওপর হামলা চালিয়েছেন দলসমর্থিত প্রার্থীর লোকজন। গতকাল শুক্রবার উপজেলার তিন দোকান নামক স্থানে এ ঘটনা ঘটে।ওই ঘটনায় জাকিরের লোকজন ঢাকা-মাওয়া মহাসড়কে কমপক্ষে ১২টি বাস ভাঙচুর করে এক ঘণ্টারও বেশি সময় সড়ক অবরোধ করে রাখেন।পুলিশ জানায়, দুপুর পৌনে ১২টার দিকে শ্রীনগরের তিন দোকান এলাকায় ভোট চাইতে যান চেয়ারম্যান পদপ্রার্থী আওয়ামী লীগের কেন্দ্রীয় উপকমিটির সহসম্পাদক জাকির হোসেন। এ সময় জাকির ও তাঁর লোকজনের ওপর হামলা চালান আওয়ামী লীগ-সমর্থিত চেয়ারম্যান প্রার্থী উপজেলা আওয়ামী লীগের সাবেক সহসভাপতি সেলিম আহমেদ ভূঁইয়ার লোকজন। এ সময় দুই পক্ষের লোকজন সংঘর্ষে জড়িয়ে পড়েন। এতে জাকিরসহ উভয় পক্ষের ১৫ জন আহত হন।জাকিরের বড় ভাই উপজেলার ষোলঘর ইউনিয়ন পরিষদের চেয়ারম্যান আবদুস সালাম বলেন, ‘আমার ভাই শান্তিপূর্ণভাবে ভোট চাইতে গেলে সেলিম আহমেদের লোকজন তাঁদের ওপর হামলা চালান। বেশ কয়েকজন আহত হন।’হামলার ব্যাপারে সেলিম আহমেদ ভূঁইয়ার বক্তব্য জানতে তাঁর মুঠোফোনে একাধিকবার যোগাযোগের চেষ্টা করেও তাঁকে পাওয়া যায়নি।ঘটনার সত্যতা নিশ্চিত করে শ্রীনগর থানার ভারপ্রাপ্ত কর্মকর্তা (ওসি) মাহবুবুর রহমান জানান, এ ঘটনায় থানায় এখনো মামলা হয়নি।
