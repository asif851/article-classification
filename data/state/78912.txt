
চামড়া শিল্প খাতের সব সংগঠনের উদ্যোগে আগামীকাল সোমবার হাজারীবাগ ঢাকা ট্যানারি মোড়ে মহাসমাবেশ হবে। এ উদ্দেশে আজ রোববার সকালে হাজারীবাগে কারখানায় কারখানায় শ্রমিকদের অবহিত করতে প্রস্তুতিমূলক নির্দেশনা দেওয়া হয়েছে।
ট্যানারি ওয়ার্কার্স ইউনিয়নের সভাপতি আবুল কালাম আজাদ আজ রোববার সকালে প্রথম আলোকে বলেন, হাজারীবাগে এখন পুরোপুরি কার্যক্রম বন্ধ। কারখানায় কাজের কোনো সুযোগই নেই। শ্রমিকেরা এদিক-ওদিক ঘোরাঘুরি করছেন। তবে কোথাও কোনো বিক্ষোভ মিছিল হয়নি।
মহাসমাবেশ ছাড়া তাঁদের আর কোনো কর্মসূচি নেই বলে জানিয়েছেন আবুল কালাম আজাদ। তবে ট্যানারি মালিকেরা আজ বিকেলে বৈঠকে বসে পরবর্তী কর্মসূচি কী হবে, তা নিয়ে আলোচনা করবেন। সমাবেশে সব শ্রমিককে উপস্থিত থাকতে বলা হয়েছে বলেও জানান তিনি।
এদিকে পরিবেশ অধিদপ্তরের পরিচালক (ঢাকা বিভাগ) ম আলমগীর প্রথম আলোকে জানান, আদালতে জমা দেওয়ার জন্য তাঁরা প্রতিবেদন তৈরি করছেন। পরিবেশ অধিদপ্তরের একটি দল সংশ্লিষ্টদের নিয়ে হাজারীবাগ পরিদর্শন করবেন।
এর আগে গতকাল রাজধানীর হাজারীবাগের সব ট্যানারির বিদ্যুৎ, পানি ও গ্যাসের সংযোগ বিচ্ছিন্ন করার কাজ শেষ করে পরিবেশ অধিদপ্তর। তারা ২২৪টি বিদ্যুৎ–সংযোগ, ৫৪টি গ্যাসের সংযোগ ও ১৯৩টি পানির সংযোগ বিচ্ছিন্ন করে।
গত ৬ মার্চ হাইকোর্ট হাজারীবাগ ছাড়তে ট্যানারিগুলোর গ্যাস, বিদ্যুৎ ও পানির সংযোগ বিচ্ছিন্ন করার নির্দেশ দেন। পরে এ রায় সুপ্রিম কোর্টে বহাল থাকে। ট্যানারি মালিকেরা ঈদুল আজহা পর্যন্ত সময় চেয়ে আবেদন করলে তা হাইকোর্টে খারিজ হয়ে যায়। ট্যানারিগুলোর গ্যাস, বিদ্যুৎ ও পানির সংযোগ বিচ্ছিন্ন করার বিষয়ে ১০ এপ্রিলের মধ্যে পরিবেশ অধিদপ্তরকে প্রতিবেদন জমা দিতে বলেছেন আদালত। পরবর্তী সময়ে এ নিয়ে ট্যানারি মালিকেরা আর কোনো আইনি লড়াইয়ে না যাওয়ায় সংযোগ বিচ্ছিন্নের কাজ শুরু হয়।
