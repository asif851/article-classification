
 
বিদ্যুৎ, জ্বালানি ও খনিজ সম্পদ প্রতিমন্ত্রী নসরুল হামিদ বলেছেন, আগামী ১০ থেকে ১২ বছরের মধ্যে গ্যাসের মজুত ফুরিয়ে যাবে। গ্যাসের অভাবে যাতে শিল্পপ্রতিষ্ঠান বন্ধ না হয়, সে জন্য তরলীকৃত প্রাকৃতিক গ্যাস (এলএনজি) বিদেশ থেকে নিয়ে আসছে সরকার। নতুন নতুন কূপ খনন করে গ্যাসের অনুসন্ধান করা হচ্ছে।
আজ শুক্রবার বিকেলে শাহজালাল বিজ্ঞান ও প্রযুক্তি বিশ্ববিদ্যালয়ের (শাবিপ্রবি) কেন্দ্রীয় মিলনায়তনে চার দিনের বিজ্ঞান উৎসবের সমাপনী অনুষ্ঠানে শিক্ষার্থীদের বিভিন্ন প্রশ্নের জবাবে তিনি এসব কথা বলেন। এ সময় বিদ্যুৎ প্রতিমন্ত্রী আরও বলেন, ‘এলএনজিতে ৩০ শতাংশ প্রোপেন ও সিলিন্ডারের মান যেন ঠিক থাকে, সে জন্য উদ্যোগ নিচ্ছি। নিরাপদে ব্যবহার ও মানুষের নিরাপত্তা নিশ্চিত করতে আমরা আগামী দুই বছরের মধ্যে এ উদ্যোগ বাস্তবায়ন করব।’ আজ সকালে শাবিপ্রবির কেন্দ্রীয় মিলনায়তনে স্কুল-কলেজের দেড় হাজারের বেশি শিক্ষার্থী ‘ফান ডে উইথ সায়েন্স’ শিরোনামে বিজ্ঞান উৎসবে যোগ দেয়। বিজ্ঞানের মজার সব পরীক্ষণ করে ক্রেডিট জমাতে থাকে। জমানো ক্রেডিট দিয়ে তাঁরা বই ও খাবার কিনে নেয়। বেলা তিনটার পর শিক্ষার্থীদের উদ্দেশে বক্তব্য দেন বুয়েটের অধ্যাপক মোহাম্মদ কায়কোবাদ, লেখক ও শাবিপ্রবির অধ্যাপক মুহম্মদ জাফর ইকবাল, বাংলাদেশ ফ্রিডম ফাউন্ডেশনের নির্বাহী পরিচালক সাজ্জাদুর রহমান, ‘বিজ্ঞানের জন্য ভালোবাসা’-এর সভাপতি ইব্রাহিম ফাহাদ প্রমুখ।
বিশ্ববিদ্যালয়ের বিজ্ঞানবিষয়ক সংগঠন ‘বিজ্ঞানের জন্য ভালোবাসা’ চার দিনের এ উৎসবের আয়োজন করে।
