
রাজধানীর গুলশানে হলি আর্টিজান বেকারি রেস্তোরাঁয় জঙ্গি হামলার ঘটনায় ৫৪ ধারায় গ্রেপ্তার তাহমিদ হাসিবকে কারাগারে পাঠানোর আদেশ দিয়েছেন আদালত।
আজ শনিবার ঢাকার মহানগর হাকিম দেলোয়ার হোসেন এই আদেশ দেন। ছয় দিনের রিমান্ড শেষে আজ তাঁকে আদালতে হাজির করেন গোয়েন্দা (ডিবি) পুলিশের পরিদর্শক হুমায়ুন কবীর।
হলি আর্টিজানে হামলার মামলায় ১৩ আগস্ট নর্থ সাউথ ইউনিভার্সিটির সাবেক শিক্ষক হাসনাত করিমের আট দিনের রিমান্ড মঞ্জুর করেন আদালত। একই দিন কানাডার একটি বিশ্ববিদ্যালয়ের ছাত্র তাহমিদ হাসিব খানের ছয় দিনের রিমান্ড মঞ্জুর করা হয়।এর আগে ৩ আগস্ট পুলিশের পক্ষ থেকে জানানো হয়, গুলশানে হামলার ঘটনায় ফৌজদারি কার্যবিধির ৫৪ ধারায় হাসনাত করিম ও তাহমিদকে গ্রেপ্তার করা হয়েছে। পরে দুজনকে আট দিনের রিমান্ডে নেওয়া হয়।
গত ১ জুলাই গুলশানের হলি আর্টিজান বেকারিতে জঙ্গি হামলা হয়। রাতভর জিম্মি সংকটের পর ২ জুলাই সকালে সেনা কমান্ডোরা অভিযান চালিয়ে হলি আর্টিজান থেকে ১৩ জনকে উদ্ধার করেন। তাঁদের মধ্যে আটজনকে ডিবি কার্যালয়ে নেওয়া হয়। সেখানে হাসনাত করিম ও তাহমিদ ছাড়া অন্যদের জিজ্ঞাসাবাদের পর ছেড়ে দেওয়া হয়। ৮ জুলাই পুলিশ হাসনাত ও তাহমিদকে ছেড়ে দেওয়ার কথা জানালেও তাঁরা বাসায় ফিরে যাননি। ৩ আগস্ট পুলিশ তাঁদের গ্রেপ্তারের কথা জানায়। জঙ্গি হামলায় রেস্তোরাঁর ভেতরে বিদেশি নাগরিকসহ ২০ জনকে হত্যা করা হয়।
