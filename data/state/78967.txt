
রাজধানীর মিরপুরে বাংলাদেশ সড়ক পরিবহন কর্তৃপক্ষের (বিআরটিএ) কার্যালয় এলাকায় অভিযান চালিয়ে ১১ জন দালালকে কারাদণ্ড দিয়েছেন বিআরটিএর ভ্রাম্যমাণ আদালত। আজ বৃহস্পতিবার সকালে ওই অভিযান চালানো হয়।
বিআরটিএর পরিচালক (এনফোর্সমেন্ট) নাজমুল আহসান মজুমদারের সই করা এক সংবাদ বিজ্ঞপ্তিতে জানানো হয়, ওই ১১ দালালের প্রত্যেককে ১৫ দিনের কারাদণ্ড এবং এর মধ্যে পাঁচজনকে কারাদণ্ডের সঙ্গে অর্থদণ্ডও দেওয়া হয়েছে। বিআরটিএর নির্বাহী ম্যাজিস্ট্রেট মুহাম্মদ আবদুস সালাম ও মো. মুনিবুর রহমানের নেতৃত্বে দুটি ভ্রাম্যমাণ আদালত বিআরটিএ, ঢাকা মেট্রো সার্কেল-১, মিরপুর-১৩ এলাকায় অভিযান চালায়। অভিযানে সাজু (২৬), হাসান (১৯), হায়দার (২০), নুর আলম (৩০), দুখু মিয়া (২২), জামাল হোসেন (৪৬), লাভলু ফকির (২৬), সাব্বির হোসেন মণ্ডল (১৯), শাহা আলম (১৯, ইব্রাহিম (২৫) ও রানা (২৪) নামের ১১ দালালকে সাজা দেওয়া হয়।
বিজ্ঞপ্তিতে আরও জানানো হয়, বিআরটিএর নির্বাহী ম্যাজিস্ট্রেট জোহরা খাতুন ও সুজিত হাওলাদারের নেতৃত্বে আরও দুটি ভ্রাম্যমাণ আদালত রাজধানীর আরামবাগ ও মানিক নগর এলাকায় ভ্রাম্যমাণ আদালত পরিচালনা করা হয়। এ সময় ৬০টি মামলায় ৮৩ হাজার ৫০০ টাকা জরিমানা আদায় এবং ১২ জনকে কারাদণ্ড এবং দুটি গাড়ি ডাম্পিং স্টেশনে পাঠানো হয়।
বিজ্ঞপ্তিতে বলা হয়, গত নভেম্বরে মোট ১ হাজার ৩৭৩টি মামলায় ২০ লাখ ৪৮ হাজার ৭০০ টাকা জরিমানা আদায় এবং ৫৭ জন চালককে বিভিন্ন মেয়াদে কারাদণ্ড দেওয়া হয়।
