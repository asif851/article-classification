
জামালপুরে শুরু হয়েছে এইচএসবিসি-প্রথম আলো ভাষা প্রতিযোগ। উৎসবে প্রাথমিক, নিম্নমাধ্যমিক, মাধ্যমিক ও উচ্চমাধ্যমিক—এই চারটি বিভাগে জামালপুর, শেরপুর, ময়মনসিংহ ও নেত্রকোনা জেলার মোট এক হাজার শিক্ষার্থী অংশ নিয়েছে।
আজ শনিবার সকাল আটটার থেকে শিক্ষার্থীরা জামালপুর সরকারি জিলা স্কুল উৎসবস্থলে জড়ো হতে শুরু করে। সকাল নয়টার মধ্যে অনুষ্ঠান চত্বর পূর্ণ হয়ে যায়। উৎসবমুখর হয়ে ওঠে পরিবেশ। প্রতিযোগে অংশ নিতে আসা শিক্ষার্থীদের পাশাপাশি শিক্ষক-অভিভাবকদের মধ্যে ভাষা নিয়ে উচ্ছ্বাস দেখা যায়।
সকাল নয়টায় জাতীয় সংগীতের সঙ্গে জাতীয় পতাকা উত্তোলন করেন জামালপুর জিলা স্কুলের প্রধান শিক্ষক শামছুন্নাহার মাকছুদা, জাতীয় কবি কাজী নজরুল ইসলাম বিশ্ববিদ্যালয়ের বাংলা বিভাগের সভাপতি অধ্যাপক মাহবুব বোরহান। পরে বেলুন উড়িয়ে অনুষ্ঠানের উদ্বোধন করা হয়। এ সময় উপস্থিত ছিলেন ঢাকা বিশ্ববিদ্যালয়ের বাংলা বিভাগের অধ্যাপক বিশ্বজিৎ ঘোষ, জাহাঙ্গীরনগর বিশ্ববিদ্যালয়ের বাংলা বিভাগের সহকারী অধ্যাপক মামুন-অর-রশিদ, শ্রীনগর সরকারি কলেজের বাংলা বিভাগের সহকারী অধ্যাপক কুদরত-ই-হুদা, জামালপুর সরকারি আশেক মাহমুদ কলেজের বাংলা বিভাগের সহযোগী অধ্যাপক আব্দুল হাই আলহাদী ও সরকারি আশেক মাহমুদ কলেজের সহকারী অধ্যাপক স্বরূপ কুমার কাহালি। উদ্বোধনী অনুষ্ঠানের সঞ্চালনা করেন প্রথম আলোর সহকারী সম্পাদক ও ভাষা প্রতিযোগ ২০১৭-এর সমন্বয়ক অরুণ বসু।
উদ্বোধনী অনুষ্ঠানে শুভেচ্ছা বক্তব্য দেন জামালপুর সরকারি আশেক মাহমুদ কলেজে অধ্যক্ষ মুজাহিদ বিল্লাহ ফারুকী। তিনি বলেন, এ আয়োজন শিক্ষার্থীদের মধ্যে ভাষার প্রতি ভালোবাসা সৃষ্টি করবে। এ উপস্থিতি বলে দিচ্ছে শিক্ষার্থীদের ভাষা সম্পর্কে জ্ঞান অর্জনের আগ্রহ রয়েছে। এর মধ্য দিয়ে শুদ্ধ বাংলা চর্চা হবে এবং বাংলা ভাষা সমৃদ্ধ হবে।
উদ্বোধনী অনুষ্ঠানের পর চারটি বিভাগের শিক্ষার্থীরা ৪০ মিনিটের লিখিত পরীক্ষায় অংশ নেয়। পরীক্ষা শেষে মূল মঞ্চে অনুষ্ঠিত হয় প্রশ্নোত্তর পর্ব ও ‘বানান বীর’ নামের মজার প্রতিযোগিতা। ভাষা প্রতিযোগের এ আয়োজন ১৩ বছর পূর্তি হলো। এ বছর উৎসবের সহযোগিতায় রয়েছে গণসাক্ষরতা অভিযান।
