
ঢাকার হজরত শাহজালাল আন্তর্জাতিক বিমানবন্দরে আড়াই কেজি সোনাসহ এক যাত্রীকে গ্রেপ্তার করা হয়েছে। এই সোনার দাম প্রায় সোয়া কোটি টাকা।
আজ বৃহস্পতিবার সকালে ঢাকা কাস্টম হাউসের প্রিভেনটিভ দলের সদস্যরা আজিজুর রহমান (৩০) নামের ওই যাত্রীকে গ্রেপ্তার করেন।
প্রিভেনটিভ দলের প্রধান ও ঢাকা কাস্টম হাউসের সহকারী কমিশনার আহসানুল কবির প্রথম আলোকে বলেন, গতকাল বুধবার রাতে ওমান থেকে রওনা দিয়ে রিজেন্ট এয়ারের একটি উড়োজাহাজ চট্টগ্রামে আসে। চট্টগ্রামে যাত্রাবিরতি শেষে আজ সকাল ১০টার দিকে উড়োজাহাজটি ঢাকায় আসে। চট্টগ্রাম থেকে অভ্যন্তরীণ যাত্রী হিসেবে উড়োজাহাজে উঠেছিলেন আজিজুর। গোপন তথ্যের ভিত্তিতে শাহজালাল বিমানবন্দরের আগমনী লাউঞ্জে আজিজুরকে তল্লাশি করেন শুল্ক কর্মকর্তারা। এ সময় তাঁর পরনে থাকা ফুলপ্যান্টে লুকানো ২২টি সোনার বার উদ্ধার করা হয়।
শুল্ক কর্মকর্তারা বলেন, উদ্ধার হওয়া প্রতিটি সোনার বারের ওজন ১১৬ গ্রাম। সব মিলিয়ে ওজন প্রায় আড়াই কেজি। মূল্য সোয়া কোটি টাকা।
ঢাকা কাস্টম হাউসের সহকারী কমিশনার আহসানুল কবির বলেন, প্রাথমিক জিজ্ঞাসাবাদে আজিজুর জানিয়েছেন, উড়োজাহাজে থাকা এক যাত্রী তাঁকে সোনার বারগুলো দিয়েছেন। সোনার বারের এই চালান ঢাকায় এক ব্যক্তির কাছে পৌঁছে দেওয়ার দায়িত্ব ছিল তাঁর।
আজিজুরের দাবি, তাঁকে যিনি সোনার বারগুলো দিয়েছেন এবং যাঁর কাছে তা পৌঁছে দেওয়ার কথা ছিল, তাঁদের কারও নাম-পরিচয় জানেন না তিনি।
আজিজুরের ভাষ্য, তিনি পেশায় বৈদ্যুতিক মিস্ত্রি। চাকরি করেন দুবাইয়ে। তবে বেশ কিছুদিন ধরে দেশে অবস্থান করছেন।
সোনার বার উদ্ধারের এই ঘটনায় বিমানবন্দর থানায় মামলা হয়েছে বলে জানান শুল্ক কর্মকর্তারা।
