
প্রধানমন্ত্রী শেখ হাসিনা বলেছেন, ‘যুদ্ধাপরাধের অভিযোগ যাদের বিরুদ্ধে ছিল, তাদের সবাইকে বঙ্গবন্ধু শেখ মুজিবুর রহমান ক্ষমা করেন নাই।’ আজ বৃহস্পতিবার জাতীয় সংসদে শেখ হাসিনা এ কথা বলেন।
মোশতাক আহমেদকে মোনাফেক ও খুনি আখ্যায়িত করে শেখ হাসিনা বলেন, ‘শেখ মুজিবুর রহমানকে হত্যার পর মোশতাক আহমেদ জিয়াউর রহমানকে সেনাপ্রধান করেছিল। জাতির পিতাকে হত্যা করার পর কেন জিয়াকে সেনাপ্রধান করা হলো? নিশ্চয়ই হত্যাকাণ্ডের সঙ্গে কোনো সংশ্লিষ্টতা ছিল। যখনই স্বাধীনতাবিরোধীরা ক্ষমতায় এসেছে, তখনই তারা দেশের ক্ষতি করেছে। বিশ্বের অন্য দেশে বাংলাদেশের মুক্তিযুদ্ধের ইতিহাস পড়ানো হয় অথচ তারা ক্ষমতায় এলে আমাদের দেশের স্বাধীনতার ইতিহাস পড়ানো হয় না।’
প্রধানমন্ত্রী বলেন, ‘জিয়াউর রহমানকে স্বাধীনতার ঘোষক দাবি করা হয়। অথচ উনি নিজে অবৈধভাবে ক্ষমতায় এসে স্বাধীনতাবিরোধীদের হাতে বাংলার পতাকা তুলে দিয়েছিলেন। বিদেশে বাংলাদেশের দূতাবাসে চাকরি দিয়েছেন।’
জিয়াউর রহমানের ক্ষমতা দখলের প্রক্রিয়া ব্যাখ্যা করতে গিয়ে সংসদে শেখ হাসিনা বলেন, ‘রাষ্ট্রপতি সায়েম সাহেবের কাছে গিয়ে জিয়াউর রহমান বললেন, “আপনি অসুস্থ, রাষ্ট্র চালাতে পারেন না।” তখন সায়েম সাহেবের সামনে অস্ত্র রাখতেই সায়েম সাহেব বলল, “হ্যাঁ বাবা, আমি অসুস্থ।” এরপরই জিয়া ক্ষমতা দখল করেন।’
