
ঝড়ে মৌলভীবাজারের কমলগঞ্জ উপজেলার বিদ্যুৎ সঞ্চালন ব্যবস্থা বিপর্যস্ত হয়ে পড়েছে। কমলগঞ্জ প্রায় ১৭ ঘণ্টা ধরে অন্ধকারে রয়েছে। গতকাল বুধবার বিকেল পাঁচটা থেকে আজ বৃহস্পতিবার সকাল ১০টায় শেষ খবর পাওয়া পর্যন্ত বিদ্যুৎ না থাকায় পল্লী বিদ্যুৎ সমিতির কমলগঞ্জ জোনের অধীনে ৩৫ হাজার গ্রাহক দুর্ভোগ পোহাচ্ছেন।
গতকাল দুপুর থেকে কমলগঞ্জ উপজেলায় ভারী বৃষ্টি শুরু হয়। এ কারণে দফায় দফায় সেখানে বিদ্যুৎ সরবরাহ বন্ধ থাকে। বিকেল পাঁচটার দিকে ঝড়ে উপজেলার লাউয়াছড়া জাতীয় উদ্যানের পাহাড়ি এলাকাসহ বিভিন্ন জায়গায় গাছ ভেঙে পড়ে। এতে বৈদ্যুতিক লাইনÿক্ষতিগ্রস্ত হয়।
বিদ্যুৎ বিপর্যয়ের তথ্যের সত্যতা নিশ্চিত করে পল্লী বিদ্যুৎ সমিতির কমলগঞ্জ জোনের জুনিয়র প্রকৌশলী হাবিবুর রহমান বলেন, শুধু পাহাড়ি এলাকা নয়, গ্রামাঞ্চলে বৈদ্যুতিক লাইনের বিভিন্ন যন্ত্রাংশের ÿক্ষতি হয়েছে। আংশিক মেরামত করে গতকাল রাতে কয়েকবার চেষ্টা করেও বিদ্যুৎ সরবরাহ চালু করা যায়নি। চালু করার কিছুক্ষণের মধ্যে সরবরাহ বন্ধ হয়ে যায়। সকাল থেকে লাইন মেরামতের কাজ চলছে বলে তিনি জানান।
