
মিয়ানমার থেকে চোরাই পথে ইয়াবা আসছে টেকনাফ ও কক্সবাজারের হাতে গোনা কয়েকজন মাদক ব্যবসায়ীর কাছে। সেই ইয়াবা ছড়িয়ে পড়ছে ঢাকাসহ সারা দেশে। এসব ইয়াবা ‘ডিলারদের’ নাম-পরিচয়সহ বিস্তারিত তালিকা সরকারের বিভিন্ন সংস্থার কাছে রয়েছে কয়েক বছর ধরেই। তবে তাঁদের বিরুদ্ধে কোনো পদক্ষেপ নেওয়া হয়নি কখনো।
বিভিন্ন সংস্থার তথ্যমতে, বাংলাদেশে মাদক হিসেবে ব্যবহারের দিক দিয়ে শীর্ষে এখন ইয়াবা। তবে দেশে ইয়াবা তৈরি হয় না। মাদক নিয়ন্ত্রণ অধিদপ্তরের একাধিক কর্মকর্তা নাম না প্রকাশের শর্তে বলেছেন, টেকনাফের অরক্ষিত সীমান্ত, বিস্তীর্ণ উপকূল দিয়ে সহজে ইয়াবা পাচার হয়ে আসছে। এই ইয়াবা সারা দেশে ছড়িয়ে দেওয়ার কাজ করছেন ৭০ থেকে ৮০ জন ব্যবসায়ী বা ইয়াবা ডিলার। যাঁদের তালিকা আইনশৃঙ্খলা রক্ষাকারী বাহিনীগুলোর হাতেই রয়েছে। এই ইয়াবা ব্যবসায়ীদের হাতেই সারা দেশের ইয়াবা ব্যবসার নিয়ন্ত্রণ। তাঁদের নিয়ন্ত্রণ করতে পারলেই কেবল ইয়াবা ঠেকানো সম্ভব হবে। কিন্তু স্থানীয় সাংসদ আবদুর রহমান বদিসহ রাজনৈতিক প্রভাবশালীরা এই ব্যবসার পৃষ্ঠপোষক হওয়ায় তাঁদের বিরুদ্ধে জোরালো কোনো ব্যবস্থা নেওয়া যাচ্ছে না। ঠেকানো যাচ্ছে না ইয়াবার স্রোত।
তাঁরা বলছেন, আকারে ছোট হওয়ায় ইয়াবা বহন সুবিধাজনক। একটি দেশলাইয়ের বাক্সে বা মুঠোফোনের ব্যাটারির জায়গায় ১০০ ইয়াবা বহন সম্ভব। তাই ইয়াবা দেশে ঢুকে পড়ার পর ছড়িয়ে পড়া রোধ করা খুবই কঠিন। আর যে পরিমাণ ইয়াবা উদ্ধার হচ্ছে প্রতিবছর, তা মোট ব্যবহারের তুলনায় যৎসামান্য। আর ইয়াবাসহ যাঁরা গ্রেপ্তার হচ্ছেন, তাঁরা এগুলোর বাহকমাত্র, পুরো চক্রের শেষের দিকের ধাপে যাঁদের অবস্থান।
স্বরাষ্ট্র মন্ত্রণালয় ও সরকারের দুটি আইনশৃঙ্খলা রক্ষাকারী বাহিনীর তৈরি তিনটি তালিকা প্রথম আলোর পক্ষ থেকে সংগ্রহ করা হয়েছে। এর মধ্যে ২০১০ সালে স্বরাষ্ট্র মন্ত্রণালয় একটি তৈরি করে। অন্য দুটি আইনশৃঙ্খলা রক্ষাকারী পৃথক দুটি বাহিনীর তৈরি। ২০১০ সালে স্বরাষ্ট্র মন্ত্রণালয়ের তৈরি ‘ইয়াবা ট্যাবলেট চোরাচালান প্রসঙ্গে বিশেষ প্রতিবেদন’-এ টেকনাফের ৩১ জন মাদক ব্যবসায়ীর নাম উল্লেখ করা হয়েছে। বাকি দুটির একটিতে ৬৯ জনের নাম, আরেকটিতে ১৭ জনের নাম রয়েছে। ৬৯ জনের তালিকার নামগুলোই ঘুরেফিরে অন্য তালিকাগুলোতে রয়েছে।
স্বরাষ্ট্র মন্ত্রণালয়ের ওই ৩১ জনের তালিকায় স্থানীয় আওয়ামী লীগের সাংসদ আবদুর রহমানের তিন ভাই আবদুল আমিন, মুজিবুর রহমান ও আবদুস শুক্কুরের নাম রয়েছে। আরও কয়েকজনের নাম রয়েছে, যাঁরা রাজনৈতিকভাবে সাংসদের ঘনিষ্ঠ হিসেবে এলাকায় পরিচিত। ১৭ জনের তালিকায় সাংসদের আরেক ভাই মো. ফয়সালের নামও রয়েছে। স্থানীয় সূত্রগুলো জানিয়েছে, সাংসদ আবদুর রহমান এই এলাকার ইয়াবা ব্যবসার প্রধান প্রশ্রয়দাতা। তাঁর চার ভাইও এ ব্যবসার সঙ্গে জড়িত বলে স্থানীয় লোকজন জানিয়েছেন। তাঁদের মধ্যে আবদুল আমিন মাঝেমধ্যে নারায়ণগঞ্জে থাকেন। বাকি তিন ভাই টেকনাফেই থাকেন। এ ছাড়া তালিকাভুক্ত ইয়াবা ডিলার জাহিদ হোসেন ওরফে জাকু সাংসদের ঘনিষ্ঠজন হিসেবে পরিচিত। জাহিদ হোসেনের ছেলে রাফচানের নামও রয়েছে ১৭ জনের তালিকায়। স্বরাষ্ট্র মন্ত্রণালয়ের তালিকায় আরও রয়েছে পৌর কাউন্সিলর ও টেকনাফ উপজেলা যুবলীগের সভাপতি একরামুল হক ও যুবলীগের সাধারণ সম্পাদক নূর হোসেনের নাম। উপজেলা চেয়ারম্যান শফিক মিয়ার জামাতা নূর হোসেন। তাঁরা সবাই সাংসদের ঘনিষ্ঠ হিসেবেই এলাকায় পরিচিত।
স্থানীয় সূত্রগুলো জানায়, টেকনাফ স্থলবন্দর দিয়ে বৈধ পথে আসা মালামালের চালানের সঙ্গে ও শাহপরীর দ্বীপ করিডর দিয়ে নৌকায় গরু-ছাগলের সঙ্গে ইয়াবা আসে। টেকনাফের বিস্তীর্ণ উপকূলে ছোট ছোট জেলে নৌকাগুলোর মাঝিরা মিয়ানমার থেকে ইয়াবা নিয়ে উপকূলে আসেন। কিন্তু যে-ই ইয়াবা আনুক না কেন, এ দেশে আসার পরে তা বিপণন করেন তালিকাভুক্ত ইয়াবা ডিলাররা। ওই ব্যবসায়ীরা বিভিন্ন কায়দায় তা ছড়িয়ে দেন ঢাকাসহ সারা দেশে। এ জন্য সারা দেশে তাঁদের নিজস্ব নেটওয়ার্ক রয়েছে। স্থানীয়দের অভিযোগ, সাংসদের প্রশ্রয়ের কারণেই ইয়াবা ডিলারদের ধরতে পারে না আইনশৃঙ্খলা রক্ষাকারী বাহিনী। আবার হঠাৎ এঁদের কেউ ধরা পড়লেও কয়েক দিনের মধ্যেই ছাড়া পেয়ে যান। ১৭ জনের তালিকার প্রথম নাম শাহপরীর দ্বীপের মো. ইসমাইল। তিনি র‌্যাবের হাতে বমাল গ্রেপ্তার হওয়ার পর দুই মাস কারাগারে ছিলেন। তিন মাস আগে ছাড়া পেয়ে আবারও ব্যবসায় নেমেছেন। এই তালিকার আরেকজন জহিরুল ইসলাম বিজিবির হাতে আটক হয়ে কারাগারে ছিলেন কিছুদিন। তিন মাস আগে তিনিও বের হয়েছেন।
তবে টেকনাফের (কক্সবাজার-৪) আসনের সাংসদ আবদুর রহমান প্রথম আলোকে বলেন, ‘ইয়াবা ব্যবসায়ীরা ধরা পড়লেই সুবিধা পেতে আমার নাম বলে। আমার ভাইয়েরা কর দিয়ে বৈধভাবে বন্দরে আমদানি-রপ্তানির ব্যবসা করে। আমি থাকি ঢাকায়। আমরা কেউই ইয়াবা ব্যবসার সঙ্গে জড়িত নই। সেই সুযোগও নেই।’ তিনি বলেন, টেকনাফের প্রায় ৪৫ কিলোমিটার সীমান্ত অরক্ষিত অবস্থায় রয়েছে। এ কারণে ইয়াবা সহজে পাচার হয়ে আসছে। তিনি সংসদে দাঁড়িয়েও সীমান্ত সুরক্ষিত করার কথা বলেছেন বলে জানান।
সীমান্তরক্ষী বাহিনী বিজিবির টেকনাফ ব্যাটালিয়নের অধিনায়ক লেফটেন্যান্ট কর্নেল জাহিদ হাসান বলেন, বিজিবি হাতেনাতে মাদকসহ কাউকে গ্রেপ্তার করার পর তাঁর বিরুদ্ধে মামলা দেয়। এরপর পুলিশ তদন্ত করে প্রতিবেদন দেয়। বিজিবি তদন্ত করে। তিনি বলেন, দুঃখজনক হলো, ইয়াবাসহ গ্রেপ্তার হওয়ার পরেও অনেক আসামি খুব অল্প সময়ের মধ্যেই ছাড়া পেয়ে যান এবং আবারও এই অবৈধ ব্যবসা শুরু করেন।
অরক্ষিত সীমান্ত প্রসঙ্গে ওই কর্মকর্তা বলেন, টেকনাফ এলাকায় মিয়ানমারের সঙ্গে ৫৪ কিলোমিটার সীমান্ত নাফ নদী দ্বারা বিভক্ত। এই নদী যেকোনো জায়গা দিয়ে পারাপার সহজ। কক্সবাজার থেকে টেকনাফ পর্যন্ত ১৭০ কিলোমিটার উপকূলেও নিরাপত্তাব্যবস্থাও খুব নাজুক। প্রচুর জেলে এ অঞ্চলের সাগরে ও নদীতে মিয়ানমারের জেলেদের পাশাপাশি মাছ ধরেন। জেলেদেরও কেউ কেউ ইয়াবা পাচার করেন। কিন্তু সে জন্য তো আর সব মাছ ধরা বাধাগ্রস্ত করা যায় না।
তবে মাদকদ্রব্য নিয়ন্ত্রণ অধিদপ্তরের মহাপরিচালক মোহাম্মদ ইকবাল বলেন, এই ব্যবসায়ীরা অনেক ক্ষমতাশালী। এঁদের কমবেশি সবাই চেনেন। এঁদের ধরে আদালতের মুখোমুখি করতে হলে জোরালো প্রমাণ প্রয়োজন। যেটি সংগ্রহ করা সম্ভব হয় না। প্রযুক্তিগতভাবে আরও সক্ষমতা অর্জন করতে পারলে এই রাঘববোয়ালদের বিরুদ্ধে প্রমাণ সংগ্রহ করে তাঁদের গ্রেপ্তার করা সম্ভব বলে তিনি মনে করেন। মহাপরিচালক বলেন, প্রচলিত মাদক নিয়ন্ত্রণ আইনে অপরাধীদের যথাযথ সাজা দেওয়ার সুযোগ নেই। তবে মাদক আইন আধুনিকায়নের যে উদ্যোগ নেওয়া হয়েছে, তাতে এই ধরনের অপরাধীদের বিশেষ সাজার বিধান রাখার প্রস্তাব করা হয়েছে।
স্থানীয় ব্যবসায়ীরা বলছেন, ইয়াবা ব্যবসা করে টেকনাফের প্রত্যন্ত গ্রামের অনেক মানুষ কয়েক বছরের মধ্যেই কোটিপতি বনে গেছেন। বিত্তহীন লবণচাষি বা মৎস্যজীবীরা রাতারাতি ধনী হয়েছেন। এলাকায় এটি প্রায় প্রকাশ্য একটি ব্যবসা।
