
কিশোরগঞ্জের ইটনা উপজেলার মৃগা হাওরে গতকাল রোববার মাছ ধরার সময় বজ্রপাতে তোফাজ্জল হোসেন (১৬) নামের এক কিশোর নিহত হয়েছেন। তোফাজ্জল উপজেলার সদর ইউনিয়নের দিঘীরপাড় গ্রামের রমজান মিয়ার ছেলে। ইটনা থানার ওসি মো. আব্দুল মালেক জানান, সকালে তোফাজ্জলসহ পাঁচ-ছয়জন জাল ও নৌকা নিয়ে হাওরে মাছ ধরতে যান। সকাল নয়টার দিকে বৃষ্টির সঙ্গে বজ্রপাত শুরু হয়। এ সময় বজ্রপাতে ঘটনাস্থলেই তোফাজ্জলের মৃত্যু হয়।
