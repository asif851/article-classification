
এ বছর প্রাথমিক বৃত্তি পেয়েছে ৮২ হাজার ৪৭৩ জন শিক্ষার্থী। এর মধ্যে মেধা কোটায় বৃত্তি পেয়েছে ৩২ হাজার ৯৯৮ জন। আর সাধারণ কোটায় বৃত্তি পেয়েছে ৪৯ হাজার ৪৭৫ জন।
আজ মঙ্গলবার প্রাথমিক ও গণশিক্ষা মন্ত্রণালয়ে সংবাদ সম্মেলনের মাধ্যমে এ তথ্য জানানো হয়। প্রাথমিক শিক্ষা সমাপনী পরীক্ষার ফলাফলের ভিত্তিতে এ বৃত্তি দেওয়া হয়।  এ ফল প্রাথমিক শিক্ষা অধিদপ্তরের ওয়েবসাইটে www.dpe.gov.bd পাওয়া যাবে।
সংবাদ সম্মেলনে প্রাথমিক ও গণশিক্ষামন্ত্রী মোস্তাফিজুর রহমান বৃত্তির ফল প্রকাশ করে জানান, সরকারি সিদ্ধান্ত অনুযায়ী মোট ৮২ হাজার ৫০০ শিক্ষার্থীর জন্য বৃত্তি দেওয়া হয়। এবার মেধা কোটায় দুজন এবং সাধারণ কোটায় ২৫ জন কাঙ্ক্ষিত শিক্ষার্থী না পাওয়ায় কোটা পূরণ করা যায়নি।
তবে এটা পরে সমন্বয় করা হবে বলে মন্ত্রী জানান।
২০১৫ সাল থেকে মেধা কোটায় বৃত্তিপ্রাপ্ত শিক্ষার্থীরা মাসে ৩০০ টাকা করে পায়। আর সাধারণ কোটায় বৃত্তিপ্রাপ্ত শিক্ষার্থীরা পায় মাসে ২২৫ টাকা করে। এর আগে এই বৃত্তি ছিল মেধা কোটার জন্য ২০০ টাকা এবং সাধারণ কোটার জন্য ১৫০ টাকা।
