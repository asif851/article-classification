
৩৫তম বিসিএসের প্রজ্ঞাপন জারি হতে যাচ্ছে আগামী মাসে। তবে এবার প্রাথমিক বাছাই (প্রিলিমিনারি) পরীক্ষা হবে ২০০ নম্বরে। আগের মতোই নৈর্ব্যক্তিক (এমসিকিউ) পদ্ধতিতে এ পরীক্ষা হলেও এবার লিখিত পরীক্ষা হবে নতুন সিলেবাসে।২০১৩ সালের ৭ ফেব্রুয়ারি সর্বশেষ ৩৪তম বিসিএস পরীক্ষার বিজ্ঞপ্তি জারি করে সরকারি কর্মকমিশন (পিএসসি)। দেড় বছরের বেশি সময় পর হতে যাচ্ছে ৩৫তম বিসিএসের।পিএসসি সূত্রে জানা গেছে, ৩৫তম বিসিএসের প্রিলিমিনারি পরীক্ষার পদ্ধতি কী হবে, সেটা ঠিক করতেই এবার বিলম্ব হয়। ইতিমধ্যে পিএসসি থেকে প্রিলিমিনারি পরীক্ষা ৩০০ নম্বরের করার প্রস্তাব দেওয়া হয়েছিল জনপ্রশাসন মন্ত্রণালয়ে। সচিব কমিটির সভায় শেষ পর্যন্ত এ পরীক্ষার নম্বর ২০০ করার সিদ্ধান্ত হয়।জানতে চাইলে জনপ্রশাসন মন্ত্রণালয়ের সচিব কামাল আবদুল নাসের চৌধুরী গতকাল শনিবার প্রথম আলোকে বলেন, প্রিলিমিনারি পরীক্ষার নম্বর ২০০ করার সিদ্ধান্ত হয়েছে। অন্যান্য বিষয় চূড়ান্ত হয়ে গেছে। বিষয়টি এখন আইন মন্ত্রণালয়ে আছে। তাদের মতামতের পর চূড়ান্ত হয়ে গেলেই প্রস্তাবটি পিএসসিতে পাঠিয়ে দেওয়া হবে।৩৪তম বিসিএস পরীক্ষায় প্রায় দুই লাখ চাকরিপ্রার্থী পরীক্ষা দেন। প্রিলিমিনারি পরীক্ষায় উত্তীর্ণ হন ৪৬ হাজার। তাঁদের লিখিত পরীক্ষা শেষ হয়েছে কিছুদিন আগে।জনপ্রশাসন প্রতিমন্ত্রী ইসমাত আরা সাদেক ২০১৪ সালের ৯ ফেব্রুয়ারি জাতীয় সংসদে জানান, ৩৫তম বিসিএসের মাধ্যমে এক হাজার ৭৪৯ জন কর্মকর্তা নিয়োগ করা হবে। তবে এই সংখ্যা কিছুটা বাড়তে পারে বলে জানা গেছে।পিএসসির চেয়ারম্যান ইকরাম আহমেদ প্রথম আলোকে বলেন, ‘আমরা আশা করছি, আগামী মাসেই ৩৫তম বিসিএসের প্রজ্ঞাপন জারি করা হতে পারে। এবার প্রিলিমিনারি পরীক্ষার প্রশ্নে নতুন অনেক বিষয় থাকবে।’এর আগে এমসিকিউ পদ্ধতিতে ১০০ নম্বরের প্রিলিমিনারি পরীক্ষা হতো। কিন্তু এমন পরীক্ষা পদ্ধতির কারণে দেখা যায়, ৪০-৫০ হাজার চাকরিপ্রার্থী বাছাই পরীক্ষায় উত্তীর্ণ হয়ে লিখিত পরীক্ষায় অংশ নিচ্ছেন। সর্বশেষ ৩৪তম বিসিএসের বাছাই পরীক্ষায় ৪৬ হাজারের বেশি প্রার্থী উত্তীর্ণ হন। বিপুলসংখ্যক প্রার্থীর লিখিত পরীক্ষা নিতে পিএসসিকে অনেক দুর্ভোগ পোহাতে হয়। এ কারণেই পিএসসি এবার প্রাথমিক বাছাই পরীক্ষাকে আরও যুগোপযোগী করার সিদ্ধান্ত নেয়।তবে জনপ্রশাসন ও পিএসসি সূত্রে জানা গেছে, কেবল প্রিলিমিনারি পরীক্ষাই নয়, ৩৫তম বিসিএসের লিখিত পরীক্ষার সিলেবাসেও ব্যাপক রদবদল হচ্ছে।
