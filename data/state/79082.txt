
ড. কামাল হোসেন ও আমীর-উল-ইসলামকে স্বাধীনতাবিরোধীদের সঙ্গে হাত না মোলানোর আহ্বান জানিয়েছেন অ্যাটর্নি জেনারেল মাহবুবে আলম। ড. কামাল হোসেন ও আমীর-উল-ইসলামের উদ্দেশে তিনি বলেন, ‘আপনারা সংবিধানপ্রণেতা। সংবিধানের ৯৬ অনুচ্ছেদের মাধ্যমে বিচারপতিদের অভিশংসনের ক্ষমতা আপনারাই সংসদকে দিয়েছিলেন। আজকে তাহলে কেন ডিগবাজি খাচ্ছেন। কী উদ্দেশ্যে করছেন, কাদের সঙ্গে হাত মেলাচ্ছেন?’আজ বৃহস্পতিবার বিকেলে সুপ্রিম কোর্ট আইনজীবী সমিতির সেমিনার হলে ‘১৯৭২ সালের সংবিধান: বিচারপতিদের দায়বদ্ধতা ও অভিশংসন’ শীর্ষক এক সেমিনারে এসব কথা বলেন মাহবুবে আলম। সংসদকে বিচারকদের অভিশংসনের ক্ষমতা দিলে বিচারপতিদের স্বার্থ আরও সুরক্ষিত হবে বলে দাবি করেন তিনি।অ্যাটর্নি জেনারেল বলেন, মার্কিন যুক্তরাষ্ট্র, ভারত, আফগানিস্তান, ভুটান, শ্রীলঙ্কা, কোরিয়া, ফিনল্যান্ডসহ পৃথিবীর বেশির ভাগ দেশে সংসদের হাতে বিচারপতিদের অভিশংসনের ক্ষমতা দেওয়া আছে। এই বিধান থাকার ফলে বিচারপতিরা তাঁদের অবস্থান সম্পর্কে সজাগ থাকন। এ কারণেই ভারতের ৬৫ বছরের ইতিহাসে মাত্র তিনজন বিচারপতিকে অভিশংসনের মুখোমুখি হতে হয়েছে।
কামাল হোসেন ও আমীর-উল-ইসলামের উদ্দেশে মাহবুবে আলম বলেন, ‘যারা স্বাধীনতাবিরোধী, যারা যুদ্ধপরাধীর বিচার চায় না, তারা সংবাদ সম্মেলন করেছে। তাদের সঙ্গে আপনারা, এই দুঃখ কোথায় রাখি। যারা সাঈদীর পক্ষে কথা বলে, যারা গোলাম আযমের অনুসারী, যারা বিচার চায় না, তাদের সঙ্গে আপনারা হাত মেলাবেন না। আপনারা ঘোলা পানিতে মাছ শিকারের চেষ্টা করবেন না, যুদ্ধাপরাধীদের সঙ্গে গলায় গলা মেলাবেন না।’
সম্মিলিত আইনজীবী সমন্বয় পরিষদের আহ্বায়ক ও বঙ্গবন্ধু আইনজীবী সমিতির সভাপতি আবদুল বাসেত মজুমদারের সভাপতিত্বে সভায় বক্তব্য দেন আওয়ামী লীগের উপদেষ্টামণ্ডলীর সদস্য ইউসুফ হোসেন হুমায়ুন, সাবেক আইনমন্ত্রী আব্দুল মতিন খসরু প্রমুখ।
