
সুনামগঞ্জ সরকারি কলেজে বখাটেপনা রোধ ও শিক্ষার সুষ্ঠু পরিবেশ বজায় রাখতে গতকাল বৃহস্পতিবার মতবিনিময় সভা অনুষ্ঠিত হয়েছে। বেলা ১১টায় কলেজের শিক্ষক মিলনায়তনে এই সভা অনুষ্ঠিত হয়।
গত ১১ জুন জেলা প্রশাসনের আইনশৃঙ্খলাবিষয়ক মাসিক সভায় সুনামগঞ্জ সরকারি কলেজে বখাটেপনা এবং কলেজে অধ্যক্ষের নিয়মিত উপস্থিত না থাকার বিষয়ে ব্যাপক আলোচনা হয়। সভার সিদ্ধান্ত অনুযায়ী কলেজের শিক্ষক ও গণ্যমান্য ব্যক্তিদের নিয়ে গতকালের এই সভা হয়। সভায় জেলা প্রশাসনের পক্ষে অতিরিক্ত জেলা প্রশাসক (শিক্ষা ও তথ্যপ্রযুক্তি) মোহাম্মদ সফিউল আলম উপস্থিত ছিলেন। সভায় কলেজের অধ্যক্ষ মো. আব্দুছ ছত্তার সভাপতিত্ব করেন। সভায় অধ্যক্ষ জানান, তিনি কলেজে নিয়মিত না থাকার তথ্য সঠিক নয়। সুনামগঞ্জ সরকারি কলেজে অধ্যক্ষের কোনো আবাসিক ভবন না থাকলেও তিনি নিয়মিত কলেজে আসেন। তিনি বলেন, ‘কলেজে বহিরাগত ও অছাত্রদের ঠেকাতে আমরা আপ্রাণ চেষ্টা করে যাচ্ছি।’
সভায় অতিরিক্ত জেলা প্রশাসক মোহাম্মদ শফিউল আলম বলেন, ‘বহিরাগতদের বিরুদ্ধে কঠোর ব্যবস্থা নিতে হবে। বিশেষ প্রয়োজনে কলেজে ঝটিকা অভিযান পরিচালনা করা হবে। কলেজের উদ্ভূত পরিস্থিতি নিয়ে প্রয়োজনে আমরা পৃথকভাবে তদন্ত করব।’
