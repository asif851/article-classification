

ঢাকা শহর সবুজায়নে নিজ বাড়ির আঙিনা ও ছাদে বেশি করে গাছ লাগানোর আহ্বান জানিয়েছেন ঢাকা দক্ষিণ সিটি করপোরেশনের (ডিএসসিসি) মেয়র মোহাম্মদ সাঈদ খোকন। বাড়ির আঙিনা ও ছাদে বেশি করে গাছ লাগালে মালিকদের ১০ শতাংশ হোল্ডিং ট্যাক্স মওকুফ করা হবে বলে ঘোষণা দেন তিনি।
আজ বৃহস্পতিবার দুপুরে স্বামীবাগের মিতালী বিদ্যাপীঠ উচ্চবিদ্যালয়ে ‘সবুজ ইশকুল গড়ি’ অভিযানের উদ্বোধনী অনুষ্ঠানে সাঈদ খোকন এ কথা বলেন। ‘সবুজ ইশকুল গড়ি, দেশটাকে পরিষ্কার করি’ স্লোগানে অনুষ্ঠানের আয়োজন করে সামাজিক সংগঠন ‘পরিবর্তন চাই’। এ অভিযানের অংশ হিসেবে মিতালী বিদ্যাপীঠসহ রাজধানীর তিনটি বিদ্যালয় ও সারা দেশে আরও ৯৭টি শিক্ষাপ্রতিষ্ঠান সুন্দর ও টেকসইভাবে পরিচ্ছন্ন করা হবে।

সাঈদ খোকন বলেন, ‘আমরা ঢাকা শহরের পরিবর্তন চাই। এই চাওয়াকে পাওয়াতে পরিণত করতে হবে। এ জন্য নগরের প্রত্যেককে একযোগে এগিয়ে আসতে হবে। নিজ নিজ বাড়ির আঙিনা ও ছাদ এবং শিক্ষাপ্রতিষ্ঠানে বেশি করে গাছ লাগাতে হবে। তা করা হলে বাড়ির মালিকদের ১০ শতাংশ হোল্ডিং ট্যাক্স মওকুফ করা হবে। অর্থাৎ পরোক্ষভাবে গাছ লাগানোর টাকা দেবে সিটি করপোরেশন।’
ডিএসসিসির মেয়র বলেন, দক্ষিণ সিটি করপোরেশন এলাকা সবুজায়ন ও শিশু-কিশোরদের আনন্দ-বিনোদনের জন্য ‘জল সবুজে ঢাকা’ শীর্ষক এক প্রকল্পের মাধ্যমে ১২টি মাঠ ও ১৯টি পার্ক আধুনিকায়নে সংস্কারকাজ চলছে। এতে বয়স্ক ব্যক্তিদের সকাল-বিকেল হাঁটা বা বেড়ানোর ব্যবস্থাও করা হচ্ছে। আগামী বছরের জুনে এই সংস্কারকাজ শেষ হবে। তিনি বলেন, নগরের প্রতিটি রাস্তার সড়ক বিভাজকে গাছ লাগিয়ে সৌন্দর্যবর্ধন করা হয়েছে।
‘পরিবর্তন চাই’-এর চেয়ারম্যান ফিদা হক বলেন, সবুজায়নের এ অভিযানের অংশ হিসেবে প্রতিটি বিদ্যালয়ে পর্যাপ্তসংখ্যক তিন রঙের ডাস্টবিন দেওয়া হবে। ময়লার ধরন অনুযায়ী ভিন্ন ভিন্ন ডাস্টবিনের ব্যবহার শিক্ষার্থীদের শেখানো হবে। এর পাশাপাশি বিদ্যালয়ের আঙিনায় একটি করে কম্পোস্ট প্ল্যান্ট স্থাপন করা হবে। যেখানে শিক্ষার্থীরা পচনশীল ময়লা দিয়ে কম্পোস্ট সার তৈরি করবে। পরে এই সার দিয়ে বিদ্যালয় আঙিনায় ফুলের বাগান করা হবে। এ ছাড়া বিদ্যালয়ের মাঠে ঘাস লাগানো, পরিচর্যা ও দেয়াল রং করা হবে। বছরব্যাপী অভিযান শেষে সফল বিদ্যালয়গুলোকে সবুজ ইশকুল সার্টিফিকেট দেওয়া হবে।
অনুষ্ঠানে মিতালী বিদ্যাপীঠের পরিচালনা পর্ষদের চেয়ারম্যান ফৌজিয়া মতিন, অ্যাকশন এইড বাংলাদেশের কর্মকর্তা ফারাহ কবীর, স্ট্যান্ডার্ড চার্টার্ড ব্যাংকের প্রধান নির্বাহী কর্মকর্তা আবরার আনোয়ার বক্তব্য দেন।
