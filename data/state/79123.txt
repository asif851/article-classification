
নির্বাচনকালীন সরকারে থাকা জাতীয় পার্টির ছয় মন্ত্রী-প্রতিমন্ত্রী ও একজন উপদেষ্টা কাল বৃহস্পতিবার পদত্যাগ করবেন।
আজ বুধবার রাতে এক প্রেস ব্রিফিংয়ে জাতীয় পার্টির মহাসচিব এ বি এম রুহুল আমিন হাওলাদার এ কথা বলেছেন।
এর আগে জাতীয় পার্টির চেয়ারম্যান এইচ এম এরশাদের বারিধারার বাসভবনে দলের প্রেসিডিয়াম সদস্যের সঙ্গে বৈঠক করেন এরশাদ। বৈঠক শেষে নির্বাচনকালীন সরকারের বেসামরিক বিমান পরিবহন ও পর্যটনমন্ত্রী রুহুল আমিন হাওলাদার প্রেস ব্রিফিং করেন। সেখানে তিনি বলেন, ‘কাল বৃহস্পতিবার নির্বাচনকালীন সরকারে থাকা জাতীয় পার্টির মন্ত্রী-প্রতিমন্ত্রী ও উপদেষ্টারা পদত্যাগ করবেন।’ এ সময় উপস্থিত সাংবাদিকেরা জানতে চান, গণভবন থেকে তাঁদের ফোন করা হয়েছি কি না? রুহুল আমিন হাওলাদার এর কোনো জবাব না দিয়ে হেসে ফেলেন।
মন্ত্রীরা হলেন বাণিজ্যমন্ত্রী জি এম কাদের, বেসামরিক বিমান পরিবহন ও পর্যটনমন্ত্রী রুহুল আমিন হাওলাদার, পানিসম্পদমন্ত্রী আনিসুল ইসলাম মাহমুদ ও স্বাস্থ্যমন্ত্রী রওশন এরশাদ। প্রতিমন্ত্রীরা হলেন যুব ও ক্রীড়া প্রতিমন্ত্রী মুজিবুল হক চুন্নু এবং নারী ও শিশুবিষয়ক প্রতিমন্ত্রী সালমা ইসলাম।
এ ছাড়া উপদেষ্টা হিসেবে নিয়োগ পাওয়া জিয়াউদ্দিন বাবলুকে আজ বিকেলে প্রধানমন্ত্রীর নারী ও শিক্ষা উন্নয়নবিষয়ক উপদেষ্টার দায়িত্ব দেওয়া হয়।
এ দিকে বিকেলে জাতীয় পার্টির চেয়ারম্যান এইচ এম এরশাদের সঙ্গে সফররত ভারতের পররাষ্ট্রসচিব সুজাতা সিং সৌজন্য সাক্ষাৎ করেন। বৈঠক শেষে এরশাদ প্রেস ব্রিফিং করেন। সেখানে নির্বাচনকালীন সরকারে থাকা জাতীয় পার্টির মন্ত্রী-প্রতিমন্ত্রী ও উপদেষ্টাদের অনতিবিলম্বে পদত্যাগের নির্দেশ দেন।
