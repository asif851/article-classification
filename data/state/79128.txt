
নাশকতা, অগ্নিসংযোগ, গাড়ি ভাঙচুর ও মানুষ পুড়িয়ে হত্যার অভিযোগে রাজধানীর বিভিন্ন থানায় করা ৪৪টি মামলায় বিএনপির যুগ্ম মহাসচিব আমানউল্লাহ আমানের জামিন নামঞ্জুর করেছেন আদালত।আমানউল্লাহ আমানের পক্ষে তাঁর আইনজীবী সানাউল্লাহ মিয়া, মাসুদ তালুকদার ও জয়নুল আবেদিন মেসবাহ আজ বুধবার সকালে ঢাকা মহানগর দায়রা জজ কামরুল হোসেন মোল্লার আদালতে ৪৪টি মামলায় তাঁর জামিনের আবেদন করেন। শুনানি শেষে আদালত ওই আবেদন নামঞ্জুর করেন।বিএনপির নেতা আমানের বিরুদ্ধে রাজধানীর পল্টন, মিরপুর, মোহাম্মদপুর, ওয়ারী, মুগদা, মতিঝিল ও যাত্রাবাড়ী থানায় মামলাগুলো করা হয়েছে।এ ব্যাপারে আমানের আইনজীবী জয়নুল আবেদিন মেসবাহ বলেন, ‘আমরা মনে করি ন্যায়বিচার পাইনি। এ ব্যাপারে আমরা উচ্চ আদালতে যাব।’২ আগস্ট বিএনপির স্থায়ী কমিটির সদস্য এম কে আনোয়ার, যুগ্ম মহাসচিব আমানউল্লাহ আমান ও চেয়ারপারসনের উপদেষ্টা আবদুল আউয়াল মিন্টু নিম্ন আদালতে আত্মসমর্পণ করে জামিন চান। এর মধ্যে এম কে আনোয়ার জামিন পান। আমানকে কারাগারে পাঠানো হয়। আর নথি না থাকায় মিন্টুর জামিনের শুনানি হয়নি।
এম কে আনোয়ার পাঁচটি, আবদুল আউয়াল একটি ও আমানউল্লাহ ৭০টি মামলায় ঢাকার মুখ্য মহানগর হাকিমের আদালতে আত্মসমর্পণ করে জামিনের আবেদন জানান। হাইকোর্টের দেওয়া জামিনের আদেশ বাতিল করে গত ২৭ জুলাই সুপ্রিম কোর্টের আপিল বিভাগ এই তিন নেতাকে এক সপ্তাহের মধ্যে বিচারিক আদালতে আত্মসমর্পণের নির্দেশ দিয়েছিলেন। এর আগে হাইকোর্ট এ তিনজনকে ৮১টি মামলায় অন্তর্বর্তীকালীন জামিন দিয়েছিলেন। হাইকোর্টের দেওয়া জামিন আদেশের বিরুদ্ধে রাষ্ট্রপক্ষ আপিল বিভাগে আবেদন জানিয়েছিল।
