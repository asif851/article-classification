
হরতাল-অবরোধের প্রতিবাদে মিছিলের নামে নির্বাচনী আচরণবিধি লঙ্ঘন করে গতকাল বুধবার পটুয়াখালী-২ (বাউফল) আসনে আওয়ামী লীগ মনোনীত প্রার্থী হুইপ আ স ম ফিরোজ ও তাঁর ছেলে উপজেলা যুবলীগের সদস্য রায়হান সাকিবের পক্ষে বিশাল মিছিল হয়েছে।প্রত্যক্ষদর্শীরা জানান, গতকাল সকাল নয়টা থেকে উপজেলার বিভিন্ন এলাকা থেকে মোটরসাইকেল, টেম্পো, টমটমে করে কয়েক হাজার নেতা-কর্মী উপজেলা আওয়ামী লীগের কার্যালয়ের সামনে জমায়েত হন। দুপুর ১২টার দিকে আ স ম ফিরোজ ও তাঁর ছেলে রায়হান সাকিব দলীয় কার্যালয়ে আসেন। সেখান থেকে সাড়ে ১২টার দিকে মিছিল বের হয়ে পৌরসভার বিভিন্ন সড়ক ঘুরে বেলা দুইটার দিকে দলীয় কার্যালয়ে এসে শেষ হয়। তবে হুইপ একটি গাড়িতে করে দলীয় কার্যালয় থেকে মিছিলের পেছনে পেছনে প্রায় আধা কিলোমিটার দূরে স্থানীয় সরকারি ডাকবাংলো পর্যন্ত যান। আর রায়হান সাকিব মিছিলের শুরু থেকে শেষ পর্যন্ত ছিলেন।উপজেলা আওয়ামী লীগের সাবেক সহসভাপতি আবুল কাশেমসহ নাম প্রকাশে অনিচ্ছুক কয়েকজন নেতা জানান, ঋণখেলাপি-সংক্রান্ত জটিলতার কারণে আ স ম ফিরোজের দলীয় মনোনয়নপত্র বাতিল হতে পারে—এমন আশঙ্কায় স্বতন্ত্র প্রার্থী হিসেবে তাঁর ছেলেও মনোনয়নপত্র দাখিল করেছেন। মূলত মিছিলটি হরতাল-অবরোধের প্রতিবাদের নামে নয়; ছেলের পক্ষে মহড়া।দলীয় সূত্রে জানা গেছে, একই আশঙ্কায় দলীয় সভানেত্রী বিকল্প প্রার্থী হিসেবে কৃষক লীগের কেন্দ্রীয় কমিটির সাধারণ সম্পাদক খোন্দকার সামসুল হককে দলীয় মনোনয়ন দিয়েছেন। এ ঘটনাকে দলীয় সিদ্ধান্তের বিরুদ্ধে ‘যুদ্ধ’ ঘোষণার শামিল বলে উল্লেখ করেছেন স্বেচ্ছাসেবক লীগের কেন্দ্রীয় কমিটির সমবায়বিষয়ক সম্পাদক ও বাউফল পৌরসভার মেয়র জিয়াউল হক।জানতে চাইলে আ স ম ফিরোজ বলেন, ‘দলীয় নেতা-কর্মীরা হরতাল, অবরোধের প্রতিবাদে মিছিল করেছেন। আমি মিছিলে অংশগ্রহণ করিনি।আচরণবিধি লঙ্ঘনের বিষয়ে দৃষ্টি আকর্ষণ করা হলে রিটার্নিং কর্মকর্তা ও উপজেলা নির্বাহী কর্মকর্তা (ইউএনও) এ বি এম সাদিকুর রহমান মন্তব্য করতে অপারগতা জানান।
