
মুক্তিযুদ্ধে গণহত্যার দায়ে মৃত্যুদণ্ডাদেশের বিরুদ্ধে জামায়াতে ইসলামীর আমির মতিউর রহমান নিজামীর আপিলের শুনানি শুরু হয়েছে।
প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের চার সদস্যের বেঞ্চে আজ বুধবার সকালে এ শুনানি শুরু হয়। এর আগে আদালত সময় চেয়ে করা নিজামীর আবেদন খারিজ করেন।
মুক্তিযুদ্ধে মানবতাবিরোধী অপরাধের দায়ে গত বছরের ২৯ অক্টোবর আন্তর্জাতিক অপরাধ ট্রাইব্যুনাল-১ নিজামীকে মৃত্যুদণ্ডাদেশ দেন। এই রায়ের পর নিজেকে নির্দোষ দাবি করে আপিল করেন নিজামী।নিজামীর আইনজীবী শিশির মনিরের বিবরণ অনুযায়ী, আপিলে ১৬৮টি যুক্তি তুলে ধরা হয়েছে। এতে নিজামীর মৃত্যুদণ্ড বাতিল চেয়ে খালাসের আরজি জানানো হয়েছে।ট্রাইব্যুনালে নিজামীর বিরুদ্ধে গঠন করা ১৬টি অভিযোগের মধ্যে আটটি প্রমাণ করতে পেরেছে রাষ্ট্রপক্ষ। এর মধ্যে ২, ৪, ৬ ও ১৬ নম্বর অভিযোগ প্রমাণিত হওয়ায় তাঁকে মৃত্যুদণ্ডাদেশ দেওয়া হয়। এই অভিযোগগুলোর মধ্যে ছিল হত্যা, ধর্ষণ, নিপীড়ন ও বিতাড়নের মতো মানবতাবিরোধী অপরাধের ষড়যন্ত্র ও বুদ্ধিজীবীদের নিশ্চিহ্ন করার জন্য চালানো হত্যাকাণ্ড। বাকি আটটি অভিযোগ প্রমাণিত না হওয়ায় সেগুলো থেকে তাঁকে খালাস দেওয়া হয়।
