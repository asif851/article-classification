
সাতক্ষীরার দেবহাটায় গত শুক্রবার এক স্কুলছাত্রকে হত্যা করেছে দুর্বৃত্তরা। মাদারীপুরের রাজৈরে গতকাল শনিবার একজন খুন হয়েছেন। একই দিন রাজবাড়ীর পাংশা, কুষ্টিয়া শহর ও খোকসা থেকে তিনটি লাশ উদ্ধার করেছে পুলিশ। আমাদের নিজস্ব প্রতিবেদক ও প্রতিনিধিদের পাঠানো খবর:কুষ্টিয়া: খোকসা উপজেলার গড়াই নদের আজাদ সাহেবের ঘাট এলাকা থেকে গতকাল বেলা ১১টার দিকে অজ্ঞাতনামা এক বৃদ্ধের লাশ উদ্ধার করেছে পুলিশ। তাঁর পরনে সাদা রঙের পাঞ্জাবি ছিল। কুষ্টিয়া শহরের আড়ুয়াপাড়ার এস বি ঘোষ লেনের একটি ভাড়া বাসা থেকে অর্পা রানী পাল (৮) নামের এক শিশুর লাশ উদ্ধার করেছে পুলিশ।গতকাল শনিবার সন্ধ্যা সাড়ে ছয়টার দিকে ওই বাসার একটি কক্ষ থেকে এ লাশ উদ্ধার করা হয়। অর্পা রানী গত শুক্রবার বিকেল চারটা থেকে নিখোঁজ ছিল।পুলিশ ও এলাকাবাসী সূত্রে জানা গেছে, আড়ুয়াপাড়ার এস বি ঘোষ লেনে স্বপন পাল নামের এক ব্যক্তি ভবনের নিচতলায় ভাড়া ছিলেন। পাশেই আরেক পরিবার ভাড়া থাকত। শুক্রবার বিকেল চারটার দিকে স্বপন পালের মেয়ে অর্পা রানী পাল নিখোঁজ হয়।কুষ্টিয়া মডেল থানার ভারপ্রাপ্ত কর্মকর্তা (ওসি) আবদুল খালেক বলেন, বিষয়টি জানার পর প্রতিবেশী তপন (১৮) নামের এক যুবককে দুপুরে আটক করে থানায় জিজ্ঞাসাবাদের জন্য নেওয়া হয়।সন্ধ্যার দিকে তপনের কক্ষে লাশ পাওয়া গেছে—এমন খবর পেয়ে ঘটনাস্থলে গিয়ে লাশ উদ্ধার করা হয়। ওসি আরও বলেন, শিশুটির মুখ ও হাত কাপড় দিয়ে বাঁধা ছিল। গলায় দাগ রয়েছে।সাতক্ষীরা: দেবহাটা উপজেলার জগন্নাথপুর গ্রামের আবু হাসানের ছেলে ও নলতা আহ্ছানিয়া কিন্ডারগার্টেনের চতুর্থ শ্রেণীর ছাত্র ফায়সাল বিন আল হাসান (১০) গত শুক্রবার বেলা ১১টার দিকে ঘুড়ির সুতা কেনার জন্য বের হয়। শিশুরা খেলা করতে গিয়ে সন্ধ্যা সাতটার দিকে সখীপুর উচ্চবিদ্যালয়ের শৌচাগারের মধ্যে তার লাশ পড়ে থাকতে দেখে স্থানীয়দের জানায়। পুলিশ সন্ধ্যা সাড়ে সাতটার দিকে লাশ উদ্ধার করে।কালকিনি (মাদারীপুর): রাজৈর উপজেলার টেকেরহাট বন্দরের শংকরদীর পাড়হাটে গতকাল বেলা দুইটার দিকে জাহাঙ্গীর খালাসি (৬৫) নামের এক ব্যক্তি বাজার করতে আসেন।এ সময় ওই হাটে আনোয়ার নামের এক দোকানদারের সঙ্গে কাঁচামরিচের ঝাল কম-বেশি নিয়ে তাঁর ঝগড়া হয়। এর জের ধরে আনোয়ার ঘুষি মারলে তিনি অসুস্থ হয়ে পড়েন। স্থানীয় লোকজন উদ্ধার করে রাজৈর উপজেলা স্বাস্থ্য কমপ্লেক্সে নিলে চিকিৎসক তাঁকে মৃত ঘোষণা করেন।রাজবাড়ী: পাংশা শহরের পারনারায়ণপুর এলাকার মৃত শহীদ আলী শেখের ছেলে আল আমিন শেখের (১৪) লাশ গতকাল শনিবার সকালে রেলস্টেশন এলাকার লতিফ আবাসিক হোটেল থেকে উদ্ধার করেছে পুলিশ। হোটেল মালিক জেলা আওয়ামী লীগের সহসভাপতি খান মোহামঞ্চদ আবদুল হাই জানান, আল আমিন তাঁর হোটেলে কাজ করত।সম্প্রতি সে মাদকাসক্ত হয়ে পড়ে। গত শুক্রবার রাতে সে হোটেলের ৩০২ নম্বর কক্ষে ঘুমাতে যায়। সকালে কক্ষ থেকে ধোঁয়া বের হওয়ায় হোটেলের কর্মচারীরা দরজা ভেঙে ভেতরে ঢুকে মেঝেতে আল আমিনের লাশ পড়ে থাকতে দেখে। পরে পুলিশ এসে লাশ উদ্ধার করে।
 
