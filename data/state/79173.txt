
জগন্নাথ বিশ্ববিদ্যালয়ের এক শিক্ষকের বিরুদ্ধে যৌন হয়রানির অভিযোগ করেছেন একই বিভাগের এক ছাত্রী। এ ঘটনার সুষ্ঠু বিচার চেয়ে বিশ্ববিদ্যালয়ের উপাচার্য বরাবর আবেদন করেছেন তিনি।
রোববার এই ছাত্রীর সহপাঠীরা জানান, ওই ছাত্রী পুরান ঢাকার একটি মেসে থাকেন। গত বুধবার বিকেল সাড়ে পাঁচটার দিকে মুঠোফোনে ক্লাসের কথা বলে তাঁকে বিভাগে যেতে বলেন ওই শিক্ষক। তাঁর কথা মতো বিভাগে যান ওই ছাত্রী। এ সময় তাঁর ক্লাসে উপস্থিতির হার কম দেখিয়ে চূড়ান্ত পরীক্ষা দিতে দেওয়া হবে না বলে জানান শিক্ষক৷ পরে তাঁকে পাশের শ্রেণিকক্ষে যেতে বলেন। ছাত্রীটি ওই শ্রেণিকক্ষে গিয়ে দেখেন সেখানে কেউ নেই, এমনকি ওই ভবনে কেউ ছিলেন না। একটু পরেই সেখানে ঢোকেন ওই শিক্ষক।
ছাত্রীর লিখিত অভিযোগে বলা হয়, শিক্ষকের মতলব বুঝতে পেরে তাঁকে ধাক্কা দিয়ে শ্রেণিকক্ষ থেকে বের হয়ে যান এই ছাত্রী। এ সময় ছাত্রীকে বুঝিয়ে শিক্ষক আবার তাঁর দপ্তরে নিয়ে যান৷ এই ঘটনা কাউকে বলতে নিষেধ করেন। বিনিময়ে তাঁর পরীক্ষার ব্যবস্থা করে দেওয়ার আশ্বাস দেন। পরে গত বৃহস্পতিবার এই ঘটনার বিচার চেয়ে বিশ্ববিদ্যালয়ের উপাচার্য বরাবর লিখিত আবেদন করেন এই ছাত্রী। ওই দিনই উপাচার্য তার আবেদন গ্রহণ করেন।
নাম প্রকাশে ওই বিভাগের একাধিক শিক্ষার্থী বলেন, গত বুধবার সন্ধ্যায় ওই বিভাগের কোনো ক্লাস ছিল না। বিভাগে অন্য কোনো শিক্ষক-শিক্ষার্থীও ছিলেন না। ওই শিক্ষক খারাপ উদ্দেশ্যেই ছাত্রীকে বিভাগে ডেকেছিলেন।
এ বিষয়ে জানতে চাইলে একাধিকবার চেষ্টা করেও ওই শিক্ষকের মুঠোফোন বন্ধ পাওয়া যায়। তবে বিশ্ববিদ্যালয়ের উপাচার্য মীজানুর রহমান প্রথম আলোকে বলেন, গত বৃহস্পতিবার নিজ বিভাগের এক শিক্ষকের বিরুদ্ধে যৌন হয়রানির অভিযোগ করেছেন এক ছাত্রী। অভিযোগটি বিশ্ববিদ্যালয়ের যৌন হয়রানি ও নিপীড়ন রোধ কমিটির কাছে পাঠানো হয়েছে। আগামী সাত দিনের মধ্যে প্রাথমিক ভাবে তদন্ত করে প্রতিবেদন দিতে বলা হয়েছে। প্রতিবেদনে তা প্রমাণ হলে ব্যবস্থা নেওয়া হবে।
