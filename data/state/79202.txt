
‘ছোট রানি’ মারা গেছে। গতকাল রোববার ঢাকায়, জাতীয় চিড়িয়াখানায়। এতে সঙ্গী হারাল ছোট রাজা। দক্ষিণ আফ্রিকা থেকে এ জিরাফ জুটি আনা হয়েছিল।সংশ্লিষ্ট সূত্র জানায়, আগের দিন শনিবার বিকেল থেকেই জিরাফটি ঝিমিয়ে পড়ে এবং এক জায়গায় ঠায় দাঁড়িয়ে থাকছিল। গতকাল সকালে পরিস্থিতি খারাপ মনে হলে চিড়িয়াখানা কর্তৃপক্ষ ভেটেরিনারি মেডিকেল বোর্ডের সদস্যদের অবহিত করে। খবর পেয়ে চিকিৎসকেরা দ্রুত চিড়িয়াখানায় যান। কিন্তু চিকিৎসা দেওয়ার আগে সকাল সাড়ে নয়টার দিকে ‘ছোট রানি’ হঠাৎ মারা যায়।এ বিষয়ে মেডিকেল বোর্ডের সদস্য ও কেন্দ্রীয় পশুরোগ অনুসন্ধান গবেষণাগারের মুখ্য বৈজ্ঞানিক কর্মকর্তা আবুল খায়ের প্রথম আলোকে বলেন, ‘জিরাফটির পেট ফাঁপা ছিল। আমরা ভ্যাকসিন প্রস্তুত করেছিলাম। কিন্তু সময় পাওয়া গেল না।’ঠিক কী কারণে জিরাফের আকস্মিক মৃত্যু হলো চিড়িয়াখানা কর্তৃপক্ষ ও সংশ্লিষ্ট চিকিৎসকেরা তা জানাতে পারেননি। তাঁরা বলছেন, মৃত্যুর কারণ গতকাল পর্যন্ত শনাক্ত করা যায়নি।এ বিষয়ে জানতে চাইলে চিড়িয়াখানার ভেটেরিনারি মেডিকেল বোর্ডের প্রধান ও প্রাণিসম্পদ গবেষণা প্রতিষ্ঠানের পরিচালক মো. গোলাম মাহমুদ প্রথম আলোকে বলেন, জিরাফের ময়নাতদন্ত হয়েছে। কিছু নমুনা সংগ্রহ করে পরীক্ষার জন্য চারটি ল্যাবরেটরিতে পাঠানো হয়েছে। রিপোর্ট হাতে না পেয়ে মৃত্যুর কারণ বলা যাবে না।ছোট রানির মৃত্যুর বিষয়ে জানতে যোগাযোগ করলে চিড়িয়াখানার কিউরেটর নজরুল ইসলাম কোনো মন্তব্য করতে রাজি হননি।তবে চিড়িয়াখানার দায়িত্বশীল একটি সূত্র ছোট রানির মৃত্যুর বিষয়টি নিশ্চিত করেছে।২০১২ সালে প্রায় দুই কোটি টাকা ব্যয়ে জিরাফ দুটি দক্ষিণ আফ্রিকা থেকে সংগ্রহ করা হয়েছিল। পরে চিড়িয়াখানা কর্তৃপক্ষ পুরুষ জিরাফের নাম ছোট রাজা, আর মাদি জিরাফের নাম রাখে ছোট রানি। গত ফেব্রুয়ারি মাসে এ জুটির ঘরে একটি শাবক জন্ম নেয়। ছোট রানির মা হওয়া নিয়ে গত ৪ ফেব্রুয়ারি প্রথম আলো একটি সচিত্র প্রতিবেদন করেছিল। ছোট রানির মৃত্যুর ফলে এখন ছোট রাজা একা হয়ে গেছে। এর আগে গত বছরের ১ জুলাই আরেকটি জিরাফের শাবক মারা যায়।সংশ্লিষ্ট সূত্র বলেছে, আলেক্সান্ডার ও ক্লিওপেট্রা নামে চিড়িয়াখানায় আরও একটি জিরাফ জুটি আছে। তাদের ঘরে জন্ম হয়েছে ‘প্রিয়া’ নামে একটি মাদি জিরাফের।
