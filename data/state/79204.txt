
আওয়ামী লীগের সাধারণ সম্পাদক ওবায়দুল কাদের বলেছেন, সিরাজগঞ্জের শাহজাদপুরে আওয়ামী লীগের দুই পক্ষের সংঘর্ষে সমকাল পত্রিকার সাংবাদিক আবদুল হাকিম শিমুল নিহতের ঘটনায় জড়িত ব্যক্তিদের বিরুদ্ধে দলীয় ও প্রশাসনিকভাবে ব্যবস্থা নেওয়া হবে। আওয়ামী লীগের যে-ই এই ঘটনার সঙ্গে জড়িত থাক না কেন, তাঁদের বিরুদ্ধে ব্যবস্থা নেওয়া হবে।গতকাল শুক্রবার বিকেলে ঢাকা-চট্টগ্রাম মহাসড়কের মুন্সিগঞ্জের গজারিয়া এলাকায় গোমতী নদীতে দ্বিতীয় গোমতী সেতুর পাইলিং কাজের উদ্বোধনের সময় সেতুমন্ত্রী ওবায়দুল কাদের এসব কথা বলেন।মন্ত্রী আরও বলেন, আওয়ামী লীগ দলের ভেতর কিংবা বাইরে ঘটনা ঘটলে কখনোই নির্লিপ্ত থাকেনি, ত্বরিত ব্যবস্থা গ্রহণ করেছে। এরই মধ্যে আওয়ামী লীগের সাংগঠনিক সম্পাদক ও একজন যুগ্ম সাধারণ সম্পাদককে এ ঘটনার তদন্ত করতে দায়িত্ব দেওয়া হয়েছে।এর আগে গতকাল দুপুরে মুন্সিগঞ্জের টঙ্গিবাড়ীতে তুলকাই সেতুর উদ্বোধন করেন ওবায়দুল কাদের। এ সময় তিনি বলেন, ‘অন্যায় করে কেউ পার পাবে না, সে আওয়ামী লীগের যত বড় নেতাই হোক।’চাঁদপুরের হাইমচর উপজেলার একটি বিদ্যালয়ের বার্ষিক ক্রীড়া প্রতিযোগিতা অনুষ্ঠানে শিক্ষার্থীদের দিয়ে বানানো মানবসেতুতে হাঁটা প্রসঙ্গে সাংবাদিকদের প্রশ্নের জবাবে ওবায়দুল কাদের বলেন, সেই উপজেলার চেয়ারম্যান ও আওয়ামী লীগের সাধারণ সম্পাদক নূর হোসেন পাটোয়ারীকে দল থেকে বহিষ্কার করা হয়েছে। তাঁর বিরুদ্ধে দলীয় এবং প্রশাসনিক ব্যবস্থা নেওয়া হবে।
