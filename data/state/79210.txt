
সুন্দরবনের সাতক্ষীরা রেঞ্জের উত্তর তালপট্টি দ্বীপের পনির খাল থেকে বনদস্যুরা সিরাজুল ইসলাম (৩৩) নামের এক জেলেকে অপহরণ করেছে। ২৪ ডিসেম্বর ওই জেলেকে অপহরণ করা হয়। অপহরণকারীরা নিজেদের বনদস্যু আলিম বাহিনীর সদস্য পরিচয় দিয়েছে।সুন্দরবন থেকে ফিরে দুই জেলে জানান, ২৩ ডিসেম্বর তাঁরা চারজন সুন্দরবনের সাতক্ষীরা রেঞ্জের কৈখালি স্টেশন থেকে অনুমতি নিয়ে সুন্দরবনে কাঁকড়া ধরতে যান। ২৪ ডিসেম্বর দুপুরে পনির খাল এলাকায় ২০-২৫ জনের একদল বনদস্যু তাঁদের আটক করে এক লাখ টাকা মুক্তিপণ চায়। পরে সিরাজুলকে আটক রেখে তাঁদের তিনজনকে টাকা নিয়ে আসার জন্য লোকালয়ে পাঠায়। এক সপ্তাহের মধ্যে ৩০ হাজার টাকা দিলে সিরাজুলকে ছেড়ে দেওয়া হবে বলে মুঠোফোনে জানায় তারা। গতকাল রোববার পর্যন্ত মুক্তিপণের টাকা দিতে না পারায় সিরাজুলকে ছাড়া হয়নি।সুন্দরবনের সাতক্ষীরা রেঞ্জের সহকারী বন সংরক্ষক কেরামত আলী মল্লিক বলেন, এ ধরনের ঘটনায় তাদের কাছে কেউ অভিযোগ করে না। অধিকাংশ ক্ষেত্রে অপহৃত জেলেরা বনদস্যুদের সঙ্গে সমঝোতা করে।শ্যামনগর থানার ভারপ্রাপ্ত কর্মকর্তা (ওসি) আমিনুল ইসলাম জানান, এ বিষয়ে কেউ অভিযোগ করেনি।
