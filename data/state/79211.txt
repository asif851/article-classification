
ধর্মীয় অনুভূতিতে আঘাতের অভিযোগ এনে রফিউর রাব্বির বিরুদ্ধে মামলার পর এবার তাঁর বিরুদ্ধে শহরে বিক্ষোভ সমাবেশ করলেন এলাকার সাংসদ শামীম ওসমান। গতকাল দুপুরে ওই সমাবেশে তিনি সন্ত্রাস নির্মূল ত্বকী মঞ্চের আহ্বায়ক রফিউর রাব্বির বিরুদ্ধে ব্যবস্থা নিতে প্রশাসনের প্রতি আহ্বান জানান। তিনি বলেন, ‘ধর্মকে যারা আঘাত করে, তাদের কোনো ছাড় দেওয়া হবে না।’
১৯ এপ্রিল বুধবার নারায়ণগঞ্জের মুখ্য বিচারিক আদালতে হেফাজতে ইসলাম নারায়ণগঞ্জ জেলা কমিটির সমন্বয়ক মাওলানা ফেরদাউসুর রহমান একটি মামলা করেন রফিউর রাব্বির বিরুদ্ধে। মামলার অভিযোগে বলা হয়েছে, ৭ এপ্রিল নারায়ণগঞ্জ কেন্দ্রীয় শহীদ মিনারে এক অনুষ্ঠানে দেওয়া বক্তব্যে রফিউর রাব্বি ধর্ম ও মুক্তিযুদ্ধ নিয়ে কটূক্তি করেছেন।
এ নিয়ে শুক্রবার জুমার নামাজের পর নগরের ডিআইটি রেলওয়ে কেন্দ্রীয় জামে মসজিদের সামনে বঙ্গবন্ধু সড়কে বানানো মঞ্চে ‘নারায়ণগঞ্জের সর্বস্তরের ধর্মপ্রাণ মুসলমান’-এর ব্যানারে এক প্রতিবাদ সমাবেশে শামীম ওসমান বক্তব্য দেন। ওই মসজিদের খতিব মাওলানা আবদুল আউয়ালের সভাপতিত্বে সমাবেশ বক্তব্য দেন মুক্তিযোদ্ধা সংসদের সাবেক কমান্ডার সামিউল্লাহ মিলন, নারায়ণগঞ্জ সদর উপজেলা চেয়ারম্যান ও মহানগর বিএনপি সহসভাপতি আইনজীবী আবুল কালাম আজাদ বিশ্বাস প্রমুখ।
শামীম ওসমান বলেন, ‘আমার নেত্রী শেখ হাসিনা আলেম-ওলামাদের নিয়ে বসলে ওদের গায়ে জ্বালা ধরে যায়। মনে হয় তাদের গায়ে বিচ্ছু লেগেছে। প্রধানমন্ত্রী আলেম-ওলামাদের সম্মান দিয়েছেন। বঙ্গবন্ধু শেখ মুজিবুর রহমান ইসলামিক ফাউন্ডেশন গঠন করে আলেমদের সম্মান করেছেন।’
এদিকে গতকাল বিকেলে চাষাঢ়া কেন্দ্রীয় শহীদ মিনারে সমগীত সাংস্কৃতিক প্রাঙ্গণ আয়োজিত এক অনুষ্ঠানে রফিউর রাব্বী বলেন, ‘নারায়ণগঞ্জে একটি গোষ্ঠী হত্যা, খুন, গুম, চাঁদাবাজি, রাহাজানির মধ্য দিয়ে এই অঞ্চলের মানুষকে দাবিয়ে রেখে পশুদের অভয়ারণ্য করতে চেয়েছে। যারা এর বিরুদ্ধে দাঁড়িয়ে কথা বলেছে, বিভিন্নভাবে মামলা হুমকি-ধমকি দিয়ে তাদের দমানোর চেষ্ট করা হয়েছে। আমাদের দেহের শেষ রক্তবিন্দু দিয়ে হলেও এই নারায়ণগঞ্জকে পশুদের অভয়ারণ্য হতে দেব না।’
 
