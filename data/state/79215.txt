
বগুড়ার শিবগঞ্জ উপজেলার কাশিপুর এলাকায় আজ বুধবার দুপুরে যাত্রীবাহী দুটি বাসের মুখোমুখি সংঘর্ষে ছয়জন নিহত হয়েছেন। আহত হয়েছেন কমপক্ষে ২০ জন। আহত ব্যক্তিদের বিভিন্ন হাসপাতালে পাঠানো হয়েছে।
স্থানীয় কয়েকজন ব্যক্তি ও পুলিশ সূত্রে জানা গেছে, বগুড়া-রংপুর মহাসড়কের কাশিপুরে দুপুর সাড়ে ১২টার দিকে দিনাজপুরগামী বাসের সঙ্গে ঢাকাগামী বাসের মুখোমুখি সংঘর্ষ হয়। এতে ঘটনাস্থলেই ছয়জন নিহত হন। তাঁরা সবাই নারী। তবে তাৎ​ক্ষণিক তাঁদের পরিচয় পাওয়া যায়নি।
শিবগঞ্জ থানার ভারপ্রাপ্ত কর্মকর্তা (ওসি) মোস্তাফিজুর রহমান ছয়জনের মৃত্যুর খবরের সত্যতা নিশ্চিত করেছেন। তিনি বলেন, দুর্ঘটনাস্থল থেকে লাশগুলো হাইওয়ে থানায় নেওয়া হয়েছে। পুলিশ বাস দুটি আটক করেছে।
তবে কয়েকজন গ্রামবাসীর দাবি, দুর্ঘটনায় আরেকজন নারীর মৃত্যু হয়। তাঁর লাশ তাঁর স্বামী ঘটনার পরপরই নিয়ে গেছেন।
