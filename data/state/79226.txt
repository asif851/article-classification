
নড়াইল সদর উপজেলায় ট্রাকের সঙ্গে ব্যাটারিচালিত রিকশাভ্যানের মুখোমুখি সংঘর্ষে এক শিশু ও এক স্কুলছাত্রী নিহত হয়েছে। আহত হয়েছে দুজন। গতকাল সোমবার রাতে উপজেলার নলদীরচর এলাকায় নড়াইল-নওয়াপাড়া সড়কে এ দুর্ঘটনা ঘটে।
দুর্ঘটনার পর বিক্ষুব্ধ জনতা ট্রাকটি ভাঙচুরের পর আগুন ধরিয়ে দেয়। খবর পেয়ে পুলিশ ও ফায়ার সার্ভিস ঘটনাস্থলে গিয়ে আগুন নেভায়।
নিহত দুজন হলো তৃষা (৩) ও চৈতি (১৪)। তাদের বাড়ি সদর উপজেলায়।  আহত দুজনকে প্রথমে নড়াইল সদর হাসপাতালে নেওয়া হয়। সেখান থেকে নেওয়া হয় যশোর মেডিকেল কলেজ হাসপাতালে।
হতাহত হওয়া সবাই ভ্যানের আরোহী ছিল।
সদর থানার ভারপ্রাপ্ত কর্মকর্তা (ওসি) সুবাস বিশ্বাস বলেন, দুই শিশুর লাশ উদ্ধার করে সদর হাসপাতালের মর্গে পাঠানো হয়েছে। এলাকার পরিস্থিতি শান্ত রয়েছে। এলাকায় পুলিশ মোতায়েন করা হয়েছে।
