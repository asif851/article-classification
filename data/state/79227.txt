
নাটোরের নলডাঙ্গা উপজেলায় বিয়ের দাবিতে প্রেমিকের বাড়িতে ৮ দিন ধরে অনশন করার পর প্রেমিক বিয়ে করার অঙ্গীকারনামা সম্পাদন করে বিয়ে করতে রাজি হয়েছেন। পরে মেয়েটিকে তাঁর স্বজনেরা বাড়িতে ফিরিয়ে নিয়ে গেছেন। শুক্রবার সন্ধ্যায় এ ঘটনা ঘটে।
এলাকাবাসী ও নলডাঙ্গা থানা সূত্রে জানা যায়, দেড় বছর আগে নলডাঙ্গা উপজেলার একজন স্বাস্থ্য সহকারী বিয়ের পাত্রী দেখার জন্য রাজশাহীর বাগমারা উপজেলায় যান। সেখানে দেখাশোনার পর উভয়ের অভিভাবকেরা বিয়েতে অসম্মতি জানান। তাই বিয়ে হয় না। তবে ওই দিন পাত্র-পাত্রীর মধ্যে দেখা হয়; পরে তাঁরা নিজেদের মধ্যে যোগাযোগ শুরু করেন। এর সূত্র ধরে তাঁদের মধ্যে প্রেমের সম্পর্ক তৈরি হয়। প্রেমিকা রাজশাহী বিশ্ববিদ্যালয় থেকে পাস করে বের হওয়ার পর বিয়ের জন্য তাগাদা দিতে থাকলে প্রেমিক তা এড়িয়ে চলেন।
নাম প্রকাশে অনিচ্ছুক ওই প্রেমিকা অভিযোগ করেন, সম্পর্কের সূত্র ধরে তিনি প্রেমিকের কাছে নাটোরেও এসেছেন। কিন্তু প্রেমিক বিয়ে করতে রাজি হননি। তিনি অন্য আরেকটি মেয়ের সঙ্গে সম্পর্ক তৈরি করে বিয়ে করার চেষ্টা করছিলেন। খবর পেয়ে ২১ এপ্রিল তিনি তাঁর প্রেমিকের বাড়িতে গিয়ে বিয়ের দাবি করেন। বিয়ে না করলে তিনি অনশন শুরু করেন। অবশেষে গতকাল শুক্রবার সন্ধ্যায় দুই পরিবারের অভিভাবক, স্থানীয় ইউপি চেয়ারম্যানসহ এলাকার লোকজন সালিস বৈঠকে বসেন। বৈঠক শেষে সিদ্ধান্ত হয়, ১০ দিনের মধ্যে প্রেমিক তাঁকে বিয়ে করে স্ত্রীর মর্যাদা দিয়ে ঘরে তুলে নেবেন।
এ ব্যাপারে স্থানীয় ব্রহ্মপুর ইউনিয়ন পরিষদের চেয়ারম্যান হাফিজুর রহমান বলেন, ‘এ ঘটনা জানার পর দুই পক্ষের লোকজন নিয়ে আমি ও নলডাঙ্গা থানার ভারপ্রাপ্ত কর্মকর্তা (ওসি) মোস্তফা কামাল সেখানে যাই। পরে স্থানীয়দের উপস্থিতিতে ১০ দিনের মধ্যে তাঁদের বিয়ে সম্পন্ন করতে হবে বলে সমঝোতা হয়।’
ঘটনার সত্যতা নিশ্চিত করে ওসি মোস্তফা কামাল বলেন, ১০ দিনের মধ্যে প্রেমিক তাঁর প্রেমিকাকে যদি বিয়ে না করেন, তাহলে এ ব্যাপারে আইনগত পদক্ষেপ নেওয়া হবে।
