
সরকারকে হুঁশিয়ার করে বিএনপির যুগ্ম মহাসচিব রুহুল কবির রিজভী বলেছেন, সব দলের অংশগ্রহণে একটি অবাধ নির্বাচন আয়োজনে বিএনপির আহ্বানকে দুর্বলতা ভেবে অগ্রাহ্য করলে তাতে তুমুল যুদ্ধেরই পদধ্বনি শোনা যাবে।আজ শনিবার দুপুরে নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে রিজভী এই হুঁশিয়ারি দেন।রিজভী বলেন, ‘৫ জানুয়ারির প্রহসনের নির্বাচন বাতিল করে সকলের অংশগ্রহণমূলক নির্দলীয় সরকারের অধীনে গ্রহণযোগ্য নির্বাচনের জন্য আলোচনার আহ্বান বিএনপি জানিয়ে এসেছে এবং এখনো জানিয়ে যাচ্ছে। দেশের শান্তি ও স্থিতিশীলতা রক্ষা এবং গণতান্ত্রিক রাজনীতির চলমানতা রক্ষার স্বার্থেই বাংলাদেশ জাতীয়তাবাদী দল এই অকুণ্ঠ এবং উদাত্ত আহ্বান জানিয়ে যাচ্ছে। কিন্তু আমরা হুঁশিয়ারি দিয়ে বলতে চাই, শান্তি ও রাজনৈতিক স্থিতিশীলতার জন্য অবিলম্বে সব দলের অংশগ্রহণে সাধারণ নির্বাচন অনুষ্ঠানের আহ্বানকে দুর্বলতা ভেবে অগ্রাহ্য করলে তাতে তুমুল যুদ্ধেরই পদধ্বনি শোনা যাবে। কারণ কবরের শান্তি যুদ্ধের চেয়ে আরও বেশি নিঃসঙ্গ ও আরও বেশি ভয়ংকর।’রিজভী বলেন, আইন প্রয়োগকারী সংস্থাগুলো যে বন্দুক ব্যবহার করে তা সারা দেশে জেলা আওয়ামী লীগের কমিটিগুলো কিনে দেয়নি। তাদের বন্দুক কেনা হয়েছে জনগণের টাকায়, সুতরাং সেই বন্দুকের নল দেশের বিরোধী দল দমনে বেশি দিন ব্যবহার করা যাবে না, কারণ এই নল যেকোনো সময় বিপরীত দিকে ঘুরে যেতে পারে।
