
কুষ্টিয়া জেলা জামায়াতের রোকন নওশের আলী আওয়ামী লীগে যোগ দিয়েছেন। গতকাল সোমবার রাত নয়টার দিকে কুষ্টিয়া শহরের কাটাইখানা মোড়ে শহর যুবলীগ আয়োজিত এক নির্বাচনী সভায় আওয়ামী লীগের যুগ্ম সাধারণ সম্পাদক মাহবুব উল আলম হানিফের সঙ্গে করমর্দন করে তিনি যোগদান করেন। নওশের জামায়াতপন্থী শ্রমিক সংগঠন জেলা শ্রমিককল্যাণ ফেডারেশনের সভাপতি ও জেলা বাস-মিনিবাস মালিক সমিতির সহসভাপতি।এ সময় সেখানে জেলা আওয়ামী লীগের সহসভাপতি রবিউল ইসলাম, সাধারণ সম্পাদক আজগর আলীসহ দলের অন্য নেতা-কর্মীরা উপস্থিত ছিলেন। যোগদান অনুষ্ঠানে নওশের আলী ও মাহবুব উল আলমের দুই হাত এক করে দেন জেলা আওয়ামী লীগের সাধারণ সম্পাদক আজগর আলী।সভায় উপস্থিত আওয়ামী লীগের এক নেতা বলেন, সংক্ষিপ্ত বক্তব্যে নওশের বলেন, ইসলাম শান্তির ধর্ম। কিন্তু জামায়াতে ইসলামী আন্দোলনের নামে নাশকতামূলক কর্মকাণ্ড করছে, যা ইসলাম সমর্থন করে না। তাই এখন থেকে তিনি আর জামায়াতের সঙ্গে নেই। স্বাধীনতার স্বপক্ষের দল আওয়ামী লীগের সঙ্গে থেকে তিনি রাজনীতি করতে চান।এ প্রসঙ্গে আজগর আলী বলেন, নওশের আলী জামায়াতের সাম্প্রতিক কর্মকাণ্ডকে ঘৃণা করে নিজ থেকেই আওয়ামী লীগে যোগদান করেছেন। অনুষ্ঠানে তিনি বক্তব্য রাখেন।যোগদানের ব্যাপারে জানতে নওশের আলীর মুঠোফোনে যোগাযোগ করা হয়। পরিচয় জানার পর অপর প্রান্ত থেকে জানানো হয়, তিনি নামাজে আছেন। বেলা দুইটার দিকে কয়েকবার যোগাযোগ করা হলে ফোনটি বন্ধ পাওয়া গেছে।
এ ব্যাপারে জানতে চাইলে জেলা জামায়াতের নায়েবে আমির ফরহাদ হুসাইন প্রথম আলোকে বলেন, ‘জামায়াতের রাজনীতিতে আসা-যাওয়ায় কোন বিধি-নিষেধ নেই। আর যে মেয়ে বাবা-মায়ের অনুমতি ছাড়া অন্যের হাত ধরে বেরিয়ে যায়, সেই মেয়ে বাবা-মায়ের দোষই দেবে এটাই স্বাভাবিক।’
 
