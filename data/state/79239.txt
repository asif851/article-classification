
ঢাকায় নিযুক্ত মার্কিন রাষ্ট্রদূত মার্শা বার্নিকাট বলেছেন, নারী নির্যাতন প্রতিরোধে সবাইকে একসঙ্গে সমন্বিতভাবে কাজ করতে হবে। নারী নির্যাতন প্রসঙ্গে বাংলাদেশ পরিসংখ্যান ব্যুরোর জরিপের কথা উল্লেখ করে তিনি বলেন, এ দেশের ৮৭ শতাংশ বিবাহিত নারী জীবনের কোনো না কোনো সময়ে কোনো না কোনো ধরনের নির্যাতনের শিকার হন। এ অবস্থার পরিবর্তন আনতে হবে।আজ সোমবার রাজধানীর এডওয়ার্ড এম কেনেডি সেন্টারে (ইএমকে সেন্টার) জেন্ডার সেমিনার সিরিজ এবং উইমেন অব দ্য ওয়ার্ল্ড ফিল্ম স্ক্রিনিং সিরিজ ক্যাম্পেইনে বার্নিকাট এ কথা বলেন। সেখানে মোরশেদুলে ইসলামের তৈরি ‘ইনার স্ট্রেনথ’ নামের একটি তথ্যচিত্র দেখানো হয়। এর মধ্য দিয়েই শেষ হয় জেন্ডার সেমিনার সিরিজ এবং উইমেন অব দ্য ওয়ার্ল্ড ফিল্ম স্ক্রিনিং সিরিজ ক্যাম্পেইন।এ ক্যাম্পেইন শুরু হয় গত বছরের ১০ ডিসেম্বর আন্তর্জাতিক মানবাধিকার দিবসে। ইউএস এজেন্সি ফর ইন্টারন্যাশনাল ডেভেলপমেন্ট বা ইউএসএআইডি-বাংলাদেশ এবং উইমেন অ্যান্ড গার্ল লিড গ্লোবাল (ডব্লিউজিএলজি) প্রকল্প যৌথভাবে এ ক্যাম্পেইন পরিচালনা করে। ইনডিপেনডেন্ট টেলিভিশন সার্ভিসেস ইন্টারন্যাশনাল (আইটিভিএস) ফিল্মগুলো তৈরি করে এবং ক্যাম্পেইন বাস্তবায়ন করে। যুব সমাজ বিশেষ করে বিশ্ববিদ্যালয়ের শিক্ষার্থীদের নারী নির্যাতন প্রতিরোধ, জেন্ডার বিষয়ে সচেতন করে তোলার চেষ্টা করা হয় এ ক্যাম্পেইনের মাধ্যমে। আর এ ক্ষেত্রে মূল হাতিয়ার ছিল তথ্যচিত্র। বছর ব্যাপী ক্যাম্পেইনে তথ্যচিত্র দেখানোর পর শিক্ষার্থীরা আলোচকদের কাছে বিভিন্ন ধরনের প্রশ্ন করতেন।
অনুষ্ঠানে মার্শা বার্নিকাট বলেন, ভবিষ্যতেও এ ধরনের ক্যাম্পেইনে পাশে থাকবে যুক্তরাষ্ট্র। এ ক্যাম্পেইন যাতে বিশ্ববিদ্যালয় এবং বিভিন্ন কমিউনিটিতে পরিচালনা করা হয় সে আহ্বানও জানান তিনি।যুক্তরাষ্ট্রের পররাষ্ট্র দপ্তরের দক্ষিণ ও মধ্য এশিয়াবিষয়ক পরিচালক (প্রেস অ্যান্ড পাবলিক ডিপ্লমেসি) এঞ্জেলা পি এগেলার বলেন, নারীর ক্ষমতায়ন এবং নেতৃত্বে এগিয়ে যাওয়া ছাড়া নির্যাতনমুক্ত সমাজ গঠন করা কোনো দেশের পক্ষেই সম্ভব হবে না। এটা না হলে বৈশ্বিক উন্নয়নও সম্ভব নয়।ইউএসএআইডি বাংলাদেশের জ্যেষ্ঠ প্রোগ্রাম ডেভেলপমেন্ট স্পেশালিস্ট মাহমুদা রহমান খান জানান, ইএমকে সেন্টারে এ ক্যাম্পেইনের পাশাপাশি ইউএসএআইডির অর্থায়নে দেশের ৩৯৮টি মাধ্যমিক স্কুল ও মাদ্রাসায় পরিচালিত হয় বেস্ট স্কুল ফর গার্লস ক্যাম্পেইন বা আমাদের স্কুল ক্যাম্পেইন। এ ক্যাম্পেইনেও শিক্ষার্থীদের ৫০ মিনিটের তথ্যচিত্র দেখিয়ে সচেতন করা হচ্ছে। ইএমকে সেন্টারে আমাদের স্কুল ক্যাম্পেইনে অংশ নেওয়া শিক্ষার্থী, অভিভাবক, শিক্ষকদের অংশ নেওয়া ছবি দিয়ে একটি প্রদর্শনীরও আয়োজন ছিল আজ।আইটিভিএস ইন্টারন্যাশনালের বাংলাদেশ এনগেজমেন্ট কো-অর্ডিনেটর মাহমুদ হাসান জানালেন, ক্যাম্পেইন পরিচালিত স্কুলগুলোতে ২০১৩ থেকে ২০১৪ সালের মধ্যে বাল্যবিয়ে কমেছে ২০ শতাংশ। স্কুল থেকে মেয়েদের ঝরে পড়ার হার কমেছে ৩০ শতাংশ। এ ক্যাম্পেইনের আওতায় বিয়ে হওয়া মেয়েদের আবার স্কুলে ফিরিয়ে আনার চেষ্টা চালানো হচ্ছে।
অনুষ্ঠানে ইউএসএআইডি বাংলাদেশের উপপরিচালক ক্রিস্টিন কোল, ইএমকে সেন্টারের পরিচালক এম কে আরেফ, যুক্তরাষ্ট্র সরকারের আন্তর্জাতিক পুরস্কার ‘নারী সাহসিকা ২০১৫’ প্রাপ্ত সাংবাদিক নাদিয়া শারমীন, ঢাকা বিশ্ববিদ্যালয়ের শিক্ষার্থী খালেদ বিন মাসুদ প্রমুখ বক্তব্য দেন।
