
গাজীপুরে ট্রাফিক পুলিশ গতকাল বুধবার সকালে অভিযান চালিয়ে ব্যাটারিচালিত অবৈধ রিকশা জব্দ করেছে। এ সময় ৩৩টি রিকশা থেকে ৪২টি ব্যাটারি উদ্ধার করা হয়। গাজীপুর ট্রাফিক বিভাগের জ্যেষ্ঠ সহকারী পুলিশ সুপার সাখাওয়াত হোসেন বলেন, ঢাকা-ময়মনসিংহ মহাসড়কের গাজীপুরের টঙ্গী স্টেশন রোড ও চেরাগ আলী কলেজ গেট এলাকায় সকালে অভিযান চালিয়ে ৩৩টি ব্যাটারিচালিত রিকশা জব্দ করা হয়। মহাসড়কে ব্যাটারিচালিত কোনো অটোরিকশা চলতে পারবে না। এর বিরুদ্ধে অভিযান অব্যাহত থাকবে। 
