
নেত্রকোনায় একটি হত্যা মামলায় দুজনকে মৃত্যুদণ্ড দেওয়া হয়েছে। একই সঙ্গে চারজনকে যাবজ্জীবন ও ১৪ জনকে ১০ বছর করে কারাদণ্ড দেওয়া হয়েছে।
অতিরিক্ত জেলা ও দায়রা জজ মো. আবদুল হামিদ আজ বুধবার এ রায় ঘোষণা করেন। দুর্গাপুর উপজেলার মৌ গ্রামের আবদুল কুদ্দুছকে (৬৫) হত্যার অভিযোগে এ সাজা দেওয়া হয়। এ ছাড়া অভিযোগ প্রমাণিত না হওয়ায় আদুরী বেগম ও হাজেরা খাতুনকে বেকসুর খালাস দেওয়া হয়।
ফাঁসির দণ্ডপ্রাপ্ত আসামিরা হলেন আবদুল খালেক ও আবদুল গণি। যাবজ্জীবন সাজাপ্রাপ্তরা হলেন আবদুল করিম, আবদুর রহিম, আবদুর রহমান ও আবদুর রব। আর ১০ বছর করে সাজাপ্রাপ্ত আসামিরা হলেন আবদুল হেকিম, আবুল হাশিম, আ. মজিদ, হাসিম উদ্দিন, জালাল উদ্দিন, রহমত আলী, সিরাজুল ইসলাম, বাচ্চু মিয়া, আইয়ুব আলী, মাহাতাব আলী, ফারুক মিয়া, নূর মোহাম্মদ (পলাতক), আ. রশিদ ও আজিজুল ইসলাম।
আদালত সূত্রে জানা গেছে, পূর্বশত্রুতার জের ধরে ২০০১ সালের ১৯ ডিসেম্বর সকালে আবদুল কুদ্দুছকে বাড়ির সামনে আসামি আবদুল খালেক ও আবদুল গণির নেতৃত্বে অন্য আসামিরা বাঁশ দিয়ে মারধর করেন। পরে তাঁকে ময়মনসিংহ মেডিকেল কলেজ হাসপাতালে চিকিত্সার জন্য নেওয়া হয়। সেখানে তিনি মারা যান। নিহত আবদুল কুদ্দুছের ছেলে আবুল হাসিম বাদী হয়ে ২২ জনের বিরুদ্ধ হত্যা মামলা দায়ের করেন।
পুলিশ তদন্ত শেষে ২০০২ সালের ১৬ মে অভিযোগপত্র  দাখিল করে।
