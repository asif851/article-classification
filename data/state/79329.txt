
খালেদা জিয়ার সঙ্গে দেখা করতে ঢাকার নাজিমউদ্দিন রোডের কারাগারে এসেছেন বিএনপি নেতারা। ২৮ দিন ধরে কারাগারে তিনি। বেলা তিনটার দিকে কারাগারে প্রবেশ করেছেন তাঁরা।
অনুমতি সাপেক্ষে আজ দলটির ১০ নেতা খালেদা জিয়ার সঙ্গে দেখা করার কথা রয়েছে বলে গতকাল মঙ্গলবার রাতে প্রথম আলোকে জানিয়েছিলেন বিএনপি চেয়ারপারসনের মিডিয়া উইং সদস্য শামসুদ্দিন দিদার।
তবে, আজ বুধবার বেলা তিনটায় কারাফটকের সামনে তিনি এই প্রতিবেদককে জানান, বিএনপির সাত নেতা ইতিমধ্যে কারাগারে এসে পৌঁছেছেন। জ্যেষ্ঠ নেতা মাহবুবুর রহমান ও নজরুল ইসলাম খান কারাগারে প্রবেশ করবেন না বলেও জানান দিদার।
দলীয় প্রধানের সঙ্গে দেখা করতে কারাগারে প্রবেশ করেছেন বিএনপি মহাসচিব মির্জা ফখরুল ইসলাম আলমগীর, স্থায়ী কমিটির সদস্য খন্দকার মোশাররফ হোসেন, মওদুদ আহমদ, জমির উদ্দিন সরকার, আবদুল মঈন খান, মির্জা আব্বাস, আমীর খসরু মাহমুদ চৌধুরী এবং বিএনপি চেয়ারপারসনের একান্ত সচিব এ বি এম আবদুস সাত্তার।
গত ৮ ফেব্রুয়ারি জিয়া অরফানেজ ট্রাস্ট মামলায় সাজা হওয়ার পর এই প্রথম দলটির নেতারা খালেদা জিয়ার সঙ্গে দেখা করতে কারাগারে এসেছেন।
