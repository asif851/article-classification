
খাগড়াছড়ির দীঘিনালা উপজেলার বিভিন্ন পাহাড়ে প্রাকৃতিকভাবে জন্মানো উলু ফুল (ঝাড়ু ফুল) সংগ্রহের মৌসুম চলছে এখন। উপজেলার কয়েক শ পরিবার এই মৌসুমে উলু ফুল বিক্রি করে সংসার চালাচ্ছেন। এখানকার উলু ফুল বিক্রি থেকে সরকারও প্রতিবছর কয়েক লাখ টাকা রাজস্বও আয় করছে।দীঘিনালার বোয়ালখালী নতুন বাজারে উলু ফুল কেনা-বেচাও জমে উঠেছে। এখানে এক আঁটি উলু ফুল বিক্রি হচ্ছে ১০ থেকে ১২ টাকায়। বন বিভাগ এক আঁটি উলু ফুল থেকে রাজস্ব পায় ৩৫ পয়সা। উলু ফুল বোঝাই একটি ট্রাক থেকে রাজস্ব আয় হয় ১০ হাজার ৫০০ টাকা। গত অর্থবছরে সরকার উলু ফুল থেকে রাজস্ব পেয়েছে ৬ লাখ ৩৫ হাজার টাকা। আর চলতি বছরের মার্চ মাস পর্যন্ত রাজস্ব আদায় হয়েছে ২ লাখ ৪১ হাজার টাকা।বোয়ালখালী বাজারে উলু ফুল বিক্রি করতে আসা জোড়া ব্রিজ এলাকার পদ্ম লতা চাকমা বলেন, পাহাড় থেকে গত এক সপ্তাহে সাড়ে চার শ আঁটি (বান্ডিল) উলু ফুল সংগ্রহ করেছেন তিনি। বাজারে প্রতি আঁটি ১০ টাকা দরে বিক্রি করে আয় করেছেন চার হাজার টাকা। তিনি প্রতিবছর উলু ফুল সংগ্রহ করে বাজারে বিক্রি করেন বলে জানান।উলু ফুল বিক্রি করতে আসা পাহাড়িরা বলেন, জানুয়ারির শেষ দিক থেকে মে মাস পর্যন্ত তাঁরা উলু ফুল সংগ্রহ করেন। উলু ফুল সংগ্রহ করা সহজ নয়। শরীরের বিভিন্ন স্থানে পাতার ধারালো অংশ লেগে কেটে যায় বলে জানান তাঁরা। তবু এই কষ্টকর কাজটি করে অনেকে সংসারের জন্য বাড়তি কিছু আয় করছেন। উলু ফুল সংগ্রহকারীরা জানান, এই ফুলের ধরাবাঁধা কোনো দাম নেই। একেক সময় একেক দাম পাওয়া যায়। উলু ফুল ব্যবসায়ী সুকিরণ বড়ুয়া বলেন, বাজারে উলু ফুলের খুচরা মূল্য ৯ থেকে ১২ টাকার মধ্যেই থাকে। তবে গত বছরের চেয়ে এ বছর উলু ফুলের দাম বেশি উঠেছে বলে জানান তিনি।দীঘিনালার বিভিন্ন হাট বাজার থেকে উলু ফুল কিনে ঢাকাসহ দেশের বিভিন্ন স্থানে নিয়ে যান ব্যবসায়ী রমজান আলী। তিনি বলেন, ‘এ বছর আমি ১৬ ট্রাক উলু ফুল কিনেছি। এখনো ফুলগুলো শুকাচ্ছি। এবার স্থানীয় বাজারে উলু ফুলের দাম একটু বেশি। আমরা বন বিভাগকে প্রতি আঁটি উলু ফুলের জন্য ৩৫ পয়সা রাজস্ব প্রদান করি।’উপজেলার বিভিন্ন এলাকায় উলু ফুল শুকানোর কাজ করেন শ্রমিক নুর জাহান ও ফরিদা বেগম। তাঁরা জানান, তাঁরা গত পাঁচ বছর ধরে উলু ফুল শুকানোর কাজ করছেন। প্রতি দিন ২০০ টাকা বেতন পান। উলু ফুলের কাজ করে তাঁদের সংসার ভালোই চলছে।নাড়াইছড়ি রেঞ্জ কর্মকর্তা জহিরুল ইসলাম জানান, বন বিভাগের হিসেবে ফেব্রুয়ারি থেকে মে পর্যন্ত উলু ফুলের মৌসুম। সরকার এক ট্রাক উলু ফুল থেকে ১০ হাজার ৫০০ টাকা রাজস্ব ও ১ হাজার ৭৫০ টাকা ভ্যাট পায়। গত বছর উলু ফুল থেকে সরকার ৬ লাখ ৩৫ হাজার টাকা রাজস্ব পেয়েছে। এ বছর ১১ মার্চ পর্যন্ত ২ লাখ ৪১ হাজার টাকা রাজস্ব আয় হয়েছে।
