
ঢাকার দক্ষিণ কেরানীগঞ্জের বাঘাপুর স্কুল অ্যান্ড কলেজ মাঠে গতকাল মঙ্গলবার সকালে ঢাকা জেলা পুলিশের উদ্যোগে মাদকবিরোধী সমাবেশ ও শোভাযাত্রা হয়েছে। এতে কয়েক শ শিক্ষার্থী ছাড়াও শিক্ষক ও অভিভাবকেরা অংশ নেন।
সমাবেশের প্রধান অতিথি ঢাকা-৩ আসনের সাংসদ নসরুল হামিদ বলেন, ‘কেরানীগঞ্জ থেকে যেকোনো মূল্যে মাদক নির্মূল করতে হবে।’
সমাবেশের সভাপতি ঢাকা জেলার পুলিশ সুপার হাবিবুর রহমান বলেন, মাদক মানুষের জীবন কেড়ে নেয় এবং সমাজকে ধ্বংস করে দেয়।
এদিকে সন্ত্রাস ও মাদকের বিরুদ্ধে মুন্সিগঞ্জ সদর উপজেলার রামপাল ইউনিয়নের সিপাহীপাড়ায় গতকাল মঙ্গলবার সন্ধ্যায় মতবিনিময় সভা হয়েছে।
রামপাল ইউনিয়ন কমিউনিটি পুলিশিং ফোরামের উদ্যোগে সভায় প্রধান অতিথির বক্তব্য দেন পুলিশ সুপার মো. হাবিবুর রহমান। রামপাল ইউনিয়ন কমিউনিটি পুলিশিং ফোরামের সভাপতি বেলায়েত হোসেনের সভাপতিত্বে মতবিনিময়ে অংশ নেন সদর উপজেলা পরিষদের ভাইস চেয়ারম্যান মনছুর আহমেদ কালাম, সদর উপজেলা মুক্তিযোদ্ধা কমান্ডার এম এ কাদের, রামপাল ইউনিয়ন পরিষদের (ইউপি) চেয়ারম্যান মোশারফ হোসেন প্রমুখ।
