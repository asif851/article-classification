
সদ্য প্রয়াত আন্তর্জাতিক খ্যাতিসম্পন্ন বিজ্ঞানী অধ্যাপক মাকসুদুল আলমকে তাঁর সৃষ্টিশীল কাজের জন্য মরণোত্তর জাতীয় পুরস্কার দেওয়ার সুপারিশ করেছে কৃষি মন্ত্রণালয়সম্পর্কিত সংসদীয় কমিটি। এ বিষয়ে কমিটি প্রধানমন্ত্রীকে অনুরোধ জানানোর সিদ্ধান্ত নিয়েছে। সংসদ ভবনে অনুষ্ঠিত কমিটির বৈঠকে গতকাল বৃহস্পতিবার এই সিদ্ধান্ত নেওয়া হয়।মাকসুদুল আলম সরকাির পৃষ্ঠপোষকতায় ২০১০ সালে পাট ও ছত্রাকের জীবনরহস্য উন্মোচন করেন। সরকার তাঁর সাতটি আবিষ্কারের মেধাস্বত্ব পেতে আন্তর্জাতিক মেধাস্বত্ব কর্তৃপক্ষের কাছে আবেদন করেছে।কমিটির সভাপতি মকবুল হোসেনের সভাপতিত্বে বৈঠকে কৃষিমন্ত্রী মতিয়া চৌধুরী, আবদুর রাজ্জাক, মোসলেম উদ্দীন, মামুনুর রশিদ, এ কে এম রেজাউল করিম, নুরুল ইসলাম ওমর ও উম্মে কুলসুম অংশ নেন।
