
প্রশাসনিক পদে রদবদলের দাবি জানিয়ে বেনামি চিঠির মাধ্যমে কে বা কারা জাহাঙ্গীরনগর বিশ্ববিদ্যালয়ের উপাচার্য ফারজানা ইসলামকে হুমকি দিয়েছে। এ ঘটনায় গতকাল বৃহস্পতিবার রাতে আশুলিয়া থানায় সাধারণ ডায়েরি (জিডি) করা হয়েছে বলে জানিয়েছেন রেজিস্ট্রার আবু বকর সিদ্দিক। রেজিস্ট্রার জানান, গত বুধবার উপাচার্যের সচিব মো. আমজাদ হোসেন এই বেনামি চিঠি পান। এর পরিপ্রেক্ষিতে আশুলিয়া থানায় জিডি করা হয়। এ ব্যাপারে উপাচার্য ফারজানা ইসলাম জানান, আজ সকালেই চিঠিটি হাতে পেয়েছেন। সেখানে লেখা, আপনার (উপাচার্য) কার্যক্রম মোটেই সুবিধার হচ্ছে না। আপনার কার্যক্রমে আমাদের সংগঠন খুশি না। এই পরিস্থিতিতে যদি ৫ থেকে ৯ নভেম্বরের মধ্যে প্রশাসনিক পদগুলো ঢেলে না সাজান, তবে নতুন প্রশাসনিক ভবন ধ্বংস করা হবে। পুরো প্রশাসনিক ভবন আমাদের নজরে রয়েছে। আপনার অগোচরেই এই কাজটি করা হয়েছে।
প্রাথমিকভাবে কাউকে সন্দেহ করছেন কি না. জানতে চাইলে উপাচার্য বলেন, সামনে রেজিস্টার্ড গ্র্যাজুয়েট নির্বাচন। আমাদের ভেতরে বাইরে সন্দেহ করার মতো কিছু ব্যাপার আবার আছেও। এই পরিস্থিতিতে নিরাপত্তা জোরদার করতে হবে।
উপাচার্যের সচিব মো. আমজাদ হোসেনের ভাষ্য, দু–একদিন আগে চিঠিটি এসেছে। চিঠিটি উপাচার্যের কার্যালয়ের কর্মচারী ছমির হাতে পেয়েছে।
