
ব্রাহ্মণবাড়িয়ার কসবা উপজেলায় সন্দেহভাজন দুই ডাকাত গণপিটুনিতে নিহত হয়েছেন। গতকাল সোমবার দিবাগত রাতে উপজেলার কুটি ইউনিয়নের লেশিয়ারা গ্রামে এই গণপিটুনির ঘটনা ঘটে।
নিহত দুজনের নাম-পরিচয় জানা যায়নি। তাঁদের বয়স আনুমানিক ৩০-৩৫ বছর।
এলাকাবাসীর ভাষ্য, ১৫-২০ জনের এক দল ডাকাত চারটি বাড়িতে হানা দেয়। একপর্যায়ে বাড়ির বাসিন্দারা চিৎকার করেন। মসজিদের মাইকে ডাকাতির বিষয়টি ঘোষণা করা হয়। গ্রামবাসী জড়ো হলে ডাকাতদল পালানোর চেষ্টা করে। এ সময় সন্দেহভাজন দুই ডাকাত ধরা পড়েন। গণপিটুনিতে ঘটনাস্থলে তাঁরা নিহত হন।
ডাকাতির ঘটনায় ক্ষতিগ্রস্ত হওয়ার দাবি করেছেন চার পরিবারের সদস্য ইকবাল হোসেন, ইমাম হোসেন, হৃদয় ও জামশেদ মিয়া। তাঁদের ভাষ্য, অস্ত্রের মুখে ডাকাতেরা তাঁদের টাকা-পয়সা ও মূল্যবান জিনিসপত্র নিয়ে গেছে।
খবর পেয়ে ঘটনাস্থলে পুলিশ আসে। তারা লাশ দুটি উদ্ধার করে।
কসবা থানার ভারপ্রাপ্ত কর্মকর্তা (ওসি) মো. মহিউদ্দিন আহমেদ বলেন, ময়নাতদন্তের জন্য লাশ দুটি ব্রাহ্মণবাড়িয়া সদর হাসপাতালে পাঠানোর প্রক্রিয়া চলছে। এ ঘটনায় দুটি মামলা হবে।
