
ঢাকা উত্তর সিটি করপোরেশনের উপনির্বাচনে বিএনপির প্রার্থী কে হবেন, তা জানা যাবে আগামীকাল সোমবার। আজ রোববার মনোনয়ন ফরম বিক্রি শুরু করেছে বিএনপি।
বেলা ১১টার দিকে দলের জ্যেষ্ঠ যুগ্ম মহাসচিব রুহুল কবির রিজভী আনুষ্ঠানিকভাবে মনোনয়ন ফরম বিক্রির পর এ তথ্য জানান।
জোটগতভাবে প্রার্থী ঘোষণার কথা জানতে চাইলে রিজভী জানান, আলোচনা চলছে।
উত্তর সিটিতে কাউন্সিলর পদে দলীয় প্রার্থী দেবেন কি না, এমন প্রশ্নের জবাবে রিজভী বলেন, এলাকায় স্থানীয়ভাবে যাঁরা রাজনীতি করেন, জনপ্রিয়তা অনুযায়ী তাঁরা নির্বাচন করবেন।
ঢাকার নয়াপল্টনে বিএনপির কেন্দ্রীয় কার্যালয়ে দলের সহপ্রকাশনা সম্পাদক শাকিল ওয়াহেদ রিজভীর কাছ থেকে মনোনয়ন ফরম নেন। পরে শাকিল বিশ্বমানের সিটির মতো করে ঢাকা মহানগর উত্তরকে গড়ে তোলার প্রত্যয় জানান। সাড়ে ১২টার দিকে সাবেক সংসদ সদস্য মেজর (অব.) আখতারুজ্জামান মনোনয়ন নেন। মেয়র নির্বাচিত হলে ঢাকা সিটির জন্য তাঁর সর্বোচ্চ দিয়ে কাজ করার প্রত্যয় জানান তিনি।
বেলা পৌনে একটার দিকে ঢাকা মহানগর উত্তর বিএনপির সভাপতি আব্দুল কাইয়ুমের পক্ষে মহানগর উত্তর বিএনপির ভারপ্রাপ্ত সভাপতি বজলুল বাসিত মনোনয়ন সংগ্রহ করেন। আব্দুল কাইয়ুম মামলার জন্য বিদেশে অবস্থান করছেন।
মনোনয়ন সংগ্রহের পর বজলুল বাশিত বলেন, কাইয়ুম বলেছেন, তাঁকে যদি দল থেকে মনোনয়ন দেওয়া হয়, তিনি দলের হয়ে কাজ করবেন। এরপর দলের সিদ্ধান্ত তিনি মেনে নেবেন।
