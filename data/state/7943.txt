
ইসলামি প্রজাতন্ত্র ইরানের প্রেসিডেন্ট হাসান রুহানি শেখ হাসিনা আবার প্রধানমন্ত্রী নির্বাচিত হওয়ায় তাঁকে অভিনন্দন জানিয়েছেন। পররাষ্ট্র মন্ত্রণালয়ের এক বিজ্ঞপ্তিতে গতকাল রোববার এ কথা বলা হয়। খবর বাসসের।বিজ্ঞপ্তিতে বলা হয়, ইরানের প্রেসিডেন্ট এক বার্তায় আস্থা প্রকাশ করেন যে শেখ হাসিনার যোগ্য নেতৃত্বে দুই বন্ধুপ্রতিম দেশের মধ্যে আগামী বছরগুলোতে দ্বিপক্ষীয় সম্পর্ক ও বহুপক্ষীয় সহযোগিতা অব্যাহতভাবে বৃদ্ধি পাবে।বিদায়ী রাষ্ট্রদূতের সাক্ষাৎ: প্রধানমন্ত্রী বাংলাদেশে অবকাঠামো এবং তেল, গ্যাস ও পেট্রো কেমিক্যাল উত্তোলনে যৌথ উদ্যোগে বিনিয়োগে ইরানের উদ্যোক্তাদের প্রতি আহ্বান জানিয়েছেন। গতকাল সকালে ইরানের বিদায়ী রাষ্ট্রদূত হোসেইন আমানিয়াঁ তৌসি প্রধানমন্ত্রীর সঙ্গে তাঁর কার্যালয়ে সাক্ষাৎকালে শেখ হাসিনা এ আহ্বান জানান। এ সময় প্রধানমন্ত্রী বাংলাদেশ থেকে আরও অধিক পরিমাণে সিরামিক, ওষুধ, পোশাক, হিমায়িত খাদ্য ও পাটজাত পণ্য আমদানির জন্য ইরান সরকারের প্রতি অনুরোধ জানান।
