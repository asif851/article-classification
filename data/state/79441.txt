
দ্বিতীয় বিয়ে করার অপরাধে স্বামীকে শাস্তি দিতে গিয়ে তাঁর লিঙ্গ কাটার চেষ্টার অভিযোগ উঠেছে এক নারীর বিরুদ্ধে। আজ বৃহস্পতিবার সকাল ১০টার দিকে জামালপুর সদর উপজেলার কাস্টশিঙ্গা গ্রামে এ ঘটনা ঘটে।
আহত ওই যুবকের নাম আলমগীর। তাঁকে স্থানীয় বেসরকারি একটি হাসপাতালে ভর্তি করা হয়েছে।
আলমগীরের চাচি ও প্রতিবেশী হারুনুর রশিদ জানান, ২০১৬ সালে পুগলই গ্রামের ওই নারীর সঙ্গে কাস্টশিঙ্গা গ্রামের আলমগীর হোসেনের বিয়ে হয়। বিয়ের কয়েক মাস পর আলমগীর হোসেন স্ত্রীকে বাড়িতে রেখে চাকরির জন্য ঢাকায় যান। গত সেপ্টেম্বর মাসে তিনি ঢাকায় দ্বিতীয় বিয়ে করেন। এরপর থেকে তিনি প্রথম স্ত্রীর আর কোনো খোঁজ রাখেননি। হঠাৎ আজ সকালে আলমগীর বাড়িতে যান। এ সময় দ্বিতীয় বিয়ে করা নিয়ে প্রথম স্ত্রীর সঙ্গে বাগ্‌বিতণ্ডা হয়। একপর্যায়ে প্রথম স্ত্রী ব্লেড দিয়ে তাঁর লিঙ্গ কাটার চেষ্টা করেন। চিৎকার শুনে স্থানীয় লোকজন আলমগীরকে উদ্ধার করে গুরুতর আহত অবস্থায় স্থানীয় বেসরকারি একটি ক্লিনিকে ভর্তি করে।
থানায় অভিযোগ করা হয়েছে কি না, জানতে চাইলে নাম প্রকাশে অনিচ্ছুক আলগীরের এক চাচি জানান, তাঁরা এ নিয়ে থানা-পুলিশ করতে চান না।
ওই ক্লিনিকের মালিক আবদুর রাজ্জাক বলেন, ‘আলমগীরকে এখানে আনা হয়েছিল। প্রথমে আমরা তাঁদের জামালপুর জেনারেল হাসপাতালে নেওয়ার পরামর্শ দিই। কিন্তু থানা-পুলিশ হবে বলে তাঁরা রাজি হননি। এ কারণে তাঁকে এখানেই চিকিৎসা দেওয়া হচ্ছে।’
 
