
বিএনপির মহাসচিব মির্জা ফখরুল ইসলাম আলমগীর বলেছেন, মানুষ ব্যালটে জবাব দেওয়ার জন্য মুখিয়ে আছে। নির্বাচনের দিন আওয়ামী লীগের বিপক্ষে সিল মেরে জনগণ ‘গণেশ উল্টিয়ে’ দেবে।
আজ সোমবার নয়াপল্টনে মাওলানা ভাসানী মিলনায়তনে ঢাকা মহানগর দক্ষিণ বিএনপির এক সাংগঠনিক সভায় মির্জা ফখরুল ইসলাম আলমগীর এ মন্তব্য করেন।
মির্জা ফখরুল ইসলাম আলমগীর বলেন, মানুষ অপেক্ষা করে আছে যে নির্বাচনের দিনে ভোটে সিলটা মারবে, আর গণেশ উল্টিয়ে দেবে। এই গণেশ হচ্ছে ভারতের পশ্চিম বাংলার কথা। যখন সরকার পাল্টায়, তখন বলে যে গণেশ উল্টে গেছে। তিনি বলেন, ‘ভোটের ওই ফল আঁচ করতে পেরে সরকার নির্বাচন থেকে খালেদা জিয়াকে বাইরে রাখতে সাজানো মামলায় রায়ের দিন ঠিক করেছে।’
মির্জা ফখরুল বলেন, ‘আমরা স্পষ্ট করে বলতে চাই, খালেদা জিয়া কোনো দিন পরাজিত হবেন না, দেশনেত্রী খালেদা জিয়াকে কোনোমতেই পরাজিত করা যাবে না।’ তিনি বলেন, খালেদা জিয়াকে এক-এগারো সরকার এক বছর আটকিয়ে রেখেছিল। আটকে রাখতে পেরেছিল কি? আওয়ামী লীগ বারবার চেষ্টা করেছে বিএনপিকে ধ্বংস করে দেওয়ার জন্য, পেরেছে কি? পারেনি।
ফখরুল ইসলাম বলেন, ‘আজকে আমাদের লক্ষ্য হবে জনগণের সুনামি সৃষ্টি করা। জনগণকে সেই স্রোতের মতো নিয়ে আসতে আমাদের কাজ করতে হবে।’
তরুণদের উদ্দেশে বিএনপি মহাসচিব ফখরুল ইসলাম বলেন, ‘আমরা বুড়ো হয়ে গেছি, বয়স হয়ে গেছে। সারাটা জীবন আন্দোলন-সংগ্রামের মধ্যে আছি, কখনো সরে যাইনি। আপনারা যাঁরা তরুণ আছেন, সময় আপনাদের। পরিবর্তন আপনাদেরই আনতে হবে। পরিবর্তন আনতে হলে আপনাদের শক্ত হয়ে দাঁড়াতে হবে।’
ঢাকা মহানগর বিএনপির সভাপতি হাবিব-উন নবী খান সোহেলের সভাপতিত্বে আরও বক্তব্য দেন মহানগর দক্ষিণের জ্যেষ্ঠ সহসভাপতি শামসুল হুদা, সহসভাপতি নবী উল্লাহ নবী, কেন্দ্রীয় নেতা হাবিবুর রশীদ হাবিব প্রমুখ। অনুষ্ঠানটি সঞ্চালনা করেন মহানগর দক্ষিণ বিএনপির সাধারণ সম্পাদক কাজী আবুল বাশার।
