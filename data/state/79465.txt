
নোয়াখালী সদরের নোয়ান্নই ইউনিয়নে ১০ বছরের শিশুকে ধর্ষণের অভিযোগে করা মামলার আসামিকে গ্রেপ্তার করা হয়েছে। তাঁর নাম মো. মোস্তফা (৫৫)। আজ বুধবার গাজীপুর চৌরাস্তা এলাকা থেকে তাঁকে গ্রেপ্তার করা হয়। তাঁকে নোয়াখালী নিয়ে আসা হচ্ছে।
গতকাল মঙ্গলবার রাতে ​এ ঘটনায় শিশুটির বাবা বাদী হয়ে সুধারামপুর থানায় মামলা করেছেন।
মামলায় অভিযোগ করা হয়, গত সোমবার দুপুরে একই বাড়িতে থাকা দূর সম্পর্কের আত্মীয় মোস্তফার ঘরে টেলিভিশন দেখতে যায় শিশুটি। মোস্তফা তাকে কাউফল খাওয়ার কথা বলে বাড়ির পুকুরপাড়ের বাগানে নিয়ে ধর্ষণ করেন।
হাসপাতালে শিশুর মা প্রথম আলোকে জানিয়েছিলেন, ধর্ষণের সময় শিশুটির চিৎকারে একই বাড়ির আরেক নারী সেখানে ছুটে গেলে ওই লোক পালিয়ে যান। পরে শিশুটিকে মুমূর্ষু অবস্থায় নোয়াখালী জেনারেল হাসপাতালে নিয়ে যান তাঁরা। তার অবস্থা খুবই সংকটাপন্ন ছিল। জরুরি ভিত্তিতে তাকে রক্ত দেওয়া প্রয়োজন হয়ে পড়ে। পরে পুলিশের দুই সদস্য শিশুটিকে রক্ত দেন। সেখানে তার অস্ত্রোপচার করা হয়।
হাসপাতালের আবাসিক চিকিৎসা কর্মকর্তা (আরএমও) মোহাম্মদ ফরিদ উদ্দিন চৌধুরী আজ দুপুরে প্রথম আলোকে বলেন, ধর্ষণের শিকার শিশুটির অবস্থা বর্তমানে ভালো। থানা থেকে মামলার কাগজপত্র এসে পৌঁছলে শিশুটির ডাক্তারি পরীক্ষা করা হবে।
সুধারাম থানার ভারপ্রাপ্ত কর্মকর্তা (ওসি) আনোয়ার হোসেন প্রথম আলোকে বলেন, হাসপাতালে শিশুটির অবস্থা দেখার পরই মোস্তফাকে ধরতে পুলিশের একাধিক দলকে মাঠে নামানো হয়। অনেক জায়গায় অভিযান চালানো হয়। আজ গাজীপুর চৌরাস্তা এলাকার একটি বাসা থেকে সকাল সাতটার দিকে মোস্তফাকে গ্রেপ্তার করা হয়। তিনি সেখানে তাঁর দূর সম্পর্কের এক আত্মীয়ের বাসায় আত্মগোপন করেছিলেন।
এক প্রশ্নের জবাবে ওসি আনোয়ার হোসেন বলেন, ধর্ষণের ঘটনায় শিশুর বাবা বাদী হয়ে মোস্তফার বিরুদ্ধে থানায় মামলা করেছেন। শিগগিরই শিশুটির ডাক্তারি পরীক্ষা করার জন্য হাসপাতালে মামলার কাগজপত্র পাঠানো হবে।
আরও  পড়ুন
ধর্ষণের শিকার শিশুর জীবন বাঁচাতে রক্ত দিল পুলিশ
