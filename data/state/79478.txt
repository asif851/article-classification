
আগামীকাল বুধবার সন্ধ্যা ছয়টা পর্যন্ত হরতাল বাড়ানোর ঘোষণা দিয়েছে বিএনপির নেতৃত্বাধীন ১৮-দলীয় জোট। সেই সঙ্গে সারা দেশে অনির্দিষ্টকালের অবরোধও চলবে।
প্রহসনের নির্বাচনের ফলাফল বাতিল ও ভোটের দিন সারা দেশে নেতা-কর্মীদের হত্যার প্রতিবাদে ডাকা ১৮-দলীয় জোটের ৪৮ ঘণ্টার হরতাল আজ সন্ধ্যা ছয়টায় শেষ হওয়ার কথা ছিল। কিন্তু শেষ হওয়ার আগেই গুলশানের বাসভবনে অনুষ্ঠিত এক সংবাদ সম্মেলনে দলের ভাইস চেয়ারম্যান সেলিমা রহমান হরতাল ১২ ঘণ্টা বাড়ানোর ঘোষণা দেন। সেই সঙ্গে নির্বাচনের দিন সহিংসতায় নিহত নেতা-কর্মীদের জন্য আগামী শুক্রবার মসজিদে দোয়া মাহফিল ও নির্বাচন বাতিলের দাবিতে  ১১ জানুয়ারি সারা দেশে  জেলা, উপজেলা ও বিভাগীয় শহরে বিক্ষোভ সমাবেশ অনুষ্ঠিত হবে। 
দুপুরে বিএনপির চেয়ারপারসনের উপদেষ্টা খন্দকার মাহবুব হোসেন, সাংসদ নাজিম উদ্দিন আহমেদ ও দলের নেতা ফজলুল হক মিলনকে  আটক করা হয়। এরপর সন্ধ্যায় এক সংবাদ সম্মেলনে এই কর্মসূচি ঘোষণা করে বিএনপির নেতৃত্বাধীন ১৮-দলীয় জোট। এর আগে গত ২৬ নভেম্বর থেকে পাঁচ দফায় মোট ২২ দিনের অবরোধ পালন করে বিরোধীদলীয় জোট।

