
দুই মামলায় সুপ্রিম কোর্টের আইনজীবী শাকিলা ফারজানাসহ আসামিদের বিরুদ্ধে র‍্যাবের দেওয়া অভিযোগপত্র গ্রহণের শুনানি পিছিয়েছে। চট্টগ্রামভিত্তিক নতুন জঙ্গি সংগঠন ‘শহীদ হামজা ব্রিগেডকে’ অর্থায়ন ও নাশকতামূলক কর্মকাণ্ডের মাধ্যমে সরকারকে বেকায়দায় ফেলার অভিযোগে আসামিদের বিরুদ্ধে ওই দুই মামলা হয়।
আজ বৃহস্পতিবার চট্টগ্রাম জেলা ও দায়রা জজ আদালতে সন্ত্রাসবিরোধী আইনে করা হাটহাজারী ও বাঁশখালী থানার দুই মামলায় অভিযোগপত্র গ্রহণের শুনানির দিন ধার্য ছিল। রাষ্ট্রপক্ষ সময়ের আবেদন করায় শুনানি হয়নি।
চট্টগ্রাম জেলা সরকারি কৌঁসুলি এ কে এম সিরাজুল ইসলাম চৌধুরী গতকাল প্রথম আলোকে বলেন, হাটহাজারী ও বাঁশখালী থানার দুই মামলায় আইনজীবী শাকিলা ফারজানাসহ আসামিদের বিরুদ্ধে র‍্যাবের দেওয়া অভিযোগপত্র গ্রহণের শুনানির দিন ধার্য থাকলেও বিচারক না থাকায় শুনানি হয়নি। এ জন্য রাষ্ট্রপক্ষ থেকে সময়ের আবেদন করা হয়। ভারপ্রাপ্ত বিচারক (প্রথম অতিরিক্ত জেলা ও দায়রা জজ) দায়িত্ব পালন করছেন। কিছুদিনের মধ্যে নতুন জেলা ও দায়রা জজ যোগদান করতে পারেন। মামলাটি স্পর্শকাতর হওয়ায় রাষ্ট্রপক্ষ প্রয়োজনীয় প্রস্তুতি নিচ্ছে। গুরুত্বপূর্ণ কোনো আসামি বাদ গেছে কি না, তা–ও খতিয়ে দেখা হচ্ছে। পরবর্তী শুনানির তারিখ এখনো নির্ধারণ হয়নি।
২০১৫ সালের ১৯ ফেব্রুয়ারি হাটহাজারী সদরের পশ্চিমে একটি ভাড়া বাসায় পরিচালিত মাদ্রাসায় অভিযান চালিয়ে আফগানিস্তানসহ বিভিন্ন মুসলিম দেশের যুদ্ধের ভিডিও চিত্র দেখিয়ে যুবকদের তাত্ত্বিক জঙ্গি প্রশিক্ষণ দেওয়ার অভিযোগে ১২ জনকে গ্রেপ্তার করে র‍্যাব। পরদিন র‍্যাব-৭–এর সহকারী পরিচালক মাহফুজুর রহমান বাদী হয়ে হাটহাজারী থানায় সন্ত্রাসবিরোধী আইনে মামলা করেন। দুই দিন পর বাঁশখালীর লটমণি পাহাড়ে ‘জঙ্গি প্রশিক্ষণ কেন্দ্র’ থেকে বিপুল পরিমাণ অস্ত্রসহ পাঁচজনকে গ্রেপ্তার করে র‍্যাব। এ ঘটনায়ও বাঁশখালী থানায় অস্ত্র ও সন্ত্রাসবিরোধী আইনে পৃথক দুটি মামলা করে র‍্যাব। এর প্রায় দেড় মাস পর ১৩ এপ্রিল চট্টগ্রামের পতেঙ্গায় র‍্যাব-৭ কার্যালয়ে আয়োজিত সংবাদ সম্মেলনে জানানো হয়, হাটহাজারী ও লটমণি পাহাড়ে প্রশিক্ষণ নেওয়া জঙ্গিরা চট্টগ্রামভিত্তিক নতুন জঙ্গি সংগঠন ‘শহীদ হামজা ব্রিগেডের’ সদস্য।
তদন্তের একপর্যায়ে গত বছরের ১৮ আগস্ট হামজা ব্রিগেডকে অর্থায়নের অভিযোগে ঢাকা থেকে গ্রেপ্তার করা হয় শাকিলা ফারজানাসহ তিন আইনজীবীকে। শাকিলা বিএনপির সাবেক হুইপ সৈয়দ ওয়াহিদুল আলমের মেয়ে ও জাতীয়তাবাদী আইনজীবী ফোরামের যুগ্ম সম্পাদক।
সন্ত্রাসবিরোধী আইনে করা মামলা দুটি তদন্ত শেষে র‍্যাব-৭–এর সহকারী পরিচালক রুহুল আমিন গত ২১ মার্চ বাঁশখালী থানার মামলায় শাকিলাসহ ২৮ জনের বিরুদ্ধে বাঁশখালীর জ্যেষ্ঠ বিচারিক হাকিম আদালতে এবং ৩ এপ্রিল হাটহাজারী থানায় করা মামলায় শাকিলাসহ ৩৩ জনের বিরুদ্ধে চট্টগ্রাম আদালতে অভিযোগপত্র জমা দেন। কিন্তু অভিযোগপত্র দুটি গ্রহণের শুনানি এখনো হয়নি।
অভিযোগপত্রে তদন্ত কর্মকর্তা উল্লেখ করেন, বাহরাইনের নাগরিক আল্লামা লিবদির নির্দেশে দেশে নাশকতামূলক কর্মকাণ্ড চালাতে আসামিরা নতুন জঙ্গি সংগঠন গড়ে তোলে। দেশে তাদের বড় ভাই ওরফে জুনাইয়েদ নামের একজন তাদের পরিচালনা করতেন। কিন্তু গ্রেপ্তার আসামিরা বড় ভাই সম্পর্কে বিস্তারিত কোনো তথ্য দিতে পারেননি। হামজা ব্রিগেডকে সামরিক, দাওয়াহ ও মিডিয়া নামের তিনটি ভাগে ভাগ করা হয়। আর সামরিক বিভাগকে আর তিনটি হোয়াইট, ব্লু  ও গ্রিন নামে ভাগ করেন। সামরিক বিভাগের প্রধান হলেন মনিরুজ্জামান ওরফে ডন, দাওয়াহ বিভাগের প্রধান নাছির হোসেন, মিডিয়া বিভাগের প্রধান মো. আবদুল্লাহ। জঙ্গিদের কাছে অস্ত্রগুলো বিক্রি করেন অস্ত্র ব্যবসায়ী মোজাহের মিয়া। জঙ্গি অর্থায়নের জন্য মনিরুজ্জামান ওরফে ডনের তিনটি হিসাব নম্বরে আইনজীবী শাকিলা ফারজানা দুই দফায় ২৫ লাখ ও ২৭ লাখ টাকা, হাছানুজ্জামান দুই দফায় ১৫ লাখ ও ১৬ লাখ টাকা, মাহফুজ চৌধুরী ২৫ লাখ জমা দেন।
মামলার আসামিদের মধ্যে শাকিলা ফারজানা, দুই আইনজীবী মাহফুজ চৌধুরী ও হাছানুজ্জামান এবং এনামুল হক নামের এক ব্যবসায়ী জামিনে রয়েছেন। বাকিরা কারাগারে।
