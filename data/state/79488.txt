
‘হজ ক্যালেন্ডার ২০১৮’-তে এবার বেশ পরিবর্তন আনা হয়েছে। হজের ওয়েবসাইটে জানা যাবে, সম্ভাব্য কাজ শুরু কবে, শেষ হবে কবে, বাস্তবায়নকারী কর্তৃপক্ষ কে? ওয়েবসাইট থেকেই জানতে পারা যাবে কখন কোন কাজ, কার কী দায়িত্ব।গত বছরের ১ নভেম্বর থেকে হজ-সংশ্লিষ্ট কাজ শুরু হয়েছে। ১৪ আগস্ট পর্যন্ত চলবে। হজ ক্যালেন্ডারের (http://www.hajj.gov.bd/bn/haj-calendar-2018/) বিভিন্ন কার্যক্রম হলো, হজযাত্রীদের তথ্য আর্কাইভ তৈরি করা, হজ এজেন্সিজ অ্যাসোসিয়েশন অব বাংলাদেশ (হাব) ও ব্যাংকের কার্যক্রম মনিটরিংয়ের জন্য ফোকাল পয়েন্ট নিয়োগ, বিগত হজের সার্ভিস ফি ফেরত, সরকারি ব্যবস্থাপনায় হজযাত্রীদের কোটা পূরণের প্রচারণা, হজবিষয়ক ফিডব্যাক সেমিনার, হজ ও ওমরাহ নীতি-২০১৮ সংশোধন/হালনাগাদ, দ্বিপক্ষীয় হজ চুক্তি ও হজযাত্রীর সংখ্যা নির্ধারণ, হজ প্যাকেজ ঘোষণা, হজবিষয়ক অভিযোগগুলো তদন্ত, বৈধ হজ এজেন্সির তালিকা প্রকাশ করা, হজ এজেন্সিগুলোর র‌্যাঙ্কিংয়ের ক্রাইটেরিয়া নির্ধারণ, ব্যাংকের সঙ্গে আলোচনা, ব্যাংকের তালিকা প্রকাশ করা।
এ ছাড়া বিভিন্ন দপ্তর ও সংস্থার সঙ্গে চুক্তি, সোনালী ব্যাংকসহ অন্যান্য ব্যাংকের সঙ্গে চুক্তি, আইটি, নির্বাচন কমিশন, পাসপোর্ট, ইমিগ্রেশন, সিভিল এভিয়েশনের সঙ্গে চুক্তি, হজ ব্যবস্থাপনাসংক্রান্ত সিস্টেম ব্যবহারকারীদের প্রশিক্ষণ, নিবন্ধন কার্যক্রম শুরু ও শেষ করা, সৌদি আরবে ই-হজ সিস্টেমে নিবন্ধন ও ব্যাংক হিসাব খোলাসংক্রান্ত নির্দেশনা, হজযাত্রী পরিবহনে উপযুক্ত হজযাত্রীর সংখ্যা নির্ধারণ ও সৌদি আরবে তথ্য পাঠানো, হজযাত্রীদের পিআইডি প্রদান, হজ গাইড নিয়োগ, পুলিশের বিশেষ শাখায় হজযাত্রীদের তথ্য প্রেরণ, ট্রলিব্যাগ, কিটব্যাগ, ওষুধসহ বিভিন্ন ক্রয় কার্যক্রম, সৌদি আরবে বাড়ি ভাড়ার টেন্ডার আহ্বান, টিম গঠন, সৌদি আরবে প্রেরণ ও চুক্তি, রাষ্ট্রীয় খরচে হজযাত্রীদের তালিকা প্রকাশ, বেসরকারি হজযাত্রীদের তালিকা প্রকাশ, হজযাত্রা শুরু ও শেষ ইত্যাদি কার্যক্রম সম্পাদন করা।
প্রতিটি কার্যক্রম ক্যালেন্ডার অনুযায়ী নির্ধারিত সময়ের মধ্যেই শেষ হচ্ছে বলে জানিয়েছেন ধর্মবিষয়ক মন্ত্রণালয়ের ভারপ্রাপ্ত সচিব আনিছুর রহমান। পাশাপাশি তদারকিও চলছে বলে জানান তিনি। একদিকে হজযাত্রীরা সচেতন হবে, অন্যদিকে তাঁদের হয়রানিতে পড়তে হবে না বলেও জানান।
হজ এজেন্সিজ অ্যাসোসিয়েশন অব বাংলাদেশের (হাব) মহাসচিব এম শাহাদাত হোসাইন তসলিম হজ ক্যালেন্ডারের তদারকি ও বাস্তবায়ন অব্যাহত রাখতে হবে বলে জানান।
