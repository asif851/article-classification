
পৌরসভা নির্বাচনে সেনাবাহিনী মোতায়েনের মতো কোনো পরিস্থিতি তৈরি হয়নি বলে জানিয়েছেন প্রধান নির্বাচন কমিশনার (সিইসি) কাজী রকিবউদ্দীন আহমদ।
আজ মঙ্গলবার সন্ধ্যায় নির্বাচন কমিশন কার্যালয়ে সাংবাদিকদের প্রশ্নের জবাবে সিইসি এ কথা বলেন। এর আগে বিকেলে সিইসির সঙ্গে দেখা করে বিএনপির প্রতিনিধিদল ভোটের দিন সেনাবাহিনী মোতায়েনের দাবি জানিয়েছিল। এ ব্যাপারে নির্বাচন কমিশনের অবস্থান জানতে চাইলে সিইসি সেনা মোতায়েন না করার ব্যাপারে তাঁদের পূর্বের অবস্থান পুনর্ব্যক্ত করেন।
সিইসি বলেন, নির্বাচনের পরিস্থিতি ভালো আছে। আইনশৃঙ্খলা কমিটির বৈঠকেও সেনা মোতায়েনের মতো কোনো পরিস্থিতি নেই বলে জানানো হয়েছে। তা ছাড়া নির্বাচন নিয়ে যে খবর আসছে, তাতে ভোটের দিন সেনাবাহিনী মোতায়েনের মতো কোনো পরিস্থিতি তৈরি হয়েছে বলে কমিশন মনে করছে না।
অপর এক প্রশ্নের জবাবে কাজী রকিবউদ্দীন আহমদ বলেন, সবার জন্য নির্বাচনে সমান সুযোগ রাখা হয়েছে। নির্বাচনের পরিবেশ ভালো আছে। নির্বাহী ম্যাজিস্ট্রেটরা কাজে নেমে পড়েছেন। গণমাধ্যমে নির্বাচনে উৎসবমুখর পরিবেশের খবর আসছে। তিনি স্বীকার করেন, কিছু আচরণবিধি লঙ্ঘনের অভিযোগ আসছে। কমিশন সেই অনুযায়ী ব্যবস্থা নিচ্ছে।
আজ বিকেলে সিইসির সঙ্গে দেখা করে আসন্ন পৌরসভা নির্বাচনে সেনা মোতায়েনের দাবি জানায় বিএনপি। বিএনপির স্থায়ী কমিটির সদস্য মঈন খানের নেতৃত্বে দলের একটি প্রতিনিধিদল নির্বাচন কমিশনে সিইসির সঙ্গে দেখা করতে যায়। পরে মঈন খান সাংবাদিকদের বলেন, পৌর নির্বাচনে লেভেল প্লেয়িং ফিল্ড তৈরি করতে হলে সেনা মোতায়েন জরুরি। সেনা মোতায়েন ছাড়া ভোটাররা নির্ভয়ে ভোট দিতে পারবেন না।
বিএনপির এই নেতা বলেন, সারা দেশে পৌর নির্বাচন নিয়ে মারামারি-হানাহানি হচ্ছে। বিএনপির প্রার্থীদের নাজেহাল করা হচ্ছে। এসব আক্রমণ সরকারি দলের প্রার্থীদের পক্ষ থেকেই করা হচ্ছে। এ কারণে নির্বাচনের সুষ্ঠু পরিবেশ সৃষ্টি করতে সেনা মোতায়েনের বিকল্প নেই।
