
দেশের আইনজীবীদের সর্বোচ্চ নিয়ন্ত্রক সংস্থা বাংলাদেশ বার কাউন্সিলের নির্বাচন হবে আগামী ২৬ আগস্ট। নির্বাচন অনুষ্ঠানের জন্য সময় বাড়াতে বার কাউন্সিলের করা আবেদনের শুনানি শেষে প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের চার সদস্যের বেঞ্চ গতকাল বৃহস্পতিবার নির্বাচনের দিন পুনর্নির্ধারণ করেন।গত ২৮ মে এক আদেশে আপিল বিভাগ পদাধিকারবলে বার কাউন্সিলের চেয়ারম্যান অ্যাটর্নি জেনারেল ও বার কাউন্সিলের সচিবকে ভোটার তালিকা পর্যালোচনা করে ১২ জুলাইয়ের মধ্যে তা প্রকাশ করার নির্দেশ দিয়েছিলেন। নির্বাচনের দিন রাখা হয়েছিল ১৩ আগস্ট।গতকাল ভোটার তালিকা প্রকাশ ও নির্বাচন অনুষ্ঠানের সময় বাড়াতে আবেদনের ওপর শুনানি করেন অ্যাটর্নি জেনারেল মাহবুবে আলম। এ সময় উপস্থিত ছিলেন বার কাউন্সিলের ভাইস চেয়ারম্যান খন্দকার মাহবুব হোসেন। শুনানি শেষে আদালত নির্বাচনের দিন পুনর্নির্ধারণ করেন। এ ছাড়া ৩০ জুলাইয়ের মধ্যে চূড়ান্ত ভোটার তালিকা প্রকাশ এবং কোনো আপত্তি উঠলে তা মীমাংসার জন্য ৩ আগস্ট দিন ধার্য করেন সর্বোচ্চ আদালত।গত ২৫ মার্চ বার কাউন্সিল নির্বাচনের তফসিল ঘোষণা এবং ৯ এপ্রিল ভোটার তালিকা প্রকাশ করা হয়। এতে ভোটারসংখ্যা দেখানো হয় ৪৮ হাজার ৪৬৫ জন। ২০ মে নির্বাচন হওয়ার কথা ছিল। তবে ভোটার তালিকায় ত্রুটি ও একই নাম একাধিকবার থাকার অভিযোগ জানিয়ে কাউন্সিলের নির্বাচিত পাঁচজন সদস্য এবং ১০১ জন আইনজীবী ২৯ এপ্রিল কাউন্সিলের চেয়ারম্যান ও সচিবকে চিঠি দেন। ওই চিঠির পরিপ্রেক্ষিতে ১২ মে কাউন্সিলের চেয়ারম্যান অ্যাটর্নি জেনারেল বিশেষ সভা ডাকেন, সভায় নির্বাচন সাত দিন পিছিয়ে ২৭ মে করা হয় এবং ভোটার তালিকা সংশোধনের উদ্যোগ নেওয়া হয়।এর মধ্যে ১৭ মে সুপ্রিম কোর্টের আইনজীবী মো. ইউনূস আলী আকন্দ হাইকোর্টে দুটি রিট আবেদন করেন। একটিতে ভোটার তালিকায় ত্রুটি এবং তা সময়মতো প্রকাশ না হওয়ার পরিপ্রেক্ষিতে বার কাউন্সিল নির্বাচনের তফসিল অবৈধ ঘোষণা চেয়ে আবেদন করা হয়। অন্য আবেদনে তিনি বার কাউন্সিল (সংশোধিত) আইন, ২০০৩-এর ৩ ধারা অবৈধ ও সংবিধানের সঙ্গে সাংঘর্ষিক ঘোষণা চান। ২১ মে শুনানি শেষে কাউন্সিলের নির্বাচন তিন মাসের জন্য স্থগিত করেন হাইকোর্ট। ওই আদেশের বিরুদ্ধে বার কাউন্সিলের সচিব আপিল বিভাগে যান।
