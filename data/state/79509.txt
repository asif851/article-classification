
শিক্ষাবিদ অধ্যাপক আবদুল্লাহ আবু সায়ীদ বলেছেন, নিরাপদ সড়ক সরকারকেই দিতে হবে। নিরাপদ সড়ক দিতে না পারলে দেশে সরকার থাকার দরকার নেই। গতকাল শুক্রবার রাজধানীর একটি অভিজাত হোটেলে অনলাইন পত্রিকা ‘নিরাপদ নিউজ ডটকম’-এর উদ্বোধন অনুষ্ঠানে তিনি এ কথা বলেন। নিরাপদ সড়ক চাই এই অনুষ্ঠানের আয়োজন করে।আবদুল্লাহ আবু সায়ীদ বলেন, সরকারের ভেতরের ক্ষমতাবান লোকেরা অযোগ্য চালককে বৈধতা দিয়ে সমাজে নৈরাজ্য সৃষ্টি করছে। ন্যূনতম এসএসসি পাস চালক হলে দেশে এই নৈরাজ্য বন্ধ হবে। তিনি দুর্ঘটনা কমাতে সারা দেশে চার লেনবিশিষ্ট সড়ক তৈরির পরামর্শ দেন।অনুষ্ঠানে তথ্যমন্ত্রী হাসানুল হক ইনু বলেন, রাজনীতিতে শৃঙ্খলা এলে রাজপথেও শৃঙ্খলা আসবে। এসব একই সূত্রে গাঁথা। নিরাপদ সড়কের দাবি শতকোটি মানুষের।শুরুতে নিরাপদ সড়ক চাই-এর চেয়ারম্যান ইলিয়াস কাঞ্চন বলেন, ‘নিরাপদ সড়কের আন্দোলন নতুনভাবে শুরু করছি।’ ‘নিরাপদ নিউজ ডটকম’-এর উদ্দেশ্য সম্পর্কে তিনি বলেন, অনলাইন পত্রিকা এখন তরুণদের কাছে জনপ্রিয়।অনুষ্ঠানে প্রথম আলোর সম্পাদক মতিউর রহমান বলেন, ‘রাজনীতিতে অব্যবস্থাপনার কারণে চালকের শাস্তি কখনোই হয় না। ২৩ বছর ধরে এককভাবে নিরাপদ সড়কের জন্য আন্দোলন করে আসছে এ (নিরাপদ সড়ক চাই) সংগঠন। আমরা সবাই এ সংগঠনের শুভ কামনা করি।’অনুষ্ঠানে অতিথিরা কেক কেটে নতুন অনলাইন পত্রিকাটির উদ্বোধন করেন। বক্তব্য দেন এফবিসিসিআই সভাপতি কাজী আকরাম উদ্দিন আহ্মদ ও ঢাকা রিপোর্টার্স ইউনিটির সেক্রেটারি ইলিয়াস খান।
