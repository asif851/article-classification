
বর্ণাঢ্য আয়োজনের মধ্য দিয়ে চট্টগ্রাম প্রকৌশল ও প্রযুক্তি বিশ্ববিদ্যালয়ে (চুয়েট) প্রথম আলোর ১৫তম প্রতিষ্ঠাবার্ষিকী উদ্যাপিত হয়েছে।মঙ্গলবার সন্ধ্যায় বিশ্ববিদ্যালয়ের পশ্চিম গ্যালারিতে কেক কেটে অনুষ্ঠানের উদ্বোধন করেন চুয়েটের উপাচার্য মো. জাহাঙ্গীর আলম। প্রথম আলো চুয়েট বন্ধুসভার উদ্যোগে এ অনুষ্ঠানের আয়োজন করা হয়।চুয়েট বন্ধুসভার উপদেষ্টা সজল চৌধুরীর সভাপতিত্বে অনুষ্ঠানে অন্যান্যের মধ্যে বক্তব্য দেন বিশ্ববিদ্যালয়ের সহ-উপাচার্য রফিকুল আলম, ছাত্রকল্যাণ পরিচালক আশুতোষ সাহা, পুরকৌশল বিভাগের শিক্ষক জি এম সাদিকুল ইসলাম ও আয়শা আক্তার এবং প্রথম আলোর চুয়েট প্রতিনিধি মিজানুর রহমান। এ ছাড়া মুঠোফোনের মাধ্যমে অনুষ্ঠানে বক্তব্য দেন বন্ধুসভার জাতীয় পরিচালনা পর্ষদের নির্বাহী সভাপতি সাইদুজ্জামান রওশন।প্রতিষ্ঠাবার্ষিকী উপলক্ষে বিভিন্ন কর্মসূচির মধ্যে ছিল আলোচনা সভা, প্রথম আলো ও বন্ধুসভার পথচলা নিয়ে প্রামাণ্যচিত্র প্রদর্শনী।
