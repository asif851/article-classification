
পিরোজপুরের মঠবাড়িয়া উপজেলার ভগীরথপুর পুলিশ ফাঁড়িকে থানায় উন্নীত করার দাবিতে মানববন্ধন হয়েছে। ভগীরথপুর বাজারে গতকাল বৃহস্পতিবার বেলা ১১টা থেকে অনুষ্ঠিত ঘণ্টাব্যাপী মানববন্ধনে বিভিন্ন শিক্ষাপ্রতিষ্ঠানের শিক্ষার্থী, গ্রামবাসীসহ বিভিন্ন শ্রেণি-পেশার সহস্রাধিক মানুষ অংশ নেয়। ভগীরথপুর বাজার উন্নয়ন ফোরামের উদ্যোগে এ মানববন্ধনের আয়োজন করা হয়। মানববন্ধন শেষে ভগীরথপুর বাজার কমিটির সভাপতি মো. ইমরান কবিরের সভাপতিত্বে সমাবেশে বক্তব্য দেন ভগীরথপুর মাধ্যমিক বিদ্যালয়ের ভারপ্রাপ্ত প্রধান শিক্ষক এস এস আবদুল হাই, মুক্তিযোদ্ধা রুস্তুম আলী খলিফা প্রমুখ। মঠবাড়িয়া (পিরোজপুর) প্রতিনিধি
