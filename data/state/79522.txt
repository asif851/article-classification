
বিএনপির চেয়ারপারসন খালেদা জিয়া বলেছেন, ৫ জানুয়ারির নির্বাচনের পর বিএনপি জোটের সরকারবিরোধী আন্দোলন স্থগিত করা ভুল ছিল। গতকাল শনিবার রাতে বাংলাদেশ ফেডারেল সাংবাদিক ইউনিয়নের (বিএফইউেজ) একাংশের প্রতিনিধি দল খালেদা জিয়ার সঙ্গে দেখা করতে গেলে মতবিনিময়ের সময় তিনি এ কথা বলেন।
গুলশানে বিএনপির চেয়ারপারসনের কার্যালয়ে প্রায় ঘণ্টাব্যাপী এই মতবিনিময় হয়। উপস্থিত একাধিক সাংবাদিক নেতার সঙ্গে কথা বলে এসব তথ্য জানা যায়।প্রধানমন্ত্রী শেখ হাসিনার প্রতি ইঙ্গিত করে খালেদা জিয়া বলেন, নির্বাচনের কোনো খবর নেই-উনি বিভিন্ন এলাকায় গিয়ে ভোট চাচ্ছেন। হয়ত পরিস্থিতি নিজেদের অনুকূলে দেখলে নির্বাচন দিয়ে দেবেন। কিন্তু সে নির্বাচনে আমরা কেন যাব, গিয়ে কী লাভ? লেবেল প্লেয়িং ফিল্ড নেই, আকাশ-পাতাল অবস্থান। তিনি বলেন, লেবেল প্লেয়িং ফিল্ড না হলে সে নির্বাচনে গিয়ে লাভ হবে না। বিদেশিরাও সবার অংশগ্রহণমূলক নির্বাচন চায়।খালেদা জিয়া আরও বলেন, পাশের দেশের সঙ্গে এই সরকার চুক্তি করতে যাচ্ছে-কেন এই চুক্তি? বাংলাদেশের সেনাবাহিনী তাদের চেয়ে অনেক বেশি চৌকস ও সাহসী। এ ধরনের চুক্তি করতে দেওয়া হবে না।মতবিনিময়ে বিএফইউেজর একাংশের সভাপতি শওকত মাহমুদ ও মহাসচিব এম আবদুল্লাহ ছাড়াও বিএনপির কয়েকজন কেন্দ্রীয় নেতা উপস্থিত ছিলেন।
