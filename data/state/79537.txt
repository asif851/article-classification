
গাজীপুরে এক ব্যবসায়ীকে হত্যার দায়ে পাঁচজনকে মৃত্যুদণ্ড ও একজনকে যাবজ্জীবন সশ্রম কারাদণ্ড দিয়েছেন আদালত। আজ রোববার দুপুরে গাজীপুরের জেলা ও দায়রা জজ এ কে এম এনামুল হক এ রায় ঘোষণা করেন। রায়ে মৃত্যুদণ্ডপ্রাপ্ত প্রত্যেক আসামিকে ১০ হাজার টাকা করে জরিমানা করা হয়েছে। এ ছাড়া যাবজ্জীবন দণ্ডপ্রাপ্ত আসামিকে ১০ হাজার টাকা জরিমানা, অনাদায়ে এক মাসের সশ্রম কারাদণ্ড দেওয়া হয়। ফাঁসির দণ্ডপ্রাপ্ত আসামিরা হলেন গাজীপুর সিটি করপোরেশনের ধীরাশ্রম এলাকার মো. ইয়াকুব আলী (৩৫), মো. হান্নান ওরফে হান্নু (৩৬), মো. দেলোয়ায়ার হেসেন ওরফে দেলু (৩৬), মো. মনির (৩৩) ও মো. ইকবাল হোসেন (৩৩)।
যাবজ্জীবন দণ্ডপ্রাপ্ত ব্যক্তিরা হলেন একই এলাকার মো. মাসুদ ওরফে মাইছ্যা। রায় ঘোষণার সময় মৃত্যুদণ্ডপ্রাপ্ত আসামি দেলোয়ার হোসেন ওরফে দেলু আদালতে উপস্থিত ছিলেন। অন্যরা পলাতক।
গাজীপুর আদালতের সরকারি কৌঁসুলি হারিছ উদ্দিন আহমদ জানান, পূর্বশত্রুতার জেরে ২০০৮ সালের ১৭ জুন রাতে ধীরাশ্রম এলাকার মাটি সরবরাহের ঠিকাদার ব্যবসায়ী মো. আবু সাঈদকে (৪২) বাড়ি থেকে ডেকে নেন আসামিরা। পরে রাত ১১টার দিকে আসামিরা তাঁকে মারধর ও শ্বাসরোধে হত্যা করে পার্শ্ববর্তী ধীরাশ্রম রেলওয়ে স্টেশনের কাছে ফেলে রাখেন। খবর পেয়ে পরদিন নিহত আবু সাঈদের বাবা মো. নুরুল ইসলাম ওরফে নুরু মিয়া ঘটনাস্থলে গিয়ে লাশ শনাক্ত করেন এবং পুলিশে খবর দেন। ওই দিনই ছেলে হত্যার ঘটনায় একই এলাকার ইয়াকুব, দেলোয়ার, মাসুদ ও হান্নানের নাম উল্লেখ ও অজ্ঞাত তিন-চারজনকে আসামি করে জয়দেবপুর থানায় একটি হত্যা মামলা করেন। মামলার তদন্তকারী কর্মকর্তা সৈয়দ আজহারুল ইসলাম ২০০৯ সালের ৭ সেপ্টেম্বর আদালতে অভিযোগপত্র দাখিল করেন। দীর্ঘ শুনানি ও ১৩ জন সাক্ষীর সাক্ষ্য গ্রহণ শেষে আজ এ রায় দেন আদালত।
