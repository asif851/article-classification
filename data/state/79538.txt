

এবার রাষ্ট্রের বিরুদ্ধে অপপ্রচারের মামলায় বিএনপির সিনিয়র ভাইস চেয়ারম্যান তারেক রহমানের বিরুদ্ধে গ্রেপ্তারি পরোয়ানা জারি করেছেন ঢাকার অতিরিক্ত মুখ্য মহানগর আদালত। এই মামলায় দাখিল করা তদন্ত প্রতিবেদন গ্রহণ করে হাকিম লুৎফর রহমান শিশির আজ রোববার এ পরোয়ানা জারি করেন।
এর আগে ১৫ সেপ্টেম্বর ডিবির সহকারী পুলিশ কমিশনার জুয়েল রানা এই তদন্ত প্রতিবেদন দাখিল করেন।
গত বছরের ২৯ সেপ্টেম্বর তারেক রহমান লন্ডনে এক আলোচনা সভায় বঙ্গবন্ধু শেখ মুজিবুর রহমানকে ‘পাকবন্ধু’ হিসেবে উল্লেখ করেন। ওই বক্তৃতায় তিনি বঙ্গবন্ধু সম্পর্কে আরও বলেন, ‘তিনি জাতির পিতা হতে পারেন না। তিনি হত্যাকারী।’
তারেক রহমানের বিরুদ্ধে ইতিহাস বিকৃত করে অপপ্রচার চালানোর অভিযোগে নালিশি মামলা করেন বঙ্গবন্ধু ফাউন্ডেশনের সভাপতি মশিউর মালেক। আদালত ঘটনা তদন্ত করে পুলিশকে এ ব্যাপারে তদন্ত প্রতিবেদন দাখিল করতে বলেন। ডিবির সহকারী পুলিশ কমিশনার জুয়েল রানা ঘটনার সত্যতা পেয়েছেন উল্লেখ করে আদালতে তদন্ত প্রতিবেদন দাখিল করেন।
এর আগে একই অভিযোগে বরিশাল ও হবিগঞ্জ সহ দেশের বিভিন্ন স্থানে দায়ের করা মামলায় তারেকের বিরুদ্ধে গ্রেপ্তারি পরোয়ানা জারি করা হয়।
