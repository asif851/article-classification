
রহস্যজনক মৃত্যুর প্রায় পাঁচ মাস পর জাপানি নারী হিরোয়ি মিয়াতার (৬১) মরদেহ ঢাকার জাপানি দূতাবাসের কর্মকর্তাদের কাছে হস্তান্তর করা হয়েছে। গতকাল শুক্রবার সকাল সোয়া ১০টার দিকে জাপানি দূতাবাসের ফার্স্ট সেক্রেটারি সুধি ওনু ও সেকেন্ড সেক্রেটারি কসু মাতসোনাগারের কাছে মরদেহ হস্তান্তর করা হয়। উত্তরা পূর্ব থানার ভারপ্রাপ্ত কর্মকর্তা (ওসি) মুশফিকুর রহমান মরদেহ হস্তান্তরের বিষয়টি নিশ্চিত করে বলেন, এত দিন হিরোয়ির মরদেহ ঢাকা মেডিকেল কলেজ হাসপাতালের হিমঘরে রাখা ছিল। দূতাবাসের কর্মকর্তারা মরদেহ কোথায় নেবেন, তা পুলিশকে জানাননি। তিনি বলেন, হিরোয়ি হত্যা মামলার তদন্ত শেষ পর্যায়ে। শিগগিরই অভিযোগপত্র দেওয়া হবে।প্রায় ১০ বছর ঢাকায় ছিলেন হিরোয়ি। দীর্ঘদিন তিনি উত্তরার ৬ নম্বর সেক্টরের একটি আবাসিক হোটেলে ছিলেন। ঢাকার কয়েক ব্যক্তির সঙ্গে তাঁর ব্যবসায়িক সম্পর্ক ছিল।পুলিশ সূত্র বলেছে, ১৯ নভেম্বর জাপান দূতাবাসের একজন কর্মকর্তা উত্তরা পূর্ব থানায় হিরোয়ি মিয়াতা নিখোঁজ মর্মে সাধারণ ডায়েরি (জিডি) করেন। এই জিডির তদন্ত করতে গিয়ে পুলিশ জানতে পারে, ২৯ অক্টোবর হিরোয়ির পরিচয় গোপন করে হালিমা খাতুন নামে উত্তরা ১২ নম্বর সেক্টরে ঢাকা উত্তর সিটি করপোরেশন কবরস্থানে সমাহিত করা হয়।
