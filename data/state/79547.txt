
চট্টগ্রামের সন্দ্বীপে গত রোববার নৌকাডুবির ঘটনায় এ পর্যন্ত ১৪ জনের মরদেহ উদ্ধার করা হয়েছে। এর মধ্যে আজ মঙ্গলবার সকাল থেকে সন্ধ্যা পর্যন্ত নয়জনের মরদেহ উদ্ধার করা হয়। তবে এখনো নিখোঁজ রয়েছে নয়জন। সন্দ্বীপ উপজেলা প্রশাসন এ তথ্য জানিয়েছে।
আজ মঙ্গলবার উদ্ধার হওয়া নয়জন হলেন পূর্ব রহমতপুর সরকারি প্রাথমিক বিদ্যালয়ের শিক্ষক ইউসুফ আলম ও সেনেরহাট প্রাথমিক বিদ্যালয়ের শিক্ষক মো. ওসমান, পানি উন্নয়ন বোর্ডের উপসহকারী প্রকৌশলী তানজীম মোহাম্মদ জোবায়েদ, ইনসেপ্টার বিক্রয় প্রতিনিধি ঝিনাইদহের মো. কামরুজ্জামান, টেকনাফের সাবরাং ইউনিয়নের শামসুল আলম, সন্দ্বীপের মুছাপুর ইউনিয়নের হাফিজ উল্লাহ ও মাকছুদুর রহমান, কাছিয়াপাড় এলাকার মাঈন উদ্দিন ও বাউরিয়ার নিজাম উদ্দিন।স্থানীয় সূত্র জানায়, আজ দুর্ঘটনাস্থলের কয়েক কিলোমিটার উপকূলীয় এলাকা থেকে এসব মরদেহ উদ্ধার করে স্থানীয় লোকজন। নিখোঁজ ব্যক্তিদের স্বজন ও স্থানীয় ব্যক্তিরা মিলে উদ্ধারকাজে অংশ নেন।গত রোববার সন্ধ্যায় বঙ্গোপসাগরের সন্দ্বীপ চ্যানেলে সি-ট্রাক থেকে যাত্রী নামিয়ে দেড় শ গজ দূরে গুপ্তছড়া ঘাটে পৌঁছে দেওয়ার সময় যাত্রীবাহী নৌকাটি উল্টে যায়। দুর্ঘটনার এক ঘণ্টার মধ্যে স্থানীয় লোকজনের সহায়তায় ৩০ জনকে উদ্ধার করা হয়। সি-ট্রাকে করে কয়েক শ যাত্রী চট্টগ্রামের কুমিরা ঘাট থেকে সন্দ্বীপের গুপ্তছড়া ঘাটে যাচ্ছিলেন। সি-ট্রাক ঘাটে ভিড়তে না পারায় দেড় শ গজ দূরে নোঙর করে নৌকার মাধ্যমে যাত্রীদের পারাপার করা হয়।সন্দ্বীপ উপজেলা নির্বাহী কর্মকর্তা মো. গোলাম জাকারিয়া প্রথম আলোকে বলেন, উদ্ধার হওয়া নয়জনের মরদেহ স্বজনদের কাছে হস্তান্তর করা হয়েছে। নিহত ব্যক্তিদের স্বজনদের ২৫ হাজার টাকা করে আর্থিক সহায়তা দেওয়া হয়েছে।স্থানীয় সূত্র জানায়, বৈরী আবহাওয়ার কারণে কার্যত উদ্ধার অভিযান পরিচালনা করা যাচ্ছে না। যে মরদেহগুলো উদ্ধার করা হয়েছে, সেগুলো সাগরের তীরে ভেসে আসার পর স্থানীয় জনগণই উদ্ধার করে। পরে উপজেলা প্রশাসন এসব মরদেহ গুপ্তছড়া ঘাটে এনে স্বজনদের কাছে হস্তান্তর করে।এখনো নিখোঁজ নয়জন: দুর্ঘটনার দুই দিন পর আরও নয়জনের খোঁজ মেলেনি। এই নয়জন হলেন মুছাপুরের মুসলিম উদ্দিনের দুই সন্তান তাহসিন (৯) ও নিহা (৪), স্কুলশিক্ষক আনোয়ার হোসেন, মাসুদ মো. আজিজ, নিজাম মোস্তফা, মো. হাসান, সামান্তা, রাবিয়া আক্তার ও কিশোরগঞ্জের হারুন উর রশীদ।
 
