
দীর্ঘদিন ধরে বগুড়ার আদমদীঘি উপজেলার গুরুত্বপূর্ণ সান্তাহার সাইলো সড়ক সংস্কার না করায় এ রাস্তার তৈরি হয়েছে অসংখ্য খানাখন্দ। এতে ঝুঁকি নিয়ে চলছে যানবাহন। সাইলোর দুটি খাদ্য এবং বাফার একটি সার গুদামের সার এই সড়ক দিয়ে পরিবহন করা হয়।
তথ্যানুসন্ধানে জানা গেছে, ২০০৫ সালের পর সড়কটি আর সংস্কার করা হয়নি। প্রায় ২৫ হাজার মেট্রিক টন ধারণ ক্ষমতাসম্পন্ন সাইলোর গুদামের (গম) পাশাপাশি সম্প্রতি একটি আধুনিক শীতাতপ নিয়ন্ত্রিত খাদ্য সংরক্ষণাগার (চাল) করা হয়েছে। এ ছাড়া এই সড়কের পাশে রয়েছে ২৫ হাজার মেট্রিক টন ধারণ ক্ষমতাসম্পন্ন বাফার একটি সার গুদাম। গম ও চালের পাশাপাশি এ সড়ক দিয়ে প্রতিদিন বহুসংখ্যক সার বহনকারী ট্রাক চলাচল করে। ফলে সড়কের বেশির ভাগ অংশের খোয়া উঠে গেছে।
্রাকচালক হাফিজার রহমান বলেন, রাস্তা ভাঙা হওয়ায় এ পথে প্রায়ই ছোটখাটো দুর্ঘটনা ঘটে। এ ছাড়া অল্প সময়ের এ পথ পেরুতে অনেক বেশি সময় লাগে।
এ বিষয়ে সান্তাহার সাইলোর প্রধান ইলিয়াছ হোসেন বলেন, সড়কটি সংস্কারের জন্য সংশ্লিষ্ট দপ্তরের ঊর্ধ্বতন মহলে একটি প্রাক্কলন পাঠানো হয়েছে।
