
ঘন কুয়াশার কারণে পাঁচ ঘণ্টা বন্ধ থাকার পর অভ্যন্তরীণ ও আন্তর্জাতিক সব ধরনের ফ্লাইটের চলাচল শুরু হয়েছে ঢাকার হজরত শাহজালাল আন্তর্জাতিক বিমানবন্দরে।
আজ বৃহস্পতিবার ভোর ৫টা থেকে সকাল ১০টা পর্যন্ত অভ্যন্তরীণ ও আন্তর্জাতিক সব ধরনের উড়োজাহাজ চলাচল বন্ধ ছিল। এ সময় পর্যন্ত শাহজালাল থেকে কোনো ফ্লাইট ছাড়েনি, অবতরণও করেনি।
সকাল ১০টা বেজে ৮ মিনিটে ইউএস বাংলার একটি ফ্লাইট বিমানবন্দর থেকে ছেড়ে যায় বলে জানিয়েছেন বেসামরিক বিমান চলাচল কর্তৃপক্ষের জনসংযোগ কর্মকর্তা রেজাউল করিম। সোয়া ১০টার দিকে এয়ার অ্যারাবিয়ার একটি ফ্লাইট এসে পৌঁছায় বলেও তিনি জানান।
সকালে কুয়াশার কারণে সিঙ্গাপুর থেকে আসা ইউএস বাংলার একটি ফ্লাইট শাহজালালে অবতরণ করতে না পেরে চট্টগ্রামের দিকে চলে যায়। রিজেন্ট এয়ার ও গালফ এয়ারের দুটি ফ্লাইটও শাহজালালে অবতরণ করতে পারেনি।
অভ্যন্তরীণ আকাশপথের আটটি ফ্লাইট কুয়াশার কারণে শাহজালাল বিমানবন্দর থেকে ছেড়ে যেতে পারেনি বলে জানিয়েছিলেন এপিবিএন আর্মড পুলিশ ব্যাটালিয়নের সহকারী পুলিশ সুপার মো. তারিক আহমেদ।
সারা দেশ আজ ঘন কুয়াশাচ্ছন্ন থাকবে বলে জানিয়েছে আবহাওয়া অফিস। ঢাকা ও ময়মনসিংহে কুয়াশা বেশি। দেশের সর্বনিম্ন তাপমাত্রা আজ সকালে চুয়াডাঙ্গায় ছিল। সেখানে তাপমাত্রা ছিল ১০ দশমিক ৮ ডিগ্রি। ঢাকায় তাপমাত্রা ১৭ ডিগ্রি। দেশের দক্ষিণে যশোর ও খুলনার দিকে কুয়াশা কিছুটা কম।
