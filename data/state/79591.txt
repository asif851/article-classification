
যশোরের মনিরামপুর উপজেলায় ব্যবসায়ীকে কুপিয়ে টাকার ব্যাগ ছিনিয়ে নিয়ে গেছে দুর্বৃত্তরা। ওই ব্যবসায়ীকে হাসপাতালে নেওয়ার পর তাঁর মৃত্যু হয়।
ওই ব্যবসায়ীর নাম পরিমল পাল (৪৫)। মনিরামপুর পৌর এলাকার দোলখোলা মোড়ে গতকাল শনিবার রাত সাড়ে দশটার দিকে ওই ব্যবসায়ীর বাড়ির সামনে এ ঘটনা ঘটে।
প্রত্যক্ষদর্শী মনিরামপুর বাজারের নৈশপ্রহরী আবুল হোসেন জানান, শনিবার রাত সাড়ে দশটার দিকে শহরের কুলটিয়া মোড়ের ব্যবসা প্রতিষ্ঠান বন্ধ করে নিজেদের মাইক্রোবাসে করে ব্যাগ ভর্তি টাকা নিয়ে বাসায় ফিরছিলেন মুদি ব্যবসায়ী মেসার্স পাল ব্রাদার্সের স্বত্বাধিকারী তিন ভাই রতন পাল (৫৫), কার্তিক পাল (৫০) ও পরিমল পাল। দোলখোলা মোড়ে নিজেদের বাসার সামনে পৌঁছে মাইক্রোবাস থেকে থেকে নামেন তিন ভাই। এ সময় বিপরীত দিক থেকে দুই যুবক দৌড়ে এসে পরিমলের হাতে থাকা টাকার ব্যাগটি নিয়ে টানাটানি শুরু করে। ঘটনাটি দেখতে পেয়ে তিনি (নৈশপ্রহরী আবুল হোসেন) দৌড়ে গিয়ে পরিমলকে ছাড়িয়ে নিতে ধস্তাধস্তি শুরু করেন। এ সময় ছিনতাইকারীদের একজন ধারালো অস্ত্র দিকে পরিমলের বুকে কোপ দেয়। এরপর ছিনতাইকারীরা টাকার ব্যাগ নিয়ে পালিয়ে যায়। যাওয়ার সময় তারা একাধিক বোমার বিস্ফোরণ ঘটায়। এরপর অন্য দুই ভাই পরিমলকে উদ্ধার করে মনিরামপুর উপজেলা স্বাস্থ্য কমপ্লেক্সে নিয়ে যান। অবস্থার অবনতি হলে তাঁকে যশোর ২৫০ শয্যাবিশিষ্ট জেনারেল হাসপাতালে স্থানান্তর করা হয়। চিকিৎসাধীন অবস্থায় রাত পৌনে দুইটার দিকে সেখানে মারা যান পরিমল পাল।
মনিরামপুর থানার ভারপ্রাপ্ত কর্মকর্তা (ওসি) মো. মোকাররম হোসেন বলেন, শনিবার রাত সাড়ে দশটার দিকে ছিনতাইকারীদের ধারালো অস্ত্রের আঘাতে পরিমল পাল গুরুতর আহত হন। রাত পৌনে দুইটার দিকে হাসপাতালে চিকিৎসাধীন অবস্থায় তিনি মারা যান। ছিনতাইকারী ছিল দুই যুবক। ঘটনাস্থলটি সিসি ক্যামেরার আওতাভুক্ত। এ কারণে দ্রুত ছিনতাইকারীদের আটক করা সম্ভব হবে। তবে জিজ্ঞাসাবাদের জন্য নৈশপ্রহরী আবুল হোসেনকে থানায় আনা হয়েছে।
