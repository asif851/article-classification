
টাঙ্গাইলের মির্জাপুর উপজেলার ময়ুরভাঙা এলাকার একটি লেবু বাগান থেকে আজ শুক্রবার সন্ধ্যায় দুই শিশুর গলাকাটা লাশ উদ্ধার করেছে পুলিশ। ঘটনার পর স্থানীয় লোকজন এক ব্যক্তিকে আটক করে পুলিশে দিয়েছে।
পুলিশ ও পরিবার বলছে, অপহরণের পর মুক্তিপণ না পেয়ে এ দুই শিশুকে হত্যা করেছে দুর্বৃত্তরা। নিহতরা হলো: শাকিল মিয়া (১২) ও ইমরান হোসেন (১০)। তারা পরিবারের সঙ্গে ঢাকার ধামরাই উপজেলার চর চৌহাট গ্রামে পরিবারের সঙ্গে পাশাপাশি বাড়িতে থাকত। দুজনই স্থানীয় একটি স্কুলের চতুর্থ শ্রেণির ছাত্র ছিল।মির্জাপুর থানার পুলিশ জানায়, গত বুধবার দুপুরে শাকিল ও ইমরান মির্জাপুরের হাড়িয়া উচ্চ বিদ্যালয়ে ক্রীড়া প্রতিযোগিতার অনুষ্ঠান দেখতে বাড়ি থেকে বের হয়। আর বাড়ি ফেরেনি। বিভিন্ন জায়গায় খোঁজ নিয়েও তাদের সন্ধান মেলেনি। আজ শুক্রবার বিকেলে বাড়ির অদূরে মির্জাপুরের ময়ুরভাঙ্গা এলাকার একটি লেবুখেতে স্থানীয় লোকজন দুজনের লাশ দেখতে পেয়ে পুলিশে খবর দেয়। পরে পুলিশ গিয়ে তাদের লাশ উদ্ধার করে।ইমরানের চাচাত ভাই কবির হোসেন সাংবাদিকদের বলেন, গতকাল বৃহস্পতিবার শাকিল ও ইমরানকে অপহরণ করার কথা স্বীকার করে দুর্বৃত্তরা মুঠোফোনে দুই পরিবারের কাছে ফোন করে এক লাখ টাকা মুক্তিপণ দাবি করে। এরপর আজ তাদের লাশ পাওয়া যায়। কবির বলেন, শাকিলের বাবা দেলোয়ার হোসেন ও ইমরানের বাবা আবু বক্কর ইরাকপ্রবাসী। টাকা-পয়সা আছে মনে করে দুর্বৃত্তরা তাঁদের ছেলেদের অপহরণ করে মুক্তিপণ দাবি করে। কিন্তু টাকা না পেয়ে খুন করেছে। মির্জাপুর থানার ভারপ্রাপ্ত কর্মকর্তা (ওসি) মাইনউদ্দিন বলেন, অপহরণের পর মুক্তিপণ দাবি করার কথা তিনি শুনেছেন। ধারণা করা হচ্ছে, মুক্তিপণ না পেয়ে ওই দুই শিশুকে হত্যা করা হয়েছে। আইনি প্রক্রিয়া শেষে লাশ পরিবারের কাছে হস্তান্তর করা হবে। ধামরাই থানার ভারপ্রাপ্ত কর্মকর্তা (ওসি) রিজাউল হক বলেন, ঘটনার পর এলাকাবাসী সন্দেহভাজন একজনকে আটক করে পুলিশে দিয়েছে। তাঁকে জিজ্ঞাসাবাদ করা হচ্ছে।
