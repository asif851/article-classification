
রাঙামাটিতে পাহাড়ধসের ঘটনায় ক্ষতিগ্রস্ত ব্যক্তিদের জন্য জরুরি মুহূর্তে ৫০ লাখ টাকা, ১০০ মেট্রিক টন চাল ও ৫০০ বান্ডিল টিন সহায়তা দেওয়ার ঘোষণা দেওয়া হয়েছে। আজ বুধবার ক্ষতিগ্রস্ত এলাকা পরিদর্শনে গিয়ে সড়ক পরিবহন ও সেতুমন্ত্রী ওবায়দুল কাদের এ ঘোষণা দেন।
সকাল সাড়ে ১০টার দিকে সেতুমন্ত্রী হেলিকপ্টারে করে রাঙামাটি এলাকায় আসেন। বান্দরবান ও চট্টগ্রামের বিভিন্ন এলাকা তিনি পরিদর্শন করবেন। ক্ষতিগ্রস্ত এলাকা পরিদর্শনে যাওয়ার আগে রাঙামাটি সার্কিট হাউসে সাংবাদিকদের সঙ্গে তিনি কথা বলেন। এ সময় পাহাড়ধসে রাঙামাটিতে ক্ষতিগ্রস্ত লোকজনকে জরুরি সহায়তা দেওয়ার ঘোষণা দেন।মন্ত্রীর সঙ্গে রয়েছেন আওয়ামী লীগের যুগ্ম সাধারণ সম্পাদক মাহবুব উল আলম হানিফ, দলের সংস্কৃতিবিষয়ক সম্পাদক অসীম কুমার উকিল ও দলের কেন্দ্রীয় কার্যনির্বাহী কমিটির ত্রাণবিষয়ক সম্পাদক সুজিত রায় নন্দী।
চট্টগ্রাম, রাঙামাটি ও বান্দরবানের বিভিন্ন স্থানে পাহাড়ধসে অন্তত ১২৭ জনের মৃত্যু হয়েছে। এর মধ্যে সবচেয়ে বড় বিপর্যয় ঘটেছে রাঙামাটিতে। সেখানে পাহাড়ধসে মারা গেছেন ৯৮ জন। তাঁদের মধ্যে রয়েছেন সেনাবাহিনীর দুই কর্মকর্তা ও দুই সৈনিক। পাহাড়ধসে বন্ধ হয়ে যাওয়া রাঙামাটি-চট্টগ্রাম সড়ক চালু করতে গিয়ে প্রাণ হারান তাঁরা। এখনো সেখানে যোগাযোগব্যবস্থা বিচ্ছিন্ন রয়েছে। এ ছাড়া চট্টগ্রামের রাঙ্গুনিয়ায় ২১ জন ও চন্দনাইশ উপজেলায় ৩ জন, বান্দরবানে ৪ জন এবং খাগড়াছড়িতে একজনের মৃত্যু হয়েছে। গত সোমবার মধ্যরাত ও গতকাল মঙ্গলবার ভোরে পাহাড়ধসে তাঁরা মারা যান।
আরও পড়ুন:নিখোঁজ ব্যক্তিদের সন্ধানে আবার উদ্ধার অভিযান
