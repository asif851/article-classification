
ঢাকার আশুলিয়ায় প্রায় ৪০ কারখানায় শ্রমিকেরা আজ মঙ্গলবারও কাজ করেননি। কারখানায় ঢুকে তাঁরা আবার বেরিয়ে গেছেন। এসব কারখানায় কাজ বন্ধ রয়েছে।
বার্ষিক ছুটির বিপরীতে এবং চাকরির বয়স পাঁচ বছর হলে বছরে একটি করে মূল বেতনের সমপরিমাণ অর্থ দাবি করছেন শ্রমিকেরা। তাঁদের ওই দাবির সঙ্গে নতুন করে যুক্ত হয়েছে ন্যূনতম মজুরি বাড়ানোর দাবিও।
নামপ্রকাশে অনিচ্ছুক কয়েকজন শ্রমিক বলেন, এসব দাবির সঙ্গে তাঁরা চান ছুটিকালীন সময়ে বেতন বহাল রাখতে হবে। কথায় কথায় ছাঁটাই করা যাবে না। ঘরভাড়া না বাড়ানো শ্রমিকদের সমস্যার সমাধান নয় বলে জানান তাঁরা। দাবি আদায় না হওয়া পর্যন্ত আন্দোলন চালিয়ে যাবেন তাঁরা।
গতকাল সোমবার আশুলিয়ার বাইপাইলের এলাহি কমিউনিটি সেন্টারে শ্রমিকদের সঙ্গে বৈঠক করেন বিভিন্ন শ্রমিক সংগঠনের নেতারা। রাতে শ্রমিকদের পক্ষ থেকে চলমান ধর্মঘট প্রত্যাহারের কথা জানান আশুলিয়া এলাকার শ্রমিক নেতা রফিকুল ইসলাম, আল কামরান ও তুহিন চৌধুরী। এরপরও কেন আন্দোলন করছেন জানতে চাইলে শ্রমিকেরা বলেন, শ্রমিক সংগঠন আন্দোলনের ঘোষণা দেয়নি। প্রত্যাহার করবে কি?
আশুলিয়া থানার ভারপ্রাপ্ত কর্মকর্তা (ওসি) মোহসিনুল কাদির শ্রমিকদের কাজ যোগ না দেওয়ার বিষয়টি নিশ্চিত করেছেন।
আরও পড়ুন:আশুলিয়ায় কাজ করেননি ৬০ হাজার শ্রমিক
