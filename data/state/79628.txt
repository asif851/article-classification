
ছাত্রী নিপীড়নের সঙ্গে জড়িত ছাত্রলীগ নেতাদের বহিষ্কারের দাবিতে ঢাকা বিশ্ববিদ্যালয়ের প্রশাসনিক ভবনে অবস্থানরত শিক্ষার্থীদের পিটিয়েছেন ছাত্রলীগের নেতা-কর্মীরা। মঙ্গলবার বিকেলের এ ঘটনায় অন্তত ৪০ জন আহত হয়েছেন। সকালে ‘নিপীড়নবিরোধী শিক্ষার্থীবৃন্দ’ ব্যানারে শিক্ষার্থীরা মিছিল নিয়ে প্রশাসনিক কার্যালয়ে যান। আন্দোলনকারীরা ফটক ভেঙে উপাচার্যের কার্যালয়ের করিডরে অবস্থান নেন। এতে উপাচার্য অবরুদ্ধ হয়ে পড়েন। পরে ছাত্রলীগের কেন্দ্রীয় সাধারণ সম্পাদক এস এম জাকির হোসাইনের নেতৃত্বে ২০-২৫ জনের একটি দল উপাচার্যের কার্যালয়ের সামনে গিয়ে আন্দোলনকারীদের ওপর হামলা চালান। পরে ছাত্রলীগের পেছন পেছন উপাচার্য বের হয়ে যান।

