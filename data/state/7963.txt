
শনিবার বিকেল। সোহরাওয়ার্দী উদ্যানে প্রথমা প্রকাশনের তিন পাশে অগণিত মানুষের উপস্থিতি। শুধু প্রথমা নয়, গতকাল ছোট-বড় সব প্রতিষ্ঠানের সামনে কমবেশি ভিড় ছিল। শেষ বলেই এতটা। কাল সোমবার ভাঙছে বই নিয়ে দেশের এই সবচেয়ে বড় উৎসব।গতকাল বিকেলে মেলায় কিছু সময়ের জন্য ছিল শোকের আবহ। এ শোক ছিল বহুমাত্রিক লেখক হুমায়ুন আজাদের জন্য। ২০০৪ সালের ২৭ ফেব্রুয়ারি মেলা থেকে বাড়ি ফেরার মুহূর্তে তাঁকে হত্যার উদ্দেশ্যে চালানো হয় হামলা। গতকাল মেলার একাডেমি চত্বরে তথ্যকেন্দ্রের সামনে লেখক-পাঠক-প্রকাশক ফোরামের আয়োজনে এক সমাবেশ অনুষ্ঠিত হয়। এতে প্রধান অতিথি ছিলেন একাডেমির মহাপরিচালক শামসুজ্জামান খান। আগামী প্রকাশনীর প্রকাশক ওসমান গনির সভাপতিত্বে সমাবেশে বক্তব্য দেন জাতীয় কবিতা পরিষদের সভাপতি কবি মুহাম্মদ সামাদ, নাসির আহমেদ প্রমুখ। সমাবেশে বক্তারা বলেন, ২০০৪ সালে বইমেলার বাইরে হুমায়ুন আজাদকে হত্যাচেষ্টার মধ্য দিয়ে মূলত তাঁকে এবং একই সঙ্গে মুক্তচিন্তার প্রবাহকে নিঃশেষ করতে চেয়েছিল সাম্প্রদায়িক-মৌলবাদী-প্রতিক্রিয়াশীল চক্র। এদের বিরুদ্ধে অব্যাহত লড়াইয়ের মধ্য দিয়ে প্রগতিশীল বাংলাদেশ বিনির্মাণের আন্দোলনে সক্রিয় থাকতে হবে। বক্তারা অতি দ্রুত হুমায়ুন আজাদ হত্যায় জড়িত ব্যক্তিদের দৃষ্টান্তমূলক শাস্তি নিশ্চিত করার দাবি জানান।মেলা মঞ্চে আলোচনা ও পুরস্কার ঘোষণা: বাংলা একাডেমির মহাপরিচালক শামসুজ্জামান খান আজ বিকেলে গ্রন্থমেলার মূল মঞ্চে একাডেমি পরিচালিত কয়েকটি পুরস্কার ঘোষণা করেন। ২০১৫ সালে প্রকাশিত বিষয় ও গুণমানসম্মত সর্বাধিক সংখ্যক গ্রন্থ প্রকাশের জন্য মাওলা ব্রাদার্সকে চিত্তরঞ্জন সাহা স্মৃতি পুরস্কার-২০১৬, ২০১৫ সালে প্রকাশিত গ্রন্থের মধ্যে গুণমান ও শৈল্পিক বিচারে সেরা গ্রন্থ পুরস্কারে ভূমেন্দ্র গুহ সম্পাদিত জীবনানন্দ দাশের মূলানগ পাঠ-ভূমিকা ও কবিতা গ্রন্থের জন্য বেঙ্গল পাবলিকেশনস লিমিটেডকে, বুলবুল আহমেদ সম্পাদিত বুড্ডিস্ট হেরিটেজ অব বাংলাদেশ গ্রন্থের জন্য নিমফিয়া পাবলিকেশনসকে ও তাসলিমা মুন রচিত আমি একটি বাজপাখিকে হত্যা করতে চেয়েছিলাম গ্রন্থের জন্য পাঠসূত্রকে মুনীর চৌধুরী স্মৃতি পুরস্কার-২০১৬, ২০১৫ সালে প্রকাশিত শিশুতোষ গ্রন্থের মধ্য থেকে গুণমান বিচারে সর্বাধিক গ্রন্থ প্রকাশের জন্য ময়ূরপঙ্খিকে রোকনুজ্জামান খান দাদাভাই স্মৃতি পুরস্কার-২০১৬ এবং ২০১৬ সালের অমর একুশে গ্রন্থমেলায় অংশগ্রহণকারী প্রকাশনা প্রতিষ্ঠানগুলোর মধ্য থেকে নান্দনিক অঙ্গসজ্জায় সেরা প্রতিষ্ঠান হিসেবে সময় প্রকাশন, মধ্যমা পাবলিকেশনস ও জ্যার্নিম্যান বুকসকে শিল্পী কাইয়ুম চৌধুরী স্মৃতি পুরস্কার-২০১৬ প্রদানের ঘোষণা দেওয়া হয়।গতকাল সিটি আনন্দ আলো সাহিত্য পুরস্কার ঘোষণা করা হয়েছে। এবার প্রবন্ধ, আত্মজীবনী ও স্মৃতিকথা শাখায় যৌথভাবে অর্থমন্ত্রী আবুল মাল আবদুল মুহিতের সোনালি দিনগুলি (চন্দ্রাবতী) এবং মুনতাসীর মামুনের ঢাকায় খাল পোল ও নদীর চিত্রকর (জ্যার্নিম্যান), উপন্যাসে সেলিনা হোসেনের নিঃসঙ্গতার মুখর সময় (কথাপ্রকাশ), শিশুসাহিত্যে আসলাম সানীর নির্বাচিত ১০০ ছড়া (অন্যপ্রকাশ), কবিতায় যৌথভাবে পিয়াস মজিদের কবিকে নিয়ে কবিতা (সময়) ও মুজিব ইরমের শ্রীহট্টকীর্তন (চৈতন্য) পুরস্কার পেয়েছে। গতকাল বিকেলে একাডেমিতে আয়োজিত অনুষ্ঠানে এ ঘোষণাটিও দেন একাডেমির মহাপরিচালক।মূল মঞ্চে অনুষ্ঠিত হয় ছয় দফার ৫০ বছর শীর্ষক আলোচনা অনুষ্ঠান।নতুন বই: একাডেমির তথ্যানুযায়ী, গতকাল মেলায় এসেছে ১৭৯টি নতুন বই। বিশ্বসাহিত্য ভবন এনেছে বিপ্লব বালার বাংলাদেশের নাগরিক থিয়েটার অনেকান্ত অবলোকন, নাওমি ওয়াতানাবের লেখকের চিঠি। প্রথমা এনেছে রকিব হাসানের ক্যানারি দ্বীপের রহস্য, পার্ল পাবলিকেশনস এনেছে মোস্তফা কামালের পারমিতাকে শুধু বাঁচাতে চেয়েছি, কথাপ্রকাশ এনেছে আনিসুল হকের ছড়ায় ছবিতে বর্ণমালা, অ্যাডর্ন পাবলিকেশনস এনেছে বিশ্বজিৎ ঘোষের নৈঃসঙ্গচেতনা, অন্যপ্রকাশ এনেছে জ্যোতি প্রকাশ দত্তের স্বপ্নের সীমানায় পারাপার, ঐতিহ্য এনেছে তাপস রায়ের রসিক রবীন্দ্রনাথ, অনিন্দ্য প্রকাশ এনেছে মোকারম হোসেনের অল্প কথায় ফল ও অল্প কথায় শাক-সবজি, যুক্ত এনেছে ঝর্ণা রহমানের বিষ পিঁপড়ে, মিলা মাহফুজার বাচ্চা হাতি আর কাঠপিঁপড়ে, পাঠসূত্র এনেছে তাসলিমা মুনের অর্থ এক দেবশিশুর নাম। অনুপ্রাণন প্রকাশন এনেছে আলতাফ হোসেনের কফি জেগে থাকে, আগামী এনেছে ফারুক ওয়াসিফের বাসনার রাজনীতি কল্পনার সীমা।
