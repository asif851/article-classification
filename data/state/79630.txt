
বাংলাদেশ পুলিশের কার্যক্রমে গতিশীলতা ও স্বচ্ছতা নিশ্চিত করতে ‘বিডি পুলিশ হেল্পলাইন’ নামের নতুন একটি অ্যাপসের উদ্বোধন করা হয়েছে। এই অ্যাপসের মাধ্যমে কোনো অভিযোগ করলে, তা সংশ্লিষ্ট থানা থেকে শুরু করে পুলিশ হেডকোয়ার্টার্সে পর্যন্ত পৌঁছে যাবে।
আজ বৃহস্পতিবার বেলা সাড়ে ১১টার দিকে পুলিশ হেডকোয়ার্টার্সে এক অনুষ্ঠানের মাধ্যমে অ্যাপসটির উদ্বোধন করা হয়। উদ্বোধন করেন পুলিশের মহাপরিদর্শক (আইজিপি) এ কে এম শহীদুল হক।অনুষ্ঠানে আইজিপি বলেন, এটি একটি যুগান্তকারী পদক্ষেপ। এর মাধ্যমে পুলিশের কাজে গতিশীলতা আসবে। সরাসরি জবাবদিহি নিশ্চিত হবে।অ্যাপসটি অ্যান্ড্রয়েড ব্যবহারকারীরা গুগল অ্যাপস থেকে ডাউনলোড করে নিতে পারবেন। অ্যাপসটির আইওএস সংস্করণও দ্রুত আসবে বলে জানান আইজিপি।আইজিপি বলেন, এই অ্যাপসে কোনো তথ্য ভারপ্রাপ্ত কর্মকর্তার (ওসি) কাছে এলে (মেট্রোপলিটন ছাড়া) এ তথ্য সংশ্লিষ্ট সার্কেল পুলিশ সুপার, পুলিশ সুপার (এসপি), উপমহাপরিদর্শক (ডিআইজি) ও পুলিশ হেডকোয়ার্টার্সে আসবে।একইভাবে মেট্রোপলিটন এলাকায় কোনো অভিযোগ করা হলে অভিযোগটি সংশ্লিষ্ট ওসি, জোনাল এসি, উপকমিশনার (ডিসি), পুলিশ কমিশনার ও পুলিশ হেডকোয়ার্টার্সে আসবে। এতে ঊর্ধ্বতন কর্মকর্তারা তদারকি করতে পারবেন। এবং অভিযোগের বিষয়ে কোনো ব্যবস্থা নেওয়া হয়েছে কি না, সেটিও সংশ্লিষ্ট ওসি এই অ্যাপসের মাধ্যমে জানিয়ে দেবেন। অভিযোগকারী ও ঊর্ধ্বতন কর্মকর্তারা অভিযোগের ব্যবস্থা সম্পর্কে জানতে পারবেন। এতে জবাবদিহি নিশ্চিত হবে।ময়মনসিংহ ও জামালপুরে পাইলট প্রকল্প শেষ করে অ্যাপসটি সারা দেশে চালু করা হয়েছে। ব্যবহারকারীরা বেনামে অথবা নির্দিষ্ট নাম ও পাসওয়ার্ড ব্যবহার করেও অ্যাপসটি ব্যবহার করতে পারবেন।
