
চলতি বছরে জানুয়ারির পর ফেব্রুয়ারিতেও কমেছে মুঠোফোন ব্যবহারকারীর সংখ্যা। ফেব্রুয়ারিতে মুঠোফোন ব্যবহারকারীর সংখ্যা দাঁড়িয়েছে ১৩ কোটি ১০ লাখ ৮৫ হাজারে; জানুয়ারিতে যা ছিল ১৩ কোটি ১৯ লাখ ৫৬ হাজার। অর্থাৎ এক মাসে ব্যবহারকারী কমেছে আট লাখ ৭১ হাজার।
তবে একই সময়ে ইন্টারনেট ব্যবহারকারী বেড়েছে ২১ লাখ ৫০ হাজার। বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) সর্বশেষ প্রকাশিত পরিসংখ্যানে এ সব তথ্য পাওয়া গেছে।দেশে চালু থাকা মোট সক্রিয় সিমের হিসেবে মুঠোফোন ব্যবহারকারীর সংখ্যা নির্ধারণ করা হয়। একটি সিম যদি একটানা ৯০ দিন বন্ধ থাকে তাহলে সেটিকে আর চালু সিম হিসেবে গণ্য করা হয় না। গত বছরের ১৬ ডিসেম্বর থেকে আঙুলের ছাপ (বায়োমেট্রিক) পদ্ধতিতে সিম নিবন্ধন শুরুর পর থেকে পর পর দুই মাস মুঠোফোন ব্যবহারকারীর সংখ্যা কমল।
ফেব্রুয়ারিতে গ্রামীণফোনের গ্রাহকসংখ্যা হয়েছে পাঁচ কোটি ৬১ লাখ, জানুয়ারিতে যা ছিল পাঁচ কোটি ৬২ লাখ চার হাজার। বাংলালিংকের গ্রাহকসংখ্যা এ সময়ে প্রায় চার লাখ কমে হয়েছে তিন কোটি ১৯ লাখ ৬০ হাজার, জানুয়ারিতে যা ছিল তিন কোটি ২৩ লাখ ৬৮ হাজার।
রবির গ্রাহকসংখ্যা ফেব্রুয়ারিতে দুই লাখ কমে দুই কোটি ৭৫ লাখ ৫৩ হাজার হয়েছে। জানুয়ারিতে যা ছিল দুই কোটি ৭৭ লাখ ৯৫ হাজার। একই সময়ে এয়ারটেলের গ্রাহকসংখ্যা এক কোটি পাঁচ লাখ ১০ হাজার থেকে কমে এক কোটি তিন লাখ ৫১ হাজার হয়েছে। সিটিসেলের গ্রাহক আট লাখ ৬৭ হাজার থেকে আরও কমে হয়েছে আট লাখ ৩৩ হাজার। সরকারি মুঠোফোন অপারেটর টেলিটকের গ্রাহক ৪৬ হাজার বেড়ে ৪২ লাখ ৫৭ হাজার হয়েছে। সব মিলিয়ে ২০১৫ সালের প্রথম দুই মাসে মুঠোফোন ব্যবহারকারী কমেছে ২৬ লাখ ৩৫ হাজার।
ইন্টারনেট ব্যবহারকারী: তবে ইন্টারনেট গ্রাহকের সংখ্যা প্রতি মাসেই বাড়ছে। ফেব্রুয়ারিতে ইন্টারনেট ব্যবহারকারী দাঁড়িয়েছে পাঁচ কোটি ৮৩ লাখ ১৭ হাজার। জানুয়ারিতে এ সংখ্যা ছিল পাঁচ কোটি ৬১ লাখ ৬৭ হাজার। এর মধ্যে মোবাইল ইন্টারনেট ব্যবহারকারীর সংখ্যা পাঁচ কোটি ৫৫ লাখ ১২ হাজার, আইএসপি ও পিএসটিএন ইন্টারনেট ব্যবহারকারী ২৬ লাখ ৬৯ হাজার এবং ওয়াইম্যাক্স ইন্টারনেট ব্যবহারকারী এক লাখ ৩৬ হাজার।
