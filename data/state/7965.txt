
ঢাকার কেরানীগঞ্জ উপজেলার রুহিতপুর ইউনিয়নের লাকিরচর এলাকায় আওয়ামী লীগের দুই নেতা ধলেশ্বরী নদীর তীর থেকে অবৈধভাবে মাটি কেটে বিক্রি করছেন বলে অভিযোগ উঠেছে। নদীর তীর থেকে মাটি কাটায় হুমকির মুখে পড়েছে ঢাকা-নবাবগঞ্জ সড়কের তুলশিখালি সেতু।গত সোমবার দুপুরে সরেজমিনে দেখা গেছে, লাকিরচর এলাকায় ধলেশ্বরী নদীর তীরে তুলশিখালী সেতুর প্রায় ১০০ গজ দূরে লোকজন যন্ত্র দিয়ে মাটি কেটে ট্রাকে তুলে নিয়ে যাচ্ছে।এ ব্যাপারে নাম প্রকাশ না করার শর্তে কয়েকজন শ্রমিক জানান, রুহিতপুর ইউনিয়ন আওয়ামী লীগ সভাপতি হাজি মো. সোলায়মান ওরফে সলেমান ও ইউনিয়ন আওয়ামী লীগের সাধারণ সম্পাদক অহিদুল হক তাঁদের এখানে মাটি কাটার নির্দেশ দিয়েছেন।লাকিরচর এলাকার বাসিন্দা মোজাম্মেল মৃধা জানান, কিছু লোক কয়েক দিন ধরে নদীর তীরে মাটি কেটে নিয়ে সেখানে বড় বড় গর্ত করে রাখছে। এভাবে সেতুর কাছ থেকে মাটি কাটা হলে একসময় সেতুটি ভেঙে যাবে।গুচ্ছগ্রাম এলাকার বাসিন্দা দীলিপ সরকার বলেন, ‘নদীতীরের মাটি কেটে বিক্রি করায় আমাদের গ্রাম ও তুলশিখালী সেতু হুমকির মুখে পড়েছে।’অভিযোগ অস্বীকার করে সাধারণ সম্পাদক অহিদুল হক বলেন, ‘মাটি কাটার সঙ্গে আমি জড়িত নই। সংগঠনের নেতা-কর্মীরা মাটি কাটছেন।’সভাপতি হাজি মো. সোলায়মানও অভিযোগ অস্বীকার করেন। তিনি বলেন, ‘নেতা-কর্মীরা লাকিরচর থেকে মাটি কাটছেন। আমার মতো লোক এখানে জড়িত থাকার কোনো সুযোগ নাই।’সড়ক ও জনপথ (সওজ) মুন্সিগঞ্জ জোনের নির্বাহী প্রকৌশলী তারেক ইকবাল বলেন, সেতুর দুই পাশে ৩০০ মিটারের মধ্যে মাটি কাটা বা খনন সম্পূর্ণ নিষিদ্ধ। আইন ভঙ্গ করে যাঁরা এ ধরনের কাজ করবেন, তাঁদের বিরুদ্ধে আইনানুগ ব্যবস্থা নেওয়া হবে।কেরানীগঞ্জ উপজেলা নির্বাহী কর্মকর্তা (ইউএনও) আবুল বাশার মোহাম্মদ ফখরুজ্জামান বলেন, মাটি কাটা বন্ধের জন্য নির্দেশ দেওয়া হয়েছে। কিন্তু যাঁরা কাটছেন, তাঁরা জানিয়েছেন, ওই জমি তাঁদের ব্যক্তিগত। তাই তাঁদের কাগজপত্র খতিয়ে দেখা হবে। এরপর প্রয়োজনীয় ব্যবস্থা নেওয়া হবে।
