
কিশোরগঞ্জের অষ্টগ্রামে ইভ টিজিংয়ে বাধা দেওয়ায় এক স্কুলছাত্রীকে জুতাপেটা করার ঘটনায় উপজেলার দেউঘর ইউনিয়নের হক সাহেব উচ্চবিদ্যালয়ের শিক্ষার্থীরা বিক্ষুব্ধ হয়ে উঠেছে। অভিযুক্ত অটোরিকশার চালক সাকিল খার (২২) বিরুদ্ধে ব্যবস্থা নেওয়ার দাবিতে তারা গতকাল রোববার প্রধান শিক্ষকের কার্যালয় ঘেরাও করে।বিদ্যালয় ব্যবস্থাপনা কমিটির সভাপতি সামিউল হক বলেন, ‘অভিযুক্তকে আইনের আওতায় আনার ব্যাপারে শিক্ষার্থীদের কাছ থেকে তিন দিন সময় চেয়ে নেওয়া হয়েছে। আমাদের এই আশ্বাসে শিক্ষার্থীরা আন্দোলন থেকে ফিরে এসেছে। এ ব্যাপারে করণীয় নির্ধারণ করতে আগামীকাল (আজ) গ্রামবাসীদের নিয়ে সমাবেশ করা হবে।’২১ ফেব্রুয়ারি দেউঘর এলাকায় সাকিল খা সপ্তম শ্রেণির এক ছাত্রীর গতিরোধ করে প্রেমের প্রস্তাব দেন। ঘটনাটি অভিভাবকদের জানানোর হুমকি দিলে সাকিল ছাত্রীটিকে জুতাপেটা করেন। ওই ছাত্রীর বাবা গত শুক্রবার থানায় লিখিত অভিযোগ দেন। এই ঘটনায় সাকিলকে গ্রেপ্তারের দাবিতে শিক্ষার্থীরা লাগাতার আন্দোলন শুরু করে।
 
