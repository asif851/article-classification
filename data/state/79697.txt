
একজন এসএসসি পাশ। আরেকজন অষ্টম শ্রেণি পর্যন্ত পড়াশোনা করেছেন। দুজনই চোখের চিকিৎসা করেন। চোখে অস্ত্রোপচার করেন। ব্যবস্থাপত্রও লেখেন। দীর্ঘদিন ধরে মানুষের সঙ্গে এ প্রতারণা করে আসা এ দুই ভুয়া চিকিৎসককে আজ শনিবার বিভিন্ন মেয়াদে কারাদণ্ড দিয়েছেন র‌্যাবের ভ্রাম্যমাণ আদালত।
র‌্যাবের নির্বাহী ম্যাজিস্ট্রেট সারওয়ার আলমের নেতৃত্বে আজ বিকেল সাড়ে চারটার দিকে রাজধানীর যাত্রাবাড়ীতে র‌্যাব-১০ এর একটি দল অভিযান চালায়।ম্যাজিস্ট্রেট সারওয়ার আলম বলেন, কারাদণ্ডপ্রাপ্ত ব্যক্তিরা হলেন বরকতউল্লাহ ও জাহাঙ্গীর হোসেন। বরকতউল্লাহ অষ্টম শ্রেণি পর্যন্ত পড়াশোনা করেছেন বলে জানা গেছে। যদিও তাঁর দাবি তিনি ডিগ্রি পাশ। তাঁকে দুই বছর কারাদণ্ড দেওয়া হয়েছে। অন্যদিকে জাহাঙ্গীর এসএসসি পাশ করেছেন। তাঁদের দেওয়া হয়েছে এক বছর ছয় মাসের কারাদণ্ড।সারওয়ার আলম বলেন, যাত্রাবাড়ীর শহীদ ফারুক সড়ক এলাকায় সেন্ট্রাল স্পেশাল আই হসপিটাল অ্যান্ড রিসার্চ ইনস্টিটিউট নামের একটি প্রতিষ্ঠান খুলে সেখানে চক্ষু চিকিৎসা চালিয়ে আসছিলেন বরকতউল্লাহ। তাঁর বাড়ি গোপালগঞ্জে। অভিযান চালানোর সময় তিনি এক রোগীর চিকিৎসায় ব্যস্ত ছিলেন। আরও চার রোগী ছিলেন অপেক্ষমাণ। পরে তাঁর কাছে ডাক্তারি সনদ চাইলে ব্যাপক জিজ্ঞাসাবাদের একপর্যায়ে তিনি স্বীকার করেন, চক্ষু চিকিৎসা নিয়ে তাঁর কোনো পড়াশোনা নেই। তাঁকে কারাদণ্ড দিয়ে ওই প্রতিষ্ঠানটি সিলগালা করে দেওয়া হয়েছে।অন্যদিকে যাত্রাবাড়ী গেন্ডারিয়ায় লায়ন এলাহী চক্ষু হাসপাতাল নামের একটি প্রতিষ্ঠানে একই কায়দায় প্রতারণা করে আসছিলেন জাহাঙ্গীর। তাঁর গ্রামের বাড়ি সিরাজগঞ্জে। অভিযানের সময় দেখা যায়, তিনি এক রোগীর প্রেসক্রিপশন লিখছিলেন।ম্যাজিস্ট্রেট সারওয়ার আলম বলেন, বরকতউল্লাহর প্রতিষ্ঠানে আলী আকবর ও ওবায়দুল নামের আরও দুজন ভুয়া ডাক্তার চিকিৎসা দেন। তবে অভিযানের সময় তাঁরা ছিলেন না। আর জাহাঙ্গীর একাই নিজ প্রতিষ্ঠানে চিকিৎসা দিয়ে থাকেন। তবে এদের প্রতিষ্ঠানে বিভিন্ন এলাকা থেকে তাঁদের সহযোগীরা ভুয়া ডাক্তার পরিচয়ে রোগী পাঠিয়ে দেন। আবার এদের প্রতিষ্ঠানে গিয়ে চিকিৎসা দেন এমন একজন আসল চক্ষু চিকিৎসকের সন্ধানও পাওয়া গেছে। পরে ওই চিকিৎসককে জেনে শুনে প্রতারকদের সহযোগিতার বিষয়ে জানতে চাওয়া হলে তিনি র‌্যাবকে বলেন, ‘ভুল হয়ে গেছে।’সারওয়ার বলেন, দাঁতের ভুয়া চিকিৎসকদের বিরুদ্ধে আগে র‌্যাব বেশ কয়েকটি অভিযান চালিয়েছে। কিন্তু ভুয়া চক্ষু চিকিৎসক পরিচয়ে প্রতারণাকারী চক্রটিও বেশ বড়। চক্রের বাকিদের ধরতে অভিযান অব্যাহত থাকবে।
