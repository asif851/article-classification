
প্রধানমন্ত্রীর ছেলে সজীব ওয়াজেদ জয়কে অপহরণ ও হত্যা পরিকল্পনার ষড়যন্ত্রের মামলায় দৈনিক ‘আমার দেশ’ পত্রিকার ভারপ্রাপ্ত সম্পাদক মাহমুদুর রহমান জামিন পেয়েছেন। আজ বুধবার বিচারপতি এ কে এম আসাদুজ্জামান ও বিচারপতি জাফর আহমেদের সমন্বয়ে গঠিত হাইকোর্ট বেঞ্চ তাঁর জামিন প্রশ্নে রুলের শুনানি শেষে এ আদেশ দেন।জামিনের বিষয়টি নিশ্চিত করে অতিরিক্ত অ্যাটর্নি জেনারেল মো. মোমতাজ উদ্দিন ফকির প্রথম আলোকে বলেন, ‘আমরা হাইকোর্টের এ আদেশের বিরুদ্ধে আপিল করব।’মাহমুদুর রহমানের সংশ্লিষ্ট আইনজবী জানান, সব শেষ এই মামলাটি ছিল। তাই নতুন কোনো মামলা না হলে, তাঁর মুক্তিতে কোনো বাধা নেই।যুক্তরাষ্ট্রে জয়কে অপহরণ করে হত্যার ষড়যন্ত্রের অভিযোগে পুলিশ গত বছরের আগস্টে পল্টন থানায় সাধারণ ডায়েরি (জিডি) করে, যা পরে মামলায় রূপান্তরিত হয়। গত ১৬ এপ্রিল ডিবি নিউ ইস্কাটন গার্ডেনের বাসা থেকে প্রবীণ সাংবাদিক শফিক রেহমানকে আটক করে। পরে তাঁকে এ মামলায় গ্রেপ্তার দেখায় পল্টন থানার পুলিশ। দুই দফায় ১০ দিনের রিমান্ড শেষে আদালত তাঁকে কারাগারে পাঠান। ১৮ এপ্রিল মাহমুদুর রহমানকে এ মামলায় গ্রেপ্তার দেখানো। পরে রিমান্ডেও নেওয়া হয়। গত ৩১ আগস্ট এ মামলায় শর্তসাপেক্ষে জামিন পান ​শফিক রেহমান। গতকাল মঙ্গলবার (৬ সেপ্টেম্বর) কারামুক্ত হন তিনি। আজ জামিন পেলেন মাহমুদুর রহমান।
