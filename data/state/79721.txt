
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, বিএনপির হয়তো অনেক ভুলত্রুটি আছে; কিন্তু বিএনপিই একমাত্র দল, যে দল মানুষের হৃদয়ে আছে।আজ সোমবার বিকেলে দলের প্রতিষ্ঠাবার্ষিকী উপলক্ষে আয়োজিত এক আলোচনা সভায় মির্জা ফখরুল এসব কথা বলেন। রাজধানীর ইঞ্জিনিয়ার্স ইনস্টিটিউশন মিলনায়তনে ওই আলোচনা সভার আয়োজন করা হয়। তাতে বিএনপির চেয়ারপারসন খালেদা জিয়ার প্রধান অতিথি হিসেবে উপস্থিত থাকার কথা ছিল। তবে তিনি অনুষ্ঠানে যোগ দেননি। যোগ না দেওয়ার কোনো কারণও বিএনপির তরফ থেকে জানানো হয়নি।মির্জা ফখরুল বলেন, বিএনপির দুঃসময় যাচ্ছে না। বাংলাদেশই সংকটে আছে। এ-সংকট উত্তরণে সবাইকে ঐক্যবদ্ধ আন্দোলন গড়ে তোলার আহ্বান জানান তিনি।
দলের স্থায়ী কমিটির সদস্য মওদুদ আহমদ বলেন, আওয়ামী লীগ যা করছে বিএনপিও তা করবে, মানুষের এই ধারণা বদলে দিতে হবে। সে জন্য বিএনপিকে স্পষ্ট করতে হবে যে, বিএনপি সত্যিকার অর্থে গণতন্ত্র প্রতিষ্ঠার রাজনীতি করছে। তিনি বলেন, কাউকে দোষারোপ করে লাভ নেই। ঢাকার মানুষ সচেতন। তারা বিএনপিকে ভোট দেবে। কিন্তু বিএনপির জন্য জীবন দেবে না।
অনুষ্ঠানে অন্যদের মধ্যে ঢাকা বিশ্ববিদ্যালয়ের সাবেক উপাচার্য এমাজউদ্দীন আহমদ, বিএনপির স্থায়ী কমিটির সদস্য এম কে আনোয়ার, জমির উদ্দিন সরকার, মির্জা আব্বাস প্রমুখ বক্তব্য দেন।
