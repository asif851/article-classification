
ফেনী শহরের মহীপাল এলাকায় জমি নিয়ে বিরোধের জের ধরে গুলিতে এক ছাত্রীসহ দুজন নিহত হয়েছে। গুলিতে আহত হয়েছে শিশুসহ চারজন। আহত লোকজনকে ফেনী সদর হাসপাতাল ও চট্টগ্রাম মেডিকেল কলেজ হাসপাতালে ভর্তি করা হয়েছে। আজ বৃহস্পতিবার রাত আটটার দিকে এ ঘটনা ঘটে।
নিহত দুজন হলো মাইনুদ্দিন (৬০) ও আকলিমা আক্তার (১৫)। আকলিমা স্থানীয় একটি মাদ্রাসার নবম শ্রেণির ছাত্রী। আহত চারজন হলো সাইফুল ইসলাম (৩০), মারফি (৫), ভানু বেগম (২৫) ও মো. বাবুল (২৫)। নিহত আকলিমা ও আহত ব্যক্তিরা নিহত মাইনুদ্দিনের ভাড়াটিয়া।প্রত্যক্ষদর্শীরা জানান, ফেনী শহরের ঢাকা-চট্টগ্রাম মহাসড়কের পাশে মহীপাল এলাকায় কিছু জমি নিয়ে দুই পক্ষের মধ্যে দীর্ঘদিন ধরে বিরোধ চলছিল। এর এক পক্ষের প্রধান নিহত মাইনুদ্দিন, আরেক পক্ষের প্রধান স্থানীয় আবদুল মান্নান।মাইনুদ্দিনের পক্ষের মো. হানিফ ও নাসির উদ্দিন নামের দুই ব্যক্তি সাংবাদিকদের কাছে অভিযোগ করেন, আজ রাতে আবদুল মান্নানের লোকজন অস্ত্রশস্ত্র নিয়ে মাইনুদ্দিনের বাড়িতে হামলা করে। তারা বাড়ি লক্ষ্য করে এলোপাতাড়ি গুলি করে এবং ককটেল ফাটিয়ে এলাকায় ব্যাপক আতঙ্ক সৃষ্টি করে। হামলাকারীরা বাড়ির সামনে থাকা একটি দোকানও ভাঙচুর করে। তাদের ছোড়া গুলিতে আহত হয় মাইনুদ্দিন, আকলিমা আক্তার, সাইফুল, শিশু মারফি, ভানু বেগম ও বাবুল। আহত লোকজনকে ফেনী সদর হাসপাতালে নেওয়া হলে কর্তব্যরত চিকিৎসক মাইনুদ্দিন ও আকলিমাকে মৃত ঘোষণা করেন।অভিযোগের ব্যাপারে জানতে আবদুল মান্নানের মোবাইল ফোনে যোগাযোগ করলে তা বন্ধ পাওয়া যায়। পুলিশ জানায়, ঘটনার পর থেকে মান্নান ও তাঁর পরিবারের লোকজন পলাতক।ফেনী সদর থানার থানার পরিদর্শক (তদন্ত) মো. শাহিনুজ্জমান ঘটনার সত্যতা নিশ্চিত করে বলেন, ঘটনায় জড়িত ব্যক্তিদের গ্রেপ্তারের চেষ্টা চলছে। থানায় মামলার প্রক্রিয়া চলছে।
