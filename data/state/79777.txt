
আন্তর্জাতিক অপরাধ ট্রাইব্যুনালের দেওয়া জামায়াতের সাবেক আমির গোলাম আযমের যুদ্ধাপরাধের রায়ে সন্তোষ প্রকাশ করেছে ক্ষমতাসীন দল আওয়ামী লীগ। আজ সোমবার দুপুরে ধানমন্ডিতে আওয়ামী লীগ সভানেত্রীর রাজনৈতিক কার্যালয়ে দলীয় অবস্থান তুলে ধরেন দলটির যুগ্ম সাধারণ সম্পাদক মাহবুব উল আলম হানিফ। হানিফ বলেন, ‘আমরা এ রায়ে সন্তোষ প্রকাশ করছি। যদিও গোটা জাতির প্রত্যাশা ছিল কুখ্যাত এই যুদ্ধাপরাধীর রায় মৃত্যুদণ্ড হবে, শারীরিকভাবে অসুস্থতার কারণে তাঁকে ৯০ বছর সাজা দেওয়া হয়েছে।’ রায় নিয়ে বিশৃঙ্খলা সৃষ্টি না করতে দেশবাসীর প্রতি আহ্বান জানিয়ে হানিফ বলেন, ‘শারীরিক অসুস্থতার কারণে একজন যুদ্ধাপরাধীর ক্ষেত্রে এ রকম সাজা দেয়ার নিদর্শন পৃথিবীতে আছে কি না, আমরা জানি না। এ রায় নিয়ে আওয়ামী লীগ উচ্চতর আদালতে আপিল করবে কি না, জানি না। এ ব্যাপারে আইনজীবীরা সিদ্ধান্ত নেবেন।’ জামায়াতের সঙ্গে আওয়ামী লীগ আঁতাত করেছে কি না, এমন প্রশ্নের জবাবে আওয়ামী লীগের এই  নেতা বলেন, ‘এ দেশে যুদ্ধাপরাধীদের বিচার হবে, এটা মানুষ ভুলে গেছে। শেখ হাসিনা সংকল্প নিয়ে ক্ষমতায় এসেছেন। এ বিচার নিয়ে অনেক প্রাণ ঝরে গেছে। তার পরও তিনি পিছপা হননি।’ এ সরকারের আমলেই যুদ্ধাপরাধীদের বিচারের রায় কার্যকর করা হবে বলে জানান তিনি।
সংবাদ সম্মেলনে উপস্থিত ছিলেন আওয়ামী লীগের সাংগঠনিক সম্পাদক আহমদ হোসেন, স্বাস্থ্য ও জনসংখ্যাবিষয়ক সম্পাদক বদিউজ্জামান ভুইয়া, তথ্য ও গবেষণাবিষয়ক সম্পাদক আফজাল হোসেন প্রমুখ।
