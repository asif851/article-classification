
গুলশানের হলি আর্টিজান রেস্তোরাঁয় জঙ্গি হামলার ঘটনায় গুলিতে নিহত দুই পুলিশ কর্মকর্তার ময়নাতদন্ত শেষ হয়েছে। আসরের নামাজের পর বিকেল সাড়ে পাঁচটায় রাজারবাগ পুলিশ লাইনে তাঁদের প্রথম জানাজা হবে। 
ঢাকা মহানগর পুলিশের গোয়েন্দা শাখার (ডিবি) সহকারী কমিশনার রবিউল করিম ও বনানী থানার ভারপ্রাপ্ত কর্মকর্তা (ওসি) সালাউদ্দিনের মরদেহ আজ শনিবার বেলা একটার দিকে ঢাকা মেডিকেল কলেজ হাসপাতালে নেওয়া হয়। সেখানে ময়নাতদন্ত শেষে বেলা দুইটার দিকে ঢাকা মেডিকেল কলেজ হাসপাতালের ফরেনসিক মেডিসিন বিভাগের অধ্যাপক সোহেল মাহমুদ জানান, দুজনের শরীরে স্প্লিন্টার পাওয়া গেছে। স্প্লিন্টারের আঘাতে অতিরিক্ত রক্তক্ষরণে তাঁদের মৃত্যু হয়েছে।সোহেল মাহমুদ জানান, রবিউল করিমের পুরো দেহে অনেক স্লিন্টার পাওয়া গেছে। এর মধ্যে একটি স্প্লিন্টার তাঁর বুকের ডান দিক থেকে ঢুকে ফুসফুস ছিদ্র করে ফেলে। অতিরিক্ত রক্তক্ষরণে তাঁর মৃত্যু হয়। আর সালাউদ্দিনের গলার মাঝামাঝি একটি স্প্লিন্টার পাওয়া গেছে। স্প্লিন্টারটি তাঁর গলার গুরুত্বপূর্ণ শিরা-ধমনি ছিঁড়ে ফেলেছে। এতে অতিরিক্ত রক্তক্ষরণে তাঁর মৃত্যু হয়। বাদ আসর বিকেল সাড়ে পাঁচটায় রাজারবাগ পুলিশ লাইনে দুই পুলিশ কর্মকর্তার জানাজার জন্য মরদেহ সেখানে নেওয়া হচ্ছে। আগে গতকাল শুক্রবার রাত পৌনে নয়টার দিকে গুলশানের ৭৯ নম্বরের আর্টিজান রেস্তোরাঁয় ৮ থেকে ১০ জন যুবক অতর্কিত হামলা চালায়। তারা ওই রেস্তোরাঁয় থাকা লোকজনকে জিম্মি করে ফেলে। জিম্মিদের মধ্যে অন্তত ২০ জন বিদেশি নাগরিকসহ ৩০ থেকে ৩৫ জন আছেন বলে ধারণা করা হয়। ঘটনার পর থেকে পুরো চার কিলোমিটার এলাকা আইনশৃঙ্খলা রক্ষাকারী বাহিনীর সদস্যরা ঘিরে রাখেন। জঙ্গি হামলার কিছুক্ষণ পর পুলিশের অগ্রগামী দলের দুই কর্মকর্তা জঙ্গিদের গুলি ও বোমায় নিহত হন।
