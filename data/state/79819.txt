
চট্টগ্রামের মিরসরাই উপজেলায় এক প্রবাসীর স্ত্রীকে গলা কেটে হত্যা করা হয়েছে। এ ঘটনায় জড়িত সন্দেহে ভাশুরের ছেলে ও চাচাতো দেবরকে নিহত নারীর গয়নাসহ আটক করেছে পুলিশ। গতকাল বুধবার গভীর রাতে উপজেলার খৈয়াছড়া ইউনিয়নের মজিদিয়া মুহুরি পাড়া গ্রামে এ ঘটনা ঘটে। 
নিহত নারীর নাম হোসনে আরা বেগম (২৭)। তিনি মুহুরি পাড়া গ্রামের সৌদিপ্রবাসী জহির উদ্দিনের স্ত্রী। পুলিশ ও নিহত নারীর পরিবার সূত্রে জানা গেছে, ১২ বছর আগে ফেনী জেলার সোনাগাজী উপজেলার উত্তর চর চান্দিয়া গ্রামের গিয়াস উদ্দিনের মেয়ে হোসনে আরাকে বিয়ে করেন জহির উদ্দিন। তাঁদের ১০ বছরের একটি ছেলে ও সাত বছরের একটি মেয়ে রয়েছে।নিহত হোসনে আরার চাচাতো ভাই মোহাম্মদ আলী ফরহাদ প্রথম আলোকে বলেন, আজ বৃহস্পতিবার ভোরে জহিরের পরিবারের সদস্যরা তাঁদের জানান যে হোসনে আরা অসুস্থ। তাঁরা যেন দ্রুত মিরসরাইতে আসেন। সকাল আটটার দিকে মিরসরাই পৌঁছার আগেই শুনতে পান, ডাকাতেরা ঘরে ঢুকে তাঁর বোনকে গলা কেটে হত্যা করেছে। প্রতিবেশীরা কোনো ধরনের ডাকাতির বিষয় জানেন না বলার পর তাঁদের সন্দেহ হয়। মোহাম্মদ আলী আরও জানান, নিহত হোসনে আরার কক্ষের পাশের কক্ষে থাকেন মেজো ভাশুর নাছির উদ্দিনের ছেলে মোশাররফ হোসেন। তিনি জেনেছেন, প্রবাসী জহির উদ্দিনের চাচাতো ভাই আমজাদ হোসেন ওরফে মিয়া ও মোশাররফ পরিকল্পিতভাবে ঘরের ভেতর ঢুকে বাঁশের বেড়ার সিলিং কেটে হোসনে আরার কক্ষে প্রবেশ করেন এবং হত্যার পর গয়নাগাটি নিয়ে পালিয়ে যান। এ ঘটনায় হত্যা মামলা করবেন বলে জানান তিনি।মিরসরাই থানার ভারপ্রাপ্ত কর্মকর্তা (ওসি) ইমতিয়াজ ভূঁইয়া প্রথম আলোকে বলেন, পুলিশ ঘটনাস্থলে গিয়ে ওই নারীর মরদেহ উদ্ধার করে। হত্যাকাণ্ডের পর আমজাদ পালিয়ে যান। আজ সকাল ১০টার দিকে মোবাইল ট্র্যাকিং করে পার্শ্ববর্তী গ্রাম থেকে নিহত নারীর গয়নাসহ আমজাদকে আটক করা হয়। এ ছাড়া জিজ্ঞাসাবাদ করা হচ্ছে জহিরের দুই ভাই কামাল হোসেন, জামাল হোসেন ও মেজো ভাইয়ের ছেলে মোশাররফ হোসেনকে।ওসি জানান, নিহত নারীর লাশ ময়নাতদন্তের জন্য চট্টগ্রাম মেডিকেল কলেজ হাসপাতালের মর্গে পাঠানো হচ্ছে।সীতাকুণ্ড সার্কেলের সহকারী পুলিশ সুপার (এএসপি) মাহবুবুর রহমান প্রথম আলোকে বলেন, প্রাথমিক জিজ্ঞাসাবাদে পুলিশ নিশ্চিত হয়েছে যে আমজাদ ও মোশাররফ হত্যাকাণ্ডে জড়িত। দুজনকেই আটক করা হয়েছে। কী কারণে এ হত্যাকাণ্ড ঘটানো হয়েছে তা তদন্ত করা হচ্ছে।
