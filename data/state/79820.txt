
সৌদি আরবের সরকার দেশটিতে অবস্থানরত নথিপত্রহীন বিদেশি শ্রমিকদের সাধারণ ক্ষমা ঘোষণা করে দেশ ছাড়ার সুযোগ দেওয়ার পর ৫০ হাজারের বেশি বাংলাদেশি দেশে ফেরার আগ্রহ প্রকাশ করেছেন। সৌদি সরকারের ওই সুযোগ গ্রহণের শেষ দিন ছিল গত সোমবার।
বাংলাদেশি দূতাবাস সূত্র জানায়, প্রায় ৪৫ হাজার বাংলাদেশি শ্রমিক দেশে ফিরে আসার প্রক্রিয়া সম্পন্ন করেছেন। আর ইতিমধ্যে দেশে ফিরেছেন প্রায় ২০ হাজার শ্রমিক।
রাজকীয় নির্দেশনা বলে অবৈধ অভিবাসীদের জেল-জরিমানা ছাড়া দেশে ফিরে যেতে গত মার্চ থেকে ৯০ দিনের জন্য সাধারণ ক্ষমা ঘোষণা করা হয়েছিল । পরে ২৫ জুন মেয়াদ আরেক দফা বাড়ানো হয় ৩০ দিনের জন্য। সোমবার এই মেয়াদ শেষ হয়। শুধু বাংলাদেশি নয়, সাধারণ ক্ষমার আওতায় বিভিন্ন দেশের হাজারো শ্রমিক সৌদি আরব ছাড়ছেন।
পাকিস্তানের কূটনৈতিক সূত্র জানায়, ৭৫ হাজার পাকিস্তানি শ্রমিক জেদ্দা ও রিয়াদ থেকে নিজ দেশে ফেরত যাওয়ার আবেদন করেছেন। ভারতের ৩১ হাজার শ্রমিক দেশে ফিরতে আগ্রহ প্রকাশ করেছেন।
ইতিমধ্যে ৭ হাজার ৪২১ জন ইন্দোনেশীয় জেদ্দায় তাঁদের কনস্যুলেটে নিবন্ধন করে সৌদি আরব ছেড়েছেন। ইথিওপিয়ার ৬০ হাজার শ্রমিক সৌদি আরব ছাড়ার জন্য আবেদন করেছেন। জেদ্দা ও রিয়াদে কর্মরত সুদানের ৪৬ হাজার শ্রমিক দেশে ফিরে যাওয়ার আবেদন করেছেন।
