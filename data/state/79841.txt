
নিখোঁজের প্রায় দুই দিন পরও ‘সাইবার নিরাপত্তা বিশেষজ্ঞ’ পরিচয় দেওয়া তানভীর হাসান জোহার ‘সন্ধান পায়নি’ পরিবারের সদস্যরা। এ ঘটনায় থানায় কোনো সাধারণ ডায়েরিও হয়নি।আজ শুক্রবার তানভীরের এক স্বজন নাম প্রকাশ না করার শর্তে প্রথম আলোকে বলেন, গত বুধবার রাত থেকে তানভীরের সন্ধান পাওয়া যাচ্ছে না। তিনি কোথায়, কীভাবে আছেন, তা তাঁরা জানেন না। তিনি অভিযোগ করেন, তানভীরের সন্ধানে পরিবারের সদস্যরা থানায় সাধারণ ডায়েরি করতে গেলে থানা তা গ্রহণ করেনি। তাঁরা এখন তানভীরের ফিরে আসার অপেক্ষায় আছেন।যুক্তরাষ্ট্রের ব্যাংক থেকে বাংলাদেশের রিজার্ভ চুরির ঘটনায় তানভীর নিজেকে সরকারের তথ্য ও যোগাযোগপ্রযুক্তি (আইসিটি) বিভাগের সাইবার নিরাপত্তা বিশেষজ্ঞ পরিচয় দিয়ে গণমাধ্যমে বিভিন্ন মতামত দেন। পরে আইসিটি বিভাগের পক্ষ থেকে জানানো হয়, তানভীরের সঙ্গে আইসিটি বিভাগের কোনো সম্পর্ক নেই। এরপর গত বুধবার রাতে কচুক্ষেত এলাকায় অজ্ঞাত কয়েকজন তানভীরকে তুলে নিয়ে যায় বলে পরিবারের পক্ষ থেকে অভিযোগ করা হয়।
আরও পড়ুন: 
‘সাইবার সিকিউরিটি স্পেশালিস্ট’ তানভীর ‘নিখোঁজ’
প্রযুক্তি বিশেষজ্ঞ তানভীরের সঙ্গে আইসিটি বিভাগের সংশ্লিষ্টতা নেই
