
অবরোধ ও হরতালে শিক্ষার্থীদের জীবন ও শিক্ষাব্যবস্থা নষ্ট না করতে ২০-দলীয় জোটের কাছে আহ্বান জানিয়েছে নীলফামারীর সৈয়দপুর উপজেলার এসএসসি শিক্ষার্থীরা। এ উপলক্ষে গতকাল বুধবার দুপুরে স্থানীয় প্রেসক্লাবের সামনে শতাধিক শিক্ষার্থী ঘণ্টাব্যাপী মানববন্ধন করে। এ সময় শিক্ষার্থীরা ব্যানার ও প্ল্যাকার্ড প্রদর্শন করে। পরে সংক্ষিপ্ত সমাবেশে তারা বলে, শিক্ষার্থীরা দেশের ভবিষ্যৎ। অথচ সেই শিক্ষার্থীদের জীবন আজ অনিশ্চয়তার মুখে। তাদের পেট্রলবোমায় পুড়িয়ে মারা হচ্ছে। সহিংসতার মুখে বারবার পেছাচ্ছে এসএসসি পরীক্ষা। শিক্ষার্থীরা পাবলিক পরীক্ষার দিনগুলোতে হরতাল-অবরোধ প্রত্যাহার করে নজির স্থাপন করার অনুরোধ জানায়।
