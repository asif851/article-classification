
রাঙামাটির লংগদুতে পাহাড়িদের বাড়িঘরে অগ্নিসংযোগের ঘটনা তদন্ত করে দায়ী ব্যক্তিদের গ্রেপ্তার করার দাবি জানিয়েছেন বিএনপির মহাসচিব মির্জা ফখরুল ইসলাম আলমগীর। আজ শনিবার দুপুরে নয়াপল্টনে দলের কেন্দ্রীয় কার্যালয়ে এক সংবাদ সম্মেলনে মির্জা ফখরুল এ দাবি জানান।
পাহাড়িরা অভিযোগ করেছেন, আওয়ামী লীগ-বিএনপি ও বাঙালিরা সবাই মিলে অগ্নিসংযোগ করেছে—এ বিষয়ে সাংবাদিকদের প্রশ্নের জবাবে ফখরুল বলেন, ‘কার কথা বিশ্বাস করবেন। আপনারাও নিজেরা তদন্ত করে দেখুন। কারণ, যুবলীগ নেতার লাশ পাওয়ার পর এই ঘটনা ঘটল, সেখানে বিএনপির কী করার আছে।’ তিনি যুবলীগের নেতা হত্যার ঘটনারও তদন্ত দাবি করেন।মির্জা ফখরুল অভিযোগ করেন, শুধু রাজনৈতিক নয় সরকার এখন ধর্মীয় অনুষ্ঠানেও বাধা দিচ্ছে। গতকাল শুক্রবার কেরানীগঞ্জে বিএনপি চেয়ারপারসনের উপদেষ্টা আমান উল্লাহ আমানের ইফতারে আওয়ামী লীগের নেতা-কর্মীরা হামলা করেছে। এতে প্রায় শতাধিক বিএনপি ও অঙ্গসংগঠনের নেতা-কর্মী আহত হয়েছেন।ফখরুল বলেন, আমানউল্লাহ একজন প্রতিথযশা রাজনীতিবিদ, ডাকসুর ভিপি ছিলেন, তাঁর বাড়িতে আক্রমণ হয়েছে। এখান থেকে বোঝা যায়, কোনো দলের রাজনৈতিক নেতা বা কর্মী কেউই এখন নিরাপদ নন।
