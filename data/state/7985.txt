
মুক্তিযুদ্ধকালের মানবতাবিরোধী অপরাধের অভিযোগে বন কর্মকর্তা মো. ইউসুফ আলী ওরফে এ কে এম ইউসুফ আলমকে কারাগারে পাঠানোর আদেশ দিয়েছেন আন্তর্জাতিক অপরাধ ট্রাইব্যুনাল। বিচারপতি মো. শাহিনুর ইসলামের নেতৃত্বে দুই সদস্যের ট্রাইব্যুনাল গতকাল রোববার এ আদেশ দেন। পরে তাঁকে কারাগারে পাঠানো হয়।রাষ্ট্রপক্ষের কৌঁসুলি হায়দার আলী বলেন, গতকাল সকালে তদন্ত সংস্থা ইউসুফ আলীকে ট্রাইব্যুনালে হাজির করে। তাঁর পক্ষে জামিনের কোনো আবেদন ছিল না। শুনানি শেষে ট্রাইব্যুনাল তাঁকে কারাগারে পাঠানোর আদেশ দেন। মামলার তদন্তের অগ্রগতি প্রতিবেদনের জন্য আগামী ৪ ফেব্রুয়ারি দিন ধার্য করা হয়েছে।৯ ডিসেম্বর দিবাগত গভীর রাতে মানবতাবিরোধী অপরাধের অভিযোগে মো. ইউসুফ আলীকে সুন্দরবন পূর্ব বিভাগের দুবলা এলাকা থেকে গ্রেপ্তার করে র্যাব। তিনি সুন্দরবনের শরণখোলা রেঞ্জের শরণখোলা স্টেশন কর্মকর্তা। তাঁর বাড়ি জামালপুরের চানপুর হরিণাকান্দা গ্রামে। অভিযোগ রয়েছে, ১৯৭১ সালে মুক্তিযুদ্ধের সময় আলবদর বাহিনীতে যোগ দিয়েছিলেন তিনি। তাঁর বিরুদ্ধে ময়মনসিংহের মুক্তাগাছার সুবর্ণখিলা এলাকায় গণহত্যা, অগ্নিসংযোগ ও নির্যাতনের অভিযোগ রয়েছে।
