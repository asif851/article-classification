
অবশেষে বাসাবাড়িতে গ্যাসসংযোগ দেওয়ার সিদ্ধান্ত নিয়েছে সরকার। তিন বছর ঝুলিয়ে রাখার পর গ্রাহকেরা বাসাবাড়িতে গ্যাসের সংযোগ পেতে যাচ্ছেন।
জ্বালানিসচিব মো. মোজাম্মেল হক আজ মঙ্গলবার সাংবাদিকদের জানান, ‘বাসাবাড়িতে গ্যাসসংযোগ দিতে প্রধানমন্ত্রী শেখ হাসিনা সম্মতি দিয়েছেন। খুব শিগগিরই জ্বালানি বিভাগ এ ব্যাপারে কাজ শুরু করবে।’ খবর ইউএনবির।
সরকারের নিষেধাজ্ঞার কারণে ২০০৯ সালের জুলাই থেকে শিল্প খাতে গ্যাসের সংযোগ বন্ধ আছে। এর এক বছর পর ২০১০ সালের জুলাইয়ে বাসাবাড়িসহ সব ধরনের খাতে গ্যাসের সংযোগ বন্ধ রাখার সিদ্ধান্ত হয়। ফলে ওই সময় থেকে নতুনভাবে গড়ে ওঠা ভবনগুলোতে গ্যাসসংযোগ দেওয়া হচ্ছিল না।
 
