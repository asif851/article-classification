
প্রতিবেদকদের পেশাগত কাজের স্বীকৃতি হিসেবে এবারও বিভিন্ন বিষয়ে শ্রেষ্ঠ রিপোর্টিংয়ের জন্য সদস্যদের পুরস্কার দেওয়ার ঘোষণা দিয়েছে ঢাকা রিপোর্টার্স ইউনিটি। গ্রামীণফোন লিমিটেডের পৃষ্ঠপোষকতায় এবার এ পুরস্কারের নাম ‘ডিআরইউ-গ্রামীণফোন রিপোর্টিং অ্যাওয়ার্ড’। প্রিন্ট ও ইলেকট্রনিক মিডিয়ার রিপোর্টারদের বিভিন্ন বিভাগে মোট ২০টি পুরস্কার দেওয়া হবে।গতকাল সোমবার ডিআরইউর সাগর-রুনী মিলনায়তনে আয়োজিত এক সংবাদ সম্মেলনে এ ঘোষণা দেয়া হয়। এতে বক্তব্য দেন গ্রামীণফোনের হেড অব করপোরেট কমিউনিকেশনস সৈয়দ তাহমিদ আজিজুল হক ও ডিআরইউর সভাপতি শাহেদ চৌধুরী। ডিআরইউ-গ্রামীণফোন রিপোর্টিং অ্যাওয়ার্ডের বিভিন্ন তথ্য তুলে ধরেন সাধারণ সম্পাদক ইলিয়াস খান। গ্রামীণফোনের হেড অব করপোরেট কমিউনিকেশনস তাহমিদ আজিজুল হক বলেন, সাংবাদিকদের পেশাগত মানোন্নয়নের যেকোনো উদ্যোগে গ্রামীণফোন সহযোগিতায় আগ্রহী।প্রতিটি পুরস্কারের আর্থিক মূল্যমান ৭৫ হাজার টাকা। অ্যাওয়ার্ডের বিষয়গুলো হলো প্রিন্ট মিডিয়ার জন্য মুক্তিযুদ্ধ, অবজেকটিভ ইকোনমিক, ক্রীড়া, নারী ও শিশু অধিকার, পরিবেশ ও প্রকৃতি, সংস্কৃতি, আর্থিক খাত, জ্বালানি খাত, বৈদেশিক সম্পর্ক, কৃষি, অপরাধ ও আইনশৃঙ্খলা, সংসদ, জনশক্তি ও তথ্যপ্রযুক্তি, টেলিভিশন মাধ্যমে মানবাধিকার, অপরাধ, সুশাসন ও দুর্নীতি, নারী-শিশু, অনলাইন মাধ্যমে আইন ও বিচার এবং রেডিও মাধ্যমে সামাজিক সমস্যা।১ অক্টোবর ২০১২ থেকে ৩০ সেপ্টেম্বর ২০১৩-এর মধ্যে প্রকাশিত ও প্রচারিত রিপোর্ট পুরস্কারের জন্য জমা দেওয়া যাবে। শুধু ডিআরইউর সদস্যরা ৭ অক্টোবরের মধ্যে রিপোর্ট জমা দিতে পারবেন।
