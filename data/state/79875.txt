
বাংলাদেশের ইতিহাস বলে, ধর্ম ব্যবসায়ীদের সবচেয়ে বিশ্বস্ত পৃষ্ঠপোষক খালেদা জিয়া ও বিএনপি। এ দাবি করেছেন আওয়ামী লীগের সাধারণ সম্পাদক ওবায়দুল কাদের। 
আজ শনিবার দুপুরে ধানমন্ডিতে আওয়ামী লীগ সভাপতি শেখ হাসিনার রাজনৈতিক কার্যালয়ে এক সংবাদ সম্মেলনে সাংবাদিকদের এক প্রশ্নের জবাবে ওবায়দুল কাদের এ দাবি করেন। এর আগে নির্মল রোজারিওর নেতৃত্বে খ্রিষ্টান সম্প্রদায়ের একটি প্রতিনিধি ওবায়দুল কাদেরের সঙ্গে সৌজন্য সাক্ষাৎ করেন। এরপরই ওবায়দুল কাদের সংবাদ সম্মেলন করেন। সড়ক পরিবহন ও সেতুমন্ত্রী ওবায়দুল কাদের বলেন, হেফাজতে ইসলামের সঙ্গে আওয়ামী লীগের কোনো চুক্তি কিংবা জোট হয়নি। অনেকে কওমি মাদ্রাসার স্বীকৃতির সঙ্গে হেফাজতের স্বীকৃতি বলে গুলিয়ে ফেলছেন। সরকার শিক্ষা ব্যবস্থার মূল অবকাঠামোর মধ্যে কওমি মাদ্রাসার শিক্ষার্থীদের নিয়ে আসার উদ্যোগ নিয়েছে। প্রায় ১৪ লাখ কওমি মাদ্রাসার শিক্ষার্থী একটি অনিশ্চিত ভবিষ্যতের মধ্যে থাকে। তাই কওমি মাদ্রাসার স্বীকৃতি দেওয়া হয়েছে। কওমি মাদ্রাসার শিক্ষাব্যবস্থাকে আরও আধুনিক ও নিয়ম-শৃঙ্খলার মধ্যে নিয়ে আসা হবে।আওয়ামী লীগের সাধারণ সম্পাদক বলেন, প্রগতির যে পথ সেটাই হচ্ছে বাস্তবতা। আর বাস্তবতাই হচ্ছে প্রগতিশীলতা। বাস্তবতাকে বাদ দিয়ে কেউ প্রগতিশীল হতে পারে না। কওমি মাদ্রাসার স্বীকৃতির পরে আল্লামা আহমদ শফি শুক্রবার এক জনসভায় জঙ্গিবাদের বিরুদ্ধে কঠোর হুঁশিয়ারি দিয়ে বক্তব্য দিয়েছেন। তার জঙ্গিবাদের বিরুদ্ধে অবস্থান নেওয়াটা লাভ নয় কি?সংবাদ সম্মেলনে ওবায়দুল কাদের আরও বলেন, খ্রিষ্টান সম্প্রদায় স্টার সানডের দিন সরকারি ছুটি ঘোষণার দাবি করেছেন। এ ছাড়া তারা মন্ত্রিসভায় তাদের অংশীদারত্ব, যোগ্যতা অনুযায়ী সরকারি চাকরির সুযোগ-সুবিধাসহ বেশ কিছু দাবি তুলেছেন। এগুলো নিয়ে প্রধানমন্ত্রী শেখ হাসিনার সঙ্গে আলাপ-আলোচনা করা হবে। সংবাদ সম্মেলনে উপস্থিত ছিলেন আওয়ামী লীগের দপ্তর সম্পাদক আবদুস সোবহান গোলাপ, সাংগঠনিক সম্পাদক এনামুল হক শামীম, উপপ্রচার সম্পাদক আমিনুল ইসলাম, উপদপ্তর সম্পাদক বিপ্লব বড়ূয়া প্রমুখ।
