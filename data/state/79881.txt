
আওয়ামী লীগের সাধারণ সম্পাদক ওবায়দুল কাদের বলেছেন, ‘নির্বাচন যেকোনো মূল্যে অবাধ, সুষ্ঠু ও নিরপেক্ষ নির্বাচনের যে ওয়াদা করেছিলাম, তা অক্ষরে অক্ষরে পালন করেছি। এই নির্বাচন শান্তিপূর্ণ নির্বাচনের রেকর্ড সৃষ্টি করেছে।’
আজ বৃহস্পতিবার ধানমন্ডিতে আওয়ামী লীগ সভানেত্রীর রাজনৈতিক কার্যালয়ে আয়োজিত এক সংবাদ সম্মেলনে তিনি এসব কথা বলেন।
ওবায়দুল কাদের বলেন, কত সংঘাত কত তৃতীয় শক্তির কথা বলা হয়েছিল। সবকিছু অমূলক ও ভিত্তিহীন প্রমাণিত হয়েছে।
অবাধ, সুষ্ঠু নির্বাচন হওয়ায় নারায়ণগঞ্জবাসী ও নির্বাচন কমিশনকে ধন্যবাদ জানিয়ে তিনি বলেন, সুষ্ঠুভাবে এই নির্বাচন অনুষ্ঠিত করার মাধ্যমে নির্বাচন কমিশন তাদের সক্ষমতা প্রমাণ করেছে।
এ সময় আওয়ামী লীগের প্রার্থী সেলিনা হায়াৎ আইভীর জয়ের বিষয়ে আশাবাদ ব্যক্ত করেন ওবায়দুল কাদের।
সংবাদ সম্মেলনে আরও উপস্থিত ছিলেন আওয়ামী লীগের যুগ্ম সাধারণ সম্পাদক মাহবুব উল আলম হানিফ, দীপু মনি, জাহাঙ্গীর কবির নানক, আবদুর রহমান প্রমুখ।
