
এক দিনের ব্যবধানেই পাল্টে গেছে ঢাকা-টাঙ্গাইল মহাসড়কের চিত্র। গতকাল মঙ্গলবার এই মহাসড়কে যে ভয়াবহ যানজটের সৃষ্টি হয়েছিল, আজ বুধবার তা একেবারেই নেই। ঈদের ছুটিতে গাজীপুরের কয়েক লাখ শ্রমিক ও সাধারণ যাত্রীরা গতকাল রাতেই ঘরে ফেরায় ঢাকা-টাঙ্গাইল মহাসড়ক এখন ফাঁকা। স্বাভাবিক গতিতে চলছে গাড়ি। তবে শেষ সময়ে স্বল্পসংখ্যক যাত্রীকে পছন্দের গাড়ির জন্য বিভিন্ন স্টেশনে অপেক্ষা করতে দেখা গেছে। 
গতকাল সকাল থেকে দুপুর পর্যন্ত প্রবল বর্ষণ ও যানবাহন বিকল হওয়ার কারণে চন্দ্রা থেকে এলেঙ্গা পর্যন্ত দীর্ঘ যানজটে ভোগান্তিতে পড়েন উত্তরাঞ্চলের যাত্রীরা। সড়কের বিভিন্ন পয়েন্টে আজও নিরাপত্তা রক্ষায় দায়িত্ব পালন করছেন আইনশৃঙ্খলা রক্ষাকারী বাহিনীর সদস্যরা। স্বল্প আয়ের যাত্রীদের আজও বাসের ছাদে ও খোলা ট্রাক-পিকআপে ভ্রমণ করতে দেখা গেছে। তবে অনেকেই অভিযোগ করেছেন, অতিরিক্ত ভাড়া আদায় করছে পরিবহন-সংশ্লিষ্টরা। কোনাবাড়ী হাইওয়ে পুলিশের পরিদর্শক আবু দাউদ জানান, কারখানার শ্রমিকদের ছুটি হয়েছিল ৪ তারিখে। এ জন্য গত দুই দিন যানজট ছিল। গতকাল দুপুরের পর থেকে রাস্তা ফাঁকা শুরু করে। আজ পুরোপুরি ফাঁকা।
