
রাষ্ট্রপতি আবদুল হামিদের সঙ্গে দেখা করার জন্য সময় চেয়ে চিঠি দিয়েছে বিএনপি। আজ বুধবার বিকেলে বিএনপির একটি প্রতিনিধিদল বঙ্গভবনে চিঠি পৌঁছে দিয়েছে।বিএনপির চেয়ারপারসনের প্রেস উইংয়ের সদস্য শায়রুল কবির খান প্রথম আলোকে বলেন, বিএনপির একটি প্রতিনিধি দল আজ বিকেলে বঙ্গভবনে এই চিঠি পৌঁছে দিয়েছেন। ওই প্রতিনিধি দলে থাকা বিএনপির সহপ্রচার সম্পাদক আসাদুল করিম বলেন, তাঁরা দলের পক্ষ থেকে রাষ্ট্রপতির সামরিক সচিব বরাবর একটি চিঠি দিয়েছেন। বিএনপির চেয়ারপারসন খালেদা জিয়া নির্বাচন কমিশন গঠন ও শক্তিশালী করার বিষয়ে যে প্রস্তাব দিয়েছেন, তা নিয়ে বিএনপির একটি প্রতিনিধিদল রাষ্ট্রপতির সঙ্গে আলোচনা করার জন্য সময় চেয়ে চিঠিতে আবেদন করা হয়েছে।
নির্বাচন কমিশন গঠন করা নিয়ে গত শুক্রবার খালেদা জিয়া ১৩ দফা প্রস্তাব উপস্থাপন করেন। আওয়ামী লীগ প্রায় সঙ্গে সঙ্গেই বিএনপির ওই প্রস্তাব প্রত্যাখ্যান করেছে। তবে এরপরও বিএনপি প্রস্তাবটি নিয়ে আলোচনার আহ্বান জানিয়ে আসছে।
