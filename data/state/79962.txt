
রাজধানীর হাজারীবাগে অভিযান চালিয়ে অস্ত্র, অটোরিকশাসহ ছিনতাইকারী চক্রের পাঁচ সদস্যকে গ্রেপ্তার করেছে র্যাপিড অ্যাকশন ব্যাটালিয়ন (র্যাব)। গতকাল শনিবার র্যাবের লিগ্যাল অ্যান্ড মিডিয়া উইংয়ের সহকারী পরিচালক এএসপি মিজানুর রহমান এ তথ্য জানান। তিনি বলেন, শুক্রবার মধ্যরাতে অভিযান চালিয়ে তাদের গ্রেপ্তার করা হয়। এ সময় তাদের কাছ থেকে অস্ত্র, গুলিসহ চারটি সিএনজিচালিত অটোরিকশা এবং একটি প্রাইভেট কার উদ্ধার করা হয়। র্যাব জানায়, চক্রটি রাজধানীর বিভিন্ন স্থানে ছিনতাইয়ের পরিকল্পনা করছিল। এ খবর পেয়ে তাদের গ্রেপ্তারে অভিযান চালানো হয়। এটি র্যাবের নিয়মিত অভিযান বলে কর্মকর্তারা জানান।
