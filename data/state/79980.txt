
হজরত শাহজালাল আন্তর্জাতিক বিমানবন্দরে আজ মঙ্গলবার প্রায় তিন কেজি সোনার চালান আটকের ঘটনা ঘটেছে। এসব সোনা পাচারের অভিযোগে জান্নাতুল ফেরদৌস (২৩) নামের এক নারীকে আটক করেন শুল্ক গোয়েন্দারা।
ওমানের মাসকাট থেকে চট্টগ্রাম হয়ে আসা ইউএস বাংলার একটি ফ্লাইটে করে জান্নাতুল ফেরদৌস আজ সকালে ঢাকায় আসেন।
আটক সোনার মূল্য ১ কোটি ৩৯ লাখ টাকা বলে জানান শুল্ক গোয়েন্দা ও তদন্ত অধিদপ্তরের মহাপরিচালক মইনুল খান। তিনি বলেন, ইউএস বাংলার ফ্লাইটটি চট্টগ্রামে আসার পর অভ্যন্তরীণ যাত্রী হিসেবে জান্নাতুল ফেরদৌস ঢাকায় আসেন। গোপন সংবাদের ভিত্তিতে তাঁকে নজরদারিতে রাখেন শুল্ক গোয়েন্দারা। ঢাকায় আসার পর বিমানবন্দরের অভ্যন্তরীণ টার্মিনাল থেকে জান্নাতুলকে আটক করা হয়। ওই যাত্রী তাঁর শরীরে সোনার ২৪টি বার লুকিয়ে রেখেছিলেন। এসব বারের মোট ওজন ২ কেজি ৭৮৫ গ্রাম।
মইনুল খান আরও বলেন, ধারণা করা হচ্ছে, চট্টগ্রাম থেকে ঢাকায় আসার সময় আকাশপথে সোনার চালানটি তাঁকে দেওয়া হয়। আটক যাত্রীকে জিজ্ঞাসাবাদ করা হচ্ছে। এসব সোনা বাংলাদেশ ব্যাংকে জমা দেওয়া হবে। আটক নারীর বিরুদ্ধে আইনি ব্যবস্থা নেওয়া হবে।
 
