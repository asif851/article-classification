
মন্ত্রীর পদমর্যাদায় প্রধানমন্ত্রীর ১১ জন উপদেষ্টার নিয়োগ বাতিল চেয়ে আজ মঙ্গলবার আইনি নোটিশ পাঠিয়েছেন সুপ্রিম কোর্টের একজন আইনজীবী।
আজ মঙ্গলবার দুপুরে সুপ্রিম কোর্ট আইনজীবী সমিতির দক্ষিণ হলে এক সংবাদ সম্মেলনে বিএনপির যুগ্ম মহাসচিব মাহবুব উদ্দিন খোকন এ তথ্য জানান। তিনি বলেন, আইনজীবী রাগিব রউফ চৌধুরীর পক্ষে তিনি ওই নোটিশ পাঠিয়েছেন।
প্রধানমন্ত্রী মুখ্য সচিব, মন্ত্রিপরিষদ সচিবসহ ওই ১১ জন উপদেষ্টার বরাবরে রেজিস্ট্রি ডাকযোগে ও কুরিয়ার সার্ভিসের মাধ্যমে এই নোটিশ পাঠানো হয়।
নোটিশ পাওয়ার তিন দিনের মধ্যে প্রধানমন্ত্রীর মুখ্য সচিবকে ওই ১১ জন উপদেষ্টার নিয়োগ বাতিল ও তাঁদের আনুষঙ্গিক সুযোগ-সুবিধা বাতিল করার কথা বলা হয়েছে। অন্যথায় রিট দায়েরসহ আইনি ব্যবস্থা নেওয়া হবে বলে নোটিশে উল্লেখ করা হয়েছে।
সংবাদ সম্মেলনে মাহবুব দাবি করেন, মন্ত্রীর পদমর্যাদা দিয়ে ১১ উপদেষ্টার নিয়োগ সংবিধানের ৫৫ ও ৫৬ অনুচ্ছেদের পরিপন্থী।
আইনি নোটিশে বলা হয়, সংবিধানের ৫৮ (৫) অনুচ্ছেদ অনুসারে উপদেষ্টারা মন্ত্রী হিসেবে অন্তর্ভুক্ত হতে পারেন না।
১১ উপদেষ্টা হলেন এইচ টি ইমাম, মসিউর রহমান, সৈয়দ মোদাচ্ছের আলী, আলাউদ্দিন আহমেদ, গওহর রিজভী, মেজর জেনারেল (অব.) তারেক আহমেদ সিদ্দিকী, তৌফিক-ই-ইলাহী চৌধুরী, জিয়াউদ্দিন আহমেদ বাবলু, শফিক আহমেদ, দিলীপ বড়ুয়া ও আনোয়ার হোসেন মঞ্জু।
