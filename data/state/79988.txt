
নির্বাচনের দিন যেসব কর্মকর্তা নিরপেক্ষভাবে দায়িত্ব পালন করবেন না, জনতার আদালতে তাঁদের বিচার হবে বলে মন্তব্য করেছেন বিএনপি স্থায়ী কমিটির সদস্য আ স ম হান্নান শাহ।আজ শনিবার দুপুরে রাজধানীর শাহজাহানপুরে ঢাকা দক্ষিণ সিটি করপোরেশনে বিএনপি সমর্থিত মেয়র পদপ্রার্থী মির্জা আব্বাসের নির্বাচনী কেন্দ্রে এক সংবাদ সম্মেলনে হান্নান শাহ এসব কথা বলেন।হান্নান শাহ বলেন, সেনাবাহিনী ক্যান্টনমেন্টে থাকলে হবে না। যেসব কেন্দ্র ঝুঁকিপূর্ণ, সেসব কেন্দ্রে সেনা মোতায়েন করতে হবে। কারণ গেন্ডারিয়ায় যদি সংঘর্ষ হয়, আর ক্যান্টনমেন্টে যদি সেনাবাহিনী থাকে, তাহলে ঘটনাস্থলে পৌঁছার আগেই সংঘর্ষ থেমে যাবে, অপরাধীরা পালিয়ে যাবে। এ ছাড়া সেনাবাহিনীর বের হওয়ার প্রস্তুতি নিতে ৫-১০ মিনিট সময় লাগে।হান্নান শাহ বলেন, আমরা কমিশনের প্রতি আহ্বান জানাচ্ছি না, দাবি জানাচ্ছি। নির্বাচনের দুই দিন আগে সেনা মোতায়েন করতে হবে।খালেদা জিয়াকে নির্বাচন কমিশনের দেওয়া নোটিশ প্রসঙ্গে হান্নান শাহ বলেন, ‘নোটিশ প্রদানকারী নির্বাচন কমিশনের ওই কর্মকর্তা হয়তো জানেন না, বহর কাকে বলে। ইচ্ছে করলে আমরা ঢাকা উত্তর থেকে দক্ষিণ পর্যন্ত খালেদা জিয়ার বহরে হাজার হাজার গাড়ি নিতে পারি। তাই কমিশনের ওই চিঠির প্রয়োজন ছিল বলে মনে করি না। তাঁর চিঠি সম্পূর্ণ অকার্যকর।’আইনশৃঙ্খলা রক্ষকারী বাহিনীর প্রতি অনুরোধ জানিয়ে হান্নান শাহ বলেন, দয়া করে আমাদের নেতা-কর্মীদের হয়রানি করবেন না।নির্বাচনের দিন দায়িত্ব পালনকারী কর্মকর্তাদের উদ্দেশে বিএনপির এ স্থায়ী কমিটির সদস্য বলেন, তাঁরা যদি নির্বাচনের দিন নিরপেক্ষভাবে দায়িত্ব পালন না করেন, তবে জনতার আদালতে তাঁদের বিচার হবে।সংবাদ সম্মেলনে উপস্থিত ছিলেন বিএনপির চেয়ারপারসনের উপদেষ্টা মুশফিকুর রহমান, বিএনপির আন্তর্জাতিক বিষয়ক সম্পাদক নাজিমউদ্দিন আলম, ঢাকা আইনজীবী সমিতির সভাপতি মাসুদ আহমেদ তালুকদার, যুবদলের সভাপতি সৈয়দ মোয়াজ্জেম হোসেনসহ প্রমুখ।
