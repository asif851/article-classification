
পিরোজপুর সদর উপজেলার কদমতলা ইউনিয়নে প্রতিপক্ষের হামলায় আহত এক তরুণের মৃত্যু হয়েছে। ছাত্রলীগের অভ্যন্তরীণ দ্বন্দ্বের জেরে এই হামলা হয় বলে অভিযোগ করা হচ্ছে।
মারা যাওয়া তরুণের নাম সাকিব হাওলাদার (১৮)। বাবার নাম আলতাফ হাওলাদার। বাড়ি সদর উপজেলার কদমতলা ইউনিয়নের কদমতলা গ্রামে।
সাকিব পিরোজপুর ফাজিল মাদ্রাসার ছাত্র ছিলেন। তিনি ছাত্রলীগের কর্মী ছিলেন বলে ইউনিয়ন আওয়ামী লীগের পক্ষ থেকে দাবি করা হয়েছে।
একই ঘটনায় আহত হয়েছেন কদমতলা গ্রামের কামরুল হাসান (১৮) ও সাজ্জাদুর রহমান (১৮)। তাঁরাও ছাত্রলীগের কর্মী বলে ইউনিয়ন আওয়ামী লীগের দাবি।
আহত দুজন, হাসপাতাল, পুলিশ ও স্থানীয় লোকজনের ভাষ্য, গতকাল শনিবার রাতে কদমতলা ইউনিয়নের একপাই জুজখোলা গ্রাম থেকে একটি মোটরসাইকেলে করে সাকিব, কামরুল ও সাজ্জাদুর কদমতলা গ্রামের বাড়িতে যাচ্ছিলেন। সাকিব মোটরসাইকেল চালাচ্ছিল। রাত সাড়ে নয়টার দিকে একপাই জুজখোলা গ্রামের ধোপাবাড়ি খালের সেতু পার হওয়ার সময় চার থেকে পাঁচজন লোক মোটরসাইকেলের গতিরোধ করে। তারা প্রথমে সাকিবকে লাঠি দিয়ে আঘাত করে। পরে ধারালো অস্ত্র দিয়ে তাঁর মাথায় আঘাত করে। এ সময় কামরুল ও সাজ্জাদুরকে পিটিয়ে আহত করা হয়। স্থানীয় লোকজন তিনজনকে উদ্ধার করে পিরোজপুর সদর হাসপাতালে নেয়। উন্নত চিকিৎসার জন্য সাকিবকে খুলনা মেডিকেল কলেজ হাসপাতালে নেওয়া হয়। অবস্থার অবনতি হলে তাঁকে ঢাকার উদ্দেশে পাঠানো হয়। ভোররাত চারটার দিকে পথে তাঁর মৃত্যু হয়।
পিরোজপুর সদর হাসপাতালের কর্তব্যরত চিকিৎসক শিকদার মাহমুদ বলেন, সাকিবের মাথায় ধারালো অস্ত্রের জখম ছিল। জখম গুরুতর হওয়ায় তাঁকে প্রাথমিক চিকিৎসা দিয়ে খুলনা মেডিকেল কলেজ হাসপাতালে নেওয়ার পরামর্শ দেওয়া হয়। আহত কামরুল ও সাজ্জাদুর প্রাথমিক চিকিৎসা নিয়েছেন।
আহত কামরুল ও সাজ্জাদুরের ভাষ্য, প্রতিপক্ষের লোকজন তাঁদের ওপর হামলা চালিয়েছে।
কদমতলা ইউনিয়ন পরিষদের (ইউপি) চেয়ারম্যান ও ইউনিয়ন আওয়ামী লীগের সভাপতি মো. হানিফ খান প্রথম আলোকে বলেন, সাকিব, কামরুল ও সাজ্জাদুর ছাত্রলীগের কর্মী। ইউনিয়নে দীর্ঘদিন ধরে ছাত্রলীগের কমিটি নেই। নতুন কমিটি গঠনের জন্য তাঁরা তৎপর ছিলেন। প্রতিপক্ষের লোকজন এই হামলা চালিয়েছে।
পিরোজপুর সদর থানার ভারপ্রাপ্ত কর্মকর্তা (ওসি) মো. মাসুমুর রহমান বিশ্বাস বলেন, ছাত্রলীগের স্থানীয় কমিটি গঠন নিয়ে বিরোধের জেরে এই হত্যাকাণ্ড ঘটেছে বলে প্রাথমিকভাবে জানা গেছে। ঘটনার সঙ্গে জড়িত ব্যক্তিদের গ্রেপ্তারে অভিযান চলছে।
