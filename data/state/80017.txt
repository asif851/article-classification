
সুনামগঞ্জের জগন্নাথপুর উপজেলায় জমিজমা নিয়ে দুই পক্ষের সংঘর্ষে গুলিবিদ্ধ হয়ে এক ব্যক্তি নিহত ও ১০ জন আহত হয়েছেন। আজ শুক্রবার দুপুরে উপজেলার সৈয়দপুর সাহারাপাড় ইউনিয়নে উলুচন্দ্রপুর (মণ্ডলীভোগ) গ্রামে এ ঘটনা ঘটে। 
নিহত ব্যক্তি হলেন উলুচন্দ্রপুর গ্রামের ওমানপ্রবাসী সুফু মিয়া জিম্মাদার (৪৫)। এ ঘটনায় পুলিশ পাঁচজনকে আটক করেছে।পুলিশ জানায়, উলুচন্দ্রপুর গ্রামের রাজা মিয়া জিম্মাদার ও জাবিদ মিয়া জিম্মাদারের মধ্যে জমিজমা নিয়ে বিরোধ ছিল। বুধবার সন্ধ্যায় এ নিয়ে দুই পক্ষের মধ্যে কথা-কাটাকাটি হয়। এর জের ধরে আজ দুপুর ১২টার দিকে উভয় পক্ষের মধ্যে সংঘর্ষ বাধে। এতে গুলিবিদ্ধ হয়ে গুরুতর আহত হন রাজা মিয়ার ভাই সুফু মিয়া জিম্মাদার। তাকে সিলেট এম এ জি ওসমানী মেডিকেল কলেজ হাসপাতালে নেওয়ার পর সেখানে তিনি মারা যান। সংঘর্ষে ১০ জন আহত হন। এর মধ্যে ফজুল মিয়া (৫৫), ছায়াদ মিয়া (২৮), রেজওয়ানুল হক (২৪), জুয়েল মিয়াকে (১৮) সিলেট সিলেট এম এ জি ওসমানী মেডিকেল কলেজ হাসপাতালে ভর্তি করা হয়েছে। অন্যরা প্রাথমিক চিকিৎসা নিয়েছেন। স্থানীয় লোকজন জানান, সংঘর্ষের সময় কয়েকটি গুলি হয়েছে।খবর পেয়ে পুলিশ গিয়ে পরিস্থিতি নিয়ন্ত্রণে আনে। এ সময় পাঁচজনকে আটক করা হয়। ঘটনাস্থল থেকে একটি সিএনজি অটোরিকশাসহ কিছু দা, রামদা, টেঁটা জব্দ করেছে পুলিশ।জাবিদ মিয়া জিম্মাদার বলেন, প্রতিপক্ষের লোকজন প্রথমে তাঁদের ওপর হামলা চালায়। পরে দুই পক্ষের মধ্যে সংঘর্ষ হয়। এ ব্যাপারে কথা বলার জন্য রাজা মিয়া জিম্মাদারের মুঠোফোনে যোগাযোগ করলে তিনি ফোন ধরেননি।জগন্নাথপুর থানার ভারপ্রাপ্ত কর্মকর্তা (ওসি) মোহাম্মদ হারুনুর রশিদ চৌধুরী জানান, জমিজমা নিয়ে এই সংঘর্ষের ঘটনা ঘটেছে। সংঘর্ষের সময় তিন-চারটি গুলি হয়েছে। খবর পেয়ে পুলিশ গিয়ে পরিস্থিতি নিয়ন্ত্রণে আনে। নিহত ব্যক্তির লাশ সিলেট এম এ জি ওসমানী মেডিকেল কলেজ হাসপাতালে রয়েছে। থানায় মামলা দায়েরের প্রস্তুতি চলছে।
