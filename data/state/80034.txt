
ব্যক্তিশ্রেণীর আয়কর বিবরণী বা রিটার্ন জমা দেওয়ার নিয়মিত সময়সীমা বাড়িয়ে ৩১ অক্টোবর পর্যন্ত করা  হয়েছে।আজ সোমবার জাতীয় রাজস্ব বোর্ডের এক বৈঠকে এ সিদ্ধান্ত হয়।পূর্বঘোষিত সময় অনুযায়ী আজ এ সময়সীমা শেষ হওয়ার কথা ছিল।
প্রতিবারই আয়কর বিবরণী জমা দেওয়ার সময়সীমা এক বা একাধিক দফায় বাড়ানো হয়।
এনবিআর সূত্রে জানা গেছে, রাজধানীসহ সব বিভাগীয় শহর ও জেলায় অনুষ্ঠিত করমেলায় এবার এক লাখ ৩২ হাজার বিবরণী জমা পড়েছে। আর আয়কর পাওয়া গেছে এক হাজার ১১৭ কোটি টাকা। তবে সার্কেল কার্যালয়ে কী পরিমাণ বিবরণী জমা পড়েছে, সেই চূড়ান্ত হিসাব এখনো পায়নি এনবিআর। গতবার প্রায় সাড়ে ১২ লাখ টিআইএনধারী বা কর শনাক্তকরণ নম্বরধারী বার্ষিক আয়কর বিবরণী জমা দিয়েছিলেন।
এ বছর আয়কর বিবরণী জমায় ই-টিআইএন নিয়ে বড় ধরনের জটিলতায় পড়েছেন করদাতারা। আগামী ৩১ ডিসেম্বর পর্যন্ত ই-টিআইএন করার সময় থাকলেও চলতি করবর্ষের (২০১৩-১৪) বিবরণী জমার সময় তা করে নিতে চায় এনবিআর। তাই আয়কর বিবরণী জমার সময় ই-টিআইএনের জন্য আলাদা ফরম পূরণ করতে হচ্ছে করদাতাকে।
ই-টিআইএন নিতে করদাতার নিজস্ব ই-মেইল ঠিকানার পাশাপাশি নির্ভুল জাতীয় পরিচয়পত্র থাকতে হবে। যাঁদের নির্ভুল জাতীয় পরিচয়পত্র কিংবা ই-মেইল ঠিকানা নেই, তাঁরা ই-টিআইএনে বিবরণী জমা দিতে পারছেন না।
