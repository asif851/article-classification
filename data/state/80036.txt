
শ্রমিকদের জীবনমান উন্নয়ন ও অধিকার নিশ্চিত করার দাবিতে সারা চট্টগ্রামেও যথাযোগ্য মর্যাদায় গত সোমবার মহান মে দিবস পালিত হয়েছে। শ্রম অধিদপ্তর এবং বিভিন্ন রাজনৈতিক ও শ্রমিক সংগঠন দিবসকে কেন্দ্র করে নগরে সভা-সমাবেশসহ বিভিন্ন কর্মসূচি পালন করেছে। এসব কর্মসূচিতে ন্যায্য পাওনা আদায়ের জন্য শ্রমিকদের ঐক্যবদ্ধ হওয়ার আহ্বান জানান বক্তারা। সোমবার সকালে চট্টগ্রাম কেন্দ্রীয় শহীদ মিনার প্রাঙ্গণে অনুষ্ঠিত সমাবেশে শ্রমিকদের জন্য মজুরি কমিশন গঠনের দাবি জানায় জাতীয় শ্রমিক ফেডারেশন ও জাতীয় গার্মেন্টস শ্রমিক ফেডারেশন। এ ছাড়া বকেয়া মজুরি, বেতন ও ২০ শতাংশ মহার্ঘ্য ভাতা পরিশোধ, শ্রম আইন বাস্তবায়ন, সব বন্ধ কলকারখানা চালুর দাবি তোলেন বক্তারা। ওয়ার্কার্স পার্টির চট্টগ্রাম জেলা কমিটির সাধারণ সম্পাদক শামসুদ্দিন খালেদ সমাবেশে বলেন, সরকারি চাকরিজীবীদের বেতন বেড়েছে। কিন্তু যাঁদের শ্রমের ঘামে এ দেশ গড়া, সে শ্রমিকদের বেতন-ভাতা বৃদ্ধি করা হয়নি। উন্নত বাংলাদেশ গড়তে হলে শ্রমিকদের ন্যায্য মজুরি এবং স্বাভাবিক জীবন নিশ্চিত করতে হবে। জাতীয় শ্রমিক ফেডারেশনের চট্টগ্রাম জেলার সাধারণ সম্পাদক দিদারুল আলম চৌধুরী সরকার ঘোষিত অর্থনৈতিক অঞ্চলে বন্ধ কারখানার শ্রমিকদের কাজের সুযোগ দেওয়ার দাবি জানান। সমাবেশে সভাপতিত্ব করেন জাতীয় গার্মেন্টস শ্রমিক ফেডারেশন চট্টগ্রাম বিভাগীয় সভাপতি ফয়েজ আহমেদ। এতে আরও বক্তব্য দেন জাতীয় শ্রমিক ফেডারেশনের চট্টগ্রাম জেলা কমিটির সহসভাপতি জসিম উদ্দিন, সহসাধারণ সম্পাদক মো. শাহজাহান, মোক্তার আহমদ, সাংগঠনিক সম্পাদক শরীফ চৌহান, ওয়ার্কার্স পার্টি চট্টগ্রাম জেলা কমিটির সদস্য ইন্দ্র কুমার নাথ। সমাবেশের আগে নগরের দোস্ত বিল্ডিং চত্বর থেকে একটি মিছিল বের করা হয়। মিছিলটি নগরের গুরুত্বপূর্ণ সড়ক প্রদক্ষিণ করে শহীদ মিনারের সামনে এসে শেষ হয়। ১৮৮৬ সালের ১ মে যুক্তরাষ্ট্রের শিকাগো শহরে শ্রমের উপযুক্ত মূল্য এবং দৈনিক অনধিক আট ঘণ্টা কাজের দাবিতে আন্দোলনরত শ্রমিকদের ওপর পুলিশ গুলি চালায়। এতে অনেক শ্রমিক হতাহত হন। তাঁদের আত্মত্যাগের মধ্য দিয়ে দৈনিক কাজের সময় আট ঘণ্টা করার দাবি প্রতিষ্ঠিত হয়েছিল। ওই ঘটনাকে স্মরণ করে প্রতিবছর ১ মে বিশ্বজুড়ে শ্রম অধিকার দিবস পালন করা হয় সোমবার দুপুরে চট্টগ্রাম নগরের নাসিমন ভবনে আলোচনা সভার আয়োজন করে চট্টগ্রাম বিভাগীয় শ্রমিক দল। এতে প্রধান অতিথি ছিলেন বিএনপির যুগ্ম মহাসচিব মাহবুব উদ্দিন খোকন। সভায় তিনি বলেন, আওয়ামী লীগ সরকার শ্রমিকবান্ধব নয়। ক্ষমতাকে কুক্ষিগত করতে দেশের স্বার্থ বিকিয়ে দিতে কুণ্ঠাবোধ করছে না আওয়ামী লীগ। সভায় চট্টগ্রাম নগর বিএনপির সভাপতি শাহাদাত হোসেন বলেন, আওয়ামী লীগ সরকার শ্রমিকদের স্বার্থ রক্ষায় কোনো কাজ করেনি। শ্রমিকদের বেতন সর্বনিম্ন সাড়ে চার হাজার টাকা করা হলেও তা বাস্তবায়িত হচ্ছে না। শ্রমিক বিদ্বেষী এ সরকারকে হঠাতে শ্রমিকদের ঐক্যবদ্ধ হয়ে রাজপথে নামার আহ্বান জানান তিনি। চট্টগ্রাম বিভাগীয় শ্রমিক দলের সভাপতি এ এম নাজির উদ্দিনের সভাপতিত্বে সভায় বক্তব্য দেন নগর বিএনপির সাধারণ সম্পাদক আবুল হাশেম বক্কর, বিভাগীয় শ্রমিক দলের সাধারণ সম্পাদক কাজী শেখ নুরুল্লাহ বাহার প্রমুখ। নগরের মুসলিম ইনস্টিটিউট মিলনায়তনে শ্রমিক সমাবেশের আয়োজন করে চট্টগ্রাম বিভাগীয় শ্রম অধিদপ্তর। ‘শ্রমিক মালিক গড়ব দেশ, এগিয়ে যাবে বাংলাদেশ’ এ স্লোগানে সোমবার সকালে এই সমাবেশ অনুষ্ঠিত হয়। সমাবেশে চট্টগ্রাম জেলা প্রশাসক সামসুল আরেফিন বলেন, মালিক ও শ্রমিকেরা ঐক্যবদ্ধভাবে কাজ করে দেশের উন্নয়নে ভূমিকা রাখছেন। শ্রমিকদের উন্নয়নে সরকার কাজ করছে বলে জানান তিনি। চট্টগ্রাম বিভাগীয় শ্রম অধিদপ্তরের যুগ্ম পরিচালক গিয়াস উদ্দিনের সভাপতিত্বে সভায় বক্তব্য দেন বিজিএমইর পরিচালক মো. সাইফুদ্দিন আহমেদ, বিভাগীয় শ্রম অধিদপ্তরের উপপরিচালক মো. নাহিদুল ইসলাম, কলকারখানা ও প্রতিষ্ঠান অধিদপ্তরের উপমহাপরিদর্শক আবদুল হাই খান প্রমুখ।
