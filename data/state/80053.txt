
নারায়ণগঞ্জের ঘটনায় যাদের নাম বেরিয়ে আসবে, চলমান আইন অনুযায়ী তাদের বিচার হবে বলে মন্তব্য করেছেন আওয়ামী লীগের সাধারণ সম্পাদক সৈয়দ আশরাফুল ইসলাম। আজ বৃহস্পতিবার গণভবনে আওয়ামী লীগের সংসদীয় বোর্ডের বৈঠক শেষে আশরাফ সাংবাদিকদের প্রশ্নের জবাবে এ মন্তব্য করেন।  নারায়ণগঞ্জের আইনশৃঙ্খলা রক্ষাকারী বাহিনীর নাম এসেছে, তাদের বিচার হবে কি না, সাংবাদিকদের প্রশ্নের জবাবে সৈয়দ আশরাফুল ইসলাম বলেন, ‘তদন্তে যাদের নামই বেরিয়ে আসুক, চলমান আইন অনুযায়ী তাদের বিচার করা হবে এবং প্রয়োজনীয় শাস্তিমূলক ব্যবস্থা নেওয়া হবে।’ তিনি বলেন, ‘দেশে আইনের শাসন আছে। সুতরাং অপরাধীদের আইনের মুুখোমুখি হতেই হবে। এ ধরনের ঘটনা যারা ঘটাবে, তাদের আইনের মুখোমুখি করতে সরকার সচেষ্ট ছিল, আছে এবং থাকবে। পত্রপত্রিকার খবর দেখে কে কার ভাতিজা, কে কার ছেলে, কে কার খালা, তা বলা যায় না। আমাদের পক্ষে অনুমান সম্ভব না।’গুম-খুনের ঘটনায় সরকারের ভাবমূর্তি সংকট হচ্ছে কি না, সাংবাদিকদের এমন প্রশ্নের জবাবে আশরাফ বলেন, ‘গুম বলে কোনো শব্দ নেই। শব্দটি হবে নিখোঁজ। বাংলাদেশে প্রতিদিনই মানুষ নিখোঁজ হচ্ছে। আগে গুম শব্দটা ছিল না।’ তিনি বলেন, ‘গুম সারা পৃথিবীতেই হয়। মানুষ নিখোঁজ হয় সারা পৃথিবীতে। এত বড় প্লেন (মালয়েশিয়ার নিখোঁজ বিমান) আড়াই শ যাত্রী নিয়ে এত দিন ধরে নিখোঁজ। এদেশে মানুষ নিখোঁজ হয়, তাদের সন্ধানও পাওয়া যায়। বাংলাদেশ কোনো ব্যতিক্রমী দেশ না। এখানেও অপরাধ ঘটে। অপরাধের তদন্ত করা হয়, আসামিদের শনাক্ত করা হয় এবং আদালতের রায় বাস্তবায়ন করা হয়।’
অপর এক প্রশ্নের জবাবে আশরাফ বলেন, ‘যেহেতু এটা এটা বিচারাধীন বিষয়, তাই এটা নিয়ে সরকারের পক্ষ থেকে মন্তব্য করা সম্ভব না। সাধারণ মানুষ হলে টক শো বা অন্যান্য জায়গায় কথা বলা যেত। আমাদের অনেক দায়িত্ব নিতে হয়।’
