
ঢাকা থেকে লন্ডনে সরাসরি পণ্য পরিবহনে সম্প্রতি আরোপিত সাময়িক নিষেধাজ্ঞা প্রত্যাহারের বিষয়টি বিবেচনা করছে যুক্তরাজ্য। যুক্তরাজ্যের পররাষ্ট্রমন্ত্রী ফিলিপ হ্যামন্ড আজ শুক্রবার রাতে পররাষ্ট্রমন্ত্রী আবুল হাসান মাহমুদ আলীর সঙ্গে টেলিফোনে আলাপের সময় এ আশ্বাস দিয়েছেন।দুই মন্ত্রীর টেলিফোনে আলোচনার পর রাতে পররাষ্ট্র মন্ত্রণালয়ের এক বিজ্ঞপ্তিতে এ তথ্য জানানো হয়েছে। বিজ্ঞপ্তিতে বলা, শাহজালাল আন্তর্জাতিক বিমানবন্দরের নিরাপত্তায় সরকারের গৃহীত উন্নয়ন পরিকল্পনা ও দুই দেশের ঐতিহাসিক সম্পর্কের প্রেক্ষিতে বিমান বাংলাদেশ এয়ারলাইনসের ঢাকা ও লন্ডনের মধ্যে সরাসরি যাত্রীবাহী ফ্লাইট পরিচালনায় কোনো ধরনের অসুবিধা হবে না বলেও ফিলিপ হ্যামন্ড আশা প্রকাশ করেন।বিজ্ঞপ্তিতে বলা হয়েছে, বাংলাদেশ সময় রাত সাড়ে ৯টার দিকে ফিলিপ হ্যামন্ড ফোন করেন মাহমুদ আলীকে। দুই পররাষ্ট্র মন্ত্রী হজরত শাহজালাল আন্তর্জাতিক বিমানবন্দরের নিরাপত্তা ব্যবস্থা নিয়ে কথা বলেন। আবুল হাসান মাহমুদ আলী শাহজালাল বিমানবন্দরের নিরাপত্তা ব্যবস্থা উন্নয়নে বাংলাদেশ ও যুক্তরাজ্য এক সঙ্গে কাজ করে যাচ্ছে বলে ব্রিটিশ পররাষ্ট্র মন্ত্রীকে অবহিত করেন। তিনি ব্রিটিশ পররাষ্ট্রমন্ত্রীকে জানান, শাহজালাল বিমানবন্দরের নিরাপত্তা ব্যবস্থা উন্নয়নে একটি ‘উন্নয়ন পরিকল্পনা’ বাস্তবায়নের জন্য রেডলাইন ও রেসট্রাটা নামের বেসামরিক বিমান নিরাপত্তা বিষয়ক দু’টি কোম্পানির সঙ্গে চুক্তি সম্পাদনের আলোচনা চূড়ান্ত পর্যায়ে আছে। খুব শিগগিরই একটি কোম্পানির সঙ্গে এ চুক্তি চূড়ান্ত হবে বলে তিনি ব্রিটিশ পররাষ্ট্র মন্ত্রীকে অবহিত করেন। ব্রিটিশ পররাষ্ট্রমন্ত্রী শাহজালাল বিমানবন্দরের নিরাপত্তা ব্যবস্থা উন্নয়নে বাংলাদেশের গৃহীত’ উন্নয়ন পরিকল্পনা’-কে স্বাগত জানান। তিনি আশ্বাস দিয়েছেন, যুক্তরাজ্য শিগগিরই ঢাকা থেকে সরাসরি লন্ডনগামী কার্গোর ওপর আরোপিত নিষেধাজ্ঞা উঠিয়ে নেওয়ার বিষয়টি বিবেচনা করবে। এ ছাড়া বাংলাদেশ সরকারের গৃহীত ‘উন্নয়ন পরিকল্পনা’ ও দুই দেশের ঐতিহাসিক সম্পর্কের প্রেক্ষিতে ঢাকা ও লন্ডনের মধ্যে সরাসরি যাত্রীবাহী ফ্লাইট পরিচালনায় কোন ধরনের অসুবিধা হবে না বলেও তিনি আশাবাদ ব্যক্ত করেন।
