
আওয়ামী লীগের নতুন কমিটিকে স্বাগত জানিয়ে চট্টগ্রাম নগরে আনন্দ মিছিল ও সমাবেশ করেছেন যুবলীগের নেতা-কর্মীরা। গতকাল বুধবার বিকেলে দলীয় কার্যালয় দারুল ফজল মার্কেটের সামনে থেকে আনন্দ মিছিল বের করা হয়। মিছিলটি নগরের নিউমার্কেট ও কোতোয়ালি মোড় হয়ে কেন্দ্রীয় শহীদ মিনারে গিয়ে শেষ হয়।
মিছিল শেষে শহীদ মিনার চত্বরের সমাবেশ করেন নেতা-কর্মীরা। এতে সভাপতিত্ব করেন চট্টগ্রাম নগর যুবলীগের আহ্বায়ক মহিউদ্দিন বাচ্চু।
যুগ্ম আহ্বায়ক দেলোয়ার হোসেনের পরিচালনায় সমাবেশে বক্তৃতা করেন যুগ্ম আহ্বায়ক ফরিদ মাহমুদ, মাহাবুবুল হক, আহ্বায়ক কমিটির সদস্য আকবর হোসেন প্রমুখ।
সমাবেশে বক্তারা জাতীয় সম্মেলনে শেখ হাসিনাকে সভাপতি ও সাবেক ছাত্রনেতা ওবায়দুল কাদেরকে সাধারণ সম্পাদক নির্বাচিত করায় অভিনন্দন জানান। একই সঙ্গে দলের সভাপতিমণ্ডলীতে মন্ত্রী ইঞ্জিনিয়ার মোশাররফ হোসেনকে, প্রচার ও প্রকাশনা সম্পাদক পদে সাংসদ হাছান মাহমুদকে এবং সাংগঠনিক সম্পাদক পদে তরুণ আইনজীবী মহিবুল হাসান চৌধুরীকে মনোনীত করায় প্রধানমন্ত্রী ও দলের সভানেত্রীর প্রতি কৃতজ্ঞতা জানান।
মিলাদ মাহফিল: সাবেক মেয়র এ বি এম মহিউদ্দিন চৌধুরীর জ্যেষ্ঠ ছেলে মহিবুল হাসান চৌধুরীকে আওয়ামী লীগের সাংগঠনিক সম্পাদক মনোনীত করায় কোতোয়ালি থানা আওয়ামী লীগ প্রধানমন্ত্রী শেখ হাসিনার প্রতি কৃতজ্ঞতা জানিয়ে ও তাঁর সফলতা কামনা করেন মিলাদ মাহফিলের আয়োজন করে। গতকাল বিকেলে নগরের হজরত আমানত শাহ্ (রা.) দরগাহ মসজিদে মিলাদ মাহফিল অনুষ্ঠিত হয়। মাহফিলে মোনাজাত করেন মসজিদের পেশ ইমাম হাফেজ মুহাম্মদ আনোয়ার।
পরে জেলা পরিষদের মার্কেটের সামনে আনন্দ সমাবেশ করে কোতোয়ালি থানা আওয়ামী লীগ। এতে বক্তারা বলেন, চট্টগ্রামবাসীর প্রতি দায়বদ্ধ থেকে এ বি এম মহিউদ্দিন চৌধুরীর মতো তাঁর সন্তানও গণমানুষের অধিকার আদায়ে কাজ করে যাবেন বলে মানুষ আশা করে।
কোতোয়ালি থানা আওয়ামী লীগের সহসভাপতি মশিউর রহমানের সভাপতিত্বে ও ভারপ্রাপ্ত সাধারণ সম্পাদক হাসান মনসুরের সঞ্চালনায় সমাবেশে বক্তৃতা করেন নগর আওয়ামী লীগের তথ্য ও গবেষণা সম্পাদক চন্দন ধর, ওয়ার্ড কাউন্সিলর জহুর লাল হাজারী, অমল মিত্র, কাউন্সিলর নুরুল হক প্রমুখ। 
