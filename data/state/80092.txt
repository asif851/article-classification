
রাজশাহী ও লক্ষ্মীপুরে আইনশৃঙ্খলা বাহিনীর সঙ্গে পৃথক ‘বন্দুকযুদ্ধে’ সন্দেহভাজন দুই ডাকাত নিহত হয়েছেন। গতকাল বৃহস্পতিবার দিবাগত রাতে কথিত এই বন্দুকযুদ্ধ হয়।
রাজশাহীর চারঘাট উপজেলায় র‍্যাবের সঙ্গে ‘বন্দুকযুদ্ধে’ নিহত হয়েছেন রায়হান সরদার (৩৮)। তাঁর বাড়ি রাজশাহীর বাঘা উপজেলায়।
লক্ষ্মীপুর সদর উপজেলায় পুলিশের সঙ্গে ‘বন্দুকযুদ্ধে’ নিহত হয়েছেন নুরুল আলম (৩০)। তাঁর বাড়ি উপজেলার চরশাহী ইউনিয়নে।
রাজশাহী: চারঘাটে দিবাগত রাত ১২টার দিকে র‍্যাবের সঙ্গে সন্দেহভাজন ডাকাতদের ‘বন্দুকযুদ্ধে’ রায়হান নিহত হন।
র‍্যাবের ভাষ্য, নিহত রায়হান ডাকাত দলের সদস্য ছিলেন। ঘটনাস্থল থেকে চারটি গুলিসহ একটি বিদেশি পিস্তল, দুটি হাঁসুয়া, দুটি ছোরা ও অন্যান্য সরঞ্জাম উদ্ধার করা করেছে। এ ঘটনায় র‍্যাবের চার সদস্য আহত হয়েছেন।
র‍্যাব-৫-এর উপ-অধিনায়ক মেজর এস এম আশরাফুল ইসলাম বলেন, দিবাগত রাত ১২টার দিকে চারঘাটের হাজির ঢালান বিলে এক দল লোক ডাকাতির প্রস্তুতি নিচ্ছিল বলে খবর পাওয়া যায়। অভিযান চালাতে র‍্যাব ঘটনাস্থলে যায়। র‍্যাবের উপস্থিতি টের পেয়ে ডাকাতেরা গুলি ছোড়ে। র‍্যাবও পাল্টা গুলি ছোড়ে। উভয় পক্ষের মধ্যে গুলি বিনিময় হয়। পরে ঘটনাস্থলে ডাকাত দলের এক সদস্যকে গুলিবিদ্ধ অবস্থায় পাওয়া যায়। তাঁকে উদ্ধার করে চারঘাট উপজেলা স্বাস্থ্য কমপ্লেক্সে নেওয়া হয়। পরীক্ষা শেষে তাঁকে মৃত ঘোষণা করেন কর্তব্যরত চিকিৎসা কর্মকর্তা। নিহত ব্যক্তির লাশ পরে চারঘাট থানার পুলিশের কাছে হস্তান্তর করা হয়।
র‍্যাব-৫ জানায়, সংস্থার আহত চার সদস্যকে চারঘাট উপজেলা স্বাস্থ্য কমপ্লেক্সে চিকিৎসা দেওয়া হয়েছে। তাঁরা এখন সুস্থ আছেন।
চারঘাট থানার ভারপ্রাপ্ত কর্মকর্তা (ওসি) নজরুল ইসলাম আজ শুক্রবার বেলা সাড়ে ১১টার দিকে প্রথম আলোকে বলেন, নিহত ব্যক্তির নাম-পরিচয় জানতে পেরেছেন তাঁরা। নিহত রায়হানের নামে থানায় বেশ কয়েকটি ডাকাতির মামলা রয়েছে। ময়নাতদন্তের জন্য তাঁর লাশ রাজশাহী মেডিকেল কলেজ হাসপাতালে পাঠানো হচ্ছে।
লক্ষ্মীপুর: সদর উপজেলার চন্দ্রগঞ্জের গণিপুর গ্রামে দিবাগত রাত তিনটার দিকে পুলিশের সঙ্গে ‘বন্দুকযুদ্ধে’ নুরুল নিহত হন।
পুলিশের দাবি, নুরুল ডাকাত ছিলেন। ঘটনাস্থল থেকে একটি এলজি, একটি পাইপগান, পাঁচটি গুলি ও দুটি ধারালো অস্ত্র উদ্ধার করা হয়েছে। এ ঘটনায় পুলিশের দুই সদস্য আহত হয়েছেন।
পুলিশের ভাষ্য, চন্দ্রগঞ্জের গণিপুর এলাকায় একদল লোক ডাকাতির প্রস্তুতি নিচ্ছিল। খবর পেয়ে চন্দ্রগঞ্জ থানার পুলিশ এলাকায় অভিযানে যায়। উপস্থিতি টের পেয়ে ডাকাতেরা পুলিশকে লক্ষ করে গুলি ছোড়ে। আত্মরক্ষার্থে ১৫টি গুলি করে পুলিশ। এতে নুরুল গুলিবিদ্ধ হন। অন্য ডাকাতেরা পালিয়ে যায়। গুলিবিদ্ধ নুরুকে উদ্ধার করে সদর হাসপাতালে নেওয়া হলে তাঁকে মৃত ঘোষণা করেন কর্তব্যরত চিকিৎসা কর্মকর্তা।
চন্দ্রগঞ্জ থানার ভারপ্রাপ্ত কর্মকর্তা (ওসি) মো. জাফর আহম্মদ বলেন, নিহত নুরুল পুলিশের তালিকাভুক্ত ডাকাত ছিলেন। তাঁর বিরুদ্ধে চন্দ্রগঞ্জসহ বিভিন্ন থানায় ডাকাতির ছয়টি মামলা রয়েছে।
