
ব্রাহ্মণবাড়িয়া সদর উপজেলায় লুৎফা বেগম (২১) নামের এক নববধূর ঝুলন্ত লাশ উদ্ধার করা হয়েছে। গতকাল শনিবার মজলিশপুর ইউনিয়নের দারমা গ্রাম থেকে পুলিশ লাশটি উদ্ধার করে। লুৎফার বাড়ি একই উপজেলার নাটাই রাজঘর গ্রামে। লুৎফার মামা আনোয়ার হোসেন জানান, দারমা গ্রামের ইব্রাহিম মিয়ার সঙ্গে গত সোমবার লুৎফার বিয়ে হয়। বিয়ের পর লুৎফার সঙ্গে শ্বশুরবাড়ির লোকজন খারাপ আচরণ করছেন—এমন তথ্য পেয়ে তিনি (আনোয়ার) গত শুক্রবার সকালে ওই বাড়িতে যান। বাড়ির লোকজনকে বুঝিয়ে ঝগড়া-বিবাদ না করতে অনুরোধ করেন তিনি। গতকাল সকালে তিনি খবর পান লুৎফা গলায় ফাঁস দিয়েছে। আনোয়োর হোসেন অভিযোগ করেন, লুৎফাকে তাঁর শ্বশুরবাড়ির লোকজন হত্যা করে আত্মহত্যা বলে চালানোর জন্য লাশ ঝুলিয়ে রাখে।
