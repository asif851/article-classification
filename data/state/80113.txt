
ঈদে ঘরমুখো মানুষের ভিড় বাড়ছে নদীবন্দরগুলোতে। ২১ সেপ্টেম্বর থেকে দক্ষিণাঞ্চলের ৪১ রুটে বিশেষ লঞ্চ চলাচল শুরু হবে। যাত্রীরা শেষ মুহূর্তে টিকিটের জন্য হন্যে হয়ে ঘুরে বেড়াচ্ছেন। 
ঈদুল আজহা উপলক্ষে দক্ষিণাঞ্চলের ৪১ রুটের চলাচলকারী লঞ্চের প্রায় সব কেবিন বুকিং শেষ হয়েছে। নদীপথের যাত্রীরা লঞ্চের ১ম ও ২য় শ্রেণি কেবিনের অগ্রিম টিকিটের জন্য লঞ্চে লঞ্চে খোঁজ নিচ্ছেন। আজ শুক্রবার সাপ্তাহিক ছুটির দিনে অনেকের টিকিটের খোঁজ করতে এসে হতাশ হন। কারণ,১ম ও ২য় শ্রেণির কেবিনের অগ্রিম টিকিট সংকট বলে জানান লঞ্চের সঙ্গে সংশ্লিষ্টরা। সুরভী ৯ লঞ্চের কর্মচারী শাইখ হোসেন বলেন, ‘ঈদের আগে আমাদের কোনো কেবিন খালি নাই। এসব কেবিন মালিক পক্ষ নিয়ন্ত্রণ করছে। ১ম ও ২য় শ্রেণি কেবিনের অগ্রিম বুকিং টিকিট আমাদের কাছে থাকে না। সেগুলো ঈদ মৌসুমে মালিক পক্ষই নিয়ন্ত্রণ করে।’ কুড়িল থেকে টিকিটের খোঁজে আসা আসা রিপন মিয়া বলেন, ‘২৩ সেপ্টেম্বর বরিশাল যাব। পারাবত লঞ্চের ১ম শ্রেণি ডাবল কেবিন অগ্রিম টিকিটের জন্য গেলে লঞ্চের মাস্টার নুরুল আমিন জানান ২৩ তারিখ কেবিন খালি নাই। মাস্টার রুমের ভাড়া দিতে হবে ৩ হাজার টাকা।’ এদিকে টিকিটের খোঁজে সাভার থেকে আসা শিক্ষিকা আফসানা বেগম বলেন, ‘২২ সেপ্টেম্বর বাড়ি যাব। বরিশালগামী সুন্দরবন ৭ লঞ্চের ১ম শ্রেণির কেবিনের অগ্রিম টিকিটের জন্য খোঁজ নিতে গেলে জানতে পারি ঈদের আগে ও ঈদের দুই দিন পরে কোনো অগ্রিম টিকিট নাই। এগুলো সপ্তাহ খানেক আগেই বুকিং হয়ে গেছে।’ অভ্যন্তরীণ নৌ চলাচল (যাপ) সংস্থার সদস্য ও ঢাকা নদীবন্দরের আহ্বায়ক সিদ্দিকুর রহমান ভুঁইয়া জানান, ‘ঈদে কেবিনের যাত্রী বেশি থাকে কিন্তু চাহিদা অনুযায়ী লঞ্চ থাকে কম। অনেকেই অগ্রিম টিকিট বুকিং দিয়েছেন। তবে এ বছর টার্মিনাল এলাকায় স্থাপিত নতুন টিকিট কাউন্টার থেকে কিছু কিছু লঞ্চে অগ্রিম টিকিট বুকিং দেওয়া হচ্ছে।’ এদিকে, গ্রিনলাইন পরিবহনের সুপারভাইজার সাইফুল ইসলাম বলেন, ‘ঈদ উপলক্ষে আপাতত গ্রিন লাইন ১ ও ২ ক্যাটামেরান সার্ভিসের কোনো অগ্রিম টিকিট দেওয়া হচ্ছে না। ২২ সেপ্টেম্বর থেকে ঈদের দুদিন পর পর্যন্ত গ্রিন লাইনের অগ্রিম টিকিট বুকিং শেষ হয়ে গেছে।’ নৌ নিরাপত্তা ও ট্রাফিক বিভাগের যুগ্ম পরিচালক জয়নাল আবেদীন বলেন, ২১ সেপ্টেম্বর থেকে ঈদ উপলক্ষে বিশেষ লঞ্চ চলাচল শুরু হচ্ছে। যাত্রীদের নির্বিঘ্নে নদীপথে বাড়ি ফেরার জন্য বিআইডব্লিউটিএর সব ধরনের ব্যবস্থা গ্রহণ করেছে। বিআইডব্লিউটিএর যুগ্ম পরিচালক মো. গোলজার হোসেন বলেন, ঢাকা নদী বন্দরের সদরঘাট টার্মিনাল এলাকায় ঈদে ঘরমুখো যাত্রীদের নিরাপত্তা, যানজট নিরসন, যাত্রী হয়রানি রোধ, লঞ্চে অতিরিক্ত যাত্রী বহনের মতো বিষয়গুলো দেখা গেলে ভ্রাম্যমাণ আদালত পরিচালনা করা হবে। লঞ্চের যাত্রীদের নিরাপত্তার জন্য সদরঘাট টার্মিনাল ও নদী এলাকায় র‍্যাব, পুলিশ, কোস্টগার্ডের মতো নিরাপত্তা বাহিনী কাজ করবে।
