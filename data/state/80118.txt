
পাবনার ঈশ্বরদী পৌর বিএনপির নতুন কমিটিকে ‘অগঠনতান্ত্রিক ও পকেট কমিটি’ আখ্যায়িত করে এর প্রায় সব সদস্য একযোগে পদত্যাগের ঘোষণা দিয়েছেন। ওই কমিটি গঠনের প্রতিবাদে গত সোমবার সন্ধ্যায় আয়োজিত প্রতিবাদ সমাবেশ ও ইফতার অনুষ্ঠানে এ ঘোষণা দেওয়া হয়।পৌর শহরের বাবুপাড়া ঈদগাহ-সংলগ্ন মাঠে ওই কর্মসূচির আয়োজন করা হয়। এতে সভাপতিত্ব করেন পৌর বিএনপির সাবেক সভাপতি ও সাবেক পৌর মেয়র মকলেছুর রহমান। সেখানে নতুন কমিটিতে সাধারণ সম্পাদক হিসেবে মনোনীত জাকারিয়া পিন্টু মাইকে নেতা-কর্মীদের উদ্দেশে পদত্যাগের ঘোষণা দিয়ে সবাইকে তা সমর্থনের আহ্বান জানান। এ সময় উপস্থিত নেতা-কর্মীরা হাত তুলে গণপদত্যাগের ঘোষণা দেন।বর্তমান কমিটির সহসভাপতি ও নতুন কমিটির উপদেষ্টা সুমার খান বলেন, ‘গণপদত্যাগের ঘোষণার পর সোমবার রাত সাড়ে আটটা পর্যন্ত ৭৫ জন পদত্যাগপত্রে সই করেছেন। এতে শতাধিক নেতা-কর্মী স্বাক্ষর করবেন বলে আশা করছি। জেলা কমিটির সভাপতি ও সাধারণ সম্পাদক বরাবর লেখা এ পদত্যাগপত্র কেন্দ্রীয় কমিটি ও চেয়ারপারসন বেগম খালেদা জিয়ার কাছে পাঠানো হবে।’ তিনি বলেন, গণতান্ত্রিক উপায়ে কাউন্সিলের মাধ্যমে একটি সুন্দর কমিটি গঠন করা তাঁদের দীর্ঘদিনের দাবি। কিন্তু বর্তমান কমিটির সভাপতি আকবর আলী বিশ্বাস গোপনে পকেট কমিটি গঠন করায় আনুষ্ঠানিকভাবে তা প্রত্যাখ্যান করা হলো।নাম প্রকাশ না করার শর্তে পৌর বিএনপির তিন-চারজন নেতা বলেন, কাউন্সিল না ডেকে আকবর আলী বিশ্বাস ১০১ সদস্যের পৌর কমিটির তালিকা তৈরি করে ২১ জুন জেলায় অনুমোদনের জন্য পাঠান। সেই কমিটির সভাপতি আকবর আলী বিশ্বাস ও সহসভাপতি গোলাম ফারুক ছাড়া সবাই এর বিরুদ্ধে অবস্থান নিয়েছেন।যোগাযোগ করা হলে আকবর আলী বিশ্বাস বলেন, পদত্যাগ করা নেতা-কর্মীরা তাঁর সঙ্গেই আছেন। কিন্তু কী কারণে তাঁরা পদত্যাগ করলেন, তা বুঝতে পারছেন না।
