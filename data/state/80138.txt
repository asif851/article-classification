
হবিগঞ্জের চুনারুঘাট উপজেলার শিরিকান্দি গ্রামের কৃষক ফুল মিয়া হত্যাকাণ্ডের ঘটনায় আজ বুধবার চারজনের ফাঁসির আদেশ দিয়েছেন আদালত। হবিগঞ্জের অতিরিক্ত জেলা ও দায়রা জজ মাফরুজা পারভিন এ রায় ঘোষণা করেন।
নিহত ফুল মিয়া ওই গ্রামের আবদুল সাত্তারের ছেলে।
দণ্ডপ্রাপ্ত আসামিরা হলেন একই গ্রামের আবদুল ওয়াহাবের ছেলে আরজু মিয়া (৪০), তাঁর ভাই তৈয়ব আলী (৩৫), তৈয়ব আলীর ছেলে সফর উদ্দিন (২২) ও একই গ্রামের রফিকুল ইসলাম (৪৫)।
মামলার বিবরণে জানা যায়, ২০১৩ সালের ৫ অক্টোবর একটি তুচ্ছ বিষয়ের জের ধরে ফুল মিয়াকে পার্শ্ববর্তী বাড়ির আবদুল ওয়াহাবের ছেলে আরজু মিয়াসহ অপর আসামিরা একটি বেগুনখেতে হত্যা করে লাশ একটি জলাশয়ে ফেলে রাখেন। এ ঘটনায় নিহত ফুল মিয়ার বড় ভাই আবদুল মন্নান বাদী হয়ে চুনারুঘাট থানায় চারজনকে আসামি করে একটি হত্যা মামলা করে। মামলায় ১৫ জন সাক্ষীর সাক্ষ্য শেষে আজ এ রায় ঘোষণা করেন আদালত।
