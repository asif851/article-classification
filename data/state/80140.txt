
ফাঁসির দণ্ডপ্রাপ্ত আসামি ও হরকাতুল জিহাদ নেতা মুফতি হান্নানসহ ২১ আসামিকে বহনকারী একটি প্রিজন ভ্যানে হামলা চালানো হয়েছে। সোমবার বিকেলে গাজীপুরের টঙ্গী কলেজগেট এলাকায় এ হামলা চালানো হয়। এ ঘটনায় ককটেলসহ এক যুবককে আটক করেছে পুলিশ।গাজীপুরের কাশিমপুর হাই সিকিউরিটি কেন্দ্রীয় কারাগারের জেলার বিকাশ রায়হান জানান, ঢাকার বিশেষ ট্রাইব্যুনালে হাজিরা দেওয়ার পর মুফতি হান্নান ও তাঁর সহযোগীদের প্রিজন ভ্যানে করে কাশিমপুর কারাগারে নেওয়ার পথে ওই হামলার ঘটনা ঘটে। এ সময় প্রিজন ভ্যানে মুফতি হান্নানসহ ২১ আসামি ছিলেন।টঙ্গী থানার ভারপ্রাপ্ত কর্মকর্তা (ওসি) ফিরোজ তালুকদার জানান, ব্রিটিশ হাইকমিশনার আনোয়ার চৌধুরী হত্যাচেষ্টা মামলায় ফাঁসির দণ্ডপ্রাপ্ত মুফতি হান্নানের কয়েকজন সহযোগী গাজীপুরের কাশিমপুর হাই সিকিউরিটি কেন্দ্রীয় কারাগারে বন্দী রয়েছেন। আজ সকালে ঢাকার বিশেষ ট্রাইব্যুনালে হাজিরা দিতে মুফতি হান্নান ও তাঁর সহযোগীকে প্রিজন ভ্যানে করে নিয়ে যাওয়া হয়। বিকেলে ঢাকা থেকে একটি প্রিজন ভ্যানে করে তাঁদের কাশিমপুর কেন্দ্রীয় কারাগারে ফিরিয়ে আনা হচ্ছিল। প্রিজন ভ্যানটি গাজীপুরের টঙ্গী সফিউদ্দিন সরকার একাডেমির সামনে এলে প্রিজন ভ্যান লক্ষ্য করে পরপর তিনটি ককটেল নিক্ষেপ করা হয়। এ সময় দুটি ককটেল বিস্ফোরিত হলেও প্রিজন ভ্যানের কোনো ক্ষতি হয়নি। এ সময় একটি ব্যাগসহ মোস্তফা কামাল নামের একজনকে আটক করা হয়। তাঁর বাড়ি ময়মনসিংহের তারাকান্দি উপজেলার পাললী এলাকায়। তাঁর সঙ্গে থাকা ব্যাগে কয়েকটি ককটেল পাওয়া গেছে।গাজীপুর সদর সার্কেলের অতিরিক্ত পুলিশ সুপার মো. সাখাওয়াত হোসেন জানান, বিষয়টি খতিয়ে দেখা হচ্ছে।
