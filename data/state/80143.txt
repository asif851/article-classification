
সিরাজগঞ্জে বিক্ষিপ্ত ঘটনার মধ্য দিয়ে হরতাল পালিত হচ্ছে। হরতালকারীরা ঢাকা-বগুড়া মহাসড়কে চারটি ট্রাক ও একটি কাভার্ডভ্যান ভাঙচুর করেছে। এ সময় তাদের ছোড়া ঢিলের আঘাতে দুই ট্রাকচালক আহত হন।
পুলিশ সূত্রে জানা যায়, সকাল ছয়টায় হরতাল শুরুর আগেই সিরাজগঞ্জ-নলকা আঞ্চলিক সড়কে সলঙ্গা থানার নলকা এলাকায় আম ও কাঁচামালবাহী চারটি ট্রাক ও মুরগির বাচ্চা বহনকারী একটি কাভার্ডভ্যান ভাঙচুর করেন জামায়াত-শিবিরের কর্মীরা। এ সময় তাঁদের ছোড়া ঢিলের আঘাতে চাঁপাইনবাবগঞ্জ থেকে সিরাজগঞ্জগামী আমবোঝাই ট্রাকের চালক মোন্নাফ আলী ও কাঁচামাল বোঝাই অপর একটি ট্রাকের চালক রঞ্জু শেখ আহত হন। পরে অন্যান্য ট্রাকের চালক ও ব্যবসায়ীরা এক হয়ে ধাওয়া দিয়ে হরতালকারীদের ছত্রভঙ্গ করে দেন। হরতালের শুরুতে পৌর এলাকার বাহিরগোলা গুড়ের বাজার এলাকায় রাস্তায় টায়ার জ্বেলে বিক্ষোভ করেন জামায়াত-শিবিরকর্মীরা। পরে পুলিশ ঘটনাস্থলে পৌঁছালে তাঁরা ছত্রভঙ্গ হয়ে যান। হরতালে শহরের অধিকাংশ দোকানপাট, ব্যবসাপ্রতিষ্ঠান বন্ধ রয়েছে।
ঘটনার সত্যতা নিশ্চিত করে সিরাজগঞ্জের অতিরিক্ত পুলিশ সুপার (এএসপি) মোকতার হোসেন জানান, দু-একটি বিচ্ছিন্ন ঘটনা ঘটেছে। কঠোর অবস্থানে রয়েছে আইনশৃঙ্খলা রক্ষাকারী বাহিনী।
