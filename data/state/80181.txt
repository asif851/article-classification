
বাংলাদেশ ব্যাংকের কর্মকর্তা গোলাম রাব্বীর ওপর হওয়া পুলিশি নির্যাতন চ্যালেঞ্জ করে রিট আবেদন করা হয়েছে। এ ঘটনায় অভিযুক্ত এসআই মাসুদ শিকদারকে গ্রেপ্তার ও ঘটনার বিচারবিভাগীয় তদন্ত চাওয়া হয়েছে।আজ রোববার সুপ্রিম কোর্টের সংশ্লিষ্ট শাখায় এই রিট আবেদনটি জমা দেন আইনজীবী সানজিদ সিদ্দিকী। তিনি সাংবাদিকদের বলেন, এই রিট আবেদনে গোলাম রাব্বীর জন্য তিন কোটি টাকা ক্ষতিপূরণ চাওয়া হয়েছে।গোলাম রাব্বীকে নির্যাতনের ঘটনায় অভিযুক্ত উপপরিদর্শক (এসআই) মাসুদ শিকদারকে গতকাল শনিবার সাময়িক বরখাস্ত করে ঢাকা মহানগর পুলিশ (ডিএমপি)।৯ জানুয়ারি রাত ১১টার দিকে মোহাম্মদপুরের জেনেভা ক্যাম্পের কাছে রাব্বীকে আটক করে উপপরিদর্শক মাসুদের নেতৃত্বে পুলিশের টহল দল। তাঁকে তল্লাশির নামে পুলিশ ভ্যানে তুলে মারধর করে মোটা অঙ্কের টাকা দাবি করেন মাসুদ। একপর্যায়ে রাব্বীকে ‘ক্রসফায়ার’-এর হুমকি দেন তিনি। এসব বিষয় উল্লেখ করে পরদিন সকালে মাসুদের বিরুদ্ধে মোহাম্মদপুর থানায় লিখিত অভিযোগ করেন রাব্বী। এরপর উপপরিদর্শক মাসুদকে দায়িত্ব থেকে প্রত্যাহার করা হয়।রাব্বী ঢাকা মেডিকেল কলেজ হাসপাতালে চিকিৎসাধীন। চিকিৎসক ও তাঁর বন্ধুরা বলছেন, রাব্বী মানসিকভাবে বিপর্যস্ত। নির্যাতনের কারণে মাথা, ঘাড়ের যন্ত্রণায় তাঁর ঘুম হচ্ছে না। রাইফেলের আঘাতে ডান হাতের কনুইয়ে রক্ত ঝরেছে। রাইফেলের খোঁচার কারণে বুকের ডান পাশের ব্যথায় নড়াচড়া করতে পারছেন না। লাঠির আঘাতে বাঁ পায়ে রক্ত জমেছে।
আরও পড়ুন: 
একটু ঘুমাতে চান রাব্বী
