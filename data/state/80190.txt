
চট্টগ্রামে ক্ষুদ্র ও মাঝারি নারী উদ্যোক্তাদের মাসব্যাপী মেলা শুরু হচ্ছে রোববার। চিটাগাং উইমেন চেম্বার অব কমার্স অ্যান্ড ইন্ডাস্ট্রি নবমবারের মতো আয়োজন করছে এ মেলার। রেলওয়ে পলোগ্রাউন্ড মাঠে এর উদ্বোধন করবেন বাণিজ্যমন্ত্রী তোফায়েল আহমেদ।
নগরের চট্টগ্রাম সিনিয়র ক্লাবে আজ বৃহস্পতিবার দুপুরে এক সংবাদ সম্মেলনে এসব তথ্য জানান আয়োজকেরা। চিটাগাং উইমেন চেম্বারের প্রেসিডেন্ট কামরুন মালেকের সভাপতিত্বে এ সংবাদ সম্মেলনে উপস্থিত ছিলেন মেলা কমিটির চেয়ারপারসন রেখা আলম চৌধুরী, উইমেন চেম্বারের সিনিয়র ভাইস প্রেসিডেন্ট গুলশানা আলী, ভাইস প্রেসিডেন্ট আইভি হাসান, সাবেক সিনিয়র ভাইস প্রেসিডেন্ট খালেদা আউয়াল, পরিচালক সুলতানা নূরজাহান, আবিদা সুলতানা, রেবেকা নাছরিন প্রমুখ।
সংবাদ সম্মেলনে দেওয়া লিখিত বক্তব্যে রেখা আলম চৌধুরী জানান, এবারের মেলায় ছোট-বড় সাড়ে তিন শ স্টল, ১৫টি প্যাভেলিয়ন ও একটি এক্সিবিশন হল থাকছে। সারা দেশ থেকে নারী উদ্যোক্তারা অংশ নেবেন এতে। বিভিন্ন খাতের উদ্যোক্তাদের মেলায় অংশগ্রহণের সুযোগ তৈরি করতে প্রতি সপ্তাহে পাঁচ দিন করে ‘মেলার মধ্যে মেলা’ অনুষ্ঠিত হবে। মোবাইল ও তথ্যপ্রযুক্তি, অনলাইন শপ এবং আবাসন খাতের উদ্যোক্তাদের নিয়ে মেলার মধ্যে পাঁচ দিনব্যাপী এ মেলা অনুষ্ঠিত হবে।
আয়োজকেরা আরও জানান, বাংলাদেশ ব্যাংকের সহায়তায় নারী উদ্যোক্তাদের ঋণ দেওয়ার বিষয়েও সহায়তা করা হবে এ মেলায়। স্থানীয়দের পাশাপাশি ইরান, পাকিস্তান, ভারত ও থাইল্যান্ডের উদ্যোক্তারাও অংশ নিচ্ছেন এ মেলায়। রপ্তানি উন্নয়ন ব্যুরো, ব্যবসায়ীদের শীর্ষ সংগঠন দি ফেডারেশন অব বাংলাদেশ চেম্বার অব কমার্স অ্যান্ড ইন্ডাস্ট্রি (এফবিসিসিআই), এসএমই ফাউন্ডেশন ও জুট ডাইভার্সিফিকেশন প্রমোশন সেন্টার এ আয়োজনে সহযোগিতা করছে।
এবারের মেলা চলবে সকাল ১০টা থেকে রাত ১০টা পর্যন্ত। প্রবেশমূল্য ধরা হয়েছে ১৫ টাকা। মেলার উদ্বোধনী অনুষ্ঠানে বাণিজ্যমন্ত্রী ছাড়াও ভূমি প্রতিমন্ত্রী সাইফুজ্জামান চৌধুরী, চট্টগ্রাম সিটি করপোরেশনের মেয়র আ জ ম নাছির উদ্দীন ও সাংসদ ওয়াসিকা আয়েশা খানসহ বিভিন্ন ব্যবসায়ী সংগঠনের নেতারা উপস্থিত থাকবেন বলে আশা করছেন আয়োজকেরা।
