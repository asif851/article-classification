
বিএনপির জ্যেষ্ঠ যুগ্ম মহাসচিব রুহুল কবির রিজভী গুম হওয়া দলের ২৫ জন নেতা-কর্মীর নাম জানিয়েছেন। আওয়ামী লীগের সাধারণ সম্পাদক ওবায়দুল কাদের বিএনপির কাছে নিখোঁজ নেতা-কর্মীদের তালিকা চাওয়ার পর এ তালিকা দিলেন।
আজ মঙ্গলবার বিকেলে বিএনপির কেন্দ্রীয় কার্যালয়ে এক সংবাদ সম্মেলনে তাঁদের নাম–পরিচয় জানান। তিনি বিভিন্ন মানবাধিকার সংস্থার সূত্র উল্লেখ করে বলেন, ২০১৩ সাল থেকে ২০১৭ সালের মার্চ পর্যন্ত ৪৩৫ জন গুম হয়েছেন। তাঁদের মধ্যে ২৫২ জনের এখন পর্যন্ত হদিস পাওয়া যায়নি। ৩৯ জনের লাশ পাওয়া গেছে, ৩৪ জনকে গ্রেপ্তার দেখানো হয়েছে, ২৭ জন বিভিন্ন সময়ে মুক্তি পেয়েছেন।
রিজভী বলেন, বিএনপির সাংগঠনিক সম্পাদক ইলিয়াস আলী, নির্বাহী কমিটির সদস্য চৌধুরী আলম, সাবেক সাংসদ সাইফুল ইসলাম হীরু, বিএনপি নেতা হুমায়ুন কবির পারভেজ, তেজগাঁও কলেজ ছাত্রদল সভাপতি আমিনুল ইসলাম জাকির, তেজগাঁও থানা বিএনপির নেতা সাজেদুল হক সুমন, সাজেদুলের খালাতো ভাই জাহিদুল করিম, নাখালপাড়ার আবদুল কাদের ভূঁইয়া ও মাজহারুল ইসলাম রাসেল, মুগদাপাড়ার আসাদুজ্জামান রানা, উত্তর বাড্ডার আল আমিন, বিমানবন্দর থানা ছাত্রদলের সভাপতি এ এম আদনান চৌধুরী ও কাওসার আহমেদ, সবুজবাগ থানা ছাত্রদলের সভাপতি মাহাবুব হাসান, ছাত্রদল নেতা খালিদ হাসান, সম্রাট মোল্লা, জহিরুল ইসলাম, পারভেজ হোসেন, মো. সোহেল, চঞ্চল, নিজাম উদ্দিন মুন্না, তরিকুল ইসলাম ঝন্টু, কাজি ফরহাদ, সেলিম রেজা পিন্টু, ব্যবসায়ী গিয়াস উদ্দিন কুসুম গুম হয়েছেন।
রিজভী বলেন, বিএনপির স্থায়ী কমিটির সদস্য সালাহউদ্দিন আহমেদকে ৭০ দিন গুম করে রাখার পর ভারতে ফেলে আসা হয়। সরকারের সর্বশেষ আক্রোশের শিকার হয়েছেন বিশিষ্ট লেখক, কবি ও রাজনৈতিক বিশ্লেষক ফরহাদ মজহার।
সংবাদ সম্মেলনে বিএনপির মির্জা ফখরুল ইসলামের কান্না নিয়ে ওবায়দুল কাদেরের বিদ্রূপের সমালোচনা করে রুহুল কবির রিজভী বলেন, আওয়ামী লীগ ও তাদের পেটোয়া বাহিনীর হাতে নির্যাতিত লাখ লাখ মানুষ এখন কাঁদছে। আর আওয়ামী লীগের নেতারা মানুষের দুঃখ-বেদনা ও কান্না নিয়ে উপহাস করছেন।
বিএনপির এই নেতা বলেন, ‘আপনাদের নেতা-কর্মীদের লুটপাটের টাকায় সুইস ব্যাংক জোয়ারের পানির মতো উপচে উঠেছে। তাই অন্যের আহাজারিতে আপনাদের মনে আনন্দ ধরে।’
রিজভী হবিগঞ্জ সদর থানা যুবদলের যুগ্ম সাধারণ সম্পাদক আরব আলীকে গ্রেপ্তারের পরও আদালতে হাজির না করায় তাঁর প্রাণনাশের আশঙ্কা প্রকাশ করেন।
