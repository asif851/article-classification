
‘নদীর জন্য সাইক্লিং’ কর্মসূচি ঘোষণার মধ্য দিয়ে সিলেটের কেন্দ্রীয় শহীদ মিনার চত্বরে আয়োজিত নদী চিত্র ও সংবাদ প্রদর্শনী শেষ হয়েছে। গতকাল মঙ্গলবার বিকেল পাঁচটায় সমাপনী অনুষ্ঠানে বাংলাদেশ পরিবেশ আন্দোলন (বাপা) ও সুরমা রিভার ওয়াটারকিপারের পক্ষ থেকে এ ঘোষণা দেওয়া হয়।ঘোষণা অনুযায়ী, কাল বৃহস্পতিবার বেলা সাড়ে তিনটায় সুরমা নদীর কাজীরবাজার সেতু থেকে সাইক্লিং শুরু হয়ে নগর প্রদক্ষিণ করবে। বাপা ও রিভার ওয়াটারকিপারের যৌথ এ আয়োজনে নগরের বিভিন্ন সাইক্লিং সংগঠন ও ব্যক্তিদের আমন্ত্রণ জানানো হয়েছে।সোমবার আন্তর্জাতিক নদী কৃত্য দিবসে শিশুদের আঁকা ছবি এবং সংবাদপত্রে প্রকাশিত প্রতিবেদন ও ছবি নিয়ে দুই দিনব্যাপী এ প্রদর্শনীর আয়োজন করা হয়। বাপার সাধারণ সম্পাদক আবদুল করিম কিমের সঞ্চালনায় সমাপনী অনুষ্ঠানে সিলেট মহানগর পুলিশের অতিরিক্ত কমিশনার রোকনউদ্দিন আহমদ, যুক্তরাজ্যভিত্তিক শিক্ষা ট্রাস্ট ‘আকবেট’-এর প্রধান নির্বাহী আসাদুজ্জামান সায়েম, তথ্যচিত্র নির্মাতা নিরঞ্জন দে প্রমুখ বক্তব্য দেন।সমাপনী অনুষ্ঠানে নদীসচেতন প্রজন্ম গড়ার লক্ষ্যে আয়োজিত সাধারণ জ্ঞান প্রতিযোগিতায় বিজয়ী তিন শিশুকে পুরস্কৃত করা হয়।
