
নয়া দিগন্ত পত্রিকার ঢাকার নবাবগঞ্জ উপজেলা সংবাদদাতা ফারুক আহম্মেদকে (৩৫) কুপিয়েছে সন্ত্রাসীরা। আশঙ্কাজনক অবস্থায় তাঁকে ঢাকার পঙ্গু হাসপাতালে পাঠানো হয়েছে। গতকাল শনিবার রাত আটটার দিকে গালিমপুর বাজারে ফারুকের কম্পিউটার ব্যবসাপ্রতিষ্ঠানে ঢুকে সন্ত্রাসীরা তাঁকে কুপিয়ে পালিয়ে যায়।
সাংবাদিক ফারুকের বড় ভাই সিরাজ আহমেদ বলেন, সম্প্রতি গালিমপুরে ছিনতাই, চাঁদাবাজি ও ফিরোজ বাহিনীর অপরাধের ঘটনা নিয়ে সংবাদ প্রকাশিত হলে সন্ত্রাসীরা তাঁর ওপর ক্ষিপ্ত হয়। এ ঘটনার জের ধরেই তাঁকে কুপিয়ে হত্যার চেষ্টা করেছে তারা।
প্রত্যক্ষদর্শী স্থানীয় লোকজন জানান, গতকাল রাত আটটার দিকে এলাকার ফিরোজ, শামীম, রবিউল ও বাবুর নেতৃত্বে ১০-১২ জনের একটি সশস্ত্র দল ফারুক আহম্মেদের ব্যবসাপ্রতিষ্ঠানে ঢুকে তাঁর পরিচয় জানতে চায়। তারা নাম নিশ্চিত হয়ে চায়নিজ কুড়াল ও চাপাতি দিয়ে এলোপাতাড়ি কুপিয়ে গুরুতর জখম করে। ফারুকের চিৎকারে স্থানীয় লোকজন এগিয়ে এলে সন্ত্রাসীরা পালিয়ে যায়। পরে মুমূর্ষু অবস্থায় নবাবগঞ্জ স্বাস্থ্য কমপ্লেক্সে নিয়ে গেলে কর্তব্যরত চিকিৎসক তাঁকে পঙ্গু হাসপাতালে পাঠান।
খবর পেয়ে কেরানীগঞ্জ সার্কেলের এএসপি শহীদুল ইসলাম হাসপাতালে গিয়ে তাঁর শারীরিক অবস্থার খোঁজ নেন। তিনি ঘটনার সঙ্গে জড়িত ব্যক্তিদের গ্রেপ্তারে নবাবগঞ্জ থানার ওসি মাসুদ করিমকে নির্দেশ দেন। এ সময় নবাবগঞ্জের সংবাদকর্মীরা হাসপাতালে ছুটে যান।
ওসি মাসুদ করিম বলেন, ঘটনার সঙ্গে জড়িত যে-ই হোক না কেন, তাকে ছাড় দেওয়া হবে না।
ফিরোজ ও তাঁর বাহিনীর বিরুদ্ধে থানায় একাধিক মামলা রয়েছে বলে পুলিশ জানিয়েছে।
