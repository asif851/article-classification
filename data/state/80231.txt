
চলতি বছরের এইচএসসি পরীক্ষায় কুষ্টিয়ার একটি কলেজ থেকে অংশ নিয়েছিলেন মাত্র দুজন পরীক্ষার্থী। আজ বৃহস্পতিবার প্রকাশিত ফলাফলে দেখা গেছে, সেই দুই পরীক্ষার্থীর কেউই পাস করেননি।
কুষ্টিয়ার দৌলতপুর উপজেলায় সম্প্রতি জাতীয়করণের (সরকারীকরণ) আওতায় আসা শেখ ফজিলাতুন্নেছা মুজিব মহিলা কলেজ থেকে ওই দুই শিক্ষার্থী এবার এইচএসসি পরীক্ষা দিয়েছিলেন।
জেলা প্রশাসনের শিক্ষা শাখা সূত্রে জানা গেছে, এই কলেজ থেকে এবারের এইচএসসি পরীক্ষায় অংশ নেওয়ার জন্য মোট ছয়জন শিক্ষার্থী ফরম পূরণ করেন। তবে এঁদের মধ্যে মাত্র দুজন শিক্ষার্থী পরীক্ষায় অংশ নেন। বাকি চারজন পরীক্ষায় অনুপস্থিত ছিলেন। আজ প্রকাশিত ফলাফলে দেখা যায়, পরীক্ষায় অংশ নেওয়া দুই শিক্ষার্থীই অকৃতকার্য হয়েছেন। গতবারও এই কলেজ থেকে দুজন পরীক্ষা দিয়ে অকৃতকার্য হয়েছিলেন।এ ব্যাপারে জানতে কলেজটির অধ্যক্ষ মফিজুল ইসলামের মোবাইল ফোনে যোগাযোগ করা হলে সেটি বন্ধ পাওয়া গেছে।শেখ ফজিলাতুন্নেছা মুজিব মহিলা কলেজের শিক্ষক আবদুল্লাহ আল আজম বলেন, এই কলেজের অধিকাংশ শিক্ষক অন্য পেশায় নিয়োজিত। এ কারণে তাঁরা শিক্ষার্থীদের সঠিকভাবে পড়ানোয় মনোযোগী হতে পারেননি। তবে সরকারীকরণের ঘোষণার পর শিক্ষকেরা বেশ মনোযোগী হচ্ছেন।
