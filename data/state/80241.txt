
অবৈধ সম্পদ অর্জনের অভিযোগ অনুসন্ধানে লিবারেল ডেমোক্রেটিক পার্টির (এলডিপি) চেয়ারম্যান কর্নেল (অব.) অলি আহমদকে জিজ্ঞাসাবাদ করেছে দুর্নীতি দমন কমিশন (দুদক)।
আজ বৃহস্পতিবার সেগুনবাগিচায় দুদকের প্রধান কার্যালয়ে তাঁকে জিজ্ঞাসাবাদ করেন সংস্থার উপপরিচালক রাম মোহন নাথ।দুদক সূত্র জানায়, বিলুপ্ত দুর্নীতি দমন ব্যুরো ১৯৯৬ সালে অলি আহমদকে একটি নোটিশ দেয়। সেই নোটিশের বিরুদ্ধে উচ্চ আদালতে তিনি রিট আবেদন করেন। দীর্ঘ দিন শুনানির পর ২০০৭ সালে আদালত দুদকের পক্ষে রায় দেন।রায়ে বলা হয়, দুদকের নোটিশটি কার্যকর করতে কোনো সমস্যা নেই। এরই ধারাবাহিকতায় অলিকে সম্পদ বিবরণী জমা দেওয়ার নোটিশ দেওয়া হয়। দুদকের কর্মকর্তা গোলাম ফারুক গত বছরের ১০ সেপ্টেম্বর হিসাব বিবরণী দেওয়ার জন্য অলি আহমদকে নোটিশ পাঠিয়েছিলেন। ২৫ সেপ্টেম্বর দুদকে এসে তাঁর সম্পদের হিসাব জমা দেন অলি আহমদ।ওই দিন অলি আহমদ সংবাদিকদের বলেন, মহাজোট সরকারের মন্ত্রিত্ব গ্রহণ না করার ‘খেসারত’ হিসেবে তাঁকে দুদকে আসতে হয়েছে। এটা যে ১৯৯৬ সালের ধারাবাহিকতায়, সেটাও বলেন অলি আহমদ।হিসাব বিবরণী পর্যালোচনা করার জন্য দুদক অনুসন্ধান কর্মকর্তা নিয়োগ করে। ওই কর্মকর্তা হিসাবটি সঠিক ও যথার্থ কি না তা যাচাই-বাছাই করে জিজ্ঞাসাবাদের জন্য দুদকে তলব করেন অলি আহমদকে।
