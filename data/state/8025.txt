
নির্বাচনকালীন সরকার নিয়ে বিএনপির চেয়ারপারসন খালেদা জিয়ার প্রস্তাব এবার সংসদে তুলে ধরা হলো। আজ বুধবার সংসদে পয়েন্ট অব অর্ডারে দাঁড়িয়ে বিএনপির সাংসদ জমির উদ্দিন সরকার ওই প্রস্তাব সংসদে তুলে ধরেন।এর আগে গত রোববার এক সংবাদ সম্মেলনে খালেদা জিয়া বলেছিলেন, ১৯৯৬ ও ২০০১ সালের তত্ত্বাবধায়ক সরকারের ২০ উপদেষ্টার মধ্য থেকে আওয়ামী লীগ পাঁচজন এবং বিএনপি পাঁচজনের নাম প্রস্তাব করবে। এই ১০ জন উপদেষ্টা নিয়ে নির্বাচনকালীন সরকার গঠন করা হবে। এর বাইরে গ্রহণযোগ্য একজনকে প্রধান উপদেষ্টা মনোনীত করা যেতে পারে। সংসদে যেভাবে রাষ্ট্রপতি, স্পিকার ও সংরক্ষিত নারী আসনের সংসদ সদস্যে নির্বাচিত হয়, ঠিক সেভাবে ওরাও নির্বাচিত হবেন।আজ জমির উদ্দিন সরকার খালেদা জিয়ার সেই প্রস্তাব সংসদে উত্থাপন করেন। তিনি বলেন, প্রধানমন্ত্রী শেখ হাসিনা এ ব্যাপারে উদ্যোগ গ্রহণ করবেন বলে তাঁরা আশাপ্রকাশ করেন। এ ব্যাপারে উদ্যোগ গ্রহণের তিনি জন্য উদাত্ত আহ্বান এবং বিশেষ অনুরোধ জানান।তবে এ সময় প্রধানমন্ত্রী শেখ হাসিনা সংসদে উপস্থিত ছিলেন না।

