
ক্লাস-পরীক্ষার তাড়া ভুলে গত ৩০ এপ্রিল চট্টগ্রাম ইনডিপেনডেন্ট বিশ্ববিদ্যালয়ে আনন্দমুখর পরিবেশে উদ্যাপিত হলো ‘ইঞ্জিনিয়ারিং নাইট-২০১৫’। অনুষ্ঠানের প্রধান অতিথি বিশ্ববিদ্যালয়ের সহ–উপাচার্য ইরশাদ কামাল খানের বক্তব্যের মধ্য দিয়ে অনুষ্ঠানের সূচনা হয়। আলোচনা সভায় আরও বক্তব্য দেন চট্টগ্রাম বিশ্ববিদ্যালয়ের কম্পিউটার সায়েন্স ও ইঞ্জিনিয়ারিং বিভাগের চেয়ারম্যান মো. খাইরুল ইসলাম, বিশ্ববিদ্যালয়ের প্রক্টর রশিদ আহম্মদ চৌধুরী।প্রকৌশল অনুষদের ছাত্রী নাজওয়া ও সারাহ সাব্বিরের উপস্থাপনায় অনুষ্ঠানের পরবর্তী পর্বে ছিল সাংস্কৃতিক অনুষ্ঠান। এতে কম্পিউটার সায়েন্সের শেষ বর্ষের ছাত্র রাজু পরিবেশন করেন ‘সোনার ময়না ঘরে থুইয়া’। এরপর ‘সোনা দিয়া বান্ধাইয়াছি ঘর’ গানের মাধ্যমে আসর জমিয়ে তোলেন রিমা বড়ুয়া। পাশ্চাত্য সংগীত ‘প্রাইজ টেগ’ পরিবেশন করেন কম্পিউটার সায়েন্স বিভাগের প্রথম বর্ষের ছাত্রী নাবিলা। গান ছাড়াও নাচ, নাটক ও ফ্যাশন শো নিয়ে মঞ্চ মাতান মোজাদ্দেদ, আশিক, তাওসীফ, টিপু, নাসরীন, নিজা, নাইম, অয়ন, মেহের, ফাহাদ, আফরা ও মামুনুল। পরে প্রতিযোগিতায় অংশ নেওয়া বিজয়ীদের মধ্যে পুরস্কার বিতরণ করা হয়। সমাপনী বক্তব্য দিয়ে অনুষ্ঠানের ইতি টানেন কম্পিউটার সায়েন্স বিভাগের শিক্ষক রাজীব হাসান। বিজ্ঞপ্তি
