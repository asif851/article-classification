
গাজীপুরের কাশিমপুর কেন্দ্রীয় কারাগার পার্ট-২-এর ফাঁসির সেলে বন্দী জামায়াতে ইসলামীর আমির মতিউর রহমান নিজামী আজ বৃহস্পতিবার দুপুরে তার ফাঁসির রায় পুনর্বিবেচনার (রিভিউ) আবেদন খারিজ হয়ে যাওয়ার খবর শুনেছেন।
কারাগারের জেলার মো. নাশির আহমেদ প্রথম আলোকে বলেন, কাশিমপুর কেন্দ্রীয় কারাগার পার্ট-২-এ ফাঁসির সেলে বন্দী আছেন মতিউর রহমান নিজামী। আজ দুপুরে তাঁর কাছে থাকা এক ব্যান্ডের একটি রেডিওর মাধ্যমে তাঁর মৃত্যুদণ্ডের রায় পুনর্বিবেচনার আবেদন খারিজ হয়ে যাওয়ার খবর শুনেছেন। রায় শোনার পর তাঁকে একটু চিন্তিত ও বিচলিত মনে হয়েছে।এ ব্যাপারে মতিউর রহমান নিজামী রাষ্ট্রপতির কাছে প্রাণ ভিক্ষার আবেদন করবেন কি না, জানাতে চাইলে মো. নাশির আহমেদ বলেন, এ রায়ের চূড়ান্ত কপি কারাগারে এলে পরে তা জানা যাবে। এখন এ ব্যাপারে তাঁকে কিছু বলা হয়নি।মানবতাবিরোধী অপরাধের মামলায় গ্রেপ্তার হওয়ার দু-তিন মাস আগে মতিউর রহমান নিজামীকে এ কারাগারে পাঠানো হয়। এর আগে তিনি কাশিমপুর হাইসিকিউরিটি কেন্দ্রীয় কারাগার, কাশিমপুর কেন্দ্রীয় কারাগার-১, ঢাকা কেন্দ্রীয় কারাগার ও চট্টগ্রাম কারাগারেও বন্দী ছিলেন। বর্তমানে তিনি কাশিমপুর কেন্দ্রীয় কারাগার-২-এ ফাঁসির সেলে বন্দী আছেন। মো. নাশির আহমেদ আরও বলেন, আজ তাঁর রিভিউ আবেদন খারিজ হওয়ার পর কাশিমপুর কারা চত্বর ও আশপাশের এলাকায় নজরদারি ও সতর্কতা বাড়ানো হয়েছে। তবে ওই কারাগারে আগে থেকেই প্রয়োজনীয় নিরাপত্তা বজায় রয়েছে। কারণ, এ কারাগারে জেএমবিসহ বিভিন্ন ধরনের দুর্ধর্ষ আসামি বন্দী রয়েছে।
আরও পড়ুন: 
নিজামীর মৃত্যুদণ্ডাদেশ বহাল
