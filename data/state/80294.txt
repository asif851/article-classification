
যশোরের অভয়নগর উপজেলার সিদ্দিপাশা গ্রাম থেকে এক যুবকের (২৮) গুলিবিদ্ধ লাশ উদ্ধার করেছে পুলিশ। তবে পুলিশ ওই যুবকের পরিচয় জানতে পারেনি।
আজ শনিবার সকাল সাড়ে আটটার দিকে অভয়নগর উপজেলার সিদ্দিপাশা গ্রামের নাউলীর খালের স্লুইসগেটের পাশ থেকে ওই যুবকের মরদেহ উদ্ধার করা হয়।
পুলিশ জানায়, আজ সকালে ওই যুবকের লাশ পড়ে থাকতে দেখে স্থানীয় লোকজন সোনাতলা পুলিশ ক্যাম্পে খবর দেন। সকাল সাড়ে আটটার দিকে পুলিশ লাশ উদ্ধার করে। পুলিশ এ সময় লাশের পাশে পড়ে থাকা একটি দেশি পাইপগান, দুটি তাজা গুলি, তিনটি গুলির খোসা ও গাঁজার ছয়টি প্যাকেট উদ্ধার করে। পুলিশ আরও জানায়, খালি গা এবং জিনসের প্যান্ট পরা ওই যুবকের লাশের মুখমণ্ডলের ডান দিকে একটি গুলির দাগ রয়েছে। এ ছাড়া তাঁর বাঁ হাতে এবং ডান পায়ের হাঁটুর নিচে ধারালো অস্ত্রের আঘাতের চিহ্ন রয়েছে।
সোনাতলা পুলিশ ক্যাম্পের উপরিদর্শক (এসআই) মো. গোলাম মর্তুজা প্রথম আলোকে বলেন, ‘ওই যুবককে গুলি করে ও কুপিয়ে হত্যা করা হয়ে থাকতে পারে। আমরা লাশের পাশ থেকে অস্ত্র, গুলি ও গাঁজার প্যাকেট উদ্ধার করেছি। তবে ওই যুবকের পরিচয় জানা সম্ভব হয়নি। ময়নাতদন্তের জন্য লাশটি যশোর ২৫০ শয্যাবিশিষ্ট জেনারেল হাসপাতালে পাঠানো হচ্ছে।’
