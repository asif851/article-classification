
বিএনপির সিনিয়র যুগ্ম মহাসচিব রুহুল কবির রিজভী সরকারের পররাষ্ট্রনীতির সমালোচনা করে বলেছেন, রোহিঙ্গা ইস্যুতে সরকারের কোনো তৎপরতা নেই। এমনকি তাদের পক্ষ থেকে জোরালো কোনো প্রতিবাদও চোখে পড়ছে না।
আজ শনিবার সকালে জাতীয় প্রেসক্লাবের সামনে মিয়ানমারে রোহিঙ্গা মুসলমানদের ওপর নির্যাতনের প্রতিবাদে এবং বাংলাদেশে তাদের আশ্রয় দেওয়ার দাবিতে বাংলাদেশ সম্মিলিত পেশাজীবী পরিষদ—বিএসপিপি আয়োজিত মানববন্ধনে রিজভী এসব কথা বলেন। কর্মসূচিতে প্রধান অতিথি রুহুল কবির রিজভী বলেন, ‘দেশের পররাষ্ট্রমন্ত্রী কী করছেন? তাঁর কোনো তৎপরতা নেই কেন? তাঁদের দলের সাধারণ সম্পাদক বলছেন, আমরা কি যুদ্ধ করব। যুদ্ধ না করেন জোরালো প্রতিবাদ তো করবেন।’মিয়ানমারের ক্ষমতাসীন দলের প্রধান ও স্টেট কাউন্সিলর অং সান সু চির সমালোচনা করে রিজভী বলেন, তিনি ক্ষমতার জন্য বারবার সামরিক বাহিনীর পকেটে ঢুকেছেন। সামরিক বাহিনীকে সমর্থনের মাধ্যমে তাঁর বর্বরতা সামনে আসছে।রোহিঙ্গা সংকট সমাধানে পররাষ্ট্রনীতি জোরদার করা এবং সরকারের পক্ষ থেকে মিয়ানমারের ওপর চাপ তৈরির আহ্বান জানান তিনি।
