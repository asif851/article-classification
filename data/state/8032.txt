
রোদের তীব্রতা কমতে শুরু করেছে। রাত নামার সঙ্গে সঙ্গে কিছুটা শীত অনুভূত হচ্ছে। তার রেশ থাকছে সকালেও। আবহাওয়া অধিদপ্তর বলছে, দেশের বিভিন্ন স্থানে শীত নামছে, রাজধানীতেও তার আমেজ পাওয়া যাচ্ছে।আবহাওয়া অধিদপ্তর থেকে জানা গেছে, গত তিন দিনে রাজধানীতে গড় তাপমাত্রা ছিল ২২ থেকে ২৩ ডিগ্রি সেলসিয়াস। শীতের কারণে রাতে কিছুটা শিশির পড়ছে। এখন বৃষ্টির সম্ভাবনা কম। পুরোদমে শীত নামতে শুরু করবে এই মাসের শেষ সপ্তাহ থেকে। তারপর তাপমাত্রাও কমতে থাকবে। নগরে আর অতিষ্ঠ হওয়ার মতো গরম নেই। তার বদলে নেমে এসেছে স্বস্তির বাতাস।উত্তরার বাসিন্দা হাসান মাহমুদ বনানীর একটি বেসরকারি প্রতিষ্ঠানে চাকরি করেন। বললেন, কয়েক দিন ধরে সন্ধ্যায় অফিস থেকে বের হওয়ার পর মোটরসাইকেলে করে বাসায় যাওয়ার পথে খানিকটা শীত অনুভূত হচ্ছে। এ জন্য তিনি হাফহাতা শার্ট না পরে ফুলহাতা শার্ট পরে অফিস করছেন।ধানমন্ডির বাসিন্দা প্লাবন জানালেন, নিয়মিত শরীরচর্চার জন্য সকালে রমনা পার্কে হাঁটতে যান। সকালে হালকা কুয়াশা দেখতে পান। এ ছাড়া তাপমাত্রাও আগের চেয়ে অনেক কম। সোয়েটার পরতে না হলেও মোটা টি-শার্ট পরছেন।নিউমার্কেট, ঢাকা কলেজের উল্টো দিকে এখন সীমিত আকারে হলেও শীতের কাপড় বিক্রি শুরু হয়েছে। বিক্রেতারা জানান, অনেকেই আগাম শীতের কাপড় কিনতে শুরু করেছেন। শীত বাড়ার সঙ্গে সঙ্গে এটি আরও বাড়বে।লেপের দোকানদারদের সঙ্গে কথা বলে জানা গেছে, তাঁরা এই সময়ে প্রচুর ফরমাশ পান লেপের। আর সে জন্য লেপ তৈরির নানান উপকরণও তৈরি রাখছেন।হালকা শীত শুরু হওয়ার পর থেকে পাড়া-মহল্লাগুলোতেও ভাপা, চিতই পিঠা বিক্রি শুরু করেছেন মৌসুমি পিঠা বিক্রেতারা। তবে এখনো সন্ধ্যার পর সেসব দোকানে তেমন ভিড় শুরু হয়নি।বেইলি রোডে ‘বেইলি পিঠাঘর’-এ গতকাল রোববার সন্ধ্যায় ভাপা পিঠা খাচ্ছিলেন বেসরকারি বিশ্ববিদ্যালয়ের শিক্ষার্থী ফরহাদ আহমেদ। বললেন, ‘শীতের আমেজ পাওয়া যাচ্ছে বেশ কয়েক দিন ধরেই। তাই আগে থেকে ঠিক করেছিলাম সন্ধ্যায় বন্ধুদের নিয়ে ভাপা পিঠা খেতে যাব।’ এখানে দুই বছর ধরে পিঠাঘরে শীতের পিঠা খেতে আসেন তিনি। পিঠাঘরের বিক্রেতারা জানান, শীত উপলক্ষে ভাপা পিঠা, তেল পিঠাসহ আরও নানা পদের পিঠার আয়োজন শুরু করে দিয়েছেন তাঁরা।
শীতের সবজিও পুরোদমে আসতে শুরু করেছে রাজধানীর বাজারগুলোতে। কারওয়ান বাজারে গতকাল গিয়ে দেখা গেছে, শীতের ফুলকপি, বাঁধাকপি, চিচিঙ্গা, লাউ, মুলা, শিম, নতুন আলু আসতে শুরু করেছে। সবজি বিক্রেতা আক্তার হোসেন বলেন, এখন শীতের সবজিই বেশি আসছে। আর সরবরাহ বাড়ছে বলে দামও কমতে শুরু করেছে। শীতের সব সবজির দামই এখন ২০-২৫ টাকার মধ্যে এসেছে। শীত যত বাড়বে, দামও সেভাবে কমতে থাকবে।
