
মহাসড়কে যানজট এড়াতে তৈরি পোশাকশিল্প কারখানার শ্রমিকদের ২২ জুন থেকে ২৫ জুন পর্যন্ত পর্যায়ক্রমে ছুটি দিতে মালিকদের নির্দেশ দিয়েছেন স্বরাষ্ট্রমন্ত্রী আসাদুজ্জামান খান কামাল। আজ রোববার সচিবালয়ে বিজিএমইএ ও বিকেএমইএ নেতাদের সঙ্গে বৈঠকে তিনি এ নির্দেশ দেন।
রোববার দুপুর সাড়ে ১২টা থেকে বেলা ৩টা পর্যন্ত এ বৈঠক চলে। বৈঠক শেষে স্বরাষ্ট্র মন্ত্রণালয়ের তথ্য কর্মকর্তা মো. শরীফ মাহমুদ মুঠোফোনে প্রথম আলোকে এ তথ্যের সত্যতা নিশ্চিত করেন। তিনি বলেন, ছুটির আগেই পোশাকশ্রমিকদের বেতন-ভাতাসহ যাবতীয় পাওনা পরিশোধ করারও নির্দেশ দিয়েছেন মন্ত্রী। আর এসব বিষয়ে একমত হয়েছেন মালিকপক্ষ।
এ ছাড়া ঈদে ঘরে ফেরা মানুষের যাত্রা নির্বিঘ্ন করতে আইনশৃঙ্খলা রক্ষাকারী বাহিনীর সদস্যরা প্রস্তুত থাকবেন বলেও জানিয়েছেন স্বরাষ্ট্রমন্ত্রী।
