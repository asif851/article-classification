
চাঁপাইনবাবগঞ্জে আমের প্যাকেট থেকে ৪৫টি রাউণ্ড পিস্তলের গুলি উদ্ধার করেছে র‍্যাব। এ সময় দুজনকে আটক করা হয়। আমের প্যাকেটটি কুরিয়ার সার্ভিসের মাধ্যমে ঢাকায় পাঠানো হচ্ছিল। গতকাল শুক্রবার রাতে গুলিগুলো জব্দ করা হয়। আজ শনিবার আটক দুজনকে সদর থানা-পুলিশের কাছে সোপর্দ করা হয়েছে।
আটককৃত ব্যক্তিরা হলেন শিবগঞ্জ উপজেলার কালুপুর দক্ষিণপাড়া গ্রামের মনিরুল ইসলামের ছেলে রজিত বিল্লাহ ওরফে রাজু (৩২) ও মৃত ইউসুফ মণ্ডলের ছেলে আব্দুল কাইয়ুম (৩০)। র‍্যাবের ভাষ্য, আটককৃতরা নিজেদের কুরিয়ার সার্ভিসের কর্মী বলে পরিচয় দিয়েছেন। তবে তাঁদের কথায় অসংগতি পাওয়া গেছে।র‌্যাব-৫, চাঁপাইনবাবগঞ্জ ক্যাম্পের কোম্পানি কমান্ডার মেজর মুহাম্মদ শফিকুল ইসলাম বলেন, গোপন সংবাদের ভিত্তিতে গতকাল রাতে শিবগঞ্জ উপজেলার রানীহাটি এলাকায় একটি ভটভটিতে থাকা আমের প্যাকেটে তল্লাশি চালায় র‌্যাব-৫ এর সদস্যরা। এ সময় ভটভটিতে থাকা ৫৪টি আমের প্যাকেটর মধ্য থেকে একটি প্যাকেট থেকে ৪৫টি রাউন্ড পিস্তলের গুলি উদ্ধার করা হয়। আটক করা হয় রাজু ও কাইয়ুমকে। এ সময় তাঁদের ব্যবহৃত ভটভটি, একটি মোটর সাইকেল, তিনটি মোবাইল ফোন ও নগদ ৭৬১ টাকাও জব্দ করা হয়।এস আর পরিবহন নামে একটি কুরিয়ার সার্ভিসের শিবগঞ্জ শাখার মাধ্যমে ওই আমের প্যাকেটগুলো ঢাকায় পাঠানোর জন্য বুকিং করা হয়েছিল। প্যাকেটগুলো শিবগঞ্জ শাখা থেকে চাঁপাইনবাবগঞ্জ নিয়ে যাওয়া হচ্ছিল।
