
খুলনা নগরের আমতলা এলাকায় ঘরের মধ্যে হাত-পা বাঁধা অবস্থায় কলেজশিক্ষক চিত্তরঞ্জন বাইনের (৪৫) লাশ পাওয়া গেছে। আজ রোববার বেলা ১১টার দিকে তাঁর লাশটি পাওয়া যায়।
চিত্তরঞ্জন বাইনের বাড়ি ডুমুরিয়া উপজেলার কৈয়া এলাকায়। তিনি শহীদ আবুল কাশেম মহাবিদ্যালয়ের ইংরেজি বিভাগের প্রভাষক ছিলেন। তাঁর বাড়ি সাতক্ষীরা জেলার আশাশুনি উপজেলায়। আমতলা এলাকার ওই বাড়ির নিচতলায় পরিবার নিয়ে ভাড়া থাকতেন তিনি।
চিত্তরঞ্জনের চাচীশাশুড়ি ঝরনা গোলদারের ভাষ্য, চিত্তরঞ্জনের আট বছর ও ছয় মাসের দুই মেয়ে রয়েছে। গত শুক্রবার ছুটির দিন থাকায় বটিয়াঘাটা উপজেলার সাচিবুনিয়ায় বাবার বাড়িতে মেয়েদের নিয়ে বেড়াতে যান চিত্তরঞ্জনের স্ত্রী। আজ সকাল নয়টার দিকে তাঁকে বারবার ফোন করা হলেও কেউ ধরছিলেন না। এরপর খবর পাওয়া যায় তিনি মারা গেছেন।
খুলনা সদর থানার ভারপ্রাপ্ত কর্মকর্তা (ওসি) শফিকুল ইসলামের ভাষ্য, ঘরের পেছনের জানালার গ্রিল ভাঙা ছিল। ঘরের মধ্যে জিনিসপত্র সব এলোমেলো অবস্থায় দেখা গেছে। ধারণা করা হচ্ছে, ডাকাতির উদ্দেশে তাঁকে হত্যা করা হয়েছে। তবে পুলিশের কয়েকটি টিম সেখানে তদন্তের কাজ করছে। 
