

ঢাকা উত্তর সিটি করপোরেশনের (ডিএনসিসি) উপনির্বাচনে মেয়র পদে আওয়ামী লীগের মনোনয়ন পেয়েছেন তৈরি পোশাকমালিকদের সংগঠন বিজিএমইএর সাবেক সভাপতি আতিকুল ইসলাম। এর মধ্য দিয়ে তিনি নৌকা প্রতীকে নির্বাচন করার অনুমোদন পেলেন।
মঙ্গলবার রাতে গণভবনে প্রধানমন্ত্রী ও আওয়ামী লীগের সভাপতি শেখ হাসিনার সভাপতিত্বে অনুষ্ঠিত দলটির স্থানীয় সরকার মনোনয়ন বোর্ডের এক বৈঠকে এ সিদ্ধান্ত নেওয়া হয়। পরে গণভবনের বাইরে অপেক্ষমাণ সাংবাদিকদের আওয়ামী লীগের সাধারণ সম্পাদক ওবায়দুল কাদের এই সিদ্ধান্তের কথা জানান।
মেয়র পদে আওয়ামী লীগের মনোনয়ন পাওয়ার জন্য ১৮ জন দলীয় মনোনয়ন ফরম সংগ্রহ করেন এবং তা জমা দেন। মঙ্গলবার রাতে মনোনয়ন বোর্ডের বৈঠকে প্রত্যেকের সাক্ষাৎকার নেওয়া হয়।
অবশ্য আতিকুল ইসলাম দলীয় মনোনয়ন পাচ্ছেন—এটা আগেই অনেকটা নিশ্চিত ছিল। দলের কেন্দ্রীয় কমিটির দুটি গুরুত্বপূর্ণ বৈঠকে দলীয় প্রধান শেখ হাসিনা আতিকুলকে প্রার্থী করার ইঙ্গিত দিয়েছিলেন। আতিকুলও আগে থেকে প্রচারে নেমে যান।
মেয়র পদে এই নির্বাচন হবে দলীয় প্রতীকে। নির্বাচন কমিশনে মনোনয়নপত্র জমা দেওয়ার শেষ দিন ১৮ জানুয়ারি, যাচাই-বাছাই ২১ ও ২২ জানুয়ারি, প্রত্যাহারের শেষ দিন ২৯ জানুয়ারি, প্রতীক বরাদ্দ ৩০ জানুয়ারি এবং ভোট গ্রহণ করা হবে ২৬ ফেব্রুয়ারি।
ইসির মনোনয়নপত্র নিলেন আরও ৫ জন ডিএনসিসি উপনির্বাচনে মেয়র পদে নির্বাচন কমিশন (ইসি) থেকে গতকাল আরও পাঁচজন মনোনয়নপত্র সংগ্রহ করেছেন। এ নিয়ে মেয়র পদে মোট ১৯ জন ইসির মনোনয়নপত্র সংগ্রহ করলেন।সহকারী রিটার্নিং কর্মকর্তা তাজুল ইসলাম জানান, মঙ্গলবার মো. জোনায়েদ আবদুর রহিম সাকি (স্বতন্ত্র), ফারুক আহমেদ (স্বতন্ত্র), এস এম গোলাম রেজা (স্বতন্ত্র), খালেদা খানম (বাংলাদেশ সত্যব্রত আন্দোলন) ও জিন্নুর আহমেদ চৌধুরী (স্বতন্ত্র) মেয়র পদের প্রার্থী হিসেবে মনোনয়নপত্র নিয়েছেন।
