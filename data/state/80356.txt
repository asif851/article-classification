
ঢাকা সিটি করপোরেশনের দোকান বরাদ্দে অনিয়ম ও দুর্নীতির মামলায় জিজ্ঞাসাবাদের জন্য সাবেক মেয়র সাদেক হোসেন খোকাকে তলবি নোটিশ পাঠিয়েছে দুর্নীতি দমন কমিশনের (দুদক)। চিঠিতে তাঁকে আগামী ২৫ জুন সকাল সাড়ে ১০টায় দুদকের প্রধান কার্যালয়ে হাজির হতে বলা হয়েছে।বিএনপির ভাইস চেয়ারম্যান সাদেক হোসেন খোকা বর্তমানে যুক্তরাষ্ট্রে অবস্থান করছেন।দুদকের সহকারী পরিচালক শেখ আবদুস সালাম স্বাক্ষরিত নোটিশটি আজ সোমবার বিকেলে খোকার ঢাকার গোপিবাগ ও গুলশানের বাসার ঠিকানায় বাহক মারফত পাঠানো হয়েছে। দুদক সূত্র প্রথম আলোকে এ তথ্য নিশ্চিত করেছে।মেয়র থাকার সময় বঙ্গবাজার ও ঢাকা ট্রেড সেন্টারের কার পার্কিংয়ের স্থানে এবং খোলা জায়গায় দোকান নির্মাণ ও বরাদ্দে অনিয়ম-দুর্নীতির অভিযোগে সাদেক হোসেন খোকাসহ আটজনের বিরুদ্ধে গত বছরের ২৪ আগস্ট মামলা করে দুদক। খোকা ছাড়া এ মামলায় অপর আসামিরা হলেন—ঢাকা দক্ষিণ সিটি করপোরেশনের (ডিএনসিসি) সাবেক প্রধান সম্পত্তি কর্মকর্তা মশিয়ার রহমান, সাবেক সম্পত্তি কর্মকর্তা মহসিন উদ্দিন মোড়ল, অবসরপ্রাপ্ত সম্পত্তি কর্মকর্তা সাহাবুদ্দিন সাবু, সম্পত্তি বিভাগের কানুনগো মোহাম্মদ আলী, সার্ভেয়ার মুহাম্মদ বাচ্চু মিয়া, ফারুক হোসেন এবং মোতালেব হোসেন।মামলার এজাহারে বলা হয়েছে, নীতিমালা লঙ্ঘন করে স্থায়ী মার্কেট দুটির কার পার্কিং ও খোলা জায়গায় দোকান নির্মাণ করা হয়েছে ও অস্থায়ীভাবে বরাদ্দ দেওয়া হয়েছে। অভিযুক্তরা পরস্পর যোগসাজশে জালিয়াতি করে ৪৯৩টি দোকান বিভিন্নজনের কাছে প্রতি বর্গফুট ১৫ টাকা হারে মাসিক ভিত্তিতে বরাদ্দ দেন। সিটি করপোরেশনের সম্পত্তি বিভাগের নথিতে নোটশিট পরিবর্তন করে আগের সিদ্ধান্ত বাতিল করে দুটি মার্কেটের মোট ৪৯৩টি দোকান বরাদ্দ দেওয়া হয়।মামলার পর এটি তদন্তের দায়িত্ব দেওয়া হয় দুদকের সহকারী পরিচালক শেখ আবদুস সালামকে।আজ মামলার অন্য আসামিদেরও জিজ্ঞাসাবাদে হাজির হতে নোটিশ পাঠানো হয়। কানুনগো মোহাম্মদ আলী, সার্ভেয়ার মোতালেব হোসেন এবং ফারুক হোসেনকে ২৪ জুন সকাল সাড়ে ৯টা থেকে বিকেল ৩টার মধ্যে হাজির হতে বলা হয়েছে। মো. বাচ্চু মিয়া এবং মহসিনউদ্দিন মোড়লকে ২৫ জুন সাড়ে ১০টার মধ্যে হাজির হতে বলা হয়েছে।
