
গোপালগঞ্জের কাশিয়ানী উপজেলার সাজাইল ইউনিয়ন পরিষদে (ইউপি) আওয়ামী লীগের বিদ্রোহী প্রার্থী ফরিদুল ইসলামের নির্বাচনী প্রচারণায় বাধা দেওয়ার অভিযোগ পাওয়া গেছে। গত মঙ্গলবার রাতে সাংবাদিকদের কাছে তিনি এ অভিযোগ করেছেন।ফরিদুল ইসলাম বলেন, ‘আওয়ামী লীগের প্রার্থী কাজী জাহাঙ্গীর আলম উপজেলা আওয়ামী লীগের সাধারণ সম্পাদক। তাঁর লোকজন আমার নির্বাচনী প্রচারণার কাজে বাধা দিচ্ছেন। তাঁরা আমার পোস্টার আগুন দিয়ে পুড়িয়ে দিচ্ছেন ও ছিঁড়ে ফেলছেন। আমার কর্মীদের নির্বাচনী কাজে নামতে দিচ্ছেন না। এ ব্যাপারে গত সোমবার আমি নির্বাচন কমিশন, রিটার্নিং কর্মকর্তা ও নির্বাচন-সংশ্লিষ্ট কর্মকর্তাদের কাছে লিখিত অভিযোগ করেছি। এখানে নির্বাচনের পরিবেশ নেই।’তবে কাজী জাহাঙ্গীর আলম বলেন, ‘বিদ্রোহী প্রার্থী অভিযোগের খাতিরে অভিযোগ করেছেন। আমার কোনো লোক তাঁর পোস্টারে আগুন দেয়নি বা ছিঁড়েনি। এ ইউনিয়নে শান্তিপূর্ণ নির্বাচনী পরিবেশ রয়েছে।’উপজেলা নির্বাচন কর্মকর্তা এবং ওই ইউনিয়নের রিটার্নিং কর্মকর্তা শহিদুল ইসলাম বলেন, ‘আমি লিখিত অভিযোগ পাওয়ার সঙ্গে সঙ্গে এ ব্যাপারে প্রয়োজনীয় ব্যবস্থা নেওয়ার জন্য কাশিয়ানী থানার ওসি কাছে পাঠিয়ে দিয়েছি। আইন প্রয়োগ তাঁরাই (পুলিশ) করবেন।’কাশিয়ানী থানার ওসি মনির হোসেন বলেন, ‘অভিযোগ-পাল্টা অভিযোগ শুনতে শুনতে কান ঝালাপালা হয়ে যাচ্ছে। অভিযোগ পাওয়ার সঙ্গে সঙ্গে পুলিশ পাঠানো হচ্ছে।’
