
রংপুরে গতকাল শনিবার কমিউনিটি মেডিকেল কলেজ হাসপাতালে বিনা মূল্যে নারীদের প্রসবজনিত জটিল রোগ ভেসিকো ভ্যাজাইনাল ফিস্টুলায় (ভিভিএফ) আক্রান্ত ১৭ জন নারীর অস্ত্রোপচার করা হয়েছে। ব্র্যাক ও রোটারি ক্লাবের আয়োজনে বিনা মূল্যে এই চিকিৎসাসেবা দেওয়া হচ্ছে।
হাসপাতাল সূত্রে জানা গেছে, চিকিৎসাসেবা দিতে ঢাকা থেকে আসা চিকিৎসক দলে ছিলেন ঢাকা মেডিকেল কলেজের সাবেক অধ্যাপক আনোয়ারা বেগম, বারডেম হাসপাতালের সিনিয়র কনসালট্যান্ট খলিলুর রহমান, সোহরাওয়ার্দী হাসপাতালের প্রসূতি বিভাগের প্রধান ফারহানা দেওয়ান, কুমুদিনী উইমেন্স মেডিকেল কলেজের সহযোগী অধ্যাপক বিলকিছ বেগম, অধ্যাপক আবদুর রহমান প্রমুখ।
রোটারি ক্লাবের চিকিৎসক ইয়াসমীন আরা বলেন, এটি একটি জটিল রোগ। সবার পক্ষে অস্ত্রোপচারের ব্যয়ভার বহন করা সম্ভব হয় না। রোগীর অস্ত্রোপচারের জন্য হাসপাতালে থাকা-খাওয়া, যাওয়া-আসা, ওষুধসহ সব ব্যয়ভার বহন করা হয়েছে। গতকাল ১৭ জন রোগীর অস্ত্রোপচার হয়েছে। কাল (রোববার) ১৪ জনের অস্ত্রোপচার করা হবে। ভবিষ্যতেও এ ধরনের বিনা মূল্যে চিকিৎসা সেবাদান অব্যাহত রাখা হবে।
