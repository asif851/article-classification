
আলোকিত মানুষ গড়ার প্রত্যয় নিয়ে প্রতিষ্ঠিত বিশ্বসাহিত্য কেন্দ্র এবার অনলাইনে বই পড়ার কর্মসূচি শুরু করেছে। আজ বুধবার ঢাকার বাংলামোটরে বিশ্বসাহিত্য কেন্দ্রে এক অনুষ্ঠানের মাধ্যমে ‘আলোর পাঠশালা’ নামের এই কর্মসূচির উদ্বোধন করেন শিক্ষামন্ত্রী নুরুল ইসলাম নাহিদ।
অনুষ্ঠানে জানানো হয়, ‘আলোর পাঠশালা’ নামের ওয়েবসাইটে (alorpathshala.org) গিয়ে বিনা মূল্যে বিশ্বসাহিত্য কেন্দ্রের বই পড়া যাবে। প্রাথমিক পর্যায়ে কেন্দ্রের নিজস্ব প্রকাশনার ৭২টি বই নিয়ে এ কর্মসূচির যাত্রা শুরু হলেও পরে এর কলেবর আরও বাড়ানো হবে। আগ্রহী পাঠকেরা অনলাইনে রেজিস্ট্রেশনের মাধ্যমে বিনা মূল্যে বইগুলো ডাউনলোড করে পড়ার সুযোগ পাবেন। ইন্টারনেট সংযোগসংবলিত ল্যাপটপ, ট্যাবলেট, কম্পিউটার, ই-বুক রিডার এবং যেকোনো অ্যান্ড্রয়েড মুঠোফোনের মাধ্যমে এই কর্মসূচির বই পড়া যাবে। কর্মসূচিতে আর্থিক সহায়তা করছে গ্রামীণফোন।
বই পড়াকে উত্সাহিত করতে পাঠকের জন্য পুরস্কারের ব্যবস্থা থাকছে। প্রতি চারটি বই পড়ার জন্য একজন পাঠক একটি বই পুরস্কার হিসেবে পাবেন বলে উদ্বোধনী অনুষ্ঠানে জানানো হয়। তবে পাঠক বইটি পড়েছেন কি না, সে জন্য ছোট্ট একটি মূল্যায়ন পর্বে অংশ নিতে হবে। তিন মাস পর পর পুরস্কারের বই ডাক বা কুরিয়ারযোগে পাঠকের ঠিকানায় পাঠিয়ে দেওয়া হবে।
