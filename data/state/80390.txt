
মৃত্যুদণ্ডপ্রাপ্ত আসামি সাবেক শিল্পমন্ত্রী ও জামায়াতে ইসলামীর আমির মতিউর রহমান নিজামী ছিলেন নির্লিপ্ত। রায়ের পর তিনি কোনো প্রতিক্রিয়া দেখাননি। জানতে চাইলে তিনি বলেন, ‘আমার প্রতিক্রিয়া আমার আইনজীবী দেবেন। এ আদেশের বিরুদ্ধে উচ্চ আদালতে আপিল করব। যে রায় দেওয়া হয়েছে তা অন্যায়ভাবে দেওয়া হয়েছে।’ এ সময় তাঁকে বেশ শান্ত দেখাচ্ছিল।রায় ঘোষণার পর নিজামীসহ অন্য আসামিদের কারাগারে নিয়ে যাওয়া হয়। এর আগে গতকাল বেলা ১১টা ১০ মিনিটে কারাগার থেকে প্রিজন ভ্যান এসে আদালতের সামনে থামে। প্রথমে ভ্যান থেকে নামেন উইং কমান্ডার সাহাবউদ্দিন। সবার পেছনে ছিলেন লুৎফুজ্জামান বাবর। তাঁর ঠিক আগে প্রিজন ভ্যান থেকে নামেন মতিউর রহমান নিজামী।
