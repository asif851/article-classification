
নারায়ণগঞ্জ সিটি করপোরেশনের মেয়র সেলিনা হায়াৎ আইভী ও সাংসদ শামীম ওসমানের কর্মী-সমর্থকদের মধ্যে যে সংঘর্ষ হয়েছে, সেটা তাঁদের ব্যক্তিগত সমস্যা থেকে ঘটেছে বলে মনে করেন স্থানীয় সরকারমন্ত্রী খন্দকার মোশাররফ হোসেন।
আজ বুধবার সচিবালয়ে এ বিষয়ে সাংবাদিকদের প্রশ্নের জবাবে মন্ত্রী এই মন্তব্য করেন।
এ বিষয়ে সরকারের হস্তক্ষেপের দরকার হলে তা করা হবে বলে জানান খন্দকার মোশাররফ হোসেন। তিনি বলেন, আর এটা (হস্তক্ষেপ) করবেন প্রধানমন্ত্রী। প্রধানমন্ত্রী যদি তাঁকে দায়িত্ব দেন, তাহলে তিনি তা করবেন। এ বিষয়ে ইতিমধ্যে প্রতিবেদন চাওয়া হয়েছে বলেও জানান তিনি।
নাগরিকদের স্বচ্ছন্দে চলাফেরা নিশ্চিত করতে নারায়ণগঞ্জ পুলিশ ও সিটি করপোরেশন সম্প্রতি শহরের ফুটপাত হকারমুক্ত করার কার্যক্রম শুরু করে। এর বিরুদ্ধে গত সোমবার মাঠে নামেন সাংসদ শামীম ওসমান। এক দিন পর গতকাল মঙ্গলবার বিকেলে শহরের চাষাঢ়ায় মেয়র আইভী ও তাঁর সমর্থকদের ওপর হামলার ঘটনা ঘটে। এতে মেয়র আইভী, অন্তত ১০ জন সাংবাদিকসহ অর্ধশত নেতা-কর্মী আহত হন। হামলার সময় নিয়াজুল ইসলাম খান নামের একজনকে অস্ত্র উঁচিয়ে গুলি করতে দেখা যায়। একপর্যায়ে বাগে পেয়ে আইভীর উত্তেজিত কর্মীরা তাঁকে মারধরও করেন।
স্থানীয় সরকার, পল্লী উন্নয়ন ও সমবায়মন্ত্রী বলেন, ফুটপাত করা হয়েছে নাগরিকদের চলাচলের সুবিধার জন্য। তাদের চলাচলের বিঘ্ন করে যদি হকারেরা বসেন এবং মেয়র যদি তাতে বাধা দেন, তাহলে তিনি (আইভী) আইনগতভাবে ঠিক জায়গায় আছেন। আবার এটাও ঠিক, হকারদের পুনর্বাসন না করে এটা (উচ্ছেদ) করা অমানবিক।
খন্দকার মোশাররফ হোসেন বলেন, নারায়ণগঞ্জের ঘটনা তাঁদের কাছে অপ্রত্যাশিত। এমন হবে, তা তাঁরা বুঝতে পারেননি। বুঝলে হস্তক্ষেপ করতেন।
ঢাকা উত্তর সিটি করপোরেশনের (ডিএনসিসি) মেয়র পদে উপনির্বাচনের তফসিলের কার্যকারিতা স্থগিত হওয়ার বিষয়ে মন্ত্রী বলেন, উপনির্বাচন স্থগিত হলেও সিটি করপোরেশনে কোনো অচলাবস্থার সৃষ্টি হবে না। এ জন্য সিটি করপোরেশনের কাজকর্মে ক্ষতি হওয়ার কোনো সম্ভাবনা নেই। কারণ, ডিএনসিসিতে প্যানেল মেয়র আছেন।
খন্দকার মোশাররফ হোসেন বলেন, এত বড় সিটি করপোরেশন মেয়র ছাড়া চালানো সম্ভব নয়। তাই সংগত কারণে তফসিল ঘোষণা করা হয়। এখানে মন্ত্রণালয়ের কর্তব্য হচ্ছে—মেয়র পদটি শূন্য ঘোষণা করা। নির্বাচন কমিশনকে তা অবহিত করা। ভোটার তালিকা, সীমানা নির্ধারণের বিষয়গুলো ইসির কাজ। ইসি সহায়তা চাইলে তা দেওয়া হয়। কিন্তু ইসি তা চায়নি।
স্থানীয় সরকারমন্ত্রী বলেন, মন্ত্রণালয়ের পক্ষ থেকে ডিএনসিসির উপনির্বাচন হওয়ার জন্য যা যা সহযোগিতা দরকার, তা করা হবে।
ডিএনসিসির মেয়র পদে উপনির্বাচনের তফসিলের কার্যকারিতা আজ তিন মাসের জন্য স্থগিত করেছেন হাইকোর্ট। ডিএনসিসির সম্প্রসারিত অংশের কাউন্সিলর নির্বাচনের সার্কুলারের কার্যক্রমও স্থগিত করা হয়েছে। আজ সকালে পৃথক দুটি রিট আবেদনের ওপর শুনানি শেষে বিচারপতি নাইমা হায়দার ও বিচারপতি জাফর আহমেদের সমন্বয়ে গঠিত বেঞ্চ রুলসহ এই আদেশ দেন।
