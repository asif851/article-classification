
পরিবার পরিকল্পনা অধিদপ্তরের চুয়াডাঙ্গা জেলার ভারপ্রাপ্ত উপপরিচালকের বিরুদ্ধে চতুর্থ শ্রেণির কর্মচারী (আয়া) নিয়োগে জালিয়াতি করে ফল পরিবর্তনের অভিযোগের বিভাগীয় তদন্ত সম্পন্ন হয়েছে। গত বুধবার অধিদপ্তরের খুলনা বিভাগীয় পরিচালক সরেজমিনে এ তদন্ত করেন।বুধবার বেলা ১১টা থেকে ৩টা পর্যন্ত পরিবার পরিকল্পনা অধিদপ্তরের খুলনা বিভাগীয় পরিচালক ব্রজ গোপাল ভৌমিক অভিযোগটির তদন্ত করেন। এ সময় তিনি আরজিনা খাতুনের কাছে অভিযোগের বিষয়টি সরাসরি শোনেন এবং তা লিখিত আকারে নেন। সেই সঙ্গে তিনি ওই নিয়োগ কমিটির সদস্যসচিব ও পরিবার পরিকল্পনা অধিদপ্তরের চুয়াডাঙ্গা জেলার ভারপ্রাপ্ত উপপরিচালক অভিযুক্ত রেজাউল করিমের মৌখিক ও লিখিত জবানবন্দি নেন। দুজনই তাঁদের বক্তব্যের পক্ষে প্রয়োজনীয় কাগজপত্র তদন্ত কর্মকর্তার কাছে জমা দেন।তদন্ত শেষে ব্রজ গোপাল ভৌমিক বলেন, ২০ জুলাইয়ের মধ্যে তদন্ত প্রতিবেদন প্রণয়ন ও সংশ্লিষ্ট দপ্তরে জমা দেওয়া হবে।গতকাল প্রথম আলোয় ‘জেলা পরিবার পরিকল্পনা বিভাগ: কর্মচারী নিয়োগে ফল জালিয়াতির অভিযোগ’ শীর্ষক সংবাদ প্রকাশিত হয়।
