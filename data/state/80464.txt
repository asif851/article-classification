
প্রধান নির্বাচন কমিশনার (সিইসি) কে এম নূরুল হুদা বলেছেন, নারায়ণগঞ্জ ও কুমিল্লা সিটি করপোরেশনের মতো আগামী ডিসেম্বরে অনুষ্ঠিতব্য রংপুর সিটি করপোরেশন নির্বাচন প্রতিযোগিতামূলক, স্বচ্ছ ও নিরপেক্ষ হবে। সেই অনুযায়ী সব পদক্ষেপ নেওয়া হবে।আজ রোববার দুপুরে নারায়ণগঞ্জ ক্লাব লিমিটেড কমিউনিটি সেন্টারে সিটি করপোরেশন এলাকার স্মার্ট কার্ড বিতরণ অনুষ্ঠান শেষে সিইসি এসব কথা বলেন।সিইসি বলেছেন, দুটি সিটি করপোরেশন নির্বাচন, ৪০৭টি স্থানীয় পর্যায়ে এবং দুটি জাতীয় পর্যায়ে নির্বাচন অনুষ্ঠিত হয়েছে। সব নির্বাচন সুষ্ঠু হয়েছে। সে নির্বাচন নিয়ে কোনো সন্দেহ বা প্রতিক্রিয়া তৈরি হয়নি। তাই রংপুর সিটি করপোরেশন নির্বাচন প্রতিযোগিতামূলক, স্বচ্ছ ও নিরপেক্ষ হবে।
কিছু জটিলতার কারণে স্মার্ট কার্ড বিতরণে দেরি হয়েছে উল্লেখ করে সিইসি কে এম নূরুল হুদা বলেন, ‘২০১৮ সালের ডিসেম্বর নাগাদ আমরা ৯ কোটি ৪০ লাখ স্মার্ট জাতীয় পরিচয়পত্র প্রদান করতে পারব।’
ঢাকা অঞ্চলের আঞ্চলিক নির্বাচন কর্মকর্তা রকিব উদ্দিন মণ্ডলের সভাপতিত্বে বক্তব্য রাখেন নির্বাচন কমিশন সচিবালয়ের সচিব হেলালুদ্দীন আহমদ, জেলা প্রশাসক রাব্বী মিয়া, পুলিশ সুপার মঈনুল হক, র‍্যাব-১১-এর অধিনায়ক লে. কর্নেল কামরুল হাসান ও জাতীয় পরিচয় নিবন্ধন অনুবিভাগের মহাপরিচালক ব্রিগেডিয়ার জেনারেল মোহাম্মদ সাইদুল ইসলাম প্রমুখ।
