
রাজধানীর পল্লবীতে এক কিশোরীর অস্বাভাবিক মৃত্যু হয়েছে। তাকে ধর্ষণের পর হত্যা করা হয়েছে বলে ধারণা পরিবারের। কিশোরীর নাম তানিয়া আক্তার (১৬)। তাকে গতকাল শনিবার দিবাগত রাত পৌনে একটার দিকে ঢাকা মেডিকেল কলেজ হাসপাতালে আনা হয়। পরীক্ষা-নিরীক্ষা শেষে তাকে মৃত ঘোষণা করেন কর্তব্যরত চিকিৎসক। কিশোরীর মা রানু আক্তার বলেন, তিনি পোশাক তৈরির একটি কারখানায় কাজ করেন। গতকাল রাত ১০টার দিকে বাসায় ফেরেন। দরজায় বাইরে থেকে তালা লাগানো দেখতে পান। পরে তালা ভেঙে ভেতরে ঢুকে মেয়ের নিথর দেহ পড়ে থাকতে দেখেন। মেয়ের গলায় কালচে দাগ ও শরীরে আঘাতের চিহ্ন দেখা যায়। রানু আক্তারের ভাষ্য, আলামত দেখে মনে হয়েছে, ধর্ষণের পর তাঁর মেয়েকে হত্যা করা হয়েছে। ঢাকা মেডিকেল কলেজ হাসপাতালের পুলিশ ক্যাম্পের পরিদর্শক মোজাম্মেল হক বলেন, লাশটি হাসপাতালের জরুরি বিভাগের মর্গে রাখা হয়েছে।
