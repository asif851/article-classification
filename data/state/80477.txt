
একটি সংসদীয় আসনের সীমানা পুনর্নির্ধারণ বিষয়ে আদালতের নির্দেশনা অনুসারে প্রয়োজনীয় পদক্ষেপ না নেওয়ায় নির্বাচন কমিশন (ইসি) সচিবের প্রতি আদালত অবমাননার রুল দিয়েছেন হাইকোর্ট।
বিচারপতি মো. আশফাকুল ইসলাম ও বিচারপতি কে এম কামরুল কাদেরের সমন্বয়ে গঠিত হাইকোর্ট বেঞ্চ আদালত অবমাননার অভিযোগে করা এক আবেদনের শুনানি নিয়ে আজ রোববার এ রুল দেন।
বিএনপির সাবেক সাংসদ মো. আবদুল গফুর ভূঁইয়া ওই আবেদনটি করেন। আদালতে আবেদনকারীর পক্ষে শুনানিতে ছিলেন আইনজীবী মওদুদ আহমদ ও রাজিউদ্দিন আহমেদ পারভেজ।
রুলের বিষয়টি জানিয়ে আইনজীবী রাজিউদ্দিন আহমেদ পারভেজ প্রথম আলোকে বলেন, কুমিল্লা-১০ আসনের সীমানা পুনর্নির্ধারণের বৈধতা চ্যালেঞ্জ করে আবদুল গফুর ভূঁইয়ার করা রিটের চূড়ান্ত শুনানি নিয়ে গত ২০ মার্চ হাইকোর্ট রায় দেন। এতে ওই আসনটির সীমানা পুনর্নির্ধারণের ক্ষেত্রে আইন অনুযায়ী প্রয়োজনীয় পদক্ষেপ নিতে ইসিকে নির্দেশ দেওয়া হয়। ওই নির্দেশনা প্রতিপালন না হওয়ায় নির্বাচন কমিশন ও ইসি সচিবসহ ছয়জনের বিরুদ্ধে আদালত অবমাননার আবেদনটি করা হয়। এ আবেদনের শুনানি নিয়ে হাইকোর্ট ইসি সচিবের বিরুদ্ধে আদালত অবমাননার কার্যক্রম কেন গ্রহণ করা হবে না, তা জানতে চেয়ে রুল দিয়েছেন। ইসি সচিবকে চার সপ্তাহের মধ্যে রুলের জবাব দিতে বলা হয়েছে।
