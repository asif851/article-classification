
মিয়ানমারে রোহিঙ্গাদের ওপর চালানো গণহত্যা বন্ধের দাবিতে কাল শুক্রবার ঢাকা-র‍্যালি করবে গণজাগরণ মঞ্চ। এই র‍্যালির ডাক দিয়েছেন গণজাগরণ মঞ্চের মুখপাত্র ইমরান এইচ সরকার।
গণজাগরণ মঞ্চের এক বিবৃতিতে এ কথা জানানো হয়। কাল বেলা তিনটায় রাজধানীর শাহবাগ মোড় থেকে র‍্যালি বের হবে। র‍্যালিটি আশপাশের সড়ক প্রদক্ষিণ করবে।
বিবৃতিতে বলা হয়েছে, মিয়ানমারে রোহিঙ্গা জাতিগোষ্ঠীর লাখ লাখ মানুষের ওপর সেখানকার সামরিক জান্তা নির্মম নির্যাতন ও গণহত্যা চালাচ্ছে, যা বিশ্ব বিবেককে স্তম্ভিত করে দেওয়ার মতো ঘটনা। প্রতিদিনই বাংলাদেশ সীমান্তে ঘরহারা মানুষের ঢল নামছে। সাগরে ভেসে আসছে মানবশিশুর লাশ। এই জাতিগত নিপীড়নের শিকার এসব মানুষকে তাদের নিজেদের দেশে নিরাপদে বাস করার অধিকার ফিরিয়ে দিতে সবচেয়ে জোরালো ভূমিকা রাখতে হবে বাংলাদেশকেই। মিয়ানমারের সরকারকে এই বর্বর গণহত্যা বন্ধ করতে বাধ্য করতে হবে। প্রয়োজনে সারা পৃথিবীর মানুষের কাছে এই গণহত্যার খবর পৌঁছে দিয়ে জনমত গঠন করতে হবে।
দল-মত-ধর্মনির্বিশেষে প্রতিটি মানুষকে মানবতার এই দুঃসময়ে সোচ্চার হওয়ার আহ্বান জানিয়ে ইমরান এইচ সরকার বলেন, ‘আসুন, সব বিভেদ ভুলে কাঁধে কাঁধ মিলিয়ে মানবতার এই র‍্যালিতে অংশগ্রহণ করি। সারা বিশ্বকে জানিয়ে দিই, বাংলাদেশের মানুষ নিপীড়িত রোহিঙ্গাদের পাশে আছে।’
মানবতার পক্ষের এই নাগরিক র‍্যালিকে কেন্দ্র করে #DhakaRally হ্যাশট্যাগ দিয়ে ফেসবুক, টুইটারসহ সামাজিক যোগাযোগমাধ্যমগুলোয় ক্যাম্পেইন চালানো হচ্ছে।
