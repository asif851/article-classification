
সিলেট নগর ও জেলায় আগামীকাল মঙ্গলবার আধাবেলা হরতাল ডেকেছে ২০-দলীয় জোট। আজ সোমবার হরতালে পিকেটিং করার সময় বিএনপির নেতা শাহরিয়ারসহ ছাত্রদলের দুই কর্মীকে আটক করে পুলিশ। এর প্রতিবাদে দুপুরে ২০-দলীয় জোট সংবাদ সম্মেলন করে এ হরতালের ঘোষণা দেয়। 
 প্রত্যক্ষদর্শীরা জানান, আজ সকাল নয়টার দিকে নগরের চৌহাট্টা মোড়ে বিএনপির নেতা শাহরিয়ার হোসেন ও নগর বিএনপির সদস্যসচিব বদরুজ্জামান সেলিমের নেতৃত্বে নেতা-কর্মীরা পিকেটিং করেন। এ সময় কোতোয়ালি থানার পুলিশ শাহরিয়ার এবং ছাত্রদলের দুই কর্মী সুমন চক্রবর্তী ও জুবের আহমদকে আটক করে।  সিলেট কোতোয়ালি থানার ভারপ্রাপ্ত কর্মকর্তা (ওসি) আসাদুজ্জামান বলেন, ‘হরতালে তারা গাড়ি ভাঙচুর করতে পারে, এমন তথ্যের ভিত্তিতে শাহরিয়ারসহ তিনজনকে আটক করা হয়েছে। শাহরিয়ারের বিরুদ্ধে মামলাও রয়েছে।’
এদিকে আটক নেতা-কর্মীদের মুক্তির দাবিতে দুপুরে তাৎক্ষণিক সংবাদ সম্মেলন করে ২০-দলীয় জোট। দুপুরে জেলা বার হলে অনুষ্ঠিত সম্মেলনে বিএনপির নেতা শাহরিয়ার হোসেন চৌধুরী ও গত রোববার কারাগারে পাঠানো মহানগর জামায়াতের আমির এহসানুল মাহবুব জুবায়েরসহ নেতা-কর্মীদের মুক্তির দাবিতে হরতাল ঘোষণা করেন নেতারা। অন্যথায় কাল আবারও কঠোর কর্মসূচি ঘোষণার হুমকি দেওয়া হয়।
সংবাদ সম্মেলনে বক্তব্য দেন ২০-দলীয় জোট সিলেট জেলার জ্যেষ্ঠ যুগ্ম আহ্বায়ক ও জেলা বিএনপির জ্যেষ্ঠ যুগ্ম আহ্বায়ক দিলদার হোসেন সেলিম। তিনি বলেন, ‘অবৈধ পন্থায় ক্ষমতার মোহে এখন অন্ধ হয়ে গেছে আওয়ামী বাকশালী সরকার। দেশপ্রেমিক জনতার গণতন্ত্র পুনরুদ্ধার আন্দোলনকে বাধাগ্রস্ত করতে জোটের নেতাদের গ্রেপ্তার ও পুলিশি নির্যাতনের পথ বেছে নিয়েছে। গ্রেপ্তার-নির্যাতন-পুলিশি হামলা-মামলা চালিয়ে জনতার আন্দোলন দমিয়ে রাখার স্বপ্ন কখনো সফল হবে না।’
সংবাদ সম্মেলনে বিএনপির কেন্দ্রীয় নির্বাহী সদস্য ও সিলেট জেলা বিএনপির যুগ্ম আহ্বায়ক আবুল কাহের চৌধুরী শামীম, মহানগর বিএনপির সদস্যসচিব বদরুজ্জামান সেলিম, জেলার যুগ্ম আহ্বায়ক আবদুল গফফার ও আলী আহমদ, মহানগর জামায়াতের ভারপ্রাপ্ত আমির ফখরুল ইসলাম, সেক্রেটারি সোহেল আহমদ, মহানগর খেলাফত মজলিসের সহসভাপতি আবদুল হান্নান তাপাদার, মহানগর জমিয়তের সভাপতি মনসুরুল হাসান রায়পুরী, জাগপা সিলেট জেলার সভাপতি মকসুদ হোসেন, মহানগর লেবার পার্টির সভাপতি মাহবুবুর রহমান খালেদ, জাতীয় পার্টির (বিজেপি-আন্দালিব পার্থ) জেলা আহ্বায়ক মোজাম্মেল হোসেন, এলডিপির জেলা সভাপতি সায়েদুর রহমান চৌধুরীসহ প্রমুখ উপস্থিত ছিলেন।
