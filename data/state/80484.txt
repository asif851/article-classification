
লালমনিরহাটের পাটগ্রাম উপজেলার দহগ্রাম সীমান্তে ভারতীয় সীমান্তরক্ষী বাহিনীর (বিএসএফ) গুলিতে বাংলাদেশি এক গরু ব্যবসায়ী নিহত হয়েছেন। গতকাল সোমবার গভীর রাতে এ ঘটনা ঘটে।
নিহত ব্যক্তির নাম হজরত আলী (৩৫)। বাবার নাম আমির হোসেন। হজরতের বাড়ি দহগ্রাম ইউনিয়নের বঙ্গেরবাড়ি গ্রামে।
দহগ্রাম ইউনিয়ন পরিষদের (ইউপি) চেয়ারম্যান কামাল হোসেনের ভাষ্য, গতকাল গভীর রাতে সেখানকার ঘাটিয়ারতারি সীমান্ত দিয়ে ৮ থেকে ১০ জনের একটি দল ভারতের বাগডোগরায় গরু আনতে যায়। ফেরার পথে হজরত আলী বিএসএফের ককটেল ও শটগানের গুলিতে ঘটনাস্থলেই নিহত হন। তাঁর লাশ ভারত সীমান্তে রয়ে গেছে।
লালমনিরহাট বর্ডার গার্ড বাংলাদেশ (বিজিবি) ১৫ ব্যাটালিয়নের অধিনায়ক লেফটেন্যান্ট কর্নেল বজলুর রহমান হায়াতি ঘটনার সত্যতা নিশ্চিত করেছেন।
