
মিয়ানমার সীমান্ত দিয়ে বাংলাদেশে ইয়াবা আসা ঠেকাতে সবাইকে এগিয়ে আসার আহ্বান জানিয়েছেন কক্সবাজার-৪ (উখিয়া-টেকনাফ) আসনের আওয়ামী লীগের সাংসদ আবদুর রহমান বদি। আজ বুধবার কক্সবাজারের উখিয়া উপজেলা পরিষদের সম্মেলনকক্ষে মাসিক আইনশৃঙ্খলা, চোরাচালান ও সমন্বয় সভায় প্রধান অতিথির বক্তব্যে সাংসদ বদি এ আহ্বান জানান।
মিয়ানমার থেকে ইয়াবা এনে সারা দেশে ছড়িয়ে দেওয়ার সঙ্গে সাংসদ বদি ও তাঁর পরিবারের সদস্যরা সরাসরি জড়িত বলে দীর্ঘদিন থেকে অভিযোগ রয়েছে।
গতকাল মঙ্গলবার ‘প্রথম আলো’য় ‘ইয়াবা ব্যবসায় দুই দেশের ভিআইপিরা’ শিরোনামে একটি অনুসন্ধানী প্রতিবেদন প্রকাশিত হয়। পুলিশ ও বিজিবির গোপন প্রতিবেদন নিয়ে তৈরি করা ওই প্রতিবেদনে ইয়াবা গডফাদার হিসেবে সাংসদ বদি ও তাঁর পাঁচ ভাইকে অভিযুক্ত করা হয়।
ক্ষমতাসীন দলের এই সাংসদ আজ চোরাচালান ও মাসিক সমন্বয় সভায় অভিযোগ করে বলেন, ইয়াবা চোরাচালানকারী গডফাদারদের সঙ্গে কতিপয় গণমাধ্যমের কর্মীদের আঁতাত থাকায় মূল হোতারা ধরাছোঁয়ার বাইরে থেকে যাচ্ছে। তিনি বলেন, ইয়াবা ব্যবসায় তাঁর পরিবারকে জড়িত করে একটি বিশেষ মহল ফায়দা লোটার চেষ্টা করছে। তিনি বলেন, তাঁর পরিবারের কেউ ইয়াবা ব্যবসায় জড়িত নন। তিনিও চান গ্রামগঞ্জ থেকে ইয়াবা নির্মূল হোক। এজন্য প্রশাসনের পাশাপাশি স্থানীয় জনপ্রতিনিধি, সুশীল সমাজের নেতাদের এগিয়ে আসা জরুরি। 
উপজেলা নির্বাহী কর্মকর্তা (ইউএনও) মো. সাইফুল ইসলামের সভাপতিত্বে সভায় সাংসদ বদি আরও বলেন, সীমান্ত দিয়ে কারা আনে, তা আইন প্রয়োগকারী সংস্থার লোকজন জানেন। কিন্তু তাদের ধরা হচ্ছে না। তাদের গ্রেপ্তার করতে অসুবিধা কোথায়? কিন্তু এক শ্রেণীর গণমাধ্যমের কর্মী প্রকৃত ইয়াবা ব্যবসায়ীদের আড়াল করার জন্য তাঁকে ও তাঁর পরিবারের সদস্যদের বিরুদ্ধে ঢালাও মিথ্যা সংবাদ পরিবেশন করে যাচ্ছেন।
তবে কারা ইয়াবা ব্যবসায়ী, কোন কোন পত্রিকা বা গণমাধ্যম তাঁর বিরুদ্ধে মিথ্যা সংবাদ প্রচার করছে, তা উল্লেখ করেননি নানা কারণে সব সময় আলোচনায় থাকা এই সাংসদ।
গত বছরের ২৩ সেপ্টেম্বর টেকনাফ উপজেলা পরিষদের সম্মেলনকক্ষে অনুষ্ঠিত জেলা চোরাচালান, আইনশৃঙ্খলা ও সমন্বয় কমিটির সভায় সাংসদ বদি বলেছিলেন, তাঁর পরিবারের সদস্যরা নয়, সাংবাদিকরাই ইয়াবা পাচারে জড়িত। 
আজকের সভায় আরও উপস্থিত ছিলেন উপজেলা পরিষদের মহিলা ভাইস চেয়ারম্যান শাহিনা আক্তার, সহকারী পুলিশ সুপার (উখিয়া সার্কেল) জসিম উদ্দিন মজুমদার, উখিয়া থানার ওসি জাহিদুল কবির, উপজেলা আওয়ামী লীগের সাধারণ সম্পাদক হামিদুল হক চৌধুরী প্রমুখ।
 
পুলিশ ও বিজিবির গোপন প্রতিবেদন
ইয়াবা ব্যবসায় দুই দেশের ভিআইপিরা
