
চট্টগ্রাম নগরের আসকারিদিঘির পাড়ে বাংলানিউজ ২৪ ডটকমের বিশেষ প্রতিনিধি রমেন দাশগুপ্তের বাসায় চুরি হয়েছে। গতকাল শুক্রবার চোরেরা তালা কেটে ৫০ হাজার টাকা ও স্বর্ণালংকার নিয়ে যায়। এ সময় বাসায় কেউ ছিলেন না। রমেন দাশগুপ্ত জানান, সকাল নয়টায় বাসায় তালা দিয়ে বাবা-মাকে নিয়ে তিনি গ্রামের বাড়ি যান। বাড়ি থেকে রাত সাড়ে আটটায় ফেরার পর তিনি বাসার তালা কাটা দেখতে পান। ভেতরে ঢুকে আলমারি খোলা ও অন্যান্য জিনিসপত্র তছনছ অবস্থায় দেখতে পান। তিনি জানান, বাসা থেকে ৫০ হাজার টাকা ও সাড়ে তিন ভরি স্বর্ণালংকার খোয়া গেছে।
