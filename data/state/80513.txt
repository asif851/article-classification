
ইসলামী বিশ্ববিদ্যালয়ে ২০১৫-১৬ শিক্ষাবর্ষের প্রথম বর্ষ স্নাতক (সম্মান) শ্রেণিতে ভর্তি পরীক্ষার আবেদন গ্রহণ শুরু হবে আগামী ১৩ সেপ্টেম্বর থেকে। বিশ্ববিদ্যালয় কেন্দ্রীয় ভর্তি কমিটির সভায় এ সিদ্ধান্ত হয়। আর ভর্তি পরীক্ষা শুরু হবে আগামী ১৫ নভেম্বর থেকে ১৯ নভেম্বর পর্যন্ত। গতকাল বুধবার বিশ্ববিদ্যালয়ের জনসংযোগ দপ্তরের সংবাদ বিজ্ঞপ্তিতে এ তথ্য জানানো হয়। বিশ্ববিদ্যালয়ের কেন্দ্রীয় ভর্তি কমিটি এবং রেজিস্ট্রার কার্যালয় সূত্রে জানা গেছে, মুঠোফোনে খুদে বার্তার (এসএমএস) মাধ্যমে ১৩ সেপ্টেম্বর থেকে ১৫ অক্টোবর পর্যন্ত ভর্তির আবেদন জমা দেওয়া যাবে। এ বিষয়ে বিশ্ববিদ্যালয়ের ওয়েবসাইটে (www.iu.ac.bd) বিস্তারিত জানা যাবে। 
