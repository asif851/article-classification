
চট্টগ্রাম নগরের কাজীর দেউড়ির কাঁচাবাজারে পান কিনছিলেন রোকেয়া বেগম (৪৫)। হঠাৎ ওপর থেকে পড়া লোহার একটি রড গেঁথে যায় তাঁর বাঁ হাতে। দোকানদার ও বাজার করতে আসা লোকজন দ্রুত তাঁর হাত থেকে বের করে রডটি। তাঁকে ভর্তি করা হয় চট্টগ্রাম মেডিকেল কলেজ হাসপাতালের ক্যাজুয়ালিটি বিভাগে। গতকাল রোববার বিকেল সাড়ে পাঁচটার দিকে এ দুর্ঘটনা ঘটে। বাজারের পাশে ‘কাজীর দেউড়ি কাঁচাবাজার ও অ্যাপার্টমেন্ট কমপ্লেক্স’ নামে ভবন নির্মাণ করছে চট্টগ্রাম উন্নয়ন কর্তৃপক্ষ (সিডিএ)। সেই ভবন থেকে পড়া রডে আহত হয়েছেন রোকেয়া। কাজীর দেউড়ি এলাকার ঝুমুর সিনেমা হলের পেছনে রোকেয়ার বাসা। তিনি গৃহপরিচারিকার কাজ করেন। 
