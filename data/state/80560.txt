
রাজধানীর সড়কে পৃথক সড়ক দুর্ঘটনায় দুটি শিশুর মৃত্যু হয়েছে। সোমবার পুরান ঢাকার চকবাজার ও ডেমরা থানা এলাকায় পিকাপ ভ্যান ও ব্যাটারিচালিত রিকশার ধাক্কায় দুর্ঘটনা দুটি ঘটে।চকবাজারে নিহত শিশুটির নাম রুপা, বয়স আট বছর। আর ডেমরায় প্রাণ গেছে ইব্রাহিমর, যার বয়স চার বছর। ময়নাতদন্তের জন্য মৃতদেহ দুটি ঢাকা মেডিকেল কলেজ মর্গে পাঠিয়েছে পুলিশ।নিহত রুপার মামা আবদুল হান্নান জানান, রুপারদের বাড়ি চকবাজার থানার ছোটকাটরা এলাকায়। সোমবার দুপুরে বাসার সামনের রাস্তায় খেলার সময় একটি পিকাপ ভ্যান রুপাকে ধাক্কা দিয়ে পালিয়ে যায়। পরে তাকে উদ্ধার করে ঢাকা মেডিকেল কলেজ হাসপাতালে নেওয়া হলে বেলা দুইটার দিকে চিকিৎসকেরা মৃত ঘোষণা করেন। রুপার বাবা জাহাঙ্গীর হোসেন দিনমজুরি করে সংসার চালান। এক ভাই এক বোনের মধ্যে রুপা বড়।অন্যদিকে, ডেমরায় নিহত শিশু ইব্রাহিমের বাবা ওমর ফারুক জানান, তাঁরা ডেমরার ডগাইর আবাসিক এলাকায় থাকেন। দুপুরে বাসার পাশে ব্যাটারিচালিত অটোরিকশার ধাক্কায় শিশুটি গুরুতর আহত হয়। পরে তাকে উদ্ধার করে ঢাকা মেডিকেল কলেজ হাসপাতাল ভর্তি করা হয়। চিকিৎসাধীন অবস্থায় বেলা তিনটার দিকে শিশুটির মৃত্যু হয়।
