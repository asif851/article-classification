


৩৮ শতাংশ এজেন্সির বিরুদ্ধে ব্যবস্থা 
১৭৬টি এজেন্সিকে সতর্ক করেছে মন্ত্রণালয়।
মোয়াল্লেম ফি পরিশোধ না করায় ৫৬টি এজেন্সিকে সতর্ক করা হয়েছে।


হজ এজেন্সিগুলোর প্রতারণা ও অনিয়ম নিয়ন্ত্রণে আনতে পারছে না সরকার। বরং এমন এজেন্সির সংখ্যা বাড়ছে। তাদের কাছে অনেকটা জিম্মি হয়ে পড়েছেন হজযাত্রীরা। এই পরিস্থিতিতে আসন্ন হজ মৌসুমেও এজেন্সিগুলোর কারণে হজযাত্রীদের ভোগান্তিতে পড়ার আশঙ্কা করছেন সংশ্লিষ্ট ব্যক্তিরা। গত বছর (২০১৭ সালে) হজে প্রতারণা, অনিয়ম ও অব্যবস্থাপনার জন্য ৪১৬টি এজেন্সির বিরুদ্ধে শাস্তিমূলক ব্যবস্থা নিয়েছে সরকার, যা অনুমোদিত এজেন্সির প্রায় ৩৮ শতাংশ। এর মধ্যে ৮০টি এজেন্সির লাইসেন্স বাতিল ও জামানত বাজেয়াপ্ত করা হয়েছে। এ ছাড়া দেড় শতাধিক এজেন্সিকে বিভিন্ন পরিমাণে মোট প্রায় সাড়ে ১০ কোটি টাকা জরিমানা করা হয়েছে। সতর্ক করা হয়েছে আড়াই শ এজেন্সিকে। গত বছর বেশ কিছু এজেন্সির বিরুদ্ধে টাকা নিয়ে হজে না নিয়ে যাওয়া, খাওয়ার কষ্ট, চুক্তি অনুযায়ী বাসা না দেওয়াসহ নানা অনিয়মের অভিযোগ করেন হজযাত্রীরা। এসব অভিযোগ তদন্তে তিনটি কমিটি করে ধর্ম মন্ত্রণালয়। কমিটি অভিযোগকারীর জবানবন্দি, এজেন্সির প্রতিনিধিদের উপস্থিতিতে শুনানি এবং সৌদি আরবে গঠিত তদন্ত দলের প্রতিবেদন যাচাই-বাছাই করে মন্ত্রণালয়ে প্রতিবেদন দিয়েছে। ধর্ম মন্ত্রণালয় গত মঙ্গল ও গতকাল বুধবার এজেন্সিগুলোকে শাস্তি দিয়ে আদেশ জারি করেছে। এ বিষয়ে ধর্ম মন্ত্রণালয়ের ভারপ্রাপ্ত সচিব মো. আনিছুর রহমান গতকাল প্রথম আলোকে বলেন, ‘এবার শাস্তি পাওয়া এজেন্সিগুলোর মধ্যে অনেক প্রভাবশালী লোকজনের এজেন্সিও রয়েছে। অন্যায়কারী কোনো এজেন্সিকে ছাড় দেওয়া হচ্ছে না। আশা করছি, এ বছর পরিস্থিতির উন্নতি হবে।’ ২০১৬ সালেও হজে অব্যবস্থাপনার জন্য ৮৪টি এজেন্সির বিরুদ্ধে শাস্তিমূলক ব্যবস্থা নিয়েছিল সরকার। এর আগে ২০১৫ সালের হজ মৌসুমে অনিয়মের দায়ে ৬৮ এজেন্সিকে লাইসেন্স বাতিল, স্থগিত, জরিমানার মতো বিভিন্ন সাজা দিয়েছিল সরকার। এসব শাস্তি দিয়ে হজের অব্যবস্থাপনা স্থায়ীভাবে বন্ধ করা যাবে না বলে মনে করেন হজ এজেন্সিজ অব বাংলাদেশের (হাব) সাবেক সভাপতি মোহাম্মদ ইব্রাহিম বাহার। তিনি প্রথম আলোকে বলেন, হজের পরে মন্ত্রণালয় এজেন্সিগুলোকে কিছু টাকা জরিমানা করে। তাতে হজযাত্রীদের কোনো উপকার হয় না। এজেন্সিগুলো জরিমানা দিয়ে কার্যক্রম চালিয়ে যায়, নতুন নামে লাইসেন্স নেয়। হজ কার্যক্রমে শৃঙ্খলা আনতে সংশ্লিষ্ট সব পক্ষকে নিয়ে জাতীয় হজ পরিচালনা কমিটির মাধ্যমে তা পরিচালনা করতে হবে। কমিটির প্রতিবেদনে দেখা যায়, এজেন্সিগুলো নানা ধরনের অনিয়মের সঙ্গে যুক্ত ছিল। যেমন সিরাজগঞ্জ ট্যুরস অ্যান্ড ট্রাভেলস সৌদি আরবের কালো তালিকাভুক্ত হওয়ার পরও এবং ২০১৭ সালে হজ কার্যক্রম পরিচালনার জন্য অনুমতিপ্রাপ্ত না হলেও ৯৯ জন হজযাত্রীকে নিয়ে অ্যাবকো এয়ার সার্ভিসের সঙ্গে সমঝোতা করে প্রতারণা করে। এর পরিপ্রেক্ষিতে সিরাজগঞ্জ ট্যুরসকে ১০ লাখ টাকা জরিমানা এবং দুই এজেন্সির জামানত বাজেয়াপ্ত করাসহ লাইসেন্স বাতিল করা হয়। আবার হজযাত্রীদের থাকা–খাওয়ায় চরম কষ্ট দেওয়া, সরকারের নির্ধারিত মূল্যের কম টাকায় হজযাত্রী নেওয়া, নিজে এক এজেন্সির মালিক হয়ে অন্য এজেন্সির লাইসেন্স ভাড়া নেওয়া, ভিসা পাওয়ার পরও হজযাত্রীদের হজে নিয়ে না যাওয়ার অভিযোগে কাশেম ট্যুরস অ্যান্ড ট্রাভেলস, কর্নওয়ে ট্রাভেলস অ্যান্ড ট্যুরস, মনির ট্যুরস অ্যান্ড ট্রাভেলস, বুশরা ট্যুরস অ্যান্ড ট্রাভেলসের জামানত বাজেয়াপ্তসহ লাইসেন্স বাতিল করা হয়েছে। এ রকম নানা অভিযোগে দেড় শতাধিক এজেন্সিকে প্রায় সাড়ে ১০ কোটি টাকা জরিমানা করেছে মন্ত্রণালয় গঠিত কমিটি। এর মধ্যে সর্বোচ্চ ১ কোটি টাকা জরিমানা করা হয়েছে ইকো এভিয়েশন অ্যান্ড ট্যুরিজমকে। জরিমানার অর্থ ৭ মার্চের মধ্যে সরকারি কোষাগারে জমা দিতে সাজাপ্রাপ্ত হজ এজেন্সিগুলোকে নির্দেশ দেওয়া হয়েছে। এ ছাড়া ১২ থেকে ১৮ ঘণ্টার মধ্যে হারানো হাজি গ্রহণ না করায় ১৭৬টি এজেন্সিকে সতর্ক করেছে মন্ত্রণালয়। এর বাইরে মোয়াল্লেম ফি পরিশোধ না করায় ৫৬টি এজেন্সিকে সতর্ক করা হয়েছে। হাবের মহাসচিব শাহাদাত হোসাইন বলেন, হজ ব্যবস্থাপনায় আরও শৃঙ্খলা আনা প্রয়োজন। বর্তমান ব্যবস্থাপনায় অধিকাংশ ক্ষেত্রে জটিলতা তৈরি হচ্ছে মধ্যস্বত্বভোগীদের কারণে। মধ্যস্বত্বভোগীদের দৌরাত্ম্য বন্ধ করা গেলে অনিয়ম অনেকটা কমবে। এসব ব্যক্তিকে চিহ্নিত করতে হবে এবং কখনো যাতে লাইসেন্স না নিতে পারেন, সেই ব্যবস্থা করতে হবে।
