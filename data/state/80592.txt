
ঢাকা-চট্টগ্রাম রেলপথে ব্রাহ্মণবাড়িয়ায় চট্টগ্রাম থেকে ছেড়ে আসা ঢাকাগামী তূর্ণা এক্সপ্রেস ট্রেনের ইঞ্জিনসহ তিনটি বগি লাইনচ্যুত হয়েছে। আজ সোমবার ভোররাত চারটার দিকে ব্রাহ্মণবাড়িয়া রেলস্টেশনসংলগ্ন মৌড়াইল রেলক্রসিং এলাকায় এ ঘটনা ঘটে।
এ ঘটনায় তাৎক্ষণিকভাবে ঢাকার সঙ্গে চট্টগ্রাম ও সিলেটের রেল যোগাযোগ ব্যাহত হয়। তবে এর পরপরই বিকল্প লাইন দিয়ে ট্রেন চলাচল শুরু হয়েছে।
ব্রাহ্মণবাড়িয়া রেলস্টেশনের মাস্টার (ভারপ্রাপ্ত) মো. শোয়েব ঘটনার সত্যতা নিশ্চিত করে জানান, চট্টগ্রাম থেকে ছেড়ে আসা ঢাকাগামী আন্তনগর তূর্ণা এক্সপ্রেস ট্রেনটি ব্রাহ্মণবাড়িয়া রেলস্টেশনে যাত্রাবিরতি দেয়। পরে ঢাকার উদ্দেশে ভোররাত পৌনে চারটার দিকে ছেড়ে যাওয়ার পরপরই স্টেশনসংলগ্ন মৌড়াইল রেলক্রসিংয়ের সামনে ইঞ্জিন ও ইঞ্জিনের পেছনের তিনটি বগি লাইনচ্যুত হয়। পরে অপর একটি ইঞ্জিন সংযুক্ত করে দুর্ঘটনাকবলিত তিনটি বগি রেখে বাকি বগিগুলো নিয়ে ঢাকার উদ্দেশে রওনা হয় তূর্ণা এক্সপ্রেস ট্রেনটি। তিনি বলেন, ‘আমার সংকেত না পেয়েই চালক স্টেশন ছেড়ে যাওয়ায় এ দুর্ঘটনা ঘটেছে। তবে ট্রেন চলাচলে কোনো সমস্যা হচ্ছে না। সকাল সাড়ে আটটার দিকে আখাউড়া রেলওয়ে জংশন থেকে উদ্ধারকারী ট্রেন ঘটনাস্থলে পৌঁছেছে। দুর্ঘটনাকবলিত ইঞ্জিন ও বগিগুলোর উদ্ধারকাজ চলছে।’
স্টেশনমাস্টার জানান, উদ্ধারকাজ শেষ হতে আরও কিছু সময় লাগবে।
 
