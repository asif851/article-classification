
ভারতের প্রধানমন্ত্রী নরেন্দ্র মোদি প্রধানমন্ত্রী শেখ হাসিনাকে বলেছেন, বাংলাদেশের সঙ্গে স্থল সীমান্ত চুক্তি ও তিস্তা পানি বণ্টন চুক্তির দ্রুত সমাধানে তিনি জোর প্রচেষ্টা চালাচ্ছেন।
আজ বুধবার বিকেলে ১৮তম সার্ক শীর্ষ সম্মেলনের ফাঁকে নেপালের রাজধানী কাঠমান্ডুতে বৈঠককালে শেখ হাসিনাকে এ কথা বলেন নরেন্দ্র মোদি। খবর বাসসের।
বৈঠকের পর পররাষ্ট্রসচিব শহিদুল হক বলেন, প্রধানমন্ত্রী শেখ হাসিনা স্থল সীমান্ত চুক্তি (এলবিএ) ও তিস্তার পানি বণ্টন চুক্তির অগ্রগতি সম্পর্কে জানতে চেয়েছেন। জবাবে ভারতের প্রধানমন্ত্রী বলেন, বাংলাদেশের সঙ্গে ঝুলে থাকা দুটি বিষয়ের সমাধানে তিনি জোর প্রচেষ্টা চালাচ্ছেন। এ বিষয় ভারতে মতৈক্য তৈরি হচ্ছে, উল্লেখ করে এ ইস্যুগুলো সমাধানে আশাবাদ ব্যক্ত করেন ভারতের প্রধানমন্ত্রী।
মোদি বলেন, স্থল সীমান্ত চুক্তির বিষয়ে অচিরেই একটি প্রতিবেদন পেশ করা হবে ও এটি গৃহীত হবে। তিস্তার পানি বণ্টন চুক্তির বিষয়ে তিনি বলেন, এ বিষয়টির সমাধানেও আলোচনা চলছে।
পররাষ্ট্রসচিব শহিদুল হক বলেন, দুই নেতা সন্ত্রাসের বিরুদ্ধে একসঙ্গে কাজ করার ব্যাপারে তাঁদের অঙ্গীকার পুনর্ব্যক্ত করেন।
