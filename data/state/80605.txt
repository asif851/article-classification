
২১ নভেম্বরের মধ্যে ন্যূনতম মজুরি নির্ধারণের সিদ্ধান্ত হবে বলে জানিয়েছেন শ্রমমন্ত্রী রাজি উদ্দিন আহমেদ রাজু। তিনি বলেছেন, শ্রমিক ও মালিকপক্ষ উভয়ের জন্য একটি সুন্দর সিদ্ধান্ত আসবে। মালিকদের কাছ থেকে শুধু নিয়ে যাওয়া নয়, তাঁদেরকেও তো কিছু দিতে হবে।আজ সোমবার সচিবালয়ে এক বিফ্রিংকালে শ্রমমন্ত্রী এসব কথা বলেন। এর আগে বিজিএমইএ ও বিকেএমইএর নেতাদের সঙ্গে বৈঠক করেন শ্রমমন্ত্রী রাজি উদ্দিন আহমেদ।শ্রমমন্ত্রী বলেন, নিম্নতম মজুরি বোর্ডের সিদ্ধান্তে মালিকপক্ষ রাজি হয়নি। নিয়ম অনুযায়ী ১৪ দিনের মধ্যে আপিল করতে হয়। আশা করছি ২১ নভেম্বরের মধ্যেই মজুরি বোর্ডের ঘোষণা আসবে। তিনি বলেন, হরতাল ও শ্রম অসন্তোষের কারণে বিশ্বে শ্রমবাজার হাতছাড়া হয়ে যাচ্ছে। ৪২ লাখ শ্রমিক এই খাতে কাজ করে। তৈরি পোশাক কারখানা বন্ধ হলে শ্রমিকদের অবস্থা শোচনীয় হবে বলেও মন্ত্রী মন্তব্য করেন।এ সময় উপস্থিত ছিলেন বিজিএমইএর সভাপতি আতিকুল ইসলাম, সাবেক সভাপতি আনিসুল হক, এফবিসিসিআইয়ের সাবেক সভাপতি এ কে আজাদ, বিজিএমইএর সাবেক সভাপতি টিপু মুন্সি, আব্দুস সালাম মুর্শেদি, আনোয়ারুল আজিম চৌধুরী পারভেজ, বিকেএমইএর সভাপতি সেলিম ওসমান ও শ্রমসচিব মিকাইল শিপার।
