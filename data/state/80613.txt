
খাগড়াছড়ি সদর উপজেলার পেরাছড়া ইউনিয়নের পল্টনজয়পাড়া সরকারি প্রাথমিক বিদ্যালয়ে শততম বর্ষপূর্তির অনুষ্ঠান ২৪ জানুয়ারি উৎসবমুখর পরিবেশে উদ্যাপিত হয়েছে। এ উপলক্ষে বিদ্যালয়ের প্রাক্তন ছাত্রছাত্রীদের সম্মাননা, আলোচনা সভা ও সাংস্কৃতিক অনুষ্ঠানের আয়োজন করা হয়।অনুষ্ঠানে প্রধান অতিথি ছিলেন খাগড়াছড়ি সংসদীয় আসনের সংসদ সদস্য কুজেন্দ্র লাল ত্রিপুরা। এ ছাড়া উপস্থিত ছিলেন বিদ্যালয়ের প্রাক্তন ছাত্র পার্বত্য চট্টগ্রাম আঞ্চলিক পরিষদের সদস্য রক্তোৎপল ত্রিপুরা, অতিরিক্ত জেলা ম্যাজিস্ট্রেট আনার কলি প্রমুখ।পল্টনজয়পাড়া সরকারি প্রাথমিক বিদ্যালয়টি ১৯১০ সালে স্থাপিত হয়। তবে শততম বর্ষপূর্তি অনুষ্ঠানটি ২০১০ সালে না হয়ে ২০১৫ সালে উদ্যাপিত হলো।খাগড়াছড়ি জেলায় প্রাচীন বিদ্যালয়ের মধ্যে এটি একটি। প্রধান অতিথি কুজেন্দ্র লাল ত্রিপুরা বিদ্যালয়টি খাগড়াছড়ি পার্বত্য জেলায় শিক্ষার আলো বিস্তারে গুরুত্বপূর্ণ ভূমিকা পালন করেছে বলে উল্লেখ করেন। সাংস্কৃতিক অনুষ্ঠানের মধ্য দিয়ে শেষ হয় এই আয়োজন।
