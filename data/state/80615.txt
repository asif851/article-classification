
বাংলা-ইংরেজিতে নাম লেখা যায়, গণিতে লেখা যায় না কেন? শূন্যকে শূন্য দিয়ে গুণ করলে শূন্য হয় কেন? সম্পাদ্য মনে রাখা যায়, উপপাদ্য তত মনে রাখা যায় না কেন? খুদে শিক্ষার্থীদের কৌতূহলভরা এমনই কত-শত প্রশ্ন আর সেগুলোর মজার মজার উত্তর। এ রকম উচ্ছ্বাস আনন্দভরা পরিবেশে মৌলভীবাজারে গতকাল মঙ্গলবার অনুষ্ঠিত হয়েছে ডাচ্-বাংলা ব্যাংক-প্রথম আলো আঞ্চলিক গণিত উৎসব।শীতের সকালে কুয়াশার চাদর সরিয়ে নির্ধারিত সময়ের আগেই উৎসবের স্থান আলী আমজাদ সরকারি বালিকা উচ্চবিদ্যালয় মাঠ ভরে যায় শিক্ষার্থী ও অভিভাবকদের সরব উপস্থিতিতে। সকাল নয়টায় শুরু হয় উৎসব। এতে অংশ নেয় মৌলভীবাজার, হবিগঞ্জ, সুনামগঞ্জ ও সিলেটের প্রায় অর্ধশত স্কুল-কলেজের ৮০০ শিক্ষার্থী।‘গণিত শেখো, স্বপ্ন দেখো’ স্লোগান সামনে রেখে উৎসবের শুরুতে জাতীয় সংগীতের মধ্য দিয়ে জাতীয় পতাকা উত্তোলন করেন মৌলভীবাজারের জেলা প্রশাসক মো. তোফায়েল ইসলাম। বাংলাদেশ গণিত অলিম্পিয়াডের পতাকা তোলেন আলী আমজাদ সরকারি বালিকা উচ্চবিদ্যালয়ের প্রধান শিক্ষক মো. আবদুর রাজ্জাক। আর আন্তর্জাতিক গণিত অলিম্পিয়াডের পতাকা তোলেন ডাচ্-বাংলা ব্যাংক মৌলভীবাজার শাখার ব্যবস্থাপক এ এস এম শামীম চৌধুরী।উদ্বোধনী বক্তব্যে জেলা প্রশাসক বলেন, প্রথম আলোর কারণে গণিত উৎসব ব্যাপক পরিচিতি পেয়েছে। প্রথম আলো শুরু না করলে এই উৎসব এত ব্যাপকভাবে ছড়াত না। ছাত্রছাত্রী থেকে শুরু করে অভিভাবক-শিক্ষকদের মধ্যেও এখন গণিত নিয়ে আগ্রহ। শিক্ষকেরা শিক্ষার্থীদের গণিতে দক্ষ করার চেষ্টা করছেন। খুদে গণিতবিদেরাও এ উৎসবের মাধ্যমে নিজেদের বিকশিত করার সুযোগ পাচ্ছে। গণিতের মতো এ রকম প্রতিযোগিতা শিক্ষার্থীদের সব দুষ্টচক্র থেকে দূরে রাখবে।উৎসব উদ্বোধনের পরপরই শিক্ষার্থীরা গণিত প্রতিযোগিতায় অংশ নিতে সারিবদ্ধভাবে পরীক্ষার কক্ষে প্রবেশ করে। পরীক্ষা শেষে আবার তারা মাঠে সমবেত হয়। শুরু হয় প্রশ্নোত্তর পর্ব। এতে শিক্ষার্থীরা শিক্ষকদের সামনে নানা প্রশ্ন করে তাদের ভাবনার জগৎ মেলে ধরে। তাদের এসব প্রশ্নের উত্তর দেন শাহজালাল বিজ্ঞান ও প্রযুক্তি বিশ্ববিদ্যালয়ের শিক্ষক রাশেদ তালুকদার, গিয়াস উদ্দিন বিশ্বাস, আবদুল হান্নান, মো. আলমগীর কবীর, খায়রুল হাসান, মৌলভীবাজার সরকারি কলেজের সাবেক শিক্ষক সৈয়দ মুজিবুর রহমান, শক্তিপদ পাল প্রমুখ।প্রশ্নোত্তর পর্বে দেওয়া বক্তব্যে অধ্যাপক গিয়াস উদ্দিন বিশ্বাস বলেন, ‘গণিতে চিন্তার শক্তি আছে। চিন্তাশক্তির মাধ্যমে তোমরা অনেক কিছু আবিষ্কার করবে। তোমরা সেই চিন্তা করবে, যা দেশকে সমৃদ্ধ করে।’অধ্যাপক রাশেদ তালুকদার বলেন, ‘গণিত একটা দর্শন। কোথায় যাওয়া যায় না, কোথায় যায় গণিত সেই পথ তৈরি করে দেয়।’আলী আমজাদ বালিকা উচ্চবিদ্যালয়ের প্রধান শিক্ষক মো. আবদুর রাজ্জাক বলেন, ‘প্রতিযোগিতার মাধ্যমে প্রতিভার বিকাশ ঘটে। তোমাদের মধ্য থেকে একদিন বড় বড় গণিতবিদ বেরিয়ে আসবে।’উৎসবে শুভেচ্ছা বক্তব্য দেন মৌলভীবাজার বন্ধুসভার সভাপতি অপূর্ব সোহাগ। বন্ধুসভার শিল্পীরা পরিবেশন করেন গান। শিক্ষার্থীরাও গান গেয়ে শোনায়। সবশেষে ছিল পরীক্ষার ফলাফল ঘোষণা ও পুরস্কার বিতরণ। এতে প্রাথমিক, নিম্ন মাধ্যমিক, মাধ্যমিক ও উচ্চমাধ্যমিক এ চার বিভাগে ৫০ জন শিক্ষার্থী জয়ী হয়।
