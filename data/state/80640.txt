
বঙ্গবন্ধুর স্বদেশ প্রত্যাবর্তন দিবসের সভার নিরাপত্তা ও যাতায়াত ব্যবস্থাপনার অংশ হিসেবে আজ মঙ্গলবার দুপুরের পর থেকে রাজধানীর কয়েকটি প্রধান সড়কে যান চলাচল নিয়ন্ত্রিত থাকবে। কিছু সড়ক একেবারেই বন্ধ করে দেওয়া হবে। গতকাল সোমবার পুলিশের এক সংবাদ বিজ্ঞপ্তিতে এ তথ্য জানানো হয়েছে। আজ বেলা আড়াইটা থেকে সোহরাওয়ার্দী উদ্যানে অনুষ্ঠিতব্য সভায় প্রধানমন্ত্রী শেখ হাসিনা উপস্থিত থাকবেন।পুলিশের ট্রাফিকের দায়িত্বে থাকা দুজন কর্মকর্তা গতকাল প্রথম আলোকে বলেন, সমাবেশ উপলক্ষে ঢাকার বিভিন্ন এলাকা ও এর আশপাশ থেকে বাসে, গাড়িতে ও মিছিল নিয়ে নেতা-কর্মীরা সভাস্থলে আসবেন বলে পুলিশকে জানানো হয়েছে। আর আজ যেহেতু অফিস-আদালত খোলা, তাই সবার সুবিধার্থে পুলিশ সভাস্থলে আসা লোকজনকে কিছু নির্দিষ্ট পথ অনুসরণ করতে বলেছে। এ ছাড়া বেলা একটার পর থেকে কিছু সড়কে সাধারণ যানবাহন চলাচল বন্ধ করে বিকল্প পথ বাতলে দেওয়া হয়েছে। তবে আজ অন্য দিনের তুলনায় আরও বেশি যানজট থাকবে বলে পুলিশ ধারণা করছে।এদিকে ছাত্রলীগের প্রতিষ্ঠাবার্ষিকী উপলক্ষে ৪ জানুয়ারি এবং ‘গণতন্ত্রের বিজয় দিবস’ উপলক্ষে ৫ জানুয়ারি আওয়ামী লীগের জনসভার কারণে নগরীতে প্রচণ্ড যানজটে দুর্ভোগ পোহাতে হয়েছে মানুষকে। পুলিশের মাঠপর্যায়ের কর্মকর্তারা আজও একই রকম যানজটের শঙ্কার কথা জানিয়েছেন।বন্ধ থাকবে যেসব রাস্তাসোহরাওয়ার্দী উদ্যানের সমাবেশ শেষ না হওয়া পর্যন্ত শাহবাগ ক্রসিং হতে মৎস্য ভবন পর্যন্ত এবং টিএসসি থেকে দোয়েল চত্বর পর্যন্ত সড়কটির উভয় পাস বন্ধ থাকবে।সাধারণ যানবাহনের প্রতি নির্দেশনাআজ বেলা একটা থেকে সাধারণ যাত্রীবাহী বাস ও অন্য যানবাহনগুলোকে মৎস্য ভবন, শাহবাগ ও বাংলামোটর এলাকা এড়িয়ে চলতে কিছু বিকল্প পথ বাতলে দিয়েছে পুলিশ। এর মধ্যে বিজয় সরণি (উত্তর ও পশ্চিম দিক থেকে আসা) সিগন্যাল হয়ে ফার্মগেট-শাহবাগ অভিমুখী গাড়িগুলোকে তেজগাঁও লাভ রোড হয়ে মগবাজার ফ্লাইওভারের ওপর দিয়ে যেতে বলা হয়েছে। ফিরতি পথে গুলিস্তান-মতিঝিলের দিক থেকে আসা বিজয় সরণি অভিমুখী গাড়িগুলোকেও একই পথ ধরতে বলা হয়েছে। গাবতলী থেকে আসা গাড়িগুলোকে সায়েন্স ল্যাব-নিউমার্কেট হয়ে গুলিস্তান-মতিঝিল-সদরঘাটে যেতে বলা হয়েছে। ফিরতি পথেও গাড়িগুলোকে একইভাবে বঙ্গবাজার দিয়ে চানখাঁরপুল হয়ে সায়েন্স ল্যাব-মিরপুর রোডে চলতে বলা হয়েছে।সভায় যোগ দিতে আসা গাড়ির পথবিজয় সরণি থেকে সমাবেশে আসা গাড়িগুলোকে লাভ রোড দিয়ে মগবাজার ফ্লাইওভার-পল্টন মোড় দিয়ে জিরো পয়েন্ট হয়ে যেতে বলা হয়েছে। মিরপুর রোড হয়ে আসা গাড়িগুলো সভায় যাবে রাসেল স্কয়ার-সায়েন্স ল্যাব দিয়ে নিউমার্কেট-নীলক্ষেত হয়ে ঢাকা বিশ্ববিদ্যালয়ের ভেতর দিয়ে। রেজিস্ট্রার ভবনের সামনে অথবা ফুলার রোডের এক পাশে গাড়ি পার্ক করা যাবে। মতিঝিল-সায়েদাবাদ-সদরঘাট থেকে আসা গাড়িগুলো হাইকোর্ট ক্রসিং দিয়ে দোয়েল চত্বর হয়ে সভাস্থলে যাবে। জিমনেসিয়াম মাঠ বা পাশের রাস্তায় গাড়ি পার্ক করা যাবে।
