
হজরত শাহজালাল আন্তর্জাতিক বিমানবন্দরের তৃতীয় টার্মিনাল নির্মাণকাজ নিয়ে অসন্তোষ প্রকাশ করেছে বেসামরিক বিমান পরিবহন ও পর্যটন মন্ত্রণালয় সম্পর্কিত সংসদীয় স্থায়ী কমিটি।
জাতীয় সংসদ ভবনে আজ বৃহস্পতিবার অনুষ্ঠিত সংসদীয় কমিটির বৈঠকে এই অসন্তোষ প্রকাশ করা হয়।
বৈঠক শেষে কমিটির সভাপতি মুহাম্মদ ফারুক খান অসন্তোষ প্রকাশের কারণ ব্যাখ্যা করেন। তিনি প্রথম আলোকে বলেন, বিমানবন্দরে প্রাইভেট হেলিকপ্টারের যে হ্যাঙ্গার রয়েছে, সেটা সরিয়ে নতুন করে হ্যাঙ্গার করতে হবে। এ কাজটি এখনো শুরু হয়নি। তৃতীয় টার্মিনাল নির্মাণে বেশ ‍কিছু আইনি জটিলতাও রয়েছে। কমিটি আইনি জটিলতাগুলো দ্রুত সুরাহা করতে বলেছে। তিনি বলেন, বেসামরিক বিমান কর্তৃপক্ষের অনেক কাজ শেষ করতে নির্ধারিত সময়ের চেয়ে বেশি সময় লাগছে। কমিটি তাদের সতর্ক হতে বলেছে। এ ছাড়া আগামী হজ মৌসুমে যাতে হজ ফ্লাইটে কোনো ধরনের সমস্যা না হয়, সে জন্য এখন থেকেই পরিকল্পনা গ্রহণ করতে বলা হয়েছে।
বৈঠক সূত্র জানায়, বৈঠকে বঙ্গবন্ধু শেখ মুজিবুর রহমান আন্তর্জাতিক বিমানবন্দর প্রকল্পের অগ্রগতি নিয়ে আলোচনা হয়। এ বিষয়ে ফারুক খান বলেন, বিমানবন্দরটি নির্মাণের জন্য দুটি জায়গা বিবেচনায় আছে। আগামী ৯ জানুয়ারি এ বিষয়ে সিদ্ধান্ত চূড়ান্ত হতে পারে।
বৈঠকে জানানো হয়, এখন বাংলাদেশ বিমান বহরে ১৩টি উড়োজাহাজ আছে। এর মধ্যে ছয়টি উড়োজাহাজ নিজস্ব। বাকিগুলো ভাড়া করা। আগামী বছরের আগস্ট ও নভেম্বরে দুটি ৭৮৭-৮ উড়োজাহাজ এবং ২০১৯ অক্টোবর-নভেম্বরে আরও দুটি উড়োজাহাজ বিমানবহরে যুক্ত হবে।
ফারুক খানের সভাপতিত্বে অনুষ্ঠিত বৈঠকে বিমানমন্ত্রী রাশেদ খান মেনন ছাড়াও কমিটির সদস্য মো. আলী আশরাফ, কামরুল আশরাফ খান, তানভীর ইমাম, রওশন আরা মান্নান ও সাবিহা নাহার বেগম উপস্থিত ছিলেন।
