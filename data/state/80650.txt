
টাঙ্গাইলের সখীপুরে বন বিভাগের তিন কর্মকর্তা প্রত্যাহারের দাবিতে সখীপুর-ঢাকা সড়ক অবরোধ করে প্রতিমাবংকী মৌজার লোকজন। আজ শনিবার সকাল সাড়ে ১০টা থেকে সখীপুর-ঢাকা সড়কের প্রতিমাবংকী চৌরাস্তা এলাকায় পাকা সড়কে টায়ার জ্বালিয়ে অবরোধ করে এলাকাবাসী।
অবরোধের কারণে দুই পাশে শতাধিক যানবাহন আটকা পড়ে। এতে দুর্ভোগে পড়েন যাত্রীরা। পরে অবরোধের খবর পেয়ে বেলা ১১টায় সখীপুর উপজেলা নির্বাহী কর্মকর্তা (ইউএনও) মৌসুমী সরকার রাখী ঘটনাস্থলে যান। তিনি দাবি মেনে নেওয়ার আশ্বাস দিলে এলাকাবাসী অবরোধ তুলে নেয়।
সংশ্লিষ্ট সূত্রে জানা যায়, প্রতিমাবংকী পশ্চিমপাড়া এলাকায় আজ ভোরে টাঙ্গাইল বন বিভাগের সহকারী বন সংরক্ষক (এসিএফ) সাজ্জাদুর রহমানের নেতৃত্বে ৫০ জনের একটি দল ওই গ্রামের লুৎফর রহমান, আনোয়ার হোসেন ও দেলোয়ার হোসেনের তিনটি পোলট্রি খামার উচ্ছেদ করে। এ ঘটনার প্রতিবাদে ওই গ্রামের লোকজন একত্র হয়ে সকাল সাড়ে ১০টার দিকে সখীপুর-ঢাকা সড়ক অবরোধ করে। অবরোধকারীরা এসিএফ সাজ্জাদুর রহমান, বহেড়াতৈল রেঞ্জ কর্মকর্তা আতাউল মজিদ ও ডিবি গজারিয়া বিট কর্মকর্তা কামাল হোসেনের প্রত্যাহার দাবি করেন।
পোলট্রি খামারি লুৎফর রহমান দাবি করেন, ওই জমিতে বংশপরম্পরায় তাঁরা শত বছর ভোগ দখল করে আসছেন। এ ছাড়া বিনা নোটিশে ভেঙে দেওয়ায় ওই তিন খামারি কয়েক লাখ টাকার ক্ষতিতে পড়েছেন।
এ প্রসঙ্গে টাঙ্গাইল বন বিভাগের বিভাগীয় বন কর্মকর্তা (ডিএফও) মাসুদ রানা প্রথম আলোকে বলেন, আজকের বন বিভাগের অভিযানটি সঠিক নিয়মেই করা হয়েছে। কর্মকর্তাদের প্রত্যাহার দাবি ও সড়ক অবরোধ এটা অযৌক্তিক। বনের জমি অবৈধভাবে জবরদখল করা যেমন অপরাধ, তেমনি সড়ক অবরোধ করা আরেকটি অপরাধ।
এ ব্যাপারে সখীপুরের ইউএনও মৌসুমী সরকার রাখী প্রথম আলোকে বলেন, অবরোধের খবর পেয়ে আমি প্রতিমাবংকীর ঘটনাস্থলে যাই। অবরোধ তুলে নিতে বললে এলাকাবাসী অবরোধ তুলে নেয়। বিষয়টি নিয়ে দুই পক্ষের সঙ্গে বসে মীমাংসা করা হবে।
