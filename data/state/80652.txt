
বাংলাদেশের অন্যতম বড় রাজনৈতিক দল বিএনপি ‘মাইলফলক’ প্রস্তাব নিয়ে নির্বাচন কমিশনের (ইসি) সংলাপে যাবে। দলটির মহাসচিব মির্জা ফখরুল ইসলাম আলমগীর আজ শুক্রবার দলের স্থায়ী কমিটির সদস্য তরিকুল ইসলামের বাসায় যাওয়ার আগে সাংবাদিকদের সঙ্গে আলাপকালে এ কথা বলেন।
মহাসচিব বলেন, তাদের প্রস্তাব হবে সামগ্রিক (ভেরি কমপ্রিহেনসিভ)। একটি বড় প্রতিনিধিদল কমিশনে লিখিত আকারে তা উপস্থাপন করবে।
প্রস্তাবে কী থাকবে, সে সম্পর্কে একটি ধারণাও দিয়েছেন দলটির এই নেতা। তিনি বলেন, প্রস্তাবে সংসদ বিলুপ্ত করে নির্বাচন করার কথা থাকবে। এ ছাড়া নির্বাচনের তফসিল ঘোষণার পর প্রশাসনের করণীয়, নির্বাচনী আইন সংস্কার, ভোট দেওয়ার কিছু নিয়ম পরিবর্তন, পর্যবেক্ষকদের জন্য নীতিমালা সংশোধনসহ বিভিন্ন প্রস্তাব থাকবে।
মির্জা ফখরুল বলেন, বর্তমান সরকার ক্ষমতায় থাকলে নির্বাচন সুষ্ঠু হওয়ার সম্ভাবনা নেই। তবে নির্বাচন কমিশন নিরপেক্ষ ও স্বাধীনভাবে দায়িত্ব পালন করলে ‘কিছুটা হলেও সুষ্ঠু নির্বাচন’ সম্ভব। সুষ্ঠু নির্বাচনের জন্য সরকার প্রধানের ক্ষেত্রে একটা পরিবর্তন আসা দরকার।
১৫ অক্টোবর বিএনপির সঙ্গে নির্বাচন কমিশনের সংলাপ অনুষ্ঠানের দিন ধার্য করা আছে।
মির্জা ফখরুল বলেন, নির্বাচনকালীন সহায়ক সরকারের রূপরেখা তারা নির্বাচন কমিশনকে দেবেন না। তবে এ ব্যাপারে একটা ধারণা দেবেন। সহায়ক সরকার ছাড়া সুষ্ঠু নির্বাচন যে সম্ভব না সেটা কমিশনকে বলা হবে।
পরে তরিকুল ইসলাম সাংবাদিকদের বলেন, মানুষ একটা নিরপেক্ষ নির্বাচন দেখতে চায়। সব দলই তা চায়। সিপিবি বলেছে, নির্বাচনের আগে সংসদ ভেঙে দিতে হবে, একই কথা অন্যান্য দলও বলছে। এখন বিষয়টা নির্ভর করছে সরকার এটা কীভাবে নেবে তার ওপর। একটি অবাধ, সুষ্ঠু, নিরপেক্ষ ও শান্তিপূর্ণ নির্বাচন লক্ষ্যে বিএনপি কাজ করে যাচ্ছে।
