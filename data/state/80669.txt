

গাজীপুরে বয়লার বিস্ফোরণের ঘটনায় নিহত প্রত্যেকের পরিবারকে আট লাখ টাকা করে অনুদান দেওয়া হবে। কারখানা কর্তৃপক্ষ তিন লাখ টাকা এবং শ্রম ও কর্মসংস্থান মন্ত্রণালয় থেকে পাঁচ লাখ টাকা করে দেওয়া হবে।
শ্রম ও কর্মসংস্থান মন্ত্রণালয়ের প্রতিমন্ত্রী মো. মুজিবুল হক আজ মঙ্গলবার বিকেলে ঘটনাস্থল পরিদর্শন শেষে সাংবাদিকদের এ তথ্য জানান। তিনি বলেন, শ্রম ও কর্মসংস্থান মন্ত্রণালয় থেকে ইনস্যুরেন্স বাবদ দুই লাখ টাকা এবং অনুদান বাবদ তিন লাখ টাকা—মোট পাঁচ লাখ টাকা প্রত্যেক নিহত ব্যক্তির পরিবারকে দেওয়া হবে।
কারখানার চেয়ারম্যান মহিউদ্দিন ফারুকী সাংবাদিকদের জানান, কারখানার পক্ষ থেকে প্রত্যেক নিহত ব্যক্তির পরিবারকে তিন লাখ টাকা দেওয়া হবে। এ ছাড়া নিহত ব্যক্তিদের পরিবারের কর্মক্ষম ব্যক্তিদের কর্মসংস্থানের ব্যবস্থা করা হবে।
শ্রম ও কর্মসংস্থান প্রতিমন্ত্রী আরও বলেন, গাজীপুর জেলা প্রশাসকের পক্ষ থেকে একটি তদন্ত কমিটি গঠন করা হয়েছে। তদন্ত শেষে দোষী ব্যক্তিদের বিরুদ্ধে আইনগত ব্যবস্থা নেওয়া হবে।
এর আগে গতকাল সোমবার সন্ধ্যায় সিটি করপোরেশনের কাশিমপুর নয়াপাড়া এলাকায় মাল্টি ফ্যাবস লিমিটেড কারখানায় বয়লার বিস্ফোরণের ঘটনায় ১০ জন নিহত হন। এ ঘটনায় আহত হয়েছেন কমপক্ষে ৫০ জন।আরও পড়ুন:গাজীপুরে বয়লার বিস্ফোরণ, আরও ১ লাশ উদ্ধারনিহত ৬ জনের পরিচয় শনাক্ত, অপেক্ষা স্বজনদেরগাজীপুরে বয়লার বিস্ফোরণে নিহত ৯
