
গত ছয় দিনেও প্রিয়মুখের খোঁজ পায়নি শিশুটি। বগুড়ার শহীদ জিয়াউর রহমান মেডিকেল কলেজ হাসপাতালে ভাঙা পা নিয়ে যন্ত্রণায় কাতরাচ্ছে মাতৃহারা শিশুটি। তবে অনেকেই তার দায়িত্ব নিতে আগ্রহ প্রকাশ করেছেন। ঢাকায় নিয়ে উন্নত চিকিৎসাও করাতে চান কেউ কেউ।পরিচয়হীন শিশুটিকে নিয়ে গত বুধবার প্রথম আলোয় ‘প্রিয়মুখ খুঁজছে শিশুটি’ শিরোনামে মর্মস্পর্শী একটি প্রতিবেদন প্রকাশের পর পাঠকের মনে তা ব্যাপক নাড়া দেয়।৫ জুলাই দুপুরে ঢাকা-রংপুর মহাসড়কের গোবিন্দগঞ্জ উপজেলার কাঁটাখালী সেতুসংলগ্ন হাওয়াখানা নামক স্থানে একটি দ্রুতগামী ট্রাক নিয়ন্ত্রণ হারিয়ে ফুটপাতে উঠে যায়। তখন অজ্ঞাতপরিচয় এক নারী ও তাঁর কোলে থাকা কন্যাশিশু গুরুতর আহত হয়। পরে ওই নারী মারা যান। আর তাঁর কন্যাশিশুকে ভর্তি করা হয় হাসপাতালে।শহীদ জিয়াউর রহমান মেডিকেল কলেজ হাসপাতালের অর্থোপেডিক বিভাগের শিশু ওয়ার্ডে চিকিৎসাধীন রয়েছে শিশুটি। পশ্চিমাঞ্চল হাইওয়ের বগুড়ার পুলিশ সুপার ঈসরাইল হাওলাদার জানান, এখন পর্যন্ত শিশুটির কোনো স্বজনের খোঁজ মেলেনি।প্রথম আলোর প্রতিবেদন দেখে অনেকেই এই প্রতিনিধির কাছে ফোন করে বলেছেন, স্বজনদের খোঁজ পাওয়া না গেলে তাঁরা শিশুটির দায়িত্ব নিতে চান। এঁদের মধ্যে জাহাঙ্গীরনগর বিশ্ববিদ্যালয় ও জগন্নাথ বিশ্ববিদ্যালয়ের দুজন শিক্ষকও রয়েছেন। একই প্রস্তাব দেন মুঠোফোন কোম্পানি গ্রামীণফোনের ঊর্ধ্বতন এক নারী কর্মকর্তা, রাজউকের এক কর্মকর্তা, সিলেটের একজন রিয়েল স্টেট ব্যবসায়ী, ঢাকা ও কিশোরগঞ্জের দুই ব্যবসায়ীও।
