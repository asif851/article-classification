
রাজধানী ঢাকাসহ ১৪ জেলায় গতকাল বৃহস্পতিবার বজ্রপাতে ৩৫ জনের মৃত্যু হয়েছে। মারা যাওয়া ব্যক্তিদের মধ্যে নারী ও শিশুও রয়েছে। এর মধ্যে রাজশাহী, সিরাজগঞ্জ ও পাবনায় পাঁচজন করে মারা যান।বাংলাদেশ আবহাওয়া অধিদপ্তরের আবহাওয়াবিদ হাফিজুর রহমান গতকাল প্রথমআলোকে বলেন, ‘আমাদের দেশে মার্চ থেকে মে মাস পর্যন্ত কালবৈশাখী হয়। এ সময় বজ্রপাতের ঘটনাও ঘটে।’ তিনি বলেন, দেশের উত্তরাঞ্চল ও সিলেট অঞ্চলে বজ্রপাতের ঘটনা বেশি ঘটে। মানুষের আবহাওয়া-সচেতনতা ছাড়া বজ্রপাতে মৃত্যু কমানোর উপায় নেই বলে মনে করেন এই আবহাওয়াবিদ।প্রথমআলোর নিজস্ব প্রতিবেদক ও প্রতিনিধিদের পাঠানো খবর:
ঢাকা: রাজধানীর যাত্রাবাড়ীতে বজ্রপাতে শাহেদ সোহাগ (২৪) ও নোমান হাসান (২২) নামের দুই তরুণ মারা যান। পুলিশ ও প্রত্যক্ষদর্শী সূত্র জানায়, বিকেলে বৃষ্টির সময় যাত্রাবাড়ীর কাঠেরপুল এলাকার বালুর মাঠে ফুটবল খেলছিলেন কয়েকজন তরুণ। হঠাৎ বজ্রপাতে তাঁদের মধ্যে ৮-১০ জন আহত হন। গুরুতর অবস্থায় তিনজনকে ঢাকা মেডিকেল কলেজ হাসপাতালে আনা হলে কর্তব্যরত চিকিৎসক শাহেদ ও নোমানকে মৃত ঘোষণা করেন। গুরুতর আহত অন্যজনের তাঁর নাম রাইয়ান (১৯)। নিহত শাহেদ আহ্‌ছানউল্লাহ বিজ্ঞান ও প্রযুক্তি বিশ্ববিদ্যালয়ে এবং নোমান তেজগাঁও পলিটেকনিক ইনস্টিটিউটে পড়তেন। তাঁদের একজনের বাড়ি যাত্রাবাড়ীর দক্ষিণ কাজলায়, অন্যজনের বাড়ি সাইনবোর্ড এলাকায়।
রাজশাহী: বজ্রপাতে মারা গেছেন মোহনপুর উপজেলার আতা নারায়ণপুর গ্রামের আবদুর রাজ্জাক (২৮), হাত্ততৈড় আবদুল আজিজ (৫০) ও ডাঙ্গাপাড়া গ্রামের সৈত চন্দ্র (৩০)। উপজেলা নির্বাহী কর্মকর্তা (ইউএনও) আলমগীর কবির বলেন, বজ্রপাতে আরও চারজন আহত হয়েছেন। এদিকে গোদাগাড়ী উপজেলার গুসিরা গ্রামে বজ্রপাতে গৃহবধূ লাইলী বেগম (৪০) ও দুর্গাপুর উপজেলার পালসাখামারুপাড়া গ্রামের মর্জিনা বেগম (৪০) মারা গেছেন। বাগমারা উপজেলার ধামিনপুর গ্রামে বজ্রপাতে রহিমা বেগম নামের আরেক নারী আহত হয়েছেন।
সিরাজগঞ্জ: রায়গঞ্জে বজ্রপাতে শিশুসহ তিনজন নিহত হন। তাঁরা হলেন উপজেলার বৈকণ্ঠপুর গ্রামের আবদুল মোতালেব (২২), চকপুর গ্রামের নুর নবীর মেয়ে নূপুর খাতুন (৮) ও বড় পাংগাশি গ্রামের আনোয়ার হোসেন (৪৬)। এদিকে উল্লাপাড়া উপজেলায় বজ্রপাতে বেতুয়া গ্রামের খোকন (৫০) ও বাঙালা গ্রামের আবদুল লতিফ (৩৫) মারা যান।
পাবনা: সুজানগর ও চাটমোহর উপজেলায় বজ্রপাতে পাঁচজনের মৃত্যু হয়েছে। আহত হয়েছেন আরও চারজন। মারা যাওয়া ব্যক্তিরা হলেন সুজানগরের রানীনগর গ্রামের মইন উদ্দিন (৭০), তাঁর নাতনি শিখা খতুন (১২), একই উপজেলার আহম্মদপুর গ্রামের শহিদ হোসেন (৫০), চাটমোহরের মল্লিক বাইন গ্রামের ফজলুর রহমান (৪০) ও ছকির উদ্দিন (৭০)।
টাঙ্গাইল: জেলার দেলদুয়ারে বজ্রপাতে এক শ্রমিক নিহত হন। তাঁর নাম মতিয়ার রহমান (২৭)। তাঁর বাড়ি সিরাজগঞ্জের শাহজাদপুরে। স্থানীয় সূত্র জানায়, উপজেলার দক্ষিণপাড়ায় একজনের বাড়িতে কিছুদিন আগে ধান কাটার কাজ নেন তিন শ্রমিক। গতকাল সন্ধ্যায় বৃষ্টির একপর্যায়ে বজ্রপাত হলে মতিয়ার নিহত হন। অন্য দুই শ্রমিক আহত হন।
কিশোরগঞ্জ: জেলার হোসেনপুরে বজ্রপাতে শরিফুল ইসলাম ওরফে শুভ (১৮) নামের এক তরুণের মৃত্যু হয়। তিনি উপজেলার আড়াইবাড়িয়া গ্রামের রহমত আলীর ছেলে ও হোসেনপুর ডিগ্রি কলেজের প্রথম বর্ষের ছাত্র।
এদিকে বাজিতপুর উপজেলার বাহেরনগর গ্রামে বজ্রপাতে স্বপন মিয়া (২০) ও কৈকুড়ি গ্রামে রিজিয়া বেগম মারা যান। এ ছাড়া তাড়াইলের ইশ্ববস্বর গ্রামের মমতা বেগম (৪০) মারা যান।
নরসিংদী: জেলার রায়পুরার ফকিরের চর গ্রামে বজ্রপাতে জোসনা বেগম (৩৮) নামে এক গৃহবধূর মৃত্যু হয়। জোসনা গ্রামের মোছলেম উদ্দিনের স্ত্রী। এ সময় এলাকার তায়েব আলী (১৭) ও মেহের বেগম (৪০) নামের দুজন আহত হন। আহত তায়েব ও মেহেরকে উপজেলা স্বাস্থ্য কমপ্লেক্সে ভর্তি করা হয়েছে।
গাজীপুর: জেলার কাপাসিয়ায় বজ্রপাতে দুজনের মৃত্যু হয়। তাঁরা হলেন কুড়িগ্রামের নাগেশ্বরী উপজেলার সাতান্না গ্রামের মো. সাত্তার আলী (২৬) ও কাপাসিয়ার খিরাটি গ্রামের কাজল মিয়ার স্ত্রী রুবিনা (৪০)।
বাঞ্ছারামপুর (ব্রাহ্মণবাড়িয়া): জেলার বাঞ্ছারামপুরে পৃথক বজ্রপাতের ঘটনায় কৃষকসহ তিনজনের মৃত্যু হয়েছে। তাঁরা হলেন উপজেলার চরশিবপুর গ্রামের কৃষক সফিকুল ইসলাম (২৮), ইছাপুর গ্রামের কৃষক সামছুল ইসলাম (৪০) ও কানাইনগর গ্রামের কবির হোসেন (২৫)।
কেন্দুয়া (নেত্রকোনা): জেলার কেন্দুয়ায় বজ্রপাতে রইছ উদ্দিন (৫০) নামের এক কৃষক মারা যান। স্থানীয় আশুজিয়া ইউপির নবনির্বাচিত চেয়ারম্যান মোহাম্মদ রফিকুল ইসলাম বলেন, উপজেলার ভগবতী গ্রামের বাসিন্দা রইছ উদ্দিন বিকেলে বাড়ির পাশে হাওরের জমিতে কাজ করার সময় বজ্রপাতে গুরুতর আহত হন। নেত্রকোনা আধুনিক সদর হাসপাতালে নেওয়ার পর কর্তব্যরত চিকিৎসক তাঁকে মৃত ঘোষণা করেন।
পিরোজপুর: জেলার মঠবাড়িয়া উপজেলার বড়হারজী গ্রামে বজ্রপাতে মো. ইউনুস সিকদার (৫০) নামের এক কৃষকের মৃত্যু হয়। দগ্ধ হন তাঁর ভাইয়ের স্ত্রী আয়শা বেগম (৪০)।
নাটোর: জেলার লালপুর উপজেলায় বজ্রপাতে এক নারীসহ দুজন মারা যান। পুলিশ জানায়, সন্ধ্যার আগ মুহূর্তে আম কুড়াতে গিয়ে রঘুনাথপুর গ্রামের মোবারক হোসেন (২৪) ও উত্তর লালপুর গ্রামের সাহারা বানু মারা যান। কাজিপাড়া গ্রামের সাজেদুর রহমান ও মহরকয়া গ্রামের পাপিয়া খাতুন আহত হন।
নীলফামারী: জেলার কিশোরগঞ্জ উপজেলার ফুলেরহাট গ্রামে বজ্রপাতে লালবিবি (৪০) নামের এক গৃহবধূর মৃত্যু হয়। তিনি ওই গ্রামের কৃষক আলম হোসেনের স্ত্রী।
শেরপুর (বগুড়া): বগুড়ার শেরপুরে বজ্রপাতে দুজন মারা যান। তাঁরা হলেন উপজেলার বেতগাড়ী গ্রামের কৃষক আনোয়ার হোসেন (৪০) ও বেটখৈর গ্রামের আবদুস সোবাহানের স্ত্রী ছখিনা খাতুন (৫৫)। এ ছাড়া আহত তিনজনকে জেলার বগুড়ার শহীদ জিয়াউর রহমান মেডিকেল কলেজ হাসপাতালে পাঠানো হয়।
