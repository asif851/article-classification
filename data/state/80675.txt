
শাহজালাল বিজ্ঞান ও প্রযুক্তি বিশ্ববিদ্যালয়ের (শাবিপ্রবি) ছাত্রদের তিনটি আবাসিক হলে অভিযান চালিয়ে বেশ কিছু দেশীয় অস্ত্র উদ্ধার করেছে পুলিশ। রোববার দিবাগত রাতে বিশ্ববিদ্যালয় প্রশাসনের সহযোগিতায় এ অভিযান চালায় পুলিশ।
বিশ্ববিদ্যালয়ের হল প্রশাসন ও পুলিশ সূত্রে জানা গেছে, বিশ্ববিদ্যালয় প্রশাসনের আহ্বানে ছাত্রদের তিনটি আবাসিক হলে রোববার রাতে অভিযান চালায় পুলিশ। অভিযানে শাহপরান হল থেকে ১৪টি রামদা ও ৪৩টি লোহার পাইপ উদ্ধার করা হয়েছে। এ ছাড়াও সৈয়দ মুজতবা আলী ও বঙ্গবন্ধু হল থেকে লোহার পাইপ উদ্ধার করেছে পুলিশ।  শাহপরান হলের প্রাধ্যক্ষ মোহাম্মদ শাহেদুল হোসেন বলেন, কিছু তথ্য-উপাত্তের ভিত্তিতে হলে অভিযান চালানো হয়েছে। এটি একটি চলমান প্রক্রিয়া।  বঙ্গবন্ধু হলের প্রাধ্যক্ষ এস এম হাসান জাকিরুল ইসলাম বলেন, নির্দিষ্ট অভিযোগের ভিত্তিতে এখন থেকে প্রত্যেকটি হলে ব্লক-রেইড চলবে।  সোমবার সন্ধ্যায় মুঠোফোনে যোগাযোগ করা হলে সিলেট মহানগর পুলিশের জালালাবাদ থানার ভারপ্রাপ্ত কর্মকর্তা (ওসি) আখতার হোসেন প্রথম আলোকে বলেন, বিশ্ববিদ্যালয় প্রশাসনের লিখিত অনুরোধে সিলেট মহানগর পুলিশের উপকমিশনার (উত্তর) ফয়সল মাহমুদের নেতৃত্বে শতাধিক পুলিশ অভিযানে অংশ নেয়। হল থেকে রামদা, ছোড়াসহ দেশীয় অস্ত্র উদ্ধার করা হয়েছে।
