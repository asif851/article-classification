
ঢাকা আইনজীবী সমিতির (বার) ২০১৭-১৮ কার্যনির্বাহী পরিষদের নির্বাচনে দ্বিতীয় দিনের ভোট গ্রহণ শেষ হয়েছে। বুধ ও বৃহস্পতিবার দুই দিন সকাল ৯টা থেকে বিকেল ৫টা পর্যন্ত ভোট গ্রহণ চলে। গত দুই দিনে ৮ হাজার ৯১০ জন আইনজীবী ভোট দিয়েছেন।
ঢাকা আইনজীবী সিমিতির প্রধান নির্বাচন কমিশনার খন্দকার আবদুল মান্নান প্রথম আলোকে বলেন, এ নির্বাচনে ১৬ হাজার ১৯৭ জন ভোটার রয়েছেন। গতকাল প্রথম দিনে ৩ হাজার ৫১৮ জন আইনজীবী ভোট দিয়েছেন। দ্বিতীয় দিনে ৫ হাজার ৩৯২ জন ভোট দিয়েছেন। দুই দিনের নির্বাচনে কোনো অপ্রীতিকর ঘটনা ঘটেনি। সুষ্ঠু ও সুন্দরভাবে নির্বাচন অনুষ্ঠিত হয়েছে। আজ শুক্রবার সকাল ৯টা থেকে ভোট গণনা শুরু হবে।
সাদা প্যানেলের সভাপতি প্রার্থী আবদুর রহমান হাওলাদার প্রথম আলোকে বলেন, নির্বাচনে জয়লাভ করলে সমিতি ও আইনজীবীদের কল্যাণে কাজ করবেন তিনি। সুষ্ঠু ও সুন্দর নির্বাচন অনুষ্ঠান উপহার দেওয়ার জন্য আইনজীবী ও নির্বাচন কমিশনারদের প্রতি কৃতজ্ঞতা প্রকাশ করেন।
নীল দলের সভাপতি প্রার্থী মো. খোরশেদ আলম জয়লাভের ক্ষেত্রে শতভাগ আশা প্রকাশ করে বলেন, নির্বাচন সুষ্ঠু ও সুন্দর হয়েছে।
নির্বাচন কার্যালয় সূত্রে জানা যায়, আওয়ামী আইনজীবী সম্মিলিত সমন্বয় পরিষদ সাদা প্যানেল এবং বিএনপি-সমর্থিত জাতীয়তাবাদী আইনজীবী ঐক্য পরিষদ সাদা প্যানেলে প্রার্থী দিয়েছেন। কমিশন ঘোষিত তফসিল অনুযায়ী, ২০১৭-১৮ বর্ষে কার্যকরী পরিষদের জন্য ২৭টি পদে নির্বাচন অনুষ্ঠিত হচ্ছে। সভাপতি, সাধারণ সম্পাদকসহ ১২টি সম্পাদকীয় পদ ও ১৫টি কার্যনির্বাহী সদস্য পদ রয়েছে। সাদা প্যানেল থেকে সভাপতি পদে আব্দুর রহমান হাওলাদার ও সাধারণ সম্পাদক পদে মো. আয়ুবুর রহমান প্রতিদ্বন্দ্বিতা করছেন। অন্যদিকে নীল প্যানেলের সভাপতি পদে প্রতিদ্বন্দ্বিতা করছেন মো. খোরশেদ আলম এবং সাধারণ সম্পাদক পদে প্রতিদ্বন্দ্বিতা করছেন আজিজুল ইসলাম খান।
