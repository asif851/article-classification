
আবারও বাংলাদেশ বিমানের ভেতর থেকে সোনা উদ্ধারের ঘটনা ঘটেছে। আজ বুধবার দুপুরে ঢাকার হজরত শাহজালাল আন্তর্জাতিক বিমানবন্দরে বিমানের যাত্রীদের মালামাল রাখার স্থান (কার্গোহোল) থেকে ১৪ কেজি সোনা উদ্ধার করা হয়। শুল্ক বিভাগ ও শুল্ক গোয়েন্দা অধিদপ্তরের যৌথ অভিযানে এসব সোনা পাওয়া গেছে।
দুপুর ১২টার দিকে বাংলাদেশ বিমানের বোয়িং-৭৭৭ বিমানটি বিমানবন্দরে অবতরণ করে। এর পরপরই গোপন সংবাদের ভিত্তিতে বিমানটিতে তল্লাশি চালিয়ে ১২০টি সোনার বার উদ্ধার করা হয়।
শুল্ক বিভাগ ও শুল্ক গোয়েন্দা অধিদপ্তরের দাবি, উদ্ধার করা সোনার আনুমানিক বাজারমূল্য সাত কোটি টাকা।
ঢাকা কাস্টমস হাউসের যুগ্ম কমিশনার কাজী মুহাম্মদ জিয়া উদ্দিন প্রথম আলোকে জানান, দুবাই থেকে আসা বাংলাদেশ বিমানের উড়োজাহাজের কার্গোহোলে তল্লাশি চালিয়ে সোনাগুলো উদ্ধার করা হয়। কালো কাপড়ে সেলাই করে সোনার বারগুলো লুকিয়ে রাখা হয়েছিল।
এর আগে ২০১৩ সালের জুলাইয়ে ১২৪ কেজি সোনার সবচেয়ে বড় চালানটি বাংলাদেশ বিমানেই এসেছিল।
আর চলতি বছর সোনার প্রথম চালানটি আটক করা হয় ৫ জানুয়ারি। ওই দিন নয় কেজি সোনা আটক করা হয়। এরপর ১০ জানুয়ারি ১ কেজি ২০০ গ্রাম, ১১ জানুয়ারি ৯ কেজি ও ১২ জানুয়ারি ১ কেজি ২২৮ গ্রাম সোনা আটক করে শুল্ক বিভাগ ও শুল্ক গোয়েন্দা অধিদপ্তর।
