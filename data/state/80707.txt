
গাইবান্ধার গোবিন্দগঞ্জ উপজেলার ১৭টি ইউনিয়নের মধ্যে নয়টি ইউনিয়ন পরিষদে (ইউপি) ২৮ মে নির্বাচন অনুষ্ঠিত হবে। এর মধ্যে নাকাই ইউপির ৩ নম্বর ওয়ার্ডে (কুঞ্জনাকাই গ্রাম) সাধারণ সদস্যপদে টিউবওয়েল প্রতীক নিয়ে প্রতিদ্বন্দ্বিতা করছেন সিদ্দিকুর রহমান। একই ওয়ার্ডে একই পদে ঘুড়ি প্রতীক নিয়ে প্রতিদ্বন্দ্বিতায় নেমেছেন তাঁর স্ত্রী ইসমেতারা বেগম।একই পদে স্বামী-স্ত্রী প্রার্থী হওয়ায় ভোটারদের মাঝে চাঞ্চল্যের সৃষ্টি হয়েছে। স্বামী-স্ত্রী দুজনই ভোট প্রার্থনা করছেন। ৩ নম্বর ওয়ার্ডের ভোটার মিজানুর রহমান বলেন, ‘একদিন সিদ্দিকুর ভোট চাইতে আসছেন। পরদিন তাঁর স্ত্রী ভোট চাইতে আসেন। কাকে ভোট দেব তা নিয়ে বিপাকে পড়েছি।’একই ওয়ার্ডের ভোটার সাখাওয়াত হোসেন বলেন, ‘স্বামী-স্ত্রী লড়াই করে আমাদের চিন্তায় ফেলেছেন। কাকে ভোট দেব সিদ্ধান্ত নিতে পারছি না।’এই ইউপির চেয়ারম্যান পদে নয়জন, সংরক্ষিত আসনের সদস্যপদে ১৬ জন ও সাধারণ সদস্যপদে ৫২ জন প্রতিদ্বন্দ্বিতা করছেন। ৩ নম্বর ওয়ার্ডে সাধারণ সদস্যপদে ওই দুই প্রার্থীসহ মোট ছয়জন প্রার্থী। জানতে চাইলে সিদ্দিকুর গতকাল সন্ধ্যায় মুঠোফোনে প্রথম আলোকে বলেন, ‘কোনো কারণে আমার মনোনয়নপত্র বাতিল হলে স্ত্রী লড়বেন। তাই স্বামী-স্ত্রী দুজনেই মনোনয়নপত্র দাখিল করি। কিন্তু শেষ পর্যন্ত বাতিল না হয়ে দুজনেরটাই বৈধ হয়েছে। এখন কী করা। দুজনই প্রতিদ্বন্দ্বিতা করছি। ভোটাররা যাকে ভোট দেন।’ তার স্ত্রী ইসমেতারাও একই মন্তব্য করেন।
