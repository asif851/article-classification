
গাজীপুরে মানহানির মামলায় জামিন পেয়েছেন ইংরেজি দৈনিক ডেইলি স্টার-এর সম্পাদক মাহফুজ আনাম। গাজীপুরের জ্যেষ্ঠ বিচারিক হাকিম আদালত-২-এর বিচারক ইকবাল মাসুদ আজ সোমবার এ আদেশ দেন।আদালত ১০ হাজার টাকা মুচলেকায় আইনজীবী মো. সুলতান উদ্দিনের জিম্মায় মাহফুজ আনামকে জামিন দেন।গত ১৭ ফেব্রুয়ারি গাজীপুরের জ্যেষ্ঠ বিচারিক হাকিম আদালত-২-এ পাঁচ কোটি টাকার মানহানির মামলা করেন জেলার জজ কোর্টের আইনজীবী ও জেলা আওয়ামী লীগের শিক্ষাবিষয়ক সম্পাদক আমানত হোসেন খান। আদালত মামলাটি আমলে নিয়ে মাহ্ফুজ আনামের বিরুদ্ধে সমন জারির আদেশ দিয়েছিলেন। সে অনুযায়ী তিনি আজ আদালতে যান।মানহানির মামলায় বলা হয়েছে,১ / ১১-এর সময় আওয়ামী লীগ সভানেত্রী ও বর্তমান প্রধানমন্ত্রী শেখ হাসিনার সম্পর্কে ডেইলি স্টার পত্রিকায় ইচ্ছাকৃতভাবে মিথ্যা ও মানহানিকর সংবাদ প্রকাশ করেছিলেন সম্পাদক মাহ্ফুজ আনাম। এতে রাজনৈতিক দল আওয়ামী লীগ ও প্রধানমন্ত্রী শেখ হাসিনার সম্মান ক্ষুণ্ন হয়েছে।মাহ্ফুজ আনামের বিরুদ্ধে দেশের বিভিন্ন এলাকায় এ পর্যন্ত ৭৮টি মামলা হয়েছে। প্রায় সব মামলার বাদীই ক্ষমতাসীন আওয়ামী লীগ, এর অঙ্গ-সহযোগী ও সমমনা সংগঠনের নেতা-কর্মী, আইনজীবীরা।
