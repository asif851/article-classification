
সরকারি চাকরিতে কোটা সংস্কারের দাবিতে আন্দোলনকারীদের ওপর পুলিশের হামলা ও আহত হওয়ার ঘটনায় উদ্বেগ প্রকাশ করেছে জাতীয় মানবাধিকার কমিশন। সোমবার কমিশনের পক্ষ থেকে গণমাধ্যমে পাঠানো সংবাদ বিজ্ঞপ্তিতে এ উদ্বেগ প্রকাশ করা হয়।
বিজ্ঞপ্তিতে কমিশনের চেয়ারম্যান কাজী রিয়াজুল হক বলেন, ‘বাংলাদেশের সংবিধানে শান্তিপূর্ণভাবে ও নিরস্ত্র অবস্থায় সমবেত হওয়ার এবং জনসভা ও শোভাযাত্রায় যোগদান করার অধিকারের নিশ্চয়তা প্রদান করা হয়েছে। ছাত্ররা একটি দেশের ভবিষ্যৎ। তাঁদের সম্মিলিত আন্দোলনকে অবমূল্যায়ন করা সমীচীন নয়। আন্দোলনরত শিক্ষার্থীদের ওপর হামলা অনভিপ্রেত। কমিশন এই হামলার তীব্র নিন্দা জানাচ্ছে। এতে সামগ্রিক মানবাধিকার পরিস্থিতির অবনতি হওয়ার আশঙ্কা দেখা দিয়েছে। সামগ্রিক পরিস্থিতি বিবেচনায় সরকার ও আন্দোলনকারীদের দ্রুত আলোচনায় বসার আহ্বান জানাচ্ছি।’
এ ঘটনায় শান্তিপূর্ণ সমাধান হওয়া বাঞ্ছনীয় উল্লেখ করে ঢাকা বিশ্ববিদ্যালয়ের উপাচার্যের বাসভবনে হামলার সঙ্গে জড়িত ব্যক্তিদের আইনের আওতায় আনার জন্য সংশ্লিষ্ট সবার প্রতি আহ্বানও জানান তিনি।
