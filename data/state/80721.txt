
নারায়ণগঞ্জ সিটি করপোরেশন নির্বাচনে বিএনপির মনোনয়ন পাওয়ার পর প্রতিক্রিয়া জানিয়েছেন সাখাওয়াত হোসেন। এই নির্বাচনে লেভেল প্লেয়িং ফিল্ড এখনো তৈরি হয়নি বলে তিনি মনে করেন। বর্তমান প্রশাসন দিয়ে নিরপেক্ষ নির্বাচন সম্ভব হবে না বলেও জানান।
আজ মঙ্গলবার সকালে নয়াপল্টনে বিএনপির কেন্দ্রীয় কার্যালয়ে সাখাওয়াত হোসেনকে মনোনয়ন দেওয়ার ঘোষণা দেন দলের জ্যেষ্ঠ যুগ্ম মহাসচিব রুহুল কবির রিজভী। এরপর নারায়ণগঞ্জে এক প্রতিক্রিয়ায় সাখাওয়াত এ কথা জানান।
সাখাওয়াত হোসেন খান বলেন, ‘নারায়ণগঞ্জের নির্বাচনে লেভেল প্লেয়িং ফিল্ড এখনো তৈরি হয়নি। কিন্তু মানুষের মধ্যে নির্বাচন নিয়ে আগ্রহ আছে। মানুষ ভোট দিতে চায়। একটি ইনক্লুসিভ নির্বাচনের জন্য নির্বাচন কমিশনের উচিত প্রশাসনে যাঁরা দলীয় কর্মকর্তা আছেন, তাঁদের সরিয়ে নিরপেক্ষদের বসানো। এই প্রশাসন দিয়ে নিরপেক্ষ নির্বাচন সম্ভব হবে না।’
সাখাওয়াত হোসেন খান আলোচিত সাত খুনের মামলায় বাদীপক্ষের আইনজীবী। তিনি বিএনপি-সমর্থক পেশাজীবী। রাজনীতিতে সক্রিয় হলেও বিএনপিতে তাঁর কোনো পদ নেই।
