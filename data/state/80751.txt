
রাজধানী ঢাকার ফার্মগেটে একটি বাসে গ্যাসের বেলুন বিস্ফোরিত হয়ে বেশ কয়েকজন দগ্ধ হয়েছেন। শেষ খবর পাওয়া পর্যন্ত ঢাকা মেডিকেলের বার্ন ইউনিটে ১০ জন ভর্তি হয়েছেন। বাসটি উত্তরা থেকে শাহবাগে আসছিল।
বাসে আওয়ামী লীগের বিভিন্ন সহযোগী সংগঠনের লোক ছিলেন। তাঁরা ছাত্রলীগের প্রতিষ্ঠাবার্ষিকী উপলক্ষে আনন্দ শোভাযাত্রায় যোগ দিতে আসছিলেন। তাঁদের সবার হাতে গ্যাসবেলুন ছিল।
দগ্ধ ব্যক্তিরা হলেন আকাশ, রানা, সৌরভ, রায়হান, কাব্য, রওশন,মেহেদী হাসান হীরা, রিফাত, কামরুজ্জামান ও সাব্বীর কবির।
চিকিৎসকের বরাত দিয়ে ডিএমসির পুলিশ ফাঁড়ির সহকারী উপপরিদর্শক (এএসআই) বাবুল মিয়া বলেন, দগ্ধ ব্যক্তিদের বসয় ১৮ থেকে ২২ বছরের মতো হবে। তাঁদের শরীরের ৫ থেকে ১৫ শতাংশ ঝলসে গেছে।
রাজধানীর তেজগাঁও থানার ভারপ্রাপ্ত কর্মকর্তা (ওসি) মাজহার হোসেন প্রথম আলোকে বলেন, দুপুর ১২টার দিকে এই ঘটনা ঘটে। একটি রিজার্ভ বাসে করে কিছু যুবক একটি অনুষ্ঠানে যোগ দিতে যাচ্ছিলেন। তিনি বলেন, বাসের মধ্যে কোনো একজন সিগারেট ধরাতেই বেলুনগুলোর বিস্ফোরণ হয়। আহত ব্যক্তিদের ঢাকা মেডিকেল কলেজ হাসপাতালে পাঠানো হয়েছে।
 
