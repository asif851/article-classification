
গাজীপুরের কালীগঞ্জ উপজেলার বক্তারপুর ইউনিয়ন পরিষদ (ইউপি) নির্বাচনে এক সদস্য প্রার্থী শাড়ি ও লুঙ্গির বিনিময়ে ভোটারদের কাছে ভোট প্রার্থনা করেছেন বলে অভিযোগ পাওয়া গেছে। গতকাল বুধবার সকালে একই ইউপির আরেক সদস্য প্রার্থী রিটার্নিং কর্মকর্তার কাছে এই অভিযোগ করেন। অভিযোগ ও উপজেলা নির্বাচন কার্যালয় সূত্রে জানা গেছে, বক্তারপুর ইউপির ৪ নম্বর ওয়ার্ডের সদস্য প্রার্থী আহাম্মদ আলী মোল্লা (বৈদ্যুতিক পাখা) গত মঙ্গলবার রাতে প্রচারণায় বের হন। এ সময় ওই ওয়ার্ডের ব্রাহ্মণগাঁও গ্রামে বাড়ি বাড়ি গিয়ে ভোটারদের শাড়ি ও লুঙ্গি দিয়ে ভোট প্রার্থনা করেন। প্রতিদ্বন্দ্বী সদস্য প্রার্থী নুরুল ইসলাম (ফুটবল) ও তাঁর সমর্থকেরা এ সময় বেশ কিছু শাড়ি উদ্ধার করেন। পরে এসব শাড়ি নিয়ে এ ইউপির দায়িত্বে থাকা রিটার্নিং কর্মকর্তা ও উপজেলা নির্বাচন কর্মকর্তা জহুরুল আলমের কাছে অভিযোগ দেন।অভিযোগ প্রসঙ্গে আহাম্মদ আলী মোল্লা বলেন, গ্রামের কয়েক ব্যক্তি তাঁর কাছে শাড়ি ও লুঙ্গি চেয়েছিলেন। এ জন্য তিনি কয়েকটি শাড়ি ও লুঙ্গি নিয়ে গিয়েছিলেন।অভিযোগের পরিপ্রেক্ষিতে উপজেলা সহকারী কমিশনার (ভূমি) ও নির্বাহী হাকিম শারমিন আক্তার গতকাল সাড়ে নয়টার দিকে ঘটনাস্থলে গিয়ে এই দুই সদস্য প্রার্থীকে নির্বাচনী আচরণবিধি সম্পর্কে অবহিত করেন। তিনি আচরণবিধি লঙ্ঘনের সাজা সম্পর্কেও তাঁদের হুঁশিয়ার করেন।এ বিষয়ে জানতে চাইলে নির্বাহী হাকিম শারমিন আক্তার বলেন, তাঁদের (দুই ইউপি সদস্য প্রার্থী) সতর্ক করা হয়েছে। এ ইউপিতে ৩১ মার্চ দ্বিতীয় দফায় ভোট হবে।
