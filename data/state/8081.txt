
ঢাকা উত্তর সিটি করপোরেশন নির্বাচনে আওয়ামী লীগ সমর্থিত প্রার্থী আনিসুল হকের নির্বাচনী ইশতেহারকে ‘অন্তঃসারশূন্য’ হিসেবে উল্লেখ করেছেন অপর এক মেয়র প্রার্থী মাহী বি চৌধুরী। তিনি বলেন, নগরবাসীর জন্য তাঁর (আনিসুল) সুনির্দিষ্ট কোনো কর্মসূচি নেই। তাই তিনি অন্য প্রার্থীদের সঙ্গে কোনো উন্মুক্ত বিতর্কে আসতে ভয় পাচ্ছেন। যে কারণে মেয়র প্রার্থীদের নিয়ে ইউএনডিপি ও আর টিভির আয়োজিত অনুষ্ঠানে তিনি আসেননি।আজ বুধবার বেলা দেড়টায় রাজধানীর কালশী মোড়ে এক পথসভায় মাহী বি চৌধুরী এসব কথা বলেন। এ সময় রাজধানীর যেকোনো স্থানে তাঁর নির্বাচনী ইশতেহার নিয়ে বিতর্ক করতে আনিসুল হককে চ্যালেঞ্জ ছোড়েন তিনি।এই মেয়র প্রার্থী বলেন, আনিসুল হক যে শ্রমিকদের ঘামের শ্রমে আজকে শত হাজার কোটি টাকার মালিক হয়েছেন, সেই শ্রমিকের জন্য তাঁর কোনো কর্মসূচি নেই।রানা প্লাজার দুর্ঘটনায় হাজারো শ্রমিকের মৃত্যুর ঘটনা উল্লেখ করে মাহী বলেন, ঢাকা শহরের ভবন দুর্ঘটনা হলে কীভাবে উদ্ধার তৎপরতা চালানো হবে, সে বিষয়ে সুনির্দিষ্ট কোনো কর্ম পরিকল্পনা তাঁর (আনিসুল) ইশতেহারে নেই। তিনি বলেন, শ্রমিকদের ঘামের গন্ধ মালিকের গায়ে কখনো থাকে না।বেলা একটায় মাহী বি চৌধুরী তাঁর ইগল প্রতীকের পক্ষে ভোট চাইতে কালশী এলাকায় পৌঁছান। তাঁর সঙ্গে পাঁচটি ট্রাকে করে প্রায় দেড় শ স্বেচ্ছাসেবক ঝাড়ু ও বেলচা নিয়ে সেখানে যান। ‘নতুন প্রজন্ম নেমেছে পথে, পরিচ্ছন্ন শহর চাই, চাই পরিচ্ছন্ন রাজনীতি’‍-এই ব্যানারে তাঁরা কালশীর সব রাস্তাঘাটের ময়লা পরিষ্কার করে পলিথিনে ভরে ট্রাকে ওঠান। এ সময় একটি ট্রাক থেকে মাহী বি চৌধুরীকে নিয়ে তৈরি গান বাজানো হচ্ছিল।
ঢাকা উওর সিটি করপোরেশন নির্বাচনে মেয়র পদে যাঁরা লড়ছেন  
