
রাজধানীর রূপনগরের দুয়ারীপাড়ায় গতকাল বুধবার রাতে রেশমা আক্তার (১৮) নামের এক গৃহবধূ ছুরিকাঘাতে নিহত হয়েছেন। স্বামী সুমন মিয়া তাঁকে হত্যা করেছেন বলে অভিযোগ উঠেছে। পুলিশ বলেছে, এ ঘটনায় রক্তমাখা ছুরিসহ সুমন মিয়াকে গ্রেপ্তার করা হয়েছে।পুলিশের মিরপুর বিভাগের অতিরিক্ত উপকমিশনার মাসুদ রানা প্রথম আলোকে বলেন, স্বামী সুমন সন্দেহ করছিলেন যে তাঁর স্ত্রীর সঙ্গে অন্য কারও সম্পর্ক আছে। এ নিয়ে তাঁদের মধ্যে সমস্যা চলছিল। মাসুদ রানা বলেন, প্রাথমিক জিজ্ঞাসাবাদে সুমন স্ত্রীকে হত্যার কথা স্বীকার করেছেন।
