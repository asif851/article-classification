
মাদারীপুরে কলেজশিক্ষক রিপন চক্রবর্তীকে হত্যা চেষ্টা মামলায় গ্রেপ্তার হওয়া গোলাম ফয়জুল্লাহ ফাহিমকে জিজ্ঞাসাবাদে ১৫ দিনের রিমান্ড আবেদন করবে পুলিশ।
মামলার তদন্ত কর্মকর্তা মাদারীপুর সদর মডেল থানার উপপরিদর্শক (এসআই) বারেক করিম হাওলাদার আজ শুক্রবার প্রথম আলোকে এ তথ্য জানান।
এসআই বারেক করিম বলেন, গ্রেপ্তার হওয়া ফাহিমকে আজ দুপুরের পর আদালতে হাজির করা হবে। তাঁকে জিজ্ঞাসাবাদের জন্য ১৫ দিনের রিমান্ড আবেদন করা হবে।
রিপন চক্রবর্তীর ওপর হামলার ঘটনায় গতকাল বৃহস্পতিবার রাতে মাদারীপুর সদর মডেল থানায় মামলা হয়। মামলায় ছয়জনকে আসামি করা হয়েছে।
মামলার বাদী এসআই আয়ুব আলী বলেন, ফাহিমের স্বীকারোক্তির ভিত্তিতে ছয়জনের নাম উল্লেখ করে মামলা হয়েছে। আসামিরা হলেন সালমান তাকসিন ওরফে আবুল হোসেন ওরফে শালিম (১৮), শাহরিয়ার হাসান ওরফে পলাশ (২২), জাহিন (২৩), রায়হান (২৪), মেজবাহ (২৪) ও ফাহিম (২০)। মামলায় ফাহিমকে প্রধান আসামি করা হয়েছে।
মাদারীপুর সরকারি নাজিমউদ্দিন কলেজের গণিত বিভাগের প্রভাষক রিপন চক্রবর্তীর ওপর গত বুধবার বিকেলে হামলা হয়। কলেজের পাশে নিজ বাসায় তাঁকে কুপিয়ে জখম করে তিন দুর্বৃত্ত। এ সময় স্থানীয় লোকজন ধাওয়া দিয়ে ফাহিমকে আটক করে পুলিশে দেয়।
রিপন চক্রবর্তী এখন শঙ্কামুক্ত বলে জানিয়েছেন চিকিৎসকেরা। তিনি বরিশাল শের-ই-বাংলা মেডিকেল কলেজ হাসপাতালে চিকিৎসাধীন।
গ্রেপ্তার হওয়া ফাহিম মা-বাবার সঙ্গে রাজধানীর দক্ষিণখানের ফায়দাবাদে একটি পাঁচতলা বাড়ির দ্বিতীয় তলায় থাকতেন। উত্তরা হাইস্কুল অ্যান্ড কলেজ থেকে বিজ্ঞান বিভাগে এসএসসিতে জিপিএ-৫ পেয়ে ২০১৪ সালে ওই কলেজে ভর্তি হন। এবার উচ্চমাধ্যমিক পরীক্ষায় অংশ নেন তিনি।
পুলিশ বলেছে, ফাহিমকে প্রাথমিকভাবে জিজ্ঞাসাবাদ করা হয়েছে। হামলার কারণ ও তাঁর সহযোগীদের ধরতে পুলিশের পাশাপাশি বিভিন্ন গোয়েন্দা সংস্থা ও র‍্যাব কাজ করছে। ফাহিমের ঢাকার বাড়ির সিসি ক্যামেরার ফুটেজ সংগ্রহের পাশাপাশি তাঁর ব্যবহৃত কম্পিউটার জব্দ করা হয়েছে।
আরও পড়ুন...কলেজশিক্ষককে একই কায়দায় কুপিয়ে জখমআহত কলেজশিক্ষক শঙ্কামুক্ত, আটক ফয়জুল্লাহর কম্পিউটার জব্দ
কলেজশিক্ষকের ওপর হামলায় ছয়জনের বিরুদ্ধে মামলা
