
কোনো দেশের প্রধান বিচারপতিরা প্রকাশ্যে এত কথা বলেন না বলে মন্তব্য করে আইনমন্ত্রী আনিসুল হক বলেছেন, প্রধান বিচারপতির যদি কোনো দুঃখ-কষ্ট থেকে থাকে তাহলে সেই কথা প্রকাশ্যে না বলে তাঁদের জানাতে পারেন। আজ বুধবার আইন মন্ত্রণালয়ে সাংবাদিকদের এক প্রশ্নের জবাবে তিনি এসব কথা বলেন।
আনিসুল হক বলেন, ‘মাননীয় প্রধান বিচারপতির প্রতি অত্যন্ত শ্রদ্ধাশীল হয়ে বলব, কোনো দেশে কিন্তু বিচারকার্য ছাড়া মাননীয় প্রধান বিচারপতিরা এত উষ্মা, এত কথা পাবলিকলি বলেন না। ওনার যদি কোনো দুঃখ-কষ্ট থেকে থাকে এসব কথা যদি উনি পাবলিকলি না বলে আমাদের জানান তাহলে আমরা হয়তো সেগুলো শোধ করার চেষ্টা বা সুরাহা করার চেষ্টা করতে পারি।’
এর আগে গতকাল মঙ্গলবার হবিগঞ্জ আইনজীবী সমিতির দেওয়া এক সংবর্ধনায় প্রধান বিচারপতি সুরেন্দ্র কুমার সিনহা বলেন, বিচার বিভাগের সঙ্গে বিমাতাসুলভ আচরণ করছে সব সরকার। তারা বিচার বিভাগকে নিজেদের প্রতিদ্বন্দ্বী মনে করে।
জাতীয় আইনি সহায়তা দিবস উপলক্ষে আয়োজিত সংবাদ সম্মেলনে আনিসুল হক বলেন, জেলা লিগ্যাল এইড অফিসগুলো আইনি সহায়তাকেন্দ্রের মধ্যে সীমাবদ্ধ রাখা হয়নি। অফিসগুলো এখন বিকল্প বিরোধ নিষ্পত্তির কেন্দ্রস্থল হিসেবে প্রতিষ্ঠিত হয়েছে।
এ ছাড়া বিচারকদের বেতন বৃদ্ধিসহ বিচার বিভাগের জন্য সরকারের নেওয়া বিভিন্ন উদ্যোগের কথা তুলে ধরেন আইনমন্ত্রী আনিসুল হক। সংবাদ সম্মেলনে আরও উপস্থিত ছিলেন আইনসচিব আবু সালেহ শেখ মো. জহিরুল হক।
