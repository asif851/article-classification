
হবিগঞ্জ সদর উপজেলার অলিপুর এলাকায় প্রাণ-আরএফএলের ‘ইন্ডাস্ট্রিয়াল পার্ক’ এলাকায় পরিত্যক্ত মোড়ক থেকে নিঃসরিত অ্যাসিডে ঝলসে গেছে চার শিশুর শরীর। ঝলসে যাওয়া শিশুরা হলো হবিগঞ্জ সদর উপজেলার শায়েস্তাগঞ্জ পৌরসভার মহসিন মিয়ার মেয়ে রিয়া আক্তার (৮), শৈলজুড়া গ্রামের মাখন মিয়ার মেয়ে পলি আক্তার (১২), একই এলাকার সুলতান মিয়ার মেয়ে শারমিন (১০) এবং তাহির মিয়ার মেয়ে হ্যাপী আক্তার (৫)।গতকাল বুধবার বেলা দুইটায় এ ঘটনা ঘটে।স্থানীয় সূত্রে জানা যায়, গতকাল দুপুরে প্রাণ-আরএফএলের ‘হবিগঞ্জ ইন্ডাস্ট্রিয়াল পার্ক’ এলাকায় পরিত্যক্ত বর্জ্যে আগুন দেয় পার্ক কর্তৃপক্ষ। এ সময় সেখানে প্লাস্টিকের বিভিন্ন ধরনের মোড়ক সংগ্রহ করতে যায় ওই চার শিশু। একপর্যায়ে ওই সব মোড়ক থেকে রাসায়নিক নিঃসরিত হয়ে তারা দগ্ধ হয়। স্থানীয়রা সঙ্গে সঙ্গে তাদের উদ্ধার করে হবিগঞ্জ সদর হাসপাতালে নিয়ে গেলে দায়িত্বরত চিকিৎসক প্রাথমিক চিকিৎসা দিয়ে তাদের ঢাকা মেডিকেল কলেজ হাসপাতালে স্থানান্তর করেন।প্রাণ-আরএফএল ইন্ডাস্ট্রিয়াল পার্কের ব্যবস্থাপক রেজাউল করিমের সঙ্গে যোগাযোগ করলে তিনি এ বিষয়ে কোনো কথা বলতে রাজি হননি। সদর হাসপাতালের আবাসিক চিকিৎসা কর্মকর্তা মহসিনুল হক জানান, শিল্প কারখানায় ব্যবহৃত অ্যাসিডে তাদের শরীর ঝলসে যায়।
