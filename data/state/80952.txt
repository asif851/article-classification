
নারায়ণগঞ্জে চিকিৎসকের অবহেলায় সুমীর বান (৪০) নামের এক রোগীর মৃত্যু হয়েছে বলে অভিযোগ উঠেছে। তিনি নারায়ণগঞ্জ শহরের নন্দীপাড়া এলাকার রামকৃষ্ণ বানের ছেলে। গতকাল শুক্রবার শহরের খানপুরে অবস্থিত ৩০০ শয্যার নারায়ণগঞ্জ হাসপাতালে এ ঘটনা ঘটেছে।এ ঘটনায় মৃত ব্যক্তির স্বজনেরা বেলা দুইটার দিকে হাসপাতালের জরুরি বিভাগের চিকিৎসক আবদুল মান্নানকে লাঞ্ছিত করেন এবং প্রায় এক ঘণ্টা অবরুদ্ধ করে রাখেন।সুমীর বানের ছেলে অমিত বান জানান, সকালে তাঁর বাবার রক্তচাপ বেড়ে গেলে তাঁকে হাসপাতালে আনা হয়। চিকিৎসকেরা তাঁকে প্রাথমিক চিকিৎসা দিয়ে বাড়িতে পাঠিয়ে দেন। দুপুর ১২টায় আবারও অসুস্থ বোধ করলে ফের তাঁকে হাসপাতালে আনা হয়। এ সময় আবদুল মান্নান একটি ইনজেকশন দেন। বিশেষজ্ঞ চিকিৎসক আসবেন জানিয়ে তিনি তাঁদের সেখানে দেড় ঘণ্টা অপেক্ষা করান। কিন্তু এ সময়ের মধ্যে তাঁর বাবার অবস্থার আরও অবনতি ঘটে। তখন তড়িঘড়ি করে ঢাকায় পাঠানোর চেষ্টা করা হলে তাঁরা তাঁর মৃত্যুর বিষয়টি টের পান। এ বিষয়ে জানতে চাইলে চিকিৎসক আবদুল মান্নান অভিযোগ অস্বীকার করেন।
 
