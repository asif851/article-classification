
সিলেটে জেলেনেতা ও ইউপি সদস্য প্রফুল্ল সরকার হত্যাকাণ্ডের প্রধান আসামি আবদুল মনাফকে গতকাল মঙ্গলবার ভোরে উপজেলার তোয়াকুল ইউনিয়নের বীরকুলি গ্রামের নিজ বাড়ি থেকে গ্রেপ্তার করেছে পুলিশ। গোয়াইনঘাটের সালুটিকর পুলিশ তদন্তকেন্দ্রের প্রধান (এসআই) বেলায়েত উল্লাহ জানান, আবদুল মনাফের বিরুদ্ধে প্রফুল্ল সরকার হত্যাকাণ্ড ছাড়াও বেশ কয়েকটি চাঁদাবাজি মামলা আছে। গত ৩ এপ্রিল সিলেটের একটি চা-বাগান থেকে প্রফুল্ল সরকারের তিন টুকরা করা লাশ উদ্ধার করে পুলিশ। এ ঘটনায় নিহত ব্যক্তির ছেলে সজল সরকার বাদী হয়ে একটি হত্যা মামলা দায়ের করেন। গোয়াইনঘাট (সিলেট) প্রতিনিধি।
