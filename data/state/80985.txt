
বেসরকারি শিক্ষাপ্রতিষ্ঠানের এমপিওভুক্ত শিক্ষক ও কর্মচারীরা মার্চ মাসের বেতন নতুন স্কেলে পাবেন বলে জানিয়েছেন শিক্ষা মন্ত্রণালয় এবং মাধ্যমিক ও উচ্চ শিক্ষা অধিদপ্তরের দুজন কর্মকর্তা। আজ বুধবার তাঁরা প্রথম আলোকে এ তথ্য জানান।
মাধ্যমিক ও উচ্চ শিক্ষা অধিদপ্তরের একজন ঊর্ধ্বতন কর্মকর্তা প্রথম আলোকে বলেন, আজ অনুষ্ঠিত এমপিও সংক্রান্ত এক সভায় মোটামুটি এ বিষয়টি পরিষ্কার করা হয়েছে। অন্য দিকে শিক্ষা মন্ত্রণালয়ের একজন ঊর্ধ্বতন কর্মকর্তা প্রথম আলোকে বলেন, অর্থ মন্ত্রণালয়ের সঙ্গে তাঁদের কথা হয়েছে। এর ভিত্তিতে অর্থ মন্ত্রণালয় একটি সার সংক্ষেপও তৈরি করেছে, যেটি শিক্ষা মন্ত্রণালয় দেখে দিয়েছে। এর প্রেক্ষিতে তারা আশা করছেন মার্চ মাসের বেতনই এমপিওভুক্ত শিক্ষকেরা নতুন স্কেলে পাবেন।
বর্তমানে সারা দেশে পৌনে পাঁচ লাখ এমপিওভুক্ত শিক্ষক কর্মচারী আছেন। যারা মূল বেতনের শতভাগ সরকার থেকে পেয়ে থাকেন। সরকার এমপিওভুক্ত শিক্ষক ও কর্মচারীদের নতুন স্কেলে বেতন দেওয়ার ঘোষণা দিলেও তা এত দিনে বাস্তবায়ন হয়নি। এ নিয়ে শিক্ষক ও কর্মচারীদের মধ্যে ক্ষোভের সৃষ্টি হয়েছে। ইতিমধ্যে বেসরকারি শিক্ষকদের কয়েকটি সংগঠন আন্দোলনের ঘোষণাও দিয়েছে।
