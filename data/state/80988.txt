
শিশু গৃহকর্মী নির্যাতনের মামলায় ক্রিকেটার শাহাদাত হোসেনের স্ত্রী জেসমিন জাহান ওরফে নিত্যকে এক মাসের, অর্থাৎ ২০১৬ সালের ১ জানুয়ারি পর্যন্ত অন্তর্বর্তীকালীন জামিন দিয়েছেন আদালত। আজ মঙ্গলবার ঢাকার মহানগর দায়রা জজ কামরুল হোসেন মোল্লা শুনানি শেষে এ আদেশ দেন।জেসমিন জাহানের জামিন আবেদনের বিষয়ে আংশিক শুনানির পর গত ১৯ নভেম্বর ঢাকার মহানগর দায়রা জজ কামরুল হোসেন মোল্লা আসামির উপস্থিতিতে শুনানির তারিখ ১ ডিসেম্বর ধার্য করেন। আজ এ বিষয়ে শুনানির পর আদালত এ আদেশ দেন।জেসমিন জাহানকে কারাগার থেকে আদালতে নিয়ে আসার কথা থাকলেও তাঁকে আনা হয়নি। তাঁর অনুপস্থিতিতেই আদালত এ আদেশ দেন। আদালতে জেসমিনের আইনজীবী হিসেবে উপস্থিত ছিলেন কাজী নজিবুল্লাহ। রাষ্ট্রপক্ষের আইনজীবী ছিলেন তাপস কুমার পাল।গৃহকর্মী মাহফুজা আক্তার হ্যাপিকে (১১) নির্যাতনের অভিযোগে ক্রিকেটার শাহাদাত হোসেন ও তাঁর স্ত্রীর বিরুদ্ধে গত ৬ সেপ্টেম্বর রাজধানীর মিরপুর থানায় নারী ও শিশু নির্যাতন দমন আইনে খন্দকার মোজাম্মেল হক এ মামলা করেছিলেন।এরপরই এ বছরের ৩ অক্টোবর রাতে রাজধানীর মালিবাগে বাবার বাসা থেকে জেসমিন জাহানকে গ্রেপ্তার করে পুলিশ। পরদিন তাঁকে আদালতে পাঠিয়ে রিমান্ডে নেওয়ার আবেদন করে পুলিশ। আদালত তাঁর রিমান্ড ও জামিনের আবেদন নাকচ করে তাঁকে কারাগারে পাঠানোর আদেশ দেন। ৫ অক্টোবর শাহাদাত হোসেন আদালতে আত্মসমর্পণ করে জামিনের আবেদন করলে আদালত তা নাকচ করে তাঁকেও কারাগারে পাঠানোর আদেশ দেন। পরে পুলিশ শাহাদাত হোসেনকে তিন দিনের রিমান্ডে নেয়। রিমান্ড শেষে আদালতের নির্দেশ অনুযায়ী তাঁকে কারাগারে পাঠানো হয়।
আরও পড়ুন.. 
মেরে পা ভেঙে দিয়েছেন শাহাদাত
