
ফরিদপুর সদরের বাখুন্ডা এলাকায় ঝড়ে পাটকলের চাল ভেঙে তিন শ্রমিক নিহত হয়েছেন। আহত হয়েছেন প্রায় ৬০ জন।
আজ রোববার দুপুর ১২টার দিকে জোবাইদা করিম জুট মিল নামের ওই পাটকলে এ ঘটনা ঘটে।
নিহত তিনজন হলেন মালতী মণ্ডল (৪০), হজরত আলী (৫৫) ও চান্দু (৫০)। তাঁদের মধ্যে ঘটনাস্থলে মালতী ও বাকি দুজন হাসপাতালে মারা যান। আহত শ্রমিকেরা ফরিদপুর মেডিকেল কলেজ হাসপাতালে চিকিৎসাধীন।
ফরিদপুর কোতোয়ালি থানার উপপরিদর্শক (এসআই) বিপুল চন্দ্র দের ভাষ্য, ঝড়ের সময় পাটকলে প্রায় ৩০০ শ্রমিক কাজ করছিলেন। ঝড়ে অ্যাসবেস্টরের তৈরি চালের কয়েকটি অংশ ভেঙে পড়ে। ফায়ার সার্ভিস ও পুলিশ আহত শ্রমিকদের উদ্ধার করে ফরিদপুর মেডিকেল কলেজ হাসপাতালে নিয়ে যায়।
পাটকলের শ্রমিক মো. রেজাউল বলেন, ‘চারদিক অন্ধকার হয়ে জোরে ঝড়বৃষ্টি হচ্ছিল। কয়েক মুহূর্তের মধ্যে চাল ভেঙে পড়ল। আমরা যে যেখানে পারি ছুটে গিয়ে আশ্রয় নিলাম।’
পাটকলের মহাব্যবস্থাপক (জিএম) মতিউর রহমান বলেন, চাল ভেঙে পাটকলের অনেক ক্ষয়ক্ষতি হয়েছে। এক মাসের মধ্যে পাটকল চালু করা যাবে না।
