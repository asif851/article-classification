
‘ফাস্ট অ্যান্ড ফিউরিয়াস’খ্যাত হলিউডের অভিনেতা পল ওয়াকার গতকাল শনিবার বিকেলে লস অ্যাঞ্জেলেসে মর্মান্তিক এক সড়ক দুর্ঘটনায় নিহত হয়েছেন। তাঁর বয়স হয়েছিল ৪০ বছর।এ প্রসঙ্গে পলের মুখপাত্রের বরাতে লস অ্যাঞ্জেলেস টাইমস জানিয়েছে, গতকাল বিকেলে একটি পোর্শে গাড়িতে চেপে দাতব্য অনুষ্ঠানে যোগ দিতে যাচ্ছিলেন পল। হঠাত্ গাড়ির চালক নিয়ন্ত্রণ হারিয়ে ফেললে লাইট পোস্ট ও গাছের সঙ্গে গাড়িটি ধাক্কা খায়। সঙ্গে সঙ্গে গাড়িটিতে আগুন ধরে যায়। ঘটনাস্থলেই নিহত হন পল ওয়াকার। এই দুর্ঘটনায় দুজনের মৃত্যুর খবর নিশ্চিত করেছে পুলিশ।তুমুল জনপ্রিয় ‘ফাস্ট অ্যান্ড ফিউরিয়াস’ সিরিজের নতুন ছবিতে ব্রায়ান ও’কনার চরিত্রে অভিনয় করছিলেন পল ওয়াকার। তাঁর মৃত্যুর পর চরিত্রটিতে কে অভিনয় করবেন, তা নিয়ে অনিশ্চয়তা দেখা দিয়েছে। অ্যাকশন ঘরানার ‘ফাস্ট অ্যান্ড ফিউরিয়াস ৭’ ছবিটির পরিচালক জেমস ওয়ান। এর বিভিন্ন চরিত্রে রয়েছেন ভিন ডিজেল, ডোয়েন জনসন, মিশেল রড্রিগজ, জেসন স্ট্যাথাম, কার্ট রাসেল প্রমুখ। ভিন ডিজেল ও নিল মরিটজ প্রযোজিত ছবিটি মুক্তি পাবে ২০১৪ সালের ১১ জুলাই।সাবেক প্রেমিকা রেবেকো ম্যাকব্রেইনের সঙ্গে একটি কন্যাসন্তান আছে পলের। তাঁদের মেয়ে মিডো রেইনের বয়স ১৫ বছর।
