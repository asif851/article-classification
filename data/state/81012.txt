
রাজধানীর প্রায় ৫০০ সড়কে চলছে বিভিন্ন সেবা সংস্থার খোঁড়াখুঁড়ি। খোঁড়া সড়কে এমনিতেই ভোগান্তিতে ছিলেন নগরবাসী। গত কয়েক দিনের বৃষ্টিতে চলাচলের অনুপযোগী এসব সড়কে দুর্ভোগ আরও বেড়েছে। খুঁড়ে তোলা পিচ, মাটি আর পানি মিলেমিশে কাদা হয়ে থাকায় দুর্ঘটনার আশঙ্কাও সৃষ্টি হয়েছে।বর্তমানে ঢাকা উত্তর সিটি করপোরেশনের (ডিএনসিসি) চার শতাধিক সড়কে খোঁড়াখুঁড়ি ও সংস্কারকাজ চলছে। ঢাকা দক্ষিণ সিটি করপোরেশন (ডিএসসিসি) এলাকার প্রায় ৮০টি সড়কে সংস্কারকাজ চলছে। সিটি করপোরেশন ছাড়াও ঢাকা পানি সরবরাহ ও পয়োনিষ্কাশন কর্তৃপক্ষ (ওয়াসা), বিটিসিএল, তিতাস, ডেসকো সড়কের নিচে থাকা সংযোগ সংস্কার করতে সড়কে খোঁড়াখুঁড়ি করছে।কয়েক দিন ধরে রাজধানীতে থেমে থেমে বৃষ্টি হচ্ছে। খুঁড়ে তোলা মাটির সঙ্গে বৃষ্টির পানি মিলেমিশে কাদায় পরিণত হয়েছে। একদিকে সড়কে বড় বড় গর্ত, তার মধ্যে পিচ্ছিল কাদা। ফলে সড়কে হেঁটে চলাও কষ্টসাধ্য হয়ে পড়েছে। এর মধ্যেই ঝুঁকি নিয়ে চলাচল করছেন পথচারীরা।জিগাতলা, ধানমন্ডি, মিরপুর, কল্যাণপুর, আহমদনগর, খিলগাঁও, রাজাবাজার এলাকার অন্তত ১০ জন বাসিন্দার সঙ্গে কথা বলে জানা যায়, এসব এলাকার বিভিন্ন সড়কে খোঁড়াখুঁড়ি চলছে। আগে থেকেই বিভিন্ন সড়কে যান চলাচল বন্ধ ছিল। লোকজন হেঁটে চলত। তিন-চার দিনের বৃষ্টিতে হেঁটে চলা আরও কষ্টকর হয়ে পড়েছে। বৃষ্টির কারণে খোঁড়াখুঁড়ির কাজ বন্ধ আছে। গতকাল শুক্রবার জিগাতলা, কল্যাণপুর ও আহমদনগর এলাকা ঘুরে দেখা যায়, কোথাও চলছে পয়োনিষ্কাশনের সংযোগ প্রশস্ত করা, আবার কোথাও চলছে ওয়াসার পানি সরবরাহের নতুন সংযোগ বসানোর কাজ। কল্যাণপুর ও আহম্মদনগর এলাকায় গত ডিসেম্বর মাস থেকে সড়ক খুঁড়ছে ওয়াসা। কল্যাণপুরে ওয়াসার কাজ প্রায় শেষ হওয়ার পরে কয়েক দিন ধরে নতুন করে একই সড়ক খুঁড়ছে ডিএনসিসি। একই সড়ক কয়েক দিনের ব্যবধানে দুবার খোঁড়ায় ভোগান্তিতে পড়েছেন এলাকাবাসী। আহম্মদনগর এলাকার বাসিন্দা সালমান সাদেকীন বলেন, প্রতিবছর বর্ষা আসার আগমুহূর্তে শুরু হয় সড়ক খোঁড়াখুঁড়ি। বৃষ্টিতে চলাচলে অসুবিধা হবে জানা কথা, তাহলে আগে থেকে কাজ শুরু করে না কেন। এবারও খোঁড়া হয়েছে। সামনে আরও বৃষ্টি হলে একদমই চলা যাবে না। জিগাতলা এলাকার বিভিন্ন সড়কে চার মাসের বেশি সময় ধরে খোঁড়াখুঁড়ি চালাচ্ছে ওয়াসা। সড়কগুলোয় নতুন পাইপ বসানোর কাজ করছে। খোঁড়া গর্ত ঠিকভাবে ভরাট না করায় এবং গর্তের বালি সরে যাওয়ায় যানবাহন চলাচলে সমস্যা হচ্ছে। বৃষ্টির পানি মিশে পুরো এলাকা কাদায় ডুবে আছে।সিটি করপোরেশন সূত্রে জানা যায়, গত বছর নগরের জলাবদ্ধতা নিয়ে ব্যাপক সমালোচনা হওয়ায় এ বছর জলাবদ্ধতা নিরসনে বিভিন্ন পদক্ষেপ নিয়েছে সিটি করপোরেশন—যার ধারাবাহিকতায় শুরু হয়েছে উন্নয়নকাজ। যেসব এলাকায় বেশি জলাবদ্ধতা হচ্ছে, সেসব এলাকায় পানিপ্রবাহের নালা সম্প্রসারণ করা হচ্ছে, যাতে বৃষ্টির পানি সড়কে জমে না থাকে।এ বিষয়ে ঢাকা উত্তরের মেয়র আনিসুল হক বলেন, কাজ শুরুর ক্ষেত্রে বরাদ্দ পাওয়া, টেন্ডারিংয়ের মতো অনেক ব্যাপার থাকায় আরও আগে সড়ক সংস্কারের কাজ শুরু করা যায়নি। তবে সবকিছু মিলিয়ে সঠিক সময়েই কাজ শুরু করা গেছে। আগামী ৩০ মের মধ্যে সব সড়কের উন্নয়নকাজ শেষ করার সর্বোচ্চ চেষ্টা করা হচ্ছে বলে তিনি জানান।
