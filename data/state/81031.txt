
কুমিল্লার লাকসামের নবাব ফয়েজুন্নেছা ও বদরুন্নেসা যুক্ত উচ্চবিদ্যালয়ে গতকাল শনিবার একদল বহিরাগত যুবক হামলা চালায়। এ সময় তারা বিদ্যালয়ের কয়েকজন শিক্ষক ও ছাত্রীকে লাঞ্ছিত করে শ্রেণীকক্ষে তালা ঝুলিয়ে দেয়।বিদ্যালয়ের শিক্ষক সূত্রে জানা গেছে, গতকাল সকাল সাড়ে ১০টার দিকে বিদ্যালয়ের প্রাক্তন শিক্ষার্থী মাকছুদ আলীর নেতৃত্বে ২৫ থেকে ৩০ জন বহিরাগত যুবক বিদ্যালয়ে ঢুকে হামলা চালায়। তারা কিছু আসবাব ভাঙচুর করে এবং জ্যেষ্ঠ শিক্ষক সিরাজুল ইসলাম, হুমায়ুন কবির এবং নবম ও দশম শ্রেণীর কয়েকজন ছাত্রীকে লাঞ্ছিত করে। তারা শ্রেণীকক্ষে ঢুকে শিক্ষার্থীদের ভয়-ভীতি দেখিয়ে বের করে দিয়ে তালা লাগিয়ে দেয়।বিদ্যালয়ের সহকারী প্রধান শিক্ষক মনিরুল ইসলাম জানান, মাকছুদ ২০১৩ সালের এসএসসি পরীক্ষায় গণিত এবং পদার্থবিজ্ঞান বিষয়ে অকৃতকার্য হয়। এ বছর ব্যবহারিক পরীক্ষা শেষ হয়েছে গত ২৭ মার্চ। কিন্তু সে পদার্থবিজ্ঞানের ব্যবহারিক পরীক্ষায় অংশ নেয়নি।প্রধান শিক্ষক রাশেদুল ইসলাম বলেন, ‘গত সপ্তাহে সে বিদ্যালয়ে এসে ব্যবহারিক পরীক্ষা নিতে চাপ দেয়। আমি অপারগতা জানালে সে ক্ষিপ্ত হয়। পরে সে আমাকে একাধিকবার মুঠোফোনে হত্যার হুমকিও দেয়।’
