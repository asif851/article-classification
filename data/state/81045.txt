

এশিয়া কাপের বাংলাদেশ-পাকিস্তানের মধ্যকার খেলা দেখতে মিরপুরের শেরে বাংলা জাতীয় ক্রিকেট স্টেডিয়ামে গেছেন প্রধানমন্ত্রী শেখ হাসিনা। বাংলাদেশ ক্রিকেট দলকে উৎসাহ দিতে প্রায় মাঠে দেখা যায় খেলা পাগল বাংলাদেশের সরকার প্রধানকে।
আজ বুধবার রাত আটটার দিকে স্টেডিয়ামে পৌঁছান শেখ হাসিনা। প্রধানমন্ত্রীর সঙ্গে তাঁর নিকটাত্মীয় স্বজন এবং প্রধানমন্ত্রীর কার্যালয়ের ঊর্ধ্বতন কর্মকর্তারা আছেন।এর আগে বাঁচা-মরার ম্যাচে গুরুত্বপূর্ণ টসটা জিতে আগে ব্যাটিং নিয়েছেন পাকিস্তান অধিনায়ক শহীদ আফ্রিদি। তবে এ ম্যাচে জিতলেই এশিয়া কাপ ফাইনাল—এই সমীকরণ নিয়ে খেলতে নামা বাংলাদেশ আজ দলে পাচ্ছে তামিম ইকবালকে। টুর্নামেন্টে কোনো ম্যাচেই ভালো সূচনা পায়নি বাংলাদেশ, সুতরাং আজ এই বাঁহাতি ওপেনারের উপস্থিতি অবশ্যই অনুপ্রাণিত করবে দলকে। তামিম ছাড়াও দলে এসেছেন বাঁহাতি স্পিনার আরাফাত সানি। এই দুজন এসেছেন মুস্তাফিজুর রহমান ও নুরুল হাসানের জায়গায়।পাঁজরের চোটে এশিয়া কাপ শেষ হয়ে গেছে মুস্তাফিজের। আর ঘাসবিহীন উইকেটে স্পিন শক্তি বাড়াতে নুরুলকে সরিয়ে আনা হয়েছে সানিকে। পাকিস্তান দলেও পরিবর্তন আছে একটি—মোহাম্মদ নওয়াজের বদলে দলে এসেছেন আনোয়ার আলী।রান তাড়া করে টি-টোয়েন্টি জয়ের অভিজ্ঞতা বাংলাদেশের খুব বেশি নেই। দেখা যাক, টি-টোয়েন্টি বিশ্বকাপের প্রস্তুতি টুর্নামেন্টে রূপ নেওয়া এই এশিয়া কাপে মাশরাফিদের সেই জুজুটাও আজ কেটে যায় কি না।
