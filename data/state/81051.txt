
বিদেশে দেশের ভাবমূর্তি ও মর্যাদা উজ্জ্বল করতে সব ধরনের প্রচেষ্টা চালাতে প্রবাসীদের প্রতি আহ্বান জানিয়েছেন প্রধানমন্ত্রী শেখ হাসিনা। গতকাল শুক্রবার সন্ধ্যায় প্রধানমন্ত্রীকে প্রবাসী বাংলাদেশিদের দেওয়া সংবর্ধনায় এ কথা বলেন।
মিলানের মিলানোফিরোরিন হোটেলে প্রধানমন্ত্রীকে গণসংবর্ধনা দেয় আওয়ামী লীগের ইতালি শাখা। প্রধানমন্ত্রী বাংলাদেশের অর্থনীতি জোরদার এবং মহান মুক্তিযুদ্ধের চেতনা ও স্বাধীনতার মতাদর্শগত মূল্যবোধ সমুন্নত রাখতে আরও অবদান রাখতে প্রবাসীদের প্রতি আহ্বান জানান।
প্রধানমন্ত্রী শেখ হাসিনা বলেন, বাংলাদেশের উন্নয়ন ও কল্যাণের জন্য বিভিন্নভাবে প্রবাসী বাংলাদেশিরা অবদান রাখছেন। তাঁদের পাঠানো রেমিট্যান্স দেশের অর্থনীতির চাকা সচল রাখছে। বাংলাদেশের গণতন্ত্র যখনই কোনো সংকটে পড়েছে, তখনই প্রবাসী বাংলাদেশিরা গণতন্ত্র পুনরুদ্ধারে বিরাট ভূমিকা রেখেছে বলে তিনি মন্তব্য করেন।
বিএনপি-জামায়াতের দুর্নীতি, জঙ্গিবাদ ও অর্থ পাচারের সমালোচনা করে প্রধানমন্ত্রী বলেন, ‘এই অপশক্তি যখনই ক্ষমতায় এসেছে, দেশে সীমাহীন দুর্নীতি, ব্যাপক অর্থ পাচার, সন্ত্রাসবাদ ও জঙ্গিবাদের রাজত্ব কায়েম করেছে। তারা শাহ এ এম এস কিবরিয়া, আহসানউল্লাহ মাস্টার, আইভি রহমানসহ আওয়ামী লীগের অনেক জনপ্রিয় নেতাকে হত্যা করেছে। তারা ক্ষমতার লোভে এবং চিরদিন ক্ষমতায় থাকতে আওয়ামী লীগকে ধ্বংস করার চেষ্টা করেছিল।’
গত ৫ জানুয়ারির সাধারণ নির্বাচন প্রতিহত করতে দেশব্যাপী বিএনপি-জামায়াতের ধ্বংসাত্মক কর্মকাণ্ডের উল্লেখ করে প্রধানমন্ত্রী বলেন, তারা সারা দেশে পুলিশ, বিজিবি, সেনাসদস্যসহ মানুষ খুন করেছে, রেলওয়ের ফিশপ্লেট উপড়ে ফেলেছে, বাস, ট্রেন, পবিত্র কোরআন ও মসজিদে আগুন দিয়েছে।
