
মানিকগঞ্জ সদর উপজেলার হাসলি গ্রামে আজ সোমবার বিকেলে নির্মাণাধীন একটি সেপটিক ট্যাংকে নেমে দুজনের মৃত্যু হয়েছে।
মৃত ব্যক্তিরা হলেন সদর উপজেলার বালিরটেক গ্রামের শাহীন মিয়া (২২) ও শানবান্ধা গ্রামের গোপাল চন্দ্র সরকার (৩০)। তাঁরা দুজনই নির্মাণশ্রমিক বলে জানা গেছে।
মানিকগঞ্জ ফায়ার সার্ভিস ও স্থানীয় সূত্রে জানা যায়, হাসলি গ্রামের নাছির উদ্দিনের বাড়িতে প্রায় দুই সপ্তাহ আগে একটি সেপটিক ট্যাংক নির্মাণের কাজ শুরু হয়। আজ বিকেল চারটার দিকে গোপাল সেন্টারিংয়ে ব্যবহৃত কাঠ ও বাঁশ খোলার জন্য সেপটিক ট্যাংকের ভেতরে নামেন। এরপর বেশ কিছু সময় পার হলেও গোপাল বের না হওয়ায় শাহিন ওই ট্যাংকের ভেতরে নামেন। কিন্তু পরে দুজনের কারও সাড়া না পাওয়ায় ওই বাড়ির লোকজন ফায়ার সার্ভিসে খবর দেন। বিকেল পাঁচটার দিকে ফায়ার সার্ভিসের কর্মীরা ওই ট্যাংকের ভেতর থেকে তাঁদের লাশ উদ্ধার করেন।
সদর উপজেলা পরিষদের ভাইস চেয়ারম্যান মাওলানা সামসুল ইসলাম ঘটনার সত্যতা নিশ্চিত করে জানান, সন্ধ্যায় লাশ দুটি তাঁদের স্বজনদের কাছে হস্তান্তর করা হয়েছে।
মানিকগঞ্জ ফায়ার সার্ভিসের স্টেশন পরিদর্শক মো. শাহাদাত হোসেন বলেন, ওই সেপটিক ট্যাংকের গভীরতা প্রায় ১৫ ফুট। দীর্ঘ দিন ধরে বন্ধ থাকায় এর ভেতরে কার্বন মনোক্সাইড নামক বিষাক্ত গ্যাস তৈরি হতে পারে। এই বিষাক্ত গ্যাসে তাঁদের মৃত্যু হয়েছে বলে ধারণা করা হচ্ছে।
