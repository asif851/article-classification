
বাংলাদেশ সিভিল সার্ভিসের ঊর্ধ্বতন কর্মকর্তাদের প্রশিক্ষণের জন্য জনপ্রশাসন মন্ত্রণালয়ের সঙ্গে হার্ভার্ড বিশ্ববিদ্যালয়ের হার্ভার্ড কেনেডি স্কুলের একটি সমঝোতা চুক্তি স্বাক্ষরিত হয়েছে। গত মঙ্গলবার যুক্তরাষ্ট্রে এ চুক্তিতে বাংলাদেশের পক্ষে সই করেন জনপ্রশাসন মন্ত্রণালয়ের জ্যেষ্ঠ সচিব কামাল আবদুল নাসের চৌধুরী ও হার্ভার্ড কেনেডি স্কুলের পক্ষে স্কুলের সিনিয়র অ্যাসোসিয়েট ডিন ডেবরা ইলস। জনপ্রশাসন মন্ত্রণালয়ের এক সংবাদ বিজ্ঞপ্তিতে এ তথ্য জানিয়ে বলা হয়, এই চুক্তির আওতায় ২০১৬-১৭ অর্থবছরে সরকারের ঊর্ধ্বতন কর্মকর্তারা হার্ভার্ড কেনেডি স্কুলে প্রশিক্ষণের সুযোগ পাবেন। উল্লেখ্য, গত বছর জনপ্রশাসন মন্ত্রণালয়ের জ্যেষ্ঠ সচিবের নেতৃত্বে একটি প্রতিনিধিদল যুক্তরাষ্ট্রের খ্যাতনামা বিশ্ববিদ্যালয়গুলোর সঙ্গে দ্বিপক্ষীয় আলোচনা শুরু করে। এরই পরিপ্রেক্ষিতে হার্ভার্ড কেনেডি স্কুলের সঙ্গে এ সমঝোতা চুক্তি সই হয়েছে।
