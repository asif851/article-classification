
শাহবাগের আজিজ সুপার মার্কেটে ভেজাল ও মেয়াদোত্তীর্ণ ওষুধ বিক্রির অভিযোগে ২২টি ওষুধের দোকানকে ১২ লাখ টাকা জরিমানা করেছেন র‍্যাপিড অ্যাকশন ব্যাটালিয়নের (র‍্যাব) ভ্রাম্যমাণ আদালত। আজ বুধবার নির্বাহী ম্যাজিস্ট্রেট সারওয়ার আলম এ অভিযান চালান। অভিযানে ওষুধ প্রশাসন অধিদপ্তরের কর্মকর্তারা উপস্থিত ছিলেন।র‍্যাব জানায়, বেলা সাড়ে ১১টা থেকে বিকেল পাঁচটা পর্যন্ত আজিজ সুপার মার্কেট ও আশপাশের ওষুধের দোকানগুলোতে অভিযান চালানো হয়। সাড়ে পাঁচ ঘণ্টার অভিযানে ২০টি দোকান থেকে মেয়াদোত্তীর্ণ ইনজেকশনসহ বিপুল পরিমাণ ট্যাবলেট ও ক্যাপসুল জব্দ করা হয়। এ ছাড়া অননুমোদিত কিছু ওষুধও আটক করা হয়। এ এলাকার ইসমাইল ড্রাগস, সরকার ফার্মেসি, ভাই ভাই ফার্মেসি, ফরিদপুর ফার্মেসি, দৃষ্টান্ত ফার্মেসি, কাজী ফার্মেসি, মেডিসিন গার্ডেন, জনপ্রিয় ফার্মেসি, সালিম ফার্মেসি, এ টু জেড ফার্মাকো, কেরানীগঞ্জ মেডিকেল হল, আলিফ ফার্মেসি, মজুমদার ফার্মেসি, এ টু জেড ফার্মেসি, ভূঁইয়া ফার্মেসি, সিলেট ফার্মেসি ও সেবা মেডিকেলের প্রত্যেককে ৫০ হাজার টাকা করে জরিমানা করা হয়। এ ছাড়া আরবি ট্রেডার্স ও অভি ড্রাগসকে এক লাখ টাকা, গ্লোবাল ফার্মেসিকে ৭৫ হাজার টাকা এবং আপন ফার্মাকে ২৫ হাজার টাকা জরিমানা করেন আদালত। একই এলাকায় অতিরিক্ত মূল্যে শল্যচিকিৎসার যন্ত্রপাতি বিক্রির দায়ে সায়েন্স গ্যালাক্সি নামের একটি দোকানকে ৫০ হাজার টাকা জরিমানা করা হয়।
এ ব্যাপারে ম্যাজিস্ট্রেট সারওয়ার আলম প্রথম আলোকে বলেন, আটক ওষুধের বেশির ভাগই ক্যানসার, হৃদ্‌রোগ ও ব্যথানাশক চিকিৎসায় ব্যবহার করা হয়। অধিকাংশ ওষুধ স্থলপথে অবৈধভাবে ভারত থেকে আনা। কিছু ওষুধ জার্মানি ও চীন থেকে চোরাই পথে আনা হয়। আটক করা ওষুধগুলো মাতুয়াইলে ঢাকা দক্ষিণ সিটি করপোরেশনের ডাম্পিং স্টেশনে ধ্বংস করা হয়।
