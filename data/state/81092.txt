
তেলের দাম কমানোর পর নতুন সিদ্ধান্ত অনুযায়ী আজ ১৫ মে থেকে গণপরিবহনে ভাড়া না কমানো হলে আইন অনুযায়ী প্রয়োজনীয় ব্যবস্থা নেওয়া হবে বলে জানিয়েছেন সড়ক পরিবহন ও সেতুমন্ত্রী ওবায়দুল কাদের। আজ রোববার বেলা সাড়ে ১১টায় নরসিংদীর পাঁচদোনা মুক্তিযোদ্ধা চত্বরে ঢাকা-সিলেট মহাসড়কের সংস্কারকাজ পরিদর্শনের সময় তিনি সাংবাদিকদের এ কথা জানান।
ওবায়দুল কাদের বলেন, প্রতি কিলোমিটারে এখন থেকে ৩ পয়সা বাসভাড়া কমেছে। আজ সকাল থেকে বিভিন্ন সড়কে মনিটরিং টিম সড়ক পরিবহনের ভাড়া পর্যবেক্ষণ করছে।এ সময় মন্ত্রী বর্ষা মৌসুম ও রমজান সামনে রেখে মহাসড়কগুলোতে ব্যস্ততা বাড়বে, এমন চিন্তা রেখে সব মহাসড়ক সচল রাখতে সংশ্লিষ্ট ব্যক্তিদের নির্দেশ দেন।
পরিদর্শনকালে সড়ক ও জনপথ (সওজ) ঢাকা বিভাগীয় তত্ত্বাবধায়ক প্রকৌশলী সবুজ উদ্দিন খান, অতিরিক্ত জেলা প্রশাসক (সার্বিক) খন্দকার নুরুল হক, অতিরিক্ত পুলিশ সুপার (গোয়েন্দা) জাকির হোসেন মজুমদার, সওজের নরসিংদী কার্যালয়ের নির্বাহী প্রকৌশলী মনিরুজ্জামান প্রমুখ উপস্থিত ছিলেন।
