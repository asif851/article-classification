
আট জেলায় প্রাক প্রাথমিকের সহকারী শিক্ষক নিয়োগের লিখিত পরীক্ষার প্রশ্নপত্র ফাঁসের অভিযোগ তদন্তে একটি কমিটি গঠন করেছে প্রাথমিক ও গণশিক্ষা মন্ত্রণালয়।
উপানুষ্ঠানিক শিক্ষা ব্যুরোর মহাপরিচালক মো. আলমগীরকে প্রধান করে এই কমিটি গঠন করা হয়েছে।
প্রাথমিক ও গণশিক্ষামন্ত্রী আফছারুল আমীন প্রথম আলো ডটকমকে এই তথ্য জানিয়ে বলেন, তদন্ত প্রতিবেদন পাওয়ার পর এ বিষয়ে পরবর্তী পদক্ষেপ নেওয়া হবে।
মন্ত্রী বলেন, সব জায়গায় একই প্রশ্নপত্রে পরীক্ষা হয়নি। আলাদা সেটে পরীক্ষা হয়েছে। কয়েকটি জেলায় অভিযোগ ওঠায় কেবল সেগুলোর বিষয়েই তদন্ত করা হবে।
৮ নভেম্বর তিনটি পার্বত্য জেলা বাদে বাকি সব জেলায় প্রাক প্রাথমিক শিক্ষক নিয়োগের লিখিত পরীক্ষা অনুষ্ঠিত হয়। এর মধ্যে ময়মনসিংহসহ কয়েকটি জেলায় প্রশ্নপত্র ফাঁসের অভিযোগ ওঠে। ময়মনসিংহে প্রশ্নপত্র ফাঁসের প্রাথমিক প্রমাণও পেয়েছে মন্ত্রণালয়।
একটি সূত্র জানিয়েছে, তদন্তে প্রমাণ মিললে ওইসব জেলার নিয়োগ পরীক্ষা বাতিল করা হবে।
