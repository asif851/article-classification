
গাজীপুরের শ্রীপুর উপজেলায় নির্মাণাধীন একটি দোতলা রিসোর্টের ছাদ ধসে একজন নিহত হয়েছেন। এ ঘটনায় আহত হয়েছেন কয়েকজন। আজ শুক্রবার দুপুরে এ ঘটনা ঘটে।হতাহত ব্যক্তিরা সবাই শ্রমিক। নিহত ব্যক্তির পরিচয় এখনো জানা যায়নি। আহত ব্যক্তিদের মধ্যে চারজনকে শহীদ তাজউদ্দীন আহমদ মেডিকেল কলেজ হাসপাতালে পাঠানো হয়েছে।শ্রীপুর উপজেলার রাজাবাড়ি ইউপির ১ নম্বর ওয়ার্ডের সদস্য মো. ইজ্জত আলী খান জানান, ফাউগান এলাকায় নির্মাণকাজ চলাকালে দুপুর সাড়ে ১২টার দিকে রিসোর্টের দোতলার একাংশ ধসে পড়ে। পরে ওই ছাদের নিচে কয়েক জন শ্রমিক চাপা পড়েন। খবর পেয়ে শ্রীপুর ও জয়দেবপুর ফায়ার সার্ভিসের কর্মীরা গিয়ে উদ্ধার তৎপরতা শুরু করেন। বেলা আড়াইটার দিকে ঘটনাস্থল থেকে এক শ্রমিকের লাশ উদ্ধার করা হয়। গুরুতর আহত অবস্থায় সাতজনকে উদ্ধার করে হাসপাতালে পাঠানো হয়েছে। 
গাজীপুর ফায়ার সার্ভিসের উপসহকারী পরিচালক মো. আক্তারুজ্জামান জানান, এক নির্মাণশ্রমিকের লাশ উদ্ধার করা হয়েছে। উদ্ধারকাজ অব্যাহত রয়েছে। তবে আরও লাশ আছে কি না, উদ্ধারকাজ শেষ না হওয়া পর্যন্ত কিছু বলা যাচ্ছে না। শহীদ তাজউদ্দীন আহমদ মেডিকেল কলেজ হাসপাতালের আবাসিক চিকিৎসক প্রণয় ভাষণ দাস বলেন, দুপুরে আহত দিনাজপুরের রহিম বাদশা (২৫), একই জেলার মাহিদুল (২৫), মিন্টু (২২) ও জামালপুরের ইকবাল হোসেনকে (১৭) শহীদ তাজউদ্দীন আহমদ মেডিকেল কলেজ হাসপাতালে আনা হয়। এঁদের মধ্যে রহিম বাদশা ও মাহিদুলকে ঢাকা মেডিকেল কলেজ হাসপাতালে পাঠানো হয়েছে।
