
আওয়ামী লীগের সাধারণ সম্পাদক সড়ক, পরিবহন ও সেতুমন্ত্রী ওবায়দুল কাদের বলেছেন, বিএনপির নেতারা একে অন্যকে সরকারের এজেন্ট বলছেন। নিজেরা নিজেরা মারামারি করছেন।আজ রোববার ঢাকা বিশ্ববিদ্যালয়ের ছাত্র-শিক্ষক কেন্দ্র (টিএসসি) মিলনায়তনে ছাত্রলীগের এক অনুষ্ঠানে মন্ত্রী এ কথা বলেন। নেতা-কর্মীদের মধ্যে বঙ্গবন্ধুর আত্মজীবনীমূলক বই ‘কারাগারের রোজনামচা’ বিতরণ উপলক্ষে ছাত্রলীগ এ অনুষ্ঠানের আয়োজন করে।মন্ত্রী বলেন, মির্জা ফখরুল দাবি করেছেন, তাঁদের ৩০০ আসনে ৯০০ প্রার্থী আছেন। তাঁরা অর্ধেক জেলায়ও সাংগঠনিক সফর করতে পারেননি। পুলিশের অনুমতির দোহাই দেওয়া হচ্ছে। আসলে তাঁরা নিজেরাই নিজেদের কর্মিসভা পণ্ড করছেন। ৩০০ আসনে ৯০০ প্রার্থী নিজেরাই নিজেদের বাধা দিচ্ছেন। একে অন্যকে সরকারের এজেন্ট বলছেন।
ছাত্রলীগের হলের কক্ষ দখল করে গণরুম বা রাজনৈতিক কক্ষ বানানোর সমালোচনা করে মন্ত্রী বলেন, রাজনৈতিক কক্ষ থাকলে নাকি মিছিলে লোক বেশি হয়। কিন্তু তার চেয়ে বেশি মানুষ এতে অসন্তুষ্ট হয়। এমন কাজ কি তাঁদের করা উচিত?
মন্ত্রী বলেন, ছাত্রলীগের প্রধান কাজ শৃঙ্খলায় ফিরে আসা। কমিটি গঠনে দল ভারী করার জন্য অনুপ্রবেশকারী পরগাছাদের স্থান করে দেওয়া হলে তার ফল ভালো হবে না। তিনি বলেন, ‘সে রকম কিছু ঘটে বলেই মাঝেমধ্যে এমন কিছু ঘটে, যা পূর্বসূরি হিসেবে আমাদের লজ্জা দেয়। কখনো কখনো সরকারের অনেক সফলতা ম্লান করতে একটি ঘটনাই যথেষ্ট।’
ছাত্রলীগের সভাপতি সাইফুর রহমান অনুষ্ঠানে সভাপতিত্ব করেন। সঞ্চালনা করেন সাধারণ সম্পাদক এস এম জাকির হোসাইন।
