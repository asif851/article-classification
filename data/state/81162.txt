
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, দেশ নয়, বেগম খালেদা জিয়া এখন মহাসংকটে রয়েছেন।
আন্তর্জাতিক মানবাধিকার দিবস উপল‌ক্ষে বিএনপির চেয়ারপারসন খালেদা জিয়ার দেওয়া বিবৃতির জবাবে ওবায়দুল কাদের আজ শনিবার এক বিবৃতি দেন। সেখানেই তিনি এসব কথা বলেন। তিনি খালেদা জিয়ার বিবৃতিতে বিএনপির চিরায়ত মিথ্যাচারের নতুন সংস্করণ বলে অভিহিত করেন।
খালেদা জিয়া ওই বিবৃতির এক জায়গায় বলেন, ‘আজও বাংলাদেশসহ বিশ্বের অনেক দেশে মানুষ একদলীয় স্বেচ্ছাচারী শাসন, গোষ্ঠী, বর্ণ ও জাতিগত সংঘাতে অবলীলায় খুন ও গুপ্ত হত্যার শিকার হচ্ছে এবং অদৃশ্য হয়ে যাচ্ছে হাজার হাজার মানুষ। বিচারবহির্ভূত হত্যাকাণ্ডের শিকার হচ্ছে অসংখ্য মানুষ।’ আরেক জায়গায় বলেন, ‘বাংলাদেশে এখন ভয়াবহ দুঃসময় বয়ে চলছে। ৫ জানুয়ারির একতরফা নির্বাচনের পূর্বাপর বাংলাদেশকে বধ্যভূমিতে পরিণত করা হয়েছে। বর্তমান অবৈধ ক্ষমতাসীন জোট সীমাহীন রক্তপাত ও বেপরোয়া নিপীড়ন নির্যাতনের মধ্যে দিয়ে জনগণের সকল গণতান্ত্রিক অধিকারকে হরণ করে নিয়েছে। মানুষের গণতান্ত্রিক অধিকার মানবাধিকারের পরিপূরক। বর্তমানে বাংলাদেশের মানুষের মানবাধিকার শূন্যের নিচে অবস্থান করছে।’
বিবৃতিতে আওয়ামী লীগের সাধারণ সম্পাদক বলেন, পেট্রল বোমা মেরে নিরীহ জনগণ হত্যা, পার্কিং করা তালাবদ্ধ গাড়িতে আগুন দিয়ে ঘুমন্ত বাস শ্রমিককে পুড়িয়ে হত্যা, পথচারী ছাত্রীকে বোমা মেরে আহত করা, কর্তব্যরত আইন-শৃঙ্খলা রক্ষাকারী বাহিনীর সদস্যদের হত্যা করা, ক্ষমতায় বসে সরকারি বাহিনীকে অপব্যবহার করে প্রতিপক্ষের অগণিত রাজনৈতিক কর্মী হত্যার ‘মাস্টারমাইন্ড’ খালেদা জিয়া যখন মানবাধিকারের প‌ক্ষে বিবৃতি দেন সেটি কেবল হাস্যরসের উদ্রেক করে।
বাংলাদেশের মানবাধিকার পরিস্থিতি অতীতের যেকোনো সময়ের তুলনায় অনেক উন্নত ও স্থিতিশীল উল্লেখ করে ওবায়দুল কাদের বলেন, বিশ্বখ্যাত জরিপ সংস্থা গ্যালাপের সাম্প্রতিক জরিপে দেখা গেছে ১৪১টি দেশের মধ্যে বাংলাদেশের মানবাধিকার পরিস্থিতি প্রথম ৩০টি রাষ্ট্রের মধ্যে। এই জরিপে বাংলাদেশের অবস্থান যুক্তরাষ্ট্র ও অস্ট্রেলিয়ার চেয়েও ওপরে এবং জাপান ও নিউজিল্যান্ডের সমপর্যায়ে। সেখানে খালেদা জিয়ার মিথ্যাচার কেবল অন্তঃসারশূন্যই নয়, প্রতিহিংসার নতুন বহিঃপ্রকাশ। ওবায়দুল কাদের বলেন, প্রধানমন্ত্রী শেখ হাসিনার নেতৃত্বে বাংলাদেশ এখন টেকসই উন্নয়ন এবং জনকল্যাণের পথে দুর্বার গতিতে এগিয়ে চলছে। দেশের এই উন্নয়নে সমগ্র দেশবাসী স্বস্তিতে রয়েছেন। কিন্তু খালেদা জিয়া দেশ ও জাতির এই উন্নয়ন ও কল্যাণ সহ্য করতে পারছেন না। প্রতিহিংসার অন্তর্জ্বালায় তিনি জ্বলছেন। সুতরাং দেশ নয়, স্বয়ং খালেদা জিয়াই এখন মহাসংকটে রয়েছেন।
বিবৃতিতে ওবায়দুল কাদের খালেদা জিয়াকে প্রতিহিংসার মানসিকতা পরিত্যাগ করে ইতিবাচক রাজনৈতিক ধারা ধারণ করার আহ্বান জানান।
