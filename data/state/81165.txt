
আওয়ামী লীগ আবার ক্ষমতায় আসবে’ ছেলে সজীব ওয়াজেদ জয়ের এমন মন্তব্যকে সমর্থন করেছেন প্রধানমন্ত্রী শেখ হাসিনা। তিনি বলেন, জয় যা বলেছে, তা জরিপ ও তথ্যের ওপর ভিত্তি করে। প্রধানমন্ত্রী আরও জানান, এ ব্যাপারে তাঁর কাছেও জরিপ ও তথ্য আছে। খবর ইউএনবির।শেখ হাসিনা বলেন, একটি মতামত জরিপে দেখা গেছে, আওয়ামী লীগ এগিয়ে আছে। আওয়ামী লীগের ওপর জনগণের পূর্ণ আস্থা ও বিশ্বাস রয়েছে। শেখ হাসিনা আরও জানান, ওই জরিপ অনুযায়ী নির্বাচনে আওয়ামী লীগ ভালো করবে। ক্ষমতাতেও আবার আওয়ামী লীগ আসবে।আজ রোববার নিজ কার্যালয়ে অসুস্থ, অসচ্ছল ও আহত সাংবাদিক এবং মৃত সাংবাদিকদের পরিবারের মধ্যে আর্থিক সহায়তার চেক বিতরণের সময় প্রধানমন্ত্রী এসব কথা বলেন। তথ্য মন্ত্রণালয়ের ব্যবস্থাপনায় সাংবাদিকদের কল্যাণে বর্তমান সরকারের আমলে গঠিত এক কোটি টাকার তহবিল থেকে এ আর্থিক সহায়তা দেওয়া হয়। শেখ হাসিনা বলেন, ডিজিএফআই, এনএসআই পরিচালিত জরিপ ছাড়াও তাঁর হাতে চতুর্থ জরিপ রয়েছে। এই জরিপ দল ও তাঁর নিজের করা। দলের অবস্থান জানার জন্য এই জরিপ পরিচালনা করা হয়েছে। এতে দেখা গেছে, সব ঠিক আছে।
জয়ের বক্তব্যে ষড়যন্ত্রের গন্ধ খোঁজায় বিস্ময় প্রকাশ করে প্রধানমন্ত্রী বলেন, যাঁরা ষড়যন্ত্রের কথা বলছেন, তাঁদের স্বভাবই ষড়যন্ত্র করা। আর এ কারণে তাঁরা সব সময়ই ষড়যন্ত্রের কথা বলেন। এ ধরনের লোকেরাই ভোট কারচুপি, ব্যালট বাক্স ছিনতাই, আইনশৃঙ্খলা বাহিনী, সশস্ত্র বাহিনী, প্রশাসন ও গণমাধ্যমের ওপর প্রভাব বিস্তারের চেষ্টা চালান।
প্রধানমন্ত্রী আরও বলেন, যাঁরা ষড়যন্ত্র করে অভ্যস্ত, তাঁরাই সব জায়গায় ষড়যন্ত্রের গন্ধ খোঁজেন। তাঁরা ভালো কিছু ভাবতে পারেন না। এটাই বাস্তবতা।
সম্প্রতি সজীব ওয়াজেদ জয় এক ইফতার অনুষ্ঠানে বলেন, নির্বাচনে আওয়ামী লীগ যে আবার জিতবে এবং ক্ষমতায় আসবে, সে ব্যাপারে তাঁর কাছে তথ্য রয়েছে।
তথ্য মন্ত্রণালয় আয়োজিত এ অনুষ্ঠানে সভাপতিত্ব করেন তথ্যমন্ত্রী হাসানুল হক ইনু। অনুষ্ঠানে অন্যান্যের মধ্যে প্রধানমন্ত্রীর তথ্য উপদেষ্টা ও বাংলাদেশ ফেডারেল সাংবাদিক ইউনিয়ন (বিএফইউজে)’র সভাপতি ইকবাল সোবহান চৌধুরী, বিএফইউজে’র মহাসচিব আবদুল জলিল ভূইয়া, ঢাকা সাংবাদিক ইউনিয়ন (ডিইউজে)’র সভাপতি ওমর ফারুক, ডিইউজের সাধারণ সম্পাদক শাবান মাহমুদ ও তথ্য সচিব মর্তুজা আহমেদ বক্তৃতা করেন।
