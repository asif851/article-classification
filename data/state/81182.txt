
শিশুর ছয় মাস বয়স পর্যন্ত শুধু মায়ের বুকের দুধ দিলে শিশুমৃত্যুর হার ১৩ শতাংশ কমে যায়। জন্মের এক ঘণ্টার মধ্যে শিশুকে মায়ের শালদুধ খাওয়ানো উচিত। কারণ, এই দুধ শিশুর দেহে প্রতিষেধকের মতো কাজ করে।সিলেট নগরের চৌহাট্টা এলাকায় সিভিল সার্জন কার্যালয়ের মিলনায়তনে গতকাল রোববার মাতৃদুগ্ধবিষয়ক আলোচনা সভায় বক্তারা এসব কথা বলেন। বাংলাদেশ ব্রেস্টফিডিং ফাউন্ডেশন এ সভার আয়োজন করে। এতে প্রধান অতিথি ছিলেন সিভিল সার্জন আজহারুল ইসলাম। শুভেচ্ছা বক্তব্য দেন মাইদুল ইসলাম।সভায় বক্তারা বলেন, শিশুর ছয় মাস বয়স পর্যন্ত মায়ের দুধই যথেষ্ট; এমনকি পানিরও প্রয়োজন নেই। কোনো অবস্থায়ই শিশুকে বাজারে প্রচলিত গুঁড়া দুধ খাওয়ানো যাবে না। এতে শিশু পুষ্টিহীন হয়ে তার রোগ প্রতিরোধ ক্ষমতা কমে যায়। ছয় মাস পর থেকে অন্য খাবারের পাশাপাশি দুই বছর পর্যন্ত শিশুকে মায়ের দুধ দেওয়া উচিত।প্রধান অতিথির বক্তব্যে সিভিল সার্জন বলেন, শিশু নিয়মিত বুকের দুধ খেলে তার স্বাস্থ্য যেমন ভালো থাকে, তেমনি মায়ের স্তন ও জরায়ু ক্যানসারের ঝুঁকি কমে যায়।
