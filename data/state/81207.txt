
রাজধানীর ক্যামব্রিয়ান কলেজের ছাত্রীনিবাস থেকে সামিয়াতুছ সাদিক ওরফে মিম (১৮) নামের এক ছাত্রীর মরদেহ উদ্ধার করেছে পুলিশ। আজ বৃহস্পতিবার রাত আটটার দিকে গুলশান থানার পুলিশ নদ্দা এলাকায় অবস্থিত ক্যামব্রিয়ান কলেজের ছাত্রীনিবাস থেকে মিমের মরদেহ উদ্ধার করে।
মিমের গ্রামের বাড়ি কুমিল্লায়। তিনি ক্যামব্রিয়ান কলেজের বিজ্ঞান বিভাগের উচ্চ মাধ্যমিক দ্বিতীয় বর্ষের ছাত্রী ছিলেন।
গুলশান থানার ভারপ্রাপ্ত কর্মকর্তা (ওসি) মো. সিরাজুল ইসলাম বলেন, ছাত্রীনিবাস থেকে খবর পেয়ে পুলিশ মিমের মরদেহ উদ্ধার করে ময়নাতদন্তের জন্য ঢাকা মেডিকেল কলেজে পাঠিয়েছে। ওই ছাত্রীনিবাসের শিক্ষার্থীরা পুলিশকে জানিয়েছেন, সন্ধ্যা সাতটার দিকে কক্ষের ভেতর থেকে ছিটকিনি লাগিয়ে দেন মিম। এরপর অনেকক্ষণ ডাকাডাকি করেও কোনো সাড়াশব্দ না পেয়ে তাঁরা কক্ষের দরজা ভেঙে দেখতে পান ওড়না দিয়ে সিলিং ফ্যানের সঙ্গে গলায় ফাঁস লাগিয়ে ঝুলছেন মিম। পরে তাঁরা মিমের মরদেহ নামিয়ে আনেন।
ওসি বলেন, পুলিশ প্রাথমিক তদন্তে জানতে পেরেছে যে ওই ছাত্রীনিবাসে কয়েক দিন আগে একটি মোবাইল সেট চুরি হয়েছিল। ওই মোবাইল চুরির ঘটনায় কয়েকজন ছাত্রী মিমকে দায়ী করেন। ধারণা করা হচ্ছে, এর জের ধরেই সিলিং ফ্যানের সঙ্গে ওড়না জড়িয়ে আত্মহত্যা করেছেন মিম।
