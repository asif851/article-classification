
কুমিল্লা-৪ (দেবীদ্বার) আসনের স্বতন্ত্র প্রার্থী, দেবীদ্বার উপজেলা পরিষদের চেয়ারম্যান ও উপজেলা আওয়ামী লীগের সদস্য রাজী মো. ফখরুল ও অপর সদস্য রৌশন আলীকে দল থেকে বহিষ্কার করা হয়েছে। একই সঙ্গে তাঁদের পক্ষে অবস্থান নেওয়ায় উপজেলা আওয়ামী লীগের যুগ্ম সাধারণ সম্পাদক সিদ্দিকুর রহমান ভূঁইয়াকেও বহিষ্কার করা হয়েছে।গত শুক্রবার উপজেলার ডাকবাংলোয় সাংসদ এ বি এম গোলাম মোস্তফার উপস্থিতিতে এবং উপজেলা আওয়ামী লীগের সভাপতি জয়নুল আবেদীনের সভাপতিত্বে কার্যকরী কমিটির এক সভায় এ সিদ্ধান্ত নেওয়া হয়।জানতে চাইলে উপজেলা আওয়ামী লীগের সাধারণ সম্পাদক মনিরুজ্জামান বলেন, দলের সিদ্ধান্তের বাইরে গিয়ে আওয়ামী লীগের কেন্দ্রীয় উপদেষ্টা মণ্ডলীর সদস্য এ এফ এম ফখরুল ইসলাম মুন্সীর ছেলে রাজী মোহাম্মদ ফখরুল ও রৌশন আলী দলের বিরুদ্ধে অবস্থান নিয়ে নির্বাচনে অংশ নেওয়ায় তাঁদের দল থেকে বহিষ্কারের এ সিদ্ধান্ত নেওয়া হয়েছে্। একই সঙ্গে দলবিরোধী কর্মকাণ্ডে লিপ্ত থাকায় সিদ্দিকুর রহমান ভূঁইয়াকেও থেকে বহিষ্কার করা হয়। রৌশন আলী ও রাজী মোহাম্মদ ফখরুলের মুঠোফোনে একাধিকবার যোগাযোগ করেও তাঁদের বক্তব্য নেওয়া সম্ভব হয়নি।এই আসনে জাতীয় পার্টির কেন্দ্রীয় কমিটির যুগ্ম মহাসচিব ইকবাল হোসেন মহাজোটের প্রার্থী। তাঁর বিরুদ্ধে কেন্দ্রের নির্দেশ অমান্য করে স্বতন্ত্র প্রার্থী হিসেবে নির্বাচনে অংশ নিচ্ছেন মো. ফখরুল ও রৌশন আলী।
