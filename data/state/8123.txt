
 
তামাক নিয়ন্ত্রণের বিভিন্ন বিষয়ে প্রতিবেদনের জন্য ‘প্রজ্ঞা তামাক নিয়ন্ত্রণ সাংবাদিকতা পুরস্কার-২০১৩’ পেলেন জাতীয় ও স্থানীয় পর্যায়ে কর্মরত পাঁচজন সাংবাদিক।
তাঁরা হলেন টেলিভিশন মাধ্যমে চ্যানেল টোয়েন্টি ফোরের বিশেষ প্রতিবেদক মহসিন-উল হাকিম, রেডিও মাধ্যমে এবিসি রেডিওর জ্যেষ্ঠ প্রতিবেদক আমীন আল রশীদ, বাংলানিউজ২৪ডটকমের নিজস্ব প্রতিবেদক মাজেদুল নয়ন, ঢাকা ট্রিবিউনের নিজস্ব প্রতিবেদক ফয়সাল মাহমুদ এবং স্থানীয় পত্রিকা মাধ্যমে কুষ্টিয়ার ‘দৈনিক আরশীনগর’-এর নিজস্ব প্রতিবেদক ইমাম মেহদী।
আজ বুধবার সকালে রাজধানীর রূপসী বাংলা হোটেলে তথ্যমন্ত্রী হাসানুল হক ইনু বিজয়ীদের হাতে পুরস্কার তুলে দেন। বিজয়ীদের প্রত্যেককে একটি ক্রেস্ট, একটি সনদ ও ৫০ হাজার টাকার চেক দেওয়া হয়। এ আয়োজনে সহায়তা দিয়েছে যুক্তরাষ্ট্রভিত্তিক আন্তর্জাতিক সংগঠন ব্লুমবার্গ ফিলানথ্রপিজ এবং ক্যাম্পেইন ফর টোবাকো ফ্রি কিডস (সিটিএফকে)।
গত বছরের মে থেকে এ বছরের এপ্রিল পর্যন্ত তামাক নিয়ন্ত্রণের বিভিন্ন বিষয় যেমন-তামাকচাষ, এর ফলে খাদ্যনিরাপত্তার হুমকি, পরিবেশ ও বন ধ্বংস, পাহাড় এলাকায় জীববৈচিত্র্য ধ্বংস, তামাক কোম্পানির প্রতারণা ইত্যাদি বিষয়ে সাংবাদিকেরা নানা প্রতিবেদন প্রকাশ করেছেন। ওই সব প্রতিবেদন থেকে ১১ সদস্যের জুরি বোর্ড পাঁচ মাধ্যমের জন্য পাঁচটি প্রতিবেদন নির্বাচন করে। জুরি বোর্ডের প্রধান ছিলেন ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক। এ ছাড়া জুরি বোর্ডে আরও ছিলেন জ্যেষ্ঠ সাংবাদিক, স্বাস্থ্য বিশেষজ্ঞ এবং বিশ্ব স্বাস্থ্য সংস্থার কর্মকর্তা।
অনুষ্ঠানে তথ্যমন্ত্রী বলেন, ‘২০০৫ সালের ধূমপান ও তামাকজাত দ্রব্য নিয়ন্ত্রণ আইন পর্যাপ্ত ছিল না বলে সম্প্রতি সরকার এ আইনে সংশোধনী এনে তা আরও কঠোর করেছে। তামাকপণ্যের প্রত্যক্ষ-পরোক্ষ সব ধরনের বিজ্ঞাপন নিষিদ্ধ করা হয়েছে। ১৮ বছরের কম বয়সী কারও কাছে বিড়ি, সিগারেটসহ তামাকজাত পণ্য বিক্রি এবং তাদের দ্বারা এসব দ্রব্য বিক্রি নিষিদ্ধ করা হয়েছে। কিন্তু এসব আইনের বাস্তবায়নই বড় চ্যালেঞ্জ উল্লেখ করে তিনি আইন লঙ্ঘনকারীদের আইনের হাতে তুলে দেওয়ার আহ্বান জানান।
আগামী বাজেটে বিড়ি, সিগারেটসহ সব তামাকপণ্যের ওপর কর বাড়ানোর দাবি জানিয়ে হাসানুল হক ইনু সিগারেটের ওপর বিদ্যমান চারটি স্ল্যাব বা মূল্যস্তর তুলে দেওয়ারও দাবি জানান। সব তামাকপণ্যের ওপর ৭০ শতাংশ সম্পূরক শুল্ক আরোপের যে দাবি বিভিন্ন সংগঠনের পক্ষ থেকে করা হচ্ছে, তিনি তার সঙ্গে একমত পোষণ করেন এবং এ বিষয়ে সংসদে ‘ওকালতি’ করবেন বলে প্রতিশ্রুতি দেন।
