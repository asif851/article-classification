
যুক্তরাষ্ট্র ও যুক্তরাজ্যে তিন সপ্তাহের সফর শেষে কাল শনিবার দেশে ফিরছেন প্রধানমন্ত্রী শেখ হাসিনা। লন্ডন থেকে বাংলাদেশ বিমানের নিয়মিত একটি ফ্লাইটে করে ঢাকায় আসছেন তিনি।
প্রধানমন্ত্রীকে বহনকারী উড়োজাহাজটি আজ শুক্রবার লন্ডনের স্থানীয় সময় বিকেল সোয়া পাঁচটায় রওনা দেবে। ফ্লাইটটির কাল সকাল ৯টা ২০ মিনিটে হজরত শাহজালাল আন্তর্জাতিক বিমানবন্দরে অবতরণের কথা রয়েছে বলে বাংলাদেশ বিমান সূত্রে জানা গেছে।
সকালে দেশে ফেরার পর প্রধানমন্ত্রীকে গণসংবর্ধনা দেবে আওয়ামী লীগ। এ সময় বিমানবন্দর থেকে গণভবন পর্যন্ত সড়কের দুই পাশে দলের নেতা–কর্মীরা অবস্থান করে এই সংবর্ধনায় অংশ নেবেন।
আওয়ামী লীগের পক্ষ থেকে বলা হচ্ছে, প্রধানমন্ত্রী শেখ হাসিনা জাতিসংঘ সাধারণ পরিষদের অধিবেশনে মিয়ানমারের রোহিঙ্গাদের বাংলাদেশে আশ্রয় দিয়ে দৃষ্টান্ত সৃষ্টি এবং তাদের নিজ দেশে ফিরিয়ে নেওয়ার জন্য পাঁচ দফা প্রস্তাব দিয়েছেন। এ জন্য দেশের বিশিষ্ট নাগরিক ও দেশবাসীর পক্ষ থেকে তাঁকে গণসংবর্ধনা দেওয়া হবে।
তবে এ সংবর্ধনা দেওয়ার সময় যেন প্রতিবন্ধকতা সৃষ্টি না হয়, এ জন্য কাজ করা হবে বলে জানান আওয়ামী লীগের সাধারণ সম্পাদক ওবায়দুল কাদের। গত মঙ্গলবার রাজধানীর ধানমন্ডিতে আওয়ামী লীগ সভানেত্রীর রাজনৈতিক কার্যালয়ে দলের সহযোগী ও ভ্রাতৃপ্রতিম সংগঠনের সভাপতি ও সাধারণ সম্পাদকদের সঙ্গে যৌথসভা শেষে এ কথা বলেন তিনি।
ওবায়দুল কাদের বলেন, প্রধানমন্ত্রীর পাঁচ দফা রোহিঙ্গা সংকট সমাধানে সারা দুনিয়ায় সমাদৃত হয়েছে, প্রশংসিত হয়েছে। এটা গ্রহণযোগ্য প্রস্তাব বলে বিবেচিত হয়েছে। বিমানবন্দর থেকে গণভবন পর্যন্ত রাস্তার দুই পাশে দাঁড়িয়ে দলের নেতা-কর্মীরা এবং দলের বাইরের সাধারণ মানুষ প্রধানমন্ত্রীকে স্বাগত জানাবে। এ সময় রাস্তায় কোনো প্রকার প্রতিবন্ধকতা তৈরি করা হবে না।
জাতিসংঘের ৭২তম সাধারণ পরিষদের অধিবেশনে যোগ দিতে ১৭ সেপ্টেম্বর নিউইয়র্কে যান প্রধানমন্ত্রী। অধিবেশন শেষে ২২ সেপ্টেম্বর নিউইয়র্ক থেকে ওয়াশিংটন যান তিনি। সেখানে এক সপ্তাহ অবস্থানের পর ২ অক্টোবর লন্ডন হয়ে দেশে ফেরার কথা ছিল তাঁর। কিন্তু ২৫ সেপ্টেম্বর ওয়াশিংটনে প্রধানমন্ত্রীর গলব্লাডারে অস্ত্রোপচার হয়। পরে ৩ সেপ্টেম্বর সেখান থেকে লন্ডনে যান তিনি।
 
