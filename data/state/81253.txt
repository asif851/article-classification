
ময়মনসিংহের হালুয়াঘাট উপজেলার দড়িনগুয়া গ্রামে গতকাল শনিবার একটি চালকলের বয়লার বিস্ফোরণে তিন শ্রমিক নিহত হয়েছেন৷ গুরুতর দগ্ধ হয়েছেন আরও দুই শ্রমিক৷নিহত শ্রমিকেরা হলেন উপজেলার নড়াইল গ্রামের সুলতান উদ্দিন (৩৫), আবুল কাসেম আলম (৩৩) ও ধারা ইউনিয়নের ধারাকান্দা গ্রামের হজরত অালী (৩৬)৷ ময়মনসিংহ মেডিকেল কলেজ হাসপাতালে চিকিৎসা নিচ্ছেন আহত শ্রমিক আবদুর রাজ্জাক (৪০) ও রহমত আলী (৩৬)৷প্রত্যক্ষদর্শী ও হালুয়াঘাট উপজেলা প্রশাসন জানায়, দড়িনগুয়ার মেসার্স শাকিল অটো রাইস মিলের শ্রমিকেরা গতকাল ভোর পাঁচটায় কাজে যোগ দেন৷ কাজ শুরুর সময় হঠাৎ বিকট শব্দে মিলের বয়লার বিস্ফোরিত হয়৷ এতে কাজে যোগ দেওয়া পাঁচ শ্রমিক অগ্নিদগ্ধ হন৷ আহত শ্রমিকদের প্রথমে হালুয়াঘাট উপজেলা স্বাস্থ্য কমপ্লেক্সে নেওয়া হয়৷ কর্তব্যরত চিকিৎসকদের পরামর্শে সকাল সাড়ে সাতটার দিকে তাঁদের ময়মনসিংহ মেডিকেল কলেজ হাসপাতালে নেওয়া হয়৷ সেখানে তিন শ্রমিকের মৃত্যু হয়৷স্থানীয় ব্যক্তিরা জানান, বিস্ফোরণে আগুনের ফুলকি ও বয়লারের বিভিন্ন যন্ত্রাংশ চারদিকে প্রায় আধা কিলোমিটার এলাকায় ছড়িয়ে পড়ে৷ বয়লারের ট্যাংক প্রায় ৪০০ মিটার দূরে ছিটকে পড়ে৷ এ সময় গ্রামবাসীর মধ্যে আতঙ্ক ছড়িয়ে পড়ে৷চালকলে কাজ করা কয়েকজন শ্রমিক জানান, বয়লারের মিটারটি আগে থেকেই নষ্ট ছিল৷ মাঝেমধ্যেই অতিরিক্ত তাপ জমা হতো৷ বিষয়টি কারখানার মালিক ফারুক হোসেনকে জানানোর পরও তিনি বয়লার মেরামত করেননি৷যোগাযোগ করা হলে হালুয়াঘাট উপজেলা নির্বাহী কর্মকর্তা (ইউএনও) আবদুল আউয়াল বলেন, ঘটনাস্থল পরিদর্শন করে ও অন্য শ্রমিকদের সঙ্গে কথা বলে জানা গেছে, অতিরিক্ত তাপের কারণে বয়লারের ভেতর গ্যাস জমা হলে বিস্ফোরণ ঘটে৷ এতে মালিকপক্ষের অবহেলাও রয়েছে৷হালুয়াঘাট থানার ভারপ্রাপ্ত কর্মকর্তা (ওসি) জাকিউল ইসলাম জানান, ক্ষতিগ্রস্ত শ্রমিকদের পরিবারের পক্ষ থেকে মামলা করা না হলে পুলিশ বাদী হয়ে মিলের মালিকের বিরুদ্ধে মামলা করবে৷ কিন্তু তিনি ঘটনার পর থেকে পলাতক৷
