
জাতীয় সংসদে ৩৫০ জন সাংসদের মধ্যে আইনজীবীর চেয়ে তিন গুণেরও বেশি রয়েছেন ব্যবসায়ী। আইনজীবী রয়েছেন মাত্র ৫১ জন। অন্যদিকে সাংসদদের ৫০ শতাংশই হলেন ব্যবসায়ী। তাঁরা সংখ্যায় ১৭৫ জন।দশম জাতীয় সংসদে সাংসদদের সম্পর্কে সুশাসনের জন্য নাগরিকের (সুজন) দেওয়া প্রতিবেদনে এসব তথ্য তুলে ধরা হয়। আজ রোববার দুপুর সাড়ে ১২টার দিকে ঢাকা রিপোর্টার্স ইউনিটিতে (ডিআরইউ) ওই সংবাদ সম্মেলন অনুষ্ঠিত হয়।সাংসদদের শিক্ষাগত যোগ্যতার বিষয়ে প্রতিবেদনে জানানো হয়, ১২৮ জন সাংসদের (৩৬.৫৭ শতাংশ) স্নাতকোত্তর ডিগ্রি রয়েছে। স্নাতক ডিগ্রি রয়েছে ১৪৭ জনের (৪২ শতাংশ)। আর ১৫ জনের (৪.২৮শতাংশ) শিক্ষাগত যোগ্যতা মাধ্যমিকের নিচে।সাংসদদের আয় সম্পর্কে সুজন জানায়, ৫৫ জনের (১৫.০৭ শতাংশ) আয় কোটি টাকার ওপরে। ১৭ জনের (৪.৮৫ শতাংশ) আয় দুই লাখ টাকার নিচে। আর নারী সাংসদ বাদে ৩০০ জন সাংসদের মধ্যে মোট করদাতা হলেন ২৫৮ জন। ১০৭ জন সাংসদ পাঁচ হাজার টাকা বা তার চেয়ে কম আয়কর দেন। ৩১ জন সাংসদ ১০ লাখ টাকার ওপরে আয়কর দেন।সংবাদ সম্মেলনে প্রতিবেদন উপস্থাপন করেন সুজনের প্রধান সমন্বয়কারী দীলিপ কুমার সরকার। সেখানে সুজনের সম্পাদক বদিউল আলম মজুমদার, সাবেক কেবিনেট সচিব আলী ইমাম মজুমদার, স্থানীয় সরকার বিশেষজ্ঞ তোফায়েল আহমেদ উপস্থিত ছিলেন।
