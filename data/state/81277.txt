
সিরাজগঞ্জের কাজীপুর উপজেলার সাউটতলা গ্রামে এক স্কুলছাত্রীর ঝুলন্ত লাশ উদ্ধার করা হয়েছে। গত বুধবার রাতে কাজীপুর থানার পুলিশ লাশটি উদ্ধার করে। তবে মৃত্যুর কারণ সম্পর্কে কিছু জানাতে পারেনি পরিবার ও পুলিশ।
তার নাম লিপি খাতুন (১৩)। বাবার নাম মনিরুজ্জামান। লিপি স্থানীয় মেঘাই উচ্চবিদ্যালয়ের সপ্তম শ্রেণির ছাত্রী ছিল।
পরিবার ও থানা-পুলিশের ভাষ্য, সকালে লিপি প্রাইভেট পড়তে যায়। এরপর মা-বাবাও বাড়ি বাইরে যান। বিকেলে তাঁরা বাড়ি ফিরে লিপির কক্ষের দরজা বন্ধ দেখতে পান। অনেক ডাকাডাকির পরও লিপি সাড়া না দেওয়ায় জানালার ফাঁক দিয়ে মা-বাবা দেখতে পান সে আড়ার সঙ্গে গলায় দড়ি বাঁধা অবস্থায় ঝুলছে। পরে দরজা ভেঙে তাঁরা ঘরে প্রবেশ করেন। খবর পেয়ে পুলিশ লিপির লাশ উদ্ধার করে।
বাবা মনিরুজ্জামান বলেন, তাঁর মেয়ে সকালে প্রাইভেট পড়তে গিয়েছিল। সে সময় তাকে বিষণ্নও মনে হয়নি। প্রাইভেট পড়তে গিয়ে এমন কোনো ঘটনা ঘটে থাকতে পারে, যার কারণে তাঁর মেয়ে মারা গেছে বলে মনে করছেন তিনি।
কাজীপুর থানার ভারপ্রাপ্ত কর্মকর্তা (ওসি) সমিত কুমার কুণ্ড জানান, লাশ ময়নাতদন্তের জন্য সিরাজগঞ্জ জেনারেল হাসপাতাল মর্গে পাঠানো হয়েছে। এ ঘটনায় আপাতত একটি অপমৃত্যুর মামলা করা হয়েছে। তবে উত্ত্যক্ত বা প্রেমঘটিত কারণে মৃত্যুর ঘটনা ঘটেছে কি না, তা তদন্ত করা হবে বলে তিনি জানান।
