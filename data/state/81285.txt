
ঠাকুরগাঁওয়ের পীরগঞ্জ উপজেলার এলজিইডি কার্যালয়ের কার্য-সহকারী সহীদুর রহমান (৪৭) ফুটন্ত বিটুমিনে পুড়ে মারা গেছেন। তিনি গাইবান্ধার সুন্দরগঞ্জ উপজেলার নলডাঙ্গা গ্রামের বাসিন্দা ছিলেন।গত শুক্রবার বেলা আড়াইটার দিকে নলডাঙ্গা গ্রামে জানাজা শেষে পারিবারিক কবরস্থানে সহীদুরের লাশ দাফন করা হয়েছে।স্থানীয় সরকার প্রকৌশল অধিদপ্তরের (এলজিইডি) পীরগঞ্জ কার্যালয়ের উপসহকারী প্রকৌশলী সূত্র জানায়, ২৫ লাখ টাকা ব্যয়ে পীরগঞ্জ-বীরগঞ্জ সড়কের কালপীর থেকে বকুলতলা গ্রাম পর্যন্ত প্রায় দুই কিলোমিটার রাস্তা সংস্কারের কাজ গত বৃহস্পতিবার সকালে শুরু হয়। সহীদুর রহমান ওই কাজের দেখাশোনার দায়িত্বে ছিলেন।কালপীর গ্রামের আবদুল ওহাব, পলাশসহ ১০ জন প্রত্যক্ষদর্শী জানান, সড়কের পাশে বয়লারে বিটুমিন গরম করার কাজ চলছিল। বৃহস্পতিবার সকাল ১০টার দিকে সেখান থেকে পাওয়ার টিলারের সাহায্যে গরম বিটুমিন নির্মাণকাজ এলাকায় নেওয়ার সময় পাওয়ার টিলারটি সড়কের পাশে উল্টে যায়। এ সময় চালকের পাশে বসে থাকা সহীদুর রহমানের দেহের ওপর কিছু গরম বিটুমিন পড়ে।পীরগঞ্জ উপজেলা প্রকৌশলী তাজমিল খান বলেন, ‘তাৎক্ষণিকভাবে সহীদুর রহমানকে পীরগঞ্জ স্বাস্থ্য কমপ্লেক্সের অ্যাম্বুলেন্সে করে রংপুর মেডিকেলে নিয়ে ভর্তি করা হয়।সেখানে প্রাথমিক চিকিৎসা দেওয়া হলেও অবস্থার অবনতি ঘটে। চিকিৎকের পরামর্শে ঢাকায় নেওয়ার পথে রাত আটটার দিকে টাঙ্গাইলে সহীদুর মারা যান।’
