
নারায়ণগঞ্জের সাত খুনের ঘটনার মুখোশ উন্মোচনে সরকার বসে নেই বলে জানিয়েছেন স্বরাষ্ট্র প্রতিমন্ত্রী আসাদুজ্জামান খান। তিনি বলেছেন, ‘নারায়ণগঞ্জের ঘটনায় আমরা বসে নেই। একটু ধীরগতিতে হলেও প্রধানমন্ত্রী শেখ হাসিনার সরকার ন্যায়সংগতভাবে এগিয়ে যাচ্ছে।’আজ শুক্রবার দুপুরে রাজধানীর শিল্পকলা একাডেমীর মহড়াকক্ষে বঙ্গবন্ধু সাংস্কৃতিক জোট আয়োজিত এক আলোচনা সভায় স্বরাষ্ট্র প্রতিমন্ত্রী এসব কথা বলেন। আওয়ামী লীগের সভানেত্রী ও প্রধানমন্ত্রী শেখ হাসিনার স্বদেশ প্রত্যাবর্তন দিবস উপলক্ষে এ আলোচনা সভার আয়োজন করা হয়।
স্বরাষ্ট্র প্রতিমন্ত্রী বলেন, এই ঘটনার সঙ্গে যারা জড়িত, তাদের বিচার হবেই। তদন্তে যাদের নাম আসবে, তাদের শাস্তি দিতে সরকার কুণ্ঠাবোধ করবে না। আসাদুজ্জামান খান বলেন, ‘শেখ হাসিনা যেদিন বাংলাদেশে প্রত্যাবর্তন করেছিলেন  সেদিন এ দেশের আকাশ-বাতাস তাঁর জন্য কেঁদেছিল। সারা দেশের মানুষ সেদিন তার জন্য চোখের পানি ফেলেছিল।’
আলোচনা সভায় খাদ্যমন্ত্রী কামরুল ইসলাম বলেন, নারায়ণগঞ্জের ঘটনা নিয়ে কোনো জজ মিয়া নাটকের সৃষ্টি হবে না। এই ঘটনার সঙ্গে জড়িতদের ছাড় দেওয়া হবে না। টিআইবি, সুজন, হিউম্যান রাইটস ওয়াচের মতো সংগঠনের সমালোচনা করে তিনি বলেন, ‘এই সংগঠনগুলো প্রধানমন্ত্রীর সংসদীয় গণতন্ত্রের ক্ষমতা কমানোর কথা বলছে। তারা বিএনপির সুরে সুর মিলিয়ে কথা বলে।’
আলোচনা সভায় আরও বক্তব্য দেন আওয়ামী লীগের নেতা আফজাল হোসেন, শাহে আলম মুরাদ, জি এম আতিক, বঙ্গবন্ধু সাংস্কৃতিক জোটের সাধারণ সম্পাদক অরুণ সরকার প্রমুখ।
