
পুলিশের উপমহাপরিদর্শক (ডিআইজি) মিজানুর রহমানকে প্রত্যাহার করে পুলিশ সদর দপ্তরে সংযুক্ত করা হয়েছে। তিনি ঢাকা মহানগর পুলিশে অতিরিক্ত পুলিশ কমিশনার হিসেবে কর্মরত ছিলেন। আজ মঙ্গলবার দুপুরে প্রথম আলোকে এ তথ্য নিশ্চিত করেছেন পুলিশ সদর দপ্তরের এআইজি (মিডিয়া অ্যান্ড পাবলিক রিলেশনস) সহেলী ফেরদৌস।প্রত্যাহারের বিষয়ে জানতে চাইলে তিনি বলেন, এ-সংক্রান্ত চিঠি হাতে না পাওয়া পর্যন্ত বিস্তারিত বলা যাচ্ছে না।
দ্বিতীয় বিয়ে গোপন করতে  নিজের ক্ষমতার অপব্যবহার করে স্ত্রী মরিয়ম আক্তারকে গ্রেপ্তার করানোর অভিযোগ ওঠে ডিআইজি মিজানুর রহমানের বিরুদ্ধে। তিন সপ্তাহ কারাভোগের পর সপ্তাহ খানেক আগে মরিয়ম জামিনে মুক্তি পেয়েছেন। নতুন করে তাঁকে মামলায় জড়ানোর চেষ্টা চলছে বলে অভিযোগ করেছে মরিয়মের পরিবার।
জানা গেছে, ব্যাংক কর্মকর্তা মরিয়ম আক্তারকে গত বছরের জুলাই মাসে বিয়ে করেন মিজানুর রহমান। ২০১৯ সাল পর্যন্ত সেই কথা গোপন রাখার শর্ত দিয়েছিলেন স্ত্রীকে। মরিয়ম রাজি হননি। এতে ক্ষিপ্ত হয়ে তিনি গত ১২ ডিসেম্বর পুলিশ পাঠিয়ে মরিয়মকে গ্রেপ্তার করান। মিজানুর রহমান ঢাকা জেলার পুলিশ সুপার ছিলেন, সিলেট মহানগর পুলিশের কমিশনার হিসেবেও দায়িত্ব পালন করেছেন।
ডিআইজি মিজানুর রহমানের বিরুদ্ধে আনা অপরাধ প্রমাণিত হলে ব্যবস্থা নেওয়া হবে বলে গতকাল সোমবার সাংবাদিকদের জানিয়েছিলেন স্বরাষ্ট্রমন্ত্রী আসাদুজ্জামান খান কামাল।
স্বরাষ্ট্রমন্ত্রী বলেন, যত বড় কর্মকর্তাই হোন না কেন, কেউ আইনের ঊর্ধ্বে নন। তিনি যদি এমন গর্হিত কাজ করেন, তাহলে তাঁর বিরুদ্ধে আইনানুগ ব্যবস্থা নেওয়া হবে।
