
আওয়ামী লীগের উদ্দেশে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, তারেক রহমান ইতিহাসের সত্য বলেছেন। বিভিন্ন বই থেকে তিনি এ সত্য উদঘাটন করেছেন।আজ মঙ্গলবার জাতীয় প্রেসক্লাবে ‘তারেক রহমানের বিরুদ্ধে ধারাবাহিক মিথ্যাচারে’র প্রতিবাদে এক সমাবেশের আয়োজন করে ছাত্রদল। ওই প্রতিবাদ সমাবেশে মির্জা ফখরুল এসব কথা বলেন।তারেক রহমানের বক্তব্যে ভুল থাকলে প্রমাণ করার আহ্বান জানিয়ে ফখরুল বলেন,  কিন্তু যে ভাষায় আওয়ামী লীগের নেতারা কথা বলছেন, তাতে প্রমাণ হয় যে আওয়ামী লীগ রাজনৈতিকভাবে দেউলিয়া হয়ে গেছে।বিএনপির এই নেতা বলেন, জিয়াউর রহমান, খালেদা জিয়া, তারেক জিয়াকে নিয়ে মিথ্যাচার নতুন কোনো ঘটনা নয়। বাংলাদেশের বিরুদ্ধে যারা অবস্থান নিয়েছে, তাদের নীলনকশার অংশ। তিনি বলেন, তারেক শুধু একজন ব্যক্তি নন, তিনি সেই  রাজনীতি ধারণ করেছেন, যা বাংলাদেশের স্বাধীনতা, সার্বভৌমত্ব রক্ষার রাজনীতি। তাই তাঁকে হেয় করলে আধিপত্যবাদের নীলনকশা বাস্তবায়ন করা সহজ হবে। আওয়ামী লীগ নেতাদের দেওয়া বিভিন্ন বক্তব্যের সমালোচনা করে ফখরুল  বলেন, সংসদে যে ভাষা ব্যবহার করা হচ্ছে, তা শোনার মতো নয়। এসব কথা থেকে বোঝা যায়, আওয়ামী লীগ কতো দেউলিয়া হয়ে গেছে।
বিএনপি কোনো বিতর্কে যেতে চায় না উল্লেখ করে মির্জা ফখরুল বলেন, সবাই জানে একাত্তরে কারা যুদ্ধে করেছিলেন, কারা থিয়েটার রোডে ছিলেন।
ছাত্রদলকে শক্তিশালী হওয়ার আহ্বান জানিয়ে মির্জা ফখরুল বলেন, এখন কঠিন সময়। এ সময় বেরিয়ে আসতে না পারলে বাংলাদেশের অস্তিত্ব টিকবে না। এ অবস্থার উত্তরণ ঘটাতে হবে।
প্রতিবাদ সমাবেশে সভাপতিত্ব করেন ছাত্রদলের ভারপ্রাপ্ত সভাপতি বজলুল করিম চৌধুরী। এতে বক্তব্য দেন সাবেক সভাপতি ফজলুল হক, বিএনপির আন্তর্জাতিক-বিষয়ক সম্পাদক আসাদুজ্জামান, ডাকসুর সাবেক সাধারণ সম্পাদক খায়রুল কবির খোকন প্রমুখ।
