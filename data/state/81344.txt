
স্থানীয় সরকার পল্লী উন্নয়ন ও সমবায়মন্ত্রী খন্দকার মোশাররফ হোসেন বলেছেন, ফরিদপুর অঞ্চল নিয়ে পদ্মা নামে একটি বিভাগ গঠনে নীতিগতভাবে সিদ্ধান্ত নিয়েছে সরকার। এ বিভাগের হেডকোয়ার্টার হবে ফরিদপুর।
ফরিদপুর সদরের ১১টি ইউনিয়নের ইউপি নির্বাচনে নির্বাচিত চেয়ারম্যান, সাধারণ সদস্য ও সংরক্ষিত নারী সদস্যদের শপথ গ্রহণ অনুষ্ঠানে এ কথা বলেন খন্দকার মোশাররফ।আজ শনিবার বেলা ১১টার দিকে শহরের কবি জসীমউদ্‌দীন হল মিলনায়তনে এ অনুষ্ঠানের আয়োজন করা হয়।খন্দকার মোশাররফ বলেন, বিএনপি বলে বেড়ায় দেশে গণতন্ত্র নেই। গত ২৯ মার্চ ফরিদপুর সদরের ১১টি ইউনিয়নে অবাধ, নিরপেক্ষ ও শান্তিপূর্ণ পরিবেশে যে নির্বাচন অনুষ্ঠিত হয়েছে, এটাই প্রমাণ করে দেশে গণতন্ত্র আছে কি নেই।মন্ত্রী বলেন, নির্বাচনে জিতলে অবাধ হয়েছে আর হারলে কারচুপি হয়েছে, ‘এ প্রবণতা থেকে আমাদের বের হয়ে আসতে হবে।’নির্বাচনে বিরোধী প্রার্থীরা অবাধ সুযোগ পেয়েছেন মন্তব্য করে মন্ত্রী বলেন, ‘তারপরও তারা গাল ফুলাইয়া বইসা থাকে।’স্থানীয় সরকারমন্ত্রী বলেন, ভবিষ্যতেও সব নির্বাচনে কাউকে কোনো বাধা দেওয়া হবে না, সব প্রার্থীই সমান সুযোগ পাবেন। তিনি আরও বলেন, নির্বাচনে যাঁরা বিজয়ী হয়েছেন, তাঁদের সবাইকে সমান সুযোগ দেওয়া হবে। তিনি নির্বাচিত নারী প্রতিনিধিদের মাথা উঁচু করে দক্ষতার সঙ্গে কাজ করার পরামর্শ দেন।মন্ত্রী বলেন, যেসব নির্বাচিত প্রতিনিধি আজ এখানে শপথ গ্রহণ করলেন, তাঁরা এখন থেকেই দায়িত্ব পালন করার সুযোগ পেলেন। এখন থেকেই দেশের উন্নয়নের কাজে সার্বিকভাবে অংশ নিতে হবে, দেশকে সামনের দিকে এগিয়ে নিয়ে যেতে হবে।অনুষ্ঠানে সভাপতিত্ব করেন ফরিদপুরের জেলা প্রশাসক উম্মে সালমা তানজিয়া। স্বাগত বক্তব্য দেন ফরিদপুর সদরের ইউএনও প্রভাংসু সোম মহান।অন্যদের মধ্যে বক্তব্য দেন ফরিদপুরের পুলিশ সুপার মো. জাকির হোসেন খান, ফরিদপুর সদরের উপজেলা পরিষদ চেয়ারম্যান খন্দকার মোহতেসাম হোসেন, সদর উপজেলা আওয়ামী লীগের সভাপতি আব্দুর রাজ্জাক মোল্লা।নির্বাচতি প্রতিনিধিদের মধ্যে কানাইপুর ইউপি চেয়ারম্যান ফকির বেলায়েত হোসেন, কৈজুরি ইউপির ১, ২, ৩ ওয়ার্ডের সংরক্ষিত মহিলা সদস্য সোমা ইসলাম ও গেরদা ইউপির ৩ নম্বর ওয়ার্ড সদস্য মাকসুদ আল বিদ্যুৎ বক্তব্য দেন।এর আগে নবনির্বাচিত ১১ ইউপি চেয়ারম্যান, ৩৩ জন সংরক্ষিত মহিলা সদস্য ও ৯৯ জন সাধারণ সদস্যকে শপথবাক্য পাঠ করান জেলা প্রশাসক।
