
আজ শনিবার ৩ মে, শহীদ জননী জাহানারা ইমামের ৮৫তম জন্মবার্ষিকী। মুক্তিযুদ্ধে স্বামী ও সন্তানহারা বরেণ্য এই লেখক ও সমাজকর্মীর উদ্যোগেই আজ থেকে ২২ বছর আগে মুক্তিযুদ্ধকালের মানবতাবিরোধী অপরাধ ও যুদ্ধাপরাধের বিচারের দাবিতে আন্দোলন গড়ে ওঠে। গণ-আদালতে প্রতীকী বিচার হয় জামায়াতে ইসলামীর সাবেক আমির গোলাম আযমের।একাত্তরের গণহত্যাকারী, মানবতাবিরোধী অপরাধী ও যুদ্ধাপরাধীদের বিচার এবং জামায়াত-শিবিরের সাম্প্রদায়িক রাজনীতি নিষিদ্ধের দাবিতে ১৯৯২ সালের ১৯ জানুয়ারি জাহানারা ইমামের নেতৃত্বে একাত্তরের ঘাতক দালাল নির্মূল কমিটি গড়ে তোলা হয়। এই কমিটির উদ্যোগে ১৯৯২ সালের ২৬ মার্চ ঐতিহাসিক সোহরাওয়ার্দী উদ্যানে আয়োজিত গণ-আদালতে গোলাম আযমের প্রতীকী বিচার হয়, যা দেখতে তৎকালীন সরকারের হুমকি ও বাধা অগ্রাহ্য করে বিপুলসংখ্যক মানুষ অংশ নেয়।বাংলাদেশ মহিলা পরিষদের সভাপতি আয়শা খানম ও সাধারণ সম্পাদক মালেকা বানু যৌথ বিবৃতিতে সংগঠনের সাবেক সহসভাপতি জাহানারা ইমামের প্রতি শ্রদ্ধা জানিয়েছেন।জাহানারা ইমামের জন্মবার্ষিকী উপলক্ষে একাত্তরের ঘাতক দালাল নির্মূল কমিটি আজ শনিবার ধানমন্ডির বিলিয়া মিলনায়তনে আলোচনা সভার আয়োজন করেছে।
