
বাংলাদেশ ক্রিকেট বোর্ডের (বিসিবি) দিনাজপুর জেলার কোচের বিরুদ্ধে এক নারী ক্রিকেটারকে (১৫) যৌন নিপীড়নের অভিযোগ উঠেছে। দিনাজপুরের বড় মাঠের স্পোর্টস ভিলেজে এ ঘটনা ঘটেছে ১ জুন। এর বিচার চেয়ে ওই ক্রিকেটারের বাবা বিভিন্ন দপ্তরে লিখিত অভিযোগ দিয়েছেন।
ঘটনার প্রতিবাদে গতকাল বুধবার জেলা প্রশাসকের কার্যালয়ের সামনের সড়কে ঘণ্টাব্যাপী মানববন্ধন হয়েছে। দিনাজপুর খেলাঘর, মহিলা পরিষদসহ শহরের ক্রীড়াঙ্গন, সামাজিক, সাংস্কৃতিক ও নারীবাদী সংগঠনের প্রতিনিধিরা এতে অংশ নেন। বক্তারা অভিযুক্ত কোচ আবু সামাদকে দ্রুত অপসারণের দাবি জানান।
জেলা প্রশাসক ও জেলা ক্রীড়া সংস্থার সভাপতি মীর খায়রুল আলম বলেন, এ ঘটনায় অভিযুক্ত কোচকে কারণ দর্শানোর নোটিশ দেওয়া হয়েছে। তদন্ত চলছে। তদন্তের পর সিদ্ধান্ত নেওয়া হবে।
সামাদ বিসিবির দিনাজপুর ক্রিকেট দলের কোচ হিসেবে ২০১১ সালে নিয়োগ পান। পাশাপাশি তিনি প্রচেষ্টা ক্রিকেট কোচিং সেন্টার নামে স্থানীয় একটি ক্রিকেট একাডেমি পরিচালনা করেন।
মেয়েটির বাবা বলেন, তাঁর মেয়ে আবু সামাদের অধীনে প্রচেষ্টা ক্রিকেট কোচিং সেন্টারে প্রশিক্ষণ নেয়। ওই নারী ক্রিকেটারের সতীর্থরা বলে, ১ জুন প্রশিক্ষণের সময় মেয়েটি পায়ে আঘাত পায়। প্রশিক্ষণে থাকা আরেক ক্রিকেটার তাকে স্পোর্টস ভিলেজে প্রাথমিক চিকিৎসার জন্য নিয়ে যায়। কিছুক্ষণ পর কোচ এসে মেয়েটির সঙ্গে থাকা ওই ক্রিকেটারকে মাঠে পাঠিয়ে দেন। এর বেশ কিছুক্ষণ পর মেয়েটি ভিলেজ থেকে বেরিয়ে কাউকে না বলে মাঠ ছেড়ে চলে যায়।
ঘটনার পর থেকে মেয়ের নীরবতা ও প্রশিক্ষণে না গিয়ে বাড়িতে থেকে যাওয়ায় বাবার মনে সন্দেহ দেখা হয়। এ নিয়ে কানাঘুষা শুরু হলে তার বাবা অন্য দুই ক্রিকেটারের কাছ থেকে জানতে পারেন, সামাদ তাঁর মেয়ের শ্লীলতাহানির চেষ্টা করেছেন। পরে মেয়ের কাছ থেকে তিনি ঘটনাটি শোনেন।
দিনাজপুরের ক্রীড়া সংগঠক সৈয়দ আজাদুর রহমান বলেন, ‘আবু সামাদের কাছে প্রশিক্ষণ নেওয়া অনেক নারী ক্রিকেটারের অভিভাবকের কাছ থেকে এমন অভিযোগ পেয়েছি। তখন ভুক্তভোগীদের কাছ থেকে সরাসরি অভিযোগ না পাওয়ায় বিষয়টি নিয়ে আর এগোনো যায়নি।’
ভুক্তভোগী ওই নারী ক্রিকেটারের বাবা পল্লিশ্রী নামের একটি বেসরকারি সংস্থায় অভিযোগের অনুলিপি দিয়েছেন। ওই সংস্থার প্রকল্প সমন্বয়কারী শাহনাজ পারভীন বলেন, ‘ওই কোচ এর আগেও অনেকবার নারী ক্রিকেটারদের সঙ্গে এমন আচরণ করেছেন, যা আমি অভিভাবকদের কাছ থেকে জানতে পেরেছি। ভুক্তভোগীরা বাচ্চা মেয়ে বলে প্রতিবাদ করার সাহস পায়নি।’
তবে আবু সামাদ অভিযোগ অস্বীকার করে প্রথম আলোকে বলেন, দিনাজপুরে আরও কয়েকটি ক্রিকেট কোচিং সেন্টার রয়েছে। এসব কোচিং সেন্টারের ষড়যন্ত্র। বিসিবির কোচ ও প্রচেষ্টা ক্রিকেট কোচিং সেন্টারের পরিচালকের পদ থেকে সরিয়ে দিতেই এ ষড়যন্ত্র বলে তাঁর দাবি।
মেয়েটির বাবা ১৪ জুন দিনাজপুরের জেলা প্রশাসকের কাছে লিখিত অভিযোগ দেন। ক্রিকেট বোর্ডের সভাপতি, পুলিশ সুপার, জেলা ক্রীড়া সংস্থা, জেলা মহিলা ক্রীড়া সংস্থাসহ কয়েকটি নারীবাদী সংগঠনেও অভিযোগের অনুলিপি দিয়েছেন তিনি।
