
পাবনার ঈশ্বরদী উপজেলায় পদ্মা নদীতে ডুবে দুই স্কুলছাত্র নিখোঁজ হয়েছে। আজ সোমবার বেলা দেড়টার দিকে সাঁড়া ইউনিয়নের আরামবাড়িয়ায় পশ্চিমপাড়া ঘাটে এ ঘটনা ঘটে।
সাঁড়া ইউনিয়ন পরিষদের (ইউপি) চেয়ারম্যান এমদাদুল হক নদীতে দুই স্কুলছাত্রের নিখোঁজ হওয়ার খবর নিশ্চিত করেছেন। তিনি জানান, দুই স্কুলছাত্রকে উদ্ধারের জন্য স্থানীয়ভাবে চেষ্টা চলছে।
ইউপির চেয়ারম্যান ও স্থানীয় বাসিন্দা সূত্রে জানা গেছে, বেলা দেড়টার দিকে আরামবাড়িয়ার ঘাটে নদীর বাঁধ দেখতে এসে দুই স্কুলছাত্র তাদের স্কুলব্যাগ ও জুতা রেখে নদীতে নামে। কিছুক্ষণের মধ্যেই স্রোতের টানে দুজনই নদীতে ডুবে যায়। ডুবে যাওয়ার পর তাদের উদ্ধারের জন্য স্থানীয়ভাবে চেষ্টা করা হয়। খবর পেয়ে ঈশ্বরদী থেকে ফায়ার সার্ভিসের সদস্য ও পুলিশ ঘটনাস্থলে এসে উদ্ধারের চেষ্টা করে।
নদীর পাড়ে ফেলে রাখা স্কুলব্যাগের ভেতর বই ও বেতনের রসিদ থেকে দুই ছাত্রের নাম পাওয়া গেছে। তারা হলো ঈশ্বরদীর এসএম মডেল স্কুল অ্যান্ড কলেজের ষষ্ঠ শ্রেণির ছাত্র এহসানুল ইসলাম ও তৌহিদুর রহমান। তাদের মধ্যে এহসানের বাড়ি ঈশ্বরদীর আমবাগান এলাকায়। তার বাবার নাম জাহাঙ্গীর আলম। তৌহিদুর রহমানের বাড়ি শহরের শেরশাহ রোডের ফকিরের বটতলা এলাকায়। সে আবদুর রহমানের ছেলে। পুলিশ ও ইউপির চেয়ারম্যান সূত্রে এসব তথ্য জানা গেছে।
ঈশ্বরদীর ইউএনও নাছরিন আক্তার প্রথম আলোকে জানান, উদ্ধারের জন্য দমকল বাহিনীর সদস্য ও ডুবুরি নামানো হয়েছে। তিনি এলাকা পরিদর্শন করেছেন। খবর পেয়ে নিখোঁজ দুই স্কুলছাত্রের বাবা নদীর পাড়ে ছুটে এসেছেন।
