
জন অংশগ্রহণ নিশ্চিত করতে খসড়া বাজেট অন্তত তিন মাস আগে জনগণের জন্য উন্মুক্ত করার দাবি জানিয়েছে জাতীয় পর্যায়ে সক্রিয় ২৭টি বেসরকারি সংস্থার জোট‘বাজেট বিষয়ক নাগরিক মোর্চা’।
আজ সোমবার রাজধানীর ঢাকা রিপোর্টার্স ইউনিটির (ডিআরইউ) সাগর-রুনি মিলনায়তনে সংবাদ সম্মেলন করে এ দাবি তুলে ধরেন জোটের নেতারা।
সংবাদ সম্মেলনে সুশাসনের জন্য প্রচারাভিযানের (সুপ্র) পরিচালক এলিসন সুব্রত বাড়ৈ ও নির্বাহী সদস্য ডেইজি আহমেদ, বাংলাদেশ ভূমিহীন সমিতির সাধারণ সম্পাদক সুবল সরকার, বাঁচতে শিখ নারীর সভাপতি ফিরোজা বেগম, বিডিইআরএমের সভাপতি সুনীল কুমার মৃধা ও এসবিএসএসের নির্বাহী পরিচালক ফেরদৌস আহমেদ প্রমুখ বক্তব্য দেন।
সংবাদ সম্মেলনে বক্তারা বলেন, বাজেট প্রণয়ন প্রক্রিয়াকে বিকেন্দ্রীভূত করে জেলা বাজেট বাস্তবায়নের মাধ্যমে বাজেটে অনগ্রসর জনগোষ্ঠীর চাহিদার প্রতিফলন ঘটাতে হবে। ধনী ও ক্ষমতাবানদের স্বার্থে অনুত্পাদনশীল খাতে অগ্রাধিকার ভিত্তিতে বরাদ্দ না দিয়ে দারিদ্র্য নিরসনে উত্পাদনশীল খাতে অগ্রাধিকার দিয়ে গণমুখী বাজেট প্রণয়ন করতে হবে।
সংবাদ সম্মেলনে জেলা বাজেট প্রণয়নের জন্য প্রয়োজনীয় আইনি সংশোধন ও কাঠামোগত সংস্কার; কৃষকবান্ধব কৃষিনীতি প্রণয়ন ও কৃষকের জন্য শস্যবিমা চালু; প্রতি ইউনিয়নে একটি করে শস্য ব্যাংক ও প্রতি উপজেলায় অন্তত একটি হিমাগার স্থাপন; শ্রম আদালতগুলো সক্রিয় করা; পিছিয়ে পড়া, দলিত, প্রতিবন্ধী ও ক্ষুদ্র নৃ-জনগোষ্ঠীর নাগরিক জীবনমান উন্নয়নে বিশেষ বরাদ্দের আওতা বাড়ানো; মোট বাজেটের অন্তত ২০ শতাংশ শিক্ষা খাতে ও অন্তত ১০ শতাংশ বরাদ্দ দেওয়া; উপকূলীয়, চর, হাওর-বাঁওড় ও পার্বত্যাঞ্চলকে বিশেষ অর্থনৈতিক অঞ্চল ঘোষণা করা এবং জাতীয় বাজেটে এ জন্য সুনির্দিষ্ট বরাদ্দ রাখাসহ বেশ কিছু দাবি জানানো হয়।
এই জোটে থাকা উল্লেখযোগ্য সংস্থা হচ্ছে—সুশাসনের জন্য প্রচারাভিযান (সুপ্র), নাগরিক উদ্যোগ, স্টেপস টুয়ার্ডস ডেভেলপমেন্ট, স্বাধীন বাংলা গার্মেন্টস ফেডারেশন, বাংলাদেশ ভূমিহীন সমিতি, বাঁচতে শিখ নারী, কাপেং ফাউন্ডেশন, বাংলাদেশ কৃষক সমিতি, বাংলাদেশ কৃষক ফেডারেশন ইত্যাদি।
