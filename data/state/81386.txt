
নারায়ণগঞ্জের সিদ্ধিরগঞ্জের আদমজী ইপিজেডে বকেয়া বেতনের দাবিতে শ্রমিক-পুলিশ সংঘর্ষে কমপক্ষে ১০ জন আহত হয়েছেন। গতকাল রোববার সকাল সাড়ে ১০টায় এ ঘটনা ঘটে। পুলিশ ঘটনাস্থল থেকে পাঁচজনকে আটক করেছে।প্রত্যক্ষদর্শী ও পুলিশ জানায়, ইপিজেডে অবস্থিত এমসিএস টেক্সটাইল মিলের শ্রমিকেরা কয়েক দিন ধরে বকেয়া বেতনের দাবিতে আন্দোলন করে আসছিলেন। ১৯ ফেব্রুয়ারি কারখানার মালিক কর্তৃপক্ষ শ্রমিকদের বকেয়া দুই মাসের বেতন দেয়। গতকাল রোববার বকেয়া আরও এক মাসের বেতন দেওয়ার কথা ছিল বলে কারখানার শ্রমিকেরা জানিয়েছেন। কিন্তু সকালে শ্রমিকেরা কাজে যোগ দিতে এসে দেখতে পান কারখানা অনির্দিষ্টকালের জন্য বন্ধ ঘোষণা করা হয়েছে। এ সময় শ্রমিকেরা কারখানার সামনে বিক্ষোভ করতে থাকেন। একপর্যায়ে পুলিশ তাঁদের ইপিজেডের বাইরে বের করে দিলে শ্রমিকদের মধ্যে উত্তেজনা সৃষ্টি হয়। শ্রমিকেরা পুলিশকে লক্ষ্য করে ইটপাটকেল নিক্ষেপ করে। এ সময় পুলিশের সঙ্গে শ্রমিকদের ধাওয়া-পাল্টাধাওয়া ও সংঘর্ষের ঘটনা ঘটে। সংঘর্ষে কমপক্ষে ১০ জন আহত হয়েছেন।পুলিশ ঘটনাস্থল থেকে শ্রমিকনেতা ইকবাল হোসেন, আউয়াল, খোকন, রকিসহ পাঁচজনকে আটক করেছে।সিদ্ধিরগঞ্জ থানার ভারপ্রাপ্ত কর্মকর্তা মো. আলাউদ্দিন বলেন, ‘কারখানা লে অফ ঘোষণা করায় শ্রমিকেরা বিক্ষোভ করলে পুলিশ ধাওয়া দিয়ে তাঁদের ছত্রভঙ্গ করে দেয়। বকেয়া বেতনের বিষয়টি আমার জানা নেই।’
