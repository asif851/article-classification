
‘এ দেশে বিরোধী দলে যারা থাকে, তারা যদি আন্দোলনে বিজয়ী হতে না পারে, তাহলে পরবর্তী নির্বাচনেও তারা বিজয়ী হতে পারে না। এটাই আমাদের দেশে হয়ে আসছে।’ শুক্রবার সকালে পটুয়াখালীর দুমকি উপজেলার লেবুখালী এলাকায় পায়রা নদীর ওপর সেতু নির্মাণকাজ পরিদর্শনে গিয়ে এ কথা বলেন সড়ক পরিবহন ও সেতুমন্ত্রী ওবায়দুল কাদের। বিএনপির আন্দোলন প্রসঙ্গে সাংবাদিকের এক প্রশ্নের জবাবে তিনি এ মন্তব্য করেন।
বিএনপির উদ্দেশে মন্ত্রী বলেন, এর আগেও ঈদের পর আন্দোলনের কথা বলেছে। সাড়ে আট বছরে ১৭টি ঈদ চলে গেছে। এবারও ঈদের পর আন্দোলনের কথা বলে তিনি (বেগম খালেদা জিয়া) স্বেচ্ছায় নির্বাসনে চলে গেছেন।
মন্ত্রী নিরপেক্ষ নির্বাচন আয়োজন প্রসঙ্গে বলেন, সরকার এই নির্বাচন কমিশনকে একটি নিরপেক্ষ নির্বাচন পরিচালনার জন্য স্বাধীন কর্তৃত্বপূর্ণ ভূমিকা পালনে যত রকমের সহযোগিতা দরকার, তা প্রদান করবে।
শুক্রবার বেলা ১১টার দিকে সড়ক পরিবহন ও সেতুমন্ত্রী পায়রা নদীর ওপর পায়রা সেতুর নির্মাণকাজ পরিদর্শনে আসেন। এ সময় তিনি সেতু নির্মাণ এলাকা ও কাজের অগ্রগতি দেখে সন্তোষ প্রকাশ করেন। তিনি বলেন, ১ হাজার ২২ কোটি ২৩ লাখ টাকা ব্যয়ে চার লেনের এই সেতুটি আগামী ২০১৯ সালের এপ্রিলে শেষ হওয়ার কথা। কিন্তু যেভাবে নির্মাণকাজ এগিয়ে চলছে, এতে নির্ধারিত সময়ের আগেই সেতুর নির্মাণকাজ শেষ হবে।
সেতুমন্ত্রী বলেন, পদ্মা সেতু ২০১৮ সালের ডিসেম্বরে শেষ হবে। পদ্মা সেতু চালু হলে দক্ষিণাঞ্চলের সড়ক যোগাযোগ উন্নয়নে পায়রা সেতুরও বড় ভূমিকা রয়েছে। পায়রা সেতুর নির্মাণকাজ দ্রুত শেষ করার ব্যাপারে সেতু নির্মাতা প্রতিষ্ঠানের সঙ্গে কথা হয়েছে। ২০১৮ সালের ডিসেম্বরে এ সেতুটির নির্মাণকাজ শেষ হবে। সেতুটি নির্মিত হলে সড়কপথে রাজধানী ঢাকা থেকে সমুদ্রসৈকত কুয়াকাটায় স্বাচ্ছন্দ্যে পৌঁছানো যাবে।
পরে মন্ত্রী ফেরিতে পায়রা নদী পেরিয়ে পটুয়াখালী জেলা আওয়ামী লীগের সদস্য সংগ্রহ অনুষ্ঠানের যোগ দেন। সেখানে প্রধান অতিথির বক্তব্যে তিনি বলেন, ‘দল ভারী করার জন্য খারাপ লোক নেবেন না। সন্ত্রাসী, ইয়াবায় আসক্ত ও মুক্তিযুদ্ধের চেতনার বিরোধী কাউকে সদস্য করবেন না। আশপাশের লোক খারাপ হলে আপনাকে ডুবিয়ে দেবে। পকেট কমিটি করা বাদ দিন। ক্ষমতার দাপট দেখাবেন না।’
