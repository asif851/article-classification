
বিজয় দিবসে শহীদদের জন্য দোয়া করতে গিয়ে বঙ্গবন্ধুর হত্যাকারীদের জন্য দোয়া করা গোপালপুরের মাদ্রাসা অধ্যক্ষ ফায়জুল আমীন সরকারকে জিজ্ঞাসাবাদের জন্য আদালতে পাঁচ দিনের রিমান্ড আবেদন করেছে পুলিশ। গতকাল সোমবার আবেদনটি করা হয়। এদিকে, শিক্ষা মন্ত্রণালয়ের একটি প্রতিনিধিদলের সদস্য হয়ে এই অধ্যক্ষ গত মাসেই বিদেশ সফর করে এসেছেন বলে জানা গেছে।
টাঙ্গাইলের আদালত পরিদর্শক আনোয়ারুল ইসলাম বলেন, টাঙ্গাইল বিচারিক হাকিম আদালতে রিমান্ড আবেদনটি করা হয়েছে। শুনানির জন্য আজ মঙ্গলবার দিন ধার্য করা হয়েছে।
পুলিশ সূত্র বলেছে, গোপালপুর উপজেলা মুক্তিযোদ্ধা সংসদ কার্যালয়ে গত শনিবার সকালে বিজয় দিবসের অনুষ্ঠানে দোয়া পরিচালনা করেন গোপালপুর কামিল মাদ্রাসার অধ্যক্ষ ফায়জুল আমীন সরকার। উপজেলা প্রশাসন এ অনুষ্ঠানের আয়োজন করে। দোয়ায় ফায়জুল বঙ্গবন্ধু হত্যা মামলায় যাঁদের ফাঁসি হয়েছে তাঁদের বেহেশত কামনা করেন। এতে উপস্থিত সবাই হতবাক হয়ে যান। এ ঘটনায় ফায়জুলকে আটক করে পুলিশ। ওই দিন রাতেই টাঙ্গাইল জেলা পরিষদের সদস্য মুক্তিযোদ্ধা আবদুল কাদের তালুকদার গোপালপুর থানায় বিশেষ ক্ষমতা আইনে তাঁর বিরুদ্ধে মামলা করেন। গত রোববার সকালে ফায়জুলকে টাঙ্গাইলের বিচারিক হাকিম আদালতে পাঠানো হয়। পরে আদালতের বিচারক গোলাম কিবরিয়া জামিন আবেদন নামঞ্জুর করে তাঁকে জেল কারাগারে পাঠানোর নির্দেশ দেন।
গোপালপুরের স্থানীয় লোকজনের সঙ্গে কথা বলে জানা যায়, ফায়জুলের বাড়ি কুমিল্লার ভাঙ্গুরা বাজার (পুরাতন মুরাদনগর) থানা এলাকায়। তিনি এর আগে জামালপুরের সরিষাবাড়ীর আরামনগর কামিল মাদ্রাসায় ১৯৯৯ সালে থেকে ২০০৯ সাল পর্যন্ত কর্মরত ছিলেন। ২০০৯ সালে গোপালপুর দারুল উলুম কামিল মাদ্রাসায় অধ্যক্ষ হিসেবে যোগ দেন। মাদ্রাসার ছাত্রাবাসের একটি কক্ষে থাকেন তিনি। তাঁর পরিবার ঢাকায় থাকে। ফায়জুল মাদ্রাসার শিক্ষকদের সংগঠন জামিয়াতুল মুদার্রেছীন বাংলাদেশের টাঙ্গাইল জেলা শাখার সভাপতি।
গোপালপুর থানার ভারপ্রাপ্ত কর্মকর্তা (ওসি) হাসান আল মামুন বলেন, ফায়জুল আমীন সরকারের নিজ এলাকা এবং আগের কর্মস্থলে খোঁজখবর নেওয়া হচ্ছে। তিনি জামায়াত-শিবির কিংবা রাষ্ট্রবিরোধী জঙ্গিসংশ্লিষ্ট কর্মকাণ্ডে জড়িত কি না জানার চেষ্টা চলছে।
