
নারায়ণগঞ্জ শহরের পাইকারি ব্যবসাকেন্দ্র নিতাইগঞ্জে নায়না নামের একটি ময়দার মিলে এক নিরাপত্তাকর্মীসহ দুজনকে জবাই করে হত্যা করা হয়েছে। আজ রোববার ভোররাতে এ ঘটনা ঘটে। খবর পেয়ে পুলিশ ইনভেস্টিগেশন অব ব্যুরো (পিবিআই) টিমের সদস্যরা ঘটনাস্থল পরিদর্শন করেছেন। তাঁরা ঘটনাস্থলটি ঘিরে রেখেছেন।নিহত ব্যক্তিরা হলেন মিলের নিরাপত্তা প্রহরী শহরের পাইকপাড়া এলাকার মাওলা বক্সের ছেলে আবদুল আজিজ (৬৫) ও মিলের শ্রমিক চাঁদপুর জেলার হাইমচর নয়নাপুর গ্রামের আলী খাঁর ছেলে হোসেন মিয়া (৩৫)।জেলা পুলিশ সুপার সৈয়দ নুরুল ইসলাম জানান, শহরের পাইকারি ব্যবসাকেন্দ্রে নিতাইগঞ্জের ২১২ নম্বর বি বি রোড এলাকার নায়না ফ্লাওয়ার মিলস-২-এ রাতের পালায় কাজ করছিলেন নিরাপত্তাকর্মীসহ ছয় শ্রমিক। এ ছাড়া মিলের ভেতরে ঘুমাচ্ছিলেন আরও সাত শ্রমিক। ভোররাতের কোনো একসময় এই হত্যাকাণ্ডের ঘটনা ঘটে। ঘটনার পর হত্যাকারী বাইরে থেকে মিলের ফটকে তালা দিয়ে চলে যায়। মিলের ভেতরে সব শ্রমিক থাকলেও তাহের নামের এক শ্রমিক পলাতক আছেন।
ওসি আরও জানান, ধারণা করা হচ্ছে, তাহেরই ওই দুজনকে হত্যা করে পালিয়ে গেছেন। তাত্ক্ষণিক দ্বন্দ্বের কারণে এই হত্যাকাণ্ডের ঘটনা ঘটতে পারে। সকাল সাড়ে নয়টার দিকে পিবিআই টিমের সদস্যরা ঘটনাস্থলে গিয়ে মিলের তালা ভেঙে ভেতর থেকে আলামত সংগ্রহ করেছেন।নায়না ফ্লাওয়ার মিলের মালিক নাহিদ হোসেন জানান, রাতের পালায় মিলে কাজ চলছিল। সকালে মিলের ফোরম্যান দুজনকে জবাই করে হত্যা করা হয়েছে বলে মুঠোফোনে জানান। তিনি পরে পুলিশকে খবর দেন।নারায়ণগঞ্জের সহকারী পুলিশ সুপার (‘ক’ অঞ্চল) আজিম উল আহসান জানান, জিজ্ঞাসাবাদের জন্য মিলের ১০ শ্রমিককে আটক করা হয়েছে
