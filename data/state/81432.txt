
নরসিংদীর পলাশ উপজেলায় আজ বৃহস্পতিবার রাত সাড়ে নয়টার দিকে ছাত্রদলের কর্মী বলে কথিত দুর্বৃত্তদের হামলায় আনোয়ার নামের ছাত্রলীগের এক কর্মী নিহত হয়েছেন।
প্রত্যক্ষদর্শীরা জানান, দুর্বৃত্তরা রামদাসহ বিভিন্ন ধারালো অস্ত্র নিয়ে ছাত্রলীগের এক বৈঠকে হামলা চালায় এবং অন্তত ১০ জনকে কুপিয়ে গুরুতর আহত করে। হামলায় আনোয়ার ঘটনাস্থলেই প্রাণ হারান।
নিহত আনোয়ার হোসেন উপজেলা ছাত্রলীগের একজন সাধারণ সদস্য।
এর আগে বিএনপি নেতৃত্বাধীন ১৮-দলীয় জোটের ডাকা অবরোধ চলাকালে আজ সকালে ছাত্রদলের কর্মীরা একটি অটোরিকশায় আগুন লাগাতে গেলে ছাত্রলীগের কর্মীরা ধাওয়া করে দুজনকে ধরে ফেলেন। পরে তাঁদের পুলিশে সোপর্দ করা হয়।
স্থানীয় লোকজন মনে করছেন, এ ঘটনায় ক্ষেপে গিয়ে ছাত্রদলের কর্মীরা প্রতিশোধ নিতে ছাত্রলীগের ওপরে হামলা চালিয়েছেন।
প্রত্যক্ষদর্শীরা জানান, পলাশ উপজেলার ঘোড়াশাল এলাকার পাইকশায় ছাত্রলীগের নেতা মনির হোসেনের ব্যবসায়িক কার্যালয়ে আজ সন্ধ্যায় বৈঠকে বসেন ছাত্রলীগের নেতারা। সেখানে ছাত্রদলের কথিত কর্মীরা হামলা চালান।
এখনো কাউকে আটক করা হয়নি।
