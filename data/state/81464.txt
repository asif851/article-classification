
পররাষ্ট্রমন্ত্রী আবুল হাসান মাহমুদ আলী বলেছেন, রোহিঙ্গা ইস্যুতে শান্তিপূর্ণ সমাধান চায় বাংলাদেশ। রোহিঙ্গা নিয়ে কোনো উসকানিতে পা দেবে না বাংলাদেশ। রোহিঙ্গা নিয়ে কাউকে রাজনীতিও করতে দেওয়া হবে না।
আজ শুক্রবার বিকেলে উপজেলার ভিয়াইল ইউনিয়নে কাঁকড়া নদীর ওপর (১৩ কোটি ৩৪ লাখ ৩৮ হাজার টাকা ব্যয়ে নির্মিত) ভিয়াইল ব্রিজের ভিত্তিপ্রস্তর স্থাপন উপলক্ষে ইউনিয়ন পরিষদ চত্বরে আয়োজিত জনসভায় পররাষ্ট্রমন্ত্রী এসব কথা বলেন।
ইউনিয়ন শাখা আওয়ামী লীগের সভাপতি মণীন্দ্র নাথ রায়ের সভাপতিত্বে প্রধান অতিথির বক্তব্যে পররাষ্ট্রমন্ত্রী বলেন, বর্তমান সরকার প্রত্যন্ত গ্রাম থেকে শহরে বসবাসকারী সব জনগণের সমান নাগরিক অধিকার নিশ্চিত করতে বদ্ধপরিকর। আর এ লক্ষ্যে প্রধানমন্ত্রী শেখ হাসিনার নেতৃত্বে যোগাযোগব্যবস্থার যুগান্তকারী উন্নয়ন ঘটেছে। শহর-গ্রাম সবখানেই অতীতের চেয়ে জীবনযাত্রার মানের ব্যাপক উন্নয়নের ছোঁয়া লেগেছে।
এ ছাড়া মন্ত্রী সকালে উপজেলার তিনটি ইউনিয়নে নয়টি গ্রামের ৩৫২ বাড়িতে নতুন বিদ্যুৎ-সংযোগ উদ্বোধন ও তাড়কশাহার হাটে ২৯ লাল ২৬ হাজার টাকা ব্যয়ে সাতনালা ইউনিয়নের ইউনিয়ন ভূমি অফিসের নতুন ভবনের উদ্বোধন করেন।
পরে সাতনালা ইউনিয়ন বিএনপি সভাপতি আবদুর রাজ্জাকের নেতৃত্বে বিএনপির শতাধিক নেতা-কর্মী মন্ত্রী আবুল হাসান মাহমুদ আলীর হাতে ফুলের নৌকা উপহার দিয়ে আওয়ামী লীগে যোগ দেন।
এসব অনুষ্ঠানে বিশেষ অতিথি হিসেবে দিনাজপুর এলজিইডির নির্বাহী প্রকৌশলী মো. খলিলুর রহমান, উপজেলা নির্বাহী কর্মকর্তা মো. গোলাম রব্বানী, উপজেলা আওয়ামী লীগের সভাপতি আয়ুবর রহমান শাহ, উপজেলা আওয়ামী লীগের সাধারণ সম্পাদক আহসানুল হক, চিরিরবন্দর থানার ভারপ্রাপ্ত কর্মকর্তা (ওসি) মো. হারেসুল ইসলাম। আরও বক্তব্য দেন মহিলা ভাইস চেয়ারম্যান তরুবালা রায়, উপজেলা প্রকৌশলী ফিরোজ আহমেদ প্রমুখ।
