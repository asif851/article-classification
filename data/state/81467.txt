
ফরিদপুর শহরে ২৫টি পেট্রলবোমাসহ হাবিবুর রহমান ওরফে সুমন শেখ (২০) নামের এক তরুণকে গ্রেপ্তার করার দাবি করেছে র‌্যাব-৮।
র‌্যাবের ভাষ্য, গতকাল শনিবার দিবাগত রাত সাড়ে ১১টার দিকে শহরের হাবেলী গোপালপুর এলাকায় ওই তরুণের বাড়িতে অভিযান চালিয়ে পেট্রলবোমাগুলো উদ্ধার এবং তাঁকে গ্রেপ্তার করা হয়।
র‌্যাব-৮-এর ফরিদপুর ক্যাম্পের জ্যেষ্ঠ সহকারী পুলিশ সুপার (এএসপি) মো. আমিনুর রহমান দাবি করেন, গোয়েন্দা নজরদারি ও গোপন সংবাদের ভিত্তিতে অভিযানটি চালানো হয়। চলমান হরতাল-অবরোধে নাশকতাকারীদের মধ্যে সরবরাহ করার জন্য হাবিবুর তাঁর বাড়িতে পেট্রলবোমা সংরক্ষণ করেছিলেন। পেট্রলবোমাগুলো ওই তরুণের শোবার ঘরের খাটের নিচে একটি প্লাস্টিকের ব্যাগের মধ্যে রাখা ছিল। তাঁর কাছ থেকে একটি মোবাইল ফোন এবং তিনটি সিম জব্দ করা হয়েছে।
ফরিদপুর কোতোয়ালি থানার পরিদর্শক (তদন্ত) মো. আমিনুজ্জামান বলেন, এ ঘটনায় আজ রোববার হাবিবুরের বিরুদ্ধে সন্ত্রাসবিরোধী আইনে একটি মামলা হয়েছে। র‌্যাবের শাহীনূর ইসলাম বাদী হয়ে মামলাটি করেন।
