
দেশের এক হাজার ৪০০টি রেলক্রসিংয়ে ওভারপাস তৈরি করবে বাংলাদেশ রেলওয়ে। দুর্ঘটনা এড়াতে রেলপথ মন্ত্রণালয় এ সিদ্ধান্ত নিয়েছে।সংসদ ভবনে অনুষ্ঠিত রেলপথ মন্ত্রণালয়-সম্পর্কিত সংসদীয় কমিটির বৈঠকে গতকাল বৃহস্পতিবার মন্ত্রণালয় থেকে এ তথ্য জানানো হয়।বৈঠক শেষে কমিটির সভাপতি এ বি এম ফজলে করিম চৌধুরী প্রথম আলোকে জানান, দেশে সব মিলিয়ে আড়াই হাজারের মতো রেলক্রসিং আছে। এর মধ্যে রেল বিভাগের আওতায় এক হাজার ৪০০টির মতো ক্রসিং আছে। বাকিগুলো সড়ক কিংবা স্থানীয় সরকার বিভাগের অধীনে। মন্ত্রণালয় তাদের ক্রসিংগুলোতে ওভারপাস তৈরি করবে। এসব ক্রসিংয়ে ওভারপাসের ওপর দিয়ে সড়ক বিভাগের যানবাহন চলবে। রেল যাবে নিচে দিয়ে। সংসদীয় কমিটি বাকিগুলোতে ওভারপাস তৈরির জন্য সড়ক বিভাগ ও স্থানীয় সরকার বিভাগকে সুপারিশ করবে।সংসদ সচিবালয় থেকে জানানো হয়, বৈঠকে রেলওয়ের জায়গায় যেসব ব্যক্তি ও প্রতিষ্ঠান সিএনজি স্টেশন স্থাপনের জন্য বরাদ্দ নিয়ে এখনো কর্মকাল শুরু করেনি, কমিটি তাদের বরাদ্দ বাতিল করার সুপারিশ করেছে। এ ছাড়া যেসব জায়গা বরাদ্দ দেওয়ার পরও এখনো ব্যক্তি বা প্রতিষ্ঠানকে বুঝিয়ে দেওয়া হয়নি, সেসব জায়গা আর না দেওয়ার সুপারিশ করা হয়।বৈঠকে রেলের রঙের ভিন্নতা দূর করে সর্বক্ষেত্রে একই রং ব্যবহারের সুপারিশ করা হয়।ফজলে করিম চৌধুরীর সভাপতিত্বে অনুষ্ঠিত বৈঠকে কমিটির সদস্য রেলপথমন্ত্রী মুজিবুল হক, খালিদ মাহমুদ চৌধুরী, আলী আজগর, ইয়াসিন আলী ও ফাতেমা জোহরা অংশ নেন।
