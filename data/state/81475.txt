
ঢাকা বিশ্ববিদ্যালয়ের ২০১৬-১৭ শিক্ষাবর্ষে প্রথম বর্ষ স্নাতক (সম্মান) শ্রেণির ভর্তি পরীক্ষার সম্ভাব্য তারিখ ২৩ সেপ্টেম্বর নির্ধারণ করা হয়েছে। প্রথম দিন কলা অনুষদের অধীনে ‘খ’ ইউনিটের ভর্তি পরীক্ষা হবে। গতকাল বুধবার ঢাকা বিশ্ববিদ্যালয়ের উপাচার্য অধ্যাপক আ আ ম স আরেফিন সিদ্দিকের সভাপতিত্বে অনুষ্ঠিত ডিনস কমিটির সভায় পরীক্ষার সম্ভাব্য তারিখ নির্ধারণ করা হয়। সভার সিদ্ধান্ত অনুযায়ী ২৩ সেপ্টেম্বর কলা অনুষদভুক্ত ‘খ’ ইউনিট, ২৪ সেপ্টেম্বর চারুকলা অনুষদের ‘চ’ ইউনিট, ৩০ সেপ্টেম্বর ব্যবসায় শিক্ষা অনুষদের ‘গ’ ইউনিট, ২১ অক্টোবর বিজ্ঞান অনুষদের ‘ক’ ইউনিট এবং ২৮ অক্টোবর সামাজিক বিজ্ঞান অনুষদভুক্ত ‘ঘ’ ইউনিটের ভর্তি পরীক্ষা হবে। ভর্তি কমিটির সাধারণ সভায় পরীক্ষার তারিখ চূড়ান্ত করা হবে। 
