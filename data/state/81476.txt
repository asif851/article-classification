
শেরপুরে প্রতিবন্ধী ব্যক্তিদের জন্য বিনা মূল্যে ভ্রাম্যমাণ চিকিৎসাসেবা কার্যক্রম শুরু হয়েছে। গতকাল মঙ্গলবার নকলা উপজেলা পরিষদ চত্বরে ১৬ দিনব্যাপী এ কার্যক্রমের উদ্বোধন করেন জেলা প্রশাসক এ এম পারভেজ রহিম। উপজেলা প্রশাসনের সহযোগিতায় জাতীয় প্রতিবন্ধী ফাউন্ডেশনের নিয়ন্ত্রণাধীন প্রতিবন্ধী সেবা ও সাহায্য কেন্দ্র, শেরপুর কার্যালয় এই আয়োজন করেছে। উদ্বোধনী অনুষ্ঠানে সভাপতিত্ব করেন উপজেলা নির্বাহী কর্মকর্তা (ইউএনও) মোহাম্মদ আবুল কালাম আজাদ। এতে বক্তব্য দেন প্রতিবন্ধী সেবা ও সাহায্য কেন্দ্রের ফিজিওথেরাপিস্ট মো. জামালুল করিম ও কাজী মুশফিকুর রহমান, প্রতিবন্ধীবিষয়ক কর্মকর্তা নুরুল ইসলাম, উপজেলা সমাজসেবা কর্মকর্তা মো. আরিফুর রহমান প্রমুখ।
