
ছবি তুলে পাঠিয়েছে ইতিহাস গড়া ভারতীয় নভোযান ‘মঙ্গলযান’। বুধবারই মঙ্গল গ্রহের কক্ষপথে পৌঁছেছে যানটি। ভারতীয় মহাকাশ গবেষণা সংস্থা (আইএসআরও) গতকাল বৃহস্পতিবার এর তোলা ছবি প্রকাশ করে। বেশ স্পষ্ট ছবিগুলোতে রহস্যময় ‘লাল গ্রহটির’ পৃষ্ঠে কালো কালো অনেক গর্তের মতো চিহ্ন দেখা যাচ্ছে। মঙ্গলযানের তোলা ছবিগুলো মঙ্গলপৃষ্ঠের প্রায় সাত হাজার ৩০০ কিলোমিটার ওপর থেকে তোলা। দ্য হিন্দু পত্রিকা তাদের প্রতিবেদনে বলেছে, নভোযানটি মঙ্গল গ্রহের প্রায় ১০টি ছবি পাঠিয়েছে। ছবিগুলো প্রথমে দেখানো হয় প্রধানমন্ত্রী নরেন্দ্র মোদিকে।১০ মাস ধরে দীর্ঘ ৬৬ কোটি কিলোমিটারের যাত্রা শেষে মঙ্গলযান গত বুধবার লাল গ্রহের কক্ষপথে পৌঁছায়। এই সাফল্যের মধ্য দিয়ে মঙ্গল গ্রহ নিয়ে গবেষণা তথা এ মাপের মহাকাশ অভিযানে এশিয়ার বিজ্ঞানে উন্নত শীর্ষ দেশগুলোকে পেছনে ফেলে দিয়েছে ভারত। এর আগে জাপান ও চীন এ গ্রহের কক্ষপথে নভোযান পাঠানোর চেষ্টা করেও সাফল্য পায়নি। মঙ্গলযান এখন পর্যন্ত ঠিকঠাক কাজ করছে বলে জানিয়েছেন আইএসআরওর জ্যেষ্ঠ বিজ্ঞানী ভি কোতেসওয়ারা রাও। এটি মঙ্গলপৃষ্ঠ এবং আশপাশের ছবি তুলে ভারতের দক্ষিণাঞ্চলীয় শহর বেঙ্গালুরুর কাছাকাছি এলাকায় আইএসআরওর যোগাযোগকেন্দ্রে পাঠাচ্ছে। এভাবে গ্রহটির দুই উপগ্রহের ছবিও তুলবে এক হাজার ৩৫০ কেজি ওজনের মঙ্গলযান। এ অভিযানের লক্ষ্য মঙ্গল গ্রহে প্রাণের অস্তিত্ব আছে কি না, তার অনুসন্ধান এবং সেখানকার আবহমণ্ডল পর্যবেক্ষণ।মহাকাশ গবেষণায় এ ‘ঐতিহাসিক অর্জনের’ খবরটি ভারতীয় সংবাদমাধ্যমে ফলাও করে প্রচারিত হয়েছে। বিশেষ গুরুত্ব পেয়েছে আন্তর্জাতিক সংবাদমাধ্যমেও। হিন্দুস্তান টাইমস শিরোনাম করেছে, ‘মঙ্গলের প্রতিযোগিতায় জয়’। আর টাইমস অব ইন্ডিয়া লিখেছে, ‘মঙ্গলের বিশেষ ক্লাবে ভারতের প্রবেশ’।গতকাল ভারতজুড়ে এ সাফল্য উদ্যাপিত হয়েছে। সামাজিক যোগাযোগের অনলাইন মাধ্যমগুলোতেও দেখা যায় বিভিন্ন শ্রেণি-পেশার মানুষের আনন্দ-উল্লাসের প্রকাশ। এর আগে কেবল যুক্তরাষ্ট্র, রাশিয়া ও ইউরোপীয় মহাকাশ সংস্থার নভোযান মঙ্গলের কক্ষপথে পৌঁছাতে সমর্থ হয়েছে। ছবি তোলাসহ অনেক গবেষণার কাজও তারা চালিয়েছে। তবে প্রথম প্রচেষ্টায়ই কক্ষপথে পৌঁছতে সাফল্য পাওয়া দেশ ভারতই প্রথম। ভারতের এ অর্জন বাড়তি গুরুত্ব পাওয়ার আরেকটি কারণ, এ অভিযানের স্বল্প ব্যয়। এ কর্মসূচিতে খরচ হয়েছে ৪৫০ কোটি রুপি বা সাত কোটি ৪০ লাখ মার্কিন ডলার। পশ্চিমা মান অনুযায়ী এটি রীতিমতো সস্তা। একই গন্তব্যে যেতে মার্কিন মহাকাশ গবেষণা সংস্থার (নাসা) নভোযান ম্যাভেনের অভিযানে ব্যয় হয়েছে মঙ্গলযানের চেয়ে প্রায় ১০ গুণ বেশি (৬৭ কোটি ১০ লাখ ডলার)। মজা করে হলিউডের সাম্প্রতিক কল্পবিজ্ঞাননির্ভর চলচ্চিত্র গ্র্যাভিটির নির্মাণব্যয়ের সঙ্গে মঙ্গলযানের ব্যয়ের তুলনা করা হচ্ছে। চলচ্চিত্রটি নির্মাণে ব্যয় হয়েছে ১০ কোটি ডলার! ম্যাভেন গত সোমবার মঙ্গলের কক্ষপথে পৌঁছে গ্রহটিকে প্রদক্ষিণ করতে শুরু করেছে। এত কম খরচ হওয়ার ব্যাপারে বিশেষজ্ঞরা বলছেন, সম্পূর্ণ দেশীয় উপাদান ও প্রযুক্তি ব্যবহার করে ভারতীয় বিজ্ঞানীরা ব্যয়বহুল বিদেশি যন্ত্রপাতি আমদানির বিষয়টি এড়িয়ে গেছেন। আর স্যাটেলাইটটি তৈরিতেও সব ধরনের জটিলতা এড়িয়ে খুব সহজে লক্ষ্যে পৌঁছানোর চেষ্টা করা হয়েছে।১৩০ কোটির বেশি জনসংখ্যার যে দেশ সব নাগরিককে পর্যাপ্ত খাবার জোগান দিতে হিমশিম খায় এবং যেখানে এখনো প্রায় অর্ধেক মানুষ শৌচাগার ব্যবহার করে না, তাদের মহাকাশ অভিযানে যাওয়া উচিত নয় বলে সমালোচনাও রয়েছে। তবে তথ্যপ্রযুক্তিতে একটি অবস্থান তৈরি করে নেওয়া এবং পারমাণবিক অস্ত্রের অধিকারী উঠতি অর্থনৈতিক শক্তি ভারত মহাকাশ অভিযানে উন্নত বিশ্বের সঙ্গী হতে চায়। পাশাপাশি তার লক্ষ্য মহাকাশ-পণ্যের আন্তর্জাতিক বাজারে নিজেদের একটি শক্তিশালী অবস্থান গড়ে নেওয়া। সূত্র: এএফপি, রয়টার্স ও বিবিসি।
