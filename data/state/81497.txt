
মাগুরা সদর উপজেলার কুচিয়ামোড়া ইউনিয়নের গাংনি গ্রামে গতকাল সোমবার দুই পক্ষের মধ্যে সংঘর্ষে অন্তত সাতজন আহত হয়েছেন। এ সময় অন্তত ২০টি বাড়িতে ভাঙচুর ও লুটপাট হয়েছে।পুলিশ ও প্রত্যক্ষদর্শী ব্যক্তিরা জানান, কুচিয়ামোড়া ইউনিয়ন পরিষদের (ইউপি) সাবেক দুই চেয়ারম্যান নজরুল ইসলাম ও রুহুল আমিনের মধ্যে দীর্ঘদিনের বিরোধ ছিল। সম্প্রতি নজরুল ইসলাম মারা যাওয়ার পরও ওই এলাকায় লোকজন দুই ভাগে বিভক্ত এবং সক্রিয় রয়েছে।গত রোববার রাত আটটার দিকে কথা-কাটাকাটির একপর্যায়ে দুই পক্ষের মধ্যে সংঘর্ষ বাধে। এর জের ধরে গতকাল সকাল নয়টার দিকে উভয় পক্ষ আবার সংঘর্ষে জড়িয়ে পড়ে। এ সময় উভয় পক্ষের অন্তত সাতজন আহত হন এবং ২০টি বাড়িতে ভাঙচুর ও লুটপাট হয়।আহত সাখাওয়াত মোল্লা (৫৫), হানু মোল্লা (৩৫), বাবলু মোল্লা (৪২), আক্কাস বিশ্বাস (৩৫) ও দাউদ মোল্লাকে (৪৫) মাগুরা সদর হাসপাতালে ভর্তি করা হয়েছে।কুচিয়ামোড়া ইউপির চেয়ারম্যান সাজ্জাদ হোসেন বলেন, দুই দফায় সংঘর্ষে অন্তত ১০ জন আহত হয়েছেন। তিনি দাবি করেন, এ সময় ৪০ থেকে ৫০টি বাড়িতে ভাঙচুর ও লুটপাটের ঘটনা ঘটেছে।সদর থানার উপপরিদর্শক (এসআই) বিশ্বজিৎ বিশ্বাস বলেন, ঘটনাস্থলে পুলিশ মোতায়েন করা হয়েছে। গতকাল সন্ধ্যা পর্যন্ত কেউ থানায় অভিযোগ করেনি।
 
