
ঝালকাঠির নলছিটি উপজেলার ১০টি ইউনিয়নের পাঁচটিতেই বিএনপির প্রার্থী নেই। এর মধ্যে দুটিতে প্রার্থীরা মনোনয়নপত্রই জমাই দিতে পারেননি, আর তিনটিতে ‘ষড়যন্ত্রমূলকভাবে’ বাতিল করা হয়েছে বলে অভিযোগ বিএনপির। এই পাঁচটির মধ্যে কুলকাঠি, নাচনমইল, মোল্লারহাট ও সিন্ধকাঠিতে ক্ষমতাসীন দলের প্রার্থীরা বিনা প্রতিদ্বন্দ্বিতায় নির্বাচিত হয়েছেন। তবে দপদপিয়ায় বিএনপির প্রার্থী না থাকলেও সেখানে আওয়ামী লীগের মূল প্রার্থীর সঙ্গে বিদ্রোহী প্রার্থীর লড়াই হচ্ছে।বাকি পাঁচটি ইউনিয়নে শেষ পর্যন্ত বিএনপির প্রার্থীরা টিকে থাকলেও ক্ষমতাসীন দলের হুমকিতে তাঁরা প্রায় মাঠছাড়া। তবে সুবিদপুর, কুশংগল ও ভৈরবপাশার প্রতিটিতে আওয়ামী লীগের বিদ্রোহী প্রার্থী থাকায় সেখানে জমে উঠেছে নির্বাচন। অবশ্য সেখানে শুধু নির্বাচনী লড়াই থেমে নেই, দলের দুই প্রার্থীর মধ্যে হামলা, মারামারি পর্যন্ত ঘটছে।গতকাল রোববার নলছিটির বিভিন্ন ইউনিয়নে ঘুরে দেখা গেছে, নির্বাচনী পোস্টার লাগানো হচ্ছে বিভিন্ন বাজারে, সড়কে। তবে সাধারণ মানুষের মধ্যে আগ্রহ কম দেখা গেল। তাঁদের ধারণা, যে ছয়টিতে ২২ মার্চ নির্বাচন হচ্ছে, সেগুলোও আওয়ামী লীগের প্রার্থীরাই নিয়ে নেবেন।নলছিটি উপজেলা নির্বাচন কর্মকর্তা রফিকুল ইসলাম প্রথম আলোকে জানান, এই উপজেলার ১০টি ইউনিয়নের মধ্যে ছয়টিতে চেয়ারম্যান পদে নির্বাচন হচ্ছে। আর বাকি চারটির মধ্যে কুলকাঠিতে আওয়ামী লীগের প্রার্থী আখতারুজ্জামান হাওলাদার, নাচনমইলে সিদ্দিকুর রহমান, মোল্লারহাটে কবির হোসেন হাওলাদার ও সিন্ধকাঠিতে জেসমিন আকতার বিনা প্রতিদ্বন্দ্বিতায় নির্বাচিত হয়েছেন। বিএনপির প্রার্থীদের মনোনয়নপত্র বাতিলের বিষয়ে তিনি বলেন, যথাযথ কাগজপত্র ছিল না বলেই বাতিল হয়েছে।উপজেলা বিএনপির নেতারা জানালেন, কুলকাঠিতে ক্ষমতাসীনদের বাধায় বিএনপির প্রার্থী মজিবুর রহমান মনোনয়নপত্রই জমা দিতে পারেননি। নাচনমইলে বিএনপির প্রার্থী শাহ আলমের মনোনয়নপত্র ক্ষমতাসীন দলের লোকজন ছিঁড়ে ফেলেছেন। মোল্লারহাট, সিন্ধকাঠি ও দপদপিয়ায় বিএনপির প্রার্থীরা মনোনয়নপত্র জমা দিলেও সেগুলো বাতিল করা হয়।উপজেলা বিএনপির সাধারণ সম্পাদক নজরুল ইসলাম শাহিন প্রথম আলোকে বলেন, ‘নির্বাচনের আগেই তো ক্ষমতাসীনেরা চারটি নিয়ে গেল। আমাদের প্রার্থীরা সেখানে মনোনয়নপত্রই জমা দিতে পারেননি। আবার কোথাও পারলেও সেখানে তুচ্ছ কারণ দেখিয়ে বাতিল করা হয়েছে। পাঁচটি ইউনিয়নে আমরা টিকে থাকার চেষ্টা করছি।’দপদপিয়ায় আওয়ামী লীগের প্রার্থী হয়েছেন বর্তমান চেয়ারম্যান সোহরাফ হোসাইন বাবুল মৃধা। এখানে বিএনপির প্রার্থী নেই। এখানে স্বতন্ত্র হিসেবে নির্বাচন করছেন ইউনিয়ন আওয়ামী লীগের নেতা মিজানুর রহমান হাওলাদার। তবে প্রচারণার প্রথম দিনেই তাঁর সমর্থকদের ওপর হামলা হয়েছে বলে অভিযোগ করেন তিনি।বাবুল মৃধা এ অভিযোগকে ভিত্তিহীন বলেছেন।তবে মিজানুর রহমান বলেন, ‘যিনি নৌকা পেয়েছেন, তিনি চান ভোট ছাড়াই সব দখল করে নেবেন।’সুবিদপুর ইউনিয়নেও সেখানকার বিদ্রোহী প্রার্থী উপজেলা আওয়ামী লীগের প্রচার সম্পাদক আমির সোহেল মল্লিকের প্রচারণায় হামলার অভিযোগ উঠেছে। তবে আওয়ামী লীগের প্রার্থী ইউনিয়ন আওয়ামী লীগের সভাপতি আবদুল মান্নান সিকদার বলেছেন, ‘আমরা কারও ওপর হামলা চালাতে যাই না। এগুলো বাজে কথা।’তবে আমির সোহেল বলেন, ‘প্রচারণা চালানোর সময় আমার একটি ব্যাটারিচালিত অটো, ডিজিটাল মাইক, মোটরসাইকেল ভাঙচুর করা হয়েছে। প্রতিদ্বন্দ্বী প্রার্থীর ছেলে এই হামলার নেতৃত্ব দিয়েছেন। আমি নির্বাচন কমিশনে জানিয়েছি। থানায় জানিয়েছি। কিন্তু থানা মামলা নিচ্ছে না।’কুশংগল ইউনিয়নে আওয়ামী লীগের সাধারণ সম্পাদক আলমগীর সিকদার মনোনয়ন পেয়েছেন। কিন্তু সেখানে স্বতন্ত্র প্রার্থী হিসেবে নির্বাচন করছেন ইউনিয়ন আওয়ামী লীগের সভাপতি মতিয়ার রহমান সরদার। মতিয়ার রহমান গতকাল দুপুরে বলেন, ‘আমার প্রতিপক্ষ হুমকি দিচ্ছে, সব ভোট কেটে নেবে। আমরা এগুলো প্রতিহত করব।’ভৈরবপাশা ইউনিয়ন আওয়ামী লীগের সভাপতি নাসির উদ্দিন আহম্মেদ দলীয় মনোনয়ন পেয়েছেন। এখানে স্বতন্ত্র প্রার্থী হিসেবে নির্বাচন করছেন জেলা স্বেচ্ছাসেবক লীগের যুগ্ম আহ্বায়ক নুরুজ্জামান সেলিম। তিনি প্রথম আলোকে বলেন, ‘জেলার নেতারা আমার প্রচারকাজে কোনো সমস্যা করছেন না। কিন্তু এখানকার প্রার্থী আমার সমর্থকদের হুমকি-ধমকি দিচ্ছেন।’নির্বাচনের পরিবেশ এবং পাল্টাপাল্টি অভিযোগ সম্পর্কে জানতে চাইলে নলছিটি থানার ভারপ্রাপ্ত কর্মকর্তা (ওসি) মাকসুদুর রহমান গতকাল দুপুরে প্রথম আলোকে বলেন, ‘দপদপিয়ায় আওয়ামী লীগের বিদ্রোহী প্রার্থীর সঙ্গে মূল প্রার্থীর কথা-কাটাকাটি হয়েছে বলে শুনেছি। তবে এখন পর্যন্ত বড় ধরনের কোনো ঝামেলা হয়নি। পুলিশ প্রতিটি এলাকায় ভাগ ভাগ করে দায়িত্ব পালন করছে। নিয়মিত টহল দিচ্ছে। আশা করছি, পরিস্থিতি শান্তিপূর্ণ থাকবে।’
