
‘নির্বাচনে যে দলই জিতুক না কেন, সভা-সমাবেশ হতে হবে সব ধরনের সহিংসতামুক্ত’—প্রধান দুই রাজনৈতিক দলকে তাদের প্রচারণায় এই সত্যটা তুলে ধরতে হবে।
পররাষ্ট্রমন্ত্রী দীপু মনির সঙ্গে আজ মঙ্গলবার সকালে সৌজন্য সাক্ষাতের পর মার্কিন কংগ্রেসের এশিয়া ও প্রশান্ত মহাসাগরীয় অঞ্চলসংশ্লি­ষ্ট পররাষ্ট্রবিষয়ক উপকমিটির চেয়ারম্যান স্টিভ শ্যাবট সাংবাদিকদের কাছে এ অভিমত তুলে ধরেন।
বাংলাদেশ সফরের প্রথম দিনে স্টিভ শ্যাবট সকালে পররাষ্ট্রমন্ত্রীর সঙ্গে সৌজন্য সাক্ষাত্ করেন। আজ দুপুরে তিনি আইনমন্ত্রী শফিক আহমেদের সঙ্গে তাঁর সচিবালয়ের দপ্তরে এবং সন্ধ্যায় বিএনপির চেয়ারপারসন খালেদা জিয়ার সঙ্গে তাঁর গুলশানের কার্যালয়ে দেখা করবেন।
পররাষ্ট্র মন্ত্রণালয়ে সাংবাদিকদের স্টিভ শ্যাবট বলেন, ‘আলোচনায় আমরা অনেক বিষয়ে সম্মত হয়েছি। বাংলাদেশের কোনো পক্ষেরই যে সহিংতার ওপর আশ্রয় নেওয়া ঠিক নয়, এ বিষয়টিতে আমরা একমত হয়েছি। কারণ শিশুসহ অসংখ্য অসহায় লোকজন আহত হচ্ছে বা প্রাণ হারাচ্ছে।’ তিনি বলেন, তাই দুই পক্ষকেই তাদের প্রচারণায় এ সত্যটা তুলে ধরতে হবে, যে দলই জিতুক না কেন সভা-সমাবেশ পুরোপুরি সহিংসতামুক্ত হতে হবে। আমি দুই পক্ষকেই শান্তিপূর্ণভাবে কার্যক্রম পরিচালনার আহ্বান জানাচ্ছি।
