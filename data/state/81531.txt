
প্রতারণার মাধ্যমে গ্রাহকের অর্থ আত্মসাতের অভিযোগ অনুসন্ধানের অংশ হিসেবে ইনভেস্টমেন্ট করপোরেশন অব বাংলাদেশের (আইসিবি) উপব্যবস্থাপনা পরিচালক (ডিএমডি) মো. মশিউর রহমানকে জিজ্ঞাসাবাদ করেছে দুর্নীতি দমন কমিশন (দুদক)। আজ বুধবার দুদকের সহকারী পরিচালক মো. আল আমিন তাঁকে জিজ্ঞাসাবাদ করেন।
পুঁজিবাজারের তালিকাভুক্ত রাষ্ট্রায়ত্ত প্রতিষ্ঠান আইসিবির সহযোগী প্রতিষ্ঠান আইসিবি ক্যাপিটাল ম্যানেজমেন্ট লিমিটেডের পরিচালক ও প্রধান নির্বাহী কর্মকর্তা পদে কর্মরত রয়েছেন মশিউর রহমান।
দুদক সূত্র জানায়, আইসিবি ক্যাপিটাল ম্যানেজমেন্টের এক গ্রাহক ২০০৯ সালের ৭ অক্টোবর শেয়ারবাজারে নিজ ও স্ত্রীর নামে দুটি হিসাব খোলেন। পরবর্তী সময়ে তিনি চার লাখ টাকা দিয়ে গ্রামীণফোনের শেয়ার কেনেন। তিনি কোনো মার্জিন ঋণ গ্রহণ না করলেও ২০১৪ সালের ১৯ জুন আইসিবি ক্যাপিটাল ম্যানেজমেন্ট লিমিটেডের পক্ষ থেকে চিঠি দিয়ে তাঁকে মার্জিন ঋণের কথা জানানো হয়।
চিঠিতে বলা হয়, তাঁদের বিনিয়োগ হিসাবের বিপরীতে ৬ লাখ ৪২ হাজার ৮৫ টাকা মার্জিন ঋণ নেওয়া হয়েছে। ঋণ পরিশোধ ও সমন্বয়ের জন্যই মূলত ওই চিঠি দেওয়া হয়। একইভাবে তাঁর স্ত্রীর নামেও নয় লাখ টাকা মার্জিন ঋণ দেখানো হয়েছে। এভাবে স্বামী-স্ত্রীর নামে ঋণ দেখিয়ে প্রায় সাড়ে ১৫ লাখ টাকা আত্মসাৎ করা হয়েছে বলে অভিযোগ রয়েছে।
