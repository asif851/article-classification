
ঢাকা বিশ্ববিদ্যালয়ের উপাচার্য (ভিসি) নিয়োগে তিন সদস্যের প্যানেল মনোনীত করতে ২৯ জুলাই সিনেটের বিশেষ সাধারণ সভার চিঠির কার্যকারিতা স্থগিত করেছেন হাইকোর্ট। একই সঙ্গে ১৬ জুলাইয়ের ওই চিঠি কেন আইনগত কর্তৃত্ববহির্ভূত হবে না, তা জানতে চেয়ে রুল দেওয়া হয়েছে। 
এক রিট আবেদনের প্রাথমিক শুনানি নিয়ে আজ সোমবার বিচারপতি তারিক উল হাকিম ও বিচারপতি মো. ফারুকের সমন্বয়ে গঠিত হাইকোর্ট বেঞ্চ এ আদেশ দেন। ঢাকা বিশ্ববিদ্যালয়ের উপাচার্য, রেজিস্ট্রারসহ বিবাদীদের এ রুলের জবাব দিতে বলা হয়েছে। বিশ্ববিদ্যালয়ের শিক্ষক ও রেজিস্টার্ড গ্র্যাজুয়েটসহ ১৫ জন আবেদনকারী গতকাল রোববার রিটটি করেন।
আদালতে রিটের পক্ষে শুনানি করেন আইনজীবী রোকন উদ্দিন মাহমুদ। সঙ্গে ছিলেন আইনজীবী মোস্তাফিজুর রহমান খান। বিশ্ববিদ্যালয়ের পক্ষে শুনানিতে অংশ নেন আইনজীবী এ এফ এম মেসবাহ উদ্দিন।
রাষ্ট্রপক্ষে উপস্থিত ছিলেন ডেপুটি অ্যাটর্নি জেনারেল আমাতুল করীম।
