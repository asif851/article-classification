
ভোলার মনপুরা উপজেলায় গতকাল মঙ্গলবার আওয়ামী লীগের দুই পক্ষের মধ্যে পাল্টাপাল্টি ধাওয়া ও সংঘর্ষ হয়েছে। এ সময় মনপুরা ইউনিয়ন পরিষদের (ইউপি) চেয়ারম্যান, ইউপি সদস্যসহ ২২ জন আহত হয়েছেন।মনপুরা ইউনিয়নের রাম নেওয়াজ বাজারে গতকাল সকাল ১০টা থেকে বেলা ১টা পর্যন্ত দফায় দফায় এ সংঘর্ষ হয়। এলাকায় উত্তেজনা বিরাজ করায় সেখানে পুলিশ মোতায়েন করা হয়েছে।ইউনিয়নের ২০ জন বাসিন্দা বলেন, মনপুরা ইউপির চেয়ারম্যান ও উপজেলা আওয়ামী লীগের সাংগঠনিক সম্পাদক আলাউদ্দিন হাওলাদার এবং উপজেলা আওয়ামী লীগের যুগ্ম সাধারণ সম্পাদক ও মনপুরা ইউপির সদস্য আলমগীর হোসেনের মধ্যে আগে থেকে দ্বন্দ্ব ছিল। আসন্ন নির্বাচনে আলমগীর চেয়ারম্যান প্রার্থী হিসেবে দাঁড়ানোর ঘোষণা দেন। এরপর থেকে তাঁদের মধ্যে বিরোধ আরও বাড়ে।কমপক্ষে ২০ জন প্রত্যক্ষদর্শী বলেন, গতকাল সকাল ১০টার দিকে আলাউদ্দিন হাওলাদারের ভাই লিটন হাওলাদার আলমগীর হোসেনের ভাই শাহাদাত হোসেনের কাছে পাওনা টাকা ফেরত চান। এ সময় তাঁদের মধ্যে কথা-কাটাকাটি ও পরে হাতাহাতি হয়। এর জের ধরে চেয়ারম্যান পক্ষ ও ইউপি সদস্য পক্ষ পাল্টাপাল্টি ধাওয়া ও সংঘর্ষে জড়িয়ে পড়ে।দুই পক্ষ রাম নেওয়াজ বাজারের কয়েকটি মাছের আড়তে হামলা চালিয়ে ভাঙচুর করে। বাজারের মৎস্য ব্যবসায়ী মমিন হাওলাদার বলেন, সংঘর্ষের সময় হামলাকারীরা মনির হাওলাদার ফিশ, ফরহাদ হাওলাদার ফিশ, শামিম মৎস্য আড়তসহ ছয়টি মৎস্য আড়ত ভাঙচুর ও লুট করেছে। তখন ব্যবসায়ীরা আতঙ্কিত হয়ে দোকানপাট বন্ধ করে দেন।বেলা ১টার দিকে পুলিশ এসে গুলি ছুড়ে পরিস্থিতি নিয়ন্ত্রণে আনে। সংঘর্ষে চেয়ারম্যান আলাউদ্দিন হাওলাদার, ইউপি সদস্য আলমগীর হোসেনসহ ২২ জন আহত হন। তাঁরা মনপুরা উপজেলা স্বাস্থ্য কমপ্লেক্সে চিকিৎসা নিয়েছেন।ইউপি চেয়ারম্যান আলাউদ্দিন হাওলাদার বলেন, তাঁর ভাই লিটন এক জেলের কাছে পাওনা টাকা চাইলে আলমগীরের লোকজন হামলা করে। তিনি পরিস্থিতি সামাল দিতে গেলে তাঁকেও মারধর করা হয়। অপরদিকে ইউপি সদস্য আলমগীর হোসেন বলেন, তাঁরা কাউকে মারধর করেননি। চেয়ারম্যান আলাউদ্দিন তাঁর ভাবমূর্তি নষ্ট করার জন্য এ কথা বলছেন।মনপুরা থানার দায়িত্বপ্রাপ্ত কর্মকর্তা উপপরিদর্শক (এসআই) মো. আলী বলেন, পরিস্থিতি নিয়ন্ত্রণে আনতে ১০টি গুলি ছুড়তে হয়েছে। পরিস্থিতি এখনো স্বাভাবিক না হওয়ায় পুলিশ মোতায়েন করা হয়েছে।
