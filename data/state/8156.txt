
গাজীপুরে সড়ক দুর্ঘটনায় সিরামিক কারখানার কর্মকর্তার মৃত্যুর গুজব ছড়িয়ে পড়লে তাঁর সহকর্মীরা ঢাকা-ময়মনসিংহ মহাসড়ক অবরোধ করেন। এ সময় তাঁরা কয়েকটি বাসে অগ্নিসংযোগ ও ভাঙচুর করেন। শ্রীপুর উপজেলার নয়নপুর এলাকায় গতকাল মঙ্গলবার এ ঘটনা ঘটে।প্রত্যক্ষদর্শী ও মহাসড়ক পুলিশ সূত্রে জানা গেছে, আরএকে সিরামিক কারখানার স্যানেটারি সুপারভাইজার মামুন মিয়া (৩৫) গতকাল সকাল ১০টার দিকে মহাসড়ক পার হওয়ার সময় ঢাকাগামী যাত্রীবাহী এনা পরিবহন তাঁকে চাপা দেয়। এ সময় তিনি গুরুতর আহত হন। সহকর্মীরা আহত অবস্থায় তাঁকে ময়মনসিংহ মেডিকেল কলেজ হাসপাতালে পাঠান। ইতিমধ্যে কারখানায় খবর পৌঁছায় সড়ক দুর্ঘটনায় মামুন মারা গেছেন।এ খবর ছড়িয়ে পড়লে কারখানার উত্তেজিত শ্রমিকেরা মহাসড়ক অবরোধ করে কয়েকটি গাড়ি ভাঙচুর করেন। একপর্যায়ে শ্রমিকেরা এনা পরিবহনের একটি বাসে অগ্নিসংযোগও করেন। পরে শ্রীপুর থানার পুলিশ, মাওনা হাইওয়ে থানা ও গাজীপুর শিল্প পুলিশ এসে ১১টায় উত্তেজিত শ্রমিকদের মহাসড়ক থেকে সরিয়ে দেয়।কারখানার কর্মকর্তা মো. মনিরুজ্জামান জানান, মামুনকে ঢাকা মেডিকেল কলেজ হাসপাতালে স্থানান্তর করা হচ্ছে।
