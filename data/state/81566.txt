
পিয়াস করিমের লাশ শহীদ মিনারে আনা প্রতিহত করতে কেন্দ্রীয় শহীদ মিনারে প্রতিবাদ সমাবেশ ও মানববন্ধন করছে কয়েকটি সংগঠন। আজ শুক্রবার সকাল নয়টা থেকে এসব সংগঠনের কর্মীরা শহীদ মিনার প্রাঙ্গণে অবস্থান নিয়ে ওই কর্মসূচি পালন করছেন।
এতে অংশ নেওয়া সংগঠনগুলো হলো মুক্তিযোদ্ধা সন্তান কেন্দ্রীয় কমান্ড, প্রাণের ৭১, অনলাইনে বঙ্গবন্ধুর আদর্শের বন্ধুরা, বঙ্গবন্ধু সৈনিক প্লাটুপ, সিপি গ্যাং, গণজাগরণ মঞ্চের একাংশ, স্লোগান ৭১ ও মুক্তিযুদ্ধ প্রজন্ম ।
‘রাজাকার ও রাজাকারের দোসরদের কোনো ধরনের সম্মান প্রদর্শন চলবে না’ বলে বক্তব্য দেন সংগঠনের কর্মীরা। তাঁরা পিয়াস করিমের লাশ শহীদ মিনারে আনার উদ্যোগের প্রতিবাদ জানান।
এ ছাড়া মাহফুজ উল্লাহ, আসিফ নজরুল, আমেনা মহসীন, দিলারা চৌধুরী, তুহিন মালিক, ফরহাদ মজহার, গোলাম মোর্তোজা, নুরুল কবির, মতিউর রহমান চৌধুরী প্রমুখকে মিথ্যাবাদী ও স্বাধীনতাবিরোধী বুদ্ধিবেশ্যা উল্লেখ করে শহীদ মিনার এলাকায় ব্যানার প্রদর্শন করা হয়। তাঁদের প্রতিহত করার আহ্বান জানানো হয়। প্রতিবাদকারীরা বিভিন্ন ধরনের ফেস্টুনও প্রদর্শন করেন।
ওই সংগঠনগুলো সকাল ১০টা থেকে সাড়ে ১০টা পর্যন্ত শহীদ মিনারের সামনে মানববন্ধন করে।
এদিকে সকাল থেকে ঢাকা বিশ্ববিদ্যালয়ের বিভিন্ন হলের ছাত্রলীগের সভাপতি ও সাধারণ সম্পাদক নেতা-কর্মীসহ ওই সংগঠনগুলোর সঙ্গে সংহতি প্রকাশ করছেন।
শেষ খবর পাওয়া পর্যন্ত সমাবেশ এখনো চলছে। শহীদ মিনার এলাকায় পুলিশ মোতায়েন করা হয়েছে।
