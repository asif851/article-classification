
বিএনপির চেয়ারপারসন খালেদা জিয়া অসুস্থতা ও নিরাপত্তাহীনতার কারণে জিয়া চ্যারিটেবল ট্রাস্ট দুর্নীতি মামলায় আগামীকাল বৃহস্পতিবার আদালতে যাবেন না বলে জানিয়েছেন তাঁর আইনজীবী।
আজ বুধবার খালেদা জিয়ার আইনজীবী সানাউল্লাহ মিয়া প্রথম আলোকে বলেন, ‘খালেদা জিয়া অসুস্থ। তা ছাড়া তিনি নিরাপত্তার অভাব বোধ করছেন। তাই আদালতে যাবেন না। আগামীকাল বৃহস্পতিবার তাঁর পক্ষে সময় চেয়ে আবেদন করা হবে।’
আদালত সূত্র জানায়, ঢাকার বিশেষ জজ আদালত-৩-এর বিচারক আবু আহমেদ জমাদার ২১ ডিসেম্বর মামলার তদন্ত কর্মকর্তা হারুন-অর রশিদের আংশিক সাক্ষ্যগ্রহণ করেন। বাকি সাক্ষ্যগ্রহণের জন্য আগামীকাল দিন ধার্য করা হয়েছে। এর আগে এই মামলায় ৩১ জন সাক্ষ্য দিয়েছেন।
জিয়া চ্যারিটেবল ট্রাস্টের নামে অবৈধভাবে ৩ কোটি ১৫ লাখ ৪৩ হাজার টাকা লেনদেনের অভিযোগ এনে দুর্নীতি দমন কমিশন (দুদক) খালেদা জিয়াসহ চারজনের বিরুদ্ধে ২০১১ সালের ৮ আগস্ট তেজগাঁও থানায় মামলা করে। এ মামলায় ২০১২ সালের ১৬ জানুয়ারি অভিযোগপত্র দাখিল করে দুদক।
