
সুপ্রিম কোর্টের আপিল বিভাগের বিচারক হিসেবে নতুন তিন বিচারপতি আজ সোমবার সকালে শপথ নিয়েছেন। তাঁরা হলেন বিচারপতি মির্জা হোসেইন হায়দার, বিচারপতি মো. নিজামুল হক ও বিচারপতি মোহাম্মদ বজলুর রহমান। আজ সকাল ১০টার দিকে সুপ্রিম কোর্টের জাজেস লাউঞ্জে প্রধান বিচারপতি সুরেন্দ্র কুমার সিনহা নবনিযুক্ত তিন বিচারপতিকে একে একে শপথবাক্য পাঠ করান। এ সময় শপথ গ্রহণ অনুষ্ঠানে সুপ্রিম কোর্টের বিচারপতিরা উপস্থিত ছিলেন।শপথ নেওয়ার পর নতুন তিন বিচারপতি আজ থেকেই বিচারকাজ শুরু করেছেন। সুপ্রিম কোর্টের ভারপ্রাপ্ত রেজিস্ট্রার জেনারেল আবু সৈয়দ দিলজার হোসেন প্রথম আলোকে এ তথ্য জানান। সংবিধানের ৯৫ (১) অনুচ্ছেদে দেওয়া ক্ষমতাবলে রাষ্ট্রপতি গতকাল রোববার হাইকোর্ট বিভাগের ওই তিনজন বিচারপতিকে আপিল বিভাগে নিয়োগ দেন। আইন মন্ত্রণালয়ের আইন ও বিচার বিভাগ এ বিষয়ে গতকাল প্রজ্ঞাপন জারি করে। 
নতুন তিনজন শপথ নেওয়ার পর আপিল বিভাগে বিচারপতির সদস্যসংখ্যা দাঁড়াল নয়জনে। সংবিধান অনুসারে আপিল বিভাগে সর্বোচ্চ ১১ জন সদস্য থাকতে পারেন।
