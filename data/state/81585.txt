
পানির দাম বাড়াল ঢাকা ওয়াসা। আগে নির্ধারিত পানির দামের চেয়ে ৫ শতাংশ দাম বাড়ানো হয়েছে। আগামী ১ আগস্ট থেকে নতুন এই দাম কার্যকর হবে। নতুন নির্ধারিত দাম অনুযায়ী, এখন থেকে আবাসিক সংযোগের ক্ষেত্রে প্রতি এক হাজার লিটার পানির দাম ১০ টাকার জায়গায় পড়বে ১০ টাকা ৫০ পয়সা। আর বাণিজ্যিক ক্ষেত্রে ৩২ টাকার জায়গায় হাজার লিটার পানির দাম হবে ৩৩ টাকা ৬০ পয়সা। 
ঢাকা ওয়াসার বাণিজ্যিক ব্যবস্থাপক উত্তম কুমার রায় আজ রাতে প্রথম আলোকে এ বৃদ্ধির কথা নিশ্চিত করেন। তিনি বলেন, গত জুন মাসেই পানির দাম বাড়ানোর বিষয়ে বিজ্ঞপ্তি জারি করা হয়। উত্তম কুমার রায় বলেন, ‘পানির উৎপাদন খরচ এবং পরিচালনা ব্যয় বেড়ে যাওয়াতেই এ দাম বাড়াতে হয়েছে। আমরা সব সময় মূল্যস্ফীতির বিষয়টি বিবেচনায় রাখি। এর নিরিখেই দাম বাড়ানো হয়েছে।’ এর আগে গত বছরের নভেম্বর মাসে পানির দাম বাড়ায় ওয়াসা। তখন আবাসিক সংযোগে আট টাকা ৪৯ পয়সার জায়গায় ১০ টাকা এবং বাণিজ্যিক সংযোগে ২৮ টাকা ২৮ পয়সার জায়গায় ৩২ টাকা নির্ধারণ করা হয়।
