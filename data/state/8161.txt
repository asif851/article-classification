
বাংলাদেশ সাধারণ ছাত্র অধিকার সংরক্ষণ পরিষদের আহ্বায়ক হাসান আল মামুন বলেছেন, ‘আমাদের ছাত্ররা (আন্দোলনকারী) ঢাকা বিশ্ববিদ্যালয়ের উপাচার্যের বাসভবনে ভাঙচুর করেনি। সেখানে আমাদের শিক্ষকেরা ছিলেন। গণমাধ্যম ছিল। আমরা গণমাধ্যমের ফুটেজ দেখে প্রকৃত অপরাধীদের বের করার দাবি জানাই।’
প্রধানমন্ত্রী শেখ হাসিনা কোটা নিয়ে সংসদে যে বক্তব্য দিয়েছেন, তার একটি অংশের প্রতি হাসান আল মামুনের দৃষ্টি আকর্ষণ করা হলে তিনি প্রথম আলোকে এসব কথা বলেন।
বুধবার প্রধানমন্ত্রী জাতীয় সংসদে তাঁর বক্তব্যের একটি অংশে ঢাকা বিশ্ববিদ্যালয়ে উপাচার্যের বাসভবনে হামলার নিন্দা জানিয়ে বলেন, ‘ভিসির বাড়ি যারা ভেঙেছে, লুটপাট করেছে, লুটের মাল কোথায় আছে, কার কাছে আছে, ছাত্রদেরই তো বের করে দিতে হবে। যারা ভাঙচুরে জড়িত, তাদের অবশ্যই বিচার হতে হবে। ইতিমধ্যে গোয়েন্দা সংস্থা কাজ করছে। ছাত্র-শিক্ষকের সহযোগিতা চাই। এত বড় অন্যায় আমরা মেনে নিতে পারি না। এখনো শিক্ষক যাঁরা বেঁচে আছেন, তাঁদের সম্মান করি। গুরুজনকে অপমান করে প্রকৃত শিক্ষা হয় না।’
 
 
 
