
লিবারেল ডেমোক্রেটিক পার্টির (এলডিপি) সভাপতি অলি আহম্মদ প্রধানমন্ত্রী শেখ হাসিনাকে জেলে যাওয়ার জন্য মানসিকভাবে প্রস্তুতি নেওয়ার পরামর্শ দিয়েছেন। তিনি বলেছেন, ‘প্রধানমন্ত্রীকে বলব, এবার জেলে যাবার পালা আপনার এবং আওয়ামী লীগ নেতাদের। মানসিকভাবে প্রস্তুতি নেন। আপনার মুখে বিরোধীদলীয় নেত্রীর কথার কটূক্তি মানায় না।’
আজ রোববার সন্ধ্যায় চট্টগ্রাম নগরের একটি কমিউনিটি সেন্টারে নগর ও উত্তর জেলা এলডিপির উদ্যোগে এক ইফতার মাহফিল ও আলোচনা সভায় অলি আহম্মদ এসব কথা বলেন।তত্ত্বাবধায়ক সরকারের অধীনে নির্বাচন দাবি করে অলি আহম্মদ বলেন, ‘সিটি করপোরেশন নির্বাচনে জনগণ আপনাদের বিরুদ্ধে অনাস্থা প্রকাশ করেছে। তত্ত্বাবধায়ক সরকার ছাড়া নির্বাচন হবে না। আগামী দিনে এই দাবিতে আওয়ামী লীগ সরকারের বিরুদ্ধে আন্দোলন করতে দল ও ১৮-দলীয় জোটকে শক্তিশালী করতে হবে।’এলডিপির সভাপতি বলেন, আওয়ামী লীগ শেয়ারবাজার কেলেঙ্কারি করেছে। হল-মার্ক, ডেসটিনি আওয়ামী লীগের তত্ত্বাবধানে লুটপাট করেছে। যুবলীগ ও ছাত্রলীগের গুন্ডাদের রাষ্ট্রায়ত্ত ব্যাংকগুলোর পরিচালক বানানো হয়েছে বলে তিনি অভিযোগ করেন।এলডিপির নেতা এম ছলিম উল্লাহর সভাপতিত্বে বিএনপির সাংসদ জাফরুল ইসলাম চৌধুরী, জামায়াতের সাংসদ আ ন ম সামশুল ইসলাম, বিএনপির নেতা আবু সুফিয়ান, ইউনুছ গনি চৌধুরী আহম্মদ খলিল খান প্রমুখ অনুষ্ঠানে বক্তব্য দেন।
