

রাজধানীর গুলশান ও কিশোরগঞ্জের শোলাকিয়ার হামলা একই সংগঠনের জঙ্গিরা করেছে। তারা নিষিদ্ধ জঙ্গি সংগঠন জামাআতুল মুজাহিদীন বাংলাদেশের (জেএমবি) সদস্য বলে জানিয়েছেন পুলিশের মহাপরিদর্শক (আইজিপি) এ কে এম শহীদুল হক।
আজ শনিবার কিশোরগঞ্জের শোলাকিয়ায় আজিমউদ্দীন উচ্চবিদ্যালয়ের কাছে হামলাস্থল পরিদর্শন শেষে ঈদগাহ মাঠে এক ব্রিফিংয়ে আইজিপি সাংবাদিকদের এ কথা বলেন।
হামলায় আইএসের জড়িত থাকার বিষয়ে সাংবাদিকদের প্রশ্নের জবাবে আইজিপি বলেন, ‘আইএস তো যুক্তরাষ্ট্রের নৈশক্লাবে ৫০ জন নিহত হওয়ারও দায় স্বীকার করেছে। সারা বিশ্বে যেখানেই হামলা হয়, আইএস সেটারই দায় স্বীকার করে। এখন পর্যন্ত শোলাকিয়ার হামলার ঘটনায় কেউ দায় স্বীকার করেনি। আর আইএস কেন সবকিছুর দায় স্বীকার করে, কার মাধ্যমে করে, তার লিংক (যোগসূত্র) আমরা এখনো খুঁজে পাইনি।’
আইজিপি আরও​ বলেন, ‘গুলশানে নিহত হামলাকারীদের আমরা অনেক আগে থেকে খুঁজছিলাম। তাদের নাম-পরিচয় আগে থেকেই পুলিশের কাছে ছিল। তারা জেএমবির সদস্য। আর শোলাকিয়ায় হামলার ঘটনায় আমরা প্রাথমিকভাবে জেএমবির জড়িত থাকার প্রমাণ পেয়েছি। আহত অবস্থায় যে ধরা পড়েছে, সেও গুলশানের ঘটনায় জড়িতদের সঙ্গে যোগাযোগের কথা স্বীকার করেছে।’
এক প্রশ্নের জবাবে আইজিপি বলেন, আজকের মধ্যেই শোলাকিয়ার ঘটনায় মামলা হতে পারে। হামলাকারী একজন নিহত ও একজন আহত হয়েছেন। ঘটনাস্থলে পুলিশের যাঁরা ছিলেন, তাঁরা বলছেন, হামলায় পাঁচ থেকে ছয়জন জড়িত ছিল। তবে তাঁদের হিসাবে আরও কয়েকজন থাকতে পারে। তাদের সবাইকে খুঁজে বের করার চেষ্টা চলছে।
ঘটনার আগে পুলিশ কোনো গোয়েন্দা তথ্য পাচ্ছে না, এটি দুর্বলতা কি না, তা জানতে চাইলে আইজিপি বলেন, ‘শোলাকিয়ায় যে হামলা হবে, পুলিশের কাছে এমন কোনো তথ্য ছিল না। কিন্তু জঙ্গিরা দেশের যেকোনো স্থানে হামলা করতে পারে, এমন আশঙ্কা ছিল। তবে পুলিশের কোনো দুর্বলতা নেই। তারা আহত হয়েও ফাইট চালিয়ে গেছে। তবে আমাদের গোয়েন্দারা তো ফেরেশতা না যে সব তথ্য তাদের কাছে থাকবে। কেউ ব্যক্তিগতভাবে গোপনে অপরাধ করলে তাদের খুঁজে বের করা একটু সময়সাপেক্ষ হয়।’
এর আগে আইজিপি ঘটনাস্থল পরিদর্শন করেন। সঙ্গে ছিলেন ঢাকা রেঞ্জের উপমহাপরিচালক (ডিআইজি) এ কে এম মাহফুজুল হক নুরুজ্জামান, জেলা পুলিশ সুপার আনোয়ার হোসেন খান। আইজিপি নিহত ঝর্ণা রানী ভৌমিকের পরিবারকে সান্ত্বনা দেন।
