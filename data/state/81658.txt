

গাজীপুরের টঙ্গীতে টাম্পাকো কারখানায় উদ্ধারকাজে যোগ দিচ্ছে সেনাবাহিনী। আজ রোববার রাত পৌনে দশটার দিকে সেনাবাহিনীর একটি দল সেখানে পৌঁছে।
কারখানাটিতে বিস্ফোরণের পর আগুনের ঘটনায় আজ আরও চারজনের লাশ উদ্ধার করা হয়েছে। এ নিয়ে এই দুর্ঘটনায় মৃতের সংখ্যা বেড়ে দাঁড়িয়েছে ২৯ জনে।
গাজীপুরের জেলা প্রশাসক এস এম আলম বলেন, উদ্ধার কাজে সেনাবাহিনী যোগ দিচ্ছে। সেনাবাহিনীর একটি দল ঘটনাস্থলে পৌঁছেছে। এর আগে তিনি বলেন, কারখানার মূল ভবনের পূর্ব পাশে একটি রাস্তার পাশে ধসে পড়া ভবনটির অংশবিশেষ থেকে লাশ চারটি উদ্ধার করা হয়েছে।
এদিকে বিকেল সাড়ে পাঁচটার দিকে ফায়ার সার্ভিসের পরিচালক লে. কর্নেল মোশাররফ হোসেন সাংবাদিকদের বলেন, কারখানার কিছু অংশের আগুন নিয়ন্ত্রণে এসেছে। ওই সব জায়গায় ডাম্পিং করা হচ্ছে। আর যেসব স্থানে ধোঁয়া বের হচ্ছে, সেগুলো নেভানোর কাজ চলছে। গাজীপুর সিটি করপোরেশনের কর্মী, ফায়ার সার্ভিসের কর্মী ও পুলিশ উদ্ধারকাজ চালাচ্ছে।
আগুন নেভাতে পালাক্রমে কাজ করছে ফায়ার সার্ভিসের ২৩টি ইউনিট।
টঙ্গীর বিসিক শিল্পনগরীতে অবস্থিত এই কারখানায় গতকাল শনিবার সকালে আগুন লাগে। গতকাল ২৪ জনের মৃত্যু হয়। আজ ওই দুর্ঘটনায় দগ্ধ রিপন দাস (৩৫) নামের এক ব্যক্তি ঢাকা মেডিকেল কলেজ হাসপাতালে চিকিৎসাধীন অবস্থায় মারা যান। আর বিকেলে চারজনের লাশ উদ্ধার করা হয়।
আরও পড়ুন:
টাম্পাকো ফয়েলসের ১০ কর্মী নিখোঁজ টঙ্গীতে কারখানায় বিস্ফোরণের সঠিক তদন্ত চান ড. কামাল ছবিতে টঙ্গীর অগ্নিকাণ্ড
