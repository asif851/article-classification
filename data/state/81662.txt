
নাটোরের বড়াইগ্রাম উপজেলার রেজুরমোড় এলাকায় বনপাড়া-হাটিকুমরুল মহাসড়কে গতকাল বুধবার রাতে একটি বাসে ডাকাতির ঘটনা ঘটেছে। ডাকাতদের হামলায় বাসের যাত্রী রাজশাহী বিশ্ববিদ্যালয়ের এক শিক্ষক আহত হয়েছেন। এ ঘটনায় পুলিশ তাৎক্ষণিক অভিযান চালিয়ে সন্দেহভাজন একজন মাইক্রোবাসচালককে আটক করেছে।জেলার অতিরিক্ত পুলিশ সুপার (বড়াইগ্রাম সার্কেল) হারুন উর রশিদ ডাকাতের কবলে পড়া বাসের যাত্রীদের বরাত বলেন, গতকাল রাত ১১টার দিকে গ্রামীণ ট্রাভেলসের একটি বাস ২৪ জন যাত্রী নিয়ে ঢাকা থেকে রাজশাহী যাচ্ছিল। বাসটি গুরুদাসপুরের কাছিকাটা টোলপ্লাজা পার হওয়ার পরপরই যাত্রীবেশী ছয়–সাতজন ডাকাত চালককে জিম্মি করে বাসটির নিয়ন্ত্রণ নেয়। এ সময় তারা যাত্রীদের কাছ থেকে নগদ অর্থ ও মূল্যবান সামগ্রী লুটে নেয়। রবিউল ইসলাম নামের এক যাত্রী তাঁর টাকা দিতে দেরি করায় ডাকাতেরা তাঁকে ছুরিকাঘাত করে। রাত নয়টার দিকে বাসটি বড়াইগ্রামের রেজুরমোড় এলাকায় পৌঁছালে ডাকাতেরা বাস থেকে নেমে যায়।
পুলিশ জানায়, খবর পেয়ে বড়াইগ্রাম থানার পুলিশ ও বনপাড়া হাইওয়ে পুলিশ ঘটনাস্থলে গিয়ে বাসটি বড়াইগ্রামে নিয়ে যায়। সেখানে আহত যাত্রীকে প্রাথমিক চিকিৎসা দেওয়া হয়। এরপর বাসটি রাজশাহীর উদ্দেশে ছেড়ে যায়।
আহত রবিউল ইসলাম রাজশাহী বিশ্ববিদ্যালয়ের ইসলামের ইতিহাস বিভাগের সহকারী অধ্যাপক। একই বাসে থাকা বিশ্ববিদ্যালয়ের ফলিত রসায়ন ও রসায়ন প্রকৌশল বিভাগের অধ্যাপক রুস্তম আলী বলেন, ডাকাতেরা ধারালো অস্ত্রের মুখে যাত্রীদের জিম্মি করে ফেলে। দ্রুত নগদ টাকা, মোবাইল, ল্যাপটপ ও ছোট ব্যাগ ছিনিয়ে নিয়ে চলে যায়। সহকর্মী রবিউল প্রথমে টাকা দিতে অস্বীকৃতি জানান। পরে টাকা দিতে দেরি করায় তাঁকে আঘাত করা হয়।
বড়াইগ্রাম থানার পরিদর্শক (তদন্ত) সৈকত হোসেন বলেন, ডাকাতির ঘটনার পরপর পুলিশ ওই এলাকায় ব্যাপক তল্লাশি চালায়। এ সময় ঘটনায় জড়িত সন্দেহে জোনাইল এলাকা থেকে মাইক্রোবাসসহ এর চালককে আটক করা হয়। মাইক্রোবাস থেকে কয়েকটি মোবাইল ফোন ও একটি লেডিজ ব্যাগ পাওয়া গেছে। এগুলো ডাকাতি হওয়া মালামাল কি না, তা যাচাই করছে পুলিশ। আজ বৃহস্পতিবার সকাল পর্যন্ত মামলা হয়নি। আটক মাইক্রোবাসচালককে জিজ্ঞাসাবাদ করা হচ্ছে।
