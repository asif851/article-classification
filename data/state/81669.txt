
মেডিকেলের এমবিবিএস ও বিডিএস ভর্তি পরীক্ষার ফল বাতিলের দাবিতে আগামীকাল সকাল ১০টায় রাজধানীর কেন্দ্রীয় শহীদ মিনারে মানববন্ধন করবেন শিক্ষার্থীরা। আজ শনিবার বিকেলে জাতীয় প্রেসক্লাবে এক সংবাদ সম্মেলনে এ কর্মসূচি ঘোষণা করা হয়।
সংবাদ সম্মেলনে শিক্ষার্থীদের পক্ষ থেকে লিখিত বক্তব্যে পাঠ করেন খালিদ সাইফুল্লাহ। তিনি বলেন, ‘আগামীকাল সকাল ১০টায় মানববন্ধন করে আমরা সরকারি কর্মকর্তা-কর্মচারীদের এক দিনের সময় দেব। এরপরেও আমাদের দাবি মানা না হলে ২৮ সেপ্টেম্বর কঠোর কর্মসূচিতে যাব।’সাংবাদিকদের করা এক প্রশ্নের জবাবে খালিদ বলেন, ‘প্রশ্নপত্র ফাঁসের কারণে ইউজিসির কর্মকর্তাসহ ডাক্তারদের গ্রেপ্তার করা হয়েছে। তাই আমাদের দাবি যৌক্তিক। আমাদের কাছে তো প্রমাণ আছে। তাহলে সরকার দাবি মেনে নেবে না কেন?’ সরকারকে এক দিনের সময় দেওয়ার কারণ সম্পর্কে তিনি বলেন, ‘আমরা ১৯ সেপ্টেম্বর থেকে শান্তিপূর্ণ আন্দোলন করে আসছি। কোনো সহিংসতা করিনি। কিন্তু তারপরেও আমাদের হামলা হয়েছে। আমরা জানতে চাই—কার নির্দেশে এই হামলা?’ আগামীকালের কর্মসূচিতে সরকারের সহযোগিতা চান তিনি।
