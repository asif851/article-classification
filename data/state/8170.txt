
রাজবাড়ী সদর উপজেলার মিজানপুর ইউনিয়নের চরজৌকুরা বেড়িবাঁধের রাস্তার ইট উধাও হয়ে গেছে। স্থানীয় লোকজন বলেছেন, এলাকার কিছু নেশাখোর এসব ইট খুলে নিয়ে গেছে।নাম প্রকাশ না করার শর্তে এলাকার এক বাসিন্দা জানান, কিছু নেশাখোর রাস্তা থেকে ইটগুলো তুলে নিয়ে গেছে। এরা সবাই এলাকায় পরিচিত এবং বিভিন্ন সন্ত্রাসী কার্যক্রম করে বেড়ায়। সরকার পরিবর্তনের সঙ্গে দল পরিবর্তন করায় কেউ এদের বিরুদ্ধে কিছু বলার সাহস পায় না।সড়ক ও জনপথের (সওজ) নির্বাহী প্রকৌশলীর কার্যালয় জানায়, দৌলতদিয়া-খুলনা সড়কের গোয়ালন্দ উপজেলার জামতলা থেকে পাংশা উপজেলার হাবাসপুর ইউনিয়নের সেনগ্রাম পর্যন্ত ৪৬ কিলোমিটার বেড়িবাঁধ নির্মাণ করেছে পানি উন্নয়ন বোর্ড (পাউবো)। প্রায় এক যুগ আগে রাস্তার ওপরের অংশ দেখভালের জন্য রাজবাড়ী সওজ বিভাগকে দায়িত্ব দেওয়া হয়। এ রাস্তার প্রায় ২৮ দশমিক কিলোমিটার পাকা, ১২ কিলোমিটার ইটের তৈরি এবং অবশিষ্ট অংশ কাঁচা।রাজবাড়ী সওজের উপসহকারী প্রকৌশলী কামরুজ্জামান গতকাল বুধবার প্রথম আলোকে বলেন, ‘বিষয়টি জানার পর তাৎক্ষণিকভাবে ঘটনাস্থল পরিদর্শন করা হয়েছে। আজ (বুধবার) রাতের মধ্যে যথাস্থানে ইট ফিরিয়ে দেওয়ার নোটিশ দেওয়া হয়েছে। ইট ফেরত না পেলে কাল (আজ বৃহস্পতিবার) আইনগত ব্যবস্থা নেওয়া হবে।’
