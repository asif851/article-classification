
জাতীয় মানবাধিকার কমিশনের চেয়ারম্যান কাজী রিয়াজুল হক বলেছেন, সরকার শিশুদের কোটি কোটি টাকার বই বিনা মূল্যে দিচ্ছে। বিভিন্ন স্কুলে দুপুরের খাবারও দেওয়া হচ্ছে। অন্যদিকে, কোচিং-বাণিজ্য পুরো শিক্ষাব্যবস্থাকে ধ্বংস করে দিচ্ছে। কোচিং-বাণিজ্য বন্ধে বড় বড় কথা না বলে শিক্ষা মন্ত্রণালয়কে অনেক বেশি উদ্যোগ নিতে হবে।
আজ মঙ্গলবার বাংলাদেশ শিশু অধিকার ফোরাম আয়োজিত এক অনুষ্ঠানে প্রধান অতিথির বক্তব্যে তিনি এসব কথা বলেন। অনুষ্ঠানে কোরিয়ার উন্নয়ন সংস্থা গুড নেইভারস বাংলাদেশের সহযোগিতায় সুবিধাবঞ্চিত শিশুদের ইংরেজি শব্দ শেখা প্রতিযোগিতায় বিজয়ীদের হাতে পুরস্কার তুলে দেন কাজী রিয়াজুল হক ও অন্য অতিথিরা।  রাজধানীর ডেইলি স্টার ভবনে আয়োজিত এ অনুষ্ঠানে কাজী রিয়াজুল হক বলেন, দেশে শিশুর সংখ্যা প্রায় ছয় কোটি। সবাই সমানাধিকার পাবে, এই অধিকার সংবিধান ও রাষ্ট্র শিশুদের দিয়েছে। বাস্তবে এর বিপরীত চিত্র দেখা যাচ্ছে। কোনো শিশু শীতাতপ নিয়ন্ত্রিত রুমে ক্লাস করছে, আর কোনো শিশুর বিদ্যালয়ে ছাদই নেই। পাঁচ লাখ শিশু স্কুলে যাওয়া বাদ দিয়ে অন্যের বাড়িতে গৃহশ্রমিকের কাজ করছে।
অনুষ্ঠানে জানানো হয়, গুড নেইভারস বাংলাদেশের সহযোগিতায় দেশের নয়টি জেলার ১১১টি প্রাথমিক স্কুলের (সরকারি ও বেসরকারি) এবং গুড নেইভারসের পরিচালিত কয়েকটি স্কুলের ৩ হাজার ৭২৭ জন শিশু ইংরেজি শব্দ শেখা প্রতিযোগিতা যাকে সংক্ষেপে ‘ওয়ার্ড মাস্টার’ বলা হয়, তাতে অংশ নেয়। বিভিন্ন ধাপে প্রতিযোগিতা শেষে জাতীয় পর্যায়ে অংশ নেয় ৪৫ জন শিশু। সেখান থেকে প্রথম, দ্বিতীয় এবং তৃতীয় পুরস্কারের পাশাপাশি মোট ১৫ জন শিশুকে সনদ ও আর্থিক সহায়তা দেওয়া হয়।
অনুষ্ঠানের বিশেষ অতিথি গণসাক্ষরতা অভিযানের নির্বাহী পরিচালক রাশেদা কে চৌধূরী বক্তব্যের শুরুতেই জানতে চান পুরস্কার পাওয়া শিক্ষার্থীদের মধ্যে কতজন কোচিং করে। এ প্রশ্নের উত্তরে শিক্ষার্থীদের প্রায় সবাই হাত তুলে জানায়, তারা কোচিং করে।
ইংরেজি শব্দ নিয়ে তৃণমূলের শিক্ষার্থীদের মধ্যে প্রতিযোগিতার আয়োজন করার জন্য আয়োজক সংস্থাকে ধন্যবাদ জানিয়ে রাশেদা কে চৌধূরী বলেন, সরকার হচ্ছে বড় জাহাজের মতো, নড়তেচড়তে সময় লাগে। খালে-বিলে ঢুকতে পারে না। সরকারের পাশাপাশি বিভিন্ন বেসরকারি সংগঠনকে এ ধরনের ছোট ছোট উদ্যোগ নিতে হবে।
রাশেদা কে চৌধূরী বলেন, দেশে একশ্রেণির অভিভাবক গর্ব করে বলেন, তাঁদের সন্তান ফটফট করে ইংরেজি বলে, বাংলাটা তেমন বলতে পারে না। আরেক দিকে মধ্য ও নিম্ন আয়ের পরিবারের শিক্ষার্থীরা ইংরেজি পারছে না। এতে বৈষম্য তৈরি হচ্ছে। তিনি শিক্ষার্থীদের বাংলা ও ইংরেজি ভাষা সমান গুরুত্ব দিয়ে শেখার জন্য আহ্বান জানান।
বাংলাদেশ ইংলিশ ল্যাঙ্গুয়েজ টিচার্স অ্যাসোসিয়েশনের ভাইস প্রেসিডেন্ট আরিফা রহমান, শিশু অধিকার ফোরামের পরিচালক আব্দুস সহিদ মাহমুদ এবং গুড নেইভারস বাংলাদেশের পরিচালক মাঈনুদ্দীন মাঈনুল অনুষ্ঠানে বক্তব্য দেন। সভাপতিত্ব করেন বাংলাদেশ শিশু অধিকার ফোরামের চেয়ারপারসন মো. এমরানুল হক চৌধুরী।
 
