
বিচার শেষ না হওয়া পৃথক মামলায় এক দশকেরও বেশি সময় কারাগারে থাকা আট বন্দীকে কেন জামিন দেওয়া হবে না জানতে চেয়ে রুল দিয়েছেন হাইকোর্ট।
আজ মঙ্গলবার বিচারপতি এ কে এম আব্দুল হাকিম ও এস এম মজিবুর রহমান সমন্বয়ে গঠিত হাইকোর্ট বেঞ্চ স্বতঃপ্রণোদিত হয়ে এই রুল দেন। ১৫ দিনের মধ্যে সংশ্লিষ্ট জেলা ম্যাজিস্ট্রেটসহ বিবাদীদের রুলের জবাব দিতে বলা হয়েছে। এসব মামলার নথিপত্র তলব করেছেন আদালত। পাশাপাশি আট বন্দীকে আদালতে হাজির করতেও নির্দেশ দেওয়া হয়েছে।
বিচার শেষ না হওয়া বিভিন্ন মামলায় এক দশকের বেশি সময় ধরে ঢাকা, সিলেট ও সাতক্ষীরার বিভিন্ন কারাগারে থাকার তথ্য গতকাল হাইকোর্টের নজরে আনেন সুপ্রিম কোর্ট লিগ্যাল এইড কমিটির প্যানেল আইনজীবী চঞ্চল কুমার বিশ্বাস।
চঞ্চল কুমার বিশ্বাস প্রথম আলোকে বলেন, আদালত রুল দেওয়ার পাশাপাশি ওই বন্দীদের হাজির করতেও নির্দেশ দিয়েছেন।
এই আটজন বন্দীর মধ্যে ২০০৬ সালের ৯ মার্চ থেকে সাব্বির আহমেদ, একই বছরের ৭ মে থেকে সাইফুল আলম, ওই বছরের ১৪ ডিসেম্বর থেকে মো. দানা মিয়া পৃথক মামলায় সিলেট কেন্দ্রীয় কারাগারে রয়েছেন। ২০০৬ সালের ৯ এপ্রিল থেকে একটি হত্যা মামলায় আসাদুল রয়েছেন সাতক্ষীরা জেলা কারাগারে। আরেকটি হত্যা মামলায় ২০০৬ সালের ১২ জুন থেকে অসীম হালদার বাগেরহাট জেলা কারাগারে রয়েছেন।
এ ছাড়া ২০০৬ সালের ২২ ডিসেম্বর থেকে কিশোরগঞ্জ জেলা কারাগারে একটি হত্যা মামলায় মো. তকদীর মিয়া, একই বছরের ৩১ অক্টোবর থেকে একটি হত্যা মামলায় সাজু মিয়া নরসিংদী জেলা কারাগারে ও ২০০২ সালের ১৪ জুলাই থেকে একটি হত্যা মামলায় মো. জালাল মুন্সিগঞ্জ জেলা কারাগারে রয়েছেন।
