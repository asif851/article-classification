
যানবাহনের নিয়ন্ত্রণহীন চলাচলে সড়ক-মহাসড়কে দুর্ঘটনা আর তাতে প্রাণহানি থামছে না। গতকাল শুক্রবারও চাঁপাইনবাবগঞ্জে বেপরোয়াভাবে চলা পিকনিকের বাস নিয়ন্ত্রণ হারিয়ে বিলে পড়ে তিনজন নিহত ও ২০ জন আহত হয়েছেন।গত বৃহস্পতিবার সন্ধ্যা থেকে গতকাল বিকেল পর্যন্ত ২৪ ঘণ্টায় বিভিন্ন জেলায় আরও কয়েকটি দুর্ঘটনায় অন্তত ছয়জন নিহত হয়েছেন। এ নিয়ে গত ১৫ দিনে সড়কে প্রাণ হারালেন ১৫৩ জন।এদিকে এ ধরনের প্রাণহানির ঘটনায় দোষী চালকের সাজা দিতে গেলে বাধছে বিপত্তি। মানিকগঞ্জে সড়ক দুর্ঘটনায় চলচ্চিত্রকার তারেক মাসুদ ও সাংবাদিক মিশুক মুনীরসহ পাঁচজন নিহত হওয়ার মামলায় গত বুধবার বাসচালকের যাবজ্জীবন কারাদণ্ডাদেশ দেন আদালত। এর প্রতিবাদে দেশের বিভিন্ন স্থানে রাস্তায় নেমেছেন পরিবহনের চালক-শ্রমিক ও মালিকেরা। চুয়াডাঙ্গায় টানা তিন দিন ধরে চলছে পরিবহন ধর্মঘট। এতে দুর্ভোগ পোহাচ্ছে মানুষ।প্রত্যক্ষদর্শী ও পুলিশের বরাতে প্রথম আলোর সংশ্লিষ্ট এলাকার নিজস্ব প্রতিবেদক ও প্রতিনিধিদের পাঠানো খবর:চাঁপাইনবাবগঞ্জে বাস বিলেসদর উপজেলার বাবুডাইং পিকনিক স্পট থেকে ফেরার পথে একটি যাত্রীবোঝাই বাস পৌর এলাকার মহাডাঙ্গা বিলের পানিতে পড়ে তিনজন নিহত ও অন্তত ২০ জন আহত হন। গতকাল বিকেল সোয়া চারটার দিকে পিকনিক স্পট থেকে দুটি বাসে প্রায় ১৪০ জন বাড়ি ফিরছিলেন। এ সময় নিয়ন্ত্রণ হারিয়ে সামনের বাসটি বিলে পড়ে যায়। তাৎক্ষণিকভাবে পেছনের বাসের যাত্রী ও স্থানীয়রা উদ্ধারকাজে অংশ নেন। সাড়ে চারটার দিকে ফায়ার সার্ভিসের কর্মীরাও উদ্ধারকাজে যোগ দেন।ফায়ার সার্ভিসের কর্মকর্তা আবদুল হামিদ জানান, বাসের ভেতর থেকে সাতজনকে উদ্ধার করে সদর হাসপাতালে পাঠানোর পর তিনজনকে মৃত ঘোষণা করেন চিকিৎসক।বাসযাত্রী গোমস্তাপুর উপজেলার নয়াদিয়াড়ি গ্রামের মো. টুকু বলেন, হতাহত ব্যক্তিদের প্রায় সবাই দৈনন্দিন খেটে খাওয়া মানুষ। ২০০ টাকা করে চাঁদা দিয়ে পিকনিকে গিয়েছিলেন তাঁরা। বেশির ভাগই এ গ্রামের বাসিন্দা। নিহত এন্তাজুল হক (৬৫), আবদুল করিম (৩৫) ও হাসেম আলীর (৬২) বাড়িও এ গ্রামে।একই দিন শিবগঞ্জ উপজেলার সোনামসজিদ মহাসড়কের পুখুরিয়া পেট্রলপাম্পের সামনে সকালে ট্রাকের ধাক্কায় আবদুল হালিম (২৫) নামের এক মোটরসাইকেল আরোহী নিহত হয়েছেন। তিনি সদর উপজেলার বালিয়াডাঙ্গা ইউনিয়নের শ্রীরামপুর গ্রামের মফিজুল ইসলামের ছেলে। মোটরসাইকেলের চালকসহ আরও দুজন এ সময় আহত হন।রাজধানীতে নিহত দুজনঢাকার উত্তরায় পৃথক সড়ক দুর্ঘটনায় গতকাল এক বাসচালকের সহকারীসহ নিহত হয়েছেন দুজন। তাঁরা হলেন মোশাররফ হোসেন (২৮) ও আবু তাহের মুন্সি (৮২)। সড়ক পার হতে গিয়ে গাড়ির ধাক্কায় তাঁরা মারা যান। ভোর চারটার দিকে বিজিবি মার্কেটের সামনে গাড়ির ধাক্কায় ঘটনাস্থলে নিহত হন মোশাররফ। তাঁর গ্রামের বাড়ি ময়মনসিংহ সদর উপজেলার ইটখোলা রোডে। তিনি প্রচেষ্টা পরিবহনে চালকের সহকারী হিসেবে কাজ করতেন। এদিকে আবু তাহের মুন্সি বেলা ১১টার দিকে ঢাকা-ময়মনসিংহ মহাসড়কে আরেক গাড়ির চাপায় গুরুতর আহত হন। হাসপাতালে নেওয়ার পর চিকিৎসক তাঁকে মৃত ঘোষণা করেন। তিনি উত্তরা ৩ নম্বর সেক্টরের ২ নম্বর রোডের একটি বাসায় থাকতেন। বনানী জামে মসজিদে জুমার নামাজ পড়তে যাচ্ছিলেন তিনি।নারায়ণগঞ্জে গাড়িচাপায় নিহত ১নগরীর সিদ্ধিরগঞ্জের আদমজী ইপিজেডের ভেতর গতকাল সকালে মাইক্রোবাসের চাপায় শামীম আহমেদ (২০) নামের এক নিরাপত্তাপ্রহরী নিহত হয়েছেন। গাড়িচাপায় শামীম গুরুতর আহত হলে তাঁকে ঢাকা মেডিকেল কলেজ হাসপাতালে পাঠানো হয়। দুপুরে তিনি মারা যান।রাজশাহীতে নিহত সাবেক পুলিশ কর্মকর্তারাজশাহী নগরের হাদির মোড়ে মেয়ের বাড়ি বেড়াতে গিয়ে রাস্তা পার হওয়ার সময় অটোরিকশার ধাক্কায় মারা গেছেন অবসরপ্রাপ্ত পুলিশ পরিদর্শক এ কে এম খালেকুজ্জামান (৬০)। বৃহস্পতিবার রাত সাড়ে নয়টার দিকে রাজশাহী মেডিকেল কলেজ হাসপাতালে তিনি মারা যান। তাঁর বাড়ি রংপুর সদর উপজেলার পাকার মোড় এলাকায়। অটোরিকশাচালক রজব আলীকে (৩৫) গ্রেপ্তার করা হয়েছে।বরিশালে নিহত গৃহবধূবানারীপাড়া সদরের ডাকবাংলো মোড়ে বৃহস্পতিবার সন্ধ্যায় বাসের চাপায় মুন্নি খানম (৩৫) নামের এক গৃহবধূ নিহত হয়েছেন। তিনি বানারীপাড়া রেডসান প্রি-ক্যাডেট স্কুলের শিক্ষক মনিরুজ্জামানের স্ত্রী।চুয়াডাঙ্গায় চলছে ধর্মঘটচুয়াডাঙ্গায় তিন দিন ধরে চলা পরিবহন ধর্মঘটে গতকালও দিনভর লোকজনকে ভোগান্তির শিকার হতে হয়। সাংবাদিক মিশুক মুনীর ও চলচ্চিত্রকার তারেক মাসুদসহ পাঁচজন নিহত হওয়ার ঘটনায় বাসচালক জামির হোসেনের সাজার প্রতিবাদে এ ধর্মঘট চলছে। তৃতীয় দিনেও জেলা থেকে দূরপাল্লা ও অভ্যন্তরীণ পথে কোনো বাস-ট্রাক চলেনি। পরিবহন শ্রমিকেরা বাস টার্মিনাল ও দৌলাতদিয়াড় বাসস্ট্যান্ডসহ শহরের বিভিন্ন মোড়ে যান চলাচলে বাধা সৃষ্টি করেন।শ্রমিকনেতারা জানান, ধর্মঘটের সময়সীমা ঠিক করা হয়েছে আজ শনিবার সন্ধ্যা পর্যন্ত। দুপুরে যশোরে খুলনা বিভাগীয় আঞ্চলিক সড়ক পরিবহন শ্রমিক ইউনিয়নের বৈঠক থেকে নতুন কর্মসূচি আসবে।চুয়াডাঙ্গা জেলা বাস–ট্রাক সড়ক পরিবহন শ্রমিক ইউনিয়নের সভাপতি এম জেনারেল ইসলাম বলেন, বাসচালক জামির হোসেনকে যাবজ্জীবন সাজা দেওয়ার বিষয়টি মানবেন না তাঁরা। যাবজ্জীবন সাজার বোঝা মাথায় নিয়ে শ্রমিকেরা চালকের আসনে বসবেন না।
 
