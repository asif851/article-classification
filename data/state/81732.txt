
ভোলার মনপুরা উপজেলার তুলাগাজীর তালুক ও চর ডেম্পিয়ার মানুষসহ মনপুরাবাসী কোস্টগার্ডের ক্যাম্প পুনঃস্থাপনের দাবিতে মানববন্ধন ও বিক্ষোভ করেছেন। গতকাল বুধবার দুপুরে তুলাগাজীর তালুক এলাকার মেঘনাপাড়ে ঘণ্টাব্যাপী এ কর্মসূচি পালিত হয়।ঢালচর, মনপুরা, হাতিয়া, রামগতি ও চর জহিরুদ্দিনের জলদস্যু বাহিনীর অত্যাচারে মনপুরা ও তজুমদ্দিন উপজেলার জেলেরা আতঙ্কে দিন কাটাচ্ছিলেন। ২০১৩ সালে মনপুরা উপজেলার ঢালচরে (চর ডেম্পিয়া) কোস্টগার্ডের ক্যাম্প বসানোর পর ওই অঞ্চলের মেঘনায় দস্যুর উপদ্রব অনেকটা কমে আসে। ২০১৪ সালের ডিসেম্বরে ক্যাম্প তুলে নেওয়া হয়। এতে আবার নিরাপত্তাহীনতায় ভুগতে শুরু করেন এলাকাবাসী।মনপুরা ইউনিয়ন পরিষদের সাবেক চেয়ারম্যান আবুল কাসেম হাওলাদার বলেন, কিছু মানুষের স্বার্থ রক্ষার জন্য কোস্টগার্ড ক্যাম্প সরিয়ে নিয়েছে।কোস্টগার্ডের দক্ষিণাঞ্চলের কমান্ডার ক্যাপ্টেন কাওসার আলম বলেন, মন্ত্রণালয় ও কোস্টগার্ডের সদর দপ্তরের সিদ্ধান্তে ঢালচরের সিসিএসসি ও অস্থায়ী ক্যাম্প তুলে নেওয়া হয়েছে। জনবলের সংকট থাকায় এ মুহূর্তে স্টেশন পুনঃস্থাপন করা যাচ্ছে না।
