
ইউরোপ, ব্রাজিল ও অস্ট্রেলিয়ায় নতুন শ্রমবাজার তৈরিসংক্রান্ত পরীক্ষা-নিরীক্ষার কাজ শেষ হয়েছে বলে জানিয়েছেন প্রবাসীকল্যাণ ও বৈদেশিক কর্মসংস্থানমন্ত্রী নুরুল ইসলাম। আজ বুধবার তিনি সংসদে বলেছেন, এ-সংক্রান্ত প্রতিবেদনের ওপর ভিত্তি করে প্রয়োজনীয় প্রশিক্ষণ দিয়ে দেশগুলোতে কর্মী পাঠানোর ব্যবস্থা করা হবে। এ কাজের জন্য একটি পরামর্শক প্রতিষ্ঠানের সঙ্গে চুক্তি সই হয়েছে।
সরকারি দলের সাংসদ সামশুল হক চৌধুরীর প্রশ্নের জবাবে নুরুল ইসলাম এ কথা বলেন।
তানভীর ইমামের প্রশ্নের জবাবে নুরুল ইসলাম বলেন, চলতি অর্থবছরের ২০ ফেব্রুয়ারি পর্যন্ত ৪৪৩ ধরনের পেশায় ৫ লাখ ২৬ হাজার ৫৪৩ কর্মী বিদেশে গমন করেছেন। এঁদের মধ্যে বেশির ভাগই শ্রমিক শ্রেণির। এ কে এম রহমতুল্লাহর প্রশ্নের জবাবে মন্ত্রী বলেন, সরকার টু সরকার চুক্তির ভিত্তিতে ২০০৮ সাল থেকে এ পর্যন্ত বোয়েসেল দক্ষিণ কোরিয়ায় ১৬ হাজার এবং জর্ডানে ৩৫ হাজার ৬৯৯ জন কর্মী পাঠিয়েছে।
সুবিদ আলী ভুঁইয়ার প্রশ্নের জবাবে নুরুল ইসলাম বলেন, ২০১০ সাল থেকে সরকারিভাবে ৬৫ হাজার এবং বেসরকারিভাবে ৩৫ লাখ ৮৫ হাজার কর্মী বিদেশে পাঠানো হয়েছে। শওকত চৌধুরীর প্রশ্নের জবাবে মন্ত্রী বলেন, বর্তমানে বিশ্বের ১৬২টি দেশে এক কোটির বেশি বাংলাদেশি কর্মী কর্মরত রয়েছেন।
আ খ ম জাহাঙ্গীর হোসাইনের প্রশ্নের জবাবে খাদ্যমন্ত্রী কামরুল ইসলাম বলেন, দেশে খাদ্যগুদামের সংখ্যা ২ হাজার ৪৮৬টি। এর মধ্যে ২৩৬টি জরাজীর্ণ। জরাজীর্ণ গুদামের মধ্যে ১৪৪টি মেরামতের অযোগ্য।
এম আবদুল লতিফের প্রশ্নের জবাবে বাণিজ্যমন্ত্রী তোফায়েল আহমেদ বলেন, বাংলাদেশ সুগন্ধি চালের পাশাপাশি চিনি রপ্তানির সিদ্ধান্ত গ্রহণ করেছে। ২০১৫-১৬ অর্থবছরে সংযুক্ত আরব আমিরাত, বাহরাইন, মিয়ানমার, মালয়েশিয়া, নেপাল, সৌদি আরব, সিঙ্গাপুর, ভিয়েতনাম ও দক্ষিণ আফ্রিকায় চিনি রপ্তানি করা হয়েছে।
নুরুন্নবী চৌধুরীর প্রশ্নের জবাবে বাণিজ্যমন্ত্রী বলেন, আমদানি করা দুধ ও দুধজাতীয় খাদ্য মেলামিনমুক্ত কি না এবং এতে ভারী ধাতুর মাত্রা গ্রহণযোগ্য মাত্রার কি না, আমদানিকারকদের এ-সংক্রান্ত সনদ শুল্ক কর্তৃপক্ষের কাছে জমা দিতে হয়। তেজস্ক্রিয়তার মাত্রা নির্ধারিত মাত্রার বেশি হলে তা জাহাজীকরণ করা যায় না। আমদানি করা খাদ্যের তেজস্ক্রিয়তা বাংলাদেশ পরমাণু কমিশন পরীক্ষা করে।
প্রশ্নোত্তরের আগে বিকেল পৌনে পাঁচটায় স্পিকার শিরীন শারমিন চৌধুরীর সভাপতিত্বে সংসদের অধিবেশন শুরু হয়। প্রশ্নোত্তর টেবিলে উত্থাপিত হয়।
