
বাজারে মুখরোচক ফল আসতে শুরু করেছে। কিন্তু বিষ আতঙ্ক পিছু ছাড়ছে না ক্রেতাদের। ফলমূলসহ খাদ্যদ্রব্যে বিষ ও ভেজালের ব্যাপকতার বিপরীতে সরকারের কোনো কার্যক্রমও পরিলক্ষিত হচ্ছে না।
এ ছাড়া ২০১৩ সালের নিরাপদ খাদ্য আইন বাস্তবায়নে সরকারের নিষ্ক্রিয়তা জনসাধারণের উদ্বেগের মাত্রা বাড়িয়ে দিয়েছে।এ ধরনের পরিস্থিতিতে নিরাপদ খাদ্য আইন দ্রুত বাস্তবায়নের মাধ্যমে ফলসহ সব খাদ্যদ্রব্য বিষমুক্ত নিরাপদ করার দাবিতে পরিবেশ বাঁচাও আন্দোলন (পবা) ও সুবন্ধন সামাজিক কল্যাণ সংগঠন অবস্থান কর্মসূচির আয়োজন করে।আজ মঙ্গলবার সকালে শাহবাগে চারুকলা অনুষদের সামনে ‘বিষমুক্ত ফল চাই, সুস্থ সুন্দর জীবন চাই’ শীর্ষক অবস্থান কর্মসূচির আয়োজন করা হয়। পবার এক বিজ্ঞপ্তিতে এ কথা জানানো হয়েছে।পবার চেয়ারম্যান আবু নাসের খান এতে সভাপতিত্ব করেন। পবার যুগ্ম-সাধারণ সম্পাদক লেলিন চৌধুরী, সহ-সম্পাদক নজরুল ইসলাম, সমন্বয়কারী আতিক মোরশেদ, সুবন্ধন সামাজিক সংগঠনের সভাপতি হাবীবুর রহমান, বাংলাদেশ পিস মুভমেন্টের সভাপতি কামাল আতাউর রহমান, পুরান ঢাকা পরিবেশ রক্ষা উদ্যোগের সভাপতি নাজিম উদ্দিন প্রমুখ বক্তব্য দেন।কর্মসূচিতে আলোচকেরা বলেন, মৌসুমি ফলে শরীরের গ্রহণ উপযোগী প্রচুর খাদ্যপ্রাণ ও খনিজ পদার্থ থাকে। মৌসুমি ফল দেখলে এখন আর আনন্দের ঢেউ তুলে না, বরং শঙ্কা নিয়ে আসে। কারণ ফলের গাছে কুঁড়ি আসার সময় থেকে ফল তোলা পর্যন্ত নানাবিধ রাসায়নিকের নির্বিচার ব্যবহার করা হয়।আলোচকেরা ক্ষোভ প্রকাশ করে বলেন, দেশে নিরাপদ খাদ্য আইন পাস হয়েছে। কিন্তু দীর্ঘ সময় পেরিয়ে গেলেও আইনটির প্রয়োগ হচ্ছে না।
