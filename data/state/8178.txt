
বঙ্গবন্ধু শেখ মুজিবুর রহমানের সহধর্মিণী বেগম ফজিলাতুননেসা মুজিবের ৮৫তম জন্মবার্ষিকী আজ ৮ আগস্ট। দিনটি উপলক্ষে আওয়ামী লীগ, এর সহযোগী ও বিভিন্ন সামাজিক-সাংস্কৃতিক সংগঠন নানা কর্মসূচি নিয়েছে। রাষ্ট্রপতি মো. আবদুল হামিদ ও প্রধানমন্ত্রী শেখ হাসিনা তাঁর জন্মবার্ষিকী উপলক্ষে পৃথক বাণী দিয়েছেন।প্রধানমন্ত্রী তাঁর বাণীতে বলেন, ফজিলাতুননেসা মুজিব ছিলেন সহজ-সরল আর নিরহংকারী। তিনি বঙ্গবন্ধুকে প্রেরণা, শক্তি ও সাহস জুগিয়ে স্বাধীনতা ও মুক্তির সংগ্রামকে সঠিক লক্ষ্যে নিয়ে যেতে ভূমিকা রাখেন।ফজিলাতুননেসার জন্মবার্ষিকীতে আওয়ামী লীগের কর্মসূচির মধ্যে রয়েছে আজ সকাল সাড়ে আটটায় বনানী কবরস্থানে তাঁর কবরে ফুল দিয়ে শ্রদ্ধা নিবেদন শেষে কোরআনখানি, মিলাদ ও দোয়া মাহফিল। বেলা ১১টায় ওসমানী স্মৃতি মিলনায়তনে তাঁর জন্মবার্ষিকী উপলক্ষে আলোচনা সভায় প্রধান অতিথি থাকবেন প্রধানমন্ত্রী শেখ হাসিনা। একই সময়ে ধানমন্ডি ৩২ নম্বর সড়কে স্বেচ্ছাসেবক লীগের ও বেলা তিনটায় শিল্পকলা একাডেমীতে যুবলীগের আলোচনা সভা হবে। বাদ আসর বঙ্গবন্ধু অ্যাভিনিউয়ে ঢাকা মহানগর আওয়ামী লীগ, মহিলা আওয়ামী লীগ ও যুব মহিলা লীগ ফজিলাতুননেসা মুজিবের জন্মবার্ষিকীতে আলোচনা সভা ও দোয়া মাহফিলের আয়োজন করেছে। এসব কর্মসূচিতে আওয়ামী লীগের শীর্ষ নেতারা উপস্থিত থাকবেন।এ ছাড়া ঢাকা বিশ্ববিদ্যালয়ে শেখ ফজিলাতুননেসা মুজিব হল মিলনায়তনে সন্ধ্যা সাতটায় ‘বঙ্গমাতা শেখ ফজিলাতুননেসা মুজিব মেমোরিয়াল স্বর্ণপদক, বৃত্তি প্রদান, স্মারক বক্তৃতা ও আলোচনা সভা’ অনুষ্ঠিত হবে।জনপ্রশাসনমন্ত্রী ও আওয়ামী লীগের সাধারণ সম্পাদক সৈয়দ আশরাফুল ইসলাম গতকাল শুক্রবার এক বিবৃতিতে বেগম ফজিলাতুননেসা মুজিবের জন্মবার্ষিকী যথাযোগ্য মর্যাদায় পালন করতে আওয়ামী লীগ, সহযোগী ও ভ্রাতৃপ্রতিম সংগঠনের নেতা-কর্মী, সমর্থকদের প্রতি আহ্বান জানিয়েছেন।১৯৩০ সালের আজকের দিনে গোপালগঞ্জ জেলার টুঙ্গিপাড়া গ্রামে তিনি জন্মগ্রহণ করেন। ১৯৭৫ সালের ১৫ আগস্ট তিনি বঙ্গবন্ধুর হত্যাকারীদের হাতে নির্মমভাবে মৃত্যুবরণ করেন।
