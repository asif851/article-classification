
‘জিপিএ-৫ প্রাপ্তি নয়, গুণগত মান নিশ্চিত করাই শিক্ষার প্রকৃত উদ্দেশ্য হওয়া উচিত’—এই বিষয়ের পক্ষে যুক্তিতর্ক উপস্থাপন করে শিরোপা জিতেছে আদমজী ক্যান্টনমেন্ট পাবলিক স্কুলের মোহাম্মদ সাদিউর রহমান, এম ফাতিন ইশতিয়াক ও আহির হোসেন। গতকাল বৃহস্পতিবার রাজধানীর আদমজী ক্যান্টনমেন্ট কলেজে এই বিতর্ক হয়েছে। এটি আন্তক্যান্টনমেন্ট পাবলিক স্কুল ও কলেজ সংসদীয় বিতর্ক প্রতিযোগিতা ২০১৫-এর স্কুল পর্যায়ের বিতর্ক। ফাইনালে আদমজী স্কুলের কাছে হেরে গিয়ে রানার্সআপ হয়েছে চট্টগ্রাম ক্যান্টনমেন্ট পাবলিক স্কুল ও কলেজ। অন্যদিকে কলেজ পর্যায়ের প্রতিযোগিতায় বাল্যবিবাহ প্রতিরোধে আইনি ব্যবস্থার চেয়ে জনসচেতনতাকে অধিক গুরুত্বপূর্ণ প্রমাণ করে চ্যাম্পিয়ন হয়েছে সাভার ক্যান্টনমেন্ট স্কুল ও কলেজের বিতার্কিকেরা এবং রানার্সআপ হয়েছে যশোর ক্যান্টনমেন্ট কলেজ বিতর্ক দল। বিজয়ী দলের সদস্যরা হলো মোহাম্মদ আশিকুল ইসলাম, মেহবুবা সুলতানা ও সাদিয়া আখতার। এদের মধ্যে এম ফাতিন ইশতিয়াক স্কুল পর্যায়ে এবং সাদিয়া আখতার কলেজ পর্যায়ে শ্রেষ্ঠ বিতার্কিকের মর্যাদা পেয়েছে। দিন শেষে বিজয়ী দল ও সেরা বিতার্কিকদের মধ্যে পুরস্কার বিতরণ করা হয়। পুরস্কার বিতরণী অনুষ্ঠানে ঢাকা এরিয়ার সব স্কুল ও কলেজের চিফ পেট্রন ও এরিয়া কমান্ডার মেজর জেনারেল মিজানুর রহমান খান বলেন, আগামী দিনের সমৃদ্ধ বাংলাদেশ গড়ে তোলার জন্য শিক্ষার্থীদের মধ্যে বিতর্কচর্চা বাড়ানো প্রয়োজন।সমাপনী পর্বে আরও উপস্থিত ছিলেন আদমজী ক্যান্টনমেন্ট কলেজের পরিচালনা পরিষদের সভাপতি ব্রিগেডিয়ার জেনারেল জি এস এম হামিদুর রহমান, কলেজের অধ্যক্ষ ব্রিগেডিয়ার জেনারেল তামিম আহমেদ চৌধুরী প্রমুখ।
