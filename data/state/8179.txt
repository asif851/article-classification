
মৌলভীবাজারের জুড়ী উপজেলার ফুলতলা ইউনিয়নের সীমান্তবর্তী কোনাগাঁও গ্রাম থেকে গতকাল রোববার রাতে দেড় হাজারেরও বেশি ভারতীয় ‘চকলেটবোমা’ উদ্ধার করেছে বর্ডার গার্ড বাংলাদেশের (বিজিবি) টহল দল।
বিজিবি সূত্রে জানা গেছে, চোরাকারবারিরা কোনাগাঁও সীমান্ত এলাকা দিয়ে চকলেটবোমা ভারত থেকে পাচার করে দেশে নিয়ে আসেন। গোপন সংবাদ পেয়ে বিজিবির ফুলতলা ক্যাম্পের টহল দল গতকাল রাত নয়টার দিকে ওই এলাকায় যান। টের পেয়ে চোরাকারবারিরা বাঁশঝাড়ের ঝোপে দুটি প্লাস্টিকের বস্তা ফেলে দৌড়ে পালিয়ে যান। পরে এসব বস্তার ভেতর থেকে এক হাজার ৫৮৪টি চকলেটবোমা উদ্ধার করা হয়।
বিজিবির ৫২ ব্যাটালিয়নের ফুলতলা ক্যাম্পের কমান্ডার সুবেদার শাহ আলম আজ বেলা সাড়ে ১১টার দিকে মুঠোফোনে প্রথম আলোকে বলেন, আতঙ্ক সৃষ্টির উদ্দেশ্যে এসব বোমা আনা হতে পারে। এ ঘটনায় জড়িত ব্যক্তিদের শনাক্ত করার চেষ্টা চলছে। উদ্ধার করা বোমাগুলো স্থানীয় বটুলি স্থলবন্দর কার্যালয়ের কর্মকর্তাদের কাছে হস্তান্তর করা হবে।
