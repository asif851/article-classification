
নিঃশর্ত সংলাপে বসতে প্রধান বিরোধী দল বিএনপির প্রতি আহ্বান জানিয়েছেন ব্যবসায়ী নেতারা। আজ শনিবার রাতে বিএনপি চেয়ারপারসন খালেদা জিয়ার সঙ্গে তাঁর গুলশান কার্যালয়ে এক বৈঠকে তাঁরা এ আহ্বান জানান।
এদিকে, ব্যবসায়ীদের আহ্বানের জবাবে খালেদা জিয়া আলোচনার উদ্যোগ নিতে তাঁদের তাগিদ দিয়েছেন।
বাংলাদেশ শিল্প ও বণিক সমিতি ফেডারেশনের (এফবিসিসিআই) সভাপতি কাজী আকরাম উদ্দিন আহমদের নেতৃত্বে একটি প্রতিনিধিদল আজ রাত সাড়ে আটটার দিকে  বিএনপি চেয়ারপারসনের সঙ্গে বৈঠক করেন। দুই ঘণ্টারও বেশি সময় বৈঠকটি চলে।
 বৈঠক শেষে আকরাম সাংবাদিকদের বলেন, রাজনৈতিক সংকট নিরসনে এখনই শীর্ষ পর্যায়ের পরিবর্তে মহাসচিব পর্যায়ে বৈঠক শুরু করা দরকার। তিনি বলেন, ‘আমরা বিএনপি চেযারপারসনকে বলেছি, সংলাপ নিঃশর্তে শুরু হতে পারে কি না। তিনি আমাদের বলেছেন, আপনারা সংলাপ শুরুর উদ্যোগ নিন।’
এফবিসিসিআইয়ের সভাপতি বলেন, মহাসচিব পর্যায়ে আলোচনা নিয়ে দুই-একদিনের মধ্যে তাঁরা প্রধানমন্ত্রীর সঙ্গেও বৈঠক করবেন। তিনি বলেন, ‘মহাসচিব পর্যায়ে বৈঠকে দুই পক্ষ রাজি হলে আমরা ব্যবসায়ীরা বুঝবো, তাঁরা ব্যবাসায়ী বান্ধব।’
আকরাম উদ্দিন বলেন, বিএনপির পক্ষ থেকে নির্দলীয় সরকার নিয়ে প্রস্তাব দেওয়া হয়েছে। প্রধানমন্ত্রী প্রস্তাব দিয়েছেন সর্বদলীয় সরকার নিয়ে। তিনি বলেন, ‘মহাসচিব পর্যায়ে সংলাপের আগে কোনো শর্ত না দিয়ে দু পক্ষই আলোচনা শুরু করুক।  এর মাধ্যমে তাঁরা সমাধানে পৌঁছাক।’
 বৈঠক শেষে সাংবাদিকদের সঙ্গে কথা বলেন বিএনপি চেয়ারপারসনের উপদেষ্টা ও সাবেক বাণিজ্যমন্ত্রী আমির খসরু মাহমুদ চৌধুরী। তিনি বলেন, চেয়ারপারসন ব্যবসায়ীদের বলেছেন, তারা যেন আলোচনার উদ্যোগ নেন।
নিঃশর্ত সংলাপের ব্যাপারে খসরু বলেন, ‘আমরা আলোচনা শুরু করার কথা বলেছি। নিশ্চয়ই সেখানে নির্দলীয় সরকারের বিষয়টি প্রাধান্য পাবে।’
বৈঠকে উপস্থিত ছিলেন, এফবিসিসিআইয়ের সাবেক সভাপতি কাজী রকিব উদ্দিন, আনিসুল হক, এ কে আজাদ, এম এ কাশেম, বিজিএমইএর সভাপতি আতিকুল ইসলাম, সাবেক তত্ত্বাবধায়ক সরকারের উপদেষ্টা রোকেয়া আফজাল রহমান, এফবিসিসিআইয়ের পরিচালক হারুনুর রশীদ প্রমুখ। বিএনপি নেতাদের মধ্যে উপস্থিত ছিলেন, দলের ভারপ্রাপ্ত মহাসচিব মির্জা ফখরুল ইসলাম আলমগীর, বিএনপি চেয়ারপারসনের উপদেষ্টা মীর নাসির, এফবিসিসিআইয়ের সাবেক সভাপতি আবদুল আউয়াল মিন্টু, সাবেক বিএনপি সরকারের বাণিজ্য উপদেষ্টা বরকতউল্লাহ প্রমুখ।
