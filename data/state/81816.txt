
গাজীপুর সিটি করপোরেশনের জিরানীবাজার এলাকায় শুক্রবার রাতে ককটেল ফাটিয়ে একটি জুয়েলারি দোকানে ডাকাতি ঘটনা ঘটেছে। এ সময় দোকান কর্মচারী সুনীল সরকার ও দুই নিরাপত্তাকর্মীসহ কমপক্ষে তিনজন আহত হয়েছেন বলে জানা গেছে।
জয়দেবপুর থানাধীন চক্রবর্তী পুলিশ ক্যাম্পের ইনচার্জ এস আই মো. হারুন অর রশীদ জানান, রাত সাড়ে ৯টার দিকে খবর পেয়ে তিনি পুলিশের একটি দল নিয়ে ঘটনাস্থলে যান। সোমা জুয়েলার্সের দোকানে ওই ডাকাতির ঘটনা ঘটেছে। তবে ডাকাতেরা কি পরিমাণ সোনা, মালামাল বা টাকা নিয়ে গেছেন তাৎক্ষণিকভাবে তা নির্ধারণ করতে পারেনি দোকানের মালিক।
তবে দোকান মালিক দিলীপ কুমার দাসের ছেলে দীপক কুমার দাস ও স্থানীয় সূত্র জানায়,৮-১০ জন ডাকাত ক্রেতা সেজে দোকানে ঢুকে দোকান মালিক দিলীপ কুমারের বুকে পিস্তল ঠেকিয়ে জিম্মি করে ফেলে। একপর্যায়ে তারা দোকানে থাকা সোনা, রুপা ও নগদ টাকা লুট করে নিয়ে যায়। এ সময় তার বাবা দিলীপ চিৎকার করলে ডাকাতেরা ৫-৬টি ককটেলের বিস্ফোরণ ঘটায়। এতে ওই এলাকার সাধারণ মানুষ ও দোকান মালিকদের মধ্যে আতঙ্ক ছড়িয়ে পড়ে। ডাকাতেরা মাইক্রোবাস যোগে ঢাকার দিকে চলে যায়।
জয়দেবপুর থানার ভারপ্রাপ্ত কর্মকর্তা (ওসি) মো. আমিনুল ইসলাম জানান, তিনি ঘটনাটি শুনেছেন। ঘটনাস্থলে আইন শৃঙ্খলা বাহিনীর সদস্যরা পৌঁছেছে। ঘটনার সঙ্গে জড়িতদের গ্রেপ্তারে অভিযান চালানো হচ্ছে।
 
