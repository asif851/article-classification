
নারায়ণগঞ্জে সাত অপহরণের ঘটনায় করা মামলার প্রধান আসামি নূর হোসেনের বাড়িতে এত দিন পর অভিযান চালানোর বিষয়টিকে ‘আই ওয়াশ’ বলে অভিহিত করেছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর।তিনি বলেন, ‘ঘটনার এত দিন হয়ে গেলেও তাঁর (নূর হোসেন) বাসায় কোনো ধরনের অভিযান চালানো হয়নি। জনগণ যখন ফুঁসছে, তখনই দৃষ্টি ভিন্ন খাতে ফেরানোর জন্য এ ধরনের আই ওয়াশ করা হচ্ছে। না হলে এত দিন কেন তাঁর বাসায় তল্লাশি চালানো হলো না।’সারা দেশে আজ রোববার গণ-অনশন কর্মসূচি পালন করছে বিএনপি। এরই অংশ হিসেবে ঢাকায় জাতীয় প্রেসক্লাবের সামনের চত্বরে এই কর্মসূচি পালিত হচ্ছে। সেখানে অংশ নিয়ে মির্জা ফখরুল এসব কথা বলেন।বিএনপির চেয়ারপারসন খালেদা জিয়া, সিনিয়র ভাইস চেয়ারম্যান তারেক রহমানসহ নেতা-কর্মীদের নামে ‘মিথ্যা’ মামলা, গুম-খুন ও ‘আওয়ামী সন্ত্রাসী হামলার’ প্রতিবাদে এই কর্মসূচি পালনের ঘোষণা দেয় বিএনপি। সারা দেশে জেলা-উপজেলা ও মহানগরে কর্মসূচি পালনের জন্য নেতা-কর্মীদের নির্দেশ দেওয়া হয়েছে।
গুম, খুন ও অপহরণের প্রতিবাদে গতকাল বিশিষ্ট নাগরিকদের মানববন্ধনে পুলিশের বাধা দেওয়ার সমালোচনা করে বিএনপির ভারপ্রাপ্ত মহাসচিব বলেন, শুধু বিরোধী দল নয়, সারা দেশের মানুষ সরকারের বিরুদ্ধে দাঁড়িয়েছে। সরকার সবাইকে তার শত্রু মনে করছে।গত কয়েক মাসে বিএনপির কয়েক শ নেতা-কর্মীকে গুম-খুন করা হয়েছে অভিযোগ করে মির্জা ফখরুল বলেন, অভিযোগ আছে, আইনশৃঙ্খলা রক্ষাকারী বাহিনীর প্রত্যক্ষ সহযোগিতায় আইনশৃঙ্খলা রক্ষাকারী বাহিনীর পরিচয় দিয়ে রাজনৈতিক নেতাদের তুলে নেওয়া হয়। তিনি দাবি করেন, আইনশৃঙ্খলা রক্ষাকারী বাহিনীর ওপর সরকারের কোনো নিয়ন্ত্রণ নেই। নিজেদের রাজনৈতিক স্বার্থে বাহিনীটিকে ব্যবহার করার ফলেই এ অবস্থার সৃষ্টি হয়েছে।আজকের এ অনশন কর্মসূচিতে বিকেলে খালেদা জিয়ার যোগ দেওয়ার কথা রয়েছে। সকাল থেকেই মঞ্চে রয়েছেন দলের স্থায়ী কমিটির সদস্য এম কে আনোয়ার, মির্জা আব্বাস, ঢাকা মহানগর বিএনপির আহ্বায়ক সাদেক হোসেন খোকাসহ কেন্দ্রীয় নেতারা।
