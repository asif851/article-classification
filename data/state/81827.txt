
একাত্তরে মানবতাবিরোধী অপরাধীদের বিচারে পুরোনো হাইকোর্ট ভবনে স্থাপিত আন্তর্জাতিক অপরাধ ট্রাইব্যুনাল সরানো ঠিক হবে না বলে মনে করছে আইন মন্ত্রণালয়। এটা করলে জনমনে ক্ষোভের সৃষ্টি হবে। এ জন্য এই ভবনটি সুপ্রিম কোর্টের অনুকূলে দখল হস্তান্তরের বিষয়টি পুনর্বিবেচনা করতে সুপ্রিম কোর্টের প্রতি অনুরোধ জানিয়েছে মন্ত্রণালয়।গতকাল রোববার আইন, বিচার ও সংসদবিষয়ক মন্ত্রণালয় থেকে সুপ্রিম কোর্টের রেজিস্ট্রারের কাছে চিঠি দিয়ে এই অনুরোধ করা হয়। এর আগে সুপ্রিম কোর্ট কর্তৃপক্ষ এই ভবন থেকে আন্তর্জাতিক অপরাধ ট্রাইব্যুনাল সরিয়ে নিতে আইন মন্ত্রণালয়কে চিঠি দিয়েছিল। ওই চিঠিতে ৩১ অক্টোবরের মধ্যে পুরোনো হাইকোর্ট ভবনটি (ট্রাইব্যুনাল) হস্তান্তরে প্রয়োজনীয় ব্যবস্থা গ্রহণের জন্য অনুরোধ করা হয়। এর এক দিন আগে এই চিঠি দিল আইন মন্ত্রণালয়। আইনসচিব আবু সালেহ শেখ মো. জহিরুল হক বলেন, সুপ্রিম কোর্টের রেজিস্ট্রার জেনারেল বরাবর এই চিঠি দেওয়া হয়েছে।তবে সুপ্রিম কোর্টের রেজিস্ট্রার জেনারেল সৈয়দ আমিনুল ইসলাম গতকাল বিকেলে প্রথম আলোকে বলেন, তিনি এখন পর্যন্ত এ ধরনের চিঠি হাতে পাননি।আইন মন্ত্রণালয়ের চিঠিতে এ বিষয়ে বিস্তারিত প্রেক্ষাপট তুলে ধরে বলা হয়, এটি সরানো হলে জনমনে ক্ষোভের সৃষ্টি হবে এবং দেশের সঠিক উন্নয়নের ধারাবাহিকতার ক্ষেত্রে এ স্থানান্তর প্রতিবন্ধকতা সৃষ্টি করবে। তাই যুদ্ধাপরাধীদের বিচারকাজ বন্ধ করে পুরোনো হাইকোর্ট ভবনটির দখল সুপ্রিম কোর্টের অনুকূলে হস্তান্তর করা হলে তা বর্তমান প্রেক্ষাপটে সর্বজনগ্রাহ্য হবে না এবং বাংলাদেশ সুপ্রিম কোর্ট দেশবাসীর কাছে প্রশ্নবিদ্ধ হবে।চিঠিতে বলা হয়, পুরোনো হাইকোর্ট ভবনটি বাংলাদেশের ঐতিহ্যবাহী ও ঐতিহাসিক স্থাপনা। এ ভবনটি পূর্ব বাংলা ও আসাম প্রদেশের গভর্নরের সরকারি বাসভবন হিসেবে নির্মাণ করা হয়। পরে এ ভবনটি পূর্ব পাকিস্তানের হাইকোর্টে রূপান্তর করা হয়। ১৯৭১ সালে স্বাধীনতাযুদ্ধের সময় সংঘটিত অপরাধ, যেমন যুদ্ধাপরাধ, গণহত্যা, ধর্ষণ, মানবতার বিরুদ্ধে অপরাধ, শান্তির বিরুদ্ধে অপরাধসহ অন্যান্য অপরাধের সঙ্গে জড়িত ব্যক্তিদের বিচারকাজ পরিচালনার জন্য বর্তমান সরকার সিদ্ধান্ত নেয়। এরই ধারাবাহিকতায় অন্য কোথাও নিরাপদ স্থাপনা না পাওয়ায় সরকার শেষ পর্যন্ত এই ভবনকে আন্তর্জাতিক অপরাধ ট্রাইব্যুনাল হিসেবে ব্যবহার করছে। ২০০৯ সালে এ ভবনের একটি অংশ আইন কমিশন ও অপর অংশে বাংলাদেশ জুডিশিয়াল সার্ভিস কমিশনের অফিস হিসেবে ব্যবহৃত হয়ে আসছিল। তখন আন্তর্জাতিক অপরাধ ট্রাইব্যুনাল স্থাপন করার জন্য জায়গা খোঁজা হচ্ছিল এবং নিরাপত্তার দিকটি বিবেচনায় এনে এ ভবনটি সবচেয়ে নিরাপদ হিসেবে বিবেচিত হওয়ায় এখানে আন্তর্জাতিক অপরাধ ট্রাইব্যুনাল স্থাপন করা হয়। ভবনটিতে ট্রাইব্যুনাল স্থাপন করার পর প্রয়োজনীয় সংস্কারকাজ করা হয় এবং আইন কমিশন ও জুডিশিয়াল সার্ভিস কমিশনের অফিস ১৫ কলেজ রোডে স্থানান্তর করা হয়। সে সময় থেকে এখানে বিচারকাজ শুরু হয় এবং অনেক কুখ্যাত যুদ্ধাপরাধীর বিচারকাজ সম্পন্ন হয়।
