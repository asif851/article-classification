
ঢাকা ক্লাব ও উত্তরা ক্লাবসহ পাঁচ জেলার ১৩টি ক্লাবে অর্থের বিনিময়ে হাউজি, ডাইস ও কার্ডের মতো অভ্যন্তরীণ খেলা আয়োজনের ওপর নিষেধাজ্ঞা দিয়েছেন হাইকোর্ট। নিষেধাজ্ঞার মাধ্যমে ক্লাবগুলোকে এই কার্যক্রম থেকে বিরত রাখতে স্বরাষ্ট্রসচিব, পুলিশের মহাপরিদর্শক, ঢাকা মহানগর পুলিশ কমিশনার, চট্টগ্রাম মহানগর পুলিশ কমিশনার, ঢাকা, চট্টগ্রাম, সিলেট, খুলনা ও নারায়ণগঞ্জ জেলা প্রশাসকসহ বিবাদীদের প্রতি নির্দেশনা দেওয়া হয়েছে। বিচারপতি কামরুল ইসলাম সিদ্দিকী ও বিচারপতি শেখ হাসান আরিফের সমন্বয়ে গঠিত হাইকোর্ট বেঞ্চ এক রিট আবেদনের প্রাথমিক শুনানি নিয়ে গতকাল রুলসহ এ আদেশ দেন।১৩টি ক্লাব হলো ঢাকা ক্লাব, উত্তরা ক্লাব, গুলশান ক্লাব, ধানমন্ডি ক্লাব, বনানী ক্লাব, অফিসার্স ক্লাব ঢাকা, ঢাকা লেডিস ক্লাব, ক্যাডেট কলেজ ক্লাব, চিটাগাং ক্লাব, চিটাগাং সিনিয়রস ক্লাব, নারায়ণগঞ্জ ক্লাব, সিলেট ক্লাব ও খুলনা ক্লাব। রুলে এসব ক্লাবে অর্থের বিনিময়ে কার্ড, ডাইস ও হাউজির মতো অভ্যন্তরীণ খেলার আয়োজনকারীদের বিরুদ্ধে কেন যথাযথ পদক্ষেপ নিতে নির্দেশ দেওয়া হবে না, জানতে চাওয়া হয়েছে। ডেপুটি অ্যাটর্নি জেনারেল মোখলেসুর রহমান জানান, চার সপ্তাহের মধ্যে রুলের জবাব দিতে বলা হয়েছে। আইন অনুসরণ না করে এসব ক্লাবে হাউজি, ডাইস ও তাসের মতো খেলা আয়োজনের বৈধতা চ্যালেঞ্জ করে গত বুধবার রিট আবেদন করেন আইনজীবী মো. সামিউল হক ও রোকন উদ্দিন মো. ফারুক। গতকাল আবেদনকারী দুই আইনজীবীর পক্ষে শুনানি করেন আইনজীবী রেদোয়ান আহমেদ রানজিব। রাষ্ট্রপক্ষে শুনানিতে ছিলেন ডেপুটি অ্যাটর্নি জেনারেল মোখলেসুর রহমান।
