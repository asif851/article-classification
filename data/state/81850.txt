
জাহাঙ্গীরনগর বিশ্ববিদ্যালয়ের মীর মশাররফ হোসেন ও আল-বেরুনী হলের ছাত্রলীগের নেতা-কর্মীদের মধ্যে গতকাল বৃহস্পতিবার সংঘর্ষে উভয় পক্ষের পাঁচ-ছয়জন আহত হয়েছেন। উভয় পক্ষ কয়েকটি ফাঁকা গুলি ছোড়ে।প্রত্যক্ষদর্শী ও ছাত্রলীগের কয়েকজন নেতা-কর্মী জানান, গতকাল দুপুরে মীর মশাররফ হোসেন হলের ছাত্রলীগের কর্মী ও মার্কেটিং বিভাগের ৪০ ব্যাচের শিক্ষার্থী রেদওয়ানকে বেয়াদবির অভিযোগ তুলে মারধর করেন আল-বেরুনী হল শাখা ছাত্রলীগের সভাপতি মহব্বত আমীন শিশির।এ ঘটনার জের ধরে বিকেল সাড়ে চারটার দিকে ছাত্রলীগের বিশ্ববিদ্যালয় শাখার সহসভাপতি রুহুল আমীন ও সাংগঠনিক সম্পাদক ফয়সাল হোসেনের নেতৃত্বে মীর মশাররফ হোসেন হলের দুই শতাধিক নেতা-কর্মী নিয়ে একটি মিছিল বের হয়। মিছিলটি আল-বেরুনী হলের দিকে এগিয়ে গেলে সেখানে উপস্থিত ওই হলের ছাত্রলীগের নেতা-কর্মীদের সঙ্গে তাঁদের প্রায় ১০ মিনিট সংঘর্ষ হয়। এ সময় উভয় পক্ষ কয়েকটি ফাঁকা গুলি ছোড়ে। এতে উভয় পক্ষের পাঁচ-ছয়জন নেতা-কর্মী আহত হন। এ সময় আল-বেরুনী হলের পাশে পাবলিক হেলথ অ্যান্ড ইনফরমেটিকস বিভাগের জানালার কাচ ভাঙচুর করা হয়।এ বিষয়ে প্রক্টর মুজিবুর রহমান বলেন, ‘কেউ লিখিত অভিযোগ না দেওয়ায় কারও বিরুদ্ধে প্রশাসনিক ব্যবস্থা নিতে পারছি না। তবে দুই হলের নেতা-কর্মীদের সঙ্গে আলোচনা করে প্রকৃত কারণ জানার চেষ্টা করছি।’ছাত্রলীগের বিশ্ববিদ্যালয় শাখার সভাপতি মাহমুদুর রহমান বলেন, ‘এটা একটা বিচ্ছিন্ন ঘটনা। আমরা আলোচনার মাধ্যমে সমঝোতা করব।’
 
