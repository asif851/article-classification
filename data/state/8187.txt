
দিনাজপুরের খানসামা উপজেলার আঙ্গারপাড়া ইউনিয়নের সুবর্ণখুলী গ্রামে গত বুধবার দিবাগত রাত ৩টায় আগুন লেগে ২৪টি পরিবারের ৬৭টি ঘর পুড়ে গেছে। এতে আনুমানিক ৩০ লাখ টাকার ক্ষয়ক্ষতি হয়েছে বলে ক্ষতিগ্রস্ত পরিবারগুলো দাবি করেছে।আঙ্গারপাড়া ইউনিয়ন পরিষদ চেয়ারম্যান মোস্তফা শাহ্ জানান, গ্রামের মৃত আলী হোসেনের স্ত্রী ফরিদা খাতুনের (৪২) রান্নাঘর থেকে আগুনের সূত্রপাত হয়। মুহূর্তে আগুন আশপাশে ছড়িয়ে পড়লে ২৪টি পরিবারের ৬৭টি ঘর মালামালসহ পুড়ে ছাই হয়। সংবাদ পেয়ে নীলফামারী জেলা সদর থেকে ফায়ার সার্ভিসের একটি ইউনিট গিয়ে আগুন নিয়ন্ত্রণে আনে।খানসামার ইউএনও সাজেবুর রহমান জানান, গতকাল বৃহস্পতিবার সকালে তিনি ঘটনাস্থল পরিদর্শন করেছেন। আগুনে কৃষকদের ৬৭টি ঘরের আসবাবপত্রসহ কৃষিপণ্য পুড়ে গেছে। ক্ষতির পরিমাণ ৩০ লক্ষাধিক টাকা বলে প্রাথমিকভাবে ধারণা করা হচ্ছে। উপজেলা প্রশাসনের পক্ষ থেকে ক্ষতিগ্রস্ত প্রতিটি পরিবারকে দুটি করে কম্বল, ৩০ কেজি চাল, এক বান্ডিল ঢেউটিন ও নগদ ৩ হাজার টাকা করে সহযোগিতা দেওয়া হয়েছে।
 
