
জামায়াত-শিবিরের নাশকতার জন্য মধ্যপ্রাচ্য থেকে অর্থের জোগান দিচ্ছেন বলে অভিযোগ এনে নিজের প্রবাসী মা-বাবাকে গ্রেপ্তারের দাবি জানিয়েছেন চট্টগ্রামের এক তরুণী। আজ সোমবার চট্টগ্রাম প্রেসক্লাবে আয়োজিত সংবাদ সম্মেলনে সায়মা আক্তার নামের ওই তরুণী এই দাবি জানান।পরিবারকে না জানিয়ে ছাত্রলীগের এক নেতাকে বিয়ে করায় মা-বাবার নির্যাতনের শিকার হয়েছেন বলেও অভিযোগ করেন সায়মা আক্তার।সায়মা জানান, মা-বাবার সঙ্গে ছোটবেলা থেকেই মধ্যপ্রাচ্যের দেশ ওমানের হামরিয়া এলাকায় তিনি বসবাস করে আসছিলেন। তিনি সেখানকার ওমান-জার্মান ইউনিভার্সিটি অব টেকনোলজির তৃতীয় বর্ষের ছাত্রী। তাঁদের গ্রামের বাড়ি চট্টগ্রামের ফটিকছড়িতে। নগরের আগ্রাবাদ এলাকায় তাঁর বাবা মফিজুর রহমানের নিজস্ব বাড়ি রয়েছে।সায়মা বলেন, দেশে বেড়াতে এসে ২০১২ সালের ৪ ডিসেম্বর মা-বাবার অগোচরে তিনি চট্টগ্রাম সিটি বিশ্ববিদ্যালয় কলেজ ছাত্রলীগের সাবেক বিতর্ক সম্পাদক হাসানুজ্জামানকে বিয়ে করেন। বিয়ের ১০ দিন পর মা-বাবার সঙ্গে ওমান চলে যান। পরে বিষয়টি জানাজানি হলে তাঁর ওপর অমানুষিক নির্যাতন নেমে আসে।
সংবাদ সম্মেলনে সায়মা বলেন, ‘আমার শ্বশুর মুক্তিযোদ্ধা ও স্বামী ছাত্রলীগের নেতা হওয়ায় মা-বাবা জঘন্যভাবে শারীরিক ও মানসিক নির্যাতন শুরু করেন। নির্যাতন সহ্য করতে না পেরে গত ৪ জুলাই গোপনে দেশে ফিরে আসি। ১৪ জুলাই আমার মায়ের দায়ের করা নারী ও শিশু নির্যাতন দমন আইনের মামলায় আমার স্বামীকে পুলিশ গ্রেপ্তার করে। অজানা কারণে আমার স্বামীকে জামিন দেওয়া হচ্ছে না।’
সংবাদ সম্মেলনে সায়মা বলেন, ‘দীর্ঘদিন ধরে আমার বাবা মফিজুর রহমান ওমানের বিভিন্ন উত্স থেকে অর্থ সংগ্রহ করে বাংলাদেশে জামায়াত-শিবিরের কাছে হুন্ডির মাধ্যমে টাকা পাঠাতেন। আমার বাবা নিজেও একজন হুন্ডি ব্যবসায়ী। মা-বাবা দুজনই জামায়াতের প্রবাসী রোকন।’
সায়মা বলেন, ‘আমার বাবার সংগ্রহ করা অর্থ দিয়ে বাংলাদেশে জামায়াত-শিবির দেশে যে নাশকতা ও তাণ্ডব চালিয়ে আসছে, তা আমার কাছে স্বাধীন দেশের একজন নাগরিক হিসেবে ভালো লাগত না। তাই আমি এসবের প্রতিবাদ করে আসছিলাম। এ কারণে মা-বাবা আমাকে সহ্য করতে পারতেন না। আমাকে সব সময় এড়িয়ে চলতেন। বাসার এক ছাদের নিচে থেকেও বন্দী জীবন কাটিয়েছি।’
জামায়াত-শিবিরের নাশকতায় অর্থজোগানে জড়িত থাকার অভিযোগে প্রবাসী মা-বাবার গ্রেপ্তার ও বিচার দাবি করেন সায়মা। সায়মা এ প্রসঙ্গে বলেন, ‘জন্ম থেকে বিদেশে বেড়ে উঠলেও আমি মনেপ্রাণে একজন বাংলাদেশি। মুক্তিযুদ্ধের চেতনা আমাকে উদ্বুদ্ধ করে এবং স্বাধীন বাংলাদেশের নাগরিক হিসেবে এটাই আমার গর্ব। আমার শ্বশুর মুক্তিযোদ্ধা, পরিবারের সবাই স্বাধীনতার পক্ষের—এটাই আমার অহংকার।’
সংবাদ সম্মেলনে সায়মার অভিযোগ, তাঁর মা-বাবা জামায়াতের সক্রিয় প্রবাসী নেতা হওয়ায় শিবিরের সন্ত্রাসীরা বিভিন্ন মাধ্যমে শ্বশুরবাড়ির লোকজনকে গুম, অপহরণ ও মেরে ফেলার হুমকি দিচ্ছে। তাই তিনি শ্বশুরবাড়ির পরিবারের সব সদস্যের নিরাপত্তা দেওয়ার জন্য প্রধানমন্ত্রী, স্বরাষ্ট্রমন্ত্রীসহ সংশ্লিষ্ট মহলের প্রতি আহ্বান জানান।
