
৭ মার্চ ঢাকার সোহরাওয়ার্দী উদ্যানে জনসভা করবে আওয়ামী লীগ। এ উপলক্ষে বড় ধরনের প্রস্তুতি নিয়েছে দলটি। বিএনপির মাঠে নামার চেষ্টার বিপরীতে আওয়ামী লীগ লক্ষাধিক লোকের সমাবেশ করতে চায় আগামীকাল। এই সমাবেশ থেকে আগামী নির্বাচনের বিষয়ে প্রধানমন্ত্রী ও দলীয় সভানেত্রী শেখ হাসিনার দিকনির্দেশনা থাকবে বলে আওয়ামী লীগের নীতিনির্ধারণী সূত্রে জানা গেছে।
তা ছাড়া জঙ্গিবাদ ইস্যু, সরকারের উন্নয়ন কর্মকাণ্ড-পরিকল্পনা, বিএনপির নেতাদের ‘দুর্নীতি’, বিএনপি চেয়ারপারসনের জেলসহ সাম্প্রতিক রাজনৈতিক বিষয়গুলো উঠে আসবে সমাবেশে।
জাতির জনক বঙ্গবন্ধু শেখ মুজিবুর রহমানের ৭ মার্চের ভাষণ ‘বিশ্ব প্রামাণ্য দলিল’ হিসেবে ইউনেসকোর স্বীকৃতি পাওয়ার পর এবার প্রথমবারের মতো দিবসটি উদ্‌যাপন করতে যাচ্ছে আওয়ামী লীগ। এই জনসভা উপলক্ষে গত প্রায় এক সপ্তাহ ধরে ঢাকা ও ঢাকার আশপাশে মাইকিং করছে দলটি। এ ছাড়া সবার অংশগ্রহণের জন্য দলের সাধারণ সম্পাদক ওবায়দুল কাদের বিভিন্ন জায়গায় লিফলেট বিতরণ করেছেন। এদিকে গতকাল সোমবার ঢাকা দক্ষিণ সিটি করপোরেশনের পক্ষ থেকে কাউন্সিলরদের নিয়ে একটি প্রস্তুতি সভাও করা হয়।
গতকাল সোমবার আওয়ামী লীগের সাধারণ সম্পাদক ওবায়দুল কাদের বলেন, ৭ মার্চের জনসভা নেতা-কর্মীদের জনসভা নয়, জনগণের জনসভা। তিনি বলেন, এটি স্বাধীনতাপ্রিয় মানুষের সমাবেশ। এই সমাবেশ যেকোনো মূল্যে সফল করতে নেতা-কর্মীদের কাজ করতে হবে।
অধ্যাপক জাফর ইকবালের ওপর জঙ্গি হামলার ঘটনার পর নতুন করে জঙ্গি হামলার বিষয়টি সামনে এসেছে। তা ছাড়া এ বছরের শেষেই জাতীয় সংসদ নির্বাচন হবে। এসব বিষয় নিয়ে প্রধানমন্ত্রী দল এবং দেশবাসীর প্রতি গুরুত্বপূর্ণ বার্তা দিতে পারেন বলে দলীয় সূত্র জানিয়েছে। পাশাপাশি আগামী নির্বাচনে আওয়ামী লীগকে নির্বাচিত করার আহ্বানও থাকবে এই জনসভায়।
আগামীকালের জনসভার বিষয়ে আওয়ামী লীগের একাধিক কেন্দ্রীয় নেতা বলেন, এ বছরের শেষের দিকে জাতীয় নির্বাচন। নির্বাচনের জন্য হাতে খুব বেশি সময় নেই। নির্বাচন বিষয়ে দলের নেতা-কর্মীদের দিকনির্দেশনা দেবেন দলের সভানেত্রী। এ ছাড়া বিএনপির চেয়ারপারসন খালেদা জিয়ার কারাদণ্ড, নতুন করে জঙ্গি হামলার বিষয় সামনে আসায় আগামীকালের জনসভাটি অত্যন্ত গুরুত্বপূর্ণ। যে কারণে জনসভায় লক্ষাধিক লোকের সমাগম করার পরিকল্পনা করেছে আওয়ামী লীগ।
আওয়ামী লীগের কেন্দ্রীয় নেতারা বলেন, বিএনপি চেয়ারপারসন খালেদা জিয়ার কারাদণ্ড হওয়ার পর থেকে বিএনপি বেশ কিছুদিন থেকে মাঠে নামার চেষ্টা করছে। সবশেষ আজ মঙ্গলবার প্রেসক্লাবের সামনে মানববন্ধন করেছে দলটি। নির্বাচন সামনে রেখে বিএনপির মাঠে নামার চেষ্টা এবং খালেদা জিয়া জেলে থাকায় জনগণের সহানুভূতি নেওয়ার চেষ্টা যেন দলটি করতে না পারে—সে জন্য আওয়ামী লীগ তাদের সরব উপস্থিতি জানান দিতে চায়। এই জনসভার মাধ্যমে আওয়ামী লীগ সবার উদ্দেশে একটি বার্তা দিতে চায়, তা হলো—এখনো আওয়ামী লীগ দেশের মানুষের ‘পছন্দ’ ও ‘আস্থার’ সংগঠন। এর কারণে দলের প্রতিটি নেতা-কর্মীকে জনসভা সফল করার জন্য কেন্দ্রীয়ভাবে নির্দেশনা দেওয়া আছে।
এ ছাড়া রাজশাহী, খুলনা ও বরিশালের জনসমাবেশের ধারাবাহিকতায় প্রধানমন্ত্রী শেখ হাসিনা আগামী নির্বাচনে আওয়ামী লীগকে ভোট দেওয়ার জন্য দেশবাসীর প্রতি আহ্বান জানাবেন বলে দলীয় সূত্রে জানা গেছে। জনসভায় প্রধানমন্ত্রী বিএনপির শাসনামলের বিভিন্ন দুর্নীতি, অনিয়মের বিষয়টিও তুলে ধরতে পারেন। উন্নয়নের ধারাবাহিকতা ধরে রাখার জন্য আরেকবার আওয়ামী লীগকে ক্ষমতায় রাখার আহ্বান জানাবেন প্রধানমন্ত্রী।
ঢাকা দক্ষিণ সিটি করপোরেশনের মেয়র সাঈদ খোকন প্রথম আলোকে বলেন, ৭ মার্চের জনসভা উপলক্ষে সিটি করপোরেশনের পক্ষ থেকে বিভিন্ন ব্যবস্থা রয়েছে। জনসভায় আগত লোকজনের সেবার জন্য সিটি করপোরেশনের এক হাজার কর্মী নিয়োগ করা থাকবে। প্রধানমন্ত্রীর অনুষ্ঠানে সরকারি প্রতিষ্ঠানের দায়িত্ব হিসেবে এসব লোকবল নিয়োগ করা হবে। তিনি বলেন, ব্যক্তিগতভাবে তিনি জনসভায় আগত লোকজনের জন্য এক লাখ বোতল পানির বোতল সরবরাহ করবেন।
আওয়ামী লীগের সভাপতিমণ্ডলীর সদস্য পীযূষ কান্তি ভট্টাচার্য প্রথম আলোকে বলেন, সামনে জাতীয় নির্বাচন থাকায় আওয়ামী লীগের সভানেত্রী ও প্রধানমন্ত্রী শেখ হাসিনা দিকনির্দেশনামূলক বক্তব্য দেবেন। সেখানে স্বাভাবিকভাবে নির্বাচনে আবারও আওয়ামী লীগকে ভোট দিয়ে জয়ী করার কথা থাকবে। তিনি বলেন, জনসভাটি মূলত ৭ মার্চের ভাষণ উদ্‌যাপনের জন্য। সেখানে লক্ষাধিক লোকের জনসমাবেশ হওয়াটা স্বাভাবিক।
 
