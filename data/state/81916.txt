
নরসিংদীতে পথচারীকে চাপা দেওয়ার পরে যাত্রীবাহী একটি সিএনজিচালিত অটোরিকশাকে ধাক্কা দিয়েছে ট্রাক। এতে একজন নিহত ও তিনজন আহত হয়েছেন।
আজ রোববার সকাল সাড়ে ১০টার দিকে শিবপুর উপজেলার পুটিয়া ইউনিয়নের চর সুজাপুর এলাকায় ঢাকা-সিলেট মহাসড়কে নরসিংদীতে মিলন মিয়া (২৫) নামের এক পথচারীকে ট্রাকটি চাপা দেয়। ঘটনাস্থলেই মিলন মিয়া নিহত হন।
নিহত মিলন মিয়ার বাড়ি ব্রাহ্মণবাড়িয়া সদর উপজেলার ছইরতলা গ্রামে। বাবার নাম হাছান আলী। তিনি চর সুজাপুরে একটি ওয়ার্কশপে কাজ করতেন।
ইটাখোলা হাইওয়ে পুলিশ ফাঁড়ির সহকারী উপপরিদর্শক (এএসআই) সালেহ আহমদ বলেন, মিলন মিয়া কর্মস্থলে যাচ্ছিলেন। এ সময় পেছন দিক থেকে পাথরবোঝাই একটি ট্রাক তাঁকে চাপা দেয়। এতে ঘটনাস্থলেই তাঁর মৃত্যু হয়।
ওই দুর্ঘটনার পর একই এলাকায় ট্রাকটি আরেকটি যাত্রীবাহী সিএনজিচালিত অটোরিকশাকে ধাক্কা দেয়। এ সময় সিএনজিতে থাকা তিনজন যাত্রী আহত হন। স্থানীয়রা আহত ব্যক্তিদের উদ্ধার করে নরসিংদী ১০০ শয্যাবিশিষ্ট জেলা হাসপাতালে ভর্তি করেছেন।
লাশ ময়নাতদন্তের জন্য নরসিংদী সদর হাসপাতালে পাঠানো হয়েছে। দুর্ঘটনাকবলিত ট্রাক ও সিএনজি আটক করা হয়েছে।
