
রাজনৈতিক সুবিধা পেতে সরকার জামায়াতে ইসলামীর রাজনীতি নিষিদ্ধ করছে না বলে অভিযোগ করেছেন গণজাগরণ মঞ্চের মুখপাত্র ইমরান এইচ সরকার। আজ রোববার হরতালবিরোধী এক কর্মসূচিতে তিনি এ অভিযোগ করেন।জামায়াতে ইসলামীর ডাকা হরতালের প্রতিবাদে আজ সকালে শাহবাগে হরতালবিরোধী অবস্থান এবং মিছিল করে গণজাগরণ মঞ্চ।জামায়াতকে নিষিদ্ধ করার দাবি জানিয়ে অবস্থান কর্মসূচিতে মঞ্চের মুখপাত্র ইমরান বলেন, ‘জামায়াত নিষিদ্ধ না করার পেছনে সরকারের রাজনৈতিক সুবিধা লাভের উদ্দেশ্য রয়েছে। তারা এই যুদ্ধাপরাধী, জঙ্গিবাদী সংগঠনটিকে নিষিদ্ধ না করে এদের দেখিয়ে জনগণকে বোঝাতে চায় যে যেহেতু জামায়াতের সন্ত্রাস, অপতৎপরতা রয়েছে; তাই জামায়াত দমন করতে তাদের ক্ষমতায় থাকার প্রয়োজন রয়েছে। এ কারণে জামায়াতের সন্ত্রাস এবং জঙ্গিবাদী কার্যক্রমকে সরকার নিষিদ্ধ না করে প্রশ্রয় দিয়ে যাচ্ছে। রাজনৈতিক লাভের উদ্দেশ্যে এই ইঁদুর-বেড়াল খেলায় ক্ষতি হচ্ছে সাধারণ মানুষের।’
ইমরান আরও বলেন, ‘যুদ্ধাপরাধী সংগঠন জামায়াতে ইসলামী এবং ছাত্রশিবিরের রাজনীতি নিষিদ্ধ করার দাবিতে আমরা মহান সংসদে এক কোটি গণস্বাক্ষর জমা দিয়েছিলাম। সরকারের তরফ থেকে বারবার শুধু জামায়াত নিষিদ্ধ করার বক্তব্যই দেওয়া হচ্ছে। অথচ অদৃশ্য কারণে এখনো জামায়াত-শিবিরের রাজনীতি নিষিদ্ধ হচ্ছে না, তা আমাদের বোধগম্য নয়।’
দুপুর ১২টার দিকে অবস্থান কর্মসূচি থেকে হরতালবিরোধী মিছিল শুরু হয়ে ঢাকা বিশ্ববিদ্যালয়ের টিএসসি ঘুরে শাহবাগে ফিরে আসে।
