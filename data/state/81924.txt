

পটুয়াখালীর বাউফলে মো. রাকিব (৯) নামের এক শিশুকে লোহার শিকল দিয়ে বেঁধে নির্যাতন করার অভিযোগ পাওয়া গেছে। আজ শুক্রবার সকালে বাউফল পৌরসভার মোকলেছ ভবন নামে একটি বিপণিবিতানে এ ঘটনা ঘটে। তার বিরুদ্ধে চুরির অভিযোগ আনা হয়েছে।
রাকিব উপজেলার নাজিরপুর ইউনিয়নের বাকলা তাতেরকাঠি সরকারি প্রাথমিক বিদ্যালয়ের চতুর্থ শ্রেণির ছাত্র। বাবার নাম আবদুল খালেক রাঢ়ী।
ঘটনার সঙ্গে জড়িত থাকার অভিযোগে ওই বিপণিবিতানের তত্ত্বাবধানকারী মো. খোকা মিয়া (৫৫) ও রাকিবের খালাতো ভাই মো. জুয়েলকে (২০) আটক করেছে পুলিশ।
স্থানীয় জনতা ও পুলিশ সূত্রে জানা গেছে, জুয়েলের দাবি অনুযায়ী মঙ্গলবার বিকেলে রাকিব তার বাবার পকেট থেকে এক হাজার ১০০ টাকা চুরি করে বাড়ি থেকে পালিয়ে যায়। আজ সকাল আটটার দিকে উপজেলা সদরের সরকারি পাবলিক মাঠ-সংলগ্ন রিকশাস্ট্যান্ডে রাকিবকে দেখতে পায় জুয়েল। পরে জুয়েল খোকা মিয়ার সহযোগিতায় রাকিবকে ধরে বিপণিবিতানের সিঁড়ির কাছেÿনিয়ে শিকল দিয়ে বেঁধে রাখেন। একপর্যায়ে খোকা মিয়া শিকলে  বাঁধা রাকিবকে জুতা দিয়ে মারধর করেন। খবর পেয়ে পুলিশ ঘটনাস্থলে গিয়ে শিশু রাকিবকে উদ্ধার করে। এ সময় জুয়েল ও খোকা মিয়াকে আটক করা হয়।
শিকলে  বাঁধা অবস্থায় শিশু রাকিবের দেওয়া ভাষ্য, ‘আমারে জোতা দিয়্যা পিডাইছে। কিল্লাইগা মারছে, হেঠা আমি কইতে পারি না। খোকা মিয়া মারছে।’  আটক জুয়েল বলেন, ‘সে (রাকিব) আমার আপন খালাতো ভাই। খালু রাকিবকে আটকে রাখার জন্য বলেছেন। এ কারণে কয়েকটি চর-থাপ্পড় দিয়ে শিকল দিয়ে আটকে রাখা হয়েছিল।’  তথ্যের সত্যতা নিশ্চিত করে বাউফল থানার ভারপ্রাপ্ত কর্মকর্তা (ওসি) আ জা ম মাসুদুজ্জামান বলেন, ‘এ ঘটনার সঙ্গে জড়িত দুজনকে আটক করা হয়েছে। সংশ্লিষ্ট আইনে তাঁদের বিরুদ্ধে মামলার প্রস্তুতি চলছে।’
