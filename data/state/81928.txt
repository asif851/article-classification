
জঙ্গি সংগঠন ইসলামিক স্টেট (আইএস) উত্থানের জন্য যুক্তরাষ্ট্রকে দায়ী করেছেন বেসামরিক বিমান ও পর্যটনমন্ত্রী রাশেদ খান মেনন। তিনি বলেছেন, নিজেদের সক্ষমতা দিয়ে আইএসসহ সব ধরনের জঙ্গিবাদকে বাংলাদেশ মোকাবিলা করবে। গতকাল বুধবার জাতীয় প্রেসক্লাবে চীনের ৬৬তম প্রতিষ্ঠাবার্ষিকী উপলক্ষে বাংলাদেশের সাম্যবাদী দলের এক আলোচনা সভায় রাশেদ খান মেনন এ কথা বলেন।মেনন বলেন, ‘আমাদের বলা হচ্ছে আইএস মোকাবিলায় যুক্তরাষ্ট্র বাংলাদেশকে সহায়তা করবে। আমি বলি, ক্ষমা করুন। কারণ আইএসের উত্থানের জন্য আপনারা দায়ী। দয়া করে প্রতিরোধের নামে আইএসকে আমাদের ওপর চাপিয়ে দেবেন না। আমাদের নেত্রী শেখ হাসিনা বলেছেন, আমাদের সক্ষমতা দিয়ে আইএসসহ সব জঙ্গিবাদকে মোকাবিলা করব।’বাংলাদেশের ওয়ার্কার্স পার্টির সভাপতি রাশেদ খান মেনন বলেন, বঙ্গোপসাগর থেকে শুরু করে ভারত মহাসাগর পর্যন্ত শান্তির প্রশ্নকে বিঘ্নিত করার জন্য যুক্তরাষ্ট্র তৎপরতা অব্যাহত রেখেছে। বাংলাদেশকে নরম পেয়ে পা রাখার চেষ্টা করছে। বাংলাদেশকে ঘিরে এবং অন্যান্য দেশকে নিয়ে চীনের বিরুদ্ধে ঘেরাও নীতি চালু করতে যাচ্ছে। সেখানে বাংলাদেশ ও চীন এক অভিন্ন বন্ধু হিসেবে হাত ধরাধরি করে এগিয়ে চলেছে। হাত ধরাধরি করে এগিয়ে যাবে।বিদেশিদের আতঙ্কিত হওয়ার বিষয়ে মেনন বলেন, বাংলাদেশের সাম্প্রতিক ঘটনায় বিদেশিরা আতঙ্কিত হয়েছেন। তাঁরা নাকি দেশে চলে যাবেন, আসবেন না। চীনের বন্ধুরা তো মাঠে রয়েছেন। বড়পুকুরিয়ায় কয়লা উত্তোলন করছেন, পদ্মা ব্রিজ বানাচ্ছেন, ফোর লেন হাইওয়ে বানাচ্ছেন। তাঁরা তো মাঠে থেকে কাজ করছেন, কই তারা তো অনিরাপদ বোধ করছেন না।স্বাস্থ্যমন্ত্রী মোহাম্মদ নাসিম বলেন, শেখ হাসিনার নেতৃত্বে দেশ যখন এগিয়ে যাচ্ছে তখন একটি গোষ্ঠী ঘোলা পানিতে মাছ শিকার করতে চায়। বিএনপি-জামায়াতের সেই উদ্দেশ্য সফল হবে না। জাতীয় সমাজতান্ত্রিক দলের সভাপতি তথ্যমন্ত্রী হাসানুল হক ইনু বলেন, বিদেশিদের প্রেসক্রিপশনে বাংলাদেশের রাজনীতি-অর্থনীতি চালানো হবে না।চীনের রাষ্ট্রদূত মা মিংকিয়াং তাঁর বক্তব্যে বাংলাদেশ ও চীনের সম্পর্ক দৃঢ় করতে এ দেশের মানুষের সমর্থন আশা করেন। তিনি বলেন, ‘বাংলাদেশ ও চীনের সম্পর্ক এখন অনেক দৃঢ়। আশা করি, এ দেশের মানুষ সেই সম্পর্ক বৃদ্ধি করতে সমর্থন অব্যাহত রাখবে।’সাম্যবাদী দলের সাধারণ সম্পাদক দিলীপ বড়ুয়ার সভাপতিত্বে আলোচনা সভায় বিভিন্ন বাম সংগঠনের জ্যেষ্ঠ নেতারা বক্তব্য দেন।
