
আইনশৃঙ্খলা রক্ষাকারী বাহিনীর পরিচয়ে গত বৃহস্পতিবার রাতে রাজধানীর পল্লবী থানা যুবদলের সাধারণ সম্পাদক নূর আলমকে ধরে নিয়ে গেছে একদল অস্ত্রধারী। এর পর থেকে তিনি নিখোঁজ। বিভিন্ন জায়গায় খুঁজেও সন্ধান পায়নি তাঁর পরিবার।পরিবারের সদস্যরা জানান, সাম্প্রতিক পরিস্থিতিতে গ্রেপ্তার এড়াতে গাজীপুরে ভাইয়ের বাসায় ছিলেন নূর আলম। সেখান থেকেই নূর আলমকে ধরে নিয়ে যান আইনশৃঙ্খলা রক্ষাকারী বাহিনীর পরিচয়ে আসা অস্ত্রধারীরা।এ বিষয়ে জয়দেবপুর থানায় অপহরণ মামলা করেছেন নূর আলমের বড় ভাই নুরুল ইসলাম। মামলার এজাহারে বলা হয়েছে, পল্লবীর বাসিন্দা নূর আলম তাঁর পরিবারসহ জয়দেবপুরে বড় ভাইয়ের বাড়িতে অবস্থান করছিলেন। এর মধ্যে ১২ ফেব্রুয়ারি রাত পৌনে একটার দিকে সাদা মাইক্রোবাসে সাত-আটজন অস্ত্রধারী নিজেদের ‘আইনশৃঙ্খলা রক্ষাকারী বাহিনীর’ পরিচয় দিয়ে বাসায় ঢোকেন। তাঁরা বাসার বিভিন্ন কক্ষ তল্লাশি করেন। একটি কক্ষে ঘুমিয়ে থাকা নূর আলমকে ডেকে তুলে তাঁদের সঙ্গে নিয়ে যান। নূর আলম ও তাঁর স্ত্রীর মুঠোফোনগুলোও নিয়ে যান ওই লোকেরা। তাঁকে ‘কোথায় নিয়ে যাচ্ছেন’ জিজ্ঞেস করলে অস্ত্রধারীরা বলেন, ‘লোকাল থানায় খবর নেবেন।’নূর আলমের ছেলে রুবেল আলম গতকাল বুধবার প্রথম আলোকে বলেন, ঘটনার পরে গাজীপুর ও ঢাকার বিভিন্ন থানা, হাসপাতাল ও মর্গে খোঁজ নিয়েছেন তাঁরা। বিভিন্ন সময় উড়ো ফোন এসেছে। সে অনুযায়ী তাঁরা বিভিন্ন হাসপাতালের মর্গে গেছেন। কিন্তু বাবাকে খুঁজে পাননি।জানতে চাইলে জয়দেবপুর থানার ওসি খন্দকার রেজাউল হাসান প্রথম আলোকে বলেন, পুলিশ মামলাটি তদন্ত করছে। তবে অপহরণের কোনো সূত্র মেলেনি।
