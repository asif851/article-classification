
ঢাকার হজরত শাহজালাল আন্তর্জাতিক বিমানবন্দরে বিপুল পরিমাণ বিদেশি মুদ্রাসহ ভারতীয় দুই নাগরিককে আটক করা হয়েছে। আজ বুধবার বিকেলে দোহা যাওয়ার প্রাক্কালে শুল্ক গোয়েন্দা কর্মকর্তারা তাঁদের আটক করেন।
পাসপোর্ট অনুযায়ী তাঁদের নাম বান্টি সনি ও রামেশ কুমার বারমা। বান্টির বাড়ি কলকাতার হাওড়ায় এবং রামেশের বাড়ি উত্তর চব্বিশ পরগনায়। বাংলাদেশি মুদ্রায় ওই দুজনের কাছ থেকে জব্দ করা মুদ্রার মূল্য ১৮ লাখ ৪১ হাজার টাকা।
শুল্ক গোয়েন্দা ও তদন্ত অধিদপ্তরের মহাপরিচালক মইনুল খান বলেন, পাসপোর্ট চেক করে দেখা গেছে, ওই দুজন চলতি বছর পাঁচবার কলকাতা-ঢাকা এবং আটবার ঢাকা-দোহা যাতায়াত করেছেন। জিজ্ঞাসাবাদে তাঁরা জানান, গত ২২ ডিসেম্বর তাঁরা কলকাতা থেকে বেনাপোল হয়ে ঢাকায় আসেন। এরপর তাঁরা হাজি ক্যাম্পে রাত যাপন করেন। ২৪ ডিসেম্বর তাঁরা ঢাকা থেকে দোহা যান। ২৫ ডিসেম্বর তাঁরা ঢাকায় ফেরত আসেন। বুধবার বিকেলে আবার তাঁরা দোহা যাচ্ছিলেন।
মইনুল খান আরও বলেন, ২৪ ডিসেম্বর ঢাকা থেকে দোহা যাওয়ার সময়ও ওই দুই ভারতীয় মুদ্রা বহন করেছিলেন এবং দোহা থেকে ঢাকায় ফেরার সময় পথে সোনা বহন করেছিলেন বলে তাঁরা স্বীকার করেছেন। তাঁরা জানান, বাদল নামের এক বাংলাদেশি টাকার বিনিময়ে দীর্ঘদিন ধরে তাঁদের মতো আরও অনেককে এ কাজে ব্যবহার করে আসছেন।
