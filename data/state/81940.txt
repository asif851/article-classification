
সম্পদ বিবরণী নোটিশের জবাব পাওয়ার পর নারায়ণগঞ্জের আলোচিত সাত খুন মামলার আসামি নূর হোসেনকে জিজ্ঞাসাবাদ করবে দুর্নীতি দমন কমিশন (দুদক)।
আজ বৃহস্পতিবার দুপুরে সংস্থাটির নিয়মিত সংবাদ সম্মেলনে এ কথা জানান কর্মকর্তারা।
দুদকের মহাপরিচালক (প্রতিরোধ ও গবেষণা) শামসুল আরেফিন, দুই পরিচালক নূর আহম্মেদ ও বেলাল হোসেন এবং উপপরিচালক (জনসংযোগ) প্রণব কুমার ভট্টাচার্য এই সংবাদ সম্মেলনে কথা বলেন।
সাংবাদিকদের আরেক প্রশ্নের জবাবে দুদক কর্মকর্তারা বলেন, বেসিক ব্যাংকের জালিয়াতির ঘটনায় দুদকের করা ৫৬টি মামলার তদন্তে ব্যাংকের সাবেক চেয়ারম্যান ও পরিচালনা পর্ষদের সংশ্লিষ্টতা পাওয়া গেলে তাঁদেরও আসামি করা হবে।
সংবাদ সম্মেলনে অক্টোবর মাসে দুদকে আসা বিভিন্ন অভিযোগ ও মামলা সংক্রান্ত নানা তথ্য তুলে ধরা হয়। এতে বলা হয়, ওই মাসে ১১৮টি মামলায় ২৪০ জনকে অভিযুক্ত করা হয়েছে। এঁদের মধ্যে সরকারি চাকরিজীবী ১৩৮ জন, ব্যবসায়ী ১৬ জন ও জনপ্রতিনিধি দুজন। এ ছাড়া ৬৬টি মামলায় আদালতে অভিযোগপত্র দাখিল করা হয়েছে।
এতে আরও জানানো হয়, অক্টোবর মাসে আদালতে দুদকের করা ১৩টি মামলার বিচার শেষ হয়েছে। এর মধ্যে আটটি মামলায় আসামিদের সাজা দেওয়া হয়েছে এবং পাঁচটিতে আসামিরা খালাস পেয়েছেন।
