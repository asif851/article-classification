
শিক্ষার্থীদের সড়ক অবরোধকে কেন্দ্র করে অনির্দিষ্টকালের জন্য ঢাকা সিটি কলেজের ক্লাস বন্ধ ঘোষণা করা হয়েছে। আজ রোববার রাতে কলেজ কর্তৃপক্ষ এ সিদ্ধান্ত নেয়। কলেজের অধ্যক্ষ মো. শাহজাহান ক্লাস বন্ধ ঘোষণার সত্যতা নিশ্চিত করে প্রথম আলোকে বলেন, শুধু ক্লাস বন্ধ থাকবে। তবে দাপ্তরিক কাজসহ অন্য কার্যক্রম চলবে। উচ্চ মাধ্যমিক পরীক্ষার কেন্দ্র পরিবর্তন করে আশপাশের কোনো কেন্দ্রে নেওয়ার দাবিতে ঢাকার সিটি কলেজের পরীক্ষার্থীরা আজ মিরপুর সড়ক অবরোধ করে বিক্ষোভ করেন। আজ বেলা একটার দিকে শতাধিক শিক্ষার্থী ঢাকার সিটি কলেজের সামনে মিরপুর সড়কে অবস্থান নেন। রাত নয়টা পর্যন্ত এ বিক্ষোভ চলে।অবরোধকারী শিক্ষার্থীদের কয়েকজন বলেন, ২০১৫ সালে সিটি কলেজের পরীক্ষার্থীরা পাশের গভর্নমেন্ট ল্যাবরেটরি স্কুলের কেন্দ্রে পরীক্ষা দিয়েছিলেন। কিন্তু এবার তা পরিবর্তন করে রেসিডেনসিয়াল মডেল স্কুল অ্যান্ড কলেজে নেওয়া হয়েছে। কয়েক দিন আগে এ খবর জেনে তাঁরা কলেজের অধ্যক্ষের কাছে যান। এ বিষয়ে তিনি শিক্ষার্থীদের কাছে সময় চান। এরপরও দাবি পূরণ না হওয়ায় তাঁরা বিক্ষোভ শুরু করেন।
