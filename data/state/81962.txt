
দশ বছর বয়সী ছেলের দুই পা দড়ি দিয়ে বেঁধে ঝোলান। পা ছিল ওপরে। মাথা নিচে। এরপর লাঠি দিয়ে বেধড়ক পিটুনি। শিশুটির চিৎকার সহ্য করতে না পেরে পুলিশকে খবর দেয় ফ্ল্যাটের বাসিন্দারা। এরপর পুলিশ শিশুটিকে উদ্ধার করে তাদের হেফাজতে নেয়। গ্রেপ্তার করে বাবাকে।শিশুটির নাম মো. রাকিব। বাবা আবদুল হাকিম (৫৫)। রোববার দিবাগত রাত দেড়টার দিকে রাজধানীর সবুজবাগ থানার ওহাব কলোনি এলাকায় এ ঘটনা ঘটে। আজ সোমবার হাকিমকে আদালতে হাজির করা হলে ঢাকার মহানগর হাকিম খোরশেদ আলম তাঁকে কারাগারে পাঠানোর আদেশ দেন। এ ছাড়া নির্যাতিত শিশুটি আদালতের কাছে নির্যাতনের ঘটনার পুরো বিবরণ দিয়েছে।হাকিম পেশায় রিকশাচালক। ওহাব কলোনি এলাকার মো. শহীদুল ইসলামের ভাড়া বাসায় পরিবার নিয়ে বসবাস করতেন। রাকিবকে নির্যাতনের ঘটনায় শিশুটির বাবার বিরুদ্ধে মামলা করেন শহীদুল ইসলাম।
শহীদুল ইসলাম আদালত এলাকায় প্রথম আলোকে বলেন, ‘তখন রাত বাজে দুইটা। রাকিবের কান্নাকাটি-চিৎকার শুনতে পেয়ে সেখানে যাই। দেখি, রাকিবের পা ওপরে জানালার গ্রিলের সঙ্গে দড়ি দিয়ে বাঁধা। মাথা ছিল নিচে। এ অবস্থায় রাকিবকে বেধড়ক পেটাচ্ছিলেন হাকিম। এ সময় রাকিবের মা উপস্থিত থাকলেও ভয়ে বাধা দিতে পারেননি। পরে বাধ্য হয়ে পুলিশে খবর দিই। পুলিশ এসে শিশুটিকে উদ্ধার করে।’ শহীদুল বলেন, রাকিব মাঝেমধ্যে বাড়ি থেকে পালাতো। এ নিয়ে তার বাবার মনে ক্ষোভ ছিল।জানতে চাইলে সবুজবাগ থানার ভারপ্রাপ্ত কর্মকর্তা (ওসি) মো. আবদুল কুদ্দুস ফকির প্রথম আলোকে বলেন, শিশুটির বাবা হাকিম রাকিবকে ঝুলিয়ে নির্যাতন করেন। পরে হাকিমকে গ্রেপ্তার করা হয়। তাঁর বিরুদ্ধে নিয়মিত মামলা হয়েছে। ঘটনার তদন্ত করে অবশ্যই আদালতে প্রতিবেদন দেওয়া হবে। শিশুটি আদালতের কাছে দেওয়া জবানবন্দিতে উল্লেখ করেছে, রোববার রাতে তার বাবা তাকে নির্যাতন করেন।আদালত পুলিশ জানিয়েছে, শিশু রাকিবকে আদালত তার ভগ্নিপতি বিল্লাল হোসেনের জিম্মায় দিয়েছেন। আদালতে লুঙ্গি পরে এসেছিল রাকিব। বেশ চুপচাপ ছিল। কারও সঙ্গে সে কথা বলেনি।
