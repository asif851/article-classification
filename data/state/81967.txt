
বরিশালের বাকেরগঞ্জে পুলিশের ওপর হামলা চালিয়ে ছাত্রদলের সাবেক এক নেতাকে ছিনিয়ে নিয়েছে তাঁর সমর্থকেরা। হামলায় পুলিশের দুই সদস্য গুরুতর আহত হয়েছেন। তাঁদের জেলা পুলিশ হাসপাতালে ভর্তি করা হয়েছে।এ ঘটনায় পুলিশ বাদী হয়ে গতকাল মঙ্গলবার ১৩ জনের নাম উল্লেখ করে এবং অজ্ঞাতনামা আরও ১৫ জনের বিরুদ্ধে মামলা করেছে। গত সোমবার রাত সাড়ে সাতটার দিকে উপজেলার চরাদি ইউনিয়নের রানীরহাট এলাকায় এ ঘটনা ঘটে। বাকেরগঞ্জ থানার ওসি নূরুল ইসলাম বলেন, একটি মামলার আসামি ছাত্রদলের চরাদি ইউনিয়ন শাখার সাবেক সাধারণ সম্পাদক আসিফকে গ্রেপ্তারে সোমবার সন্ধ্যায় বাকেরগঞ্জ থানার উপপরিদর্শক (এসআই) নজরুল ইসলাম মজুমদার ও কনস্টেবল এনায়েত হোসেন সাদাপোশাকে রানীরহাটে যান। এ সময় পুলিশ দেখে আসিফ পার্শ্ববর্তী নদীতে ঝাঁপ দেন। পুলিশ স্থানীয় লোকজনের সহায়তায় আসিফকে নদী থেকে তুলে গ্রেপ্তার করে। পরে আসিফের সমর্থক ও দলীয় নেতা-কর্মীরা পুলিশের ওপর হামলা চালিয়ে তাঁকে ছিনিয়ে নেন।বিএনপির চরাদি ইউনিয়ন শাখার সভাপতি ফরিদুল ইসলাম অভিযোগ করেন, আসিফকে ছিনিয়ে নেওয়ার পর সেখানে অতিরিক্ত পুলিশ গিয়ে অভিযানের নামে তাঁর, আসিফ ও আবুল বাশারের বাড়িতে ভাঙচুর করেছে।অভিযোগ অস্বীকার করে সহকারী পুলিশ সুপার (সার্কেল) অশোক কুমার নন্দী বলেন, তাঁরা নিজেদের অপকর্ম ঢাকতে এখন কাল্পনিক অভিযোগ ছড়াচ্ছেন।
