
মানিকগঞ্জের সিঙ্গাইর উপজেলায় আব্বাস আলী হত্যা মামলায় গ্রেপ্তার তাঁর স্ত্রী আইরিন আক্তার আদালতে স্বীকারোক্তিমূলক জবানবন্দি দিয়েছেন। গতকাল সোমবার মানিকগঞ্জের বিচারিক হাকিমের আদালতে আইরিন ১৬৪ ধারায় এ জবানবন্দি দেন বলে জানায় পুলিশ।পুলিশ ও নিহত ব্যক্তির পরিবার সূত্র জানায়, শনিবার রাতে খাবার খেয়ে বাড়িতে বারান্দার কক্ষে ঘুমিয়ে পড়েন আব্বাস আলী শেখ (৫২)। তাঁর স্ত্রী আইরিন আক্তার দুই সন্তান নিয়ে অন্য কক্ষে ঘুমাতে যান। রাত দুইটার দিকে বারান্দার কক্ষের দরজা খোলা দেখতে পান বাড়ির লোকজন। ভেতরে ঢুকে তাঁরা রশি দিয়ে দুই হাত বাঁধা অবস্থায় আব্বাসের লাশ দেখতে পান। পরদিন সকালে পুলিশ আব্বাসের লাশ উদ্ধার করে ময়নাতদন্তের জন্য মানিকগঞ্জ ২৫০ শয্যাবিশিষ্ট সদর হাসপাতাল মর্গে পাঠায়। এ ঘটনায় ওই দিনই আব্বাসের ভাতিজা জহিরুল ইসলাম কয়েকজনকে আসামি করে থানায় মামলা করেন। ওই দিন জিজ্ঞাসাবাদের জন্য আব্বাসের স্ত্রী আইরিনকে আটক করে পুলিশ। পরে তাঁকে ওই মামলায় গ্রেপ্তার দেখানো হয়।সহকারী পুলিশ সুপার (সিঙ্গাইর সার্কেল) সামছুদ্দিন ছালেহ আহমেদ চৌধুরী বলেন, গতকাল আইরিন আদালতে স্বীকারোক্তিমূলক জবানবন্দি দেন। জবানবন্দিতে তিনি বলেন, তাঁর সঙ্গে গ্রামের এক যুবকের সম্পর্ক ছিল। বিষয়টি জানাজানি হলে স্বামীর সঙ্গে তাঁর দাম্পত্যকলহ দেখা দেয়। এ নিয়ে ওই যুবক ও আব্বাসের মধ্যে বিরোধের সৃষ্টি হয়। এ কারণে আব্বাসকে হত্যার পরিকল্পনা করেন ওই যুবক। শনিবার রাতে বারান্দার কক্ষে ওই যুবক ও তাঁর এক বন্ধুসহ কয়েকজন আব্বাসকে শ্বাসরোধে হত্যা করেন। এরপর ডাকাতির চেষ্টার নাটক সাজানো হয়।সিঙ্গাইর থানার ভারপ্রাপ্ত কর্মকর্তা (ওসি) খোন্দকার ইমাম হোসেন বলেন, এ ঘটনায় গতকাল কামরুল ইসলাম নামের একজনকে গ্রেপ্তার করা হয়েছে। ঘটনার মূল হোতাসহ অন্য আসামিদের গ্রেপ্তারের চেষ্টা চলছে।
