
বিতর্ক চিন্তাধারাকে শাণিত করে। মানুষকে যুক্তিবাদী হতে শেখায়। যুক্তির মাধ্যমেই সমাজের সমস্যা মোকাবিলা করা সম্ভব।
বিজ্ঞান ও প্রযুক্তি বিশ্ববিদ্যালয়, চট্টগ্রামে (ইউএসটিসি) আন্তঅনুষদ পরিবেশ ও প্রযুক্তিবিষয়ক বারোয়ারি বিতর্ক প্রতিযোগিতার পুরস্কার বিতরণ অনুষ্ঠানে বক্তারা এসব কথা বলেন।©
গত বৃহস্পতিবার ইউএসটিসির প্রকৌশল অনুষদে এ প্রতিযোগিতার চূড়ান্তপর্ব অনুষ্ঠিত হয়। প্রতিযোগিতার আয়োজন করে বিশ্ববিদ্যালয়ের বিতর্ক সংগঠন ‘এফসেট ডিবেট ক্লাব’। দুই দিনব্যাপী প্রতিযোগিতা শুরু হয় গত বুধবার। উদ্বোধন করেন কম্পিউটার সায়েন্স বিভাগের সহকারী অধ্যাপক কাজী নুর এ আলম সিদ্দিকী।
চূড়ান্ত পর্বের বিতর্ক প্রতিযোগিতার বিষয় ছিল ‘ফিরিয়ে দাও এ অরণ্য, লও হে নগর’। বারোয়ারি এ বিতর্কে অংশ নেন পাঁচজন। এফসেট ডিবেট ক্লাবের বর্তমান সভাপতি হাসান জাদিদের সভাপতিত্বে পুরস্কার বিতরণ অনুষ্ঠানে অতিথি ছিলেন বাংলাদেশ ডিবেট ফেডারেশনের উপদেষ্টা সাইফ চৌধুরী ও প্রাক্তন বিতার্কিক আহমেদ সাফায়েত হোসেন। ক্লাবের মিডিয়া সেক্রেটারি জারিন তাসনিমের সঞ্চালনায় অনুষ্ঠানে আরও বক্তব্য দেন সাধারণ সম্পাদক সাদমান সাকিব। প্রতিযোগিতায় অংশ নেওয়া শিক্ষার্থীদের হাতে সনদ ও পুরস্কার তুলে দেন অতিথিরা। বিজ্ঞপ্তি।
