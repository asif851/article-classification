
হবিগঞ্জ বৃন্দাবন সরকারি কলেজ ও সরকারি মহিলা ডিগ্রি কলেজে স্নাতক (সম্মান) শ্রেণিতে ভর্তির ক্ষেত্রে নির্ধারিত ফির অতিরিক্ত অর্থ হাতিয়ে নেওয়ার অভিযোগ উঠেছে মোবাইল ব্যাংকিং সেবাদানকারী প্রতিষ্ঠান শিওরক্যাশের বিরুদ্ধে। এ প্রতিষ্ঠানের মাধ্যমে সরকারি কলেজগুলোতে ফি নেওয়া হয়ে থাকে। এ অভিযোগের পরিপ্রেক্ষিতে গতকাল রোববার বৃন্দাবন সরকারি কলেজ উপাধ্যক্ষের নেতৃত্বে একটি তদন্ত কমিটি গঠন করা হয়েছে।এ অভিযোগের সত্যতা পাওয়ায় স্থানীয় কয়েকজন এজেন্টের বিরুদ্ধে ব্যবস্থা নেওয়ার কথা জানিয়েছে শিওরক্যাশ কর্তৃপক্ষ। তবে এজেন্টদের নাম তারা জানায়নি।শিক্ষার্থীদের অভিযোগ সূত্রে জানা গেছে, হবিগঞ্জ বৃন্দাবন সরকারি কলেজ ও মহিলা সরকারি ডিগ্রি কলেজ ছাত্রছাত্রীদের শিক্ষা ফি গ্রহণের ক্ষেত্রে লেনদেন সহজ করতে ২০১৫ সালে শিওরক্যাশের সঙ্গে চুক্তি করে। গত নভেম্বর মাসে স্নাতক (সম্মান) শ্রেণিতে ভর্তি প্রক্রিয়া শুরু হলে এ দুটি শিক্ষাপ্রতিষ্ঠানে ২ হাজার ৪৫৫ জন শিক্ষার্থী ভর্তি হন। ভর্তি হওয়া শিক্ষার্থীদের অভিযোগ, এ ভর্তি প্রক্রিয়াকালে প্রত্যেক শিক্ষার্থীর কাছ থেকে কলেজ ফির অতিরিক্ত ১০০-১৫০ টাকা সার্ভিস চার্জের নামে হাতিয়ে নিচ্ছে শিওরক্যাশের স্থানীয় এজেন্টগুলো। অথচ নিয়ম অনুযায়ী সার্ভিস চার্জ ৪ থেকে সর্বোচ্চ ৩০ টাকা হওয়ার কথা। তবে অভিযুক্ত প্রতিষ্ঠানগুলো এ অভিযোগ অস্বীকার করেছে। হবিগঞ্জ মহিলা ডিগ্রি কলেজের অধ্যক্ষের সঙ্গে মুঠোফোনে যোগাযোগ করা হলে কোনো সাড়া পাওয়া যায়নি। বৃন্দাবন সরকারি কলেজের অধ্যক্ষ আবদুল মালেক বলেন, এ অভিযোগের পরিপ্রেক্ষিতে গতকাল উপাধ্যক্ষ অজয় কুমার দাস মহালদারের নেতৃত্বে চার সদস্যের একটি তদন্ত কমিটি গঠন করা হয়েছে। এ কমিটি ১৬ জানুয়ারি এ-সংক্রান্ত প্রতিবেদন দাখিল করবে।
