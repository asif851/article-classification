
বগুড়ায় শাহিন প্রামাণিক (৩৮) নামের এক বালু ব্যবসায়ীকে গত বৃহস্পতিবার রাতে কুপিয়ে হত্যা করেছে দুর্বৃত্তরা। শহরের ভাটকান্দি এলাকায় একটি ইসলামি জলসা থেকে ফেরার পথে দুর্বৃত্তরা তাঁকে হত্যা করে। এ ঘটনায় গতকাল শুক্রবার মো. আলী ও খোরশেদ আলম নামের দুজনকে গ্রেপ্তার করেছে পুলিশ। শাহিন ভাটকান্দি মহল্লার খতের আলীর ছেলে।শাহিনের ভাগনে জিল্লুর রহমান অভিযোগ করেন, স্থানীয় একটি পক্ষের সঙ্গে বালু ব্যবসা নিয়ে বিরোধ চলছিল শাহিনের। এরই জের ধরে কিছুদিন আগে শাহিনের বাসায় হামলা চালায় প্রতিপক্ষরা। বৃহস্পতিবার রাত ১২টার দিকে ভাটকান্দি এলাকার একটি ইসলামি জলসা থেকে বাসায় ফিরছিলেন শাহিন। বাসার অদূরেই ওত পেতে থাকা দুর্বৃত্তরা তাঁর ওপর ঝাঁপিয়ে পড়ে। তারা রামদা দিয়ে শাহিনকে কুপিয়ে আহত করে। প্রাণ বাঁচাতে বাসার দিকে দৌড়ে আসেন শাহিন। কিন্তু অল্প কিছুদূর এগিয়েই পড়ে যান তিনি।বগুড়া সদর থানার পরিদর্শক (তদন্ত) নূর-ই-আলম সিদ্দিকী বলেন, ময়নাতদন্ত শেষে লাশ পরিবারের সদস্যদের কাছে হস্তান্তর করা হয়েছে। ব্যবসা নিয়ে বিরোধের জের ধরেই এ হত্যাকাণ্ড ঘটেছে বলে প্রাথমিক তদন্তে জানা গেছে। এ ব্যাপারে শাহিনের স্ত্রী শেফালী বেগম মো. আলী, খোরশেদ আলমসহ ১০ জনকে আসামি করে হত্যা মামলা করেছেন।
