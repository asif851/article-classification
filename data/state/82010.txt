
আইনশৃঙ্খলা রক্ষাকারী বাহিনীর তথ্য অনুযায়ী, মিয়ানমার থেকে চোরাইপথে ইয়াবার চালান দেশে আসে। আসার পথে কিংবা দেশের বিভিন্ন স্থানে অভিযান চালিয়ে ইয়াবার চালান আটকের ঘটনা প্রায়ই ঘটে থাকে। তবে এখন দেশেই তৈরি হচ্ছে ভয়ংকর এই নেশাজাতীয় ট্যাবলেট। তা-ও আবার কারখানা স্থাপন করে। গতকাল মঙ্গলবার চট্টগ্রামে এমন একটি কারখানার সন্ধান পেয়েছে গোয়েন্দা পুলিশ।
কারখানাটি থেকে ইয়াবা তৈরির কাঁচামাল, মেশিন ও আড়াই লাখ ইয়াবাসহ চারজন মাদক ব্যবসায়ীকে গ্রেপ্তার করেছ চট্টগ্রাম মহানগর গোয়েন্দা পুলিশ। গ্রেপ্তার ব্যক্তিরা হলেন শ্যামল মজুমদার (৩৭), আবদুল্লাহ আল আমান ওরফে আমান (৩৪), মামুন হোসেন (৩২) ও আয়শা সিদ্দিকা (২৭)।
চট্টগ্রাম মহানগর পুলিশের জনসংযোগ বিভাগ থেকে জানা যায়, গতকাল মঙ্গলবার রাত পৌনে ১১টার দিকে মহানগর গোয়েন্দা বিভাগের (ডিবি-পশ্চিম) তথ্যের ভিত্তিতে ডবলমুরিং থানাধীন ব্যাপারীপাড়া কমিশনার গলি আবুল হোসেন সওদাগরের বাসায় অভিযান চালায়। পাঁচতলার ওই ভবনের তৃতীয় তলার একটি ফ্ল্যাট থেকে আড়াই লাখ ইয়াবাসহ চারজনকে গ্রেপ্তার করা হয়। এঁদের কাছ থেকে তিনটি সাদা প্লাস্টিকের বস্তায় পলিথিনে মোড়ানো লাল-গোলাপি রঙের ইয়াবা তৈরির কাঁচামাল, তিনটি সাদা প্লাস্টিকের বস্তায় পলিথিনে মোড়ানো সাদা রঙের ইয়াবা ট্যাবলেট তৈরির পাউডার, ইয়াবা তৈরির দুটি মেশিন, ইয়াবা তৈরির চারটি স্টিলের ডাইস, দুটি প্রেশার মেশিন, একটি ডিজিটাল স্কেল ও একটি সাদা জারে ইয়াবা তৈরিতে ব্যবহৃত চার লিটার তরল গোলাপি রং উদ্ধার করা হয়।
প্রাথমিক জিজ্ঞাসাবাদে আসামি শ্যামল মজুমদার ও মামুন হোসেন বলেন, তাঁরা স্থানীয় বাজার থেকে ইয়াবা তৈরির বিভিন্ন কাঁচামাল সংগ্রহ করে মেশিনে ইয়াবা তৈরি করতেন। গ্রেপ্তার হওয়া আরেক আসামি আবদুল্লাহ আল আমান চট্টগ্রামসহ দেশের বিভিন্ন এলাকায় এসব ইয়াবা বিক্রি করতেন। চার আসামির বিরুদ্ধে ডবলমুরিং থানায় মামলা হয়েছে।
