
নোয়াখালী মেডিকেল কলেজের নাম পরিবর্তন করে আওয়ামী লীগের সাবেক সভাপতি ও সাবেক স্পিকার আব্দুল মালেক উকিলের নামে নামকরণ করা হয়েছে। কলেজটির বর্তমান নাম ‘আব্দুুল মালেক উকিল মেডিকেল কলেজ, নোয়াখালী’।
গত ৮ জুলাই স্বাস্থ্য ও পরিবারকল্যাণ মন্ত্রণালয়ের চিকিত্সা শিক্ষা শাখা-১-এর জ্যেষ্ঠ সহকারী সচিব মাহফুজা আকতার স্বাক্ষরিত এক প্রজ্ঞাপনে এ সিদ্ধান্ত কার্যকর করা হয়। আজ সোমবার স্থানীয় গণমাধ্যমের কর্মীরা বিষয়টি জানতে পারেন।
আজ জেলা সিভিল সার্জনের কার্যালয়ে এ বিষয়ে খোঁজ করে নোয়াখালী মেডিকেল কলেজটির নাম পরিবর্তনের সত্যতা পাওয়া যায়।
পরে কলেজের অধ্যক্ষ মো. আব্দুছ সালাম বিষয়টির সত্যতা নিশ্চিত করে বলেন, ৮ জুলাই নাম পরিবর্তনের প্রজ্ঞাপন জারি হয়। প্রজ্ঞাপনটি তাঁর দপ্তরে এসে পৌঁছে ১৯ জুলাই। এরপর তিনি ২৪ জুলাই বিষয়টি বিজ্ঞপ্তি আকারে জারি করে বিভিন্ন সরকারি, বেসরকারি দপ্তর ও গণমাধ্যমের কার্যালয়ে পাঠানোর নির্দেশ দেন।
তত্ত্বাবধায়ক সরকারের আমলে ২০০৮ সালের ১৩ নভেম্বর নোয়াখালী মেডিকেল কলেজের প্রশাসনিক অনুমোদন দেওয়া হয়েছিল। ওই বছরই নোয়াখালীর ২৫০ শয্যার হাসপাতালে মেডিকেল কলেজের অস্থায়ী ক্যাম্পাস চালু করা হয়। গত বছরের প্রথম দিকে বেগমগঞ্জের চৌরাস্তা এলাকার মূল ক্যাম্পাসে কলেজটির একাডেমিক কার্যক্রম স্থানান্তর করা হয়। ইতিমধ্যে কলেজটিতে ছয়টি ব্যাচে শিক্ষার্থী ভর্তি করা হয়েছে।
