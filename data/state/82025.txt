
ভারতের প্রতিরক্ষামন্ত্রী মনোহর পারিকর বাংলাদেশ সফরে এসেছেন। তাঁর নেতৃত্বে এসেছে ১১ সদস্যের উচ্চপর্যায়ের এক প্রতিনিধিদলও। ভারতীয় বিশেষ বিমানে করে তাঁরা আজ বুধবার কুর্মিটোলায় বাংলাদেশ বিমানবাহিনীর ঘাঁটি বঙ্গবন্ধুতে পৌঁছান।
এ সময় সশস্ত্র বাহিনী বিভাগের প্রিন্সিপাল স্টাফ অফিসার লেফটেন্যান্ট জেনারেল মো. মাহফুজুর রহমান তাঁদের অভ্যর্থনা জানান। সেখানে ঢাকায় ভারতীয় হাইকমিশনার হর্ষবর্ধন শ্রিংলাও উপস্থিত ছিলেন।
আইএসপিআরের এক সংবাদ বিজ্ঞপ্তিতে বলা হয়, প্রতিনিধিদলটিতে থাকা ভারতীয় সেনা, নৌ ও বিমানবাহিনীর উপপ্রধানেরা যথাক্রমে বাংলাদেশের সেনা, নৌ ও বিমানবাহিনীর প্রধানগণের সঙ্গে সৌজন্য সাক্ষাৎ করেন। সাক্ষাৎকালে তাঁরা পারস্পরিক কুশলাদি বিনিময় ছাড়াও দুই দেশের বাহিনীগুলোর মধ্যে বিদ্যমান সুসম্পর্ক ও সহযোগিতা–সংক্রান্ত বিভিন্ন বিষয়ে আলোচনা করেন।
ভারতীয় এই প্রতিনিধিদলটির প্রধানমন্ত্রীর কার্যালয়ে প্রধানমন্ত্রীর নিরাপত্তাবিষয়ক উপদেষ্টা মেজর জেনারেল (অব.) তারিক আহমেদ সিদ্দিকের সঙ্গে সৌজন্য সাক্ষাতের কথা রয়েছে। এরপর বঙ্গভবনে রাষ্ট্রপতি আবদুল হামিদের সঙ্গেও তাঁদের দেখা করার কথা।
সফররত ভারতীয় প্রতিনিধিদলের সম্মানে ঢাকা সেনানিবাসের সেনাবাহিনী মাল্টিপারপাস কমপ্লেক্সে এক নৈশভোজ ও সাংস্কৃতিক সন্ধ্যার আয়োজন করা হয়েছে। উচ্চপর্যায়ের ভারতীয় এই প্রতিনিধিদল দুই দিনের রাষ্ট্রীয় সফর শেষে আগামীকাল বৃহস্পতিবার নিজ দেশে ফিরবে বলে আশা করা হচ্ছে।
