
যুক্তরাজ্যের বিরোধী দল লেবার পার্টির ছায়া মন্ত্রিসভা (শ্যাডো কেবিনেট) থেকে পদত্যাগ করেছেন প্রধানমন্ত্রী শেখ হাসিনার ভাগনি টিউলিপ রেজওয়ানা সিদ্দিক। পার্লামেন্টে সরকারের আনা ব্রেক্সিট বিলের পক্ষে সমর্থন দেওয়ার জন্য লেবার পার্টির নেতা জেরেমি করবিন নির্দেশ জারি করেছেন। এর পরিপ্রেক্ষিতে পদত্যাগ করলেন টিউলিপ।২০১৫ সালে প্রথমবারের মতো এমপি নির্বাচিত হওয়া টিউলিপ শিক্ষাবিষয়ক ছায়া মন্ত্রণালয়ে প্রাক-প্রাথমিক শিক্ষার দায়িত্বে ছিলেন। লন্ডনের হ্যাম্পস্টেড অ্যান্ড কিলবার্ন আসনের এই এমপি যুক্তরাজ্যের ইউরোপীয় ইউনিয়ন (ইইউ) ছাড়ার (যা ব্রেক্সিট নামে পরিচিত) বিপক্ষে। টিউলিপই প্রথম কোনো সদস্য যিনি ব্রেক্সিটের বিরোধিতা করে ছায়ামন্ত্রী সভা থেকে পদত্যাগ করলেন।লেবার নেতা জেরেমি করবিনের উদ্দেশে লেখা পদত্যাগ পত্রে টিউলিপ বলেন, পার্লামেন্টে আনা ব্রেক্সিট বিলের পক্ষে ভোট দেওয়া হবে তার জন্য বিবেক বহির্ভূত কাজ। গণভোটে তাঁর নির্বাচনী এলাকার ৭৫ শতাংশ মানুষ ব্রেক্সিটের বিপক্ষে রায় দিয়েছিল উল্লেখ করে টিউলিপ বলেন, এই বিলের পক্ষে ভোট দেওয়া তাঁর নির্বাচনী এলাকার মানুষের সঙ্গে চরম বিশ্বাসঘাতকতার শামিল হবে।ইইউ থেকে যুক্তরাজ্যের সদস্যপদ প্রত্যাহার করে নেওয়ার প্রক্রিয়া শুরু করার অনুমোদন চেয়ে গতকাল বৃহস্পতিবার পার্লামেন্টে বিল উত্থাপন করে সরকার। এদিন সকালেই লেবার দলের নেতা জেরেমি করবিন বিলটিকে সমর্থন দেবেন বলে আনুষ্ঠানিক সিদ্ধান্ত জানান। তখনই পদত্যাগের সিদ্ধান্ত নেন বলে জানান টিউলিপ। যুক্তরাজ্যের রীতি অনুযায়ী মন্ত্রিসভা বা ছায়া মন্ত্রিসভায় থেকে কেউ দলীয় সিদ্ধান্তের বাইরে ভোট দিতে পারেন না।
বঙ্গবন্ধু শেখ মুজিবুর রহমানের নাতনি টিউলিপ ২০১৫ সালে লন্ডনের হ্যাম্পস্টেড অ্যান্ড কিলবার্ন আসন থেকে লেবার দলের এমপি নির্বাচিত হন। দলীয় এমপিদের বিদ্রোহের কারণে কিছুদিন আগে নতুন করে নেতৃত্বে টিকে থাকার লড়াইয়ে নামতে হয় লেবার নেতা জেরেমি করবিনকে। তৃণমূলের ব্যাপক সমর্থন নিয়ে পুনরায় নেতৃত্বে ফেরা করবিন তাঁর নতুন ছায়া মন্ত্রিপরিষদ গঠন করেন। যেখানে প্রথমবারের মতো কোনো গুরুত্বপূর্ণ পদে দায়িত্ব পান টিউলিপ।
