
রাজধানীর বিভিন্ন সড়ক ধরে নানা জায়গা থেকে খণ্ড খণ্ড মিছিল যাচ্ছে। গন্তব্য সোহরাওয়ার্দী উদ্যান। এসব মিছিলে সভা উপলক্ষে তৈরি নানা প্রতিকৃতি, পোস্টার। বঙ্গবন্ধু শেখ মুজিবুর রহমান, প্রধানমন্ত্রী শেখ হাসিনার ছবিবাহী পোস্টার ও প্রতিকৃতি অনেকের হাতে। 
বাংলাদেশ আওয়ামী লীগের নির্বাচনী প্রতীক ছোট আকারের নৌকা শোভা পাচ্ছে অনেকেরই হাতে। মিছিলের মানুষ অনেকে পরেছেন এক রঙের গেঞ্জি। যুবলীগের কর্মীরা পরেছেন সবুজ রঙের টি-শার্ট। এর কলার লাল রঙের। তাঁদের মাথায় সবুজ রঙের টুপি। এমন একই রঙের টি-শার্ট যাঁরা পরেছেন, তাঁরা দলবদ্ধ হয়ে বসেছেন সভামঞ্চের সামনে। সোহরাওয়ার্দীর সবুজের মধ্যে তাই লাল, সবুজ, হলুদের সমারোহ।
আজ সোহরাওয়ার্দী উদ্যানজুড়ে নেওয়া হয়েছে নিশ্ছিদ্র নিরাপত্তা। সভাস্থলে ঢোকার আগে সবারই তল্লাশি চলছে। সেনাবাহিনীর সদস্যরা আছেন নিরাপত্তার দায়িত্বে।
সোহরাওয়ার্দীর আগে শাহবাগ থেকে টিএসসির সড়ক বন্ধ করে দেওয়া হয়েছে। সেখানে লোকজনকে যেতে হচ্ছে হেঁটে।
শুধু রাজধানীর বিভিন্ন অঞ্চল থেকে নয়, নারায়ণগঞ্জ, মানিকগঞ্জ, কেরানীগঞ্জ, নরসিংদী থেকে আওয়ামী লীগ ও এর অঙ্গ-সংগঠনের হাজার হাজার নেতা-কর্মী সভাস্থলে জড়ো হতে থাকেন সকাল থেকেই।
এখন সভাস্থলে চলছে গান, কবিতা আবৃত্তি। থেমে থেমে চলছে ভাষণও।
