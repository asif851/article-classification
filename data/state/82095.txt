
বর্তমান সরকারের সময় গুম, অপহরণ, বিনা বিচারে আটক ও বিচারবহির্ভূত হত্যা জ্যামিতিক হারে বৃদ্ধি পেয়েছে বলে অভিযোগ করেছে বিএনপি। বাড়ি বাড়ি মানুষ মৃত্যুর ভয়, গুম, অপহরণের আতঙ্কে জীবন যাপন করছে। মানুষের বেঁচে থাকা, নিরাপদে জীবনযাপন নিশ্চিত করতে এসব ঘটনার আন্তর্জাতিক তদন্ত ছাড়া গত্যন্তর নেই।
গতকাল বৃহস্পতিবার নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে দলের পক্ষে জ্যেষ্ঠ যুগ্ম মহাসচিব রুহুল কবির রিজভী এ কথা বলেন। তিনি আন্তর্জাতিক মানবাধিকার সংগঠন হিউম্যান রাইটস ওয়াচের প্রতিবেদনের কথা উল্লেখ করেন।
জাতিসংঘকে বাংলাদেশের গুম, খুন, অপহরণ ও বিচারবহির্ভূত হত্যাকাণ্ডের ঘটনা তদন্তের আহ্বান জানিয়ে রিজভী বলেন, আইনশৃঙ্খলা রক্ষাকারী বাহিনী শত শত মানুষকে অবৈধভাবে আটক করেছে এবং গোপন স্থানে আটকে রেখেছে। 
