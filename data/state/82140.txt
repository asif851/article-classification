
বরগুনার পাথরঘাটা সদর ইউনিয়নে গত শুক্রবার ধান মাড়াই মেশিনে চুল পেঁচিয়ে এক গৃহবধূর মৃত্যু হয়েছে। ওই নারী তাঁর স্বামীর মৃত্যুবার্ষিকী অনুষ্ঠান পালনের জন্য ধান মাড়াই করছিলেন।নিহত গৃহবধূর নাম লাবণী রানী (৬০)। তিনি উপজেলার পাথরঘাটা নিজলাঠিমারা গ্রামের বাসিন্দা। স্বামী দীনেশ চন্দ্র পাইকের ১২তম মৃত্যুবার্ষিকীর দিবসী (মৃত ব্যক্তির নামে বাৎসরিক অনুষ্ঠান) অনুষ্ঠানের জন্য ধান মাড়াইয়ের সময় এ দুর্ঘটনা ঘটে।প্রত্যক্ষদর্শীর বরাত দিয়ে স্থানীয় বিকাশ চন্দ্র বৈরাগী জানান, লাবণী রানী ছয় মণ আমন ধান মাড়াইয়ের জন্য বাড়ির উঠানে নিয়ে আসেন। মেশিন তত্ত্বাবধায়ক মহসিন তালুকদারের সঙ্গে ধান মাড়াইয়ে সহযোগিতাও করছিলেন তিনি। এ সময় মেশিনের ফিতার সঙ্গে তাঁর মাথার চুল পেঁচিয়ে যায়। এ অবস্থায় তিনি মেশিনের সঙ্গে আটকে ছটফট করছিলেন। এতে ঘটনাস্থলেই লাবণীর মৃত্যু হয়।
