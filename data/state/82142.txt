
নারায়ণগঞ্জ সিটি করপোরেশন নির্বাচনে আওয়ামী লীগের মেয়র প্রার্থী সেলিনা হায়াৎ আইভী বলেছেন, নির্বাচন কমিশন যদি সঠিকভাবে তাদের দায়িত্ব পালন করে, তাহলে নির্বাচনে কেউ প্রভাব বিস্তার করতে পারবে না। আর ভোটের দিন যদি পর্যাপ্তসংখ্যক আইনশৃঙ্খলা রক্ষাকারী বাহিনীর সদস্য থাকেন, তাহলে নির্বাচন সুষ্ঠু হবে।
আজ মঙ্গলবার দুপুরে নারায়ণগঞ্জের দেওভোগ এলাকায় নিজের বাড়িতে প্রথম আলোকে এসব কথা বলেন আইভী। তিনি নির্বাচনের দিন নারায়ণগঞ্জের সব ভোটারকে ভোটকেন্দ্রে গিয়ে ভোট দেওয়ার আহ্বান জানান।
সকাল থেকে দুপুর পর্যন্ত প্রথম দফায় নির্বাচনী প্রচার চালানোর পর বেলা দুইটার দিকে বাড়ি ফেরেন আইভী। এ সময় প্রথম আলোর সঙ্গে কথা বলেন তিনি। বেলা তিনটার দিকে তিনি নির্বাচনী প্রচারের কাজে বাড়ি থেকে নিতাইগঞ্জ এলাকার দিকে রওনা হন।
২২ ডিসেম্বর এই সিটি করপোরেশনে ভোট গ্রহণ হবে।
