
বাংলা সাহিত্যের জননন্দিত লেখক হুমায়ূন আহমেদের ৬৫তম জন্মদিন উদ্যাপিত হলো গতকাল বুধবার নানা আয়োজনে। হরতাল সত্ত্বেও ঢাকা, গাজীপুরের নুহাশপল্লী ও দেশের নানা জায়গায় হুমায়ূন আহমেদের অনুরাগীরা এসব আয়োজনে অংশ নিয়ে প্রিয় লেখকের প্রতি ভালোবাসা ও শ্রদ্ধা জানান।একক বইমেলা ও চলচ্চিত্র প্রদর্শনী: শাহবাগের কেন্দ্রীয় গণগ্রন্থাগার প্রাঙ্গণে হুমায়ূন আহমেদের প্রকাশকেরা পাঁচ দিনের একক বইমেলার আয়োজন করেছেন। গতকাল বিকেল চারটায় বেলুনগুচ্ছ উড়িয়ে মেলার উদ্বোধন করেন অধ্যাপক আনিসুজ্জামান। এ সময় মেলা উপলক্ষে অন্যপ্রকাশ থেকে প্রকাশিত হুমায়ূন আহমেদ রচনাবলী-৭, হিমু দশ এবং শিশুতোষ বই কাকারুর মোড়ক উন্মোচন করা হয়। উদ্বোধনী অনুষ্ঠানে হুমায়ূন আহমেদের স্ত্রী মেহের আফরোজ শাওন দুই ছেলে নিষাদ ও নিনিতকে নিয়ে উপস্থিত ছিলেন। আলোচনায় অংশ নেন বাংলা একাডেমির মহাপরিচালক শামসুজ্জামান খান, সালেহ চৌধুরী, সৈয়দ মনজুরুল ইসলাম, আলম তালুকদার, ওসমান গণি, আলমগীর রহমান প্রমুখ।
আলোচকেরা বলেন, হুমায়ূন আহমেদ ছিলেন বহুমুখী প্রতিভার অধিকারী একজন সৃজনশীল মানুষ। সাধারণত প্রকাশকেরা লেখকদের পৃষ্ঠপোষকতা দিয়ে তাঁদের প্রতিষ্ঠিত হওয়ার পথ করে দেন। কিন্তু বাংলাদেশে হুমায়ূন আহমেদই প্রকাশকদের প্রতিষ্ঠিত করেছেন। পাঠক সৃষ্টি করেছেন। এই পাঠকেরাই তাঁকে বাঁচিয়ে রাখবে। প্রতিদিন সকাল সাড়ে ১০টা থেকে রাত আটটা পর্যন্ত মেলা খোলা থাকবে, চলবে ১৭ নভেম্বর পর্যন্ত।
চ্যানেল আইয়ের হুমায়ূন মেলা: হুমায়ূন মেলা আয়োজনের মধ্য দিয়ে আনন্দঘন পরিবেশে চ্যানেল আই হুমায়ূন আহমেদের জন্মদিন উদ্যাপিত করে। বেলা ১১টায় তেজগাঁওয়ের চ্যানেল আই কার্যালয়ে বেলুন উড়িয়ে মেলার উদ্বোধন করেন চ্যানেল আইয়ের ব্যবস্থাপনা পরিচালক ফরিদুর রেজা সাগর, বাংলা একাডেমির মহাপরিচালক শামসুজ্জামান খান, মেহের আফরোজ শাওনসহ হুমায়ূন আহমেদের অনুরাগীরা। উদ্বোধনী বক্তব্যে মেহের আফরোজ শাওন বলেন, ‘আমরা হুমায়ূন আহমেদের জন্মদিনে কোনো দুঃখকে মনে রাখতে চাই না। তিনি আমাদের কাছে সব সময়ই আলোকোজ্জ্বল এক ব্যক্তিত্ব।’
নুহাশপল্লীতে কবরে ফুল: গাজীপুর প্রতিনিধি জানান, হুমায়ূন আহমেদের ৬৫তম জন্মদিন উপলক্ষে ভক্ত-অনুরাগীদের জন্য গতকাল সারা দিন নুহাশপল্লী উন্মুক্ত ছিল। প্রচুর হুমায়ূন ভক্ত নুহাশপল্লীতে এসে লেখকের কবরে ফুল দিয়ে তাঁর প্রতি শ্রদ্ধা জানান। তাঁরা নুহাশপল্লীতে বৃক্ষ রোপণও করেন। তবে হরতালের কারণে হুমায়ূন আহমেদের স্ত্রী-সন্তানেরা এখানে আসতে পারেননি। এ ছাড়া দুপুরে পিরুজালী এলাকায় একটি এতিমখানার ৫০ জন এতিমের জন্য দুপুরের খাবারের ব্যবস্থা ও দোয়া মাহফিলের আয়োজন করা হয়।
হিমু পরিবহনের আলোকসজ্জা: হুমায়ূন আহমেদের সৃষ্টি চরিত্র হিমুর ভক্তদের সংগঠন ‘হিমু পরিবহন’ লেখকের জন্মদিন উপলক্ষে গত মঙ্গলবার দিবাগত রাত ১২টা এক মিনিটে জন্মদিনের প্রথম প্রহরে তাঁর কবর ও নুহাশপল্লীর বিভিন্ন স্থানে ৫০০ মোমবাতি প্রজ্বালন করে। হিমুরা কেক কাটেন ও কবরে পুষ্পস্তবক অপর্ণ করেন। এরপর শুরু হয় গানের জলসা। হিমু পরিবহনের অর্ধশত সদস্য এতে অংশ নেন।
 কুতুবপুরে দিনভর কর্মসূচি: কেন্দুয়া (নেত্রকোনা) প্রতিনিধি জানান, হুমায়ূন আহমেদের জন্মদিনে লেখকের পৈতৃক বাড়ি নেত্রকোনার কেন্দুয়া উপজেলার রোয়াইলবাড়ী ইউনিয়নের কুতুবপুর গ্রামে গতকাল বুধবার দিনভর নানা কর্মসূচি পালিত হয়। হুমায়ূন আহমেদের প্রতিষ্ঠিত শহীদ সঞ্চৃতি বিদ্যাপীঠ ও এলাকাবাসীর উদ্যোগে এসব কর্মসূচি পালন করা হয়।
লেখকের চাচা আলতাফুর রহমান আহমেদের কেক কাটার মধ্য দিয়ে শুরু হয় জন্মদিন পালনের আনুষ্ঠানিকতা। পরে হুমায়ূন আহমেদের প্রতিকৃতিতে ফুল দিয়ে শ্রদ্ধা জানানো হয়। এরপর বিদ্যালয় প্রাঙ্গণ থেকে শোভাযাত্রা বের করা হয়। শহীদ সঞ্চৃতি বিদ্যাপীঠ প্রাঙ্গণে সাংস্কৃতিক অনুষ্ঠানের আয়োজন করা হয়। লাঠিখেলা দেখান লাঠিয়াল আবদুল আজিজ ও তাঁর দল। আলোচনা সভায় ভক্তরা হুমায়ূন আহমেদের জীবন ও সাহিত্য নিয়ে আলোচনা করেন। রাতে বাউলমেলার আয়োজন করা হয়।
ফরিদপুরে নানা আয়োজন: ফরিদপুর অফিস জানায়, ফরিদপুরে বিভিন্ন কর্মসূচির মধ্যে হুমায়ূন আহমেদের ৬৫তম জন্মদিন পালিত হয়েছে। কর্মসূচির মধ্যে ছিল সঞ্চারকগ্রন্থের মোড়ক উন্মোচন, কেক কাটা এবং আলোকচিত্র, চলচ্চিত্র ও তথ্যচিত্র প্রদর্শনী। গতকাল বুধবার বেলা ১১টায় এ অনুষ্ঠান হয় ফরিদপুর জেলা পরিষদের উৎকর্ষ মিলনায়তনে। অনুষ্ঠানের আয়োজন করে হুমায়ূন আহমেদ জন্মোৎসব পরিষদ, ফরিদপুর।
 অনুষ্ঠানস্থলে হুমায়ূন আহমেদের জীবন ও কাজের ওপর আলোকচিত্রী নাসির আলী মামুনের আলোকচিত্র প্রদর্শনীর আয়োজন করা হয়। এ ছাড়া হুমায়ূন আহমেদকে নিয়ে রাজু আলীর নির্মিত তথ্যচিত্র এইসব দিনরাত্রি এবং হুমায়ূন আহমেদ পরিচালিত চলচ্চিত্র শ্যামল ছায়া দেখানো হয়।
বন্ধুসভার আলোচনা
হুমায়ূন আহমেদের জন্মদিন উপলক্ষে ঢাকা বন্ধুসভা আলোচনা অনুষ্ঠানের আয়োজন করে। কারওয়ান বাজার প্রথম আলো কর্যালয়ে বন্ধুসভার ঘরে আয়োজিত এ অনুষ্ঠানে শিশুসাহিত্যিক আখতার হুসেন বলেন, তরুণ প্রজন্মকে বই পড়ার প্রতি আগ্রহ সৃষ্টি করেছেন হুমায়ূন আহমেদ।
