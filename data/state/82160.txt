
রাজশাহীর পুঠিয়া উপজেলার বানেশ্বরে আজ রোববার দুপুরে দুটি শক্তিশালী বোমা উদ্ধার করেছে আইনশৃঙ্খলা রক্ষাকারী বাহিনী। কিন্তু রাজশাহী আইনশৃঙ্খলা রক্ষাকারী বাহিনীর কাছে বোমা দুটি নিষ্ক্রিয় করার মতো কোনো সরঞ্জাম নেই। ঢাকা থেকে বোমা নিষ্ক্রিয় করার সরঞ্জাম রাজশাহী পৌঁছাতে পৌঁছাতে কাল সোমবার ভোর হয়ে যাবে। তাই আজ দুপুর থেকে বোমা দুটি পাহারা দিচ্ছে র‍্যাব ও পুলিশ। আইনশৃঙ্খলা রক্ষাকারী বাহিনীর কর্মকর্তারা বলছেন, তাঁরা সারা রাত পাহারা দেবেন বোমা দুটি।
র‍্যাব সূত্রে জানা গেছে, বানেশ্বর ডিগ্রি কলেজ সংলগ্ন আবদুল জলিলের কাঠ মিলের পাশে একটি ব্যাগের মধ্যে বোমা দুটি রাখা ছিল। এর ওপরে একটি কাঠের টুকরা দেওয়া ছিল। আজ দুপুরের দিকে কাঠ মিলের একজন কর্মচারী প্রথমে ব্যাগটি দেখতে পান। তিনি ব্যাগের ওপর থেকে কাঠের টুকরাটি সরিয়ে ভেতরের বোমা দুটি দেখতে পান। বোমা দুটির সঙ্গে তার জড়ানো দেখে তিনি চিৎকার করে ওঠেন। তখন স্থানীয় লোকজন জড়ো হয়ে পুঠিয়া থানা-পুলিশকে খবর দেন। তারপর থেকে র‍্যাব-৫ এবং পুঠিয়া থানা-পুলিশের একটি দল বোমা দুটি ঘিরে রেখেছে।
র‍্যাব-৫ এর সহকারী পুলিশ সুপার তোফায়েল হোসেন বলেন, বোমা দুটি নিষ্ক্রিয় করার মতো কোনো সরঞ্জাম রাজশাহীতে নেই। এ জন্য র‍্যাব সদর দপ্তর থেকে সরঞ্জাম আনা হচ্ছে। সরঞ্জাম নিয়ে বিশেষজ্ঞ দল কাল ভোর ছয়টা নাগাদ পৌঁছাতে পারে। ততক্ষণ পর্যন্ত তাঁরা বোমা দুটির পাহারায় থাকবেন।
