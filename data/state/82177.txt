
সৈয়দপুর শহরের পাটোয়ারীপাড়ায় খড়খড়িয়া নদীর ভেঙে যাওয়া বাঁধ পরিদর্শন করেছেন পানিসম্পদমন্ত্রী আনিসুল ইসলাম মাহমুদ। আজ সোমবার সকালে এই বাঁধ পরিদর্শন করেন মন্ত্রী। এ সময় তিনি বলেন, বন্যার্তদের জন্য পর্যাপ্ত খাদ্য মজুত আছে। দুর্গত মানুষের পাশে গিয়ে দাঁড়াতে মন্ত্রীদের নির্দেশ দিয়েছেন প্রধানমন্ত্রী।
আনিসুল ইসলাম বলেন, নদী থেকে পলি অপসারণ অব্যাহত রয়েছে। এ কারণে দেশে কয়েক বছর বন্যা হয়নি। তবে এবারের বন্যা একটু ভিন্নরকম ও ভয়াবহ। সরকার পূর্ব থেকে সতর্ক করছিল, চলতি মৌসুমে প্রচুর বৃষ্টিপাত হবে। ভারতেও প্রচুর বৃষ্টিপাত হচ্ছে। কাজেই ওই বর্ষণের কারণে ভয়াবহ রূপ নিয়েছে বন্যা।
মন্ত্রী সাংবাদিকদের বলেন, সৈয়দপুর শহর রক্ষা বাঁধ ভেঙে জনপদটির ব্যাপক ক্ষয়ক্ষতি হয়েছে। কেবল সৈয়দপুর নয়, লালমনিরহাট, কুড়িগ্রাম, গাইবান্ধা, রংপুরসহ বেশ কিছু এলাকায় বাঁধ ভেঙে গেছে।
সৈয়দপুর শহর রক্ষা বাঁধটি দ্রুত মেরামতের জন্য পানি উন্নয়ন বোর্ডকে নির্দেশ দিয়েছেন পানিসম্পদমন্ত্রী।
আনিসুল ইসলাম বলেন, বিলীন হওয়া বাঁধ মেরামতে স্থানীয় জনগণকে সঙ্গে নিয়ে কাজ করছে সেনাবাহিনী। ভবিষ্যতে বন্যা মোকাবিলায় সরকার স্থায়ী পরিকল্পনা গ্রহণ করছে।
খড়খড়িয়া নদীর বাঁধ পরিদর্শনকালে মন্ত্রীর সঙ্গে ছিলেন স্থানীয় সাংসদ ও বিরোধীদলীয় হুইপ শওকত চৌধুরী। মন্ত্রীকে স্বাগত জানান সৈয়দপুর উপজেলা পরিষদের চেয়ারম্যান মোখছেদুল মোমিন, সৈয়দপুর পৌরসভার মেয়র আমজাদ হোসেন সরকার। নীলফামারী জেলা প্রশাসক মোহাম্মদ খালিদ রহীম, সৈয়দপুর উপজেলা নির্বাহী কর্মকর্তা (ইউএনও) বজলুর রশীদ এ সময় উপস্থিত ছিলেন। 
