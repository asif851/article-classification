
নারায়ণগঞ্জ জেলা সিভিল সার্জন কার্যালয়ে গতকাল রোববার ‘জনগণের জন্য স্বাস্থ্য সংলাপ’ বিষয়ে আলোচনা সভা হয়। বক্তারা বলেন, বয়ঃসন্ধিকালে সুস্বাস্থ্য নিশ্চিত করা জন্য অভিভাবক ও শিক্ষকদের উচিত ছেলেমেয়েদের সমস্যাগুলো জানা ও তাদের বোঝানো।ইউরোপীয় ইউনিয়নের সহযোগিতায় আন্তর্জাতিক স্বাস্থ্য গবেষণা প্রতিষ্ঠান আইসিডিডিআরবির শেয়ার প্রকল্প এবং স্বাস্থ্য অধিদপ্তরের ‘অ্যাডোলেসেন্ট অ্যান্ড স্কুল হেলথ প্রোগ্রাম’-এর যৌথ উদ্যোগে এর আয়োজন করা হয়। এ সময় ‘শিশু-কিশোর-কিশোরীদের জন্য বিদ্যালয়কেন্দ্রিক স্বাস্থ্যসেবা’ নামে এক সংলাপের আয়োজন করা হয়।এ সময় বয়ঃসন্ধিকালের নানা সমস্যা নিয়ে কলেজপড়ুয়া শিক্ষার্থীরা কথা বলে। এ সময় তারা শরীরের নানা পরিবর্তন নিয়ে নানা প্রশ্ন করে। অ্যাডোলেসেন্ট অ্যান্ড স্কুল হেলথ প্রোগ্রাম ডেপুটি উপব্যবস্থাপক মো. শফিউর রহমান বলেন, ছেলেদের দাঁড়ি-গোঁফ হওয়া, গলার স্বর পরিবর্তন; মেয়েদের মাসিক হওয়া—এসব বিষয় নিয়ে হতাশ হওয়ার প্রয়োজন নেই। এর জন্য স্কুলের শিক্ষক-শিক্ষিকা ও অভিভাবকদের উচিত ছেলেমেয়েদের সঙ্গে কথা বলা ও তাদের বোঝানো।নারায়ণগঞ্জ জেলা সিভিল সার্জন আশুতোষ দাস এতে সভাপতিত্ব করেন। এ সময় আরও উপস্থিত ছিলেন আইসিডিডিআরবির বৈজ্ঞানিক ও প্রকল্প পরিচালক ইকবাল আনোয়ার, রোগনিয়ন্ত্রণ ও গবেষণা ইনস্টিটিউটের (উপপরিচালক, রোগতত্ত্ব) খালেদা ইসলাম।
