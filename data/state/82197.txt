

‘প্রথম নারী বিচারক হিসেবে আমি ব্যর্থ হলে হয়তো আজ বাংলাদেশে প্রায় ৪০০ নারী বিচারক হতো না।’
কথাগুলো বলছিলেন দেশের প্রথম নারী বিচারপতি নাজমুন আরা সুলতানা। আজ বৃহস্পতিবার আপিল বিভাগে বিচারপতি হিসেবে তাঁর শেষ কর্মদিবস। এদিন এক বিদায়ী সংবর্ধনায় কথাগুলো বলেন তিনি।
কাল শুক্রবার অবসরে যাচ্ছেন বিচারপতি নাজমুন আরা সুলতানা। এর মধ্য দিয়ে তাঁর ৪২ বছরের বিচারিক কর্মজীবনের ইতি ঘটতে যাচ্ছে। দেশ ও বিচার বিভাগের ইতিহাসে নাজমুন আরা সুলতানা প্রথম নারী জেলা জজ। হাইকোর্ট ও আপিল বিভাগে হওয়া প্রথম নারী বিচারপতি।
প্রথা অনুসারে অ্যাটর্নি জেনারেলের কার্যালয় ও সুপ্রিম কোর্ট আইনজীবী সমিতি বিদায়ী বিচারপতিকে সংবর্ধনা দিয়ে থাকে। প্রধান বিচারপতির ১ নম্বর এজলাস কক্ষে আজ নাজমুন আরা সুলতানার বিদায়ী সংবর্ধনা হয়।
নাজমুন আরা সুলতানা বলেন, ‘আমি আমার সুদীর্ঘ বিচারিক জীবনে কখনোই জেনে-বুঝে, অবহেলা করে বা অমনোযোগী হয়ে কোনো ভুল বিচার বা অন্যায় বিচার করিনি। আমার অনেক বিচার হয়তো ভুল হয়ে গেছে। আপিলে গিয়ে হয়তো তা সংশোধিত হয়েছে। কিন্তু সে ভুল বিচার আমি জেনে-বুঝে বা অমনোযোগী হয়ে করিনি। আমি আমার সমস্ত জ্ঞানবুদ্ধি দিয়ে, সবটুকু মনোযোগ দিয়ে, সমগ্র একাগ্রতা দিয়ে বিচারকাজ করে গেছি।’
নাজমুন আরা সুলতানা বলেন, ‘৪২ বছরের বিচারিক জীবন আজ শেষ হলো। বিচার করার কঠিন কাজ ও সীমাবদ্ধ জীবন থেকে মুক্ত হওয়ার আগ্রহ ছিল আমার। কিন্তু যতই বিদায়ের দিনটি এগিয়ে আসছিল, আগ্রহ কমে আসছিল। আজকের ক্ষণটিতে আমার কষ্ট হচ্ছে এই বিচারাঙ্গণ থেকে বিদায় নিতে। আপনাদের সবাইকে ছেড়ে যেতে।’
নাজমুন আরা সুলতানা বলেন, ‘আল্লাহ আমাকে এ দেশের প্রথম নারী বিচারক বানিয়েছেন। আমার বিচারক হওয়ার পেছনে আমার বাবার ইচ্ছা ও মায়ের প্রেরণা বড় ভূমিকা রেখেছে।’
নাজমুন আরা সুলতানা বলেন, পাঁচ সন্তানকে ছোট রেখে তাঁর বাবা মারা যান। তাঁর বাবার ইচ্ছা ছিল, সন্তানদের মধ্যে একজন ব্যারিস্টার হবে। কিন্তু মায়ের পক্ষে তাঁর কোনো সন্তানকে বিদেশে পাঠিয়ে ব্যারিস্টারি পড়ানো সম্ভব হয়নি।
নাজমুন আরা সুলতানা বলেন, ‘আমার মনে হয়েছিল, আমার আইন পড়ার মাধ্যমে বাবার ইচ্ছা খানিকটা পূরণ হবে।’  নাজমুন আরা সুলতানা বলেন, তিনি তাঁর মায়ের উৎসাহে ল কলেজে ভর্তি হন। মফস্বল শহরে ল কলেজে রাতে ক্লাস হতো। ক্লাস শেষ করে বাসায় ফিরতে রাত নয়টার বেশি হয়ে যেত। মায়ের সাহস ও প্রেরণায় তিনি পড়া চালিয়ে যেতে পেরেছিলেন।  নাজমুন আরা সুলতানা বলেন, ‘ময়মনসিংহ জজ কোর্টে আমি প্রথম যেদিন আইনজীবী হিসেবে যোগদান করি, সেদিনের কথা আমার হৃদয়ে গেঁথে আছে। এর আগে আমি কখনো কোর্টে যাইনি।’  নাজমুন আরা সুলতানা বলেন, ল কলেজের অধ্যক্ষ প্রখ্যাত আইনজীবী যোগেন্দ্র নাথ দাস তাঁকে প্রথম দিন জেলা জজের এজলাসে নিয়ে বসিয়ে দিয়ে আসেন। বিচারকাজ শুরু হলে তিনি মন্ত্রমুগ্ধ হয়ে তা শুনতে থাকেন।
নাজমুন আরা সুলতানা বলেন, ‘ওই দিনই বোধ হয় আমার মনের কোনায় ইচ্ছাটা উঁকি দিয়েছিল, আমি কি জজ হতে পারি না! কিন্তু জানলাম, জজ হতে পারি না। বাংলাদেশের নারীরা জজ হতে পারে না। ওই সময় তারা পারত না। তারা জজ হওয়ার জন্য যোগ্যই ছিল না।’
নাজমুন আরা সুলতানা বলেন, তাঁর ওকালতি শুরুর বছর দেড়েকের মধ্যে বাংলাদেশ সরকার নারীদের বিচারক না হওয়ার বিধান তুলে নেয়। এরপর বিসিএস পরীক্ষার মাধ্যমে দেশের প্রথম নারী বিচারক হন। ১৯৭৫ সালের শেষের দিকে খুলনার জজ শিপে মুনসেফ (সহকারী জজ) হিসেবে যোগ দেন। তখন দুই রকমের প্রতিক্রিয়া হয়। কেউ কেউ তাঁকে স্বাগত জানিয়েছিলেন। অনেক আবার নাক সিটকেছিলেন।
নাজমুন আরা সুলতানা বলেন, কারও কারও কাছ থেকে অবজ্ঞা পেলেও অনেকের কাছ থেকে ভালো আচরণ পেয়েছিলেন তিনি। সাহায্য পেয়েছিলেন। ওই উৎসাহ ও সাহায্য না পেলে হয়তো তাঁর বিচারক হিসেবে টিকে থাকাই সম্ভব হতো না।  নাজমুন আরা সুলতানা বলেন, দেশের নারী বিচারকেরা অনেক সময় বেশ কিছু অসুবিধা-বিপদের সম্মুখীন হন। এগুলো দূর করার দায়িত্বে ঊর্ধ্বতন যে পুরুষ বিচারক আছেন, তাঁরা অনেক সময়ই এই অসুবিধা-বিপদ বুঝতেই পারেন না। বুঝতে চান না।
নাজমুন আরা সুলতানা বলেন, নারী বিচারকদের সুবিধা-অসুবিধা-বিপদ-সংকট ইত্যাদি কর্তৃপক্ষের কাছে তুলে ধরার জন্য ১৯৯০ সালে কিছু নারী সহকর্মীদের সহযোগিতায় গঠন করা হয় বাংলাদেশ মহিলা জজ অ্যাসোসিয়েশন। এটি এখন সারা বিশ্বের নারী বিচারকদের কাছে একটি গুরুত্বপূর্ণ ও সুপরিচিত সংগঠন।
নাজমুন আরা সুলতানা বলেন, ‘আমার সুদীর্ঘ ৪২ বছরের বিচারিক জীবনের প্রথম দিকে যখনই আমি কোনো জজ শিপে জয়েন করেছি, আমি বেশ বৈরী মনোভাব ও আচরণের সম্মুখীন হয়েছি। কিন্তু কিছুদিনের মধ্যেই তা দূর হয়ে গেছে। আমার ওপরের সংশ্লিষ্টজনের বিপুল আস্থা আমি অনুভব করেছি।’
প্রধান বিচারপতি সুরেন্দ্র কুমার সিনহাসহ আপিল বিভাগের অপর ছয় বিচারপতি সংবর্ধনা অনুষ্ঠানে উপস্থিত ছিলেন। শুরুতে অ্যাটর্নি জেনারেল মাহবুবে আলম ও পরে সুপ্রিম কোর্ট আইনজীবী সমিতির সভাপতি জয়নুল আবেদিন বিদায়ী বিচারপতি নাজমুন আরা সুলতানার কর্মময় জীবন নিয়ে বক্তব্য দেন। এ সময় আইনজীবীদের উপস্থিতিতে এজলাস কক্ষ পরিপূর্ণ ছিল।
আরও পড়ুন:সর্বোচ্চ আদালতে বিচারপতি নাজমুন আরা সুলতানা
