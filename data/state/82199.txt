
রাজধানীর বনানী এলাকায় ঢাকা উত্তর সিটি করপোরেশনের মেয়র আনিসুল হকের বাসভবনে একটি বৈদ্যুতিক জেনারেটরে আগুন ধরে গেলেও বড় ধরনের ক্ষয়ক্ষতির আগেই তা নিভিয়ে ফেলা হয়। আজ বুধবার সন্ধ্যার পর কে ব্লকের ২৩ নম্বর সড়কের ৮০ নম্বর বাড়িতে এ দুর্ঘটনায় কেউ হতাহত না হলেও একটি বিড়াল পুড়ে মারা গেছে।
মেয়র আনিসুল হক প্রথম আলোকে বলেন, তাঁর বাসভবনের নিচতলা ও একতলার মাঝামাঝি স্থানে জেনারেটরটি বসানো ছিল। সন্ধ্যার পর একটি বিড়াল পাশের দেয়াল টপকানোর সময় জেনারেটরের ওপর পড়ে গেলে সঙ্গে সঙ্গে তাতে আগুন ধরে যায়। কিন্তু আগুন ছড়িয়ে পড়ার আগেই ফায়ার সার্ভিসের কর্মীরা তা নিভিয়ে ফেলেন। জেনারেটরটি একেবারে পড়ে গেছে এবং বিড়ালটিও পুড়ে মারা গেছে।
ফায়ার সার্ভিসের পরিদর্শক মাহমুদুল হক প্রথম আলোকে বলেন, খবর পেয়ে বারিধারা থেকে দুটি ইউনিট দ্রুত গিয়ে সাতটার দিকে আগুন নিভিয়ে ফেলে।
