
নিজেদের লোকদের সমর্থনের কারণে সোনালী ব্যাংক ও বেসিক ব্যাংকের অর্থ কেলেঙ্কারির সঙ্গে জড়িত সবার বিরুদ্ধে ব্যবস্থা না নিতে পারায় ক্ষোভ প্রকাশ করেছেন অর্থমন্ত্রী আবুল মাল আবদুল মুহিত। আজ মঙ্গলবার জাতীয় সংসদে বাজেট পাসের আলোচনায় অংশ নিয়ে অর্থমন্ত্রী এ কথা বলেন।অর্থমন্ত্রী বলেন, ‘সোনালী ও বেসিক ব্যাংকে কেলেঙ্কারির ঘটনা ঘটেছে। আমরা এসব ঘটনার বিষয়ে কিছু পদক্ষেপ নিয়েছি। একজন ডেপুটি  ম্যানেজিং ডিরেক্টরকে (ডিএমডি) জেলে নেওয়া হয়েছে। তিনি সেখানে মারা গেছেন। একজন জেলে আছেন। একজনকে আমি জেলে নিতে চেষ্টা করেও নিতে পারিনি। কারণ তাঁদের প্রতি আমাদের লোকদের সমর্থন রয়েছে। এ জন্য আমি ক্ষুব্ধ।’অর্থমন্ত্রী বলেন, বেসিক ব্যাংকের নতুন পরিচালনা পর্ষদ গঠন করা হয়েছে। তারা কেলেঙ্কারির বিষয়গুলো অনুসন্ধান করছে। প্রতিবেদন পেলে জড়িত ব্যক্তিদের বিরুদ্ধে প্রয়োজনীয় ব্যবস্থা নেওয়া হবে। কেলেঙ্কারির সঙ্গে জড়িত ব্যক্তিরা যেন দেশ ছাড়তে না পারে, এ জন্য এরই মধ্যে ব্যবস্থা নেওয়া হয়েছে।
