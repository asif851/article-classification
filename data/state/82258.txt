

লেখক ও নিসর্গবিদ দ্বিজেন শর্মা আর নেই।  শুক্রবার ভোররাত পৌনে ৪টার দিকে রাজধানীর স্কয়ার হাসপাতালে চিকিৎসাধীন অবস্থায় শেষনিশ্বাস ত্যাগ করেন এই ‘নিসর্গসখা’। তাঁর বয়স হয়েছিল ৮৮ বছর ৷
দ্বিজেন শর্মার জন্ম ১৯২৯ সালের ২৯ মে, তৎকালীন সিলেট বিভাগের বড়লেখা থানার শিমুলিয়া গ্রামে।
কলকাতা সিটি কলেজ থেকে স্নাতক ডিগ্রি অর্জন করেন দ্বিজেন শর্মা। পরে তিনি ঢাকা বিশ্ববিদ্যালয় থেকে উদ্ভিদবিজ্ঞানে স্নাতকোত্তর করেন।
দ্বিজেন শর্মা ছিলেন প্রকৃতিপ্রেমিক। প্রকৃতিই ছিল তাঁর ধ্যান-জ্ঞান। প্রকৃতি নিয়ে প্রচুর লেখালেখি করেছেন তিনি। বিজ্ঞান, শিশুসাহিত্যসহ অন্য বিষয়েও সমানে লিখেছেন তিনি।

দ্বিজেন শর্মা—নামটির সঙ্গে জড়িয়ে আছে বৃক্ষের সতেজতা, সরলতা। সবুজের হাতছানি দিয়ে তিনি মানুষকে ডেকে গেছেন।
‘মানুষ, বৃক্ষের মতো আনত হও, হও সবুজ...’—এই আহ্বান আমৃত্যু জানিয়ে গেছেন দ্বিজেন শর্মা। সবুজ দেশ আর সবুজ মানুষ গড়তে কাজ করে গেছেন তিনি।
বৃক্ষপ্রেমিক দ্বিজেন শর্মা অনেক গাছ লাগিয়েছেন। গাছের পরিচর্যা করেছেন। গাছ চিনিয়েছেন। সবুজ প্রকৃতির জন্য আজীবন লড়েছেন। প্রকৃতিবিদ, বিজ্ঞানলেখক, শিক্ষক দ্বিজেন শর্মা তাঁর কাজের স্বীকৃতি হিসেবে বাংলা একাডেমি, একুশে পদকসহ বিভিন্ন পুরস্কার পেয়েছেন।
আরও পড়ুন:দ্বিজেন শর্মা: আমাদের মানববৃক্ষ‘বয়সটয়স নিয়ে আমার কোনো চিন্তা নাই’বৃক্ষ সখা‘মানুষ, বৃক্ষের মতো আনত হও’
 
