
নোয়াখালী, ফেনী ও লক্ষ্মীপুর জেলায় আগামীকাল রোববার ভোর ছয়টা থেকে দুপুর ১২টা পর্যন্ত আধাবেলা হরতাল ডেকেছে ইসলামী ছাত্রশিবির।গতকাল শুক্রবার রাজধানীর রামপুরা থেকে সংগঠনটির কেন্দ্রীয় কমিটির দপ্তর সম্পাদক আতিকুল ইসলাম, সাবেক সভাপতি ফখরুদ্দিন মানিকসহ চার নেতাকে আটকের প্রতিবাদে এই হরতাল ডাকা হয়েছে।
আজ শনিবার দুপুরে প্রথম আলো ডটকমকে হরতাল ডাকার তথ্যের সত্যতা নিশ্চিত করেন শিবিরের নোয়াখালী জেলা শাখার সভাপতি ও কেন্দ্রীয় কমিটির সদস্য নেয়ামতউল্লাহ শাকের।
নেয়ামতউল্লাহ জানান, চার নেতাকে আটকের প্রতিবাদে তাঁরা স্থানীয়ভাবে এ হরতালের সিদ্ধান্ত নেন।বিষয়টি কেন্দ্রে প্রস্তাব করা হলে সেখান থেকে অনুমোদন দেওয়া হয়।
গতকাল রাজধানীর রামপুরার বনশ্রী এলাকা থেকে ইসলামী ছাত্রশিবিরের চার নেতাকে আটক করেন মহানগর পুলিশের গোয়েন্দা শাখার (ডিবি) সদস্যরা।
আটক হওয়া অন্য দুজন হলেন কেন্দ্রীয় কমিটির আন্তর্জাতিক সম্পাদক মুহসেনুল কবির ও সদস্য ইয়াসিন আলী।নোয়াখালীর অধিবাসী মানিক বর্তমানে জামায়াতের লিয়াজোঁ কর্মকর্তা বলে পুলিশ জানিয়েছে।  
ডিবি জানায়, বনশ্রীর সি ব্লকের ৫ নম্বর রোডের ৭ নম্বর বাড়িতে শিবিরের নেতা-কর্মীরা গোপন বৈঠক করে নাশকতার ষড়যন্ত্র করছেন—এমন তথ্যের ভিত্তিতে সেখানে অভিযান চালিয়ে তাঁদের আটক করা হয়। এ সময় একটি কম্পিউটার, একটি ল্যাপটপ, শিবিরের সাংগঠনিক বইপুস্তক ও লিফলেট উদ্ধার করা হয়।
