
রোহিঙ্গাদের জন্য মিয়ানমারে ‘নিরাপদ অঞ্চল’ গঠন করতে জাতিসংঘের প্রতি আহ্বান জানিয়েছে ঢাকা বিশ্ববিদ্যালয়ের বিএনপি-জামায়াতপন্থী শিক্ষকদের সাদা দল। শিক্ষকেরা রোহিঙ্গাদের ওপর হত্যাযজ্ঞ বন্ধ ও দ্রুত তাদের মিয়ানমারে ফিরিয়ে নেওয়ার দাবি জানান।
আজ রোববার বিশ্ববিদ্যালয়ের অপরাজেয় বাংলায় এক মানববন্ধনে এসব দাবি জানানো হয়। ‘স্টপ রোহিঙ্গা জেনোসাইড, ক্রিয়েট ইউএন সেফ জোন অ্যাট মিয়ানমার’ ব্যানারে তাঁরা এই মানববন্ধন করেন।
মানববন্ধনে অংশ নিয়ে সাদা দলের নেতা ও বিএনপি চেয়ারপারসনের উপদেষ্টা অধ্যাপক সুকোমল বড়ুয়া বলেন, আজকে বাংলাদেশের সবাই এবং বিশ্ববিবেক রোহিঙ্গাদের পক্ষে ও মিয়ানমারের বিরুদ্ধে। আজকে মানবতার চরম বিপর্যয় চলছে। আজকে গৌতম বুদ্ধের বাণী প্রশ্নবিদ্ধ হচ্ছে। তিনি বৌদ্ধ সম্প্রদায়ের একজন হিসেবে রোহিঙ্গাদের কাছে ক্ষমা প্রার্থনা করেন।
পালি অ্যান্ড বুড্ডিস্ট স্টাডিজ বিভাগের অধ্যাপক দিলীপ কুমার বড়ুয়া বলেন, ‘আমরা লজ্জিত। আমরা সবাই রোহিঙ্গাদের পক্ষে এবং হত্যাযজ্ঞের বিরুদ্ধে। একসঙ্গে ১০ লাখ মানুষকে বাস্তুচ্যুত করার মতো ঘটনা পৃথিবীর ইতিহাসে বিরল।’
সাদা দলের সাবেক আহ্বায়ক ও কলা অনুষদের সাবেক ডিন অধ্যাপক সদরুল আমিন বলেন, সবাইকে ঐক্যবদ্ধ থেকে এই সংকট মোকাবিলা করতে হবে। রোহিঙ্গাদের মিয়ানমারে ফিরিয়ে নিতে সরকারকে কূটনৈতিক তৎপরতা বাড়াতে হবে।
সভাপতির বক্তব্যে সাদা দলের আহ্বায়ক অধ্যাপক আখতার হোসেন খান বলেন, রোহিঙ্গাদের মুসলমান হিসেবে নয়, মানুষ হিসেবে দেখুন। তাদের প্রতি অমানবিক আচরণ থেকে বিরত থাকুন। তিনি এ বিষয়কে কেন্দ্র করে বাংলাদেশে যেন সাম্প্রদায়িক সম্প্রীতি নষ্ট না হয়, সেদিকে সবাইকে নজর রাখতে বলেন।
সাদা দল থেকে নির্বাচিত সিনেট সদস্য অধ্যাপক লুৎফর রহমানের সঞ্চালনায় মানববন্ধনে অপর সিনেট সদস্য অধ্যাপক এ বি এম ওবায়দুল ইসলাম, ঢাকা বিশ্ববিদ্যালয় শিক্ষক সমিতির সাবেক সাধারণ সম্পাদক অধ্যাপক মামুন আহমেদ, অধ্যাপক মোহাম্মদ ছিদ্দিকুর রহমান খান প্রমুখ বক্তব্য দেন।
