
সরকারের সবখানে জামায়াত ঢুকে গেছে বলে মন্তব্য করেছেন একাত্তরের ঘাতক-দালাল নির্মূল কমিটির নির্বাহী সভাপতি শাহরিয়ার কবির।রাজশাহী বিশ্ববিদ্যালয়ে আজ বুধবার বিকেলে ‘বঙ্গবন্ধু হত্যাকাণ্ড, অব্যাহত ষড়যন্ত্র: মুক্তিযুদ্ধের চেতনার বাংলাদেশ বিনির্মাণের চ্যালেঞ্জ’ শীর্ষক এক আলোচনা সভায় প্রধান বক্তার বক্তব্যে এ মন্তব্য করেন শাহরিয়ার কবির। এ সময় বিশ্ববিদ্যালয় প্রশাসনের মধ্যে থাকা জামায়াত সমর্থকদের খুঁজে বের করার আহ্বানও জানান তিনি।শাহরিয়ার কবির বলেন, ‘সরকারের সব স্থানে জামায়াত ঢুকে গেছে। ট্রাইব্যুনালের মধ্যেও জামায়াত ঢুকে পড়েছে। শেখ হাসিনার চারপাশে বঙ্গবন্ধুর সময়ের মতো পাকিস্তানপন্থীরা ঘিরে রয়েছে। সতর্ক না হলে  তাঁরও একই (বঙ্গবন্ধুর মতো) অবস্থা হতে পারে।’ তিনি বলেন, ‘এখন পর্যন্ত শুধু বঙ্গবন্ধুর আত্মস্বীকৃত খুনিদের বিচার করা হয়েছে। কিন্তু এ হত্যাকাণ্ডের কারণ ও নেপথ্য নায়কদের চিহ্নিত করা যায়নি। এখনই আন্তর্জাতিক কমিশন গঠন করে এই নেপথ্য নায়কদের মুখোশ উন্মোচন করতে হবে।’
শাহরিয়ার কবির বলেন, ‘অনেক বিদেশির গবেষণায় হত্যাকাণ্ডের পেছনে মার্কিন গোয়েন্দা সংস্থা সিআইএ ও পাকিস্তানি গোয়েন্দা সংস্থা আইএসআই জড়িত রয়েছে বলে প্রমাণ পাওয়া গেছে। আমরা বঙ্গবন্ধু হত্যাকাণ্ডের বিচার করব আর পাকিস্তানের কথা বলব না, আমেরিকার কথা বলব না, জিয়াউর রহমানের কথা বলব না, খন্দকার মুশতাকের কথা বলব না—তা হতে পারে না।’
শোক দিবস উপলক্ষে একাত্তরের ঘাতক-দালাল নির্মূল কমিটি রাজশাহী বিশ্ববিদ্যালয় শাখার উদ্যোগে আলোচনা সভায় অতিথি ছিলেন বিশ্ববিদ্যালয়ের উপাচার্য মুহম্মদ মিজানউদ্দিন, ভাস্কর ফেরদৌসি প্রিয়ভাষিণী, বিশ্ববিদ্যালয়ের সহ-উপাচার্য চৌধুরী সারওয়ার জাহান, সমাজসেবী শাহীন আকতার রেনী প্রমুখ।
বিশ্ববিদ্যালয়ের ফোকলোর গ্যালারিতে আয়োজিত এ সভায় সভাপতিত্ব করেন একাত্তরের ঘাতক-দালাল নির্মূল কমিটি বিশ্ববিদ্যালয় শাখার আহ্বায়ক মতিউর রহমান মর্তুজা।
উপাচার্য মুহম্মদ মিজানউদ্দিন বলেন, ‘বঙ্গবন্ধুকে হত্যার মাধ্যমে শুধু কোনো ব্যক্তিকে হত্যার চেষ্টা করা হয়নি, তাঁর আদর্শকেও হত্যার চেষ্টা করা হয়েছিল। কিন্তু বঙ্গবন্ধু এমনই এক প্রাণপুরুষ যাঁকে কবরে সমাহিত করা সম্ভব নয়।’
