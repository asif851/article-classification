
মৃত শিশুকে নিবিড় পরিচর্যাকেন্দ্রে রাখাসহ বিভিন্ন অনিয়মের অভিযোগে জাপান-বাংলাদেশ ফ্রেন্ডশিপ হাসপাতালের ব্যবস্থাপনা পরিচালক (এমডি) ও ঔষধ প্রশাসন অধিদপ্তরের পরিচালককে ২২ ফেব্রুয়ারি তলব করেছেন হাইকোর্ট। 
একই সঙ্গে মৃত শিশুটির পরিবারকে কেন ক্ষতিপূরণের নির্দেশ নেওয়া হবে না, তা জানাতে স্বাস্থ্যসচিব, স্বাস্থ্য অধিদপ্তরে মহাপরিচালক, ঔষধ প্রশাসন অধিদপ্তরের পরিচালক ও জাপান-বাংলাদেশ ফ্রেন্ডশিপ হাসপাতালের ব্যবস্থাপনা পরিচালককে ১০ দিনের মধ্যে জবাব দিতে বলা হয়েছে। বিচারপতি মোয়াজ্জাম হোসেন ও বিচারপতি মো. বদরুজ্জামানের সমন্বয়ে গঠিত হাইকোর্ট বেঞ্চ স্বতঃপ্রণোদিত হয়ে আজ বৃহস্পতিবার এ আদেশ দেন। মৃত শিশুকে নিবিড় পরিচর্যাকেন্দ্রে (আইসিইউ) রাখা, অনভিজ্ঞ চিকিৎসক দিয়ে শিশুর চিকিৎসা করা, বায়োকেমিস্ট না রাখাসহ বিভিন্ন অনিয়মের দায়ে জাপান-বাংলাদেশ ফ্রেন্ডশিপ হাসপাতাল-সংশ্লিষ্ট ছয়জনকে ১১ লাখ ৫০ হাজার টাকা জরিমানা করেছেন ভ্রাম্যমাণ আদালত। গতকাল বুধবার র‍্যাব ও স্বাস্থ্য অধিদপ্তর এবং ঔষধ প্রশাসন অধিদপ্তর সম্মিলিতভাবে এই ভ্রাম্যমাণ আদালত পরিচালনা করে। শিশু মৃত্যুর এ ঘটনা বিভিন্ন পত্রিকায় ও গণমাধ্যমে প্রকাশিত হলে তা আদালতের নজরে আনেন আইনজীবী ইদ্রিসুর রহমান ও তৌফিক ইনাম। আদালত স্বতঃপ্রণোদিত হয়ে ওই আদেশ দেন। একই সঙ্গে আদালত রুল দিয়েছেন, কেন জাপান-বাংলাদেশ ফ্রেন্ডশিপ হাসপাতালের বিরুদ্ধে নিয়মিত ফৌজদারিসহ প্রয়োজনীয় পদক্ষেপ নেওয়া হবে না এবং শিশুটির পরিবারকে কেন ক্ষতিপূরণের নির্দেশ নেওয়া হবে না, তা ১০ দিনের মধ্যে জানাতে হবে। স্বাস্থ্যসচিব, স্বাস্থ্য অধিদপ্তরের মহাপরিচালক, ঔষধ প্রশাসন অধিদপ্তরের পরিচালক ও জাপান-বাংলাদেশ ফ্রেন্ডশিপ হাসপাতালের ব্যবস্থাপনা পরিচালককে রুলের জবাব দিতে হবে।
আরও  পড়ুন..
হাসপাতালে ভ্রাম্যমাণ আদালতের অভিযান জরিমানা
