
বাংলাদেশে ৬ থেকে ১৭ বছর বয়সী ১ কোটি ১০ লাখ শিশু শিক্ষাপ্রতিষ্ঠানের বাইরে আছে। জাতিসংঘের শিক্ষা ও সংস্কৃতিবিষয়ক সংস্থা—ইউনেসকোর ইনস্টিটিউট অব স্ট্যাটিসটিক এবং গ্লোবাল এডুকেশন মনিটরিংয়ের প্রতিবেদনে এ তথ্য তুলে ধরা হয়েছে। গতকাল মঙ্গলবার সংস্থাটির ওয়েবসাইটে এটি প্রকাশিত হয়।
প্রতিবেদনে বলা হয়, বিশ্বে এখন প্রাথমিক স্কুল থেকে উচ্চমাধ্যমিক স্তর পর্যন্ত ২৬ কোটি ৩০ লাখ শিশু-কিশোর শিক্ষাপ্রতিষ্ঠানের বাইরে আছে। এর মধ্যে প্রাথমিক স্তরে (৬ থেকে ১১ বছর বয়সী) ৬ কোটি ১০ লাখ, নিম্নমাধ্যমিক স্তরে (১২ থেকে ১৪ বছর) ৬ কোটি এবং উচ্চমাধ্যমিক স্তরে (১৫ থেকে ১৭ বছর) ১৪ কোটি ২০ লাখ শিশু শিক্ষাপ্রতিষ্ঠানের বাইরে আছে।
প্রতিবেদনের তথ্য অনুযায়ী, বাংলাদেশে প্রাথমিক স্তরে প্রায় ১০ লাখ শিশু শিক্ষাপ্রতিষ্ঠানের বাইরে আছে। নিম্নমাধ্যমিক স্তরে ২২ লাখ শিশু, উচ্চমাধ্যমিক স্তরে ৭৮ লাখ শিশু শিক্ষার বাইরে আছে। শিশু-কিশোরদের শিক্ষাপ্রতিষ্ঠানের বাইরে থাকার হারে বাংলাদেশ বিশ্বে তৃতীয়।
