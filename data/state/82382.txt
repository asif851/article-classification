
ময়মনসিংহের ঈশ্বরগঞ্জ উপজেলার মধুপুর বাজার এলাকায় রবিদাস সম্প্রদায়ের এক ব্যক্তির দোকানঘর দখলের চেষ্টার অভিযোগ পাওয়া গেছে। গতকাল শনিবােরর এ ঘটনায় পুলিশ তিনজনকে গ্রেপ্তার করেছে।
এলাকাবাসী জানায়, দোকানঘরটি প্রয়াত কৈলাস রবিদাসের।
গ্রেপ্তার হওয়া ব্যক্তিরা হলেন নাউরি গ্রামের রফিকুল ইসলাম (৪০), তাঁর ভাই শফিকুল ইসলাম (৩৫) এবং আল আমীন (২৮)।
কৈলাস রবিদাসের মেয়ে সুমি ও নূপুর রবিদাস বলে, দোকানটি নিয়ে রফিকুলদের সঙ্গে তার বাবার বিরোধ ছিল। রফিকুল ইসলাম ও শফিকুল ইসলাম গতকাল ভোরে সশস্ত্র ১৫-২০ জন নিয়ে তাদের বাড়িতে জোর করে ঢুকে পড়েন। তাঁরা সঙ্গে করে আনা টিন ও খুঁটি পুঁতে দোকানঘরটির কাঠামো পরিবর্তন করতে থাকেন। ঘর থেকে বাইরে বের হতে চাইলে তাদের মারধর এবং দা-ছুরি দিয়ে মেরে ফেলার হুমকি দেওয়া হয়।
মগটুলা ইউপির চেয়ারম্যান আবু সালেহ মোহাম্মদ বদরুজ্জামান বলেন, কৈলাস রবিদাসের পরিবারটি অত্যাচারিত। গতকাল ভোরে তাঁর মেয়ের কাছ থেকে খবর পেয়ে তিনি পুলিশকে ঘটনাটি জানান।
ঈশ্বরগঞ্জ থানার উপপরিদর্শক (এসআই) মো. নুর ই কাশেম বলেন, তিনি পুলিশ নিয়ে গিয়ে চারজনকে আটক করে থানায় নিয়ে আসেন। পরে মামলা হলে তিনজনকে গ্রেপ্তার দেখানো হয়।
