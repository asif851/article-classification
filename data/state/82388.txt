
গাজীপুর সিটি করপোরেশন নির্বাচন নিয়ে দিনভর নানা অভিযোগ ও শঙ্কা প্রকাশ করেছে বিএনপি। কিন্তু রাতে কেন্দ্রভিত্তিক ফলাফলে বিএনপি-সমর্থিত মেয়র পদপ্রার্থী এগিয়ে থাকার পরিপ্রেক্ষিতে সন্তোষ প্রকাশ করেছেন দলটির নেতারা।গতকাল শনিবার রাত ১০টায় বিএনপির ভারপ্রাপ্ত মহাসচিব মির্জা ফখরুল ইসলাম আলমগীর প্রথম আলোকে দেওয়া প্রতিক্রিয়ায় বলেন, ‘এখনো প্রতিক্রিয়া দেওয়ার সময় আসেনি। তবে ফলাফল বলছে, এটা জনগণের বিজয়। মানুষ দুঃশাসনের বিরুদ্ধে রায় দিয়ে সরকারের প্রতি অনাস্থা জানিয়েছে।’ তিনি দাবি করেন, গাজীপুরের ফলাফল আগামী নির্বাচন তত্ত্বাবধায়ক সরকারের অধীনে অনুষ্ঠানের দাবির প্রতি জনগণের ইচ্ছার প্রকাশ।
অবশ্য গতকাল রাত ১০টার দিকে বিএনপির স্থায়ী কমিটির সদস্য এম কে আনোয়ারের নেতৃত্বে দলটির একটি প্রতিনিধিদল নির্বাচন কমিশন কার্যালয়ে গিয়ে অভিযোগ করে, বিভিন্ন কেন্দ্রের ভোট গণনা শেষ হওয়ার পরও প্রিসাইডিং কর্মকর্তারা ফলাফল আটকে রেখেছেন।
এর আগে দিনভর গাজীপুরের নির্বাচন নিয়ে ঢাকায় চার দফা সংবাদ ব্রিফিং করেছে বিএনপি। নয়াপল্টনে দলের কেন্দ্রীয় কার্যালয়ে দুপুর ১২টায়, বেলা দুইটা, তিনটা ও সন্ধ্যা ছয়টায় এসব সংবাদ ব্রিফিংয়ে বিভিন্ন কেন্দ্রে অনিয়ম, ধীরগতিতে ভোট গ্রহণ, বিএনপি-সমর্থিত প্রার্থী এম এ মান্নানের পোলিং এজেন্টদের বের করে দেওয়াসহ নানা অভিযোগ করা হয়।
দুপুর ১২টার ব্রিফিংয়ে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর অভিযোগ করেন, নির্বাচনের ফলাফল পাল্টানোর ‘নীলনকশা’ চলছে। তা করা হলে সরকারের ‘মৃত্যুঘণ্টা’ বাজবে বলে ওই ব্রিফিংয়ে হুঁশিয়ার করে দেন দলের স্থায়ী কমিটির সদস্য তরিকুল ইসলাম।
এ ছাড়া এম কে আনোয়ারের নেতৃত্বে বিএনপির একটি প্রতিনিধিদল গতকাল দুপুরে নির্বাচন কমিশনে গিয়ে ভোট গ্রহণের নানা অনিয়মের বিষয়ে অভিযোগ করেন। তবে, সন্ধ্যার ব্রিফিংয়ে অভিযোগের মাত্রা কমে যায়। তখন দিনভর জানানো অভিযোগের চেয়ে ফলাফলের দিকেই বেশি জোর দেন নেতারা।
সন্ধ্যার সংবাদ ব্রিফিংয়ে বিএনপির যুগ্ম মহাসচিব রুহুল কবির রিজভী বলেন, ‘আমাদের কাছে আন-অফিশিয়ালি খবর আসছে, টেলিভিশন প্রতীকের (এম এ মান্নান) প্রার্থী অধিকাংশ কেন্দ্রে এগিয়ে আছেন। এমনকি আজমত উল্লা খানের নিজ কেন্দ্রেও এম এ মান্নানের বিজয়ের খবর আসছে। এ খবর শুনে সরকারের পেটুয়া বাহিনী হিসেবে পুলিশ নির্বাচনের প্রকৃত ফলাফল পাল্টে দেওয়ার মতো অপকর্মের সঙ্গে যুক্ত হয় কি না, সে আশঙ্কা করছি।’
এত অভিযোগের পরও বিএনপি-সমর্থিত প্রার্থী জিতে গেলে কি করবেন—সন্ধ্যার সংবাদ ব্রিফিংয়ে এ প্রশ্নের জবাবে রুহুল কবির রিজভী বলেন, ‘এখনো সম্পূর্ণ ফলাফল আসেনি। আমরা তা পর্যবেক্ষণ করছি। জনগণের ইচ্ছার প্রতিফলন ঘটছে কি না, তা দেখে জবাব দেব।
