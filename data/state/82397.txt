
নিজেদের লোকের সমর্থনের কারণে সোনালী ও বেসিক ব্যাংকে আর্থিক কেলেঙ্কারির ঘটনায় জড়িত সবার বিরুদ্ধে ব্যবস্থা গ্রহণ করা যাচ্ছে না বলে জানিয়েছেন অর্থমন্ত্রী আবুল মাল আবদুল মুহিত। তিনি বলেন, ‘জড়িতদের বেশ কয়েকজনকে জেলে নেওয়া হয়েছে। তাঁদের বিরুদ্ধে মামলা করা হচ্ছে। কিন্তু যে গতিতে যাওয়া উচিত, সেই গতিতে যেতে পারছি না।’সোনালী ব্যাংকের হল-মার্ক কেলেঙ্কারির বিষয়ে মন্ত্রী বলেন, ‘সোনালী ব্যাংকের মামলায় একজন উপব্যবস্থাপনা পরিচালককে (ডিএমডি) জেলে নেওয়া হয়েছে। তিনি জেলেই মারা গেছেন। আরেক ব্যবস্থাপনা পরিচালককে জেলে নেওয়া হয়েছে। আরেকজনকে কোনোভাবেই জেলে নেওয়া যাচ্ছে না। এঁরা সবাই বিভিন্ন জালিয়াতির মামলার আসামি। কিন্তু তাঁরা আমাদের লোকজনের সমর্থনে রয়েছেন। এটি নিয়ে আমি অত্যন্ত ক্ষুব্ধ।’জাতীয় সংসদে গতকাল মঙ্গলবার ২০১৫-১৬ অর্থবছরের বাজেট পাসের আগে ছাঁটাই প্রস্তাবের ওপর বক্তব্য দিতে গিয়ে ব্যাংকিং খাতের অনিয়ম নিয়ে কয়েকজন সাংসদ প্রশ্ন তোলেন। সেসব প্রশ্নের জবাবে অর্থমন্ত্রী নিজের অপারগতা ও ক্ষোভের কথা জানান। এ সময় মন্ত্রী এও বলেন, এখন পর্যন্ত যাঁদের বিরুদ্ধে ব্যবস্থা নেওয়া হয়েছে, এ রকম পদক্ষেপ এর আগে বাংলাদেশে কেউ নেয়নি, সাহসও করেনি।বেসিক ব্যাংক প্রসঙ্গে অর্থমন্ত্রী বলেন, এ ব্যাংকের নতুন পরিচালনা পর্ষদ গঠন করা হয়েছে। তারা একটি অনুসন্ধান চালিয়ে রিপোর্ট ঠিক করছেন। রিপোর্টটি হাতে পেলে যথাযথ ব্যবস্থা নেওয়া হবে। তবে এরই মধ্যে কিছু ব্যবস্থা নেওয়া হয়েছে, যাতে বেসিক ব্যাংকের সঙ্গে সংশ্লিষ্ট দুষ্ট লোক দেশ ছেড়ে পালাতে না পারে।এদিকে দুর্নীতি দমন কমিশন (দুদক) সূত্রে জানা গেছে, হল-মার্ক কেলেঙ্কারির মামলায় মোট আসামির সংখ্যা ২৭। এর মধ্যে কারাগারে আছেন হল-মার্কের ব্যবস্থাপনা পরিচালক (এমডি) তানভীর মাহমুদ, গ্রুপের মহাব্যবস্থাপক (জিএম) ও তানভীর মাহমুদের ভায়রা তুষার আহমেদ, সোনালী ব্যাংকের উপব্যবস্থাপনা পরিচালক মাইনুল হক, জিএম মীর মহিদুর রহমান এবং দুই উপমহাব্যবস্থাপক (ডিজিএম) শেখ আলতাফ হোসেন ও সফিজউদ্দিন আহমেদ। এ মামলার অপর দুই আসামি সোনালী ব্যাংকের সাবেক ডিএমডি আতিকুর রহমান এবং সোনালী ব্যাংক রূপসী বাংলা শাখার ব্যবস্থাপক এ কে এম আজিজুর রহমান মারা গেছেন। জামিনে রয়েছেন হল-মার্কের চেয়ারম্যান জেসমিন ইসলাম, ডিএন স্পোর্টসের চেয়ারম্যান মোতাহের হোসেন চৌধুরী ও পরিচালক ফাহমিদা আক্তার চৌধুরী। অন্য আসামিরা সবাই পলাতক। পলাতক আসামিদের মধ্যে সোনালী ব্যাংকের সাবেক এমডি হুমায়ুন কবীরসহ ব্যাংকের একাধিক কর্মকর্তাও রয়েছেন।অর্থমন্ত্রীর বক্তব্য ও ব্যাংক খাতের কেলেঙ্কারির বিষয়ে জানতে চাইলে বাংলাদেশ ব্যাংকের সাবেক ডেপুটি গভর্নর খোন্দকার ইব্রাহিম খালেদ প্রথম আলোকে বলেন, ‘রাষ্ট্র পরিচালনা করে সরকার। তাই সরকারকে দলের কুপ্রভাবমুক্ত থাকতে হয়। সেটি না হয়ে যখন দলের প্রভাবে দুর্নীতি ঘটে, তখন সরকারের মুখে সুশাসনের কথা মানায় না।’অপরদিকে, গতকাল একাধিক সাংসদ সংসদে তাঁদের বক্তব্যে ব্যাংক খাতের ঋণখেলাপিদের তালিকা জাতির সামনে প্রকাশের দাবি তোলেন। এর জবাবে অর্থমন্ত্রী সংসদে বলেন, ২০১০ সালে একবার খেলাপিদের তালিকা সংসদে উপস্থাপন করা হয়েছে। আপনারা আবার প্রশ্ন করুন, নিশ্চয় সেটা উপস্থাপন করা হবে।সোনালী ও বেসিক ব্যাংকের কেলেঙ্কারির কারণে ব্যাংক খাতে কিছুটা আস্থার সংকট হয়েছে বলেও স্বীকার করেন অর্থমন্ত্রী। এ প্রসঙ্গে তিনি বলেন, ‘অবশ্যই ব্যাংকের কাজকর্মে আস্থা ও বিশ্বাস প্রয়োজন। যখনই সেটা ঘাটতি হয়, তখনই মনে প্রশ্ন জাগে। আমাদের কিছু কিছু ঘাটতি হয়েছে সোনালী ও বেসিক ব্যাংক। সে জন্য কিছু কিছু পদক্ষেপও নেওয়া হয়েছে।’এ সময় ব্যাংকের ঋণ ও আমানতের সুদ হারের ব্যবধান নিয়েও কথা বলেন মন্ত্রী। তিনি বলেন, ‘আমার লক্ষ্য এটিকে ৪ শতাংশ নামিয়ে আনা। তবে করতে পারব কি না, সেটা বলতে পারব না।’
আরও পড়ুন
হল-মার্ক কেলেঙ্কারি হল-মার্কের আরেক প্রতিষ্ঠানের বিরুদ্ধে মামলা সরকারি সম্পত্তিতে হল-মার্কের ১০ স্থাপনার আংশিক উচ্ছেদ সোনালী ব্যাংকের ডিএমডি গ্রেপ্তার
