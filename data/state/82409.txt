
বাংলাদেশের স্থানীয় সরকার, পল্লী উন্নয়ন ও সমবায়মন্ত্রী খন্দকার মোশাররফ হোসেন এবং ভারতের পশ্চিমবঙ্গের পঞ্চায়েত মন্ত্রী সুব্রত মুখোপাধ্যায় দুই দেশের স্থানীয় সরকারকাঠামোর বিভিন্ন দিক নিয়ে বৈঠক করেছেন। গতকাল সোমবার কলকাতার সল্টলেকের লোকাল গভর্নেন্স সাপোর্ট প্রজেক্ট দপ্তরে বৈঠকটি অনুষ্ঠিত হয়। আলোচনা শেষে সিদ্ধান্ত হয় উভয় দেশ পরস্পরের স্থানীয় সরকারকাঠামোর ভালো দিকগুলো গ্রহণ করবে। বৈঠকে বাংলাদেশের স্থানীয় সরকারকাঠামো এবং ভারতের পশ্চিমবঙ্গের পঞ্চায়েত ব্যবস্থাপনার বিভিন্ন দিক নিয়ে মন্ত্রীরা বিস্তারিত আলোচনা করেন। আলোচনা শেষে স্থানীয় সরকারকাঠামোর ভালো দিকগুলো গ্রহণে উভয় দেশের মন্ত্রীরা সম্মত হন। ভারতের পশ্চিমবঙ্গের স্থানীয় সরকারকাঠামোর বিভিন্ন দিক দেখতে বাংলাদেশের স্থানীয় সরকার বিভাগের সচিবসহ ১৪ সদস্যের প্রতিনিধিদল নিয়ে সমবায়মন্ত্রী খন্দকার মোশাররফ হোসেন কলকাতায় এসেছেন।
