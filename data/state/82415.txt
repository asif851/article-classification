
আর এক দিন পরই ঈদুল আজহা। তাই নাড়ির টানে আপনজনের কাছে ছুটছেন সবাই। কারণ একটাই, ঈদ আনন্দ সবার সঙ্গে ভাগাভাগি করে নিতে। কিন্তু এই আনন্দ অনেকটাই নির্ভর করছে আবহাওয়ার মতিগতির ওপর। কারণ, বর্ষা এখনো বিদায় নেয়নি। আর বাংলাদেশে মৌসুমি বায়ুর প্রভাবে প্রতিবছর জুন থেকে সেপ্টেম্বর মাস পর্যন্ত প্রচুর পরিমাণে বৃষ্টি হয়ে থাকে।
আবহাওয়া অধিদপ্তরের পূর্বাভাস অনুযায়ী, মৌসুমি বায়ু সারা দেশের ওপর সক্রিয় রয়েছে। এর অক্ষ মধ্যপ্রদেশ, বিহার, পশ্চিমবঙ্গ, বাংলাদেশের মধ্যাঞ্চল হয়ে উত্তর-পূর্ব আসাম পর্যন্ত বিস্তৃত রয়েছে। এ কারণে সারা দেশে হালকা থেকে মাঝারি ধরনের বৃষ্টি হতে পারে। আজ বৃহস্পতিবার থেকে প্রায় সাত দিন বৃষ্টি থাকতে পারে। বিশেষ করে বরিশাল, চট্টগ্রাম ও সিলেট বিভাগের বৃষ্টি বেশি হাওয়ার সম্ভাবনা রয়েছে। তবে আগামী ৩ সেপ্টেম্বর থেকে প্রচুর বৃষ্টি হতে পারে। টানা না হলেও এই বৃষ্টিতে কিছুটা বিরতি থাকতে পারে। কোথাও ঝিরি ঝিরি, কোথাওবা ভারী বৃষ্টি হতে পারে।
বেশ কয়েকজন আবহাওয়াবিদের সঙ্গে কথা বলে জানা গেছে, বঙ্গোপসাগরে বায়ুচাপের তারতম্য বৃদ্ধিই এই বৃষ্টি অন্যতম কারণ। বাতাসের তারতম্য বৃদ্ধি পেলে বাতাসের গতিবেগ বেড়ে যায় এবং জলীয় বাষ্প আসার সুযোগ সৃষ্টি হয়। এর ফলে কোনো কোনো জায়গায় গভীর সঞ্চালনশীল মেঘমালা তৈরি হয়ে বৃষ্টি ও ঝোড়ো হাওয়াসহ বৃষ্টি হয়। উপকূলীয় এলাকায়, ময়মনসিংহ, সিলেট বেশি হবে। ঢাকা, খুলনা, রাজশাহী ও রংপুরে মাঝারি ধরনের বৃষ্টি হবে। এখন পর্যন্ত যা দেখা যাচ্ছে, তাতে করে ৩ সেপ্টেম্বর থেকে প্রচুর বৃষ্টি হবে। কিন্তু আগের দিন ২ সেপ্টেম্বর, অর্থাৎ ঈদের দিন সকালে ঢাকা বিভাগে ঝিরি ঝিরি বৃষ্টি হওয়ার সম্ভাবনা রয়েছে।
আবহাওয়া অধিদপ্তরের পরিচালক শামছুদ্দীন আহমেদ প্রথম আলোকে বলেন, সেপ্টেম্বরের প্রথমার্ধে সারা দেশে স্বাভাবিকের চেয়ে বেশি বৃষ্টি হতে পারে। আর ঈদের দিন সারা দেশে আকাশ আংশিক মেঘাচ্ছন্ন থেকে মেঘাচ্ছন্ন থাকতে পারে। সেই সঙ্গে ঈদের দিন বৃষ্টি হবে।
