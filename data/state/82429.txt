
হবিগঞ্জের বাহুবলের চার শিশু হত্যা মামলায় নয়জনকে আসামি করে আজ মঙ্গলবার দুপুরে আদালতে অভিযোগপত্র দিয়েছে পুলিশ। দুপুর ১২টায় হবিগঞ্জের জ্যেষ্ঠ বিচারিক হাকিম মো. কাউছার আলমের আদালতে এ অভিযোগপত্র জমা দেন মামলার তদন্ত কর্মকর্তা হবিগঞ্জ জেলা গোয়েন্দা পুলিশের পরিদর্শক মো. মুকতাদির হোসেন।
আসামিরা হলেন গ্রাম্য পঞ্চায়েতের এক পক্ষের নেতা আবদুল আলী (৬০) ও তাঁর তিনি ছেলে জুয়েল মিয়া (২০), রুবেল মিয়া (১৮) ও বিল্লাল মিয়া (৩০) এবং হাবিবুর রহমান ওরফে আরজু (৪০), ছায়েদ আলী (৩২), উস্তার মিয়া (৩৮), বাবুল মিয়া (৪৫), বাচ্চু মিয়া (৩২)।
মামলার তদন্ত কর্মকর্তা প্রথম আলোকে জানান, মূলত গ্রামের ভেতরে পঞ্চায়েত দ্বন্দ্ব থেকে এ চার শিশুকে হত্যা করা হয়। এ মামলায় মোট নয়জনকে আসামি করা হয়েছে। তাঁরা সরাসরি এ হত্যাকাণ্ডে জড়িত ছিলেন। মামলার আসামি বাচ্চু মিয়া গত ২৫ ফেব্রুয়ারি বন্দুকযুদ্ধে হবিগঞ্জের চুনারুঘাট উপজেলার দেওরগাছ এলাকায় বন্দুকযুদ্ধে মারা যান। তাই বাচ্চু মিয়া এবং সন্দেহভাজন হিসেবে আটক বশির আহমেদ ও ছালেহ আহমেদের অব্যাহতি চাওয়া হয়েছে।
গত ১২ ফেব্রুয়ারি সুন্দ্রাটিকি গ্রামের স্কুলছাত্র জাকারিয়া আহমদ (৮), তার দুই চাচাতো ভাই মো. তাজেল মিয়া (১২) ও মনির মিয়া (৭) এবং তাদের প্রতিবেশী মাদ্রাসাছাত্র ইসমাইল মিয়া (১০) নিখোঁজ হয়। ১৭ ফেব্রুয়ারি গ্রামের পাশের একটি বালুছড়া থেকে চার শিশুর বালুচাপা লাশ উদ্ধার করে পুলিশ। এই ঘটনায় নিহত শিশু মনিরের বাবা আবদাল মিয়া বাদী হয়ে বাহুবল থানায় অপহরণ করে হত্যার অভিযোগে মামলা করেন।
