
সহপাঠীকে উত্ত্যক্ত করার অভিযোগে নাটোরের সিংড়া উপজেলার সমজান উচ্চবিদ্যালয় কর্তৃপক্ষ গতকাল মঙ্গলবার তিন ছাত্রকে বহিষ্কার করেছে।বিদ্যালয় সূত্র জানায়, গত রোববার বিকেলে ছুটির পর বিদ্যালয়ের এক ছাত্রী বাড়ি ফিরছিল। সে শেরকোল পাঁচবাড়িয়া এলাকায় পৌঁছালে একই বিদ্যালয়ের দশম শ্রেণীর তিন ছাত্র তার হাত ধরে টানাটানি শুরু করে। তারা মেয়েটিকে বাজে প্রস্তাব দিলে সে তা প্রত্যাখ্যান করে। তখন ওই ছেলেরা সঙ্গে থাকা ব্লেড দিয়ে মেয়েটির শরীরে জখম করে। স্থানীয় কয়েকজন কৃষক ওই পথ দিয়ে যাওয়ার সময় ঘটনাটি দেখে ছেলে তিনটিকে হাতেনাতে ধরে গণধোলাই দেন। একপর্যায়ে একজন পালিয়ে যেতে পারলেও বাকি দুজনকে এলাকাবাসী সিংড়া উপজেলা স্বাস্থ্য কমপ্লেক্সে এবং মেয়েটিকে নাটোর সদর হাসপাতালে ভর্তি করেন।গতকাল সকালে সমজান বিদ্যালয়ের ব্যবস্থাপনা কমিটির সভা হয়। সভায় ওই তিন ছাত্রের বিরুদ্ধে সহপাঠীকে উত্ত্যক্ত করার অভিযোগ প্রমাণিত হওয়ায় বিদ্যালয় কর্তৃপক্ষ তাদের বহিষ্কারের সিদ্ধান্ত নেয়।প্রধান শিক্ষক রেজাউল করিম বলেন, সাক্ষ্য-প্রমাণে অভিযুক্ত ছাত্ররা দোষী সাব্যস্ত হয়েছে।
 
