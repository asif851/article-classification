
চট্টগ্রাম বন্দরে নিজস্ব সতর্ক সংকেত অ্যালার্ট-৩ জারি করা হয়েছে। বন্দরে পণ্য খালাস সীমিত করা হয়েছে। জাহাজগুলো জেটি থেকে সমুদ্রে পাঠানো হয়েছে।
আগামীকাল মঙ্গলবার সকালে ঘূর্ণিঝড় ‘মোরা’ চট্টগ্রাম ও কক্সবাজার উপকূল অতিক্রম করতে পারে। এই পরিস্থিতিতে চট্টগ্রাম সমুদ্রবন্দর ও কক্সবাজার উপকূলকে ৭ নম্বর বিপদ সংকেত দেখাতে বলা হয়েছে। এরপর বন্দর কর্তৃপক্ষ নিজস্ব সতর্ক সংকেত অ্যালার্ট-৩ জারি করেছে।
চট্টগ্রাম সমুদ্রবন্দরের সচিব ওমর ফারুক বলেন, কাল সকালে ঘূর্ণিঝড় মোরা চট্টগ্রাম ও কক্সবাজার উপকূল অতিক্রম করতে পারে। এ কারণে বন্দরে নিজস্ব সতর্ক সংকেত অ্যালার্ট-৩ জারি করা হয়েছে।
ওমর ফারুক আরও বলেন, জেটিতে থাকা সব ধরনের জাহাজ সাগরে পাঠানো হচ্ছে। কারণ, ঘূর্ণিঝড়ের কারণে জেটিতে থাকা জাহাজে ব্যাপক আঘাত লাগে। এতে ক্ষতিগ্রস্ত হওয়ার আশঙ্কা থাকে। এ কারণে জাহাজ জেটি থেকে কিছুটা দূরে সাগরে পাঠানো হচ্ছে।
আবহাওয়া অধিদপ্তরের বিশেষ বিজ্ঞপ্তিতে বলা হয়েছে, ঘূর্ণিঝড় মোরা পূর্ব-মধ্য বঙ্গোপসাগরে ও তৎসংলগ্ন এলাকা থেকে কিছুটা উত্তর দিকে অগ্রসর হচ্ছে। চট্টগ্রাম ও কক্সবাজার ছাড়াও উপকূলীয় জেলা নোয়াখালী, লক্ষ্মীপুর, ফেনী, চাঁদপুর এবং জেলাগুলোর অদূরবর্তী দ্বীপ ও চরগুলো ৭ নম্বর বিপদ সংকেতের আওতায় থাকবে।
আরও পড়ুন:আসছে ঘূর্ণিঝড় ‘মোরা’, ৭ নম্বর বিপদ সংকেত
