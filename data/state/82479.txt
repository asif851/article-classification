
খালেদা জিয়া বাজেট নিয়ে সত্যকে গোপন করে সব সময় মিথ্যা কথা বলেন। তাই বিশ্বে যদি মিথ্যাচারের প্রতিযোগিতা হয়, সেখানে খালেদা জিয়া চ্যাম্পিয়ন ট্রফি পেতেন বলে মন্তব্য করেছেন নৌপরিবহনমন্ত্রী শাজাহান খান।
আজ শনিবার দুপুরে মাদারীপুর সদর হাসপাতালে সুধী সমাবেশ অনুষ্ঠান শেষে সাংবাদিকদের এক প্রশ্নের জবাবে তিনি এসব কথা বলেন।
নৌমন্ত্রী বলেন, মাদারীপুরসহ সারা দেশের যে উন্নয়ন হচ্ছে, তার টাকা কোথা থেকে আসবে? এ টাকা তো আর হাওয়াতে উড়ে আসবে না বা কেউ এসে দিয়ে যাবে না। এসব উন্নয়নের জন্য বাজেট ধরা হয়েছে। বাজেটের মধ্যেই এত সব উন্নয়নের কাজ হচ্ছে। এই উন্নয়নকে অব্যাহত রাখতে এই বাজেটকে সাধুবাদ জানাতে হবে।
মাদারীপুরের সিভিল সার্জন দিলীপ কুমার দাসের সভাপতিত্বে অনুষ্ঠানে আরও উপস্থিত ছিলেন জেলা প্রশাসক মো. ওয়াহিদুল ইসলাম, পুলিশ সুপার মো. সরোয়ার হোসেন, পৌর মেয়র মো. খালিদ হোসেন ইয়াদ প্রমুখ।
