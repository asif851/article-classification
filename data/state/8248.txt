
সিলেট মহানগরের দক্ষিণ সুরমায় জঙ্গি আস্তানা ‘আতিয়া মহলে’ বড় কোনো জঙ্গি থাকতে পারে বলে ধারণা করছেন স্বরাষ্ট্রমন্ত্রী আসাদুজ্জামান খান কামাল। তিনি বলেছেন, ‘এখনো অভিযান চলছে। অভিযান শেষ না হওয়া পর্যন্ত কিছু বলা যাচ্ছে না। তবে মনে হচ্ছে, বড় কোনো জঙ্গি নেতা থাকতে পারে।’
আজ রোববার রাজধানীর রাজারবাগ পুলিশ লাইনসে মহান মুক্তিযুদ্ধে বাংলাদেশ পুলিশ বাহিনীর বীর শহীদদের প্রতি শ্রদ্ধা নিবেদন শেষে সাংবাদিকদের প্রশ্নের জবাবে স্বরাষ্ট্রমন্ত্রী এসব কথা বলেন।সিলেটের শিববাড়ি পাঠানপাড়ার একটি পাঁচতলা ভবন ঘিরে অভিযান শুরু হয় গত বৃহস্পতিবার রাতে। রোববার অভিযান তৃতীয় দিনে গড়িয়েছে। শেষ খবর পাওয়া পর্যন্ত অভিযান চলছে।সাংবাদিকদের এক প্রশ্নের জবাবে রাজারবাগে আসাদুজ্জামান খান বলেন, ‘সব সময় বলে এসেছি জঙ্গি নির্মূল হয়নি, তবে আমাদের নিয়ন্ত্রণে রয়েছে। জঙ্গিদের যে নির্মূল করে ফেলেছি, উপড়ে ফেলেছি—এ কথা আমরা কোনো দিন বলিনি। আমরা বলেছি, এ ধরনের ষড়যন্ত্রকারীরা শুরু থেকেই ষড়যন্ত্র করে আসছে। ষড়যন্ত্রকারীরা সুযোগ পেলে আবার করবে। আমাদের নিরাপত্তা বাহিনী শুরু থেকেই এ ব্যাপারে সচেতন।’দেশে ইসলামিক স্টেটের (আইএস) অস্তিত্ব নেই উল্লেখ করে আসাদুজ্জামান খান বলেন, ‘আইএস যদি কেউ থেকে থাকে, তাহলে আমরা দেখব, আমরা সেই মানুষটিকে শনাক্ত করব। আমাদের সৌভাগ্য হয়নি আজ পর্যন্ত কাউকে আইএস হিসেবে শনাক্ত করার।’এ সময় পুলিশের মহাপরিদর্শক (আইজিপি) এ কে এম শহীদুল হকসহ পুলিশের জ্যেষ্ঠ কর্মকর্তারা উপস্থিত ছিলেন।
