
চাঁদপুর থেকে ছেড়ে যাওয়া ঢাকাগামী এমভি তুতুল লঞ্চের একটি কেবিনে আজ সোমবার সকাল সাড়ে ১০টার দিকে আগুন ধরে যায়। এতে কোনো হতাহতের ঘটনা ঘটেনি। বৈদ্যুতিক শর্ট সার্কিট থেকে অগ্নিকাণ্ডের ঘটনা ঘটেছে বলে লঞ্চ কর্তৃপক্ষ প্রাথমিকভাবে ধারণা করছে।
লঞ্চের সুপারভাইজার শাহ আলম বলেন, প্রায় ২০০ যাত্রী নিয়ে লঞ্চটি চাঁদপুর ছেড়ে সদর উপজেলার লগ্নিমারাচর এলাকায় পৌঁছালে হঠাৎ একটি কেবিনে আগুন ধরে যায়। আগুনে লঞ্চের তৃতীয় তলার ১৩ নম্বর কেবিনটি একেবারে পুড়ে গেছে। এ ছাড়া ১২ নম্বর কেবিনও আংশিক ক্ষতিগ্রস্ত হয়। লঞ্চের কর্মচারীরা তাৎক্ষণিক আগুন নিয়ন্ত্রণে আনায় বড় ধরনের ক্ষতি হয়নি।
চাঁদপুর নৌ পুলিশ ফাঁড়ির ইনচার্জ মোশারফ হোসেন ঘটনার সত্যতা নিশ্চিত করে বলেন, ঘটনার পরপরই ওই লঞ্চের যাত্রীদের উদ্ধার করে অন্য একটি লঞ্চ বোগদাদীয়া-৯-এ করে ঢাকায় নিয়ে যাওয়া হয়।
বিষয়টি তদন্ত করে দেখতে বাংলাদেশ অভ্যন্তরীণ নৌপরিবহন কর্তৃপক্ষের (বিআইডব্লিউটিএ) কর্মকর্তারা ঘটনাস্থলে গেছেন।
