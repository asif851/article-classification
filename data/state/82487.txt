
মালয়েশিয়ায় নির্মাণাধীন উড়ালসড়কের বিমের নিচে চাপা পড়ে নিহত হওয়া বাংলাদেশি তিন শ্রমিকের মরদেহ আজ বৃহস্পতিবার সকালে ঢাকায় এসেছে।
প্রবাসীকল্যাণ মন্ত্রণালয়ের ওয়েজ আর্নার্স কল্যাণ বোর্ডের সহকারী পরিচালক জাহিদ আনোয়ার প্রথম আলোকে এ তথ্য জানিয়েছেন।
নিহত তিন শ্রমিক হলেন পাবনার মোহাম্মদ এলাহি হোসেন ও আলাউদ্দিন মল্লিক এবং মুন্সিগঞ্জের ফারুক খান।
জাহিদ আনোয়ার বলেন, মালয়েশিয়া থেকে বিমান বাংলাদেশ এয়ারলাইনসের একটি ফ্লাইটে করে নিহত শ্রমিকদের মরদেহ আজ ভোর ছয়টা ২০ মিনিটে ঢাকায় এসে পৌঁছায়। শ্রমিকেরা যে কোম্পানিতে কাজ করতেন, সেই প্রতিষ্ঠানের একজন কর্মকর্তাও এসেছেন। বিমানবন্দর থেকেই শ্রমিকদের লাশ তাঁদের পরিবারের কাছে হস্তান্তর করা হয়েছে।
বিমানবন্দরে উপস্থিত ছিলেন ওয়েজ আর্নার্স কল্যাণ বোর্ডের পরিচালক মোহসিন চৌধুরী ও জিয়া উদ্দিন এবং প্রবাসীকল্যাণ মন্ত্রণালয়ের কর্মকর্তা বদিয়ার রহমান।
ওয়েজ আর্নার্স কল্যাণ বোর্ডের সহকারী পরিচালক জাহিদ আনোয়ার বলেন, লাশগুলো দাফনের জন্য প্রত্যেক পরিবারকে ৩৫ হাজার টাকা দেওয়া হয়েছে। এ ছাড়া মালয়েশিয়ার সংশ্লিষ্ট কোম্পানি নিহত শ্রমিকদের পরিবারকে পাঁচ হাজার ৯০০ ডলার করে দিয়েছে। ওই অর্থ শিগগিরই পরিবারের কাছে হস্তান্তর করা হবে।
মালয়েশিয়ার কোতা দামানসারা এলাকায় নির্মাণাধীন ওই উড়ালসড়কের নির্মাতাপ্রতিষ্ঠান র্যাপিড ট্রানজিট করপোরেশনের (এমআরটি কর্প) বিবৃতিতে জানানো হয়, গত সোমবার ৩৮ মিটার লম্বা ও ৩০০ টন ওজনের বিমটি সিমেন্টের তৈরি আড়াআড়িভাবে স্থাপিত কাঠামোর ওপর তোলার সময় হঠাত্ করে নিচে পড়ে যায়। এ সময় নিচে অবস্থানরত বাংলাদেশের এই শ্রমিকেরা চাপা পড়েন। পরে বিমটি ১৪ টুকরো করে শ্রমিকদের লাশ উদ্ধার করা হয়।
এ ঘটনায় দায় স্বীকার করেছেন এমআরটি কর্পের প্রধান নির্বাহী কর্মকর্তা দাতুক ইরা আজহার আবদুল হামিদ। তিনি বলেন, দোষীদের বিরুদ্ধে প্রয়োজনীয় ব্যবস্থা নেওয়া হবে।
দেশটির প্রধানমন্ত্রী নাজিব রাজাক সামাজিক যোগাযোগের মাধ্যম টুইটারে দেওয়া এক বার্তায় এ ঘটনায় পুনঃ তদন্তের আহ্বান জানিয়েছেন।
