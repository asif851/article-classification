
বাংলাদেশ, ভুটান, ভারত ও নেপালের (বিবিআইএন) মধ্যে গাড়ি চলাচল চুক্তির খসড়া ভারতের কেন্দ্রীয় মন্ত্রিসভার অনুমোদন পেল। গতকাল বুধবার ভারতের কেন্দ্রীয় মন্ত্রিসভা এই অনুমোদন দেয়, যাতে ১৫ জুন ভুটানের থিম্পুতে চার দেশ এই চুক্তি সই করতে পারে। চার দেশের পরিবহনমন্ত্রীরা থিম্পুতে এই চুক্তি সই করবেন। ভারতের পরিবহনমন্ত্রী নিতিন গড়কড়ি থিম্পুতে যাবেন। বাংলাদেশের পক্ষে যোগাযোগমন্ত্রী ওবায়দুল কাদেরের উপস্থিত থাকার কথা রয়েছে।এই চুক্তি সই হলে চার দেশ একে অন্যের জমি ব্যবহার করে পণ্য ও যাত্রী পরিবহন করতে পারবে। এই চুক্তি বাস্তবায়নে চার দেশকেই তাদের অর্থে তাদের দেশের প্রয়োজনীয় অবকাঠামো তৈরি করতে হবে।বাংলাদেশের মন্ত্রিসভা ৮ জুন এই চুক্তির খসড়া অনুমোদন করে। সার্কের সদস্যভুক্ত দেশগুলোর মধ্যে পাকিস্তান ও আফগানিস্তানকে নিয়ে এই চুক্তি সম্পাদিত হওয়ার কথা ছিল। নাম ছিল সার্ক মোটর ভেহিকেলস চুক্তি। ২০১৪ সালের নভেম্বরে নেপালের রাজধানী কাঠমান্ডুতে সার্ক শীর্ষ সম্মেলনে এই চুক্তি সই হওয়ার কথা ছিল। কিন্তু পাকিস্তানের আপত্তিতে তা সম্ভব হয়নি। তবে সেই সম্মেলনের ঘোষণাপত্রে বলা হয়, সদস্য দেশগুলোর কেউ কেউ নিজেদের মধ্যে ছোট আকারে আঞ্চলিক সহযোগিতার ক্ষেত্র বিস্তার করতে পারবে। বিবিআইএন চুক্তি তারই ফল।প্রধানমন্ত্রী নরেন্দ্র মোদির বাংলাদেশ সফরের সময় যত চুক্তি ও সমঝোতা হয়েছে, তাতে সংযোগের ওপরই বেশি নজর দেওয়া হয়েছে। সেই সফরেও বিবিআইএন মোটর চুক্তির প্রতি গুরুত্ব দেওয়া হয়েছিল। এর ফলে ভারত ও ভুটানের মধ্য দিয়ে বাংলাদেশ সড়কপথে নেপালে পণ্য পরিবহন করতে পারবে।
