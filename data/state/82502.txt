
যশোর সদর উপজেলার নলডাঙ্গা গ্রামের এক নলকূপের গোড়া দিয়ে পাঁচ দিন ধরে গ্যাস বের হচ্ছে। নলকূপের পাশে একটি পাইপ বসানো হয়েছে। সেই পাইপের মাথায় আগুন দেওয়া হলে তা জ্বলছে।
চূড়ামনকাঠি ইউনিয়নের নলডাঙ্গা গ্রামের সোহেল রানার বাড়িতে এই গ্যাস পাওয়া গেছে। এটা দেখার জন্য উৎসুক মানুষ ভিড় করছে।
গতকাল শনিবার ওই গ্রামে গিয়ে দেখা গেছে, নতুন বসানো একটি নলকূপের গোড়ায় দুই থেকে তিন ফুটের মতো পাইপ বসানো হয়েছে। সেই পাইপ দিয়ে গ্যাস বের হচ্ছে।
সোহেল রানা বলেন, ৬ ফেব্রুয়ারি ১৬০ ফুট গভীরতায় বাড়িতে নতুন নলকূপ বসানো হয়েছে। নলকূপ বসানোর পর গোড়ায় কাদাপানির মধ্যে বুঁদ বুঁদ দেখা যায়। গ্যাস মনে করে তখন সেখানে দেশলাইয়ের আগুন দিলে জ্বলতে থাকে। এরপর সেখানে আলাদা একটা পাইপ বসানো হয়েছে। এ গ্যাস পাইপ দিয়ে নিয়ে গিয়ে রান্নার কাজও করা হচ্ছে।
এটা দেখার জন্য প্রতিদিন কয়েক শ মানুষ বাড়িতে আসছে। ফায়ার সার্ভিস ও সিভিল ডিফেন্স অধিদপ্তর যশোরের সহকারী পরিচালক পরিমল চন্দ্র কুণ্ডু বলেন, বিষয়টি তিনি শুনেছেন। তবে এ অঞ্চলে খনিজ গ্যাস পাওয়ার সম্ভাবনা নেই বললেই চলে।
তা ছাড়া বাংলাদেশে যত গ্যাসের খনি আবিষ্কৃত হয়েছে, প্রায় সব জায়গাতেই গ্যাস পাওয়া গেছে মাটির নয় হাজার ফুট গভীরে। সেখানে ওই গ্রামের মাত্র ১৬০ ফুট গভীরতায় গ্যাস পাওয়া গেছে।
ময়লা-আবর্জনা থেকে যে গ্যাসের সৃষ্টি হয়, সে ধরনের কোনো গ্যাস হতে পারে। তারপরও বিষয়টি পর্যবেক্ষণ করা হচ্ছে।
