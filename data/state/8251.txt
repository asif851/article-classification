
স্ত্রীকে আত্মহত্যার প্ররোচনার মামলায় গাইবান্ধা সদর থানার উপপরিদর্শক (এসআই) দেবাশীষ সাহাকে জিজ্ঞাসাবাদের জন্য তিন দিনের রিমান্ড চেয়ে গাইবান্ধার জ্যেষ্ঠ বিচারিক হাকিম আদালতে গতকাল রোববার আবেদন জানিয়েছে বোনারপাড়া জিআরপি থানার পুলিশ।
আদালতের বিচারক রমেশ কুমার দাগা ১৬ আগস্ট রিমান্ড শুনানির জন্য তারিখ নির্ধারণ করেন।
গতকাল বিকেলে গাইবান্ধার বোনারপাড়া রেলওয়ে থানার ভারপ্রাপ্ত কর্মকর্তা (ওসি) আতাউর রহমান মুঠোফোনে বলেন, নিহত লাবণি সাহার বাবার দায়ের করা আত্মহত্যার প্ররোচনার মামলায় দেবাশীষকে গত শনিবার রাতে গ্রেপ্তার করা হয়।
তাঁকে এই মামলায় জিজ্ঞাসাবাদের জন্য রিমান্ডের আবেদন জানানো হয়।
গতকাল সন্ধ্যায় আসামি পক্ষের আইনজীবী সিরাজুল ইসলাম মুঠোফোনে বলেন, ‘মামলার তদন্তকারী কর্মকর্তা আদালতে তিন দিনের রিমান্ড চেয়ে আবেদন জানান। সিরাজুল ইসলাম আরও বলেন, আমরা আসামি দেবাশীষ সাহা ও তাঁর মামা পূর্ণচন্দ্র সাহার জামিনের আবেদন জানাই। আদালত দুটি বিষয়েই আগামী ১৬ আগস্ট রিমান্ড শুনানির জন্য তারিখ নির্ধারণ করেন।’
এর আগে নির্যাতন সইতে না পেরে এসআইয়ের স্ত্রীর আত্মহত্যার ঘটনায় শনিবার এসআই দেবাশীষ সাহাসহ ছয়জনের বিরুদ্ধে আত্মহত্যার প্ররোচনার অভিযোগে মামলা করা হয়। লাবণি সাহার বাবা গোবিন্দ চন্দ্র সাহা বাদী হয়ে গাইবান্ধার বোনারপাড়া রেলওয়ে থানায় এই মামলা করেন।
মামলার বিবরণে উল্লেখ করা হয়, দেবাশীষ রাজশাহী বিশ্ববিদ্যালয়ে লেখাপড়া করার সময় গাইবান্ধার সুন্দরগঞ্জ উপজেলার একটি মেয়ের সঙ্গে তাঁর প্রেমের সম্পর্ক গড়ে ওঠে। দেবাশীষ ওই মেয়েটিকে দ্বিতীয় বিয়ে করতে লাবণির অনুমতি চান। অনুমতি না দেওয়ায় তাঁকে মারধর করা হয়।
দেবাশীষ ও তাঁর পরিবারের লোকজনও তাঁকে নির্যাতন করেন। কয়েক দিন ধরে তাঁর ওপর নির্যাতন বেড়ে যায়।
গত বৃহস্পতিবার সকালে মারধরের পর তাঁকে গাইবান্ধার ভাড়া বাসার ঘরে তালাবদ্ধ করে দেবাশীষ তাঁর কর্মস্থল থানায় যান। পরে স্থানীয় লোকজনের সহায়তায় তালা খুলে লাবণিও থানায় যান। সেখানে স্বামী-স্ত্রীর মধ্যে ঝগড়া হয়।
এরপর লাবণি অভিমান করে গাইবান্ধা রেলস্টেশনের অদূরে রাধাকৃষ্ণ এলাকায় ট্রেনের নিচে ঝাঁপ দিয়ে আত্মহত্যা করেন।
এই ঘটনায় দেবাশীষসহ ছয়জনকে আসামি করে বোনারপাড়া জিআরপি থানায় মামলা হয়।
পরে শনিবার রাতে দেবাশীষ এবং একই দিন বিকেলে তাঁর মামা পূর্ণচন্দ্র সাহাকে গ্রেপ্তার করে পুলিশ।
 
