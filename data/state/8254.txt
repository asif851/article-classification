
রাজধানীর কল্যাণপুরে গৃহবধূ শামীমা লাইলা শাম্মী হত্যা মামলা পুলিশ ব্যুরো অব ইনভেস্টিগেশনকে (পিবিআই) দিয়ে তদন্তের নির্দেশ দিয়েছেন হাইকোর্ট। একই সঙ্গে শাম্মীর লাশের ময়নাতদন্ত প্রতিবেদনের ওপর মতামত দিতে তিন সদস্যের মেডিকেল বোর্ড গঠনের জন্য ঢাকা মেডিকেল কলেজের অধ্যক্ষের প্রতি নির্দেশ দেওয়া হয়।
আজ বুধবার বিচারপতি এম ইনায়েতুর রহিম ও বিচারপতি সহিদুল করিমের সমন্বয়ে গঠিত হাইকোর্ট বেঞ্চ এ–সংক্রান্ত রুল নিষ্পত্তি করে এই রায় দেন।
আদালতে রায় ঘোষণার সময় উপস্থিত ছিলেন গণমাধ্যমের খবর নজরে আনা আইনজীবী খুরশীদ আলম খান এবং রাষ্ট্রপক্ষে সহকারী অ্যাটর্নি জেনারেল ইউসুফ মাহমুদ মোর্শেদ।
এর আগে হাইকোর্ট গত ২১ নভেম্বর এই মামলার তদন্ত কর্মকর্তা মিরপুর মডেল থানার উপপরিদর্শক (এসআই) নওশের আলী ও ময়নাতদন্তকারী চিকিৎসক সোহেল মাহমুদকে ৩ ডিসেম্বর আদালতে হাজির হতে নির্দেশ দিয়েছিলেন। ধার্য তারিখে এই দুই কর্মকর্তা আদালতে হাজির হন। আদালত সেদিন তাঁদের বক্তব্য শুনে ব্যক্তিগত হাজিরা থেকে অব্যাহতি দিয়ে আজ রায়ের জন্য দিন রেখেছিলেন। এর ধারাবাহিকতায় আজ এ রায় হলো।
‘মাকে বাবা অনেক কষ্ট দিয়ে মেরেছে’ শিরোনামে গৃহবধূ শাম্মী হত্যা মামলা নিয়ে গত ৫ অক্টোবর একটি জাতীয় দৈনিকে প্রতিবেদন ছাপা হয়। এতে মামলার তদন্ত নিয়ে গড়িমসির অভিযোগের কথা বলা হয়।
প্রতিবেদনটি আদালতের নজরে আনেন সুপ্রিম কোর্টের আইনজীবী খুরশীদ আলম খান, যার পরিপ্রেক্ষিতে গত ৭ নভেম্বর হাইকোর্ট স্বতঃপ্রণোদিত রুল দেন।
 
