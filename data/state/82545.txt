
ছাত্রলীগের নেতা-কর্মীদের নির্যাতনের শিকার ঢাকা বিশ্ববিদ্যালয়ের সলিমুল্লাহ মুসলিম (এসএম) হলের শিক্ষার্থী এহসান রফিককে চোখের উন্নত চিকিৎসা করাতে ভারতে নেওয়া হয়েছে। চেন্নাইয়ের শঙ্কর নেত্রালয় চিকিৎসালয়ে তাঁর চোখের চিকিৎসা করানো হবে।এহসানের বাবা রফিকুল ইসলাম গতকাল বৃহস্পতিবার সকালে ঝিনাইদহ থেকে তাঁকে নিয়ে রওনা হন। ঝিনাইদহের কালীগঞ্জ উপজেলার নরেন্দ্রপুর গ্রামে তাঁদের বাড়ি। রফিকুল ইসলাম স্থানীয় একটি কলেজে শিক্ষকতার পাশাপাশি একটি বেসরকারি টেলিভিশন চ্যানেলের জেলা প্রতিনিধি।ভারতে যাওয়ার পথে রফিকুল ইসলাম মুঠোফোনে প্রথম আলোকে বলেন, ছেলের চোখের চিকিৎসা দ্রুত করানো প্রয়োজন ছিল। কিন্তু পাসপোর্ট আর ভিসা পেতে কিছুটা দেরি হয়েছে। চিকিৎসার সব খরচ নিজেই বহন করছেন। তিনি বলেন, এহসান এখনো চোখে ঠিকমতো দেখতে পারেন না। আলোর দিকে তাকাতে পারেন না। সমস্ত শরীরে এখনো ব্যথা আছে। মাথায় আঘাতের কারণে ঠিকমতো মাথা উঁচু করে বসতে পারছেন না। ৬ ফেব্রুয়ারি রাত দুইটা থেকে পরদিন বেলা আড়াইটা পর্যন্ত এহসানকে তিন দফা পেটান ছাত্রলীগের নেতা-কর্মীরা। এতে একটি চোখ মারাত্মক জখম হয়। তাঁর কপাল ও নাক ফেটে রক্ত বের হয়। ওই রাতে ছাত্রলীগের হল শাখার সভাপতি তাহসান আহমেদের কক্ষে তাঁকে আটকে রাখা হয়।
