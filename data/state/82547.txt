
চুয়াডাঙ্গা পৌর শহরের বড় বাজারের শহীদ হাসান চত্বরে অবস্থিত একটি দ্বিতল ভবনকে ১৯৭৫ সালে পরিত্যক্ত ঘোষণা করা হয়। এ জরাজীর্ণ ভবনেই ৩৮ বছর ধরে ব্যবসা করছেন ১০ ব্যক্তি। যেকোনো সময় দুর্ঘটনার আশঙ্কা করছেন শহরের লোকজন।এলাকাবাসী ও পৌরসভা কার্যালয় সূত্রে জানা গেছে, ভবনটি মাড়োয়ারি ব্যবসায়ী মতিরাম আগরওয়ালার। তিনি পরিবারের সদস্যদের নিয়ে ষাটের দশকে ভারতে চলে যান।১৯৬৫ সালে তিনকাঠা জমিসহ ওই ভবনটি তৎকালীন সরকার শত্রু সম্পত্তি হিসেবে তালিকাভুক্ত করে। স্বাধীনতার পর এটি অর্পিত সম্পত্তি হিসেবে তালিকাভুক্ত হয়। দীর্ঘদিন সংস্কার না করায় গণপূর্ত বিভাগ ১৯৭৫ সালে এটিকে পরিত্যক্ত ঘোষণা করে।পরিত্যক্ত ঘোষণা করার কয়েক বছর আগ থেকে ১০ জন ব্যবসায়ী স্থানীয় ভূমি অফিস থেকে বার্ষিক ইজারা (ডিসিআর) নিয়ে ভবনের নিচতলায় ব্যবসা শুরু করেন।চুয়াডাঙ্গা পৌর মেয়র রিয়াজুল ইসলাম জোয়ার্দ্দার জানান, জানমালের নিরাপত্তা নিশ্চিত করতে জেলা প্রশাসক ও গণপূর্ত বিভাগকে ভবনটি অপসারণের জন্য লিখিত ও মৌখিকভাবে অনুরোধ করা হয়েছে।ওই ভবনে ব্যবসায়ীদের পক্ষে কাপড় ব্যবসায়ী চন্দন চক্রবর্তী জানান, এখানে তাঁরা কোটি টাকা বিনিয়োগ করেছেন। হঠাৎ করে উচ্ছেদ করলে তাঁদের পথে বসে পড়তে হবে। তিনি পুরো ভবন অপসারণ না করে দোতলার ঝুঁকিপূর্ণ অংশ ভেঙে ফেলার পরামর্শ দেন।জেলা প্রশাসক দেলোয়ার হোসাইন বলেন, মানুষের নিরাপত্তা নিশ্চিত করার জন্য এবং দুর্ঘটনা এড়াতে শিগগিরই ভবনটি অপসারণ করা হবে।
