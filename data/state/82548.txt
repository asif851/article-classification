
বকেয়া মজুরি পরিশোধ এবং মজুরি কমিশন গঠন, বাস্তবায়নসহ ১১ দফা দাবিতে গতকাল মঙ্গলবার সারা দেশের রাষ্ট্রায়ত্ত পাটকলগুলোতে ২৪ ঘণ্টার ধর্মঘট পালন করা হয়েছে। খুলনার খালিশপুর ও দৌলতপুরে বিক্ষোভ মিছিল করার সময় দৌলতপুরে কয়েকটি গাড়ি ভাঙচুর করেন পাটকলের শ্রমিকেরা।
বাংলাদেশ রাষ্ট্রায়ত্ত পাটকল সিবিএ-নন সিবিএ পরিষদের ডাকে গতকাল এই ধর্মঘট পালন করা হয়। তবে গত বৃহস্পতিবার থেকেই খুলনাঞ্চলের রাষ্ট্রায়ত্ত নয়টি পাটকলের শ্রমিকেরা মিলের উৎপাদন বন্ধ করে দিয়েছেন। বকেয়া পরিশোধ না করা পর্যন্ত তাঁরা কাজে ফিরবেন না বলে ঘোষণা দিয়েছেন। এ নিয়ে ২০১৬ সালের এপ্রিল থেকে এ পর্যন্ত অন্তত তিন দফা রাষ্ট্রায়ত্ত পাটকলগুলোতে ধর্মঘট ডাকা হলো। পাটকলগুলোর প্রকল্প পরিচালক ও শ্রমিকেরা বলছেন, এভাবে বারবার ধর্মঘটের ফলে পাটশিল্প খাতে অস্থিরতা বিরাজ করছে।
পাটকল শ্রমিক, কর্মকর্তা-কর্মচারীরা বলেন, খু্লনাঞ্চলের রাষ্ট্রায়ত্ত পাটকলগুলোতে শ্রমিকদের মজুরি বকেয়া রয়েছে ৫ থেকে ১২ সপ্তাহের। কর্মকর্তা-কর্মচারীদের বেতন বকেয়া আছে তিন থেকে পাঁচ মাসের। তবে কার্পেটিং জুট মিলে ১০ সপ্তাহের মজুরি ও ৩ মাসের বেতন বকেয়া রয়েছে। এই মিলে উৎপাদন অব্যাহত রয়েছে।
পাটকল শ্রমিকদের অভিযোগ, তাঁরা সপ্তাহে ১ হাজার ৭০০ থেকে ২ হাজার ৫০০ টাকা মজুরি পান। কিন্তু গত কয়েক সপ্তাহে মজুরি না পেয়ে পরিবার-পরিজন নিয়ে অনাহারে-অর্ধাহারে দিন কাটাচ্ছেন তাঁরা। পেটে ক্ষুধা নিয়ে মিলে কাজ করা সম্ভব নয়। তাই মিলে উৎপাদন বন্ধ করে দিয়েছেন। বকেয়া মজুরি ও মহার্ঘ্য ভাতা পরিশোধ করলে তাঁরা আবার মিলে ফিরে যাবেন। তাঁদের আরও অভিযোগ, বাংলাদেশ পাটকল করপোরেশনের (বিজেএমসি) কর্মকর্তাদের দুর্নীতির কারণেই মূলত রাষ্ট্রায়ত্ত মিলগুলোতে অচলাবস্থা তৈরি হয়েছে। রয়েছে দূরদর্শিতার অভাব ও গাফিলতি। এর দায় বর্তাচ্ছে শ্রমিকদের ওপর। লোকসানের অজুহাত তুলে পাটকল শ্রমিক ও কর্মকর্তা-কর্মচারীদের পাওনা দিতে গড়িমসি করা হচ্ছে।
অভিযোগের ব্যাপারে বিজেএমসির মহাব্যবস্থাপক ও খুলনাঞ্চলের সমন্বয়ক গাজী শাহদাৎ হোসেন প্রথমআলোকে বলেন, ‘এখন পাট কিনে দুর্নীতি করার সুযোগ নেই। কারণ, সবকিছুই প্রতিনিয়ত পর্যবেক্ষণ করা হয়। আর বিজেএমসি যেহেতু সরকারের প্রতিষ্ঠান, তাই যেভাবে প্রতিষ্ঠানটি ভালো চলবে সরকার সেভাবেই ব্যবস্থা নেবে।’ শ্রমিকদের বকেয়ার ব্যাপারে তিনি বলেন, সুদানে এলসির মাধ্যমে পাটপণ্য বিক্রি করা হয়েছে। সেখান থেকে টাকা পেলে শ্রমিকদের মজুরি দেওয়া হবে। কবে নাগাদ মজুরি দেওয়া হবে ও বন্ধ মিলগুলো চালু হবে সে বিষয়ে তিনি বলেন, এটা নিশ্চিত করে বলা যাচ্ছে না। বন্ধ মিল চালুর ব্যাপারে শ্রমিকদের সঙ্গে আলোচনায় বসার চেষ্টা করা হচ্ছে।
বারবার ধর্মঘট
গত বছরের অক্টোবরে রাষ্ট্রায়ত্ত পাটকলের শ্রমিকেরা বকেয়া মজুরি পরিশোধের দাবিতে উৎপাদন বন্ধ করে আন্দোলন শুরু করেন। আন্দোলনে একে একে জুট মিল বন্ধ হয়ে গেলে শ্রমিক সংগঠনগুলোর নেতাদের নিয়ে খুলনা সার্কিট হাউসে বৈঠক করেন জেলা প্রশাসক মো. আমিন উল আহসান। মজুরি পরিশোধের প্রতিশ্রুতি দিলে কাজে যোগ দেন শ্রমিকেরা।
২০১৬ সালের এপ্রিলে লাগাতার ধর্মঘট শুরু করেন খুলনাঞ্চলের পাটকল শ্রমিকেরা। আন্দোলনের মুখে সরকার তাঁদের সঙ্গে আলোচনায় গিয়ে পাট খাতে পর্যাপ্ত টাকা ছাড়ের ব্যবস্থা করে।
রপ্তানি না হওয়ায় পণ্য মজুত
নতুন বাজার সৃষ্টি করতে না পারা ও পুরোনো আমদানিকারক দেশগুলো বাংলাদেশ থেকে পাটপণ্য ক্রয় না করায় বিপাকে পড়তে হচ্ছে খুলনাঞ্চলের রাষ্ট্রায়ত্ত পাটকলগুলোকে। উৎপাদন অব্যাহত থাকলেও পণ্য বিক্রি না হওয়ায় শ্রমিকদের মজুরি দিতে পারছে না মিলগুলো।
বিজেএমসি সূত্র জানায়, দেশের পাটপণ্যের শতকরা ৯০ ভাগই রপ্তানি হয়। বেশি ক্রেতা আফ্রিকার দেশগুলো। তবে ভারত, ইরান, নিউজিল্যান্ড, থাইল্যান্ড, চীন, জাপান, অস্ট্রেলিয়াসহ আরও কিছু দেশ এ দেশের পণ্য ক্রয় করে। কিন্তু গত কয়েক মাসে ওই সব দেশ পণ্য ক্রয় না করায় বর্তমান সংকট তৈরি হয়েছে।
এদিকে পাটশিল্প রক্ষায় ১১ দফা দাবি জানিয়ে গতকাল খুলনায় সংবাদ সম্মেলন করেছে পাট ও পাটশিল্প রক্ষা কমিটি নামের একটি সংগঠন।
