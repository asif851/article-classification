
চট্টগ্রামের শাহ আমানত আন্তর্জাতিক বিমানবন্দরে আজ বুধবার সকালে এক যাত্রীর জুতার ভেতর থেকে ১৬টি সোনার বার উদ্ধার করা হয়েছে। এগুলোর দাম প্রায় ৮০ লাখ টাকা।
বিমানবন্দর সূত্র জানায়, দুবাই থেকে বাংলাদেশ বিমানের একটি উড়োজাহাজ আজ সকাল ১০টা ২৫ মিনিটে চট্টগ্রামের শাহ আমানত বিমানবন্দরে অবতরণ করে। নিয়মিত তল্লাশির সময় যাত্রী আজিজুল মনির মাহফুজকে দেখে সন্দেহ হয় শুল্ক কর্মকর্তাদের। এ সময় তাঁর জুতার ভেতর থেকে এক কেজি ৮৬৬ গ্রাম ওজনের ১৬টি সোনার বার উদ্ধার করা হয়।
বিমানবন্দরে নিয়োজিত কাস্টম হাউসের সহকারী কমিশনার মো. মশিয়ার রহমান প্রথম আলোকে বলেন, আটক আজিজুল মনিরের বাড়ি চট্টগ্রামের ফটিকছড়িতে। তাঁর এই উড়োজাহাজে করে ঢাকায় যাওয়ার কথা ছিল।
শুল্ক কর্মকর্তারা জানান, আটক আজিজুলের বিরুদ্ধে মামলা করার প্রস্তুতি চলছে। তাঁকে পতেঙ্গা থানা পুলিশের কাছে হস্তান্তর করা হবে।
