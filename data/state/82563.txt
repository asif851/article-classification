
পুলিশের কাউন্টার টেররিজম ইউনিটের প্রধান মনিরুল ইসলাম বলেছেন, কিছুদিনের মধ্যেই দেশের জঙ্গিদের পুরোপুরি নিশ্চিহ্ন করা যাবে। আজ শনিবার রাজধানীর ভিকারুননিসা নূন স্কুল অ্যান্ড কলেজে জঙ্গিবাদবিরোধী সমাবেশে বক্তৃতাকালে তিনি এ কথা বলেন।শিক্ষা মন্ত্রণালয়ের নির্দেশে পূর্বঘোষণা অনুযায়ী আজ সারা দেশের শিক্ষাপ্রতিষ্ঠানে জঙ্গিবাদবিরোধী সমাবেশ হচ্ছে। এরই অংশ হিসেবে ভিকারুননিসা নূন স্কুল অ্যান্ড কলেজে এই সমাবেশ হয়।এই পুলিশ কর্মকর্তা বলেন, বাংলাদেশে জঙ্গিবাদের স্থান নেই। জঙ্গিরা এত কমসংখ্যক যে এটা দমন করা গেছে। কিছুদিনের মধ্যে এটা পুরোপুরি নিশ্চিহ্ন করা যাবে বলে তিনি আশাবাদী। জঙ্গিবাদের প্রেক্ষাপট ব্যাখ্যা করে তিনি বলেন, জঙ্গিরা ধর্মের বিকৃত ব্যাখ্যা দিয়ে রাজনৈতিক স্বার্থ হাসিলের জন্য এই নরহত্যা করছে। এটা ধর্মের রাজনৈতিক ব্যবহার, একটা ক্ষমতা দখলের চক্রান্ত। এ ধরনের ধর্ম ব্যবসায়ীদের কাছ থেকে সচেতন থাকার আহ্বান জানান তিনি।অনুষ্ঠানে কথাসাহিত্যিক সেলিনা হোসেন গুলশান হামলার প্রসঙ্গ টেনে সেখানে বন্ধুদের জন্য নিহত ফারাজ আইয়াজ হোসেনের ভূমিকার কথা উল্লেখ করেন। তিনি বলেন, জঙ্গিরা তাকে চলে যেতে বলেছিল। কিন্তু বন্ধুদের রেখে সে চলে আসতে চায়নি। সে কত দ্রুত সিদ্ধান্ত নিয়েছে। এটাই বাংলাদেশের প্রাণের শক্তি। উপস্থিত ছাত্রীদের উদ্দেশে তিনি বলেন, ‘তোমরা এই শক্তিকে লালন করবে।’ সম্মিলিত প্রয়াসেই দেশকে আন্তর্জাতিক পর্যায়ে নেওয়া যাবে বলে মন্তব্য করেন তিনি।
অধ্যক্ষ সুফিয়া খাতুনের সভাপতিত্বে সমাবেশে কলেজের শিক্ষক, অভিভাবক প্রতিনিধি ও দুজন ছাত্রী বক্তব্য দেন।
এদিকে, ঢাকা বিশ্ববিদ্যালয় পরিবারের উদ্যোগে টিএসসি মিলনায়তনে আয়োজিত সমাবেশে বক্তব্য দেন শিক্ষামন্ত্রী নুরুল ইসলাম নাহিদ, বিশ্ববিদ্যালয় মঞ্জুরি কমিশনের চেয়ারম্যান অধ্যাপক আবদুল মান্নান, শিক্ষাসচিব সোহরাব হোসাইন। সমাবেশে সভাপতিত্ব করেন ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক।
অন্যদিকে, ইডেন কলেজের সমাবেশে প্রধান অতিথি ছিলেন জাতীয় বিশ্ববিদ্যালয়ের উপাচার্য হারুন অর রশিদ। কলেজের অধ্যক্ষ গায়ত্রী চ্যাটার্জির সভাপতিত্বে বিশেষ অতিথি ছিলেন জাতীয় প্রেসক্লাবের সভাপতি মুহাম্মদ শফিকুর রহমান। এই সমাবেশে কয়েক হাজার ছাত্রী অংশ নেন।
