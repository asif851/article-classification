
২৫ ডিসেম্বর খ্রিষ্টান সম্প্রদায়ের প্রধান ধর্মীয় উৎসব ‘বড়দিন’ উদ্‌যাপন উপলক্ষে কঠোর নিরাপত্তাব্যবস্থা গ্রহণ করেছে ঢাকা মেট্রোপলিটন পুলিশ (ডিএমপি)। গতকাল বুধবার ডিএমপি সদর দপ্তরে এ নিয়ে অনুষ্ঠিত বৈঠকে আতশবাজি পোড়ানো ও পটকা ফাটানো যাবে না বলেও সিদ্ধান্ত হয়।
ডিএমপি সূত্র জানায়, গতকাল ডিএমপি কমিশনার মো. আছাদুজ্জামান মিয়ার সভাপতিত্বে বড়দিনের নিরাপত্তা নিয়ে বৈঠক হয়। এতে খ্রিষ্টান সম্প্রদায়ের নেতা ও ডিএমপির ঊর্ধ্বতন কর্মকর্তারা উপস্থিত ছিলেন। বৈঠকে সিদ্ধান্ত হয়, রাজধানীর ছোট-বড় ৭৬টি গির্জায় পর্যাপ্ত আলোকসজ্জাসহ ক্লোজড সার্কিট (সিসি) ক্যামেরা বসিয়ে নিরাপত্তা পর্যবেক্ষণ করা হবে। গির্জায় ঢোকার আগে পুলিশ ও স্বেচ্ছাসেবকদের সমন্বয়ে গঠিত দল নিরাপত্তা তল্লাশি করবে। গির্জা এলাকায় কোনো ভাসমান দোকান বসাতে দেওয়া হবে না। দর্শনার্থীদের আর্চওয়ে দিয়ে ঢুকতে হবে। নিশ্ছিদ্র নিরাপত্তার জন্য ডিএমপির ডগ স্কোয়াড, বোমা নিষ্ক্রিয়করণ দল ও বিশেষায়িত সোয়াট বাহিনী মোতায়েন করা হবে। গির্জা ও এর আশপাশ এলাকায় পুলিশের বিশেষ শাখার বিস্ফোরক শনাক্তকরণ দল মোতায়েন থাকবে।
গতকাল আছাদুজ্জামান মিয়ার সই করা বিজ্ঞপ্তিতে বলা হয়, বড়দিনের পবিত্রতা রক্ষা ও অনুষ্ঠানটি সুষ্ঠুভাবে উদ্‌যাপন নিশ্চিত করতে ২৪ ডিসেম্বর সন্ধ্যা ৬টা থেকে ২৫ ডিসেম্বর রাত ১২টা পর্যন্ত বিস্ফোরক দ্রব্য, আতশবাজি, পটকাবাজি, ক্ষতিকারক ও দূষণীয় দ্রব্য বহন এবং ফোটানো নিষিদ্ধ ঘোষণা করা হয়েছে।
 
