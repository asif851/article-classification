
 
ধর্মীয় অনুভূতিতে আঘাতের অভিযোগে গ্রেপ্তার হওয়া মশিউর রহমানকে জামিন দিয়েছেন আদালত। তবে জামিন পাননি আরেক ব্লগার আসিফ মহিউদ্দীন। ঢাকা মহানগর দায়রা জজ মো. জহুরুল হক আজ রোববার এ আদেশ দেন।
আদালতে ব্লগারদের পক্ষে আইনজীবী জ্যোতির্ময় বড়ুয়া, আলাউদ্দিন মোল্লা ও আবদুর রশীদ বলেন, ব্লগাররা ধর্মের অবমাননা করে কোনো কিছু লেখেননি। জামিন পেলে তাঁরা পালিয়েও যাবেন না।
এ ছাড়া চার ব্লগারের বিরুদ্ধে তথ্যপ্রযুক্তি আইনে করা মামলায় অভিযোগ গঠনের শুনানির দিন ধার্য করা হয়েছে ২৭ জুন।
গত ১২ মে একই আদালত থেকে জামিন পান সুব্রত অধিকারী ও রাসেল পারভেজ। গত ১ এপ্রিল রাতে রাজধানীর বিভিন্ন এলাকা থেকে মশিউর রহমান, সুব্রত অধিকারী ও রাসেল পারভেজকে ৫৪ ধারায় গ্রেপ্তার করে পুলিশ। পরে তাঁদের বিরুদ্ধে তথ্যপ্রযুক্তি আইনে মামলা করা হয়। আরেক ব্লগার আসিফ মহিউদ্দীনকে গ্রেপ্তার করা হয় দুই দিন পর গত ৩ এপ্রিল।
জামিনে মুক্ত সুব্রত অধিকারী ঢাকা বিশ্ববিদ্যালয়ের ছাত্র। মশিউর রহমান ও রাসেল পারভেজ একই বিশ্ববিদ্যালয়ের সাবেক ছাত্র। ব্লগারদের গ্রেপ্তারের পর থেকে ঢাকা বিশ্ববিদ্যালয়ের ছাত্র-শিক্ষক ও বিভিন্ন নাগরিক সংগঠন তাঁদের মুক্তির দাবি করে আসছিল।
