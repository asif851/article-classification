
ফেনীর ফুলগাজী উপজেলা চেয়ারম্যান ও আওয়ামী লীগের নেতা একরামুল হক হত্যা মামলার বিচার ছয় মাসের মধ্যে শেষ করার নির্দেশ দিয়েছেন দেশের সর্বোচ্চ আদালত।
একরাম হত্যা মামলার আসামি আওয়ামী লীগের নেতা জাহাঙ্গীর কবির আদেলের জামিন স্থগিতের আদেশ বহাল রেখে প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের চার সদস্যের বেঞ্চ আজ বৃহস্পতিবার এ আদেশ দেন। আদালতে রাষ্ট্রপক্ষে ছিলেন অ্যাটর্নি জেনারেল মাহবুবে আলম ও ডেপুটি অ্যাটর্নি জেনারেল খোন্দকার দিলীরুজ্জামান। জাহাঙ্গীর কবিরের পক্ষে ছিলেন জ্যেষ্ঠ আইনজীবী আবদুল বাসেত মজুমদার।
২০১৪ সালের ২০ মে ফেনী শহরের একাডেমি সড়কে বিলাসী সিনেমা হলের কাছে একরামুল হককে নিজের গাড়িতে গুলি করে ও পুড়িয়ে হত্যা করা হয়। ওই সময় তিনি উপজেলা আওয়ামী লীগের সভাপতি ছিলেন। একরামুলের বড় ভাই রেজাউল হক ওই দিনই ফেনীর বিএনপি নেতা মাহতাব উদ্দিন চৌধুরীসহ (মিনার চৌধুরী) অজ্ঞাতপরিচয় ৩০-৩৫ জনের বিরুদ্ধে সদর থানায় মামলা করেন।
পরে ২০১৪ সালের ২৮ আগস্ট তদন্ত শেষে ওই মামলায় অভিযোগপত্র দেয় পুলিশ। এতে মিনার চৌধুরী, জেলা আওয়ামী লীগের যুগ্ম সাধারণ সম্পাদক জাহাঙ্গীর কবির আদেলসহ ৫৬ জনকে আসামি করা হয়। গত বছরের ১২ জানুয়ারি জাহাঙ্গীর কবির ফেনীর আদালতে আত্মসমর্পণ করলে বিচারক তাঁকে কারাগারে পাঠান। এরপর ১৬ নভেম্বর জাহাঙ্গীর কবির হাইকোর্ট থেকে জামিন পান। তবে ওই আদেশের বিরুদ্ধে রাষ্ট্রপক্ষ আবেদন করলে চেম্বার আদালত তা স্থগিত করে দেন। আজ রাষ্ট্রপক্ষের করা আপিলের আবেদন (লিভ টু আপিল) নিষ্পত্তি করে জাহাঙ্গীর কবিরের জামিন স্থগিতের আদেশ বহাল রাখেন আপিল বিভাগ।
ফেনীর জেলা ও দায়রা জজ আদালতে মামলাটি বিচারাধীন। ১০ ফেব্রুয়ারি অভিযোগ গঠনের শুনানির পরবর্তী দিন ধার্য রয়েছে।
