
আইন প্রতিমন্ত্রী কামরুল ইসলাম বলেছেন, আদালতের রায়ে জামায়াতে ইসলামীর নিবন্ধন বাতিল হয়েছে। অথচ দলটি এই রায়ের বিরুদ্ধে হরতাল ডেকেছে। এটা আদালত অবমাননার শামিল। হরতাল দিয়ে জামায়াত আদালত অবমাননা করেছে। জনগণ জামায়াতের হরতাল প্রত্যাখ্যান করেছে।আজ মঙ্গলবার বেলা সাড়ে ১১টার দিকে রাজধানীর বঙ্গবন্ধু অ্যাভিনিউয়ে আওয়ামী লীগের কার্যালয়ের সামনে হরতালবিরোধী অবস্থান কর্মসূচিতে আইন প্রতিমন্ত্রী এসব কথা বলেন।কর্মসূচিতে অংশ নিয়ে বিরোধী দলের উদ্দেশে পরিবেশ ও বনমন্ত্রী হাছান মাহমুদ বলেন, ‘হরতাল দিয়ে সহিংসতা করে কোনো লাভ হবে না। এতে সমস্যার সমাধান হবে না। আসুন, আলোচনার মাধ্যমে সমস্যার সমাধান করি।’কর্মসূচিতে অংশ নেন ঢাকা মহানগর আওয়ামী লীগের সাধারণ সম্পাদক মোফাজ্জল হোসেন চৌধুরী, সাংগঠনিক সম্পাদক শাহে আলম প্রমুখ। এর আগে রাজধানীর বিভিন্ন এলাকা থেকে মহানগর আওয়ামী লীগ, স্বেচ্ছাসেবক লীগের নেতা-কর্মীরা ছোট ছোট মিছিল নিয়ে বঙ্গবন্ধু অ্যাভিনিউয়ে জড়ো হন।একই এলাকায় অন্য একটি সংগঠনের কর্মসূচিতে নৌপরিবহনমন্ত্রী শাজাহান খান দাবি করেন, হরতালে যানবাহন চলাচল স্বাভাবিক রয়েছে। লঞ্চ ও ফেরি চলাচলে কোনো সমস্যা হয়নি। জনগণ জামায়াতের হরতাল ঘৃণাভরে প্রত্যাখ্যান করেছে। দেশবিরোধী হরতাল জনগণ কখনো মানে না।
 
