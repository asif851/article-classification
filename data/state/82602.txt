
রাজধানীর যাত্রাবাড়ী শ্যামপুরে একটি টেক্সটাইল মিলে আজ সোমবার ভোররাতে আগুন লেগেছে। আগুন নেভানোর কাজে ফায়ার সার্ভিসের আটটি ইউনিট কাজ করছে। তাৎক্ষণিকভাবে ক্ষয়ক্ষতির পরিমাণ জানা যায়নি।
ফায়ার সার্ভিসের দায়িত্বরত কর্মকর্তা পরিদর্শক মাহমুদুল হক প্রথম আলোকে বলেন, ভোররাত ৪টা ৩০ মিনিটে আমাদের কাছে শ্যামপুরের লাকি টেক্সটাইল মিলে আগুন লাগার খবর আসে। পোস্তাগোলা, সদরঘাট ও আশেপাশের এলাকা থেকে ফায়ার সার্ভিসের আটটি ইউনিট গিয়ে আগুন নেভানোর কাজ করছে।
মাহমুদুল হক বলেন, ছয়তলা ওই ভবনের তৃতীয় তলায় আগুন লাগে। ভবনের ছাদে অন্তত ৩০ থেকে ৪০ জন আটকা পড়েছে। আগুন নেভানোর কাজ প্রায় শেষের দিকে।আগুন লাগার কারণ তাৎক্ষণিকভাবে জানা যায়নি।
