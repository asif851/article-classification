
বার ভূঁইয়ার বিখ্যাত ভূঁইয়া ঈশা খাঁর স্মৃতিবিজড়িত এগারসিন্দুর দুর্গটি একদিকে যেমন দেবে যাচ্ছে অপরদিকে মাটিতে ঢাকা পড়ে বা ক্ষয়ে আকারেও ছোট হয়ে আসছে৷ উপরন্তু এখন পাশেই পুকুর খননের কাজ চলায় পুরো দুর্গটির অস্তিত্বই হুমকির মুখে পড়েছে৷বিদ্যালয়ের শিশু থেকে শুরু করে সাধারণ গৃহবধূর চোখে দুর্গটির দুর্দশা ধরা পড়লেও প্রশাসন জানে না কিছুই৷ ঐতিহাসিক স্থাপত্যটি রক্ষায় তাঁদের কোনো উদ্যোগ নেই৷গত শনিবার (৭ জুন) দুপুরে ওই দুর্গে গিয়ে দেখা যায়, অরক্ষিত ঐতিহাসিক স্থাপত্যটি দেবে উচ্চতা কমে গেছে৷আশপাশে মাটি পড়তে পড়তে আর ক্ষয়ে যাওয়া ইট-সুরকি বৃষ্টিতে ধুয়ে গিয়ে আকারেও ছোট হয়ে গেছে দুর্গটি৷ দুর্গের দুই পাশে দুটি মসজিদ এখনো দাঁড়িয়ে আছে। মসজিদ দুটির নিয়ন্ত্রণ প্রত্নতত্ত্ব অধিদপ্তরের। বর্তমানে দুর্গ েঘঁষে একটি পুকুর কাটা হচ্ছে৷ এটির আয়তন ৮৫ শতাংশ। পুকুরটি খনন করছেন স্বপন মিয়া নামের এক ব্যক্তি৷ তিনি থাকেন ঢাকায়৷স্থানীয়রা বলেন, দুর্গ ঘেঁষে পুকুরটি খনন করায় এটি আরও ঝুঁকিপূর্ণ হয়ে পড়েছে৷ তা ছাড়া একজন দুর্গের পাশ ঘেঁষে মাটি কাটলে অন্যরা মাটি কাটা শুরু করবে৷স্বপন মিয়ার বাড়িতে গিয়ে জানা যায়, পুকুর খনন শুরুর পর তিনি ঘন ঘন এলাকায় এলেও বাড়িতে থাকেন না৷ তাঁর মুঠোফোনের নম্বরও বাড়ির কেউ দেননি৷স্বপন মিয়ার চাচাতো ভাই নূর হোসেন বলেন, পুকুরের জায়গা স্বপন মিয়ার। তিনি নিজের জায়গায় পুকুর কাটছেন।এদিকে শনিবার দুর্গ দেখতে এসেছিল স্থানীয় বাহাদিয়া উচ্চবিদ্যালয়ের দুই ছাত্র জুনায়েদ পিয়াস ও মনির হোসেন৷ হতাশ জুনায়েদ বলল, ‘প্রথমবার আসলাম৷ বইয়ে ঈশা খাঁর দুর্গের যে বর্ণনা পড়েছিলাম, এসে তো তার কিছুই দেখলাম না৷’দুর্গ এলাকার বাসিন্দা ইমাম উদ্দিনের স্ত্রী মমতা বেগম (৫০) আফসোস করে বলেন, ‘২০/২২ বচ্ছর আগে বিয়ে হইয়া এইখানে আসার পর একবার দুর্গের মাথায় উঠছিলাম। উঠতে মেলা কষ্ট হইছিল মনে আছে৷ আর দুর্গের মাথায় উইঠা পাশের জেলা গাজীপুরের টুক এলাকা পর্যন্ত দেখছিলাম৷ কিন্তু এখন তো দুর্গটা মাটিত ডুইবা যাইতাছে৷ কেউ দেহেও না৷’ঐতিহাসিকদের মতে, ষোড়শ শতকের প্রাচীন দুর্গ এগারসিন্দুর। কিশোরগঞ্জের পাকুন্দিয়া উপজেলায় এর অবস্থান৷১৫৮৬ খ্রিষ্টাব্দে ঈশা খাঁ জমিদার চাঁদ রায়ের মেয়ে স্বর্ণময়ীকে বিয়ে করে এখানে বসবাস শুরু করেন৷ ১৫৯৭ খ্রিষ্টাব্দে এই দুর্গ এলাকায়ই মোগল সেনাপতি রাজা মান সিংহের সঙ্গে ঈশা খাঁর যুদ্ধ হয়৷এদিকে এগারসিন্দুর ইউনিয়ন পরিষদের চেয়ারম্যান বজলুল করিম জানান, দুর্গ ঘেঁষে পুকুর কাটার বিষয়টি তাঁর জানা নেই৷ তবে বিষয়টি তিনি উপজেলা প্রশাসনকে জানাবেন বলে আশ্বাস দেন৷উপজেলা নির্বাহী কর্মকর্তা (ইউএনও) মোশারফ হোসেন বলেন, তথ্যটি তাঁরও জানা নেই। খোঁজ নিয়ে দেখবেন। এখানে পুকুর কাটা হলে প্রয়োজনীয় ব্যবস্থা নেবেন।
