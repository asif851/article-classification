
যুক্তরাষ্ট্রে তথ্যপ্রযুক্তি (আইটি) খাতে অন্য দেশের লোকজনের প্রাধান্য থাকলেও ধীরে ধীরে সেখানে বাংলাদেশ অবস্থান করে নিচ্ছে।
যুক্তরাষ্ট্রে বাংলাদেশি মালিকানাধীন আইটি প্রতিষ্ঠান ট্যালেনটেক আয়োজিত এক অনুষ্ঠানে সরকারি প্রতিনিধি ও আয়োজকেরা এ কথা বলেন।
প্রতিষ্ঠানটির অষ্টম বর্ষপূর্তি উপলক্ষে গত শনিবার সন্ধ্যায় নিউইয়র্কের জ্যাকসন হাইটসের পিএস ৬৯ স্কুল অডিটোরিয়ামে এই অনুষ্ঠানের আয়োজন করা হয়।
অনুষ্ঠানে প্রধান অতিথি ছিলেন নিউইয়র্কের বাংলাদেশের কনসাল জেনারেল শামীম আহসান। বিশেষ অতিথি ছিলেন জাতিসংঘে বাংলাদেশের স্থায়ী মিশনের ফার্স্ট সেক্রেটারি (প্রেস) নূরে ই এলাহী মিনা। সভাপতিত্ব করেন ট্যালেনটেক প্রেসিডেন্ট মাহবুবুর রহমান।
ট্যালেনটেকের সফলতার মূল প্রতিপাদ্য উপস্থাপন করেন প্রতিষ্ঠানের প্রধান নির্বাহী কর্মকর্তা (সিইও) মাহবুব সিদ্দিকী।
নবীন-প্রবীণ আইটি বিশেজ্ঞদের এই মিলনমেলায় নিউইয়র্কে বসবাসরত বাংলাদেশ সোসাইটি, চিকিৎসক, সাংবাদিক, মুক্তিযোদ্ধা, সংস্কৃতি ও সুশীল সমাজের নেতারা উপস্থিত ছিলেন।  প্রধান অতিথির বক্তব্যে কনসাল জেনারেল শামীম আহসান বলেন, প্রবাসে তথ্যপ্রযুক্তির উৎকর্ষে বাংলাদেশিদের ভালো করার গল্প অভিভূত করে। বাংলাদেশ সরকার ডিজিটাল বাংলাদেশের স্বপ্ন বাস্তবায়ন করছে। প্রবাসের তথ্যপ্রযুক্তি খাতে বিশেষজ্ঞ এবং যাঁরা ভালো করছেন, তাঁরা দেশে গিয়েও অবদান রাখতে পারেন।
ট্যালেনটেক প্রেসিডেন্ট মাহবুবুর রহমান বলেন, পেশা উন্নয়নের স্লোগান নিয়ে ২০০৯ সালে যুক্তরাষ্ট্রের ভার্জিনিয়ায় যাত্রা শুরু করে ট্যালেনটেক। পর্যায়ক্রমে নিউইয়র্কের জ্যাকসন হাইটসে কার্যক্রম চালু করা হয়। ট্যালেনটেক ভবিষ্যতে বাংলাদেশ ও কানাডায় কার্যক্রম চালু করবে।
