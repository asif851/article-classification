
রাজশাহী বিশ্ববিদ্যালয় শাখা ছাত্রশিবিরের সাবেক সেক্রেটারি সাইফুদ্দিন ইয়াহিয়াকে অস্ত্র মামলায় যাবজ্জীবন সশ্রম কারাদণ্ড দিয়েছেন আদালত। আজ সোমবার দুপুরে রাজশাহীর দ্রুতবিচার ট্রাইব্যুনালের বিচারক গোলাম আহমেদ খলিলুর রহমান এ রায় ঘোষণা করেন।
সরকারি কৌঁসুলিএন্তাজুল হক বলেন,  অবৈধ অস্ত্র নিজের কাছে রাখার দায়ে অস্ত্র আইনে সাইফুদ্দিন ইয়াহিয়াকে যাবজ্জীবন সশ্রম কারাদণ্ড দিয়েছেন আদালত। ওই আইনেই গুলিসহ অন্যান্য উপকরণ রাখার দায়ে তাঁকে আরও ১০ বছর সশ্রম কারাদণ্ড দেওয়া হয়। এ সময় আসামি আদালতে উপস্থিত ছিলেন। এ মামলার ১৯ জন সাক্ষীর মধ্যে আদালতে ১৮ জনের সাক্ষ্য গ্রহণ করা হয়। সাইফুদ্দিন ইয়াহিয়ার নামে নাশকতা ও বিস্ফোরক আইনে আরও দুইটি মামলা রয়েছে বলে পিপি জানান।মামলার সংক্ষিপ্ত বিবরণীতে জানা যায়, ২০১৩ সালের ২৬ সেপ্টেম্বর রাত তিনটার দিকে নগরের আল রহমান হার্ডওয়্যার মার্কেটের তৃতীয় তলায় অভিযান চালিয়ে অস্ত্রসহ ইয়াহিয়াকে গ্রেপ্তার করে র‍্যাব। এ সময় তাঁর কাছ থেকে একটি পিস্তল, আটটি গুলি, ১৩টি ককটেল এবং দেশীয় অস্ত্র পাওয়া যায়। পরে রাজশাহী র‍্যাবের ডিএডি আলতাফ হোসেন বাদী হয়ে নগরের বোয়ালিয়া থানায় অস্ত্র আইনে ৮ জনকে আসামি করে মামলা দায়ের করেন।তদন্ত শেষে মামলার অভিযোগপত্র থেকে সাতজনকে অব্যাহতি দেয় পুলিশ। গ্রেপ্তারের সময় ইয়াহিয়া রাজশাহী বিশ্ববিদ্যালয় ছাত্রশিবিরের সেক্রেটারি ছিলেন।
