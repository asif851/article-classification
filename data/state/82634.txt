
 
প্রধানমন্ত্রী শেখ হাসিনার ছেলে সজীব ওয়াজেদ জয় বলেছেন, ‘অসমাপ্ত বিপ্লব’ শেষ করার জন্য আওয়ামী লীগকে আবার সুযোগ দিতে হবে। তিনি বলেন, নতুন ও আধুনিক একটি বাংলাদেশের জন্য উন্নয়নের ধারাবাহিকতা ধরে রাখতে হবে।আজ শুক্রবার বঙ্গবন্ধু আন্তর্জাতিক সম্মেলন কেন্দ্রে ‘রূপকল্প ২০২১, গত পাঁচ বছরের অর্জন, আগামী পাঁচ বছরের অঙ্গীকার’ শীর্ষক অনুষ্ঠানে বক্তব্য দেওয়ার সময় এসব কথা বলেন সজীব ওয়াজেদ জয়। অনুষ্ঠানে তিনি বিভিন্ন শ্রেণী-পেশায় সফল ব্যক্তিদের সঙ্গে মতবিনিময় করেন। বক্তব্য শেষে তিনি সাংবাদিকদের বিভিন্ন প্রশ্নের উত্তর দেন।সজীব ওয়াজেদ জয় বলেন, পাঁচ বছরে দেশে ‘মারাত্মক পরিবর্তন’ হয়েছে। দুর্নীতি অর্ধেকে নেমে এসেছে। তিনি প্রশ্ন তুলে বলেন, ‘ভেবে দেখুন আমরা কোথায় ছিলাম, আর এখন কোথায় আছি।’ তিনি বলেন, ‘বাংলাদেশে এখন একটি গুরুত্বপূর্ণ সময়। কারণ সামনেই নির্বাচন।’ এই নির্বাচনকে ইতিহাসের সবচেয়ে গুরুত্বপূর্ণ নির্বাচন হিসেবে অভিহিত করে জয় বলেন, ‘এই নির্বাচনের ওপরই নির্ভর করবে দেশের ভবিষ্যত্ কী হবে।’বিরোধী দল বিএনপির সমালোচনা করে জয় বলেন, বিএনপির সময়ে আমরা ছিলাম ‘ফেইলর স্টেট’। আর এখন বলা হয় বাংলাদেশ হচ্ছে ‘নেক্সট ইলেভেন’। আর এটা হয়েছে মাত্র পাঁচ বছরে।
জয় বলেন, ‘আমাদের বিরুদ্ধে বিরোধী দলের অনেক সমালোচনা রয়েছে।  কিন্তু তারা কখনো বলে না তারা ভবিষ্যতে কী করবে? তারা কোনো ভবিষ্যতের পরিকল্পনা দেয় না। তারা বলে না, অর্থনীতি, জঙ্গিবাদ, সন্ত্রাসের জন্য কী করবে? কারণ দুর্নীতিবাজ ও সন্ত্রাসীরা তাদের সঙ্গেই আছে। তারা রাজাকারদের নিয়ে রাজনীতি করছে। তারা কীভাবে বলবে যে তারা জঙ্গিবাদ দমন করবে?’
বিরোধী দলের প্রতি ইঙ্গিত করে জয় বলেন, ‘কাজ না করে অপপ্রচার দিয়ে ক্ষমতায় আসার প্রচেষ্টা মোকাবিলা করতে হবে। তিনি বলেন, আওয়ামী  লীগ না এলে যে পরিমাণ উন্নয়ন হয়েছে, তা আবার শেষ হয়ে যাবে। এই যে আজকের বিদ্যুত্ তা দুই বছরে শেষ হয়ে যাবে। সন্ত্রাসীরা লাইন দিয়ে দাঁড়িয়ে আছে। বিএনপি এলেই আবার তারা চলে আসবে। এজন্য দেশের মানুষকে সচেতন হতে হবে।’ তিনি জনগণের উদ্দেশে বলেন, ‘আপনাদের দেখতে হবে কী সুযোগ আছে সামনে। শুধু তা-ই নয়, কী ভয় আছে সামনে।’
বক্তব্যের শেষ পর্যায়ে এসে ‘রূপকল্প ২০২১’ নিয়ে কথা বলেন জয়। তিনি বলেন, ২০২১ সালের মধ্যে আওয়ামী লীগ দেশকে মধ্য আয়ের দেশে পরিণত করতে চায়। গত পাঁচ বছরে দেশের মাথাপিছু আয় দ্বিগুণ হয়েছে। আগামী পাঁচ বছরে আরও দ্বিগুণ করা হবে। একমাত্র আওয়ামী লীগ সরকারই এটা পারবে বলে মন্তব্য করেন তিনি। জয় আরও বলেন, আমাদের জিডিপি বাড়াতে হবে। গত পাঁচ বছরে জিডিপি ৬.৫ শতাংশ হয়েছে। এটা আগামী পাঁচ বছরে বেড়ে হবে ১০ শতাংশ।
জয় বলেন, ‘থ্রিজি আনা আমাদের নির্বাচনী প্রতিশ্রুতি ছিল। ক্ষমতায় এলে ফোরজি আনা হবে।’
