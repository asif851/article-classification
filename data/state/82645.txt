
রংপুরের গঙ্গাচড়া উপজেলায় চরের লোকজন পুলিশকে সঙ্গে নিয়ে অশ্লীল নৃত্য ও জুয়ার আসর পুড়িয়ে দিয়েছে। এ সময় পুলিশ ওই আসর থেকে এক নারী বাউলশিল্পীসহ সাত জুয়াড়িকে আটক করে। উপজেলার নোহালী ইউনিয়নের দুর্গম চর মিনার বাজার এলাকায় গত বুধবার রাতে এ ঘটনা ঘটে।
থানা-পুলিশ ও চরের লোকজন বলেন, রংপুরের গঙ্গাচড়া ও লালমনিরহাটের কালীগঞ্জের সীমান্তবর্তী এলাকায় তিস্তা নদীর চর মিনার বাজারে কয়েক দিন ধরে স্থানীয় ইউপি সদস্য শহিদুল ইসলামের নেতৃত্বে অশ্লীল নৃত্য ও জুয়ার আসর চলছে। বুধবার রাতে অতিরিক্ত পুলিশ সুপার সাইফুল ইসলামের নেতৃত্বে গঙ্গাচড়া সদর থেকে ২৫ কিলোমিটার দূরে থানার এসআই ওয়াহাব আলী ও মিজানসহ ২০ জনের একটি দল ওই এলাকায় পৌঁছে স্থানীয় লোকজনকে সঙ্গে নিয়ে ওই নৃত্য ও জুয়ার আসরে অভিযান চালায়। এ সময় পুলিশ বাউলশিল্পী সোহাগী বেগম, জুয়াড়ি মফিজুল ইসলাম, মনোয়ার হোসেন, আশরাফুল ইসলাম, নাসির উদ্দিন, শহিদুল ইসলাম, এন্তাজ আলী ও শফিয়ার রহমানকে আটক করে। পরে তাঁদের ইউএনও আমিনুল ইসলামের কার্যালয়ে নেওয়া হলে সেখানে ভ্রাম্যমাণ আদালত বসানো হয়। এ সময় আদালত বাউলশিল্পী সোহাগীকে মহিলা ইউপি সদস্য মিনা বেগমের জিম্মায় দেন। জুয়াড়ি শফিয়ার রহমানকে ১৫ দিনের কারাদণ্ড ও আটক অন্যদের প্রত্যেককে এক হাজার টাকা করে জরিমানা করেন। 
 
