
পরিত্যক্ত লালমনিরহাট-মোগলহাট রেলপথ ও রেলস্টেশন পুনরায় চালু করাসহ ছয় দফা বাস্তবায়নের দাবি জানিয়েছে লালমনিরহাট উন্নয়ন আন্দোলন পরিষদ। এসব দাবি পূরণে পদক্ষেপ নিতে গতকাল সোমবার পরিষদ রেলপথ মন্ত্রণালয়ের সচিব শরিফ সালাউদ্দিনের কাছে স্মারকলিপি দিয়েছে।রেলপথ সচিব গতকাল দুপুরে লালমনিরহাট বিভাগীয় রেলওয়ে ব্যবস্থাপকের কার্যালয়ে গেলে স্মারকলিপিটি তাঁর হাতে তুলে দেওয়া হয়। এ সময় উপস্থিত ছিলেন পশ্চিমাঞ্চল রেলওয়ের মহাব্যবস্থাপক খায়রুল আলম, লালমনিরহাট বিভাগীয় রেলওয়ে ব্যবস্থাপক (ডিআরএম) মোহাম্মদ নাজমুল ইসলাম, পশ্চিমাঞ্চল রেলওয়ের নিরাপত্তা বাহিনীর চিফ কমান্ড্যান্ট শাহ আলম ভূঁইয়া এবং লালমনিরহাট উন্নয়ন আন্দোলন পরিষদের আহ্বায়ক সুপেন্দ্রনাথ দত্ত প্রমুখ।ছয় দফার অন্য দাবিগুলো হলো বগুড়া-সিরাজগঞ্জ রেলপথ নির্মাণ, প্রস্তাবিত আন্তনগর করিডর এক্সপ্রেস চালু, লালমনিরহাট শহরের পরিত্যক্ত ঐতিহ্যবাহী রেলওয়ে এমটি হোসেন ইনস্টিটিউটকে টাউন হলে রূপান্তর, লালমনিরহাটে রেলওয়ের আঞ্চলিক প্রশিক্ষণ কেন্দ্র স্থাপন ও লালমনিরহাট শহরের বিডিআর রেলগেট এলাকায় ফ্লাইওভার নির্মাণ।এদিকে গতকাল দুপুর ১২টায় রেলপথ মন্ত্রণালয়ের সচিব শরিফ সালাউদ্দিন মোগলহাট রেলপথ ও রেলস্টেশন এলাকা পরিদর্শন করেন। স্টেশনটি লালমনিরহাট শহর থেকে ১০ কিলোমিটার উত্তরে বাংলাদেশ-ভারত সীমান্তের ধরলা নদী পাড়ে অবস্থিত। এটি পরিত্যক্ত অবস্থায় রয়েছে। ২০০৩ সালে মোগলহাট রেললাইনটি পরিত্যক্ত এবং স্টেশনটি বন্ধ ঘোষণা করা হয়।
