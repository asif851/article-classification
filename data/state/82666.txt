
রংপুরে খাদেম রহমত আলীকে হত্যার ঘটনায় ১৪ জনের বিরুদ্ধে অভিযোগপত্র দেওয়া হয়েছে। পুলিশ বলছে, তাঁরা নিষিদ্ধঘোষিত জঙ্গি সংগঠন জামাআতুল মুজাহিদীন বাংলাদেশের (জেএমবির) সদস্য। তাঁদের মধ্যে সাতজন রংপুরে জাপানি নাগরিক কুনিও হোশি হত্যা মামলার অভিযোগপত্রভুক্ত আসামি।
মামলার তদন্ত কর্মকর্তা কাউনিয়া থানার পরিদর্শক (তদন্ত) মামুন অর রশিদ বলেন, এ মাসের ৩ তারিখেই খাদেম হত্যামামলায় অভিযোগপত্র দেওয়া হয়।
অভিযোগপত্রভুক্ত আসামিরা হলেন মাসুদ রানা, ইসহাক, লিটন মিয়া, আবু সায়্যিদ, সাদ্দাম হাসেন, নজরুল ইসলাম, সাখাওয়াত হোসেন, সারওয়ার হোসেন, সাদাত হোসেন, তৌফিকুল ইসলাম, চান্দু মিয়া, রজিবুল ইসলাম, বাবুল মাস্টার, জাহাঙ্গীর হোসেন। তাঁদের মধ্যে প্রথম সাতজন রংপুরে কুনিও হোশি হত্যা মামলার অভিযোগপত্রভুক্ত আসামি। আসামিদের মধ্যে সাতজন গ্রেপ্তার রয়েছেন। তাঁরা হলেন মাসুদ রানা, ইসহাক, লিটন মিয়া, সারওয়ার হোসেন, সাদাত হোসেন, তৌফকুল ইসলাম ও আবু সায়্যিদ।
গত ১০ নভেম্বর দিবাগত রাত ১১টার দিকে রংপুরের কাউনিয়ায় স্থানীয় একটি বাজার থেকে বাড়ি ফেরার পথে চৈতার মোড়ে দুর্বৃত্তরা মাজারের খাদেম রহমত আলীকে (৬০) চাপাতি দিয়ে কুপিয়ে হত্যা করে।
গত ৩ অক্টোবর সকালে কাউনিয়ায় কাচু আলুটারি গ্রামে দুর্বৃত্তদের গুলিতে খুন হন জাপানি নাগরিক কুনিও হোশি।
আরও পড়ুন: 
‘কুনিও হোশির খুনিই মাজারের খাদেম হত্যাকারী’রংপুরে খাদেম হত্যাকাণ্ডে আরও একজন গ্রেপ্তার
