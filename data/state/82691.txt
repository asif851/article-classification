
এমবিবিএস ও বিডিএস ভর্তি পরীক্ষার প্রশ্নপত্র ফাঁস রোধে কোচিং সেন্টারগুলো বন্ধ রাখার নির্দেশ দেওয়া হলেও নির্দেশ বাস্তবায়নকারী মাঠপর্যায়ের পুলিশ বলছে, তারা নির্দেশ পায়নি।তবে গতকাল বুধবার মেডিকেলে ভর্তি পরীক্ষার প্রস্তুতির জন্য পরিচালিত রাজধানীর ফার্মগেট এলাকার সানরাইজ, রেটিনা, থ্রি ডক্টরস ও খুলনার শান্তিধামের মোড় এলাকার থ্রি ডক্টরস কোচিং সেন্টার বন্ধ ছিল। চট্টগ্রামের চকবাজার এলাকার রেটিনা, প্রাইমেট ও রয়েল কোচিং সেন্টারও বন্ধ দেখা যায়। আগামীকাল শুক্রবার ভর্তি পরীক্ষার দিন পর্যন্ত কোচিং সেন্টারগুলো বন্ধ রাখার ব্যবস্থা করতে গত সোমবার স্বাস্থ্য মন্ত্রণালয় থেকে স্বরাষ্ট্রসচিব, পুলিশের মহাপরিদর্শক ও র্যা বের মহাপরিচালকের কাছে চিঠি দেওয়া হয়। তাতে বলা হয়, কোচিং সেন্টার থেকে বা অনলাইনে হুবহু প্রশ্ন সরবরাহের কথা বলে একটি চক্র শিক্ষার্থী এবং তাদের অভিভাবকদের কাছ থেকে টাকা নিচ্ছে এমন অভিযোগ আছে।জানতে চাইলে পুলিশের তেজগাঁও বিভাগের উপকমিশনার বিপ্লব সরকার গতকাল প্রথম আলোকে বলেন, কোচিং সেন্টার বন্ধের বিষয়ে তাঁরা কোনো নির্দেশনা পাননি। মতিঝিল বিভাগের উপকমিশনার মোহা. আশরাফুজ্জামান বলেন, এ বিষয়ে তিনি কিছু জানেন না। এদিকে স্বাস্থ্য অধিদপ্তরের এক আদেশে পরীক্ষা কেন্দ্রে সেলফোন, ক্যালকুলেটর, হাতঘড়িসহ সব ধরনের ইলেকট্রনিক যন্ত্র বহন পরীক্ষার্থীদের জন্য নিষিদ্ধ করা হয়েছে। [প্রতিবেদনে তথ্য দিয়ে সহায়তা করেছে চট্টগ্রাম ও খুলনা অফিস]
