
আদালতে মামলায় হাজিরা দিয়ে বাড়ি ফেরার পথে খুন হয়েছেন হোসেন মৃধা (৩৬) নামের এক বিবাদী। সন্ত্রাসীরা তাঁকে গুলি করে ও কুপিয়ে হত্যা করেছে। গতকাল রোববার দুপুরে মুন্সিগঞ্জ পৌরসভার পাঁচঘড়িয়াকান্দি এলাকায় এ ঘটনা ঘটে।নিহত হোসেন সদর উপজেলার চরকেওয়ার ইউনিয়নের টরকী গ্রামের মৃত আবদুস সাত্তার মৃধার ছেলে। তিনি যে মামলায় হাজিরা দেন, ওই মামলার বাদীপক্ষের লোকজন এ খুনের ঘটনা ঘটিয়েছেন বলে অভিযোগ উঠেছে।স্থানীয় সূত্রে জানা যায়, দেড় বছর আগে সদর উপজেলার টরকী গ্রামের হোসেন তাঁর লোকজন নিয়ে পূর্বশত্রুতার জের ধরে একই গ্রামের আসাদুল ইসলাম ও তাঁর অনুসারীদের ওপর হামলা চালান। তখন আসাদের পক্ষের কয়েকজনকে কুপিয়ে জখম করা হয়। এ ঘটনায় থানায় মামলা হয়। ওই মামলায় গতকাল আদালতে হাজিরা দেন হোসেন।একাধিক সূত্র জানায়, আদালতে হাজিরা শেষে বাড়ি ফেরার পথে মুন্সিগঞ্জ পৌরসভার পাঁচঘড়িয়াকান্দি সরকারি প্রাথমিক বিদ্যালয়ের কাছে বাদীপক্ষের লোকজন হোসেনের ওপর হামলা চালান। তাঁরা পিস্তল দিয়ে গুলি করে ও কুপিয়ে তাঁকে মারাত্মক জখম করেন। আশঙ্কাজনক অবস্থায় মুন্সিগঞ্জ জেনারেল হাসপাতালে নেওয়ার পর হোসেনের মৃত্যু হয়।মুন্সিগঞ্জ থানার উপপরিদর্শক (এসআই) মনিরুল ইসলাম জানান, মামলার বাদীপক্ষ এই হত্যাকাণ্ড ঘটিয়েছে কি না, তা তদন্ত করা হচ্ছে।এ ব্যাপারে জানতে একাধিকবার চেষ্টা করেও আসাদ বা তাঁর পক্ষের কারও সঙ্গে যোগাযোগ করা যায়নি।
