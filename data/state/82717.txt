
কক্সবাজারের রামুতে জাতীয় স্কুল ও মাদ্রাসা ক্রীড়া সমিতির উদ্যোগে সপ্তাহব্যাপী ৪৩তম জাতীয় স্কুল মাদ্রাসা (গ্রীষ্মকালীন) ক্রীড়া প্রতিযোগিতা ২৫ আগস্ট শেষ হয়েছে। ওই দিন বিকেল চারটায় রামু হাইস্কুল মাঠে অনুষ্ঠিত ফাইনাল খেলায় ছেলেদের ফুটবলে রামু খিজারী আদর্শ উচ্চবিদ্যালয় ৬-০ গোলে মনছুর আলী সিকদার আইডিয়াল স্কুল অ্যান্ড কলেজকে হারিয়ে চ্যাম্পিয়ন হয় এবং মেয়েদের ফুটবলে রামু বালিকা উচ্চবিদ্যালয় ১-০ গোলে খিজারী আদর্শ উচ্চবিদ্যালয়কে পরাজিত করে চ্যাম্পিয়ন হয়।খেলা শেষে বিজয়ীদের হাতে পুরস্কারের ট্রফি তুলে দেন স্থানীয় (কক্সবাজার-৩) সাংসদ সাইমুম সরওয়ার কমল। এ সময় উপস্থিত ছিলেন সাংসদ খোরশেদ আরা হক, রামু উপজেলা নির্বাহী কর্মকর্তা মো. মাসুদ হোসেন, উপজেলা মাধ্যমিক শিক্ষা কর্মকর্তা অরূপ চাকমা, বাংলাদেশ ফুটবল ফেডারেশনের (বাফুফে) সদস্য বিজন বড়ুয়া, উপজেলা পরিষদের ভারপ্রাপ্ত চেয়ারম্যান মো. আলী হোসেন, রামু বালিকা উচ্চবিদ্যালয়ের প্রধান শিক্ষক ছৈয়দ করিম, খিজারী আদর্শ উচ্চবিদ্যালয়ের প্রধান শিক্ষক মুফিজুল ইসলাম, হাকিম রকিমা উচ্চবিদ্যালয়ের প্রধান শিক্ষক কিশোর বড়ুয়া প্রমুখ। পুরস্কার বিতরণী অনুষ্ঠানের ফুটবলসহ হ্যান্ডবল, কাবাডি ও সাঁতার প্রতিযোগিতার চ্যাম্পিয়নদের মধ্যেও ট্রফি বিতরণ করা হয়। সাত দিনব্যাপী এ প্রতিযোগিতায় উপজেলার ১৭টি উচ্চবিদ্যালয় ও ১১টি মাদ্রাসার ছাত্রছাত্রীরা অংশ নেয়।
