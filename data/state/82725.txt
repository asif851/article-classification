
রংপুর-৬ আসনের উপনির্বাচনে বর্তমান স্পিকার শিরীন শারমিন চৌধুরীকে বিনা প্রতিদ্বন্দ্বিতায় নির্বাচিত ঘোষণা করা হয়েছে।আজ মঙ্গলবার জেলা প্রশাসকের কার্যালয়ে মনোনয়নপত্র বাছাই শেষে রিটার্নিং কর্মকর্তা ও জেলা প্রশাসক ফরিদ আহামদ এ ঘোষণা দেন।গতকাল সোমবার ছিল মনোনয়নপত্র জমা দেওয়ার শেষ দিন। শিরীন শারমিন চৌধুরী ছাড়া এ আসনে আর কোনো প্রার্থী ছিল না।আজ মনোনয়নপত্র বাছাই হয়। একক প্রার্থী হিসেবে শিরীন শারমিন চৌধুরীর মনোনয়নপত্রটি বৈধ হওয়ায় সংশ্লিষ্ট রিটার্নিং কর্মকর্তা বেলা সাড়ে ১১টার দিকে তাঁকে বেসরকারিভাবে নির্বাচিত ঘোষণা করেন।আগামী ৩ ফেব্রুয়ারি রংপুর-৬ আসনের উপনির্বাচনের মনোনয়নপত্র প্রত্যাহারের শেষ দিন। কমিশন সূত্র জানায়, রিটার্নিং কর্মকর্তা শিরীন শারমিন চৌধুরীকে বিনা প্রতিদ্বন্দ্বিতায় নির্বাচিত ঘোষণা করার পর আজ বিকেল পাঁচটার মধ্যে গেজেট করা হতে পারে। এ ক্ষেত্রে আগামীকাল সকালে তিনি সাংসদ হিসেবে শপথ নিতে পারেন। সংসদ কার্যপ্রণালি অনুযায়ী, স্পিকার সাংসদ নির্বাচিত হলে তিনি নিজেই নিজের শপথবাক্য পাঠ করবেন।দশম জাতীয় সংসদের স্পিকার পদে এখন পর্যন্ত প্রার্থী ঠিক করা না হলেও গতকাল থেকে বর্তমান স্পিকার শিরীন শারমিন চৌধুরীর সম্ভাবনা বেড়ে গেছে বলে সরকারের শীর্ষ পর্যায়ের একাধিক সূত্রে জানা গেছে। রংপুর-৬ আসনের উপনির্বাচনে তিনি বিনা প্রতিদ্বন্দ্বিতায় নির্বাচিত হওয়ায় স্পিকার পদ গ্রহণে আর কোনো জটিলতা নেই।
