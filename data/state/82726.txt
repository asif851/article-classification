
সড়ক পরিবহন ও সেতুমন্ত্রী ওবায়দুল কাদের বলেছেন, দেশের কোথাও মহাসড়কের পাশে কোরবানির পশুর হাট বসাতে দেওয়া হবে না। ঈদুল আজহাকে সামনে রেখে মহাসড়কের যানজট ও সড়ক দুর্ঘটনা রোধে এ পদক্ষেপ নেওয়া হবে। একই সঙ্গে কোনো ফিটনেসবিহীন গাড়ি চলাচল করতে পারবে না। এ ধরনের গাড়ি চালানো হলে পরিবহন শ্রমিক ও মালিকদের বিরুদ্ধে ব্যবস্থা নেওয়া হবে।আজ বৃহস্পতিবার সকালে সিরাজগঞ্জের বঙ্গবন্ধু সেতু পশ্চিম সংযোগ মহাসড়কের দুর্ঘটনা প্রবণ চারটি স্থানে সড়ক প্রশস্তকরণ ও বিভাজক নির্মাণকাজ পরিদর্শনে গিয়ে মন্ত্রী সাংবাদিকদের সঙ্গে কথা বলেন।ওবায়দুল কাদের বলেন, মহাসড়কে দুর্ঘটনার প্রধান কারণ তিন চাকার যান ও বেপরোয়া গতিতে গাড়ি চালানো। এ কারণে দেশের ২২টি মহাসড়কে তিন চাকার যান চলাচল বন্ধ করার পর সড়ক দুর্ঘটনার বিষয়ে কিছুটা স্বস্তি এসেছে। কিন্তু এ বিষয়ে মানুষের আবেগ রয়েছে যে এসব যান বন্ধ থাকলে গরিব চালকেরা জীবিকা নির্বাহ করবে কীভাবে? এই আবেগ ভুলে যেতে হবে। কারণ, জীবনের আগে জীবিকা নয়। জীবনকে জিম্মি রেখে জীবিকা নির্বাহ করতে দেওয়া হবে না।দেশের অন্যতম সড়ক দুর্ঘটনা প্রবণ এলাকা হিসেবে পরিচিত বঙ্গবন্ধু সেতু পশ্চিম সংযোগ মহাসড়ক। এখানে দুর্ঘটনা রোধে ৭ আগস্ট থেকে দুর্ঘটনা প্রবণ চারটি স্থানে সড়ক প্রশস্তকরণ ও বিভাজক নির্মাণকাজ শুরু হয়েছে। বাংলাদেশ সেতু কর্তৃপক্ষের অর্থায়নে প্রায় ৮ কোটি টাকা ব্যয়ে প্রকল্পটি বাস্তবায়ন করা হচ্ছে।
