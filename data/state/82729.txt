
মৌলভীবাজারের বড়লেখা ও জুড়ী উপজেলায় বন্যাদুর্গত মানুষের জন্য বরাদ্দ সরকারি ত্রাণ নিয়ে আওয়ামী লীগ ভোটের রাজনীতি চালাচ্ছে বলে বিএনপির নেতারা অভিযোগ করেছেন। তাঁরা পছন্দের লোকজনকে ত্রাণ দিচ্ছেন। গত বৃহস্পতিবার বড়লেখা পৌর শহরে সংবাদ সম্মেলনে দলটির নেতারা এ অভিযোগ করেন।সন্ধ্যায় বিএনপির মৌলভীবাজার জেলা কমিটির সহসভাপতি নাসির উদ্দিন আহমদের পক্ষ থেকে এ সংবাদ সম্মেলনের আয়োজন করা হয়।প্রত্যক্ষদর্শীদের সূত্রে জানা গেছে, সন্ধ্যা সাড়ে সাতটার দিকে পৌর শহরের হাজীগঞ্জ বাজারে বড়লেখা উপজেলা বিএনপির সাধারণ সম্পাদক মুজিবুর রহমানের ব্যক্তিগত কার্যালয়ে সংবাদ সম্মেলন শুরু হয়। সেখানে লিখিত বক্তব্যে নাসির উদ্দিন আহমদ বলেন, অতিবৃষ্টি ও উজান থেকে নামা পাহাড়ি ঢলে সৃষ্ট বন্যায় বড়লেখা ও জুড়ী উপজেলায় হাকালুকি হাওরপাড়ের দেড় লক্ষাধিক মানুষ প্রায় সাড়ে তিন মাস ধরে মানবেতর জীবনযাপন করছেন। অথচ সরকারের কাছ থেকে পর্যাপ্ত ত্রাণ পাওয়া যাচ্ছে না। উপরন্তু যে ত্রাণ বরাদ্দ হয়েছে তা নিয়ে সরকারি দলের ইউপি চেয়ারম্যান ও সদস্যরা ভোটের রাজনীতি চালাচ্ছেন। বেছে বেছে পছন্দের লোকজনদের ত্রাণ দেওয়া হচ্ছে। এর ফলে প্রকৃত দুর্গত মানুষের হাতে ত্রাণ পৌঁছাচ্ছে না। ত্রাণ নিয়ে দলীয় রাজনীতি পরিহার করতে হবে।লিখিত বক্তব্যে বলা হয়, বিএনপিসহ এর সহযোগী সংগঠনের নেতা-কর্মীরা দুর্গত মানুষের পাশে দাঁড়িয়েছেন। ইতিমধ্যে দলের পক্ষ থেকে ৬ হাজার দুর্গত পরিবারকে বিভিন্ন ধরনের ত্রাণ দেওয়া হয়েছে।
