
বিএনপির মহাসচিব মির্জা ফখরুল ইসলাম আলমগীর অভিযোগ করে বলেছেন, রংপুর সিটি করপোরেশন নির্বাচন উপলক্ষে তাঁর দলের সমর্থকদের ভয় দেখানো হচ্ছে। রংপুরে আজ সোমবার দুপুরে দলীয় প্রার্থীর পক্ষে গণসংযোগ চালাতে গিয়ে তিনি এ কথা বলেন।
বিএনপির মহাসচিব আজ দুপুরে সৈয়দপুর বিমানবন্দরে নামেন। রংপুর সিটিতে ঢোকার পর দলীয় প্রার্থী কাওসার জামানের পক্ষে একাধিক পথসভায় অংশ নেন তিনি। বলেন, ‘নির্বাচন কমিশন নিরপেক্ষ নয়। এই সরকারের অধীনে সুষ্ঠু নির্বাচন সম্ভব নয়। বৃহত্তর বিরোধী দল নির্বাচনে আসুক—এই সরকার তা চায় না। তাঁরা চায় একক রাজত্ব কায়েম করতে।’
সমর্থকদের ভয় দেখানোর অভিযোগ করে বিএনপি মহাসচিব বলেন, ‘রংপুর সিটির নির্বাচনে আমাদের দলের সমর্থকদের নানাভাবে ভয়ভীতি প্রদর্শন করা হচ্ছে। যতই হুমকি দেওয়া হোক, দলের নেতা-কর্মীরা মাঠ ছেড়ে যাবে না। আমরা দেখতে চাই, সরকার এই নির্বাচনে কী করে। এর ওপর আমাদের দলের পরবর্তী পদক্ষেপ নির্ভর করছে।’
মির্জা ফখরুল ইসলাম আলমগীর দুপুর ১২টা থেকে বিকেল ৪টা পর্যন্ত শহরের বিভিন্ন এলাকায় দলীয় প্রার্থীর পক্ষে প্রচারণা চালান। শহরের সিও বাজার, মেডিকেল মোড়, কাচারি বাজার, সিটি বাজার, পায়রা চত্বর, জাহাজ কোম্পানি মোড়, প্রেসক্লাব এলাকা, গ্রাউন্ড হোটেল মোড়সহ মোট আট কিলোমিটার এলাকায় নির্বাচনী প্রচারণা চালান। এ সময় দলের কেন্দ্রীয় ও রংপুর মহানগর কমিটির নেতারা উপস্থিত ছিলেন।
আগামী বৃহস্পতিবার রংপুর সিটি করপোরেশন নির্বাচনে ভোট গ্রহণ হবে। এখন চলছে নির্বাচনী প্রচারণার শেষ পর্যায়। স্থানীয় নেতাদের পাশাপাশি গণসংযোগে নেমে পড়েছেন দলের কেন্দ্রীয় নেতারাও। ভোট গ্রহণ শুরুর ৩২ ঘণ্টা আগে প্রচারণা বন্ধ হয়ে যাবে।
