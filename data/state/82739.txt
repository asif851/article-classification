
জিয়া অরফানেজ ট্রাস্ট দুর্নীতির মামলায় খালেদা জিয়া আদালতে হাজির হয়েছেন। আজ মঙ্গলবার বেলা ১১টার দিকে তিনি আদালতে হাজির হন। আদালত সূত্র বিষয়টি নিশ্চিত করেছে।
জিয়া অরফানেজ ট্রাস্ট দুর্নীতি মামলায় আজ যুক্তিতর্ক শুনানির দিন ধার্য রয়েছে। এর আগে গত ৫ ডিসেম্বর রাজধানীর বকশীবাজারে বিশেষ জজ আদালতে-৫-এ হাজির হয়ে এ মামলার আত্মপক্ষ সমর্থনের বক্তব্য উপস্থাপন করেন খালেদা জিয়া। পরে এ মামলায় ১৯, ২০ ও ২১ ডিসেম্বর যুক্তিতর্কের শুনানির জন্য পরবর্তী তারিখ ধার্য করেন আদালত।
২ কোটি ১০ লাখ ৭১ হাজার ৬৭১ টাকা আত্মসাতের অভিযোগে করা জিয়া অরফানেজ ট্রাস্ট মামলায় আসামি হলেন খালেদা জিয়া, তাঁর বড় ছেলে বিএনপির সিনিয়র ভাইস চেয়ারম্যান তারেক রহমানসহ ছয়জন। তারেক রহমানের বিরুদ্ধে এর মধ্যে গ্রেপ্তারি পরোয়ানা জারি করেছেন আদালত। ৩ কোটি ১৫ লাখ ৪৩ হাজার টাকা আত্মসাতের অভিযোগে করা জিয়া চ্যারিটেবল ট্রাস্ট মামলায় আসামি হলেন খালেদা জিয়াসহ চারজন।
