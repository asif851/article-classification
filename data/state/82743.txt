
বিএনপির চেয়ারপারসন খালেদা জিয়ার উপদেষ্টা রিয়াজ রহমানকে গুলি করে গুরুতর আহত করার প্রতিবাদে বৃহস্পতিবার সারা দেশে সকাল থেকে ২৪ ঘন্টার হরতাল দিয়েছে ২০ দলীয় জোট। আজ মঙ্গলবার রাতে বিএনপির যুগ্মমহাসচিব রুহুল ক​বির রিজভীর বরাত দিয়ে দলটির সহ দপ্তর সম্পাদক আব্দুল লতিফ জনির পাঠানো এক বিজ্ঞপ্তিতে এ কথা জানানো হয়।পরে রুহুল কবির রিজভী প্রথম আলোকে বলেন, অবরোধের পাশাপাশি হরতালও চলবে।এর আগে রাত সাড়ে আটটার দিকে খালেদা জিয়ার সঙ্গে দেখা করে ফেরার সময় গুলশানের হোটেল ওয়েস্টিনের পাশে রিয়াজ রহমানের গাড়িতে আগুন দেয় দুর্বৃত্তরা। এ সময় তাঁকে লক্ষ্য করে গুলি ছোড়ে তারা। চেয়ারপারসনের প্রেস উইংয়ের কর্মকর্তা শামসুদ্দিন দিদার প্রথম আলোকে ঘটনার সত্যতা নিশ্চিত করেছেন।হাসপাতালের চিকিৎসক ফাউয়াজ শুভ তাৎক্ষণিক প্রথম আলোকে জানান, রিয়াজ রহমানের পায়ে দুটি এবং কোমরের নিচে দুটি গুলি লেগেছে। তাঁর প্রচণ্ড রক্তক্ষরণ হয়েছে।বিএনপির চেয়ারপারসন খালেদা জিয়া তাঁর উপদেষ্টা রিয়াজ রহমানের ওপর হামলার ঘটনার তীব্র নিন্দা জানিয়েছেন। তিনি বলেছেন, সরকারের উচ্চমহলের উসকানিমূলক বক্তব্যের কারণেই রিয়াজ রহমানের ওপর হামলা করা হয়েছে।মঙ্গলবার রাতে এক বিবৃতিতে খালেদা জিয়া এ কথা জানান। বিবৃতিতে খালেদা জিয়া বলেন, ‘আমাকে অবরুদ্ধ অবস্থায় দেখে বাড়ি ফেরার পথে পুলিশ বেষ্টনীর অদূরে রিয়াজ রহমানের ওপর কাপুরুষোচিত হামলা চালানো হয়। আমি তাঁর সুস্থতা কামনা করি।’ এভাবে নগ্ন হামলা চালিয়ে সরকারের শেষ রক্ষা হবে না বলেও মন্তব্য করেন খালেদা জিয়া। তিনি দাবি করেন, সরকারের উচ্চমহল থেকে উসকানিমূলক বক্তব্যের পরই রিয়াজ রহমান এ ধরনের সন্ত্রাসী হামলার শিকার হলেন।এর পরিণতি ‘ভালো হবে না’ বলেও তিনি ‘ক্ষমতাসীনদের সতর্ক’ করেন।
