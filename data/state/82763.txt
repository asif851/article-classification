

রাজধানীর সায়েন্স ল্যাবরেটরি এলাকা থেকে প্রায় সাত মাস আগে ‘অপহৃত’ স্বাস্থ্য অধিদপ্তরের চিকিৎসা কর্মকর্তা মুহাম্মদ ইকবাল মাহমুদ লক্ষ্মীপুরের বাসায় ফিরেছেন।
লক্ষ্মীপুর সদর থানার ভারপ্রাপ্ত কর্মকর্তা (ওসি) মো. লোকমান হোসেন আজ বৃহস্পতিবার সকালে প্রথম আলোকে এই তথ্যের সত্যতা নিশ্চিত করেছেন।
ওসি লোকমান হোসেনের ভাষ্য, গতকাল বুধবার রাত সাড়ে ১১টার দিকে লক্ষ্মীপুর পৌরসভার নতুন গরুহাটা এলাকা একটি মাইক্রোবাস থেকে ইকবাল মাহমুদকে কে বা কারা নামিয়ে দেয়। এ সময় ইকবাল মাহমুদের চোখ বাঁধা ছিল। পরে তিনি সিএনজিচালিত অটোরিকশায় করে লক্ষ্মীপুর শহরের সদর হাসপাতাল এলাকার বাসায় যান।
২০১৬ সালের ১৫ অক্টোবর রাতে রাজধানীর সায়েন্স ল্যাবরেটরির মোড় থেকে ইকবাল মাহমুদ অপহৃত হন।
সিসিটিভি ফুটেজে দেখা যায়, রয়েল কোচ নামে একটি বাস সায়েন্স ল্যাবরেটরির মোড়ে ধানমন্ডি ১ নম্বর রোডের কাছে এসে থামে। ইকবাল মাহমুদ ওই বাস থেকে নেমে দাঁড়ান। সঙ্গে সঙ্গে সাত-আটজন তাঁকে ঘিরে ধরে। তাঁকে খুব দ্রুত মাইক্রোবাসে তুলে নিয়ে চলে যায় তারা। মাইক্রোবাসের পেছনে পুলিশের একটি পিকআপ ভ্যানও যেতে দেখা যায়।
ইকবাল মাহমুদ ২৮তম বিসিএস পাস করে লক্ষ্মীপুর সদর হাসপাতালে কাজ শুরু করেন। সেখান থেকে তিনি কুমিল্লা মেডিকেল কলেজে বদলি হন। গত বছরের ১০ অক্টোবর বঙ্গবন্ধু শেখ মুজিব মেডিকেল বিশ্ববিদ্যালয়ে (বিএসএমএমইউ) অবেদনবিদ্যায় (অ্যানেসথেশিয়া) দুই মাসের প্রশিক্ষণ নিতে ঢাকায় আসেন। তাঁর স্ত্রীও পেশায় চিকিৎসক।
আরও পড়ুন:সিসিটিভি ফুটেজে অপহরণস্থলে পুলিশের গাড়ি
