
মাঘের শীতও ঘরে আটকে রাখতে পারেনি খুদে শিক্ষার্থীদের। শিশির ভেজা সকালে নির্ধারিত সময়ের আগেই তারা এসে হাজির হয় সুনামগঞ্জ পৌর শহরের এইচ এম পি উচ্চবিদ্যালয়ে। শুধু শহর নয়, শিক্ষার্থীরা আসে হাওরের জেলা সুনামগঞ্জের প্রত্যন্ত অঞ্চল থেকেও। সকাল নয়টার আগেই বিদ্যালয় প্রাঙ্গণ মুখরিত হয়ে ওঠে শিক্ষার্থী ও তাঁদের সঙ্গে আসা অভিভাবকদের পদচারণায়।
আজ শনিবার সকাল সোয়া নয়টায় জাতীয় সংগীত পরিবেশনের মধ্য দিয়ে উদ্বোধন হয় সুনামগঞ্জে আঞ্চলিক গণিত উৎসবের। উৎসবের স্লোগান ‘গণিত শেখো, স্বপ্ন দেখো’। সুনামগঞ্জ আঞ্চলিক উৎসবে জেলার ৪২টি প্রতিষ্ঠানের ৩০০ শিক্ষার্থী অংশ নিচ্ছে।
উদ্বোধনী পর্বে জাতীয় সংগীতের সঙ্গে জাতীয় পতাকা উত্তোলন করেন সুনামগঞ্জের অতিরিক্ত জেলা প্রশাসক (সার্বিক) কামরুজ্জামান। ডাচ্‌-বাংলা ব্যাংক সুনামগঞ্জ শাখার উপব্যবস্থাপক মোহাম্মদ শাহজাহান জাতীয় গণিত অলিম্পিয়াড এবং এইচ এম পি উচ্চবিদ্যালয়ের সহকারী প্রধান শিক্ষক প্রেমানন্দ বিশ্বাস আন্তর্জাতিক গণিত অলিম্পিয়াডের পতাকা উত্তোলন করেন।
ডাচ্‌-বাংলা ব্যাংকের পৃষ্ঠপোষকতায় ও প্রথম আলোর ব্যবস্থাপনায় বাংলাদেশ গণিত অলিম্পিয়াড কমিটি এই উৎসবের আয়োজন করছে। সহযোগিতা করছে বন্ধুসভা। উদ্বোধনের পর শিক্ষার্থীরা তাঁদের নির্ধারিত পরীক্ষায় অংশ নেয়।
উদ্বোধনী বক্তব্যে অতিরিক্ত জেলা প্রশাসক কামরুজ্জামান বলেন, ‘গণিত উৎসব আয়োজন একটি দারুণ কাজ। আমাদের শিক্ষার্থীরা উৎসবের আমেজে এতে অংশ নেয়। গত কয়েক বছর ধরে এই উৎসব আয়োজনের মধ্য দিয়ে শিক্ষার্থীদের মন থেকে গণিত ভীতি অনেকাংশে কেটে গেছে। এ জন্য প্রথম আলোকে ধন্যবাদ।’
সহকারী প্রধান শিক্ষক প্রেমানন্দ বিশ্বাস বলেন, ভয় নয়; গণিতকে জয় করতে হবে। চেষ্টা করলেই শিক্ষার্থীরা পারবে। এ জন্য গণিতকে মজার বিষয় হিসেবে নিতে হবে।
অনুষ্ঠানে এইচ এম পি উচ্চবিদ্যালয়ের সহকারী প্রধান শিক্ষক প্রেমানন্দ বিশ্বাসের হাতে উৎসব স্মারক তুলে দেন সুনামগঞ্জ বন্ধুসভার সভাপতি মো. রাজু আহমেদ।
