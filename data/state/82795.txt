
তথ্যমন্ত্রী হাসানুল হক ইনু বলেছেন, দেশকে অসাম্প্রদায়িক করতে জঙ্গি বর্জন ও জঙ্গির পৃষ্ঠপোষক বিএনপি ও খালেদা জিয়াকে রাজনৈতিকভাবে বর্জন করতে হবে। এবারের রাজনীতির যাত্রায় জঙ্গি দমন, যুদ্ধাপরাধীদের বিচার ও নির্বাচন করার পাশাপাশি জঙ্গির পৃষ্ঠপোষকদের বর্জন করা হবে। 
বাংলাদেশ হিন্দু বৌদ্ধ খ্রিষ্টান ঐক্য পরিষদের নবম জাতীয় ত্রিবার্ষিক সম্মেলন তথ্যমন্ত্রী এই কথা বলেন। রাজধানীর ইঞ্জিনিয়ার্স ইনস্টিটিউট প্রাঙ্গণে আজ শুক্রবার বেলা ১২টায় এর আয়োজন করা হয়। তথ্যমন্ত্রী হাসানুল হক ইনু বলেন, দেশের সংবিধান সবাইকে সমান চোখে দেখে। কিন্তু সামরিক হস্তক্ষেপের ফলে বিপর্যয় হয়েছে। সে বিপর্যয়ের ফলে দেশে রাজনৈতিক সমস্যা রয়ে গেছে। একবার রাজাকারের সরকার, একবার মুক্তিযুদ্ধের স্বপক্ষের শক্তির সরকার। তথ্যমন্ত্রী বলেন, এই রাজনীতির মিউজিক্যাল চেয়ার যত দিন চলতে থাকবে তত দিন দেশের গরিব, সাধারণ মানুষ এবং আদিবাসী সম্প্রদায়, ধর্মীয় সংখ্যালঘু সম্প্রদায়ের মানুষেরা হুমকি বা বিপদের মধ্যে থাকবে। এ দেশের মাটি অসাম্প্রদায়িক, এই মাটি সবার উল্লেখ করে তথ্যমন্ত্রী বলেন, ‘এই রাজনীতির মিউজিক্যাল চেয়ার বন্ধ করার জন্য একটা চিরদিনের কঠিন সিদ্ধান্ত নিতে হবে। আমরা মনে করি, জঙ্গি ধ্বংস করার ব্যাপারে একমত। জঙ্গির পৃষ্ঠপোষক যারা, যারা জঙ্গিবাদের রাজনীতি করে, তাদের বর্জন করা হবে।’এই মাটিতে জঙ্গি-দানবের কোনো জায়গা নেই উল্লেখ করে তথ্যমন্ত্রী হাসানুল হক ইনু বলেন, ‘ধর্মের বিকৃতি পাপতুল্য। মসজিদ-মন্দির ভাঙা হচ্ছে মানুষের হৃদয়টি ভেঙে দেওয়া। যারা মসজিদ, মন্দিরে, গির্জায় আক্রমণ করে তারা মানুষের হৃদয়টা ভেঙে দেয়। আমরা, আমাদের সরকার এবং সংবিধান অনুযায়ী তা সমর্থন করি না। জঙ্গিবাদ ধ্বংস করার ব্যাপারে একমত।’ সম্মেলন উদ্বোধন করেন অর্থনীতিবিদ রেহমান সোবহান। তিনি বলেন, এই পরিষদের গুরুত্ব আছে এই দেশে। দেশের সংবিধানে আশা ছিল যে সকল নাগরিকের সমান সুযোগ পাবে রাজনৈতিকভাবে, অর্থনৈতিকভাবে। কিন্তু, সেই স্বপ্ন পূরণ হয়নি। আন্দোলন করে বা সকল রাজনৈতিক দল মিলে এটা বাস্তবায়ন করতে হবে। সম্মেলনে জাতীয় পার্টির কো-চেয়ারম্যান জিএম কাদের বলেন, আগামী নির্বাচনে তাঁর দলে নির্বাচনী ইশতেহারে সংখ্যালঘু সম্প্রদায়ের নিরাপত্তা নিশ্চিত করতে বিশেষ আইন প্রণয়নের ব্যবস্থা নেওয়ার কথা থাকবে। এ ছাড়া সংসদে সংখ্যালঘুদের জন্য বিশেষ কোটার ব্যবস্থার কথাও উল্লেখ থাকবে।সম্মেলনে সংসদ সদস্য ঊষাতন তালুকদার, বীর মুক্তিযোদ্ধা মেজর জেনারেল (অব.) সি আর দত্ত, হিউমার গোমেজ প্রমুখ উপস্থিত ছিলেন।
