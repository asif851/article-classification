

দলের প্রতিষ্ঠাতা জিয়াউর রহমানের জন্মদিনে তাঁর কবরে ফুল দিয়ে শ্রদ্ধা জানিয়েছেন বিএনপির চেয়ারপারসন খালেদা জিয়া। আজ বৃহস্পতিবার দুপুরে রাজধানীর শেরেবাংলা নগরে জিয়ার কবরে শ্রদ্ধা জানান তিনি।
শ্রদ্ধা জানানোর সময় খালেদা জিয়ার সঙ্গে দলের মহাসচিব মির্জা ফখরুল ইসলাম আলমগীর, স্থায়ী কমিটির সদস্য খন্দকার মোশাররফ হোসেন, নজরুল ইসলাম খান, আমীর খসরু মাহমুদ চৌধুরী, সিনিয়র যুগ্ম মহাসচিব রুহুল কবির রিজভী, মহিলা দলের সভাপতি আফরোজা আব্বাস, প্রচার সম্পাদক শহীদ উদ্দীন চৌধুরীসহ দলের নেতা-কর্মীরা উপস্থিত ছিলেন। খালেদা জিয়া জিয়াউর রহমানের কবরে যাওয়ার আগে থেকেই দলের বিপুলসংখ্যক নেতা-কর্মী মিছিল নিয়ে সেখানে জড়ো হন।প্রসঙ্গত, আজ ১৯ জানুয়ারি বিএনপির প্রতিষ্ঠাতা ও প্রয়াত রাষ্ট্রপতি জিয়াউর রহমানের ৮১তম জন্মবার্ষিকী। তিনি ১৯৩৬ সালের এই দিনে বগুড়া জেলার বাগবাড়ি গ্রামে জন্মগ্রহণ করেছিলেন। জিয়াউর রহমান ১৯৭৫ সালের ৭ নভেম্বর ‘সিপাহি-জনতা’র বিপ্লবের মাধ্যমে রাষ্ট্রীয় ক্ষমতার কেন্দ্রবিন্দুতে অধিষ্ঠিত হন। ১৯৭৮ সালের ১ সেপ্টেম্বর বাংলাদেশ জাতীয়তাবাদী দল (বিএনপি) প্রতিষ্ঠা করেন তিনি। 
আরও পড়ুন: 
নিরপেক্ষ সার্চ কমিটি না হলে মানুষ মানবে না: ফখরুল
