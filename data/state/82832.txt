
বর্তমান নির্বাচনপদ্ধতির পরিবর্তন করে ৩০০ আসনে প্রার্থী না দিয়ে দলীয় প্রতীকের অধীন জাতীয় সংসদ নির্বাচনের প্রস্তাব দিয়েছেন জাতীয় পার্টির (জাপা) চেয়ারম্যান হুসেইন মুহম্মদ এরশাদ। এ প্রস্তাব অনুসারে রাজনৈতিক দলগুলোর প্রাপ্ত ভোটের আনুপাতিক হারে আসন বণ্টন হবে।গতকাল বুধবার দুপুরে রাজধানীর একটি হোটেলে সংবাদ সম্মেলন করে এরশাদ আনুষ্ঠানিকভাবে এ প্রস্তাব দেন।প্রস্তাব অনুযায়ী, ভোটাররা কোনো প্রার্থীকে নয়, প্রতীক দেখে দলকে ভোট দেবেন। কোনো দল মোট ভোটের ৫০ ভাগ পেলে তারা সংসদের ১৫০ আসন পাবে। কোনো দল ন্যূনতম ১ শতাংশ ভোট পেলে তারা তিনজন সদস্য পাবে। পদ্ধতিটি হচ্ছে রাজনৈতিক দলগুলো জাতীয় সংসদের ৩০০ আসনে নিজ নিজ দলের প্রার্থীর প্যানেল তৈরি করে তা নির্বাচন কমিশনে জমা দেবে। এ ক্ষেত্রে নির্ধারিত কোটা মেনে (নারী, সংখ্যালঘু, পেশাজীবী ইত্যাদি) প্রার্থীর প্যানেল তৈরি করবে।এরশাদ দাবি করেন, এ পদ্ধতিতে ভোট হলে নির্বাচনে অর্থ, অস্ত্র ও পেশিশক্তির ব্যবহার এবং নির্বাচনকেন্দ্রিক হানাহানি হবে না।হঠাৎ এ ধরনের প্রস্তাব দেওয়ার কারণ জানতে চাইলে এরশাদ বলেন, বর্তমান পদ্ধতির নির্বাচন সংখ্যাগরিষ্ঠ মানুষের মতের প্রতিনিধিত্ব করছে না। বিগত কয়েকটি নির্বাচনে অপেক্ষাকৃত কম ভোট পেয়েও বিএনপি ও আওয়ামী লীগ সরকার গঠন করেছে।
