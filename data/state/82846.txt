
বাংলা একাডেমির আবদুল করিম সাহিত্যবিশারদ মিলনায়তনের সামনে ছোট্ট একটা জটলা। আনিসুল হকের ‘মা’ বই থেকে শহীদ আজাদের গল্প পড়ছেন দৃষ্টিপ্রতিবন্ধী আইরিন সুলতানা। আগত দর্শকেরা মুগ্ধ হয়ে তা শুনছেন। গল্প শেষ হলে সবাই হাত তালি দিলেন। সবার এমন উৎসাহ পেয়ে চোখ ছল ছল করে ওঠে আইরিনের। দৃষ্টিপ্রতিবন্ধীদের খেলা ও পড়ার এমন আরও অনেক উপকরণ নিয়ে হাজির হয়েছেন আরও কয়েকজন দৃষ্টিপ্রতিবন্ধী।
এই আয়োজন স্পর্শ নামের একটি সংগঠনের। দৃষ্টিপ্রতিবন্ধী ছেলেমেয়েদের এগিয়ে নিতে নানা কাজ করছে তারা। দৃষ্টিপ্রতিবন্ধীদের তারা বলে দৃষ্টিজয়ী। আলো ছড়ানো সংগঠনটি এ বছর এক দশক পূর্ণ করছে।
শনিবার বিকেলে সংগঠনটি দৃষ্টিজয়ী ও বিশেষ চাহিদাসম্পন্নদের সাংস্কৃতিক পরিবেশনা, দাবা-সংগীত-বিতর্ক প্রতিযোগিতায় বিজয়ীদের পুরস্কার বিতরণী ও ১০টি নতুন ব্রেইল বইয়ের মোড়ক উন্মোচনসহ নানা আয়োজন করে। বাংলা একাডেমির আবদুল করিম সাহিত্যবিশারদ মিলনায়তনে এটি অনুষ্ঠিত হয়। দৃষ্টিজয়ী শিশুদের জাতীয় সংগীত পরিবেশনার মধ্য দিয়ে শুরু হয় অনুষ্ঠান।
স্বাগত বক্তব্যে স্পর্শের প্রধান উদ্যোক্তা নাজিয়া জাবীন স্পর্শ শুরুর ঘটনা বর্ণনা করেন। ব্রেইলে বই প্রকাশের পেছনের মানুষদের ত্যাগের কথা তুলে ধরেন তিনি।শিক্ষাবিদ, লেখক ও অধ্যাপক মুহম্মদ জাফর ইকবাল দৃষ্টিপ্রতিবন্ধীদের উৎসাহ জোগাতে তিনটি গল্প বলেন। তিনি বলেন, ‘আমি এমন একজনের সঙ্গে কথা বলেছি, যিনি দৃষ্টিপ্রতিবন্ধী কিন্তু বিশ্বের নামকরা বিশ্ববিদ্যালয় থেকে গণিতে পড়াশোনা করেছেন। তিনি বলেন, দৃষ্টি প্রতিবন্ধীদের দয়া বা করুণা নয় একটু খানি সাহায্য তাদের অনেক দূর এগিয়ে নিতে সাহায্য করবে।’
দৃষ্টিজয়ী মর্জিনা বলেন, তিনি একটি বেসরকারি প্রতিষ্ঠানে চাকরি করেন। এ জন্য মিরপুর থেকে তাঁকে ঝিগাতলা যেতে অনেক কষ্ট করতে হয়। অনেকবার বাস পরিবর্তন করতে হয়। অনেক সময় তিনি বাসের সহকারীদের কাছ থেকে বঞ্চনার শিকার হন।
তৈরি পোশাকমালিকদের সংগঠন বিজিএমইএর সাবেক সভাপতি আতিকুল ইসলাম বলেন, ঢাকা উত্তর সিটি করপোরেশন নির্বাচনে মেয়র নির্বাচিত হলে তিনি মর্জিনার মতো দৃষ্টিপ্রতিবন্ধীদের কল্যাণে কাজ করবেন। তিনি আরও বলেন, ‘আমরা যারা সত্যকে সত্য বলতে পারি না, তারা আসলে অন্ধ। মেয়র নির্বাচনে জয়ী হলে যারা অবহেলিত, তাদের পাশে দাঁড়াব।’
অনুষ্ঠানের মঞ্চে আনুষ্ঠানিকভাবে লেখক মুহম্মদ জাফর ইকবাল, মালেকা বেগম, আনিসুল হক, লুৎফর রহমান রিটন, নাজিয়া জাবীন, মুহিত কামাল, ফেরদৌস খান, সোনিয়া হক, আলপনা হাবীব, লবী রহমান, শাহরিয়ার হোসেন, আনিসা হকের ১৪টি বই ব্রেইলে প্রকাশ করা হয়। অনুষ্ঠানে পক্ষাঘাতগ্রস্তদের পুনর্বাসন কেন্দ্রের (সিআরপি) প্রতিষ্ঠাতা ও সমন্বয়ক ভ্যালরি এ টেইলর ও অ্যাসিড-সন্ত্রাসের শিকার নমিতা হালদারকে বিশেষ সম্মাননা দেওয়া হয়। অনুষ্ঠানে প্রধান অতিথি হিসেবে উপস্থিত ছিলেন বিদ্যুৎ, জ্বালানি ও খনিজ সম্পদ প্রতিমন্ত্রী নসরুল হামিদ। সঞ্চালনা করেন ত্রপা মজুমদার।
