
বিএনপি সিটি করপোরেশন নির্বাচন বয়কট না করলে জিততেও পারত বলে মন্তব্য করেছেন জাতীয় পার্টির চেয়ারম্যান এইচ এম এরশাদ। আজ রোববার রংপুরে সার্কিট হাউসে সাংবাদিকদের সঙ্গে মতবিনিময়কালে তিনি এ মন্তব্য করেন।ঢাকা উত্তর ও দক্ষিণ এবং চট্টগ্রাম সিটি করপোরেশন নির্বাচনের ভোট শুরুর কয়েক ঘণ্টা পর বিএনপির বয়কট প্রসঙ্গে সাংবাদিকেরা জানতে চাইলে এইচ এম এরশাদ বলেন, ‘হঠাৎ করে তাদের নির্বাচন বয়কট করা ঠিক হয়নি। বয়কট না করলে ভোটের ব্যবধান আরও অনেক কম হতো। হয়তো তারা জিততেও পারত। নির্বাচন থেকে কেন তারা সরে দাঁড়াল আমি তা বলতে পারব না।’সিটি করপোরেশন নির্বাচন প্রসঙ্গে প্রধানমন্ত্রীর বিশেষ দূত এরশাদ আরও বলেন, তারা (বিএনপি) হয়তো আশঙ্কা করেছিল জিততে পারবে না। এ কারণে তারা বয়কট করেছে। কিন্তু ভোট গণনার পর দেখা যায় তারা তিন লাখেরও বেশি ভোট পেয়েছে। তিনি বলেন, সিটি করপোরেশন নির্বাচনে যেসব অপ্রীতিকর ঘটনা ঘটেছে তা না ঘটলে আরও ভালো হতো। 
তিন সিটি করপোরেশনের নির্বাচন নিয়ে আন্তর্জাতিকভাবে সমালোচনার ব্যাপারে জানতে চাইলে জাতীয় পার্টির চেয়ারম্যান এ ব্যাপারে কোনো মন্তব্য করেননি। জাতীয় পার্টির ‘বেহাল দশা’ প্রসঙ্গে সাংবাদিকদের এক প্রশ্নের উত্তরে এরশাদ বলেন, ‘এ বিষয়ে দলের সিদ্ধান্ত ছাড়া কিছু বলতে চাই না। দেশের চলমান রাজনীতি বলে দেবে কী করতে হবে।’ এরশাদ ঢাকা থেকে বিমানযোগে নীলফামারীর সৈয়দপুর বিমানবন্দরে অবতরণ করে সড়কপথে রংপুর সার্কিট হাউসে এসে পৌঁছান। এ সময় সেখানে তাঁকে জাতীয় পার্টির নেতা-কর্মীরা ফুল দিয়ে স্বাগত জানান। রংপুরে সার্কিট হাউসে সাংবাদিকদের সঙ্গে মতবিনিময়ের সময় সাবেক মন্ত্রী ও জাতীয় পার্টির সভাপতিমণ্ডলীর সদস্য জি এম কাদের, জেলা জাতীয় পার্টির সভাপতি মোফাজ্জল হোসেন, সাধারণ সম্পাদক আসিফ শাহরিয়ার, মহানগর জাতীয় পার্টির সভাপতি মোস্তাফিজার রহমান, সাধারণ সম্পাদক এস এম ইয়াসিরসহ জাতীয় পার্টির নেতা-কর্মীরা উপস্থিত ছিলেন।
