
লক্ষ্মীপুর সদরের চন্দ্রগঞ্জ ইউনিয়নে গনিপুর গ্রাম থেকে আজ রোববার শাহাদাত হোসেন শিপন (৩০) নামে এক যুবকের বস্তাবন্দী লাশ উদ্ধার করেছে পুলিশ।
তাঁর বাড়ি নোয়াখালীর বেগমগঞ্জ উপজেলায় ছয়আনি ইউনিয়নের রামাশিপুর গ্রামে। বাবার নাম নূরুল হুদা। মৃত শাহাদাতের ভগ্নিপতি মো. রায়হানের ভাষ্য, তিনি স্থানীয় যুবলীগের কর্মী ছিলেন। শুক্রবার বাড়ি থেকে বের হওয়ার পর থেকে তাঁর খোঁজ পাওয়া যাচ্ছিল না।
চন্দ্রগঞ্জ থানার ভারপ্রাপ্ত কর্মকর্তা (ওসি) মো. হুমায়ুন কবির জানান, স্থানীয় লোকজনের কাছ থেকে খবর পেয়ে সকাল সাড়ে নয়টার দিকে একটি খালের পাড় থেকে পুলিশ বস্তাবন্দী লাশটি উদ্ধার করে। ময়নাতদন্তের জন্য সেটি জেলা সদর হাসপাতাল মর্গে পাঠানো হয়েছে।
