
সরকারের কাছে ধানের ন্যায্যমূল্য নিশ্চিত করার দাবিতে গতকাল শনিবার গাইবান্ধা শহরের ডিবি সড়কে মানববন্ধন করেছেন কৃষকেরা। বাংলাদেশ কৃষক সমিতি এই কর্মসূচির আয়োজন করে।গতকাল দুপুর ১২টা থেকে বেলা একটা পর্যন্ত মানববন্ধন করা হয়। ইউনিয়ন পর্যায়ে ক্রয়কেন্দ্র খুলে সরাসরি কৃষকদের কাছ থেকে ন্যায্যমূল্যে ধান কেনার দাবি জানানো হয়। এর আগে একটি মিছিল শহর প্রদক্ষিণ করে।মানববন্ধন চলাকালে বাংলাদেশের কমিউনিস্ট পার্টির (সিপিবি) জেলা শাখার সভাপতি ওয়াজিউর রহমান ও সাধারণ সম্পাদক মিহির ঘোষ, জেলা কৃষক সমিতির সভাপতি সুভাষ শাহ রায় কৃষক সমিতি সদর উপজেলা শাখার সভাপতি জাহাঙ্গীর প্রমুখ বক্তব্য দেন।
