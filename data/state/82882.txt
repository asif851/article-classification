
রাজধানী ঢাকার রাস্তায় আজ রোববার সিএনজিচালিত অটোরিকশার দেখা মিলছে না তেমন। স্বাভাবিকের চেয়ে অনেক কমসংখ্যক বাস চলাচল করছে। সপ্তাহের প্রথম কর্মদিবসে কর্মস্থলে যাওয়ার উদ্দেশ্যে বাড়ি থেকে বের হয়ে বিপাকে পড়েছেন অফিসগামীরা। পরিবহন না পেয়ে নাকাল হতে হচ্ছে যাত্রীদের।আজ থেকে রাজধানীতে সিএনজিচালিত অটোরিকশার নতুন ভাড়া কার্যকর হয়েছে। চালকেরা ঠিকমতো ভাড়ায় যাচ্ছেন কি-না, তা তদারক করার জন্য বাংলাদেশ সড়ক পরিবহন কর্তৃপক্ষ (বিআরটিএ) ও ঢাকা জেলা প্রশাসনের পক্ষ থেকে বিভিন্ন জায়গায় ভ্রাম্যমাণ আদালত বসার কথা। কিন্তু আদালতের কার্যক্রম শুরুর আগেই সকাল থেকে রাস্তায় অটোরিকশা ও বাস চলাচল কম।সকালে সরেজমিনে দেখা যায়, রাজধানীর টেকনিক্যাল মোড়, কল্যাণপুর ও শ্যামলী বাসস্ট্যান্ডে শত শত মানুষ গণপরিবহনের অপেক্ষায় দাঁড়িয়ে আছেন। অনেকক্ষণ পর কোনো একটি বাস এলে মানুষ তাতে ঠাঁই করে নেওয়ার জন্য ঝাঁপিয়ে পড়ছেন। কিন্তু সেসব বাসে আগে থেকেই উপচে পড়া ভিড়। বাধ্য হয়ে যাত্রীদের পরের বাসের জন্য অপেক্ষা করা ছাড়া আরে কোনো উপায় নেই।
এসব এলাকায় কয়েকজন যাত্রীর সঙ্গে কথা বলে জানা যায়, অনেকেই গত এক থেকে দেড় ঘণ্টা ধরে দাঁড়িয়ে আছেন। যে দু-একটি সিএনজিচালিত অটোরিকশা চলছে, সেগুলো মিটারে যাচ্ছে না। চালকদের দাবি করা ভাড়ায় যেতে যাত্রীদের বলছেন। আবার যাত্রীদের বলে দিচ্ছেন, পুলিশ বা আদালতের সামনে বলতে মিটারের নির্ধারিত ভাড়ায় যাচ্ছেন।
কল্যাণপুর বাসস্ট্যান্ডে দাঁড়িয়ে ছিলেন বেসরকারি ব্যাংক কর্মকর্তা ফরিদা পারভীন। তিনি মহাখালী যাবেন। বললেন, তিনি প্রতিদিন অটোরিকশায় ​১৫০ টাকা ভাড়া চুক্তিতে মহাখালী যান। কিন্তু আজ দেড় ঘণ্টা দাঁড়িয়ে থেকেও কোনো সিএনজিচালিত অটোরিকশা পাননি। বাসও চলে না। কখন যে তিনি অফিসে যাবেন, এ নিয়ে চিন্তায় আছেন।
