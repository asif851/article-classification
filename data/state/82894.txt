
নওগাঁর মহাদেবপুর উপজেলার সফাপুরে ইউনিয়নের ওয়ার্ড আওয়ামী লীগের কমিটি গঠন নিয়ে সংঘর্ষে আহত আবু বক্কর সিদ্দিক (৫৫) গতকাল শনিবার রাতে মারা গেছেন। এ ঘটনায় আজ রোববার স্থানীয় আওয়ামী লীগ নেতা ময়নুল হককে প্রধান আসামি করে ১৭ জনের বিরুদ্ধে মহাদেবপুর থানায় হত্যা মামলা করা হয়েছে।
নিহত আবু বক্কর সিদ্দিক উপজেলার সফাপুর ইউনিয়নের ঈশ্বর লক্ষ্মীপুর গ্রামের বাসিন্দা।
স্থানীয় বাসিন্দা ও থানা সূত্রে জানা যায়, গত ২৭ নভেম্বর উপজেলার সফাপুর ইউনিয়নের ৫ নম্বর ওয়ার্ড আওয়ামী লীগের কমিটি গঠন নিয়ে ইউনিয়নের পবাতর সরকারি প্রাথমিক বিদ্যালয়ে কাউন্সিল অনুষ্ঠিত হয়। এ নিয়ে আওয়ামী লীগের দুই পক্ষের মধ্যে সংঘর্ষ হয়। ওই দিন সংঘর্ষে গুরুতর আহত হন আবু বক্কর সিদ্দিক। এরপর থেকে তিনি মহাদেবপুর উপজেলা স্বাস্থ্য কমপ্লেক্সে চিকিৎসাধীন ছিলেন। গতকাল শনিবার রাতে তাঁর মৃত্যু হয়। এ ঘটনায় তাঁর ছেলে তরিকুল ইসলাম বাদী হয়ে আজ মহাদেবপুর থানায় হত্যা মামলা করেছেন। মামলায় গত ইউপি নির্বাচনে আওয়ামী লীগের চেয়ারম্যান প্রার্থী ও ইউনিয়ন আওয়ামী লীগের সদস্য ময়নুল হক, সফাপুর ইউনিয়নের ৫ নম্বর ওয়ার্ড আওয়ামী লীগের সভাপতি নুরুজ্জামান বাচ্চু, সাধারণ সম্পাদক আবু হেনাসহ ১৭ জনকে আসামি করা হয়েছে।
মামলার বাদী তরিকুল ইসলাম বলেন, ‘ময়নুলের ইন্ধনে গত ২৭ নভেম্বর ওয়ার্ড কাউন্সিল গঠন উপলক্ষে অনুষ্ঠিত সম্মেলনে সন্ত্রাসীরা আমার বাবাকে এলোপাতাড়ি মারপিট করে। এতে গুরুতর আহত হন তিনি। আমি এ ঘটনার সুষ্ঠু বিচার চাই।’ অভিযোগের বিষয়ে আওয়ামী লীগ নেতা ময়নুল হক বলেন, ওয়ার্ড আওয়ামী লীগ গঠন নিয়ে ওই দিন নেতা-কর্মীদের মধ্যে হালকা ধাক্কাধাক্কি হয়েছিল। পরে উপজেলা আওয়ামী লীগ ও ইউনিয়ন আওয়ামী লীগের নেতাদের মধ্যস্থতায় বিষয়টি তখনই সমাধান করা হয়। ওই দিন গুরুতর আহত হওয়ার মতো কোনো ঘটনা ঘটেনি। ওই দিনই নুরুজ্জামান বাচ্চুকে সভাপতি এবং আবু হেনাকে সাধারণ সম্পাদক করে ৫১ সদস্যবিশিষ্ট ওয়ার্ড কমিটি গঠন করা হয়।
আবু বক্কর সিদ্দিকের বিষয়ে তিনি বলেন, যে ব্যক্তি মারা যাওয়ার কারণে মামলা করা হয়েছে, তিনি দীর্ঘদিন ধরে হৃদ্‌রোগে ভুগছিলেন। তাঁর মৃত্যু স্বাভাবিক কারণে হয়েছে। এখন তাদের ফাঁসানোর জন্য বিষয়টিকে অন্য খাতে প্রবাহিত করা হচ্ছে বলে তিনি দাবি করেন।
মহাদেবপুর থানার ভারপ্রাপ্ত কর্মকর্তা (ওসি) সাবের রেজা আহমেদ জানান, এ ঘটনায় থানায় একটি হত্যা মামলা হয়েছে। লাশ ময়নাতদন্তের জন্য নওগাঁ সদর হাসপাতালের মর্গে পাঠানো হয়েছে।
