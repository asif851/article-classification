
দুবাই থেকে আসা বাংলাদেশ বিমানের একটি উড়োজাহাজের শৌচাগার থেকে ১৩৮টি স্বর্ণের বার উদ্ধার করেছেন কাস্টম হাউসের কর্মকর্তারা। আজ বুধবার বেলা পৌনে ১১টায় এগুলো উদ্ধার করা হয়। বারগুলো কালো কাপড়ে মোড়ানো ছিল।
উদ্ধার হওয়া সোনার বারের ওজন ১৬ কেজি ৯০ গ্রাম। এগুলোর বাজারমূল্য সাড়ে ছয় কোটি টাকার বেশি। এ বছর চট্টগ্রামে উদ্ধার হওয়া সোনার এটি দ্বিতীয় বৃহত্তম চালান।
এর আগে ২৩ জুলাই ১৭ কেজি ৪০০ গ্রাম সোনার বার ও গয়নাসহ শাহনেওয়াজ নামের এক যাত্রীকে আটক করা হয়।
বিমানবন্দরে কাস্টম হাউসের সহকারী কমিশনার মো. পারভেজ আল জামান প্রথম আলো ডটকমকে বলেন, ‘সকাল সাড়ে ১০টায় দুবাই থেকে আসা বাংলাদেশ বিমানের একটি উড়োজাহাজ চট্টগ্রাম শাহ আমানত বিমানবন্দরে অবতরণ করে। এর পর উড়োজাহাজে তল্লাশি চালিয়ে শৌচাগার থেকে এসব সোনার বার উদ্ধার ও জব্দ করা হয়।
নিয়মানুযায়ী, উদ্ধার হওয়া সোনার বার যাচাই-বাছাই শেষে বাংলাদেশ ব্যাংকের কাছে জমা দেওয়া হবে।
গত ২৫ নভেম্বর চট্টগ্রাম শাহ আমানত আন্তর্জাতিক বিমানবন্দরে বাংলাদেশ বিমানের একটি উড়োজাহাজ থেকে পরিত্যক্ত অবস্থায় ৪০টি সোনার বার উদ্ধার করেন শুল্ক কর্মকর্তারা।
এ বছর আজকের চালানসহ চট্টগ্রামে ১৩টি চালান ধরা পড়েছে। এসব চালানে প্রায় ৭৩ কেজির ওপর সোনা আটক করা হয়। যার বাজারমূল্য প্রায় ৩১ কোটি টাকা।
