
মুন্সিগঞ্জের লৌহজংয়ের শিমুলিয়া ও মাদারীপুরের শিবচরের কাঁঠালবাড়ী নৌপথে পদ্মায় তীব্র স্রোতের কারণে ফেরি চলাচল বাধাগ্রস্ত হচ্ছে। এতে শিমুলিয়া ফেরিঘাটে অতিরিক্ত যানবাহনের চাপ বেড়েছে। গতকাল শুক্রবার সকাল থেকে ঢাকা-মাওয়া মহাসড়কে তীব্র যানজটের সৃষ্টি হয়।বিআইডব্লিউটিসির সহকারী পরিচালক খন্দকার শাহ মো. খালিদ নেওয়াজ বলেন, খরস্রোতের কারণে ফেরিগুলো স্বাভাবিকভাবে চলাচল করতে পারছে না। স্রোতের তীব্রতা বেশি হওয়ায় রাত ১২টা থেকে ভোর ৪টা পর্যন্ত ড্রাম ফেরি বন্ধ রাখতে হচ্ছে। ১৮টি ফেরির মধ্যে ১৪টি চলাচল করছে। স্রোতে বিকল হয়ে পড়ে আছে আরও চারটি ফেরি। এ অবস্থায় গতকাল সকাল থেকেই ফেরিঘাটে ছোট-বড় সব ধরনের গাড়ির চাপ অনেক বেড়ে যায়। বেলা একটার দিকে তিন ঘাটে প্রায় সাড়ে পাঁচ শর মতো যানবাহন দাঁড়িয়ে ছিল। বিকেলে পরিস্থিতি স্বাভাবিক হয়।শিমুলিয়া হাইওয়ে পুলিশের পরিদর্শক সিদ্দিকুর রহমান বেলা একটার দিকে প্রথম আলোকে বলেন, বৃহস্পতিবার বিকেল থেকে ঢাকা-মাওয়া মহাসড়কে গাড়ির চাপ বেশি। গতকাল সকাল থেকে এই চাপ আরও বেড়েছে। তিনি বলেন, পদ্মা সেতুর টোল প্লাজা থেকে শিমুলিয়ার মোড় পর্যন্ত প্রায় তিন কিলোমিটার এলাকায় তীব্র যানজটের সৃষ্টি হয়েছে।
