
লালমনিরহাটের পাটগ্রাম পৌরসভার প্রায় দুই কোটি টাকার উন্নয়নকাজের দরপত্র নিয়ে ঠিকাদার কাদের এলাহী ও তাঁর অনুসারীরা গত শনিবার সংবাদ সম্মেলন করেছেন। এ সময় তাঁরা বলেন, প্রতিপক্ষ কার্যাদেশ না পাওয়ায় তাঁদের বিরুদ্ধে মিথ্যা অভিযোগ তুলেছেন।এর আগে অনিয়মের অভিযোগ এনে ওই উন্নয়নকাজের দরপত্র বাতিলের দাবিতে ২০ নভেম্বর ঠিকাদার এ এইচ এস তারেকুজ্জামানের নেতৃত্বে সংবাদ সম্মেলন করা হয়।পাটগ্রাম পৌরসভা সূত্রে জানা যায়, পৌরসভার নগর উন্নয়ন প্রকল্পের আওতায় এই বছরের ১০ এপ্রিল প্রায় দুই কোটি টাকার ১০টি প্যাকেজের বিপরীতে উন্মুক্ত দরপত্র আহ্বান করা হয়। পরে ওই কাজের কার্যাদেশ পান পৌর আওয়ামী লীগের সাধারণ সম্পাদক কাজী আসাদ, উপজেলা আওয়ামী লীগের দপ্তর সম্পাদক ও মেসার্স কাদের এলাহীর স্বত্বাধিকারী কাদের এলাহীসহ আরও কয়েকজন ঠিকাদার। তবে অনিয়মের অভিযোগ এনে দরপত্র বাতিলের দাবিতে ২০ নভেম্বর মেসার্স ফুল কনস্ট্রাকশনের স্বত্বাধিকারী এ এইচ এস তারেকুজ্জামান ও তাঁর অনুসারীরা উপজেলা প্রেসক্লাবে সংবাদ সম্মেলন করেন। সেখানে লিখিত বক্তব্য পাঠ করেন ঠিকাদার তারেকুজ্জামান। সংবাদ সম্মেলনে অভিযোগ করা হয়, মোটা অঙ্কের অর্থের বিনিময়ে নিম্ন দরদাতাদের কার্যাদেশ না দিয়ে অন্যদের দেওয়া হয়েছে। এ বিষয়ে ২১ নভেম্বর প্রথম আলোয় ‘পাটগ্রাম পৌরসভা: দরপত্র বাতিলের দাবিতে সংবাদ সম্মেলন’ শিরোনামে একটি প্রতিবেদন ছাপা হয়।এ ঘটনার পর গত শনিবার প্রেসক্লাবে ওই পাল্টা সংবাদ সম্মেলনের আয়োজন করা হয়। এতে ঠিকাদার কাদের এলাহী বলেন, তাঁরা যে অভিযোগ করেছেন, তা সম্পূর্ণ মিথ্যা, বানোয়াট ও ভিত্তিহীন।
