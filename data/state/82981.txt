
প্রধানমন্ত্রী শেখ হাসিনা বিরোধীদলীয় নেতা খালেদা জিয়ার উদ্দেশে বলেছেন, ‘আমরা নতুন নতুন রেল আনি। রেলের ওপর ওনার যত গোসসা। রেল পুড়িয়ে দিচ্ছেন, বাস পোড়াচ্ছেন। জানি না তাঁর বাসের ব্যবসা আছে কি না।’আজ বৃহস্পতিবার গণভবনে মাদারীপুর জেলা আওয়ামী লীগের তৃণমূল নেতা-কর্মীদের সঙ্গে এক মতবিনিময় সভায় প্রধানমন্ত্রী এসব কথা বলেন।শেখ হাসিনা বলেন, ‘দেশকে অচল করতে তিনি (খালেদা জিয়া) সব ধরনের চেষ্টা করছেন, কিন্তু সাড়া পাচ্ছেন না। আমরা নির্বাচনকে জনগণের অধিকার হিসেবে দেখি। জনগণ যাকে ভোট দেবে, তারাই ক্ষমতায় যাবে।’খালেদা জিয়াকে সংসদে আসার আহ্বান জানিয়ে শেখ হাসিনা বলেন, ‘এবার সংসদে না এলে উপায় নেই। সিট হারাবেন। সিট হারালে কী হবে, তা তিনি ভালো করেই জানেন। উনি কথায় কথায় বলেন, ক্ষমতায় এলে সবকিছু পাল্টে দেবেন। তার মানে, আমরা কমিউনিটি ক্লিনিক করেছি। তিনি তা বন্ধ করে দেবেন। আমরা শিক্ষায় পাসের হার  বাড়িয়েছি, তিনি ফেলের হার বাড়াবেন।’
আর যেন এক-এগারো সৃষ্টি না হয় সেজন্য প্রধানমন্ত্রী সবাইকে সতর্ক থাকার আহ্বান জানান। একই সঙ্গে গণতান্ত্রিক প্রক্রিয়াকে অব্যাহত রাখতে গণতান্ত্রিক সরকারের অধীনে নির্বাচন হবে বলে দৃঢ় প্রত্যয় ব্যক্ত করেন।
