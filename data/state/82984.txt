
দিনাজপুরের পার্বতীপুর খোলাহাটি শহীদ মাহবুব সেনানিবাসে গ্রেনেড বিস্ফোরণে নয়জন সেনাসদস্য গুরুতর আহত হয়েছেন। আজ বুধবার বিকেল চারটার দিকে ফায়ারিং রেঞ্জে গোলাবারুদ প্রশিক্ষণের সময় এ দুর্ঘটনা ঘটে। প্রশিক্ষণার্থী কোনো এক সেনার হাত ফসকে গ্রেনেড পড়ে তা বিস্ফোরিত হয় বলে সেনানিবাসের একটি সূত্র জানিয়েছে।
আহত সেনারা হলেন, ওয়ারেন্ট অফিসার কেতাবুল ইসলাম, মোহাম্মদ আলী, করপোরাল আবদুল মান্নান, গোলাম রসুল, সার্জেন্ট ফজলুল হক, রওশন আলী, সৈনিক বিকাশ চন্দ্র রায়, আবদুর রহমান ও জহির। এঁরা সবাই রংপুর সেনানিবাসের ৩৪ ইস্টবেঙ্গল রেজিমেন্টে কর্মরত।
আহত সেনাদের মধ্যে মোহাম্মদ আলীসহ তিনজনকে হেলিকপ্টারে করে ঢাকার সিএমএইচে নিয়ে যাওয়া হয়েছে। বাকিদের রংপুর সিএমএইচ হাসপাতালে ভর্তি করা হয়েছে।
ঘটনার ব্যাপারে দিনাজপুরের পুলিশ সুপার  রুহুল আমিন প্রথম আলোকে বলেন, ‘যেহেতু এটি একটি দুর্ঘটনা, এ কারণে সেনানিবাস কর্তৃপক্ষ পুলিশকে বিষয়টি আনুষ্ঠানিকভাবে জানায়নি। ক্রিমিনাল অফেন্স হলে পুলিশকে তাঁরা জানাতেন।’
পাবর্তীপুর সেনানিবাসের একজন কর্মকর্তা সূত্রে জানা যায়, রংপুর সেনানিবাসের ৩৪ ইস্ট বেঙ্গল রেজিমেন্টর সদস্যরা আজ পার্বতীপুর শহীদ মাহবুব সেনানিবাসে ফায়ারিং রেঞ্জে প্রশিক্ষণের জন্য যান। প্রশিক্ষণ চলাকালে বিকেল চারটার সময় ওই দুর্ঘটনা ঘটে। পার্বতীপুর সেনা নিবাসের স্টাফ অফিসার ক্যাপ্টেন মুরসালিন ঘটনার সত্যতা স্বীকার করে বিস্তারিত তথ্যের জন্য আন্তঃবাহিনী গণসংযোগ পরিদপ্তরে (আইএসপিআর) যোগাযোগ করতে সাংবাদিকদের পরামর্শ দিয়েছেন।
