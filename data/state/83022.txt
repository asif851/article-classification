
মাদারীপুরের কালকিনির একটি বাজারে গত রোববার গভীর রাতে ডাকাতের গুলিতে এক ব্যবসায়ী নিহত হয়েছেন। এ ঘটনায় দুজনকে আটক করা হয়েছে।নিহত ওই ব্যবসায়ীর নাম স্বপন কাজী (৪০)। বাজারের ব্যবসায়ীরা জানান, প্রসাধনীর ব্যবসায়ী স্বপন কাজী রোববার রাতে দোকানেই ঘুমিয়েছিলেন। গভীর রাতে হইচই শুনে দোকান থেকে বেরিয়ে দেখেন কয়েকজন লোক বিভিন্ন দোকানের তালা ভাঙচুর করছে। স্বপন তাদের কাছে কারণ জানতে চাইলে তর্ক বেধে যায়। এ সময় ডাকাতেরা তাঁকে ছুরি মারে। আহত অবস্থায় দোকানে থাকা তাঁর এক সঙ্গীকে নিয়ে ডাকাতদের প্রতিহত করার চেষ্টা করলে ডাকাতেরা তাঁকে ও তাঁর সঙ্গীকে গুলি করে।এলাকাবাসী গুলিবিদ্ধ দুই ব্যবসায়ী স্বপন কাজী ও সোহেল মৃধাকে উদ্ধার করে উপজেলা স্বাস্থ্য কমপ্লেক্সে নিয়ে যায়। অবস্থার অবনতি ঘটলে গত সোমবার সকালে তাঁদের বরিশাল শের-ই-বাংলা মেডিকেল কলেজ হাসপাতালে স্থানান্তর করা হয়। এখান থেকে গুরুতর অবস্থায় স্বপন কাজীকে ঢাকা মেডিকেল কলেজ হাসপাতালে নেওয়ার জন্য অ্যাম্বুলেন্সে তোলা হয়। কিছুক্ষণের মধ্যে তিনি মারা যান। তাঁর বাড়ি দক্ষিণ ভবানীপুর গ্রামে। কালকিনি থানার ভারপ্রাপ্ত কর্মকর্তা (ওসি) কৃপা সিন্ধু বালা বলেন, এ ঘটনায় নিহত ব্যক্তির ভাই এস্কান্দার কাজী বাদী হয়ে মামলা করেছেন।
