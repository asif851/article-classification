
ঢাকার সোহরাওয়ার্দী উদ্যানে ঢাকা বিশ্ববিদ্যালয়ের এক ছাত্রলীগ নেতাসহ দুজনকে কুপিয়ে জখম করা হয়েছে। এ ঘটনায় জড়িত থাকার অভিযোগে ছাত্রলীগের তিনজনকে বহিষ্কার করা হয়েছে।
আহত দুজন হলেন সলিমুল্লাহ মুসলিম (এসএম) হল শাখা ছাত্রলীগের সাবেক গ্রন্থনা ও প্রকাশনা সম্পাদক মেহেরুল্লাহ মেহেদী ও তাঁর বন্ধু সজীব। দুজনকেই ঢাকা মেডিকেল কলেজ হাসপাতালে ভর্তি করা হয়েছে।
মেহেরুল্লাহ এস এম হল শাখা ছাত্রলীগের বহিষ্কৃত সভাপতি মেহেদী হাসানের অনুসারী। তিনি বাংলা বিভাগের মাস্টার্সের শিক্ষার্থী।
বহিষ্কৃত ছাত্রলীগ কর্মীরা হলেন জগন্নাথ হল শাখার ডাল্টন ও জহুরুল হক হল শাখার বুলবুল ও আতিক।
প্রত্যক্ষদর্শীরা জানায়, আজ মঙ্গলবার সন্ধ্যায় সোহ্রাওয়ার্দী উদ্যানের মুক্তমঞ্চের সামনে ওই তিনজনের নেতৃত্বে ছাত্রলীগের ২০-২৫ জন নেতা-কর্মী মেহেদী ও সজীবের ওপর হামলা চালায়। তাঁরা চাপাতি ও রড দিয়ে দুজনের শরীরের বিভিন্ন স্থানে আঘাত করে।
ঢাকা মেডিকেল কলেজ হাসপাতালে এস এম হল শাখার বহিষ্কৃত সভাপতি মেহেদী হাসান সাংবাদিকদের বলেন, জগন্নাথ, জহুরুল হক ও জসিম উদ্দিন হল শাখার কর্মীরা ওই দুজনের ওপর হামলা চালায়।
হাসপাতাল সূত্রে জানা যায়, মেহেরুল্লাহর ক্ষতস্থানে কমপক্ষে ৪০টি সেলাই করা হয়েছে।
জানতে চাইলে ছাত্রলীগের ঢাকা বিশ্ববিদ্যালয় শাখার সভাপতি মেহেদী হাসান এ ঘটনায় তিনজনকে বহিষ্কারের বিষয়টি নিশ্চিত করেন। তিনি বলেন, এ ঘটনায় জড়িত অন্যদের খুঁজে বের করে তাদের বিরুদ্ধে ব্যবস্থা নেওয়া হবে।
ঢাকা বিশ্ববিদ্যালয়ের প্রক্টর আমজাদ আলী বলেন, বিশ্ববিদ্যালয়ের এক ছাত্রসহ দুজনকে কুপিয়ে জখম করার ঘটনা ঘটেছে। কয়েকজনের বিরুদ্ধে ঘটনায় জড়িত থাকার অভিযোগ পাওয়া গেছে। প্রমাণ পাওয়া গেলে ব্যবস্থা নেওয়া হবে।
