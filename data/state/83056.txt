
আদিবাসী ছাত্রনেতা বাবলু হেমব্রমের হত্যাকাণ্ডের প্রতিবাদ এবং হত্যাকারীদের গ্রেপ্তারের দাবিতে গতকাল শনিবার রাজশাহীর তানোর উপজেলার থানার মোড়ে মানববন্ধন হয়েছে। জাতীয় আদিবাসী পরিষদের উদ্যোগে দুপুর ১২টা থেকে পৌনে দুই ঘণ্টাব্যাপী এই মানববন্ধন চলে।এ সময় বক্তব্য দেন জাতীয় আদিবাসী পরিষদের কেন্দ্রীয় সভাপতি রবীন্দ্রনাথ সরেন, প্রেসিডিয়াম সদস্য অনিল মারান্ডী, রাজশাহী জেলা শাখার সভাপতি বিমল রাজোয়ার, দপ্তর সম্পাদক সুভাষ হেমব্রম, আদিবাসী নেতা দুরবিন কিসকু, রাজকুমার শাওঁ, বঙ্গপাল সর্দার, দেবলাল টুডু, আদিবাসী ছাত্র পরিষদের রাজশাহী বিশ্ববিদ্যালয় শাখার সভাপতি হেমন্ত মাহাতো, সাধারণ সম্পাদক নকুল পাহান, বাংলাদেশের সমাজতান্ত্রিক দল (বাসদ) রাজশাহী জেলা শাখার সদস্যসচিব আলফাজ উদ্দীন প্রমুখ।বক্তারা বলেন, আদিবাসীরা একের পর এক হত্যাকাণ্ডের শিকার হচ্ছে, ধর্ষণের শিকার হচ্ছে, ভূমি থেকে উচ্ছেদ এবং জাতিগত বৈষম্যের শিকার হচ্ছে। আদিবাসীদের ওপর এমন ঘটনা ঘটতে থাকলে তারা দেশত্যাগ করতে বাধ্য হবে। ইতিমধ্যে উত্তরাঞ্চল থেকে অনেক আদিবাসীই দেশত্যাগ করেছে। স্বাধীন দেশে আদিবাসীরা স্বাধীনভাবে থাকতে পারবে না; জীবন নিয়ে, সম্পদ নিয়ে বাঁচতে পারবে না, তবে এটা কিসের স্বাধীনতা?মানববন্ধন চলাকালে তানোর উপজেলা নির্বাহী কর্মকর্তা (ইউএনও) মনিরুজ্জামান ভুঁইয়া মানববন্ধনস্থলে এলে তাঁকে পাঁচ দফা দাবিসংবলিত স্মারকলিপি দেওয়া হয়। এতে বাবলু হেমব্রমের হত্যাকারীদের অবিলম্বে গ্রেপ্তার ও দৃষ্টান্তমূলক শাস্তির দাবি জানানো হয়।এ সময় তানোর ইউএনও বক্তব্য দিতে গিয়ে বাবলু হেমব্রম হত্যাকাণ্ডের রহস্য উদ্ঘাটনের জন্য স্থানীয় জনগণের সহায়তা চান। তিনি বলেন, হত্যাকারীদের অবশ্যই বিচারের ব্যবস্থা করা হবে।গত বৃহস্পতিবার দিবাগত রাতে তানোরের ময়েনপুর গ্রামে সান্তাল স্টুডেন্টস ইউনিয়নের কেন্দ্রীয় কমিটির সদস্য বাবলু হেমব্রমকে নিজ শয়নকক্ষে গলা কেটে হত্যা করা হয়। এ ঘটনায় নিহত বাবলুর বাবা মহেশ্বর হেমব্রম বাদী হয়ে শুক্রবার রাতেই তানোর থানায় একটি হত্যা মামলা দায়ের করেন। মামলায় অজ্ঞাতনামা ব্যক্তিদের আসামি করা হয়েছে। পুলিশ কাউকে এখনো গ্রেপ্তার করতে পারেনি।
