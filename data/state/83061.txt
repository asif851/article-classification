
বাংলাদেশ রেলওয়ের উপসহকারী প্রকৌশলী পদে চারটি বিষয়ে লিখিত পরীক্ষা অনুষ্ঠিত হয়। কিন্তু আটটি উত্তরপত্র দাখিল করেন যোবায়দুল ইসলাম নামের এক প্রার্থী। এই অসদুপায় অবলম্বন করায় তাঁকে আজীবন পিএসসির সব পরীক্ষা থেকে অযোগ্য ঘোষণা করেছে বাংলাদেশ কর্মকমিশন (পিএসসি)। পাশাপাশি যোবায়দুলের বিরুদ্ধে ফৌজদারি ব্যবস্থা গ্রহণ করতে যাচ্ছে বলে জানিয়েছে পিএসসি।
পিএসসির এক সংবাদ বিজ্ঞপ্তিতে জানানো হয়, ৮ ফেব্রুয়ারি পিএসসির অধীনে বাংলাদেশ রেলওয়ের উপসহকারী প্রকৌশলী পরীক্ষায় অনুষ্ঠিত হয়। সেখানে বাংলা, ইংরেজি, সাধারণ জ্ঞান ও টেকনিক্যাল বিষয়ে মোট চারটি উত্তরপত্রের বদলে আটটি উত্তরপত্র দাখিল করেন যোবায়দুল। পরে পিএসসি এই অসংগতি ধরে ফেলে। ওই প্রার্থীর নিবন্ধন নম্বর ০০২৭৩৬। ১৯৯১ সালের ৩১ ডিসেম্বর জন্ম যোবায়দুলের। ২৬ ঊর্ধ্ব এই যুবকের আরও প্রায় চার বছর পিএসসির অধীনে পরীক্ষাগুলোয় অংশ নেওয়া সুযোগ ছিল। কিন্তু এই অসদুপায় অবলম্বন করায় পিএসসি পরীক্ষায় আর অংশ নিতে পারবেন না তিনি।
পিএসসি জানায়, ওই প্রার্থী ৩ নম্বর বিজ্ঞপ্তির ১২ নম্বর শর্ত ও পিএসসির পরীক্ষায় অসদুপায় অবলম্বনের জন্য শৃঙ্খলামূলক ব্যবস্থা গ্রহণ নীতিমালা ২০০০ অনুযায়ী তাঁর বিরুদ্ধে শাস্তি মূলক ব্যবস্থা নেওয়া হয়েছে। ওই পরীক্ষার্থীকে পিএসসির পরীক্ষায় অযোগ্য ঘোষণা করা হয়েছে। ভবিষ্যতে পিএসসির আর কোনো পরীক্ষায় অংশ নিতে পারবেন না এবং তাঁর বিরুদ্ধে ফৌজদারি ব্যবস্থা নেওয়া হচ্ছে।
