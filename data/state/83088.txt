
দ্য ডেইলি স্টার-এর সম্পাদক মাহ্ফুজ আনামের বিরুদ্ধে মানহানির অভিযোগে গতকাল সোমবার আরও দুটি মামলা হয়েছে। এর মধ্যে ফরিদপুরে ৫০ কোটি ৫ লাখ টাকার ক্ষতিপূরণ ও চুয়াডাঙ্গায় ১০ কোটি টাকার মানহানির মামলা করা হয়।ফরিদপুরের মামলায় এবং গত ১৮ ফেব্রুয়ারি মাগুরায় করা ৫০ হাজার কোটি টাকার একটি ক্ষতিপূরণ মামলায় আদালত গতকাল মাহ্ফুজ আনামের বিরুদ্ধে সমন জারি করেন।ডেইলি স্টার সম্পাদকের বিরুদ্ধে রাষ্ট্রদ্রোহ ও মানহানির অভিযোগে গতকাল সোমবার পর্যন্ত ১৪ দিনে দেশের বিভিন্ন স্থানে মোট ৭৭টি মামলা করা হয়েছে। এর মধ্যে রাষ্ট্রদ্রোহের অভিযোগে ২১টি মামলা করা হয়েছে। আর মানহানির মামলাগুলোর মধ্যে ৫১টিতে ১ লাখ ২২ হাজার ৪৭০ কোটি ৫৫ লাখ টাকার মানহানি হয়েছে বলে দাবি করা হয়েছে। প্রায় সব কটি মামলার বাদী ক্ষমতাসীন আওয়ামী লীগ, এর অঙ্গ-সহযোগী ও সমমনা সংগঠনের নেতা-কর্মী ও সরকারি কৌঁসুলি।গতকাল চুয়াডাঙ্গার মুখ্য বিচারিক হাকিম আদালতে মাহ্ফুজ আনামের বিরুদ্ধে ১০ কোটি টাকার মানহানি মামলাটি করেন জেলা আওয়ামী আইনজীবী পরিষদের যুগ্ম সাধারণ সম্পাদক মো. শফিকুল ইসলাম। আদালত আগামী ৮ মার্চ এ বিষয়ে আদেশের দিন ধার্য করেছেন।ফরিদপুরের ১ নম্বর আমলি আদালতে মানহানির একটি মামলা করেন জেলা যুবলীগের যুগ্ম আহ্বায়ক মো. জাহিদ ব্যাপারী। এতে বাদীর নিজের ৫ লাখ টাকা ও তাঁর দল আওয়ামী লীগের ৫০ কোটি টাকার মানহানি হয়েছে বলে উল্লেখ করা হয়।বাদীর আইনজীবী গোলাম রব্বানী প্রথম আলোকে বলেন, আদালত মামলাটি আমলে নিয়ে মাহ্ফুজ আনামকে আগামী ১৫ মার্চ হাজির হতে সমন জারির আদেশ দিয়েছেন।এদিকে মাহ্ফুজ আনামের বিরুদ্ধে ১৮ ফেব্রুয়ারি মাগুরায় ৫০ হাজার কোটি টাকার মানহানির মামলা করেছিলেন জেলা ছাত্রলীগের যুগ্ম সাধারণ সম্পাদক সোহরাব হোসেন। ওই দিন আদালত বাদীর জবানবন্দি গ্রহণ করে আদেশের জন্য ৮ মার্চ দিন ধার্য করেছিলেন।গতকাল বিকেলে বাদীর আইনজীবী রাশেদ মাহমুদ প্রথম আলোকে বলেন, বাদী গতকাল দুপুরে একই আদালতে মামলাটি গ্রহণ ও আদেশের আবেদন করেন। আদালত আবেদনটি গ্রহণ করে মাহ্ফুজ আনামকে ৮ মার্চ আদালতে হাজির হতে সমন জারি করেছেন।
একনজরে মামলা৯ ফেব্রুয়ারি: ২১১ ফেব্রুয়ারি: ৩১৪ ফেব্রুয়ারি: ১৩১৫ ফেব্রুয়ারি: ১৭১৬ ফেব্রুয়ারি: ২১১৭ ফেব্রুয়ারি: ১৩১৮ ফেব্রুয়ারি: ৬২২ ফেব্রুয়ারি: ২
