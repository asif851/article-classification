
সদ্য জাতীয়করণকৃত প্রাথমিক বিদ্যালয়ের সহকারী শিক্ষক হিসেবে প্যানেলভুক্তদের করা ১৩০টি রিট আবেদন নিষ্পত্তি করেছেন হাইকোর্ট। রায়ে বলা হয়েছে, এই শিক্ষকদের আগামী ৬০ দিনের মধ্যে নিয়োগ দিতে হবে।
বিচারপতি ফারাহ মাহবুব ও বিচারপতি কাজী মো. ইজারুল হক আকন্দের সমন্বয়ে গঠিত হাইকোর্ট বেঞ্চ আজ বুধবার এ রায় দেন।
রিট আবেদনকারীদের আইনজীবী সিদ্দিক উল্যাহ মিয়া প্রথম আলোকে বলেন, দেশের সদ্য জাতীয়করণকৃত প্রাথমিক স্কুলগুলোতে সহকারী শিক্ষক হিসেবে নিয়োগে একটি প্যানেল গঠন করেছিল সরকার। ওই প্যানেল থেকে নিয়োগ বন্ধ করে দেওয়া হয়। পরে ওই শিক্ষকেরা হাইকোর্টে রিট আবেদন করেন। এর আগে হাইকোর্ট প্রায় ১০ হাজার শিক্ষককে নিয়োগের নির্দেশ দিয়ে রায় দিয়েছিলেন। এরই ধারাবাহিকতায় আজ আরও ১৩০টি রিট আবেদন নিষ্পত্তি করে আবেদনকারী শিক্ষকদের নিয়োগ দিতে নির্দেশ দিয়েছেন হাইকোর্ট।
