
ষোলশহর সুন্নিয়া মাদ্রাসার শিক্ষার্থীরা গতকাল বুধবার রাতে চট্টগ্রাম নগরের মুরাদপুরে ব্যাপক ভাঙচুর চালিয়েছে।ঢাকায় চ্যানেল আইয়ের উপস্থাপক মাওলানা নুরুল ইসলাম ফারুকীকে হত্যার প্রতিবাদে গতকাল রাত সোয়া ১০টার দিকে মাদ্রাসার শিক্ষার্থীরা রাস্তায় নেমে এসে ভাঙচুর চালায় এবং অবরোধ করে। এ সময় মুরাদপুরের ওপর দিয়ে সব ধরনের গাড়ি চলাচল বন্ধ হয়ে যায়।প্রত্যক্ষদর্শীরা জানায়, ষোলশহর সুন্নিয়া মাদ্রাসার শিক্ষার্থীরা মুরাদপুর থেকে আতুরার ডিপো পর্যন্ত প্রায় এক কিলোমিটার সড়কটি নিজেদের নিয়ন্ত্রণে নেয়। তারা মুরাদপুর থেকে বাঁ দিকে বহদ্দারহাট, ডান দিকে ষোলশহর এবং বিপরীত দিকে পাঁচলাইশ সড়কের রাস্তা বন্ধ করে দেয়। এ সময় অর্ধশতাধিক গাড়ি ভাঙচুর করা হয়।প্রত্যক্ষদর্শী নুরুল ইসলাম ফারুক প্রথম আলোকে বলেন, ‘আমি টেম্পো চড়ে বাসার দিকে যাচ্ছিলাম। হঠাৎ মাদ্রাসার ছাত্ররা একটি মিছিল নিয়ে এসে মুরাদপুরে উপস্থিত হয়। সেখানে তারা অর্ধশতাধিক গাড়ি ভাঙচুর করে। মুহূর্তের মধ্যে গোটা এলাকা গাড়িশূন্য হয়ে পড়ে। লোকজন আতঙ্কে ছোটাছুটি করছিল।’পাঁচলাইশ থানার ভারপ্রাপ্ত কর্মকর্তা মহিউদ্দিন মাহমুদ প্রথম আলোকে বলেন, ‘ঢাকায় মাওলানা নুরুল ইসলাম ফারুকীকে হত্যার প্রতিবাদে সুন্নিয়ার মাদ্রাসার ছেলেরা রাস্তায় নেমে আসে। তারা গাড়ি ভাঙচুর করে বলে আমরা খবর পেয়েছি। পরিস্থিতি নিয়ন্ত্রণে আনতে পর্যাপ্ত পুলিশ ঘটনাস্থলে পাঠানো হয়েছে।’গতকাল রাত পৌনে ১১টায় এ প্রতিবেদন লেখা পর্যন্ত মাদ্রাসার ছাত্ররা রাস্তায় অবস্থান করছিল। ফলে দক্ষিণ চট্টগ্রাম ও কক্সবাজারের যাত্রীদের ভোগান্তি বাড়ে। কারণ, এ পথ দিয়ে কক্সবাজার ও দক্ষিণ চট্টগ্রামের গাড়ি চলাচল করে।
