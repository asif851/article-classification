
সারা দেশে ফিটনেসবিহীন গাড়ি চলাচল বন্ধ করার জন্য প্রয়োজনীয় ব্যবস্থা নিতে নির্দেশ দিয়েছেন হাইকোর্ট। বিচারপতি কাজী রেজা-উল হক ও বিচারপতি আবু তাহের মো. সাইফুর রহমান সমন্বয়ে গঠিত হাইকোর্ট বেঞ্চ স্বতঃপ্রণোদিত হয়ে আজ সোমবার এ আদেশ দেন।
আদেশের পর ডেপুটি অ্যাটর্নি জেনারেল তাপস কুমার বিশ্বাস সাংবাদিকদের বলেন, আদালত ফিটনেসবিহীন গাড়ি চলাচল বন্ধে ব্যবস্থা নিতে বাংলাদেশ সড়ক পরিবহন কর্তৃপক্ষের (বিআরটিএ) চেয়ারম্যানকে নির্দেশ দিয়েছেন। এ ছাড়া প্রায় ১৯ লাখ ভুয়া ড্রাইভিং লাইসেন্স জব্দ করে ওই সব চালকদের বিরুদ্ধে ব্যবস্থা নেওয়ার জন্যও বিআরটিএ চেয়ারম্যানকে নির্দেশ দেওয়া হয়েছে। বিআরটিএ চেয়ারম্যানকে এক মাসের মধ্যে এ সংক্রান্ত অগ্রগতি প্রতিবেদন আদালতে জমা দিতে বলেছেন আদালত।
