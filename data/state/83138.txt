
১৮ দলের ডাকা ৭২ ঘণ্টার অবরোধের প্রথম দিন আজ শনিবার ভোরে মুন্সিগঞ্জের মাওয়ায় তিনটি লঞ্চ ও দুটি বাসে আগুন দিয়েছে অবরোধ সমর্থকেরা। মুন্সিগঞ্জের লৌহজং উপজেলার মাওয়া ঘাটে এ ঘটনা ঘটে। এতে একটি বাসের সহকারী দগ্ধ হন।
দগ্ধ বাস সহকারীর নাম আলমগীর (২২)। তাঁকে ঢাকা মেডিকেল কলেজের বার্ন ইউনিটে ভর্তি করা হয়েছে।
আগুনে লঞ্চের খুব বেশি ক্ষতি না হলেও বাস দুটি পুরোপুরি পুড়ে গেছে। বাসগুলো হলো গাংচিল পরিবহন ও গ্রেট বিক্রমপুর। আলমগীর গ্রেট বিক্রমপুর বাসের সহকারী।
ঘটনার সত্যতা নিশ্চিত করে বাংলাদেশ অভ্যন্তরীণ নৌ-পরিবহন কর্তৃপক্ষের (বিআইডব্লিউটিএ) ট্রাফিক ইন্সপেক্টর আক্তার হোসেন প্রথম আলো ডটকমকে জানান, আগুন দেওয়া লঞ্চ তিনটি হলো মাসুম-১, রাজীব-১ ও সজল-১। লঞ্চগুলো ঘাটে দাঁড়িয়ে ছিল। ভেতরে কোনো যাত্রী না থাকায় হতাহতের ঘটনা ঘটেনি। টের পেয়ে বিআইডব্লিউটিএর কর্মীরা ও স্থানীয় লোকজন দ্রুত আগুন নিভিয়ে ফেলেন। মাসুম-১ ও সজল-১ লঞ্চের ইঞ্জিন রুমে আগুন লাগায় ইঞ্জিন সামান্য ক্ষতিগ্রস্ত হয়েছে। লঞ্চগুলোর মাস্টার রুমেও আগুন লাগানো হয়। সজল-১-এর কয়েকটি রুম ভাঙচুর করা হয়েছে। ট্রাফিক ইন্সপেক্টর আক্তার হোসেন আরও জানান, এ ঘটনা সত্ত্বেও লঞ্চ চলাচল স্বাভাবিক রয়েছে।
মাওয়া ঘাটের পুলিশ ফাঁড়ির ইনচার্জ হাফিজুর রহমান প্রথম আলো ডটকমকে এসব ঘটনার সত্যতা নিশ্চিত করেছেন।
