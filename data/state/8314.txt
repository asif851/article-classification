
হাসপাতালে রোগী ফেলে প্রায় সাড়ে তিন শ চিকিত্সক এক ঘণ্টা ধরে রাজনৈতিক কর্মসূচি পালন করেছেন। আজ মঙ্গলবার স্বাধীনতা চিকিত্সক পরিষদের (স্বাচিপ) প্রতিষ্ঠাবার্ষিকীতে সংগঠনটির নেতারা এই কর্মসূচির আয়োজন করেন।এর আগেও বিএনপিপন্থী চিকিত্সক সংগঠন ড্যাব ও আওয়ামী লীগপন্থী চিকিত্সকদের সংগঠন স্বাচিপের নেতা-কর্মীরা রোগী ফেলে রাস্তায় মানববন্ধন ও অন্যান্য কর্মসূচি পালন করেন। হাসপাতালে চিকিত্সকদের থাকার সময় আটটা থেকে আড়াইটা পর্যন্ত।আজ স্বাচিপের কর্মসূচিতে অংশ নিতে দেখা গেছে শিশু হাসপাতাল, শহীদ সোহরাওয়ার্দী হাসপাতাল, জাতীয় কিডনি ও ইউরোলজি ইনস্টিটিউট, জাতীয় হূদরোগ ইনস্টিটিউটসহ স্বাস্থ্য অধিদপ্তরের কর্মকর্তাদের। যুদ্ধাপরাধী কাদের মোল্লার ফাঁসির রায় কার্যকর করার বিরুদ্ধে পাকিস্তান পার্লামেন্ট অবস্থান নেওয়ায় মানববন্ধনে ক্ষোভ প্রকাশ করা হয়। মানববন্ধনে স্বাচিপের মহাসচিব এম ইকবাল আর্সালান বলেন, চিকিত্সকেরা সব সময় রাজনৈতিক আন্দোলনে ছিলেন, স্বাধীনতার পক্ষে ছিলেন, এখনো আছেন।খোঁজখবর নিয়ে জানা যায়, সকাল সাড়ে সাতটায় ধানমন্ডি ৩২ নম্বরে বঙ্গবন্ধু শেখ মুজিবুর রহমানের প্রতিকৃতিতে ফুল দিয়ে দিনব্যাপী কর্মসূচির শুরু করে স্বাচিপ। দুপুর ১২টার দিকে বঙ্গবন্ধু শেখ মুজিব মেডিকেল বিশ্ববিদ্যালয়ের সামনে স্বাচিপের নেতা-কর্মীরা মানববন্ধন করেন। আধা ঘণ্টা স্থায়ী ওই মানববন্ধনের পর চিকিত্সকেরা একটি র্যালি বের করেন। বঙ্গবন্ধু শেখ মুজিব মেডিকেল বিশ্ববিদ্যালয়ের বটতলা গিয়ে র্যালিটি শেষ হয়।
এ দিকে রাজধানীর জাতীয় হৃদরোগ ইনস্টিটিউট, জাতীয় কিডনি ও ইউরোলজি ইনস্টিটিউটসহ অন্যান্য হাসপাতালে খোঁজ নিয়ে জানা গেছে, হাসপাতালে স্বাচিপের নেতারা মানববন্ধনে যোগ দিত বেলা ১১টার মধ্যেই বেরিয়ে যান। তবে অন্য বছরের তুলনায় মানববন্ধনটির স্থায়িত্ব ছিল কম।
