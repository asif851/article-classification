
রাজধানীর বনানীর ডিওএইচএস এলাকার একটি বাড়ি থেকে গতকাল সোমবার রাতে পঞ্চাশোর্ধ্ব দম্পতির গুলিবিদ্ধ লাশ উদ্ধার করেছে পুলিশ। নিহত দম্পতি হলেন ব্যবসায়ী আবদুর রব ও রোকসানা পারভীন। স্বজনেরা জানিয়েছেন, আফসার গ্রুপ নামে একটি শিল্পগোষ্ঠীর ব্যবস্থাপনা পরিচালক ছিলেন আবদুর রব।ক্যান্টনমেন্ট থানার পুলিশ এবং ওই দম্পতির পারিবারিক সূত্র জানিয়েছে, স্ত্রী রোকসানা পারভীনকে গুলি করে হত্যা করার পর আবদুর রব নিজে গুলি করে আত্মহত্যা করেছেন। বাসা থেকে আবদুর রবের লাইসেন্স করা পিস্তল ও কয়েকটি গুলির খোসা উদ্ধার করা হয়েছে। পুলিশ জানায়, রোকসানার লাশ বিছানার ওপর উপুড় অবস্থায় পড়ে ছিল। আবদুর রবের লাশ পড়ে ছিল মেঝেতে। রবের হাতের কাছে পিস্তলটিও পাওয়া যায়।নিহতদের ছেলে নাফিস আহমেদ প্রথম আলোকে বলেন, ‘ব্যবসায় হতাশার কারণে এ ঘটনা ঘটে থাকতে পারে। একটা জমি বিক্রি নিয়ে মায়ের সঙ্গে বাবার দ্বন্দ্ব চলছিল।’ তিনি বলেন, গৃহকর্মীর কাছ থেকে তাঁরা জেনেছেন, আবদুর রব স্ত্রীকে গুলি করার পর নিজেকে গুলি করেন।রাতে বনানী ডিওএইচএসের ৫ নম্বর সড়কের ছয়তলা ভবনটি ঘিরে রাখে পুলিশ। ওই বাড়ির পঞ্চম তলায় আবদুর রব ও রোকসানা পারভীন থাকতেন। তাঁদের তিন ছেলে ও এক মেয়ে রয়েছে। এক ছেলে দাদির কাছে গুলশানে থাকে।পুলিশের গুলশান বিভাগে উপকমিশনার লুত্ফুল কবীর প্রথম আলোকে বলেন, নিহত দম্পতির বাসা থেকে পিস্তলের দুটি গুলির খোসা উদ্ধার করা হয়েছে। লাইন্সেস করা পিস্তলটি উদ্ধার করা হয়েছে।পুলিশ জানায়, তাঁদের ছোট মেয়ে বিকেলে খেলতে বাইরে গিয়েছিল। বাসায় ফিরে সে দেখে, ঘরে লাশ পড়ে আছে। মেয়ের মাধ্যমে পরিবার এবং পরে পুলিশ এ ঘটনা জানতে পারে।ঘটনার পর আলামত সংগ্রহ করার জন্য ঘটনাস্থল সংরক্ষিত করে ফেলে পুলিশ। ঢাকা মহানগর পুলিশ ও পুলিশের অপরাধ তদন্ত বিভাগের ক্রাইম সিন ইউনিট ঘটনাস্থল থেকে আলামত সংগ্রহ করেছে। ঘটনাস্থল পরিদর্শন করেছেন র্যাবের ঊর্ধ্বতন কর্মকর্তারাও।
