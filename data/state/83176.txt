
টানা হরতালের কারণে রাজশাহী বিশ্ববিদ্যালয়ের ২০১৪-১৫ শিক্ষাবর্ষে স্নাতক প্রথম বর্ষের ভর্তির তিনটি ইউনিটের ব্যবহারিক পরীক্ষা ও সাক্ষাৎকারের তারিখ পরিবর্তন করা হয়েছে। গত মঙ্গলবার পৃথক সংবাদ বিজ্ঞপ্তিতে এ তথ্য জানানো হয়।কলা অনুষদের ডিন খন্দকার ফরহাদ হোসেন জানান, ৬, ৭ ও ৮ নভেম্বর ‘এ’ ইউনিটের অধীনে চারুকলা, নাট্যকলা ও সংগীত বিভাগের পৃথক ব্যবহারিক পরীক্ষা নেওয়ার কথা ছিল। কিন্তু হরতালের কারণে তা পিছিয়ে ১১, ১২ ও ১৩ নভেম্বর গ্রহণের সিদ্ধান্ত হয়েছে।জীব ও ভূ-বিজ্ঞান অনুষদের ডিন আবদুল লতিফ জানান, ৯, ১০, ১১ ও ১২ নভেম্বর ‘এফ’ ইউনিটের সাক্ষাৎকারের নতুন তারিখ নির্ধারণ করা হয়েছে। এই চার দিন সকাল নয়টা থেকে বেলা দুইটা পর্যন্ত সাক্ষাৎকার গ্রহণ করা হবে।এ ছাড়া কৃষি অনুষদের ডিন শাহানা কায়েস জানান, অনিবার্য কারণবশত ‘জি’ ইউনিটের সাক্ষাৎকার ৮ নভেম্বরের পরিবর্তে ১০ নভেম্বর সকাল সাড়ে আটটায় কৃষি অনুষদের ভবনে গ্রহণ করা হবে।ভর্তি পরীক্ষার সাক্ষাৎকারসহ বিস্তারিত তথ্য অনুষদের নোটিশ বোর্ড ও বিশ্ববিদ্যালয় ওয়েবসাইট থেকে জানা যাবে।
