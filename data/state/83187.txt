
সাবেক পুলিশ সুপার (এসপি) বাবুল আক্তারের স্ত্রী মাহমুদা খানম হত্যায় ব্যবহৃত অস্ত্র সরবরাহকারী এহতেশামুল হক ওরফে ভোলাকে আবারও জিজ্ঞাসাবাদ শুরু করা হয়েছে। তিনি বাবুলের ‘সোর্স’ ছিলেন।
আজ রোববার দুপুরে চট্টগ্রাম কেন্দ্রীয় কারাগার থেকে ভোলাকে নগরের লালদীঘি এলাকায় নগর গোয়েন্দা পুলিশের কার্যালয়ে এনে জিজ্ঞাসাবাদ শুরু করেন মামলার তদন্ত কর্মকর্তা নগর গোয়েন্দা পুলিশের অতিরিক্ত উপকমিশনার মো. কামরুজ্জামান।
কামরুজ্জামান রোববার বিকেলে প্রথম আলোকে বলেন, গত বছরের জুলাই মাসে ভোলাকে দুই দফায় আট দিন রিমান্ডে নিয়ে জিজ্ঞাসাবাদ করা হয়েছিল। আগস্ট মাসে আবারও রিমান্ডের আবেদন করা হলে আদালত দুই দিনের রিমান্ড মঞ্জুর করেছিলেন। এত দিন তাঁকে জিজ্ঞাসাবাদ করা হয়নি। ভোলা কেন, কার নির্দেশে মাহমুদাকে হত্যায় ব্যবহারের জন্য অস্ত্র সরবরাহ করেছিলেন তা রিমান্ডে জিজ্ঞাসাবাদে জানার চেষ্টা চলছে। এ ছাড়া এত দিন তদন্তে আরও বেশ কিছু তথ্য পাওয়া গেছে। এগুলো তাঁর কাছ থেকে যাচাই-বাছাই করা হচ্ছে। সোমবার তাঁকে আদালতে হাজির করা হবে।
গত বছরের ৫ জুন চট্টগ্রাম নগরের জিইসি মোড় এলাকায় ছুরিকাঘাত ও গুলি করে হত্যা করা হয় মাহমুদাকে। এ ঘটনায় বাবুল আক্তার বাদী হয়ে অজ্ঞাতপরিচয় তিনজনকে আসামি করে পাঁচলাইশ থানায় হত্যা মামলা করেন। ২৭ জুন এ ঘটনায় গ্রেপ্তার মো. ওয়াসিম ও আনোয়ার আদালতে স্বীকারোক্তিমূলক জবানবন্দি দেন। তাঁরা স্বীকার করেন কামরুল শিকদার ওরফে মুছার নেতৃত্বে হত্যাকাণ্ডে সাত-আটজন অংশ নেন। অস্ত্র সরবরাহ করেন ভোলা। ওই দিন রাতে পুলিশ বাকলিয়ার রাজাখালী এলাকা থেকে হত্যাকাণ্ডে ব্যবহৃত অস্ত্র উদ্ধার করে। গ্রেপ্তার করে এহতেশামুল হক ওরফে ভোলা ও তাঁর সহযোগী মো. মনিরকে। অস্ত্র উদ্ধারের ঘটনায় হত্যা মামলার তদন্ত কর্মকর্তা নগর গোয়েন্দা পুলিশের অতিরিক্ত উপকমিশনার মো. কামরুজ্জামান বাদী হয়ে বাকলিয়া থানায় পৃথক আরেকটি মামলা করেন। অস্ত্র মামলায় মনির আদালতে স্বীকারোক্তিমূলক জবানবন্দি দেন। এতে তিনি মাহমুদা হত্যার পর ভোলা তাঁকে অস্ত্র ও গুলি রাখতে দেন বলে স্বীকার করেন। তদন্ত শেষে এ মামলায় গত বছরের ২৮ জুলাই ভোলা ও মনিরের বিরুদ্ধে অভিযোগপত্র দেওয়া হয়। কিন্তু ভোলা কার নির্দেশে, কেন মাহমুদাকে হত্যায় অস্ত্র সরবরাহ করেন, তা তদন্তে উঠে আসেনি। বর্তমানে চট্টগ্রাম মহানগর দায়রা জজ আদালতে মামলাটির সাক্ষ্য গ্রহণ চলছে।
এদিকে মাহমুদা হত্যার ঘটনায় তাঁর স্বামী বাবুল আক্তার জড়িত বলে গত ২৬ ফেব্রুয়ারি তদন্ত কর্মকর্তার কাছে অভিযোগ করেন মাহমুদার বাবা সাবেক পুলিশ পরিদর্শক মোশাররফ হোসেন ও মা শাহেদা মোশাররফ। সেদিন তদন্ত কর্মকর্তা রাজধানীর মেরাদিয়ার ভূঁইয়াপাড়ায় মাহমুদার বাবার বাসায় যান। পরদিন বাবুল আক্তার সামাজিক যোগাযোগমাধ্যম ফেসবুকে লেখেন, তথ্য–প্রমাণ ছাড়াই তাঁকে খুনি বানানো হচ্ছে।
মাহমুদা হত্যার তিন সপ্তাহ পর গত বছরের ২৪ জুন মধ্যরাতে ঢাকার বনশ্রী এলাকার শ্বশুরবাড়ি থেকে বাবুল আক্তারকে তুলে নিয়ে যায় পুলিশ। প্রায় ১৫ ঘণ্টা জিজ্ঞাসাবাদের পর তাঁকে আবার বাসায় পৌঁছে দেওয়া হয়। এরপর ৬ সেপ্টেম্বর স্বরাষ্ট্র মন্ত্রণালয়ের এক প্রজ্ঞাপনে জানানো হয়, ‘বাবুলের আবেদনের পরিপ্রেক্ষিতে তাঁকে চাকরিচ্যুত করা হলো।’
