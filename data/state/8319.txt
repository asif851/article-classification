
তথ্যমন্ত্রী হাসানুল হক ইনু বলেছেন, যারা প্রকাশ্যে পেট্রলবোমা মেরে মানুষ হত্যা করে তারা খুনি। আর খুনিদের সঙ্গে কোনো সংলাপ হতে পারে না। গতকাল মঙ্গলবার ঢাকা বিশ্ববিদ্যালয়ের আরসি মজুমদার মিলনায়তনে এক অনুষ্ঠানে প্রধান অতিথির বক্তব্যে তিনি এ কথা বলেন।এ সময় তথ্যমন্ত্রী একটি বেসরকারি টেলিভিশন চ্যানেলের সংবাদ উপস্থাপিকা লোপা হোসাইনের প্রথম কাব্যগ্রন্থ যে অন্ধত্বের নাম ভালোবাসার মোড়ক উন্মোচন করেন। বইটি প্রকাশ করেছে আদর্শ প্রকাশনী। এর আগে লোপা হোসাইনের ‘আড়ি’ ও ‘আশার ভেলা’ নামে দুটি একক গানের অ্যালবাম বেরিয়েছে।অনুষ্ঠানে মন্ত্রী বলেন, ‘নারী ভালোবাসা গ্রহণ করবে না বলে আমি অ্যাসিড দিয়ে তার মুখ পুড়িয়ে দেব এটি যেমন হতে পারে না, তেমনি সরকার স্বৈরাচারী হয়ে গেছে এই অজুহাতে মানুষ পুড়ে মেরে ফেলব এমন সন্ত্রাস চলতে পারে না। শিগগিরই এসব সন্ত্রাসীকে কঠোর হস্তে দমন করা হবে।’ বিএনপির চেয়ারপারসন খালেদা জিয়া ব্যর্থ প্রেমিকের মতো জনগণের দিকে আগুন ছুড়ে মারছেন বলে মন্তব্য করেন তিনি।গণযোগাযোগ ও সাংবাদিকতা বিভাগের সহযোগী অধ্যাপক রোবায়েত ফেরদৌসের সঞ্চালনায় অনুষ্ঠানে সাংবাদিকতা বিভাগের অধ্যাপক গোলাম রহমান, লেখক ও সাংবাদিক আনিসুল হক, ভোরের কাগজ পত্রিকার সম্পাদক শ্যামল দত্ত, মিডিয়া ব্যক্তিত্ব অঞ্জন রায় প্রমুখ বক্তব্য দেন।
