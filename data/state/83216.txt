
টাঙ্গাইলের সখীপুর উপজেলা থেকে পাঁচ মাস আগে নিখোঁজ হওয়া সাইফুল ইসলাম খান (৪০) নামের এক বিমাকর্মীর বস্তাবন্দী লাশ মাটি খুঁড়ে আজ সোমবার উদ্ধার করেছে পুলিশ। অপহরণের ঘটনায় গ্রেপ্তার একজনের দেওয়া তথ্যের ভিত্তিতে বহেরাতুল ইউনিয়নের কালিয়ান গ্রামের নকিলবিল থেকে লাশটি উদ্ধার করা হয়।
গত বছরের ১১ ডিসেম্বর প্রগ্রেসিভ লাইফ ইনস্যুরেন্সের সখীপুর শাখার ব্যবস্থাপক সাইফুল ইসলাম নিখোঁজ হন। তাঁর বাড়ি কালিহাতী উপজেলার আগচাড়ান গ্রামে।পুলিশ জানায়, সাইফুল নিখোঁজ হওয়ার চার দিন পর তাঁর স্ত্রী মাসুমা ফেরদৌস সখীপুর থানায় একটি সাধারণ ডায়েরি (জিডি) করেন। পুলিশ মোবাইল ট্র্যাকিংয়ের মাধ্যমে অপরাধীদের চিহ্নিত করে। এর সূত্র ধরে এ বছরের ৯ এপ্রিল সাইফুলের স্ত্রী কালিয়ান গ্রামের তিনজনকে আসামি করে সখীপুর থানায় অপহরণের মামলা করেন। গতকাল রোববার রাতে সিলেটের গোয়াইনঘাট উপজেলা থেকে মামলার প্রধান আসামি আশরাফ আলীকে গ্রেপ্তার করা হয়। আজ সকাল ১০টার দিকে তাঁকে সখীপুরে আনা হয়। তাঁর দেওয়া তথ্যের ভিত্তিতে বেলা তিনটার দিকে মাটিতে পুঁতে রাখা সাইফুলের বস্তাবন্দী লাশ উদ্ধার করা হয়।সখীপুর থানার ভারপ্রাপ্ত কর্মকর্তা (ওসি) মোখলেছুর রহমান প্রথম আলোকে বলেন, পূর্বশত্রুতার জের ধরে এ হত্যাকাণ্ড হয়েছে বলে ধারণা করা হচ্ছে। গ্রেপ্তার হওয়া আশরাফকে জিজ্ঞাসাবাদের পর বিস্তারিত জানা যাবে।
