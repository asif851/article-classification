
কলসি-বালতি মিছিল নিয়ে মেয়রের কাছে পানির দাবি জানিয়েছে ঢাকা দক্ষিণ সিটি করপোরেশনের গেন্ডারিয়া এলাকাবাসী। ‘জনতার মুখোমুখি জনপ্রতিনিধি’ অনুষ্ঠানে মেয়রের কাছে নানা সমস্যার কথা তুলে ধরেন তাঁরা।আজ রোববার দুপুর ১২টার দিকে গেন্ডারিয়া ফজলুল হক মহিলা কলেজে জনতার মুখোমুখি হয়েছিলেন মেয়র মোহাম্মদ সাঈদ খোকন। সেখানে ঢাকা দক্ষিণ সিটি করপোরেশনের পুরান ঢাকা এলাকার ৪৬ নম্বর ওয়ার্ডের মানুষের অভাব-অভিযোগ শোনেন তিনি। পরে সেসব সমস্যা সমাধানেরও আশ্বাস দেন মেয়র।জনতার মুখোমুখি হওয়ার শুরুতেই এলাকার মানুষ পানির দাবিতে কলসি-বালতি নিয়ে স্লোগান দেন। তাঁদের অভিযোগ, রাত দুইটায় ওয়াসার পানি আসে। তখন পানির জন্য বের হতে হয়, যা মানুষের জন্য চরম বিড়ম্বনার বিষয়।তাঁদের অভিযোগের পরিপ্রেক্ষিতে মেয়র সাঈদ খোকন বলেন, জায়গার অভাবে ওই এলাকায় পাম্প বসানো যাচ্ছে না। সতীশ সরকার রোডে পাম্পের জন্য একটি স্থান নির্ধারণ করা হলেও ওই জায়গা নিয়ে ঝামেলা থাকায় কাজ আটকে আছে।এ সময় এলাকাবাসী শাঁখারীনগর লেনে জায়গা আছে বলে জানালে তাৎক্ষণিকভাবে মঞ্চ থেকেই জেলা প্রশাসককে ফোন করেন মেয়র। জেলা প্রশাসক জানান, জায়গা পেলে ১০ দিনের মধ্যেই তাঁরা পানির পাম্প বসিয়ে দিতে পারবেন। তখন আগামী ১৫ দিনের মধ্যে এলাকার পানির সমস্যা সমাধানের আশ্বাস দেন মেয়র। তাঁদের কথোপকথন উপস্থিত সবাইকে শোনান সাঈদ খোকন।এ ছাড়া ওই এলাকার জলাবদ্ধতা নিরসনে ড্রেনেজ লাইন পরিষ্কার করা ও প্রধান লাইনের সঙ্গে সংযোগ করা হবে বলে জানান মেয়র। এলাকার বেশির ভাগ রাস্তা ভাঙা বলে অভিযোগ এলে তিনি জানান, ওই প্রকল্পগুলো স্থানীয় সাংসদের অধীনে। তবে তাঁর সঙ্গে আলোচনা করে আগামী অক্টোবর মাসের মধ্যে সব রাস্তা মেরামত করা হবে।দক্ষিণ সিটি করপোরেশনের ৪৬ নম্বর ওয়ার্ডের কাউন্সিলর শহীদুল্লাহ মিনুর সভাপতিত্বে অনুষ্ঠানে দক্ষিণ সিটি করপোরেশনের প্রধান নির্বাহী কর্মকর্তা খান মোহাম্মদ বিলালসহ অন্য কর্মকর্তারা উপস্থিত ছিলেন।
