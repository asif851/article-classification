
জ্ঞাত আয় বহির্ভূত সম্পদ অর্জনের মামলায় সাবেক রেলমন্ত্রী সুরঞ্জিত সেনগুপ্তের তৎকালীন এপিএস ওমর ফারুক তালুকদারকে পাঁচ বছর কারাদণ্ড দিয়েছেন আদালত। একই সঙ্গে তাঁকে ১ কোটি ২৩ লাখ ৪৭ হাজার টাকা অর্থদণ্ডে দণ্ডিত করা হয়েছে। অনাদায়ে তাঁকে আরও ২ বছর ৬ মাস কারাদণ্ড ভোগ করতে হবে।
আজ রোববার ঢাকার ৪ নম্বর বিশেষ জজ আদালতের ভারপ্রাপ্ত বিচারক মো. আতাউর রহমান এই আদেশ দেন। দণ্ডিত ওমর ফারুককে কারাগারে পাঠানো হয়েছে।
আসামি ফারুকের আইনজীবী পূর্নেন্দু দেবনাথ প্রথম আলোকে বলেন, দুর্নীতি দমন কমিশন আইনের ২৭ (১) ধারার অভিযোগ প্রমাণিত হওয়ায় আদালত ফারুককে পাঁচ বছর কারাদণ্ড দিয়েছেন। জরিমানাও করা হয়েছে। আদালতের এই আদেশের বিরুদ্ধে উচ্চ আদালতে আপিল করা হবে।
দুদকের আইনজীবী মীর আহম্মেদ আলী সালাম প্রথম আলোকে বলেন, মোহাম্মদপুরে ওমর ফারুকের একটি ফ্ল্যাটও বাজেয়াপ্ত করার নির্দেশ দেওয়া হয়েছে।
২০১২ সালের ৯ এপ্রিল রেলওয়ের পূর্বাঞ্চলের সাবেক মহাব্যবস্থাপক ইউসুফ আলী মৃধা, তখনকার রেলমন্ত্রী সুরঞ্জিত সেনগুপ্তের এপিএস ফারুক ও রেলওয়ের কমান্ড্যান্ট এনামুলকে বহনকারী গাড়িটি বিজিবি সদর দপ্তরে ঢুকিয়ে দেন গাড়িচালক আজম। এ সময় তাঁদের কাছে ৭০ লাখ টাকা পাওয়া যায়। ওই ঘটনায় ব্যাপক সমালোচনা শুরু হলে রেলমন্ত্রীর পদ থেকে সরে দাঁড়ান সুরঞ্জিত। ওই টাকার উৎস জানতে অনুসন্ধান শুরু করে দুদক। অনুসন্ধানে ওমর ফারুকের বিরুদ্ধে অবৈধ সম্পদের সন্ধান পাওয়ায় ওই বছরের ১৪ আগস্ট রমনা থানায় মামলা করে দুদক।
