
বাংলাদেশে নিযুক্ত ভারতের হাইকমিশনার হর্ষবর্ধন শ্রিংলা বলেছেন, বাংলাদেশিদের জন্য ভারতীয় ভিসা আরও সহজ করা হবে। ভবিষ্যতে সিলেট শহরে নতুন করে একটি ভারতীয় ভিসা কেন্দ্র স্থাপন করা হবে।
আজ মঙ্গলবার মৌলভীবাজারের কমলগঞ্জ উপজেলার আদমপুরে মণিপুরি কালচারাল কমপ্লেক্স পরিদর্শনকালে এক আলোচনা সভায় এসব কথা বলেন ভারতের হাইকমিশনার।
কমপ্লেক্স মিলনায়তনে আয়োজিত ওই আলোচনা সভায় হর্ষবর্ধন বলেন, বাংলাদেশ ভারতের খুব কাছের বন্ধুপ্রতিম দেশ। দিনে দিনে দুই দেশের মধ্যে সামাজিক, সাংস্কৃতিক ও অর্থনৈতিক সম্পর্ক আরও জোরদার হচ্ছে।
ভারতীয় হাইকমিশনার বলেন, বাংলাদেশ ও ভারতের সম্পর্ক আরও ঘনিষ্ঠ হবে। ভবিষ্যতে দ্রুততম সময়ে কুলাউড়া-শাহবাজপুরের সঙ্গে ভারতের রেলযোগাযোগ চালু হবে।
হর্ষবর্ধন বলেন, বাংলাদেশি মণিপুরিদের সংস্কৃতি খুবই সমৃদ্ধ। এ জন্য ভারতীয় হাইকমিশন আদমপুরে মণিপুরি কালচারাল কমপ্লেক্স নির্মাণ করে দিয়েছে। পর্যায়ক্রমে এই কমপ্লেক্সের আরও উন্নয়ন করা হবে। ভবিষ্যতে ভারতে আয়োজিত নৃত্য প্রতিযোগিতায় কমলগঞ্জের মণিপুরি নৃত্যশিল্পীদের আমন্ত্রণ জানানো হবে।
বেলা ১১টার দিকে হর্ষবর্ধন মণিপুরি কালচারাল কমপ্লেক্সে পৌঁছান। তিনিসহ অন্য অতিথিদের বরণ করেন নেওয়া হয়। এ সময় উপস্থিত ছিলেন রেলপথ মন্ত্রণালয়ের অতিরিক্ত সচিব শশী কুমার সিংহ, মৌলভীবাজারের জেলা প্রশাসক কামরুল হাসান, পুলিশ সুপার মোহাম্মদ শাহাজালাল, কমলগঞ্জ উপজেলা নির্বাহী কর্মকর্তা (ইউএনও) মোহাম্মদ মাহমুদুর হক প্রমুখ।
