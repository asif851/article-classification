
দুই বছর আগে পারিবারিকভাবে বিয়ে হয় তাসলিমা নাসরিন (২০) ও শেখ হাদীউজ্জামানের (৩০)। দুজনেরই বাড়ি নড়াইলের কালিয়া উপজেলার পেচু ডুমুরিয়া গ্রামে। বিয়ের সময় তাসলিমার বাবা হেমায়েত চৌধুরী হাদীউজ্জামানকে বিদেশে যাওয়ার জন্য জমি বিক্রি করে দুই লাখ টাকা দেন। দুই বছর পর বিদেশ থেকে হাদীউজ্জামান বাড়ি ফিরে আসেন। পরে ইতালি যাবেন বলে তাসলিমার পরিবারের কাছে আরও পাঁচ লাখ টাকা যৌতুক দাবি করেন। টাকা দিতে না পারায় গত ১০ অক্টোবর রাতে তাসলিমাকে মারধর করে বাড়ি থেকে বের করে দেন হাদীউজ্জামান—এমন অভিযোগ তাসলিমার।
এ অভিযোগে গত ১২ অক্টোবর নড়াগাতী থানায় মামলা করেন তাসলিমা। তিনি অভিযোগ করেন, মামলা করার পর হাদীউজ্জামান ও তাঁর সহযোগীরা মামলা তুলে নিতে প্রাণনাশের হুমকি দিচ্ছেন।
এ ব্যাপারে গতকাল শুক্রবার দুপুরে পেচু-ডুমুরিয়া গ্রামে বড়দিয়া-কালিয়া সড়কে মানববন্ধন করেন এলাকাবাসী। তাঁরা নির্যাতনকারী স্বামী শেখ হাদীউজ্জামানসহ মামলার আসামিদের গ্রেপ্তারের দাবি জানান।
জানতে চাইলে নড়াগাতী থানার ভারপ্রাপ্ত কর্মকর্তা মো. রজব আলী (তদন্ত) প্রথম আলোকে বলেন, আসামিরা পলাতক। তাঁদের বাড়িতে পাওয়া যায়নি। আসামিদের গ্রেপ্তারের চেষ্টা চলছে বলে তিনি জানান।
হাদীউজ্জামানের বাড়িতে গিয়ে তাঁকে পাওয়া যায়নি। তাঁর মুঠোফোনও বন্ধ পাওয়া যায়।
হাদীউজ্জামানের চাচা ইউনুছ শেখ বলেন, হাদী কবে তাসলিমাকে বিয়ে করেছে, তা জানি না।
হাদীর ভাই হাফিজুর শেখ (মামলার ৩ নম্বর আসামি) বলেন, ‘হাদী তার বউকে তালাক দিয়েছে কি না, আমরা জানি না। থানায় মামলা হওয়ার পর জানতে পারি, তাসলিমা হাদীর স্ত্রী। তাসলিমা আমাদের নামে মিথ্যা মামলা করেছে।’
