
দুর্বৃত্তের গুলিতে গাইবান্ধা-১ (সুন্দরগঞ্জ) আসনের সরকারদলীয় সাংসদ মনজুরুল ইসলাম লিটনের মৃত্যুর খবর ছড়িয়ে পড়লে আওয়ামী লীগের স্থানীয় নেতা-কর্মী ও তাঁর কর্মী-সমর্থকেরা বিক্ষুব্ধ হয়ে পড়েন। বিচ্ছিন্নভাবে তাঁরা সড়ক অবরোধ ও বিক্ষোভ মিছিল করে এ হত্যাকাণ্ডের প্রতিবাদ জানান।
সাংসদকে আজ শনিবার তাঁর সুন্দরগঞ্জের বাসায় ঢুকে গুলি করে দুর্বৃত্তরা। পরে রংপুর মেডিকেল কলেজ হাসপাতালে চিকিৎসাধীন অবস্থায় তিনি মারা যান।
প্রত্যক্ষদর্শী ব্যক্তিরা বলেন, সাংসদের মৃত্যুর খবর শুনে কয়েক শ নেতা-কর্মী ও কর্মী-সমর্থক সন্ধ্যা থেকে গাইবান্ধা-বামনডাঙ্গা-রংপুর সড়ক অবরোধ করে রাখেন। তাঁরা সুন্দরগঞ্জের বামনডাঙ্গা তিন রাস্তার মোড়ে সড়কের ওপর দাঁড়িয়ে অবরোধ সৃষ্টি করেন। সন্ধ্যা ছয়টা থেকে রাত নয়টায় শেষ খবর পাওয়া পর্যন্ত সড়ক অবরোধ চলছিল।
গোবিন্দগঞ্জ উপজেলা শহরে স্থানীয় সাংসদ আবুল কালাম আজাদের নেতৃত্বে মিছিল করেন আওয়ামী লীগের স্থানীয় নেতা-কর্মীরা।
রাত আটটার দিকে সাংসদ হত্যার প্রতিবাদে গাইবান্ধা জেলা শহরে মিছিল করে বাংলাদেশ ছাত্রলীগের গাইবান্ধা জেলা শাখা।
এদিকে রাতে বিক্ষুব্ধ একদল ব্যক্তি সুন্দরগঞ্জ পৌরসভার কলেজ রোড এলাকায় আবদুল গাফফারের বাড়িতে অগ্নিসংযোগ করেন। তিনি নাশকতার মামলার আসামি।
