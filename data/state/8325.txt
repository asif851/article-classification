
বিএনপির নেতৃত্বাধীন ১৮-দলীয় জোটের ডাকে আজ রোববার ভোর থেকে শুরু হয়েছে চার দিনের হরতাল।রাজধানী ঢাকায় হরতালে বেশ ঢিলেঢালা ভাব লক্ষ করা যাচ্ছে।নগরের রাস্তায় পর্যাপ্ত সংখ্যক বাস চলছে।রাজধানীর কয়েকটি এলাকায় ককটেল বিস্ফোরণের ঘটনাও ঘটেছে।তবে হরতালের প্রথম দিনে আজও ১৮ দলের নেতাদের মাঠে দেখা যায়নি।কেবল বিএনপির যুগ্ম মহাসচিব রুহুল কবির রিজভী আহমেদ বরাবরের মতো নয়াপল্টনে দলের কেন্দ্রীয় কার্যালয়ে অবস্থান করছেন।কথা বলেছেন সংবাদমাধ্যমের সঙ্গে।মিরপুরমিরপুর শাহ আলী মাজার এলাকায় জনসেবা পরিবহন নামে রাস্তার পাশে থামানো একটি বাসে আজ ভোর সাড়ে পাঁচটার দিকে আগুন লাগানো হয়েছে। পুলিশের মিরপুর অঞ্চলের উপকমিশনার ইমতিয়াজ আহমেদ ঘটনার সত্যতা নিশ্চিত করেছেন।
ভোর সোয়া ছয়টার দিকে মিরপুর সরকারি বাঙলা কলেজের বিপরীত দিকের রাস্তায় ছাত্রদলের ব্যানারে মিছিল বের হয়। এ সময় একটি ককটেল বিস্ফোরণের ঘটনা ঘটে। এতে কোনো ক্ষয়ক্ষতি হয়নি। এ ঘটনায় কাউকে আটকও করা হয়নি। 
মহাখালী ও গাবতলী বাস টার্মিনাল থেকে দূরপাল্লার কোনো বাস ছেড়ে যায়নি। তবে ভোরে দেশের বিভিন্ন এলাকা থেকে বাস এসে টার্মিনালে থেমেছে।
পুরান ঢাকা
সকাল আটটার দিকে পুরান ঢাকার প্যারীদাস রোড এলাকায় জগন্নাথ বিশ্ববিদ্যালয় শাখা ছাত্রদলের নেতা-কর্মীরা রাস্তায় আগুন জ্বালান ও মিছিল করেন। এ সময় তাঁরা কয়েকটি ককটেলের বিস্ফোরণ ঘটান।
বেলা ১১টার দিকে সূত্রাপুর থানা যুবদলের নেতা-কর্মীরা লক্ষ্মীবাজার এলাকায় মিছিল বের করার চেষ্টা করলে পুলিশ ধাওয়া দেয়। হরতালের কারণে পুরান ঢাকায় যানবাহন চলাচল তুলনামূলক কম। দোকানপাট বন্ধ রয়েছে।
নয়াপল্টন
বেলা সাড়ে ১২টার দিকে নয়াপল্টনে বিএনপির কেন্দ্রীয় কার্যালয়ের পশ্চিম পাশে রাস্তায় কে বা কারা দুটি ককটেল ছোড়ে। এর একটি বিস্ফোরিত হয়। অন্যটি অবিস্ফোরিত অবস্থায় পুলিশ উদ্ধার করে।
ভোরের কাগজ অফিস
বেলা দেড়টার দিকে মৌচাকে ভোরের কাগজ অফিসের সিঁড়িতে দু-তিনটি ককটেল বিস্ফোরণের ঘটনা ঘটেছে। পত্রিকাটির প্রতিবেদক আখতারুজ্জামান লাভলু বিষয়টি নিশ্চিত করেছেন।
মতিঝিল
হরতাল চলাকালে দুপুরে দৈনিক বাংলা এলাকায় একটি সিএনজিচালিত অটোরিকশায় আগুন দেয় হরতালকারীরা।এ সময় ঘটনাস্থল থেকে পুলিশ দুজনকে আটক করে।তাঁরা হলেন মো. সুরুজ মিয়া ও ইব্রাহিম খলিলুল্লাহ।
পল্টন থানার কর্তব্যরত কর্মকর্তা উপপরিদর্শক (এসআই) আবু জাফর জানান, গাড়িতে আগুন দেওয়ার সময় বেলা দুইটার দিকে তাঁদের আটক করা হয়।পরে ভ্রাম্যমাণ আদালত তাঁদের ছয় মাসের কারাদণ্ড দেন।এদিকে হরতাল চলাকালে মতিঝিলে বিভিন্ন সড়কে পাঁচটি ককটেল বিস্ফোরণ ঘটায় হরতালকারীরা।পুলিশের মতিঝিল থানার ভ্রাম্যমাণ পরিদর্শক (পিআই) শেখ আবুল বাশার প্রথম আলো ডটকমকে বলেন, কয়েকটি স্থানে হরতালকারীরা ককটেল বিস্ফোরণ ঘটায়।তবে এতে হতাহতের কোনো ঘটনা ঘটেনি।
গত শুক্রবার নির্দলীয় সরকারের অধীনে নির্বাচনের দাবিতে আজ ছয়টা থেকে টানা ৭২ ঘণ্টার হরতালের ডাক দিয়েছিল ১৮-দলীয় জোট। নির্দলীয় সরকারের দাবিতে বিএনপির ডাকা এটাই সবচেয়ে দীর্ঘ সময়ের হরতাল। এর আগে সর্বশেষ গত ২৭ থেকে ২৯ অক্টোবর এবং ৪ থেকে ৬ নভেম্বর বিরোধী দল টানা ৬০ ঘণ্টা করে দুই দফা হরতাল পালন করে।
কেন্দ্রীয় নেতাদের গ্রেপ্তার ও বাসায় পুলিশি অভিযানের প্রতিবাদে গতকাল শনিবার আরও ১২ ঘণ্টা হরতাল বাড়ানোর ঘোষণা দেয় বিএনপির নেতৃত্বাধীন ১৮-দলীয় জোট। নতুন ঘোষণা অনুযায়ী, আজ ভোর ছয়টা থেকে শুরু হয়ে আগামী বুধবার সন্ধ্যা ছয়টা পর্যন্ত টানা চার দিন হরতাল চলবে।
