
তথ্য ও যোগাযোগপ্রযুক্তি আইনের মামলার পর এবার জাতীয় দলের ক্রিকেটার আরাফাত সানির বিরুদ্ধে যৌতুকের মামলা করেছেন ওই নারী। আজ সোমবার ঢাকার মহানগর হাকিম রায়হানুল ইসলাম ওই নারীর নালিশি মামলাটি আমলে নিয়ে সানির বিরুদ্ধে সমন জারির আদেশ দিয়েছেন।
ওই নারীর আইনজীবী মোহাম্মদ রফিকুল ইসলাম প্রথম আলোকে বলেন, ক্রিকেটার সানির সঙ্গে বাদীর বিয়ে হয় ২০১৪ সালের ৪ ডিসেম্বর। বিয়ের পর তাঁরা বাসা ভাড়া নিয়ে একসঙ্গে বসবাস করেন। কিন্তু সানির পরিবার বিয়ে মেনে নিতে চাননি। পরে সানি বাদীর কাছে ২০ লাখ টাকা যৌতুক দাবি করেন। বাদীকে বলেন, টাকা দিলে তাঁর মা বাদীকে ঘরে তুলে নেবেন। মামলার আরজিতে এই অভিযোগ এনেছেন ওই নারী।
বাদীর আইনজীবী রফিকুল বলেন, ‘সকালে আদালত বাদীর বক্তব্য রেকর্ড করেছেন। আরাফাত সানি ও তাঁর মা নার্গিস বেগমের বিরুদ্ধে মামলা নেওয়ার জন্য আদালতে আবেদন করেছিলাম। আদালত শুধু সানির বিরুদ্ধে মামলা আমলে নিয়েছেন।’
এর আগে গতকাল রোববার তথ্য ও যোগাযোগপ্রযুক্তি আইনের মামলায় গ্রেপ্তার হন জাতীয় দলের স্পিনার আরাফাত সানি। পরে আদালত তাঁর একদিনের রিমান্ড মঞ্জুর করেন। বর্তমানে তিনি মোহাম্মদপুর থানা হেফাজতে রয়েছেন। আরাফাত সানিকে এক দিনের রিমান্ডে নিয়ে জিজ্ঞাসাবাদ করছে পুলিশ। পুলিশের কাছে আরাফাত দাবি করেছেন, ওই নারীকে তিনি বিয়ে করেননি। আপত্তিকর কোনো ছবিও ফেসবুক মেসেঞ্জার পাঠাননি। পুলিশ বলছে, তদন্তের পর আসল ঘটনা জানা যাবে।
মামলার এজাহারে বলা হয়েছে, আরাফাত সানির সঙ্গে ওই নারীর ২০১৪ সালের ৪ ডিসেম্বর বিয়ে হয়। গত বছরের ১২ জুন আরাফাত দুজনের একান্ত ব্যক্তিগত ছবি ও নারীর একক আপত্তিকর ছবি মেসেঞ্জারে পাঠান। ছবি পাঠিয়ে আরাফাত সানি ওই নারীকে হুমকি দেন। পরে আবার ২৫ নভেম্বর আরাফাত ওই নারীকে আপত্তিকর ছবি পাঠিয়ে ভয়াবহ পরিস্থিতির জন্য অপেক্ষা করতে বলে হুমকি দেন।
আরও পড়ুন...পুলিশের কাছেও সব অস্বীকার আরাফাত সানির
