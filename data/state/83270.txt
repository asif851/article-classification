
বাগেরহাট সদর উপজেলায় একটি খালের পাড় থেকে এক নারীর গলাকাটা লাশ উদ্ধার করেছে পুলিশ। আজ বৃহস্পতিবার সকালে সদর উপজেলার বেমতা ইউনিয়নের কলাবাড়িয়া গ্রামের বয়াসিংগা খালের পাড় থেকে এই লাশ উদ্ধারের ঘটনা ঘটে।
নিহত ওই নারীর পরিচয় এখনো শনাক্ত হয়নি। তাঁর বয়স আনুমানিক ২৫ বছর বলে জানিয়েছে পুলিশ। লাশটি উদ্ধার করে ময়নাতদন্তের জন্য বাগেরহাট সদর হাসপাতালের মর্গে পাঠানো হয়েছে।
বাগেরহাট মডেল থানার ভারপ্রাপ্ত কর্মকর্তা (ওসি) মো. মাহাতাব উদ্দিন প্রথম আলোকে বলেন, যেখানে ওই নারীর লাশ পাওয়া গেছে, এর কাছেই বেড়িবাঁধের পাশে রক্ত ও একখণ্ড বৈদ্যুতিক তার পড়ে ছিল। ধারণা করা হচ্ছে, রাতের কোনো একসময় ওই নারীকে শ্বাসরোধে এবং গলা কেটে হত্যা করা হয়। পরে লাশ খালের পাশে ফেলে রেখে যায় দুর্বৃত্তরা। ওই নারীর পরনে লাল ও কালো ছাপার সালোয়ার-কামিজ ছিল। তদন্ত শুরু হয়েছে।
 
