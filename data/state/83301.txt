
বিএনপির নেতৃত্বাধীন ২০-দলীয় জোটের ডাকা সকাল-সন্ধ্যা হরতালের সমর্থনে পুরান ঢাকায় মিছিল করেছেন ছাত্রদলের জগন্নাথ বিশ্ববিদ্যালয় শাখার নেতা-কর্মীরা। এ সময় পুলিশ ধাওয়া করে মিছিলটি ছত্রভঙ্গ করে দেয় এবং ঘটনাস্থল থেকে ছাত্রদলের তিন কর্মীকে আটক করে। আজ সোমবার সকাল সাতটার দিকে সূত্রাপুর থানাধীন রায়সাহেব বাজার এলাকায় এ ঘটনা ঘটে।
ছাত্রদলের আটক তিন কর্মী হলেন মো. মাহিয়ান (২২), আবুল হাসনাত মেহেদি (২৫) ও মো. জামির (২৪)।
প্রত্যক্ষদর্শী ব্যক্তিদের ভাষ্য, সকাল সাতটার দিকে ধোলাইখাল এলাকায় ছাত্রদলের জগন্নাথ বিশ্ববিদ্যালয় শাখার নেতা-কর্মীরা মিছিল বের করেন। মিছিলটি রায়সাহেব বাজার এলাকায় গেলে পুলিশ তাঁদের ধাওয়া করে। এ সময় পুলিশকে লক্ষ্য করে ইট-পাটকেল ছোড়েন ছাত্রদলের কর্মীরা। পুলিশ কাঁদানে গ্যাসের শেল ছুড়ে তাঁদের ছত্রভঙ্গ করে। এ সময় ছাত্রদলের ওই তিন কর্মীকে আটক করে পুলিশ।
সূত্রাপুর থানার উপপরিদর্শক (এসআই) শিমুল কুমারের ভাষ্য, হরতালের সমর্থনে বের করা মিছিল থেকে ছাত্রদলের কর্মীরা পিকেটিংয়ের চেষ্টা চালান। এ সময় ধাওয়া করে ওই তিনজনকে আটক করা হয়।
