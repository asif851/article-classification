
শাহজালাল আন্তর্জাতিক বিমানবন্দরে উড়োজাহাজ ওঠানামা শুরু হয়েছে। ঘন কুয়াশার কারণে আজ সোমবার সকাল সাড়ে ছয়টা থেকে বিমানবন্দরের আন্তর্জাতিক ও অভ্যন্তরীণ সব ধরনের উড়োজাহাজ চলাচল বন্ধ হয়ে যায়। সকাল ১০টা ২০ মিনিটে আজকের প্রথম উড়োজাহাজটি বিমানবন্দর ছেড়ে যায়।
এ তথ্যের সত্যতা নিশ্চিত করে বেসামরিক বিমান চলাচল কর্তৃপক্ষের জনসংযোগ কর্মকর্তা রেজাউল করিম প্রথম আলোকে বলেন, আজ সকাল ১০টা ২০ মিনিটে বাংলাদেশ বিমানের একটি উড়োজাহাজ বিমানবন্দর ছেড়ে যায়। এটি আজকে প্রথম ফ্লাইট ছিল। সকাল ১০টা ৫৮ মিনিটে কুয়েত এয়ারওয়েজের একটি উড়োজাহাজ বিমানবন্দরে অবতরণ করে।
এর আগে রেজাউল করিম জানান, আজ সকাল ছয়টা পর থেকে আন্তর্জাতিক ও অভ্যন্তরীণ রুটে সব ধরনের উড়োজাহাজ চলাচল বন্ধ আছে। সকাল নয়টার দিকে সিঙ্গাপুর থেকে আসা বাংলাদেশ বিমানের একটি উড়োজাহাজ (বিজি ৩০৮) ঢাকায় অবতরণের কথা থাকলেও ঘন কুয়াশার কারণে সেটি চট্টগ্রামে অবতরণ করে। হজরত শাহজালাল আন্তর্জাতিক বিমানবন্দর কর্তৃপক্ষের বরাত দিয়ে রেজাউল করিম জানান, কুয়াশার কারণে বিমানবন্দরের রানওয়ের দৃষ্টিসীমা একেবারে শূন্যতে নেমে যাওয়ায় উড়োজাহাজ চলাচল বন্ধ হয়।
আবহাওয়া অধিদপ্তর জানিয়েছে, ঘন কুয়াশা পড়েছে আজ সারা দেশেই। সকাল ছয়টা থেকে রাজধানী ঢাকায় দৃষ্টিসীমা ছিল ৮০০ মিটার। দেশের সর্বনিম্ন তাপমাত্রা আজ সকালে ছিল রংপুর বিভাগের কুড়িগ্রামের রাজারহাট উপজেলায় ৭ দশমিক ৮ ডিগ্রি সেলসিয়াস। ঢাকায় সকালে সর্বনিম্ন তাপমাত্রা ছিল ১০ দশমিক ৬।
 
