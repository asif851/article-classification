
সুনামগঞ্জ পৌর শহরের প্রধান মাছের বাজারে কোনো কোলাহল নেই। নেই ক্রেতা-বিক্রেতাদের ব্যস্ততা। পুরো বাজারই একরকম ক্রেতা-বিক্রেতাশূন্য।
আজ সোমবার সকাল নয়টায় গিয়ে দেখা যায়, মাছের এমন ফাঁকা বাজার। মাছ বিক্রেতা শহরতলির ইব্রাহিমপুর গ্রামের বাসিন্দা লোকমান হোসেন বলেন, ‘এক সপ্তাহ ধরে আমরা বেকার সময় কাটাচ্ছি। যেহেতু হাওরে মাছ ধরা হচ্ছে না, তাই আমরাও মাছ পাচ্ছি না। আবার কোনো ক্রেতাও নেই বাজারে।’
আরেক মাছ বিক্রেতা আমির হোসেন বলেন, ‘আমরা তো বিপদে পড়েছি। মাছ বিক্রি না করলে সংসার চালাব কেমনে। কত দিন এভাবে চলে কে জানে।’
পৌর শহরের আরপিননগরে ব্যবসায়ী আবু মিয়া বলেন, ‘আপনি যে সময় আইছেন, এই সময় তো বাজারে মানুষের ভিড়ে পা ফেলা কঠিন হতো। এখন দেখেন, কোনো মানুষ নেই। কী করব বুঝতে পারছি না।’
মাছের বাজারের পাশেই সবজি কিনছিলেন স্কুলশিক্ষক জসিম উদ্দিন। তিনি বলেন, হাওরে যেভাবে মাছ মরেছে, এটা জানার পর এসব মাছ খাই কীভাবে? এই কয় দিন ধরে সবজি-টবজি খেয়েই আছি। পরিস্থিতি স্বাভাবিক হলে আবার মাছ খাব।’
শরিফ উদ্দীন নামের আরেক ব্যক্তি বলেন, ‘কেউ কেউ বলছে, মাছ খেলে কোনো সমস্যা হবে না। এরপরও মানুষের মধ্যে একটা ভয় ঢুকে গেছে। তাই অনেকেই মাছ খাচ্ছে না।’
শুধু সুনামগঞ্জ পৌর শহরের মাছের বাজারে নয়, একই চিত্র জেলার গ্রামগঞ্জের হাটবাজারেও। লোকজন মাছ কিনছে না। এ কারণে মাছ বিক্রেতারাও মাছ ধরছেন না। এতে মাছের ব্যবসা প্রায় বন্ধ হয়ে আছে।
জগন্নাথপুর উপজেলা শহরের মাছের বাজারেও একই চিত্র দেখা গেছে। শহরের ইকরছই গ্রামের বাসিন্দা আলী আহমদ বলেন, তাঁদের উপজেলার নলুয়ার হাওরেই প্রথমে মাছের মড়ক দেখা দেয়। ব্যাপক হারে মাছ মরে ভেসে ওঠে এবং পচে যায়। মানুষ এসব দেখে এখন নিজে থেকেই মাছ খাওয়া বন্ধ করে দিয়েছে। মৎস্য বিভাগের পক্ষ থেকে দূষিত হাওরের মাছ না খেতে মাইকিং করেও বলা হয়েছে।
মরা কিংবা পচে যাওয়া মাছ না খাওয়াই ভালো বলে মন্তব্য করেছেন সুনামগঞ্জ সদর হাসপাতালের আবাসিক চিকিৎসা কর্মকর্তা মো. রফিকুল ইসলাম। তিনি বলেন, পানিতে অ্যামোনিয়া গ্যাসের পরিমাণ অস্বাভাবিক হারে বৃদ্ধি এবং অক্সিজেনের পরিমাণ কমে যাওয়ার কারণেই এসব মাছ মরেছে। যেহেতু পানি দূষিত হয়েছে, তাই এসব মাছ আপাতত না খাওয়াই ভালো। একই সঙ্গে দূষিত পানি ব্যবহারের মানুষের নানা চর্মরোগ হতে পারে বলে জানান তিনি।
সুনামগঞ্জ জেলা মৎস্য কর্মকর্তা শংকর রঞ্জন দাস বলেন, ‘পরিস্থিতির উন্নতি হচ্ছে। আমরা সব হাওরের মাছ ধরতে নিষেধ করিনি। বলা হয়েছে, যেসব হাওরে বা নদীতে পানি দূষণ হয়েছে এবং মাছ মরে ভেসে উঠছে, সেগুলো না খাওয়ার জন্য। আশা করি, এই পরিস্থিতি দ্রুত কেটে যাবে। তখন আবার মাছ খাওয়া যাবে।’ তিনি জানান, এখন মাছ মরছে না। ১৬ ও ১৭ এপ্রিল মাছ এবং কিছু হাঁস মরেছে। তাঁদের তথ্যমতে, সুনামগঞ্জে হাওরে পানিদূষণের কারণে ৫০ মেট্রিক টন মাছ মারা গেছে।
পানিদূষণ ও মাছের মড়ক সম্পর্কে বাংলাদেশ পরমাণু কমিশনের বিশেষজ্ঞ দিলীপ কুমার সাহা হাওরে তাঁদের পর্যবেক্ষণ তুলে ধরে জানান, হাওরে বিপুল পরিমাণে কাঁচা ধানগাছ তলিয়ে গেছে। সেগুলো পানির নিচে পচে গিয়ে অ্যামোনিয়া গ্যাসের সৃষ্টি হয়েছে। এর সঙ্গে জমিতে ব্যবহার করা কীটনাশকও রয়েছে। সব মিলিয়ে পানি দূষিত হয়ে মাছ, হাঁস ও অন্যান্য জলজ প্রাণী মারা গেছে। এখন বৃষ্টি হওয়ায় পানিতে অক্সিজেনের মাত্রা বেড়েছে। কমেছে অ্যামোনিয়া গ্যাসের পরিমাণ। পরিস্থিতির উন্নতি হচ্ছে।
