
বাংলাদেশ ব্যাংকের সদ্যবিদায়ী গভর্নর আতিউর রহমান বলেছেন, তিনি স্বেচ্ছায় পদত্যাগ করেছেন। রাজধানীর গুলশানের বাসায় সংবাদ সম্মেলন করে তিনি এ কথা বলেন।
আতিউর রহমান বলেন, তিনি তাঁর বিবেক, দেশপ্রেম ও সাধারণ মানুষের প্রতি আনুগত্য নিয়ে বাংলাদেশ ব্যাংক পরিচালনা করেছেন। এটি তাঁর সন্তানের মতো। তিনি বলেন, এখানে কাজ করার সময় অনেক চ্যালেঞ্জ এসেছে, তবে সেগুলোকে সুযোগ হিসেবে কাজে লাগানো হয়েছে। বাংলাদেশের অর্থনীতি এখন অনেক স্থিতিশীল।
আতিউর রহমান বলেন, তিনি যখন দায়িত্ব নেন তখন রিজার্ভ ছিল ছয় বিলিয়ন। আর এখন সেই রিজার্ভ ২৮ বিলিয়নের ওপর।
দায়িত্ব পালনকালে প্রধানমন্ত্রী শেখ হাসিনার সহযোগিতার জন্য আতিউর রহমান বারবার কৃতজ্ঞতা জানান। তিনি বলেন, পদত্যাগপত্র নিয়ে প্রধানমন্ত্রীর কাছে গেলে তিনি মর্মাহত হন। তারপর প্রধানমন্ত্রী বলেন, তিনি সৎ​ সাহসের বিরল দৃষ্টান্ত স্থাপন করেছেন।
আলাপকালে এই অর্থনীতিবিদ বলেন, গভর্নরের দায়িত্ব পালনকালে তিনি পুরোপুরি সফল হয়েছেন, এমন নয়। তবে বাংলাদেশের কেন্দ্রীয় ব্যাংককে এখন অনেকেই মডেল হিসেবে দেখে।
সাইবার হামলার বিষয়ে প্রথম দিকে বাংলাদেশ ব্যাংক বুঝতে পারেনি বলে আতিউর রহমান বলেন। তিনি বলেন, চুরি হওয়া অর্থ ফেরত আনার চেষ্টা করা হয়। সেটি করতে গিয়ে কিছুটা দেরি হয়েছে। পরিস্থিতি যখন নিয়ন্ত্রণে, অর্থ ফেরত আনার সুযোগ দেখা দিয়েছে, তখন জানানো হয়েছে। তিনি বলেন, ‘বিষয়টি অর্থমন্ত্রীকে লিখিতভাবে জানিয়েছি, প্রধানমন্ত্রীকে মৌখিকভাবে জানিয়েছি।’
