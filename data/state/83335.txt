
সিটি করপোরেশন নির্বাচন নিয়ে জাতিসংঘ ও বিদেশি বন্ধুদের তথ্য-উপাত্ত ব্যবহার করে কথা বলতে বলেছেন তথ্যমন্ত্রী হাসানুল হক ইনু। আজ শনিবার সকালে কুষ্টিয়ার ভেড়ামারায় পাঠাভ্যাস উন্নয়ন কর্মসূচি পর্যালোচনা ও কর্মশালা শীর্ষক অনুষ্ঠান শেষে তিনি সাংবাদিকদের সঙ্গে কথা বলার সময় এ কথা বলেন।হাসানুল হক ইনু বলেন, সিটি নির্বাচন নিয়ে জাতিসংঘ ও বিদেশি রাষ্ট্রগুলোর যদি কিছু বলার থাকে, তারা তথ্য-উপাত্ত ও প্রমাণ দিয়ে বলুক। তিনি বলেন, ‘ফাঁকা বুলি আওড়াবেন না। বাংলাদেশ একটি স্বাধীন দেশ, নির্বাচনে ত্রুটি-বিচ্যুতি হলে তা সংশোধনের বিধানও আছে।’নির্বাচন নিয়ে জাতিসংঘের মহাসচিব বান কি মুনের উদ্বেগ প্রকাশ প্রসঙ্গে ইনু বলেন, ‘তারা তা করতে পারে। কিন্তু সব কেন্দ্রের প্রতিবেদন তো তাদের কাছে নেই। এর পরও তারা যে উদ্বেগ প্রকাশ করছে তা আমরা শুনেছি, শুনব। কিন্তু এ নিয়ে মাথা ঘামাই না।’
তথ্যমন্ত্রী বলেন, পুনর্নির্বাচনের দাবি করলেই তো হবে না। তিন হাজার কেন্দ্রের মধ্যে কয়টা কেন্দ্রে গন্ডগোল হয়েছে, সেই তথ্য হাজির করতে হবে। সব গণমাধ্যম মিলে তো দেড়শ কেন্দ্রের তথ্যও হাজির করতে পারেনি। গণমাধ্যমের উদ্দেশে তিনি বলেন, ‘গণমাধ্যমের বন্ধুরা শুধুমাত্র ফাঁকা গ্লাসের ছবি দেখাবেন না। অর্ধসত্য বললে গণমাধ্যমের পবিত্রতা নষ্ট হয়।’
অনুষ্ঠানে আরও উপস্থিত ছিলেন ভেড়ামারা উপজেলা নির্বাহী কর্মকর্তা শান্তি মনি চাকমা, পৌর মেয়র শামিমুল ইসলাম, জেলা জাসদের সাধারণ সম্পাদক আব্দুল আলীম স্বপন, ভেড়ামারা মাধ্যমিক শিক্ষা কর্মকর্তা জুলফিকার হায়দার প্রমুখ।
