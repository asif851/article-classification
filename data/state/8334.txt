
যশোরে গত রোববার রাতে নয় দিন বয়সী এক নবজাতক চুরি হয়েছে। এ ঘটনায় সন্দেহভাজন ছয় ব্যক্তিকে গতকাল সোমবার আটক করেছে পুলিশ। যশোর ২৫০ শয্যা জেনারেল হাসপাতালের গাইনি ওয়ার্ডে চিকিৎসাধীন তহমিনা বেগম (২০) নামের এক নারীর সন্তান ওই নবজাতক। শহরের একটি স্টুডিওতে গত রোববার রাত আটটার দিকে শিশুটির ছবি তুলে হাসপাতালে ফেরার পথে বোরকা পরা এক নারী কৌশলে তাকে নিয়ে পালিয়ে যান।তহমিনা বেগম যশোরের কেশবপুর উপজেলার বরণডালি গ্রামের রেজাউল করিমের স্ত্রী। সন্তান চুরি হওয়ার ঘটনায় গতকাল সোমবার যশোর কোতোয়ালি থানায় মামলা করেছেন তিনি।তহমিনা বেগম সাংবাদিকদের বলেন, আট দিন আগে বাড়িতে তিনি একটি ছেলেসন্তান প্রসব করেন। এরপর অসুস্থ হয়ে পড়লে তাঁকে স্থানীয় কেশবপুর স্বাস্থ্য কমপ্লেক্সে ভর্তি করা হয়। সেখান থেকে গত শনিবার যশোর জেনারেল হাসপাতালে পাঠানো হয়।
