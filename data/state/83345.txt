
প্রধানমন্ত্রী ও বাংলাদেশ আওয়ামী লীগের সভাপতি শেখ হাসিনার স্বদেশ প্রত্যাবর্তন দিবস গতকাল শুক্রবার বিভিন্ন কর্মসূচির মাধ্যমে পালিত হয়েছে। দিবসটি উপলক্ষে আওয়ামী লীগের সহযোগী ও ভ্রাতৃপ্রতিম সংগঠনগুলো আলোচনা সভা, দোয়া মাহফিল ও দুস্থদের মধ্যে বস্ত্র বিতরণসহ নানা অনুষ্ঠান পালন করে। আওয়ামী যুবলীগ দিবসটি উপলক্ষে বঙ্গবন্ধু অ্যাভিনিউয়ে সংগঠনের কেন্দ্রীয় কার্যালয়ে আলোচনা ও দোয়া মাহফিলের আয়োজন করে। সকালে ঢাকা বিশ্ববিদ্যালয়ের ছাত্র-শিক্ষক কেন্দ্র (টিএসসি) মিলনায়তনে শেখ হাসিনার ৩২তম স্বদেশ প্রত্যাবর্তন দিবস উপলক্ষে বাংলাদেশ ছাত্রলীগ আলোচনা সভার আয়োজন করে। এতে প্রধান অতিথি হিসেবে উপস্থিত থেকে বক্তব্য দেন স্থানীয় সরকার প্রতিমন্ত্রী জাহাঙ্গীর কবির নানক। ছাত্রলীগের সভাপতি এইচ এম বদিউজ্জামানের সভাপতিত্বে ও সাধারণ সম্পাদক সিদ্দিকী নাজমুল আলমের সঞ্চালনায় আলোচনা সভায় আরও বক্তব্য দেন সাংসদ বেবী মওদুদ, ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক, বিটিভির মহাপরিচালক ম. হামিদ প্রমুখ। শেখ হাসিনার স্বদেশ প্রত্যাবর্তন দিবস উপলক্ষে গরিবদের মধ্যে বস্ত্র বিতরণ করে আওয়ামী স্বেচ্ছাসেবক লীগ। এ সময় উপস্থিত ছিলেন কৃষিমন্ত্রী মতিয়া চৌধুরী, আওয়ামী লীগের সাংগঠনিক সম্পাদক আ ফ ম বাহাউদ্দিন নাছিম, ঢাকা মহানগর আওয়ামী লীগের সাধারণ সম্পাদক মোফাজ্জল হোসেন চৌধুরী, স্বেচ্ছাসেবক লীগের সভাপতি মোল্লা মো. আবু কাওছার প্রমুখ।
