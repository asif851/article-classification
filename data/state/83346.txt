
মার্কিন পররাষ্ট্র দপ্তরের জনসংখ্যা, শরণার্থী ও অভিবাসনবিষয়ক পররাষ্ট্র প্রতিমন্ত্রী অ্যান রিচার্ড চার দিনের সফরে আজ মঙ্গলবার ঢাকায় আসছেন।সফরকালে মার্কিন পররাষ্ট্র প্রতিমন্ত্রী স্বরাষ্ট্র, পররাষ্ট্র, ত্রাণ ও দুর্যোগ ব্যবস্থাপনা মন্ত্রণালয়ের কর্মকর্তাদের সঙ্গে কথা বলবেন।এ ছাড়া তিনি স্থানীয় ও আন্তর্জাতিক সাহায্য সংস্থা, জাতিসংঘের শরণার্থীবিষয়ক হাইকমিশনারের দপ্তর, আন্তর্জাতিক অভিবাসন সংস্থা ও গণমাধ্যমের প্রতিনিধিদের সঙ্গে আলোচনা করবেন।ঢাকায় মার্কিন দূতাবাস গতকাল সোমবার এক বিজ্ঞপ্তিতে জানায়, মার্কিন পররাষ্ট্র প্রতিমন্ত্রী বাংলাদেশ ইনস্টিটিউট অব ইন্টারন্যাশনাল অ্যান্ড স্ট্র্যাটেজিক স্টাডিজ (বিআইআইএসএস—বিস) আয়োজিত রোহিঙ্গাবিষয়ক বক্তৃতা অনুষ্ঠানে যোগ দেবেন। এ ছাড়া মিয়ানমারের শরণার্থীদের শিবির এবং বাংলাদেশে অবস্থানরত দেশটির অনিবন্ধিত নাগরিকদের পরিস্থিতি দেখতে কক্সবাজার যাবেন।মার্কিন পররাষ্ট্র দপ্তরের ওয়েবসাইট থেকে জানা গেছে, অ্যান রিচার্ড মিয়ানমার সফর শেষে বাংলাদেশ আসছেন। মিয়ানমার সফরের সময় তিনি ১৪ ও ১৫ জানুয়ারি নেপিডোতে দ্বিতীয় যুক্তরাষ্ট্র-মিয়ানমার মানবাধিকার সংলাপে অংশ নেন।এ ছাড়া তিনি ১৬ থেকে ১৯ জানুয়ারি রাখাইন প্রদেশ সফর করেন। প্রদেশটি সফরের সময় তিনি সেখানকার রাজনৈতিক ও মানবিক পরিস্থিতি সম্পর্কে জানতে রাখাইন ও রোহিঙ্গা জনগোষ্ঠীর প্রতিনিধি এবং আন্তর্জাতিক ও বেসরকারি সংস্থার প্রতিনিধিদের সঙ্গেবৈঠক করেন।
