
মানবতাবিরোধী অপরাধের দায়ে ফাঁসির দণ্ডাদেশ পাওয়া জামায়াতের সেক্রেটারি জেনারেল আলী আহসান মোহাম্মদ মুজাহিদের স্বজনেরা তাঁর সঙ্গে দেখা করে ঢাকা কেন্দ্রীয় কারাগার থেকে বের হয়েছেন। এ সময় মুজাহিদের ছেলে আলী আহমেদ মাবরুর সাংবাদিকদের বলেন, তাঁর বাবা প্রাণভিক্ষা চাননি। এরা আগে মিথ্যাচার করেছে, এখনো করছে।রাত সোয়া ১২টার দিকে কারাগার থেকে বেরিয়ে আসেন মুজাহিদের স্বজনেরা। এর আগে রাত ১০টা ২০ মিনিটের দিকে কারাফটকে পৌঁছান তাঁরা। এর কিছুক্ষণের মধ্যেই কারাগারে ঢোকেন। আলী আহমেদ মাবরুরসহ অন্তত ১১ জন স্বজন তাঁর (মুজাহিদ) সঙ্গে দেখা করেন। এর আগে আলী আহমেদ মাবরুর জানান, তাঁর (মুজাহিদ) সঙ্গে দেখা করতে ঢাকা কেন্দ্রীয় কারা কর্তৃপক্ষ পরিবারের সদস্যদের ডেকেছেন। মুজাহিদের স্বজনেরা কারাগার থেকে বের হওয়ার পর চারটি অ্যাম্বুলেন্স কারাগারে প্রবেশ করে। এ সময় র‍্যাব-১০ ও পুলিশের দুটি গাড়িও কারাফটকের সামনে এসে দাঁড়ায়।
