
৬০০ নারীকে রাজপথে গাড়ি চালাতে পেশাগত প্রশিক্ষণ দেওয়ার লক্ষ্য স্থির করেছে ব্র্যাক। গতকাল রোববার সকালে দক্ষ ও প্রশিক্ষিত নারী-গাড়িচালকের কর্মসংস্থানের সুযোগ সৃষ্টির প্রচেষ্টায় আয়োজিত এক অনুষ্ঠানে এ কথা বলা হয়।
রাজধানীর উত্তরার ব্র্যাক লার্নিং সেন্টারে বিআরটিএ এবং ব্র্যাকের যৌথ আয়োজনে এই অনুষ্ঠানে সভাপতিত্ব করেন ব্র্যাকের প্রধান অর্থ কর্মকর্তা এস এন কৈরী। সাবেক তত্ত্বাবধায়ক সরকারের উপদেষ্টা ও ব্র্যাক গভর্নিং বডির সদস্য রোকেয়া এ রহমান এবং বিআরটিএর চেয়ারম্যান মো. নজরুল ইসলাম এতে বিশেষ অতিথি হিসেবে উপস্থিত ছিলেন। অনুষ্ঠানে আরও বক্তব্য দেন অতিরিক্ত সচিব ও ট্রান্সপোর্ট কমিশনার রিয়াজ আহমেদ।
সাবেক তত্ত্বাবধায়ক সরকারের উপদেষ্টা ও ব্র্যাক গভর্নিং বডির সদস্য রোকেয়া এ রহমান গাড়িচালনা শিখতে গিয়ে তাঁর নিজের কিছু অভিজ্ঞতা তুলে ধরেন। তিনি বলেন, নারীরা যে পিছিয়ে থাকার নয়, তার আরেকটি প্রমাণ আজকের এই আয়োজন। বিজ্ঞপ্তি।
