
বিএনপির যুগ্ম মহাসচিব সালাহ উদ্দিন আহমদকে এখনো খুঁজে পাওয়া যায়নি বলে জানিয়েছেন ডেপুটি অ্যাটর্নি জেনারেল মো. বশিরউল্লাহ। সালাহ উদ্দিনকে খুঁজে বের করার বিষয়ে পুলিশের চারটি সংস্থার দেওয়া প্রতিবেদনের ভিত্তিতে ডেপুটি অ্যাটর্নি জেনারেল আজ রোববার প্রথম আলোকে এ তথ্য জানান।সালাহ উদ্দিন আহমদের স্ত্রী হাসিনা আহমদের দাবি, ‘ডিবি’ পরিচয়দানকারী একদল অস্ত্রধারী গত মঙ্গলবার রাতে তাঁর স্বামীকে উত্তরা থেকে ধরে নিয়ে গেছে। উত্তরার ওই বাড়ির নিরাপত্তাকর্মীও সালাহ উিদ্দনকে ধরে নেওয়ার বর্ণনা দিয়েছেন।পরে সালাহ উদ্দিন আহমদকে কেন খুঁজে বের করা হবে না এবং ১৫ মার্চ সকাল সাড়ে ১০টায় তাঁকে কেন আদালতে হাজির করার নির্দেশ দেওয়া হবে না, তা জানতে চেয়ে গত বৃহস্পতিবার রুল দেন হাইকোর্ট। এর ওপর বেলা আড়াইটায় শুনানি হবে।মো. বশিরউল্লাহ প্রথম আলোকে বলেন, সালাহউদ্দিনকে এখনো খুঁজে পাওয়া যায়নি বলে পুলিশের চারটি সংস্থা থেকে অ্যাটর্নি জেনারেলের কার্যালয়ে প্রতিবেদন জমা দেওয়া হয়েছে। ঢাকা মহানগর পুলিশ কমিশনার, র‍্যাবের মহাপরিচালক, পুলিশের বিশেষ শাখার মহাপরিচালক এবং সিআইডি থেকে পাঠানো প্রতিবেদনে জানানো হয়েছে তারা সালাহ উদ্দিনকে গ্রেপ্তার করেনি। তাঁকে খুঁজেও পাওয়া যায়নি। তবে খোঁজ অব্যাহত রয়েছে।
এই ডেপুটি অ্যাটর্নি জেনারেল আরও জানান, হাইকোর্টের দেওয়া রুলের ওপর বেলা আড়াইটায় শুনানি হবে।
এর আগে নাগরিক ঐক্যের আহ্বায়ক মাহমুদুর রহমান মান্নাকে তুলে নিয়ে যাওয়ার ২১ ঘণ্টা পর তাঁকে গ্রেপ্তার দেখিয়ে গুলশান থানায় হস্তান্তর করে র‍্যাব। এই ২১ ঘণ্টা তিনি কোথায় ছিলেন, তা এখনো জানা যায়নি। আইনশৃঙ্খলা রক্ষাকারী বাহিনীর কর্মকর্তারা মান্নার ২১ ঘণ্টা অবস্থানের জায়গাটি সম্পর্কে ধারণা দিলেও স্পষ্ট করে কোনো তথ্য দেননি।
