
বিএনপি নেতৃত্বাধীন ১৮-দলীয় জোটের সাংসদেরা কাল বুধবারের সংসদ অধিবেশনে যোগ দিতে পারেন।আজ মঙ্গলবার রাতে বিএনপি চেয়ারপারসনের গুলশানের কার্যালয়ে ১৮-দলীয় জোটের সাংসদদের এক বৈঠকে এ নিয়ে ইতিবাচক আলোচনা হয়েছে।তবে জোটের সাংসদের বৈঠক মুলতবি করা হয়েছে বলে আনুষ্ঠানিকভাবে জানানো হয়েছে।বৈঠকের একটি সূত্র প্রথম আলো ডট কমকে জানায়, বিএনপি নেতৃত্বাধীন ১৮-দলীয় জোটের সাংসদের কালকের সংসদ অধিবেশনে যোগ দেওয়ার ব্যাপারে প্রাথমিক সিদ্ধান্ত নেওয়া হয়েছে। এ জন্য সাংসদকে কাল রাজধানী ঢাকায় অবস্থান করতে বলা হয়েছে। এছাড়াও অধিবেশন শুরুর আগে বিরোধী দলীয় চিফ হইপ জয়নুল আবদিন ফারুকের সংসদীয় কার্যালয়ে জোটের কিছু সাংসদদের থাকতে বলা হয়েছে। যদি তারা সংসদে যোগ দেন তবে বিরোধী দলীয় নেতা খালেদা জিয়ার নির্বাচনকালীন সরকারব্যবস্থা নিয়ে যে প্রস্তাব দিয়েছেন তা পয়েন্ট অব অর্ডারে দাঁড়িয়ে আলোচনার জন্য সংসদে তুলবেন।
অপর একটি সূত্র জানায়, আলোচনা ও সমঝোতা হতে পারে এ আশায় তাঁরা সংসদে যেতে চান। এছাড়াও সংসদের কার্য উপদেষ্টা কমিটির সিদ্ধান্তও জোটের সাংসদরা পর্যবেক্ষণ করবেন।
বিরোধীদলীয় নেতা ও বিএনপির চেয়ারপারসন খালেদা জিয়ার সভাপতিত্বে বৈঠকে জোটের ৩৯ জন সাংসদ অংশ নেন। পরবর্তী বৈঠক কবে বসবে, তা পরে জানানো হবে।
এদিকে জোটের সাংসদের বৈঠকের আগে খালেদা জিয়া জোট নেতাদের সঙ্গেও সংসদে যোগ দেওয়া এবং ২৫ অক্টোবর ঢাকায় সমাবেশ নিয়ে আলোচনা করেন। জোট নেতারা খালেদা জিয়াকে আলোচনা এবং আন্দোলন পাশাপাশি চালানোর পরামর্শ দেন।
