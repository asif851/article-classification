
স্বাস্থ্যনীতির বিষয়ে জনপ্রতিনিধিদের আগ্রহ নেই, সাধারণ মানুষও জানে না। স্বাস্থ্যসংশ্লিষ্ট বিষয় নিয়ে দেশে গুরুত্বপূর্ণ আলোচনা বা বিতর্ক হয় না। তবে স্বাস্থ্যনীতি বাস্তবায়নে আমলা ও চিকিৎসকেরা বাধা হয়ে দাঁড়ান। গতকাল শনিবার ‘স্বাস্থ্য খাতে সুশাসন: নীতি, প্রভাব, মালিকানা’ শীর্ষক গোলটেবিল বৈঠকে অংশগ্রহণকারীরা এ কথা বলেন। রাজধানীর ব্র্যাক সেন্টারে ব্র্যাক বিশ্ববিদ্যালয়ের শিক্ষা ও গবেষণাপ্রতিষ্ঠান ইনস্টিটিউট অব গভর্নেন্স স্টাডিজ (আইজিএস) এই গোলটেবিল বৈঠকের আয়োজন করে।
বিশিষ্টজনেরা স্বাস্থ্যসেবা খাতের ক্রমাগত বাণিজ্যিকীকরণ, চিকিৎসার ব্যয়ভার বৃদ্ধি, পল্লি এলাকায় থাকতে চিকিৎসকদের অনীহা, স্বাস্থ্য নিয়ে দলীয় রাজনীতির দৌরাত্ম্য, চিকিৎসকদের নৈতিকতা ও মূল্যবোধের অবক্ষয়ের সমালোচনা করেন।
বৈঠকের শুরুতে আইজিএসের গবেষক নারমীন শামস্ বিভিন্ন আমলে করা স্বাস্থ্যনীতির মূল বিষয় তুলে ধরেন। আলোচনায় অংশ নিয়ে গণস্বাস্থ্যকেন্দ্রের প্রতিষ্ঠাতা জাফরুল্লাহ চৌধুরী বলেন, অতিকেন্দ্রিকতা বাংলাদেশের স্বাস্থ্য সমস্যার অন্যতম কারণ। জাতীয় স্বাস্থ্য অধিকার আন্দোলনের সভাপতি রশিদ-ই-মাহবুব বলেন, এ দেশের জনগণ ও জনপ্রতিনিধি স্বাস্থ্যনীতি বিষয়ে ধারণা রাখে না।
ওয়াটারএইডের বাংলাদেশ প্রতিনিধি খায়রুল ইসলামের সঞ্চালনায় অনুষ্ঠানে বিএমএর সভাপতি মাহমুদ হাসান, স্বাস্থ্য অধিদপ্তরের উপমহাপরিচালক এ কে আজাদ, জেমস পি গ্রান্ট স্কুল অব পাবলিক হেলথের গবেষণা পরিচালক মালবিকা সরকার প্রমুখ বক্তব্য দেন।
