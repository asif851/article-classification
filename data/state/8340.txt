
বাংলাদেশ পরিসংখ্যান ব্যুরোর মহাপরিচালক মোহাম্মদ আবদুল ওয়াজেদ বলেছেন, পরিসংখ্যানের গুণগত মান উন্নয়নের জন্য জনগণকে সঠিক তথ্য দিতে উদ্বুদ্ধ করতে হবে। এ কাজে নিয়োজিত কর্মকর্তা ও মাঠপর্যায়ের কর্মীদের তাঁদের দায়িত্ব যথাযথভাবে পালন করতে হবে। দেশের যেকোনো উন্নয়ন পরিকল্পনার জন্য সঠিক পরিসংখ্যান খুব জরুরি।
গতকাল সোমবার চট্টগ্রামে জেলা পরিসংখ্যান কার্যালয়ের কর্মকর্তা-কর্মচারীদের সঙ্গে মতবিনিময় সভায় ব্যুরোর মহাপরিচালক এসব কথা বলেন। চট্টগ্রাম জেলা পরিসংখ্যান কার্যালয়ের উপপরিচালক মহিউদ্দিন আহমেদের সভাপতিত্বে সভায় অন্যান্যের মধ্যে ছিলেন পরিসংখ্যান ব্যুরোর যুগ্ম পরিচালক কবির উদ্দিন আহম্মদ, চট্টগ্রাম বিভাগীয় কার্যালয়ের যুগ্ম পরিচালক মো. এমদাদুল হক।
