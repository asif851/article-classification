
বিজয় দিবসে পুষ্পমাল্য অর্পণ করতে এসে ছাত্রলীগের একাংশের পিটুনিতে আহত হয়েছেন ছাত্রদলের তিন নেতা। গতকাল শনিবার সকালে চট্টগ্রাম বিশ্ববিদ্যালয়ের স্বাধীনতা স্মারক ভাস্কর্যের সামনে এ ঘটনা ঘটে।
আহত ব্যক্তিরা হলেন চট্টগ্রাম বিশ্ববিদ্যালয় শাখা ছাত্রদলের অর্থ সম্পাদক হাসান আহমেদ, যুগ্ম সম্পাদক ইমতিয়াজ করিম ও প্রচার সম্পাদক মঈন উদ্দিন।
প্রত্যক্ষদর্শীরা জানান, গতকাল সকাল নয়টায় স্বাধীনতা স্মারক ভাস্কর্যে ফুল দিতে লাইনে দাঁড়িয়ে ছিলেন বিশ্ববিদ্যালয় ছাত্রদলের নেতা-কর্মীরা। হঠাৎ ছাত্রলীগের বিলুপ্ত কমিটির উপগ্রন্থনা ও প্রকাশনা সম্পাদক ইকবাল হোসেন প্রকাশ টিপুর অনুসারী নেতা-কর্মীরা লাঠি দিয়ে তাঁদের মারধর শুরু করেন। এ সময় উভয় পক্ষের মধ্যে হাতাহাতির ঘটনাও ঘটে। এতে ছাত্রদলের নেতা হাসান, ইমতিয়াজ ও মঈন সামান্য আহত হন। পুলিশ ও প্রক্টর এসে পরিস্থিতি নিয়ন্ত্রণে আনেন। ছাত্রদলের নেতারা পুষ্পমাল্য অর্পণ না করেই ঘটনাস্থল ত্যাগ করতে বাধ্য হন।
বিশ্ববিদ্যালয় ছাত্রলীগের বিলুপ্ত কমিটির উপগ্রন্থনা ও প্রকাশনা সম্পাদক ইকবাল হোসেন প্রথম আলোকে বলেন, ছাত্রদল বিভিন্ন সময়ে ক্যাম্পাসে নাশকতামূলক কর্মকাণ্ড চালিয়েছে। তারা ক্যাম্পাসে নাশকতা ঘটাতে পারে—এ আশঙ্কায় নেতা-কর্মীরা তাঁদের প্রতিরোধ করেছেন।
বিশ্ববিদ্যালয় ছাত্রদলের সাধারণ সম্পাদক শহিদুল ইসলাম প্রথম আলোকে বলেন, ‘বিজয় দিবসে ছাত্রলীগ আমাদের ওপর নগ্ন হামলা চালিয়েছে। এতে আমাদের তিনজন নেতা আহত হয়েছে। আমরা এ ধরনের হামলার তীব্র নিন্দা ও প্রতিবাদ জানাই। প্রশাসনের কাছে দোষী ব্যক্তিদের শাস্তি নিশ্চিত করার দাবি জানাচ্ছি।’
বিশ্ববিদ্যালয়ের প্রক্টর মোহাম্মদ নিয়াজ মোরশেদ প্রথম আলোকে বলেন, ‘কিছু ছাত্রের মধ্যে হঠাৎ ঝামেলা হয়েছিল। পুলিশের সহায়তায় আমরা পরিস্থিতি নিয়ন্ত্রণে আনতে সক্ষম হই।’
