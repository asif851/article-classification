
ভারতের নয়াদিল্লির রাষ্ট্রপতি ভবনে গতকাল শনিবার নৈশভোজের একফাঁকে প্রধানমন্ত্রী শেখ হাসিনা পশ্চিমবঙ্গের মুখ্যমন্ত্রী মমতা বন্দ্যোপাধ্যায়কে বলেন, ‘সকালে আমাকে “আপনি” বলছিলে। তুমি আবার আমাকে “আপনি” বলতে শুরু করলে কবে?’ উত্তরে মমতা বলেন, ‘ভাবছিলাম সকলের সামনে “তুমি” বলব!’
ভারতের আনন্দবাজার পত্রিকার খবরে জানা যায়, স্থানীয় সময় গতকাল সন্ধ্যা সাড়ে সাতটায় রাষ্ট্রপতি ভবনে অনানুষ্ঠানিক নৈশভোজে মুড়ি, চানাচুর আর মিষ্টি খেয়েছেন মমতা। বলেছেন, ‘এত তাড়াতাড়ি রাতের খাবার খাই না।’
হায়দরাবাদ হাউসে গতকাল মধ্যাহ্নভোজের ফাঁকে ফাঁকে আলাপচারিতা আর হাসিঠাট্টা চলে ভারতের প্রধানমন্ত্রী নরেন্দ্র মোদি ও পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের। মোদি আর পররাষ্ট্রমন্ত্রী সুষমা স্বরাজ মমতাকে বলেন, ‘দিদি, তুমি এত রোগা হলে কী করে?’ মমতা জানতে চান, সুষমাজির শরীর এখন কেমন? উত্তরে পররাষ্ট্রমন্ত্রী বলেন, ‘এখন একদম ঠিক আছি।’
রাষ্ট্রপতি ভবনেই গতকাল সন্ধ্যায় শেখ হাসিনা বৈঠক করেন মমতা বন্দ্যোপাধ্যায়ের সঙ্গে। সেখানে মমতা তিস্তার সমস্যা মেটাতে তোর্সা, জলঢাকাসহ উত্তরবঙ্গের কয়েকটি নদীর পানিবণ্টনের বিকল্প প্রস্তাব দেন। গতকাল দুই দফা শেখ হাসিনা ও মমতার দেখা হয়।
