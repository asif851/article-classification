
বাংলাদেশের প্রধানমন্ত্রী শেখ হাসিনার সঙ্গে মার্কিন প্রেসিডেন্ট ডোনাল্ড ট্রাম্পের শুভেচ্ছা বিনিময় হয়েছে। ট্রাম্পকে বাংলাদেশ সফরের আমন্ত্রণ জানিয়েছেন শেখ হাসিনা। আমন্ত্রণ পেয়ে বাংলাদেশ সফরের আশা প্রকাশ করেছেন ট্রাম্প।সৌদি আরবের রাজধানী রিয়াদে বাদশাহ আবদুল আজিজ ইন্টারন্যাশনাল কনভেনশন সেন্টারে গতকাল রোববার আরব ইসলামিক আমেরিকান শীর্ষ সম্মেলনে শেখ হাসিনার সঙ্গে ট্রাম্পের শুভেচ্ছা বিনিময় হয়। এ সময় ট্রাম্পকে বাংলাদেশ সফরের আমন্ত্রণ জানান শেখ হাসিনা। রিয়াদে বাংলাদেশের উপরাষ্ট্রদূত মো. নজরুল ইসলাম প্রথম আলোকে এই তথ্য জানান।বাংলাদেশ সংবাদ সংস্থা (বাসস) জানায়, সম্মেলন শেষে সাংবাদিকদের ব্রিফ করেন বাংলাদেশের পররাষ্ট্রসচিব শহীদুল হক। তিনি বলেন, গতকাল সম্মেলন শুরুর আগে বাদশাহ আবদুল আজিজ ইন্টারন্যাশনাল কনভেনশন সেন্টারে দুই নেতা শুভেচ্ছা বিনিময় করেন। এ সময় ট্রাম্পকে বাংলাদেশ সফরের আমন্ত্রণ জানান শেখ হাসিনা। প্রধানমন্ত্রীর এই আমন্ত্রণ ট্রাম্প গ্রহণ করেছেন। তিনি বাংলাদেশে আসবেন বলে আশা প্রকাশ করেছেন।
শহীদুল হক বলেন, প্রধানমন্ত্রীর আমন্ত্রণের জবাবে ট্রাম্প বলেছেন, ‘হ্যাঁ, আমি আসব।’
রিয়াদে বাংলাদেশের উপরাষ্ট্রদূত মো. নজরুল ইসলাম প্রথম আলোকে জানান, সৌদি আরব সফরকালে প্রধানমন্ত্রী শেখ হাসিনা মক্কায় পবিত্র ওমরাহ পালন করবেন। মদিনায় হজরত মুহাম্মদ (সা.)-এর রওজা মোবারক জিয়ারত করবেন।
সৌদি বাদশাহ সালমান বিন আবদুল আজিজ আল সৌদের আমন্ত্রণে আরব ইসলামিক আমেরিকান সম্মেলনে যোগ দিতে চার দিনের সরকারি সফরে গত শনিবার রিয়াদে যান প্রধানমন্ত্রী শেখ হাসিনা।
