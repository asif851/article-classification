
কুমিল্লার দাউদকান্দি উপজেলায় কাভার্ডভ্যান ও সিএনজিচালিত অটোরিকশার মধ্যে মুখোমুখি সংঘর্ষে দুই সহোদর ঘটনাস্থলেই নিহত হয়েছেন। আহত হয়েছেন তিনজন। হতাহতরা অটোরিকশার যাত্রী ছিলেন।
আজ রোববার সকাল সাড়ে ছয়টার দিকে উপজেলার পেন্নাই এলাকায় ঢাকা-চট্টগ্রাম মহাসড়কে এ দুর্ঘটনা ঘটে। পুলিশ ও প্রত্যক্ষদর্শীদের ভাষ্য, কাভার্ডভ্যানটি চট্টগ্রামের দিকে এবং অটোরিকশাটি ঢাকার দিকে যাচ্ছিল।
নিহত দুই সহোদর হলেন—উপজেলার কুশিয়ারা গ্রামের আবদুল মান্নানের ছেলে আবদুল করিম (২৮) ও আবুল কালাম (২২)। তাঁরা দিনমজুর ছিলেন।
আহত ফারুক মিয়া, বিল্লাল হোসেন ও আবু কালামকে উপজেলা স্বাস্থ্য কমপ্লেক্সে ভর্তি করা হয়েছে।
দাউদকান্দি হাইওয়ে থানার পুলিশের উপপরিদর্শক (এসআই) রফিকুল ইসলাম বলেন, লাশ দুটি উদ্ধার করা হয়েছে। যানবাহন দুটি আটক করা হয়েছে। উভয় যানবাহনের চালক পালিয়েছেন। এ ঘটনায় মামলা দায়েরের প্রস্তুতি চলছে।
