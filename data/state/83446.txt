
শান্তি শোভাযাত্রা, বুদ্ধপূজা, শীল গ্রহণ এবং পিণ্ড দানের মাধ্যমে গতকাল বৃহস্পতিবার উদ্যাপিত হয়েছে বৌদ্ধ সম্প্রদায়ের প্রধান ধর্মীয় উৎসব শুভ বুদ্ধপূর্ণিমা। ভোরে রাজধানীর মেরুল বাড্ডায় আন্তর্জাতিক বৌদ্ধবিহার, ধর্মরাজিক বৌদ্ধবিহার ও মিরপুরে শাক্যমুনি বৌদ্ধবিহারে ধর্মীয় পতাকা উত্তোলন করা হয়। সকালে আন্তর্জাতিক বৌদ্ধবিহার ও ধর্মরাজিক বৌদ্ধবিহার থেকে শান্তি শোভাযাত্রা বের হয়।  সকালে ধর্মরাজিক বৌদ্ধবিহারে ‘বুদ্ধের জীবন ও বাণী’ শীর্ষক আলোচনা সভার আয়োজন করা হয়। এতে উপস্থিত ছিলেন শিল্পমন্ত্রী দিলীপ বড়ুয়া। বিকেলে সংঘরাজ ধর্মাসেন মহাথেরোর সভাপতিত্বে ‘বৌদ্ধ ধর্ম ও বিশ্বশান্তি’ শীর্ষক আলোচনা সভায় প্রধান অতিথি হিসেবে উপস্থিত ছিলেন সমাজকল্যাণমন্ত্রী এনামুল হক মোস্তফা শহীদ। অনুষ্ঠানে সমাজকল্যাণমন্ত্রী এনামুল হক মোস্তফা শহীদ, বুড্ডিস্ট অ্যাসোসিয়েশন অব চায়নার সহসভাপতি চুন-ই এবং মহাসচিব ওয়াং জিয়ানকে সমাজকল্যাণের মাধ্যমে শান্তি প্রতিষ্ঠায় অবদান রাখার জন্য অতীশ দীপঙ্কর শান্তি স্বর্ণপদক প্রদান করা হয়। বুদ্ধপূর্ণিমা উপলক্ষে রাষ্ট্রপতি মো. আবদুল হামিদ ও তাঁর স্ত্রী গতকাল বঙ্গভবনে বৌদ্ধ সম্প্রদায়ের নেতৃবৃন্দ, কূটনীতিক ও বিশিষ্টজনদের সঙ্গে শুভেচ্ছা বিনিময় করেন। এ ছাড়া প্রধানমন্ত্রী শেখ হাসিনা, বিরোধীদলীয় নেত্রী খালেদা জিয়া, বিভিন্ন রাজনৈতিক, সামাজিক ও সাংস্কৃতিক সংগঠনের নেতারা বৌদ্ধধর্মাবলম্বীদের আন্তরিক শুভেচ্ছা ও অভিনন্দন জানান।
