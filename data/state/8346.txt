
কিশোরগঞ্জে ট্রেনে কাটা পড়ে ওয়াজ করুনি (২৫) নামের এক তরুণ নিহত হয়েছে। গতকাল বুধবার সকালে কিশোরগঞ্জের বড়ইতলায় ওই তরুণ দুর্ঘটনার শিকার হন। কিশোরগঞ্জ রেলওয়ে থানার পুলিশ জানায়, ওয়াজ করুনি কিশোরগঞ্জ সদর উপজেলার কর্শাকড়িয়াইল ইউনিয়নের কানকাটি গ্রামের পূর্ব পাড়ার ইজ্জত আলীর ছেলে। ময়মনসিংহ থেকে ছেড়ে আসা ঢাকাগামী ঈশা খাঁ এক্সপ্রেস ট্রেনটি সকাল সাড়ে ১০টার দিকে বড়ইতলা নামক স্থান অতিক্রম করার সময় ওয়াজ করুনি ট্রেনের নিচে কাটা পড়েন। কিশোরগঞ্জ রেলওয়ে থানার ভারপ্রাপ্ত কর্মকর্তা (ওসি) সুভাস কান্তি দাস বলেন, ওয়াজ করুনির মৃতদেহ ময়নাতদন্তের জন্য কিশোরগঞ্জ সদর হাসপাতাল মর্গে পাঠানো হয়েছে। 
