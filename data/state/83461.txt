
প্রবীণদের বোঝা মনে না করে সম্পদ হিসেবে বিবেচনা করতে হবে। দুর্যোগ ব্যবস্থাপনা পরিকল্পনা করার সময়ে প্রবীণদের কথা বিশেষভাবে বিবেচনায় আনতে হবে এবং পরিকল্পনায় অংশগ্রহণ নিশ্চিত করতে হবে।
আজ বৃহস্পতিবার ‘আন্তর্জাতিক ঝুঁকি প্রশমন দিবস-২০১৪’ উপলক্ষে এক আলোচনা সভায় দুর্যোগ ব্যবস্থাপনা বিভাগ, দুর্যোগ ব্যবস্থাপনা ও ত্রাণ মন্ত্রণালয়ের যুগ্ম সচিব দিলদার আহমেদ এ কথা বলেন। রাজধানীর গুলশানের স্পেকট্রা কনভেনশন সেন্টারে যৌথভাবে হেল্পএইজ ইন্টারন্যাশনাল, দিশারী কনসোর্টিয়াম এবং দুর্যোগ ব্যবস্থাপনা ও ত্রাণ মন্ত্রণালয় এই আলোচনা সভার আয়োজন করে।
ঢাকা বিশ্ববিদ্যালয়ের দুর্যোগ ব্যবস্থাপনা ও ভ্যালনারেবিলিটি অধ্যয়ন বিভাগের পরিচালক মাহবুবা নাসরিন বলেন, প্রবীণদের অর্জিত অভিজ্ঞতা যেকোনো দুর্যোগ ঝুঁকি প্রশমনে অন্যতম সহায়ক হতে পারে।
হেল্পএইজ ইন্টারন্যাশনালের আঞ্চলিক পরিচালক পিটার মেগগেকি বলেন, ২১ শতকের দ্রুত বর্ধনশীল প্রবীণ জনগোষ্ঠীকে দুর্যোগের ঝুঁকি থেকে রক্ষার জন্য এখনই পদক্ষেপ গ্রহণ করতে হবে।
অনুষ্ঠানে বক্তারা বলেন, দুর্যোগের ঝুঁকি হ্রাসের ক্ষেত্রে জলবায়ু পরিবর্তনের সঙ্গে মানিয়ে নেওয়া এবং দুর্যোগ ঝুঁকি হ্রাস কর্মসূচিতে প্রবীণ মানুষের প্রথাগত জ্ঞানের সঙ্গে প্রযুক্তির সমন্বয় ঘটালে অনেক বেশি আশাব্যঞ্জক ফল বয়ে আনবে।
আলোচনা সভায় আরও বক্তব্য দেন সিডিএমপির জাতীয় প্রকল্প পরিচালক মোহাম্মদ আব্দুল কাইয়ুম, সিসিডিবির মানব উন্নয়ন এবং বিশেষ কর্মসূচি পরিচালক সিলভেসটার হালদার প্রমুখ।
