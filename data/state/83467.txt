
চট্টগ্রাম বিশ্ববিদ্যালয়ের কেন্দ্রীয় গ্রন্থাগারের প্রায় দুই লাখ বইয়ের তথ্য বিশ্বনন্দিত গ্রন্থাগার সিস্টেম কোহায় (ওপেন সোর্স ইন্টিগেটেড লাইব্রেরি সিস্টেম) স্থানান্তর করা হয়েছে। প্রযুক্তিনির্ভর অত্যাধুনিক এই কাজটা করেছেন বিশ্ববিদ্যালয়ের আরবি ও ফলিত রসায়ন বিভাগের দুই শিক্ষার্থী মো. আল ইমরান ও রেজাউল করিম। গতকাল মঙ্গলবার বেলা ১১টায় নিজ কার্যালয়ে কার্যক্রমের উদ্বোধন করেন বিশ্ববিদ্যালয়ের সহ-উপাচার্য অধ্যাপক ইফতেখার উদ্দিন চৌধুরী।উদ্বোধনকালে সহ-উপাচার্য দুই কৃতী শিক্ষার্থীকে অভিনন্দন ও উৎসাহিত করে বলেন, ‘গ্রন্থাগারের এই সুযোগ-সুবিধা কাজে লাগিয়ে শিক্ষার্থীরা আধুনিক জ্ঞান ও প্রযুক্তির সঙ্গে সম্পৃক্ত হবেন বলে আমি আশাবাদী।’ এ সময় এই দুই শিক্ষার্থী ছাড়াও বিশ্ববিদ্যালয়ের গ্রন্থাগারিক (ভারপ্রাপ্ত) এস এম আবু তাহের ও অফিসার সমিতির সাধারণ সম্পাদক রশিদুল হায়দার জাবেদ উপস্থিত ছিলেন।
