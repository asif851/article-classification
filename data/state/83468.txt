
গাজীপুরে নয় বছরের গৃহকর্মীকে নির্যাতনের অভিযোগে গ্রেপ্তার গৃহকর্তা ওমর ফারুক ও গৃহকর্ত্রী মনি বেগমসহ তিনজনের এক দিনের রিমান্ড মঞ্জুর করেছেন আদালত। আজ বুধবার গাজীপুরের জ্যেষ্ঠ বিচারিক হাকিম মোহাম্মদ আব্দুল হাই এ আদেশ দেন।
রিমান্ড মঞ্জুর হওয়া অপর ব্যক্তি হলেন মোস্তফা সরদার (৫৫)। তিনি শিশুটিকে ওই দম্পতির বাসায় কাজের জন্য নিয়ে যান।
গত শনিবার তাঁদের সাত দিনের রিমান্ড চেয়ে আদালতে আবেদন করা হয়। পরে আদালত শুনানির জন্য আজকের ​দিন ধার্য করে তাঁদের কারাগারে পাঠানোর আদেশ দেন।
জয়দেবপুর থানার ভারপ্রাপ্ত কর্মকর্তা (ওসি) খন্দকার রেজাউল হাসান জানান, গাজীপুরের ভুরুলিয়া এলাকায় ওমর ফারুকের বাড়িতে শিশুটি কাজ করত। ঈদের আগে বাড়িতে যেতে চাওয়ায় তাকে অমানবিক নির্যাতন করা হয়। ওই ঘটনায় গত বৃহস্পতিবার রাতে জয়দেবপুর থানায় তাদের প্রতিবেশী চাঁদপুরের জিঙ্গুনিয়া এলাকার শাহজাহান ভূইয়া বাদী হয়ে জয়দেবপুর থানায় একটি মামলা করেন। মামলায় ওই তিনজনকে আসামি করা হয়।গত বৃহস্পতিবার রাতেই পুলিশ অভিযান চালিয়ে ওমর ফারুককে গ্রেপ্তার করে। এর আগে চাঁদপুরের পুলিশ মোস্তফা সরদারকে আটক করে জয়দেবপুর থানা-পুলিশের কাছে হস্তান্তর করে। ওই দিন ওমর ফারুকের স্ত্রী মনি বেগম পালিয়ে গিয়েছিলেন। পুলিশ গত শুক্রবার রাতে ঢাকার বাড্ডা এলাকার তাঁদের এক আত্মীয়ের বাসা থেকে মনি বেগমকে গ্রেপ্তার করে।
