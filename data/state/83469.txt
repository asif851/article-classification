
চোখের উন্নত চিকিৎসার জন্য আজ বৃহস্পতিবার ভারতের চেন্নাইয়ে যাচ্ছেন রাজধানীর সরকারি তিতুমীর কলেজের ছাত্র সিদ্দিকুর রহমান।
সিদ্দিকুরের বন্ধু ও সহপাঠী শেখ ফরিদ সকাল সোয়া ১০টার দিকে প্রথম আলোকে বলেন, সিদ্দিকুরকে সঙ্গে নিয়ে তাঁরা হাসপাতাল থেকে বিমানবন্দরের উদ্দেশে রওনা হয়েছেন। সঙ্গে আছেন সিদ্দিকুরের বড় ভাই নায়েব আলী। বেলা একটায় ফ্লাইট ছাড়বে।
সিদ্দিকুরের বড় ভাই নায়েব আলী বলেন, চেন্নাই যাচ্ছি। সবাই দোয়া করবেন।
জাতীয় চক্ষুবিজ্ঞান ইনস্টিটিউট ও হাসপাতালের একজন সহযোগী অধ্যাপকও সিদ্দিকুরের সঙ্গে চেন্নাই যাচ্ছেন। এ প্রসঙ্গে হাসপাতালের সহযোগী অধ্যাপক ইফতেখার মো. মুনির প্রথম আলোকে বলেন, সিদ্দিকুরের সঙ্গে চেন্নাই যাচ্ছেন সহকারী অধ্যাপক জাহিদুল ইসলাম।
চেন্নাইয়ের শঙ্কর নেত্রালয়ে সিদ্দিকুরের চিকিৎসার ব্যবস্থা করেছে স্বাস্থ্য ও পরিবারকল্যাণ মন্ত্রণালয়।
রুটিনসহ পরীক্ষার তারিখ ঘোষণার দাবিতে গত বৃহস্পতিবার শাহবাগে আন্দোলনে গিয়ে ‘পুলিশের কাঁদানে গ্যাসের শেলের’ আঘাতে সিদ্দিকুরের দুই চোখ ক্ষতিগ্রস্ত হয়।
ঘটনার দিনই সিদ্দিকুরকে ভর্তি করা হয় জাতীয় চক্ষুবিজ্ঞান ইনস্টিটিউট ও হাসপাতালে। সেখানকার চিকিৎসকেরা বলেছেন, সিদ্দিকুর ডান চোখে আলো দেখছেন না। বাঁ চোখের এক দিক থেকে আলো কিছুটা উপলব্ধি করতে পারছেন।
আরও পড়ুন:‘ফিরে এসে যেন সবাইকে দেখতে পারি’
