
প্রধান নির্বাচন কমিশনার (সিইসি) কাজী রকিব উদ্দীন আহমদ বলেছেন, জাতীয় নির্বাচনের আচরণবিধি সংশোধনের ব্যাপারে এখনো কোনো সিদ্ধান্ত হয়নি।আজ মঙ্গলবার বিকেলে কমিশন ত্যাগের আগে সাংবাদিকদের তিনি এ কথা বলেন। সিইসি বলেন, ‘আচরণবিধির ব্যাপারে এখনো কিছু চূড়ান্ত হয়নি। তা ছাড়া আচরণবিধি পরিবর্তনের দরকার আছে কি না, তা-ও দেখতে হবে। আগে দেখতে হবে এতে কী আছে, কী নেই। আমরা এখনো দেখিনি খসড়ায় কী আছে।’ তিনি আরও বলেন, ‘বিভিন্ন সময়ে জাতীয় নির্বাচনের আচরণবিধি পরিবর্তন হয়েছে। আমরাও পরিবর্তন করছি। কিছু ভুলত্রুটি আছে, সে জন্য সংযোজন-বিয়োজন করতে হবে। চূড়ান্ত হলে বিষয়টি স্পষ্ট হবে।’সাংবাদিকদের এক প্রশ্নের জবাবে সিইসি বলেন, ‘আচরণবিধিতে মাইনর (ছোট) কোনো পরিবর্তন থাকলে রাজনৈতিক দলের পরামর্শ নেওয়া হবে না। আর মেজর (বড়) পরিবর্তনের দরকার থাকলে, সে জন্য রাজনৈতিক দলের মতামত নেওয়ার সময় আমাদের আছে কি না, তা-ও দেখতে হবে।’
