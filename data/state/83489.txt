
মেঘনা সেতুর ওপর চারটি গাড়ি বিকল হয়ে পড়ায় ঢাকা-চট্টগ্রাম মহাসড়কে দীর্ঘ যানজটের সৃষ্টি হয়েছে। আজ বুধবার সকালে সরেজমিনে দেখা গেছে, কুমিল্লার চান্দিনার গোমতী থেকে মেঘনা সেতু পর্যন্ত ৪০ কিলোমিটার এলাকা পর্যন্ত দীর্ঘ যানজট সৃষ্টি হয়েছে। এতে অ্যাম্বুলেন্সে থাকা রোগীসহ বিভিন্ন গাড়ির যাত্রী ও চালকেরা বেশ দুর্ভোগের শিকার হচ্ছেন।
গাড়িচালক ও পুলিশের সঙ্গে কথা বলে জানা গেছে, গতকাল মঙ্গলবার রাত সাড়ে ৮টা থেকে ১২টা পর্যন্ত চারটি গাড়ি মেঘনা সেতুর ওপর বিকল হয়ে পড়ে। এ কারণে এই দীর্ঘ যানজটের সৃষ্টি হয়েছে।
হাজীগঞ্জ থেকে আসা একটি অ্যাম্বুলেন্সের রোগী সোহেল আহমেদ বলেন, যানজটে আটকা পড়ে ১২ কিলোমিটার যেতে তাঁর চার ঘণ্টা সময় লেগেছে।
দাউদকান্দি হাইওয়ে থানার ভারপ্রাপ্ত কর্মকর্তা (ওসি) আবুল কালাম আজাদ বলেন, মেঘনা সেতুর ওপর ট্রাক বিকল হয়ে পড়ায় এ যানজটের সৃষ্টি হয়েছে। পুলিশ যানজট নিরসনের চেষ্টা চালাচ্ছে।
