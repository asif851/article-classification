
নরসিংদী সদর উপজেলার পাঁচদোনা এলাকায় গতকাল বুধবার ভ্রাম্যমাণ আদালত অবৈধ গ্যাস-সংযোগ বিচ্ছিন্ন করায় ঢাকা-সিলেট মহাসড়ক অবরোধ করেন স্থানীয় বাসিন্দারা। প্রায় এক ঘণ্টা পর জেলা প্রশাসকের হস্তক্ষেপে পুনরায় সংযোগ দেওয়া হলে অবরোধ প্রত্যাহার করা হয়।জানা গেছে, তিতাস গ্যাসের নরসিংদী আঞ্চলিক কার্যালয়ের সহযোগিতায় দুপুর ১২টার দিকে নির্বাহী হাকিম মাহবুব উল করিম ভ্রাম্যমাণ আদালত পরিচালনা করেন। আদালত মেহেরপাড়া ইউনিয়নের কবিরাজপুর ও পাঁচদোনা এলাকায় ৫০০ ফুট দীর্ঘ একটি অবৈধ বিতরণ লাইন কেটে দেন। এই অবৈধ গ্যাস-সংযোগের গ্রাহকেরা উত্তেজিত হয়ে বেলা সাড়ে ১২টার দিকে পাঁচদোনা বাসস্ট্যান্ড এলাকায় ঢাকা-সিলেট মহাসড়ক অবরোধ করেন। এতে মহাসড়কের দুই পাশে প্রায় ১০ কিলোমিটার দীর্ঘ যানজটের সৃষ্টি হয়।নরসিংদী তিতাস গ্যাস আঞ্চলিক কার্যালয়ের ব্যবস্থাপক তৌহিদুল ইসলাম বলেন, স্থানীয় ব্যক্তিরা মাধবদীর একটি ওয়ার্কশপ ও নারায়ণগঞ্জ গ্যাস কার্যালয়ের সহযোগিতায় সংযোগগুলো নিয়েছেন। এতে নরসিংদী তিতাসের কেউ জড়িত নন। এ ঘটনায় দায়ী ব্যক্তিদের বিরুদ্ধে প্রয়োজনীয় ব্যবস্থা নেওয়া হবে। পাশাপাশি লাইন বৈধকরণে প্রধান কার্যালয়ে প্রস্তাবনা পাঠানো হতে পারে।
