
স্ত্রীর সংবাদ সম্মেলনের ১৫ ঘণ্টা আর ‘পুলিশ পরিচয়ে তুলে নেওয়া’র চার দিন পর স্কুলশিক্ষক মিনারুল ইসলামের সন্ধান পেয়েছে তাঁর পরিবার। গতকাল বুধবার গভীর রাতে পুলিশ তাঁকে ঝিনাইদহ শহরের বাস টার্মিনাল এলাকা থেকে আটক করে বলে পরিবারকে জানায়।পুলিশের দাবি, এ সময় তাঁর কাছে থাকা ব্যাগে একটি দেশীয় শাটারগান পাওয়া গেছে।নিখোঁজ মিনারুল ঝিনাইদহ সদর উপজেলার খামারাইল গ্রামের বাসিন্দা। তিনি ঝিনাইদহ লিড ইন্টারন্যাশনাল স্কুলের শিক্ষক। পরিবারের দাবি, গত ৩০ জুলাই দিবাগত রাত তিনটার দিকে ঝিনাইদহ শহরের হামদহ খন্দকারপাড়া থেকে পুলিশের পরিচয়ে তাঁকে তুলে নিয়ে যাওয়া হয়। আর পুলিশের পক্ষ থেকে বলা হচ্ছিল, তারা মিনারুল ইসলাম নামের কাউকে আটক করেনি।
এ নিয়ে গতকাল দুপুরে ঝিনাইদহ প্রেসক্লাবে সংবাদ সম্মেলনে করে মিনারুলকে ফিরিয়ে দেওয়ার আকুতি জানায় তাঁর পরিবার।
মিনারুলের স্ত্রী মেহেরুন নেছা লিখিত বক্তব্যে বলেছিলেন, ‘৩০ জুলাই রাতে আমাদের ভাড়া বাসায় পুলিশ পরিচয়ে ১৫ থেকে ২০ লোক আসে। তারা ঘরের ভেতরে ঢুকে মিনারুলকে বাইরে আসতে বলে। এরপর তারা ঘরে থাকা আলমারি থেকে বিসিএস পরীক্ষা দেওয়ার জন্য সংগ্রহ করা একটি গাইড বই নিয়ে যায়। ওই লোকজনের কোমরে পিস্তল ও ওয়্যারলেস সেট ছিল। তাদের বেশির ভাগ সাদাপোশাকে থাকলেও তিন-চারজনের পরনে পুলিশের পোশাক ছিল। তারা মিনারুলকে গাড়িতে উঠিয়ে শহরের দিকে চলে যায়। তিন দিন পার হলেও তাঁর সন্ধান পাওয়া যাচ্ছে না।’
তবে আজ ঝিনাইদহ অতিরিক্ত পুলিশ সুপার আজবাহার আলী জানান, পুলিশের পক্ষ থেকেও মিনারুলকে খোঁজাখুঁজি করা হচ্ছিল। গতকাল রাত তিনটার দিকে সদর থানার পুলিশের একটি টহল দল শহরের বাস টার্মিনাল এলাকায় মিনারুলকে এলোমেলো ঘোরাঘুরি করতে দেখে আটক করে। এ সময় তাঁর কাছে থাকা একটি ব্যাগ থেকে দেশীয় একটি শাটারগান উদ্ধার করা হয়।
সদর থানার ভারপ্রাপ্ত কর্মকর্তা (ওসি) হরেন্দ্রনাথ সরকার জানান, মিনারুলের বিরুদ্ধে অস্ত্র আইনে মামলা হয়েছে। তাঁকে আদালতে সোপর্দ করা হয়েছে।
