
ঝিনাইদহ সদর উপজেলায় ঘোড়শাল ইউনিয়ন যুবলীগের সভাপতি বিবেকানন্দ বিশ্বাসকে (৪০) ধারালো অস্ত্র দিয়ে কুপিয়ে গুরুতর আহত করেছে দুর্বৃত্তরা। এ ঘটনায় জড়িত সন্দেহে পুলিশ স্থানীয় একজনকে আটক করেছে।
আজ বৃহস্পতিবার বিকেল চারটার পর সদর উপজেলার মুনুড়িয়া বাজারে এই ঘটনা ঘটে। আহত বিবেকানন্দ মুনুড়িয়া গ্রামের বাসিন্দা। তাঁকে উন্নত চিকিৎসার জন্য ঝিনাইদহ সদর হাসপাতাল থেকে ঢাকায় পাঠানো হয়েছে।
আহত যুবলীগ নেতা বিবেকানন্দ বিশ্বাসের স্ত্রী মৌসুমি বিশ্বাস বলেন, বিবেকানন্দ বিকেল চারটার দিকে বাড়ি থেকে মুনুড়িয়া বাজারে যান। কেনাকাটা শেষে বাড়ি ফেরার সময় বাজারে ওত পেতে থাকা দুর্বৃত্তরা তাঁর ওপর হামলা চালায়। এ সময় দুর্বৃত্তরা ধারালো অস্ত্র দিয়ে তাঁকে এলোপাতাড়ি কোপাতে থাকে। একপর্যায়ে বিবেকানন্দ মাটিতে পড়ে গেলে দুর্বৃত্তরা তাঁর দুই হাত ও পায়ে কুপিয়ে পালিয়ে যায়। পরে বাজারে থাকা স্থানীয় লোকজন তাঁকে ঝিনাইদহ সদর হাসপাতালে নিয়ে যান।
ঝিনাইদহ সদর হাসপাতালের কর্তব্যরত চিকিৎসা কর্মকর্তা রুবিনা পারভিন বলেন, প্রাথমিক চিকিৎসা দিয়ে আরও উন্নত চিকিৎসার জন্য বিবেকানন্দকে ঢাকায় পাঠানো হয়েছে।
ঘোড়শাল ইউনিয়ন পরিষদের (ইউপি) চেয়ারম্যান মাসুদ পারভেজ বলেন, মুনুড়িয়া এলাকায় একটি সন্ত্রাসী বাহিনী দীর্ঘদিন থেকে তৎপর রয়েছে। তারা চাঁদাবাজি ও নারী নির্যাতনের সঙ্গে যুক্ত। সরকারি দলের আশ্রয়ে থেকে তাঁরা অপকর্ম করছে। বিবেকানন্দ তাঁদের প্রতিবাদ করায় সন্ত্রাসীরা তাঁর ওপর এই হামলা চালিয়েছে। তিনি এই হামলার সঙ্গে জড়িতদের দ্রুত আটকের দাবি জানিয়েছেন।
জেলা যুবলীগের সভাপতি আশফাক মাহমুদ জন প্রথম আলোকে বলেন, বিবেকানন্দ ঘোড়শাল ইউনিয়ন যুবলীগের সভাপতি। প্রতিপক্ষের সন্ত্রাসীরা তাঁর ওপর এই হামলা চালিয়েছে। এই ঘটনায় জড়িতদের দ্রুত গ্রেপ্তারের দাবি জানিয়েছেন তিনি।
এ বিষয়ে ঝিনাইদহ সদর থানার ভারপ্রাপ্ত কর্মকর্তা (ওসি) শেখ এমদাদুল হক বলেন, স্থানীয় বিরোধে এই হামলার ঘটনা ঘটেছে। হামলার সঙ্গে জড়িত থাকার অভিযোগে রাসেল হোসেন নামের একজনকে আটক করা হয়েছে। অন্যদের আটকের চেষ্টা চলছে।
