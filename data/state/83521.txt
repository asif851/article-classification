
ফেনী শহরের মিজান রোডের মোড় ও পোস্ট অফিসের সামনে আজ বুধবার সকালে একটি হিউম্যান হলার ও চারটি অটোরিকশায় আগুন দিয়েছে দুর্বৃত্তরা। এ সময় তারা সেখানে দুটি ককটেল ফাটিয়ে পালিয়ে যায়।
প্রত্যক্ষদর্শী সূত্রে জানা গেছে, বিএনপির নেতৃত্বাধীন ২০-দলীয় জোটের টানা অবরোধ-হরতাল চলাকালে আজ সকাল সাড়ে সাতটার দিকে ১০-১২ জন যুবকের একটি দল মিজান রোড ও পোস্ট অফিসের সামনে দুটি ককটেলের বিস্ফোরণ ঘটায়। ওই দুই স্থানে যাত্রীর অপেক্ষায় দাঁড়িয়ে থাকা একটি হিউম্যান হলার ও চারটি অটোরিকশায় পেট্রল ঢেলে আগুন ধরিয়ে দেওয়া হয়। এতে ওই পাঁচটি গাড়ি পুড়ে যায়।
খবর পেয়ে ফেনীর অতিরিক্ত পুলিশ সুপার মো. সাইফুল হক ঘটনাস্থল পরিদর্শন করেন।
