
চট্টগ্রামে আদালত ভবন বোমা মেরে উড়িয়ে দেওয়ার হুমকি দেওয়া হয়েছে। আজ মঙ্গলবার মুঠোফোনে এই হুমকি দিয়ে হুমকিদাতা নিজেকে জামাআতুল মুজাহিদিন বাংলাদেশের (জেএমবি) সদস্য বলে দাবি করেছে। এর পরিপ্রেক্ষিতে আদালত ভবন এলাকায় নিরাপত্তা জোরদার করা হয়েছে।নগর পুলিশের সহকারী কমিশনার (প্রসিকিউশন) নির্মলেন্দু বিকাশ চক্রবর্তী প্রথম আলোকে বলেন, আজ সকাল নয়টার দিকে সহকারী সরকারি কৌঁসুলি (এপিপি) মানস দাসের মুঠোফোনে একটি অপরিচিত নম্বর থেকে ফোন আসে। ওই ফোনে এক ব্যক্তি নিজেকে জেএমবির সদস্য বলে পরিচয় দিয়ে বোমা মেরে আদালত ভবন উড়িয়ে দেওয়ার হুমকি দেয়। বিষয়টি তাৎক্ষণিকভাবে পুলিশকে জানানো হয়। পুলিশ আদালত ভবন এলাকায় নিরাপত্তা জোরদার করেছে।পুলিশ জানায়, সকাল ১০টার দিকে চট্টগ্রাম আদালত ভবন এলাকায় অতিরিক্ত ১০০ পুলিশ সদস্য মোতায়েন করা হয়েছে।নির্মলেন্দু বিকাশ চক্রবর্তীর ভাষ্য, আদালতের মূল ফটকে প্রবেশকালে প্রত্যেককে তল্লাশি চালানো হচ্ছে। যে নম্বরটি থেকে হুমকি দেওয়া হয়েছে, তা শনাক্ত করার চেষ্টা চলছে।২০০৫ সালের ১৭ আগস্ট, ৩ অক্টোবর ও ২৯ নভেম্বর চট্টগ্রাম আদালত ভবনে বোমা হামলা চালায় জেএমবির জঙ্গিরা। এসব ঘটনায় করা কয়েকটি মামলার রায় ইতিমধ্যে দেওয়া হয়েছে।
