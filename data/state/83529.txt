
বাংলাদেশের সঙ্গে খেলা হচ্ছে জিম্বাবুয়ের। রাজপথের ধারে টেলিভিশনের দোকানগুলোর বাইরে ভিড়। দাঁড়িয়ে দাঁড়িয়ে মানুষ খেলা দেখছেন। কী দেখতে চাইছেন তাঁরা? বাংলাদেশের জয়। এ দেশের ১৬ কোটি মানুষের আছে ১৬ কোটি হৃদয়, কিন্তু সবার চাওয়া অভিন্ন—বাংলাদেশের জয়। প্রথম আলোর চাওয়া আর সবার মতোই, একটাই—বাংলাদেশের জয়। বাংলাদেশকে বিজয়ী করছে এ দেশের মানুষ—সর্বস্তরের মানুষ। সংবাদপত্রের কাজ মানুষের এই অগ্রযাত্রার সহযাত্রী হওয়া। যেখানে বাধা আসবে, তার কথা অকপটে নির্ভয়ে সততার সঙ্গে তুলে ধরা। যেখানে সাফল্য আসবে, সে কথাও সবাইকে জানানো। প্রথম আলো সেই কাজটাই করছে, সাহসের সঙ্গে। প্রথম আলোর এই সাহস আর শক্তির উৎস কী? আবারও বাংলাদেশের মানুষ। সারা পৃথিবীতে ছড়িয়ে থাকা প্রথম আলোর ৫৫ লাখ পাঠক। পাঠক সঙ্গে আছেন বলেই প্রথম আলো এক নম্বর, পাঠক সঙ্গে আছেন বলেই প্রথম আলো স্বাধীন।৪ নভেম্বর প্রথম আলোর ১৭তম প্রতিষ্ঠাবার্ষিকী উপলক্ষে প্রথম আলো পাঠকের উদ্দেশে তাই একটা কথাই বলছে বিনয়ের সঙ্গে—ধন্যবাদ। পাঠকদের ধন্যবাদ জানানোর উপলক্ষটাও প্রথম আলো পাঠকদের সঙ্গেই উদ্যাপন করছে। তারই অংশ হিসেবে আগামীকাল শুক্রবার ঢাকায় বাংলা একাডেমি চত্বরে প্রথম আলো আয়োজন করছে পাঠক উৎসব—সতেরোয় স্বাগতম। বিশ্বের ২১০টা দেশ কিংবা অঞ্চলে বাংলা বর্ণমালা বয়ে নিয়ে যাচ্ছে যে বাংলা দৈনিকটি, তার বর্ষপূর্তির আয়োজন করার জন্য বাংলা ভাষার তীর্থভূমি বাংলা একাডেমির চেয়ে উপযুক্ত স্থান আর কী হতে পারত? সকাল আটটায় রবীন্দ্রনাথ, কাজী নজরুল ইসলাম, দ্বিজেন্দ্র লাল রায়, সলিল চৌধুরীর গান দিয়ে শুরু হবে এই উৎসব, চলবে বিকেল পাঁচটা পর্যন্ত। দেশের অগ্রগণ্য লেখক, শিল্পী, সাংবাদিক, তারকারা আসবেন সারা দিন ধরে। থাকবে বিভিন্ন ক্ষেত্রের সফল তরুণদের নিয়ে মুক্ত আলোচনা, পাঠকের মুখোমুখি হবেন সম্পাদকসহ জ্যেষ্ঠ সাংবাদিকেরা, চলবে খোলামেলা প্রশ্নোত্তর, থাকবে নকশা, রস+আলো, ক্রীড়াসহ প্রথম আলোর বিভিন্ন বিভাগের স্টল কিংবা আয়োজন, যেমন থাকবে দেশি ফ্যাশনের প্রদর্শনী। ছোটদের আনন্দের জন্য থাকবে নানান পসরা, থাকবে বইমেলা এবং অবশ্যই খাবার-দাবারের বিপণি। ফটো কিংবা কার্টুনের প্রদর্শনী তো থাকতেই হবে। গোল্লাছুটের পাশে থাকবে কিশোর আলো, পাহাড়ে ওঠার মহড়া থেকে জাদু প্রদর্শনী—সব বয়সের পাঠককে খুশি রাখার চেষ্টা চলছে বিভিন্নভাবে। পাঠক, সাংবাদিক, লেখক, শিল্পী, খেলোয়াড়—সবাই মিলেই সরবে কিংবা নীরবে আমরা গাইব বাংলাদেশের বিজয়ের গান। এই আয়োজনে আপনিও যোগ দিন, সপরিবারে—পরিবারের সবাইকে নিয়ে চলে আসুন বাংলা একাডেমি চত্বরে। প্রথম আলো ধন্যবাদ জানাচ্ছে তার পাঠকদের, আগামীকাল আপনার ধন্যবাদটি আপনি গ্রহণ করুন হাতে হাতে, সাক্ষাতে।
