
বর্তমান সময়ে পর্যটন শহর কক্সবাজারের আরেক পরিচিত রাইসার শহর। ভাবছেন পর্যটনের শহরে এ কোন রাইসা। একটু খোলাসাই করা যাক। সীলমা সুবাহ রাইসা—আই-জিনিয়াস গ্র্যান্ড মাস্টার। গ্রামীণফোন-প্রথম আলো ইন্টারনেট উৎসবে সারা দেশের দেড় হাজার শিক্ষাপ্রতিষ্ঠানের প্রায় পাঁচ লাখ শিক্ষার্থীকে পেছনে ফেলে জয়ের পতাকা ওড়ায় সে।গত ২২ জুন রাজধানীর রূপসী বাংলা হোটেলে অনুষ্ঠিত হয় ইন্টারনেট ভিত্তিক এ প্রতিযোগিতার চূড়ান্ত পর্ব। শুধুই কি আই-জিনিয়াস? পড়ালেখাও সমানে মেধার বিচ্ছুরণ ঘটিয়েছে রাইসা। সে এবারের এসএসসি পরীক্ষায় কক্সবাজার সরকারি বালিকা উচ্চবিদ্যালয় থেকে বিজ্ঞান বিভাগে জিপিএ-৫ পেয়েছে।গত শুক্রবার বিকেলে কক্সবাজার সাংস্কৃতিক কেন্দ্রে প্রথম আলো ও টেলিটকের আয়োজনে জিপিএ-৫ সংবর্ধনা অনুষ্ঠানে রাইসাকে ক্রেস্ট দিয়ে সংবর্ধিত করা হয়। রাইসা কক্সবাজার শহরের চিকিৎসক দম্পতি জি এম এম কাদেরী ও নাজিমা আলমের একমাত্র মেয়ে। তাঁর স্বপ্ন চিকিৎসক হয়ে মানুষের সেবা করা।সংবর্ধনা সভায় অন্য কৃতীদের উদ্দেশে রাইসা বলে, ‘প্রথম আলো আমাকে সামনে এগিয়ে যেতে সহযোগিতা করেছে। শুধু পাঠ্যবইয়ের পড়ায় ডুবে থাকলে হবে না, এগিয়ে যেতে হবে তথ্যপ্রযুক্তিতেও। বিশ্বের সর্বশেষ খবরটি জানতে হবে আমাদেরও।’ সবশেষে রাইসা আহ্বান জানায়, মাদককে না বলতে। সে বলে, ‘আসুন, আমরা সবাই মিলে মাদক নির্মূল করি।’
রাইসার হাতে ক্রেস্ট তুলে দেন জাতীয় ক্রিকেট দলের সাবেক অধিনায়ক ও বাংলাদেশ ক্রিকেট বোর্ডের নির্বাচক হাবিবুল বাশার। এ সময় উপস্থিত ছিলেন কক্সবাজার সরকারি কলেজের অধ্যক্ষ এ কে এম ফজলুল করিম, মেডিকেল কলেজের উপাধ্যক্ষ অরূপ দত্ত, সরকারি মহিলা কলেজের অধ্যক্ষ মো. নুর নবী, সরকারি বালিকা উচ্চবিদ্যালয়ের প্রধান শিক্ষক মো. নাছির উদ্দিন প্রমুখ।
উল্লেখ্য, ২০১২ সালের ১৬ সেপ্টেম্বর কক্সবাজার সরকারি মহিলা কলেজ মাঠে অনুষ্ঠিত দ্বিতীয় দফার গ্রামীণফোন-প্রথম আলো ইন্টারনেট উৎসবে অংশ নিয়ে রাইসা জেলার শ্রেষ্ঠ ১০টি বিদ্যালয় ও কলেজের ২৪০ শিক্ষার্থীকে পেছনে ফেলে ‘আই-জিনিয়াস’ নির্বাচিত হয়। এরপর সে কেন্দ্রীয় পর্যায়ে প্রতিযোগিতায় অংশ নেয়।
