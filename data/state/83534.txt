
বাংলাদেশে বাকস্বাধীনতা, সভা-সমাবেশের স্বাধীনতা ও গণমাধ্যমের স্বাধীনতার ওপর গুরুত্বারোপ করে জাতিসংঘ বলেছে, এসবের কোনো লঙ্ঘন হলে তা হবে উদ্বেগের বিষয়।গত বুধবার নিউইয়র্কে জাতিসংঘের সদর দপ্তরে নিয়মিত ব্রিফিংয়ে সংস্থার মহাসচিব বান কি মুনের মুখপাত্র ফারহান হক এ কথা বলেন। ব্রিফিংয়ে এক সাংবাদিক বাংলাদেশে বিএনপির নেতা সালাহ উদ্দিন আহমদের নিখোঁজ হওয়ার বিষয়টি উল্লেখ করে জানতে চান, এ বিষয়ে জাতিসংঘ কিছু করছে কি না। জবাবে ফারহান হক বলেন, এ নিয়ে জাতিসংঘ এর আগেও উদ্বেগ জানিয়েছে।মহাসচিবের মুখপাত্র আরও বলেন, ‘সব পক্ষকে সংলাপে বসার আহ্বান জানিয়েছে জাতিসংঘ। পাশাপাশি বাংলাদেশের কর্তৃপক্ষকে বাকস্বাধীনতা, সভা-সমাবেশের স্বাধীনতা ও গণমাধ্যমের স্বাধীনতা নিশ্চিত করতে বলা হয়েছে। এবং অবশ্যই এসব নিয়ে আমাদের বক্তব্য বাংলাদেশের কর্তৃপক্ষকে জানিয়ে যাচ্ছি।’
