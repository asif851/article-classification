
রানা প্লাজা ধসের পর পেরিয়ে গেছে একটি বছর। এখনো ‘পর্যাপ্ত পরিমাণে ক্ষতিপূরণ’ পাননি বিয়োগান্ত ওই ঘটনার শিকার হওয়া লোকজন। ক্ষতিপূরণের জন্য ভাগ্যবিড়ম্বিত এসব লোকের অপেক্ষায় থাকাটা সবার জন্য ‘লজ্জাজনক’ হবে বলে মনে করে আইএলও।গতকাল বৃহস্পতিবার ইতিহাসের সবচেয়ে ভয়াবহ শিল্প দুর্ঘটনার এক বছর পূর্তি অনুষ্ঠানের আলোচনা সভায় এ মন্তব্য করেন আন্তর্জাতিক শ্রম সংস্থার (আইএলও) উপমহাপরিচালক গিলবার্ট ফসুন হাংবো।ওই অনুষ্ঠানে বক্তৃতা দিতে গিয়ে মার্কিন রাষ্ট্রদূত ড্যান ডব্লিউ মজীনা, যুক্তরাজ্যের হাইকমিশনার রবার্ট গিবসন, নেদারল্যান্ডসের রাষ্ট্রদূত গারবেন ডি সং ও ইউরোপীয় ইউনিয়নের রাষ্ট্রদূত উইলিয়াম আনা দ্রুত ও ন্যায্যভাবে এবং স্বচ্ছতার সঙ্গে ক্ষতিপূরণের বিষয়টি নিশ্চিত করার ওপর জোর দেন।গতকাল দুপুরে রাজধানীর একটি হোটেলে অনুষ্ঠিত এক আলোচনা সভায় তাঁরা এ অভিমত দেন। শ্রম মন্ত্রণালয় ও আইএলও যৌথভাবে ‘রানা প্লাজার এক বছর পর: অগ্রগতি ও সামনে এগোনোর পথ’ শীর্ষক আলোচনার আয়োজন করে। অনুষ্ঠানের শুরুতে গত বছরের ২৪ এপ্রিল সাভারের রানা প্লাজায় নিহত ব্যক্তিদের স্মরণে এক মিনিট নীরবতা পালন করা হয়। এরপর গত এক বছরে তৈরি পোশাকশিল্পের কর্মপরিবেশের নিরাপত্তা ও শ্রমিক অধিকার সুরক্ষার ক্ষেত্রে দৃশ্যমান অগ্রগতির খতিয়ান তুলে ধরেন শ্রম ও কর্মসংস্থানসচিব মিকাইল শিপার।আইএলওর এ-দেশীয় পরিচালক শ্রীনিবাসা রেড্ডিও পোশাকশিল্পের গত এক বছরের অগ্রগতির পাশাপাশি আগামী দিনের করণীয় সম্পর্কে একটি ধারণাপত্র উপস্থাপন করেন।প্রবাসীকল্যাণ ও বৈদেশিক কর্মসংস্থানমন্ত্রী খন্দকার মোশাররফ হোসেন তাঁর বক্তব্যে বলেন, প্রধানমন্ত্রীর ত্রাণ তহবিল থেকে ক্ষতিগ্রস্ত ব্যক্তিদের এ পর্যন্ত ২২ কোটি টাকা দেওয়া হয়েছে। ২০০৬ সালের শ্রম আইন ও আইএলও সনদ (কনভেনশন) অনুযায়ী নিহত ও আহত মিলিয়ে তিন হাজার ৬০০ জনকে এই ক্ষতিপূরণ দেওয়া হয়েছে। রানা প্লাজা ধস হলো সতর্কবার্তা। সরকার গঠিত ত্রিপক্ষীয় কমিটির মাধ্যমে চলতি বছরের মধ্যে সব তৈরি পোশাক কারখানা পরিদর্শন শেষ হবে। শ্রম আইনের সংশোধনীতে শ্রমিকদের কর্মপরিবেশকেই বেশি গুরুত্ব দেওয়া হয়েছে।আইএলওর উপমহাপরিচালক গিলবার্ট ফসুন হাংবো বক্তব্যের শুরুতেই ক্ষতিপূরণ নিয়ে তাঁর হতাশা তুলে ধরেন। তিনি বলেন, কঠিন হলেও আজ এখানে দাঁড়িয়ে বলতে হচ্ছে, ক্ষতিগ্রস্ত ব্যক্তিদের পর্যাপ্ত পরিমাণে ক্ষতিপূরণ দেওয়া যায়নি। এটা সবার জন্য লজ্জাজনক। গিলবার্ট ফসুন বলেন, গত এক বছরে অনেক অগ্রগতি হয়েছে। এখন কারখানা পরিদর্শক নিয়োগ-প্রক্রিয়া শেষ করতে হবে। পুরোপুরি শেষ করতে হবে ক্ষতিপূরণ ও শ্রম আইন বাস্তবায়নের প্রক্রিয়াও।যুক্তরাজ্যের হাইকমিশনার রবার্ট গিবসন বলেন, ‘বাংলাদেশের তৈরি পোশাকশিল্পের ব্যাপক সমৃদ্ধি আমাদের কাম্য। তবে মানুষের জীবনের বিনিময়ে এ সাফল্য আসুক সেটা আমরা চাই না। রানা প্লাজা ধসে ক্ষতিগ্রস্ত ব্যক্তিদের দ্রুততা ও স্বচ্ছতার মাধ্যমে ন্যায্য ক্ষতিপূরণ দেওয়া হোক।’ ইউরোপীয় ইউনিয়নের রাষ্ট্রদূত উইলিয়াম আনা বলেন, আজকের প্রতিবেদনগুলো মনে করিয়ে দিচ্ছে এক বছর পরও
