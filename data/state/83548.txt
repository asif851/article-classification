
দিনাজপুরের পাঁচ বছরের এক শিশুকে ধর্ষণের মামলায় অভিযুক্ত ব্যক্তিদের বিচার দ্রুত বিচার ট্রাইব্যুনালে হবে বলে জানিয়েছেন আইনমন্ত্রী আনিসুল হক। আজ রাজধানীর বিচার প্রশাসন প্রশিক্ষণ ইনস্টিটিউটে অতিরিক্ত জেলা ও দায়রা জজ এবং সমপর্যায়ের জুডিশিয়াল কর্মকর্তাদের এক প্রশিক্ষণ কোর্সের উদ্বোধনী অনুষ্ঠান শেষে সাংবাদিকদের প্রশ্নের জবাবে তিনি এ কথা বলেন।
সকালে বিচার প্রশাসন প্রশিক্ষণ ইনস্টিটিউটে অতিরিক্ত জেলা ও দায়রা জজ এবং সমপর্যায়ের জুডিশিয়াল কর্মকর্তাদের এক প্রশিক্ষণ কোর্সের উদ্বোধনী অনুষ্ঠানে বক্তব্য দেন মন্ত্রী। সেখানেই দিনাজপুরের পার্বতীপুরের পাঁচ বছরের এক শিশুকে ধর্ষণের মামলায় অভিযুক্ত ব্যক্তিদের বিচারের বিষয়ে সাংবাদিকদের প্রশ্নের জবাব দেন মন্ত্রী। তিনি বলেন, এ ধরনের স্পর্শকাতর মামলার বিচার দ্রুত বিচার ট্রাইব্যুনালে হবে এবং এসব ক্ষেত্রে প্রসিকিউশনকে বিচার দ্রুত সম্পন্ন করতে নির্দেশনা দেওয়া হবে।
আইনমন্ত্রী আনিসুল হক বলেন, ‘আমি আশা করব, ধর্ষণে অভিযুক্ত ব্যক্তিদের সর্বোচ্চ শাস্তি যেন হয়। যাতে ভবিষ্যতে এ ধরনের অপরাধ করতে কেউ সাহস না পায়।’
অনুষ্ঠানে মন্ত্রী বলেন, সরকার বিচার বিভাগের কোনো বিচারিক কাজেই হস্তক্ষেপ করে না।
বিচার প্রশাসন প্রশিক্ষণ ইনস্টিটিউটের মহাপরিচালক বিচারপতি খোন্দকার মূসা খালেদের সভাপতিত্বে অনুষ্ঠানে আইন ও বিচার বিভাগের সচিব আবু সালেহ শেখ মো. জহিরুল হকও বক্তব্য দেন।
এরপর সচিবালয়ে আইনমন্ত্রী সাংবাদিকদের বলেন, বৈদেশিক অনুদান নিয়ন্ত্রণ আইন-২০১৬ বাংলাদেশে এনজিওর কার্যক্রমকে ব্যাহত করবে না।সচিবালয়ে কথা বলার আগে নেদারল্যান্ডসের মানবাধিকারবিষয়ক দূত কিস ভ্যান বার আইনমন্ত্রীর সঙ্গে সাক্ষাৎ করেন।
আরও পড়ুন:শিশুটিকে দেখে আঁতকে উঠলেন চিকিৎসকেরাও
ধর্ষণের শিকার শিশুটির প্রজনন অঙ্গে সংক্রমণ
