
স্কুলে স্কুলে মা সমাবেশ করা হচ্ছে। জনপ্রতিনিধি, কাজি, মসজিদের ইমাম ও স্থানীয় গণ্যমান্যদের নিয়ে ইউনিয়ন পর্যায় পর্যন্ত প্রতিরোধ কমিটি করা হচ্ছে। প্রশাসন-পুলিশ সবাই মিলে চালাচ্ছে উদ্বুদ্ধকরণ কার্যক্রম। উদ্দেশ্য একটাই—মুন্সিগঞ্জকে বাল্যবিবাহমুক্ত করা।জেলা প্রশাসন ও মহিলা-বিষয়ক কর্মকর্তার কার্যালয় সূত্রে জানা গেল, জেলার ছয়টি উপজেলার পাঁচটিতেই নির্বাহী কর্মকর্তা এখন নারী। বাল্যবিবাহ বন্ধের জন্য তাঁরা উদ্যোগী হয়েছেন। ১৯৬টি সভা-সমাবেশের মাধ্যমে ১২ হাজার লোককে সচেতনতামূলক কর্মসূচির আওতায় আনা হয়েছে। ইতিমধ্যেই সদর উপজেলার রামপাল, মহাকালী, বজ্রযোগিনী ও চরকেওয়ার, লৌহজং উপজেলার কনকসার ও গজারিয়া উপজেলার ভবেরচরসহ ছয়টি ইউনিয়নকে বাল্যবিবাহমুক্ত ঘোষণা করা হয়েছে। ৩১ ডিসেম্বরের মধ্যে জেলার ৬৭টি ইউনিয়নের সবগুলোকেই বাল্যবিবাহমুক্ত ঘোষণা করা হবে। গত আট মাসে ২২টি বাল্যবিবাহ বন্ধ করা হয়েছে। বাল্যবিবাহ নিরোধ আইনে ১০ জনের বিরুদ্ধে মামলা হয়েছে।
* আট মাসে ২২টি বাল্যবিবাহ বন্ধ করা হয়েছে * ৩১ ডিসেম্বরের মধ্যে জেলাকে বাল্যবিবাহমুক্ত ঘোষণা করা হবে
মুন্সিগঞ্জে বাল্যবিবাহের হার কি খুব বেশি? জবাবে স্থানীয় প্রশাসন ও জনপ্রতিনিধিরা জানালেন, প্রবাসী-অধু্যষিত এই জেলায় এটি একটি অন্যতম সামাজিক সমস্যা। জনপ্রতিনিধিরা বলেন, বিদেশে যাওয়ার আগে অনেকে বিয়ে করে যেতে চান। আবার বিদেশ থেকে এসেও অনেকে হুট করে বিয়ে করেন। অনেক ক্ষেত্রেই দেখা যায়, পাত্রের আর্থিক অবস্থা বিবেচনা করে পরিবারের মুরব্বিরা অল্প বয়সেই মেয়েদের বিয়ে দিয়ে দিচ্ছেন। এ কারণেই বাল্যবিবাহ বন্ধ করা কঠিন হয়ে পড়েছে।মুন্সিগঞ্জ জেলার জনসংখ্যা প্রায় ১৫ লাখ। জেলার সরকারি তথ্য বাতায়ন অনুযায়ী, পুরুষের সংখ্যা ৭ লাখ ৪৯ হাজার ৯১৮ জন আর মহিলার সংখ্যা ৭ লাখ ৫২ হাজার ৫৩১ জন।স্থানীয় লোকজন জানালেন, পুরুষদের মধ্যে বিদেশে যাওয়ার প্রবণতা বেশি। মুন্সিগঞ্জের লোকজন আশির দশকে জাপান এবং পরে ইউরোপ ও যুক্তরাষ্ট্রে যেতে শুরু করেন। সবশেষ মধ্যপ্রাচ্যে যাওয়ার প্রবণতা বাড়ছে। প্রবাসীকল্যাণ মন্ত্রণালয়ের জনশক্তি, কর্মসংস্থান ও প্রশিক্ষণ ব্যুরোর তথ্য অনুযায়ী, বিদেশ যাওয়ার দিক থেকে বাংলাদেশের শীর্ষ ১০ জেলার একটি মুন্সিগঞ্জ। ২০০৫ থেকে ২০১৪—এই এক দশকেই মুন্সিগঞ্জ থেকে পৌনে দুই লাখ লোক বিদেশে গেছেন। স্বাধীনতার পর থেকে ধরলে এই সংখ্যা প্রায় তিন লাখ।বাল্যবিবাহ প্রতিরোধ কর্মসূচির সঙ্গে যুক্ত আছেন—এমন কর্মকর্তা ও জনপ্রতিনিধিরা তাঁদের অভিজ্ঞতা থেকে জানান, বাল্যবিবাহ ছাড়াও টেলিফোনে বিয়ে, স্বামী-স্ত্রীর মধ্যে বনিবনা না হওয়া এবং বিবাহবিচ্ছেদ বাড়ছে এখানে। অবশ্য এর সমর্থনে তেমন উল্লেখযোগ্য কোনো পরিসংখ্যান কোথাও পাওয়া গেল না। তবে বিবাহবিচ্ছেদ বিষয়ে মুন্সিগঞ্জ পৌরসভায় একটি নিবন্ধন খাতা আছে। তা থেকে পাওয়া তথ্যে দেখা যায়, গত চার মাসে শুধু পৌরসভায় ৩২টি বিবাহবিচ্ছেদের নোটিশ লিপিবদ্ধ করা হয়েছে। এর মধ্যে ২৪টি নোটিশ দিয়েছেন স্ত্রীরা।সম্প্রতি বিবাহবিচ্ছেদের জন্য আবেদন করেছেন—এমন একজন নারী প্রথম আলোকে বলেন, অল্প বয়সে তাঁর বিয়ে হয়েছিল। বিয়ের পরপরই স্বামী বিদেশে চলে যান। এখন পারিবারিক নানা কারণে স্বামীর সঙ্গে মানসিক দূরত্ব বেড়েছে। পরিবারের অনেক বিষয়ে স্বামীর মানসিক সমর্থনটুকুও তিনি পান না। বাধ্য হয়ে বিবাহবিচ্ছেদের আবেদন করছেন।মুন্সিগঞ্জ পৌরসভার মেয়র এ কে এম ইরাদত প্রথম আলোকে বলেন, বিবাহবিচ্ছেদের সংখ্যা ক্রমেই বাড়ছে। নারীদের দিক থেকেই আবেদন বেশি আসছে। তাঁদের অধিকাংশের স্বামী বিদেশে থাকেন। অনেক দিন ধরে দূরে থাকার কারণে হয়তো মানসিক দূরত্ব তৈরি হচ্ছে। তিনি বলেন, ‘সামাজিক এই সমস্যাগুলো নিয়ে আমাদের কথা বলতে হবে।’মুন্সিগঞ্জের সবচেয়ে বড় ইউনিয়ন পঞ্চসার। সেখানকার ইউনিয়ন পরিষদের চেয়ারম্যান হাবিবুর রহমান প্রথম আলোকে বলেন, ‘আমাদের প্রায় সব সময়ই পারিবারিক সমস্যা নিয়ে সালিস করতে হয়। প্রবাসীদের পরিবারে সমস্যা বেশি দেখা যাচ্ছে। আর বাল্যবিবাহের সমস্যা তো আছেই। তবে এখন আমরা বাল্যবিবাহ বন্ধে অনেক বেশি তৎপর। এর মধ্যেও দেখা যাচ্ছে, বয়সের সনদ নেওয়ার ক্ষেত্রে অনেক সময় বড় বোনকে দেখিয়ে ছোট বোনের সনদ নিয়ে যায়।’এই কথার সূত্র ধরে মুন্সিগঞ্জের আদালতে খোঁজ নিয়ে জানা গেল, আদালতে গিয়ে এফিডেভিট করে কোনো কোনো অভিভাবক তাঁদের সন্তানের বয়স বাড়াচ্ছেন। প্রতি মাসে আট থেকে দশটি এমন ঘটনা ঘটছে বলে আদালত সূত্রে জানা গেছে।টঙ্গিবাড়ী উপজেলা পরিষদের চেয়ারম্যান কাজী ওয়াহিদ প্রথম আলোকে বলেন, ‘নানা ধরনের তৎপরতায় বাল্যবিবাহ অনেকটা কমেছে। বিশেষ করে একজন কাজির এক মাসের কারাদণ্ড হওয়ার পর কাজিদের মধ্যে ভয় কাজ করছে।’এ বছর ভেঙে যাওয়া কয়েকটি বাল্যবিবাহের ঘটনায় খোঁজখবর করে জানা গেছে, বেশির ভাগ ক্ষেত্রেই পাত্র বিদেশ থেকে এসেছেন বিয়ে করতে। ছেলের বয়স ৩০ থেকে ৩৫। আর পাত্রীর বয়স ১৪ থেকে ১৬।সিরাজদিখান উপজেলা নির্বাহী কর্মকর্তা রওনক আফরোজ বলেন, ‘কয়েক দিন আগে আমরা বালুরচর ইউনিয়নের বয়রাগাদি গ্রামে একটি বাল্যবিবাহ বন্ধ করেছি। মেয়েটি সপ্তম শ্রেণিতে পড়ত। ছেলে বিদেশ থেকে এসেছে।’ তিনি বলেন, আসলে এই এলাকার অভিভাবকদের এ ব্যাপারে সচেতন হতে হবে।লৌহজং উপজেলা পরিষদের চেয়ারম্যান ওসমান গনি তালুকদার বলেন, ‘আমাদের তৎপরতার কারণে বাল্যবিবাহ কমেছে, পুরোপুরি বন্ধ হয়নি।’বাল্যবিবাহ বন্ধে কী কী উদ্যোগ নেওয়া হচ্ছে জানতে চাইলে জেলা মহিলা ও শিশু-বিষয়ক কর্মকর্তা কামরুন নাহার প্রথম আলোকে বলেন, ‘কোথাও বাল্যবিবাহ হচ্ছে খবর পেলেই স্থানীয় প্রশাসনের সহায়তায় সেটি বন্ধ করা হচ্ছে। কোন উপজেলায় কতটা বাল্যবিবাহ বন্ধ হচ্ছে, তারও তালিকা রাখছি। বেশির ভাগ ক্ষেত্রে দেখা যায়, ছেলে বিদেশ থেকে বিয়ে করতে এসেছে। ফলে মেয়ের আত্মীয়স্বজন রাজি হয়ে যান।’ তিনি বলেন, ‘গত আট মাসে আমরা ২২টি বাল্যবিবাহ বন্ধ করেছি। টঙ্গিবাড়ীতে আমরা ১২ থেকে ১৭ বছরের কিশোরীদের ডেটাবেসও করছি। সমন্বিত এসব উদ্যোগে বাল্যবিবাহ কমছে।’অভিবাসন-বিষয়ক বেসরকারি সংস্থা অকুপের চেয়ারম্যান শাকিরুল ইসলাম প্রথম আলোকে বলেন, ‘মুন্সিগঞ্জে আমরা কয়েক বছর ধরে কাজ করছি। ওই এলাকায় বিবাহবিচ্ছেদসহ সামাজিক সমস্যা বাড়ছে। এখানকার বিষয়গুলো বেশ জটিল।’মুন্সিগঞ্জের জেলা প্রশাসক সাইফুল হাসান প্রথম অলোকে বলেন, ‘ইতিমধ্যেই আমরা ছয়টা ইউনিয়নকে বাল্যবিবাহমুক্ত ঘোষণা করেছি। ৩১ ডিসেম্বরের মধ্যে পুরো জেলাকে বাল্যবিবাহমুক্ত ঘোষণা করা হবে।’ বিভিন্ন সভা-সমাবেশে অন্য সামাজিক সমস্যাগুলো নিয়েও কথা বলা হচ্ছে বলে জানান তিনি।
