
চিকিৎসাবিজ্ঞানে নোবেল পুরস্কার বিজয়ী হ্যারল্ড ই ভারমাস বলেছেন, বিজ্ঞানের সঙ্গে রাজনীতির সম্পর্ক রয়েছে। বিজ্ঞানের গবেষণার জন্য রাষ্ট্রের সহায়তা প্রয়োজন। মানুষের কল্যাণে আরও বেশি বিজ্ঞান গবেষণা দরকার। 
আজ বৃহস্পতিবার সন্ধ্যায় রাজধানীর বাংলা একাডেমিতে শুরু হওয়া তিন দিনব্যাপী আন্তর্জাতিক সাহিত্য সম্মেলন ‘ঢাকা লিট ফেস্ট’-এর একটি অধিবেশনে হ্যারল্ড এ কথা বলেন। এই অনুষ্ঠানে যোগ দিতে প্রথমবারের মতো ঢাকায় এসেছেন যুক্তরাষ্ট্রের এই বিজ্ঞানী। ক্যানসার নিয়ে গবেষণার জন্য ১৯৮৯ সালে যৌথভাবে নোবেল পুরস্কার পান হ্যারল্ড। বিজ্ঞানের গবেষণায় রাষ্ট্রীয় অবদানের প্রয়োজনীয়তার কথা উল্লেখ করতে গিয়ে তিনি যুক্তরাষ্ট্রে ক্যানসার গবেষণায় বর্তমান প্রেসিডেন্ট বারাক ওবামা ও তাঁর আগের প্রেসিডেন্টদের সহযোগিতার কথা উল্লেখ করেন। তরুণদের জন্য বিজ্ঞান কীভাবে আকর্ষণীয় করা যায় দর্শকদের পক্ষ থেকে এমন প্রশ্নের জবাবে এই মার্কিন বিজ্ঞানী বলেন, বিজ্ঞানের গবেষণা বাড়াতে হবে। গবেষণার তথ্য দ্রুত আদান-প্রদান করতে হবে, যাতে সহজেই তথ্য সবার কাছে পৌঁছায়। এ ছাড়া এ ক্ষেত্রে রাষ্ট্রের আনুকূল্য থাকতে হবে। বিজ্ঞানকে পেশা হিসেবে বেছে নিতে তরুণদের প্রতি আহ্বান জানান তিনি। প্রশ্নোত্তরসহ প্রায় দেড় ঘণ্টার বক্তব্যে হ্যারল্ড ক্যানসার চিকিৎসা নিয়ে গবেষণার বিশদ বর্ণনা দেন।
