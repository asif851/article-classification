
আওয়ামী লীগের কেন্দ্রীয় নেতা ও স্বাস্থ্যমন্ত্রী মোহাম্মদ নাসিম বলেছেন, আগামী নির্বাচন হবে জঙ্গিবাদের মদদদাতা ও একাত্তরের ঘাতকদের বিরুদ্ধে। ধ্বংসের পথ থেকে শেখ হাসিনা দেশকে রক্ষা করেছেন। সে কারণে আগামী নির্বাচনে আওয়ামী লীগই আবার নির্বাচিত হবে।
আজ বৃহস্পতিবার বিকেলে সিরাজগঞ্জের কাজীপুরে মাতৃ স্বাস্থ্যসেবা নিশ্চিত করা উপলক্ষে ইউনিয়ন পরিষদের চেয়ারম্যান, সদস্য ও পরিবার পরিকল্পনা বিভাগের কর্মকর্তা ও কর্মচারীদের অবহিতকরণবিষয়ক এক জনসমাবেশে প্রধান অতিথির বক্তব্যে স্বাস্থ্যমন্ত্রী এসব কথা বলেন।  মিয়ানমার সরকারের কথা উল্লেখ করে মোহাম্মদ নাসিম বলেন, মিয়ানমার একটি বর্বর জাতি। ওই সরকারের সেনারা তাদের জনগণের ওপর গুলি চালিয়ে মানুষকে হত্যা করছে। রোহিঙ্গারা খাদ্য এবং নিরাপদ আশ্রয়ের আশায় বাংলাদেশে অনুপ্রবেশ করছে। আর বঙ্গবন্ধুকন্যা শেখ হাসিনা মায়ের মমতা ও বোনের ভালোবাসা দিয়ে রোহিঙ্গাদের আশ্রয় দিয়েছেন। রোহিঙ্গাদের প্রতি মানবিক এই আচরণের জন্য শেখ হাসিনা বিশ্বে প্রশংসিত হয়েছেন।  পরিবার পরিকল্পনা অধিদপ্তরের মাতৃ স্বাস্থ্যসেবা বিভাগ আয়োজিত এই সমাবেশে আরও বক্তব্য দেন অধিদপ্তরের মহাপরিচালক মোস্তফা সারোয়ার, স্বাস্থ্য মন্ত্রণালয়ের অতিরিক্ত সচিব কাজী আ খ ম মহিউল ইসলাম, সিরাজগঞ্জের অতিরিক্ত জেলা প্রশাসক সৈয়দ ইরতিজা আহসান, সিভিল সার্জন শেখ মো. মনজুর রহমান প্রমুখ।  সমাবেশে কাজীপুর উপজেলা পরিষদের সব ইউনিয়ন পরিষদের চেয়ারম্যান, ভাইস চেয়ারম্যান, মহিলা ভাইস চেয়ারম্যান, ইউপি সদস্যসহ স্বাস্থ্য অধিদপ্তরের ঊর্ধ্বতন কর্মকর্তা-কর্মচারীরা উপস্থিত ছিলেন।
