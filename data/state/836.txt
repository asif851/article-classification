
সপ্তম শ্রেণির এক ছাত্রীকে ধর্ষণ ও গর্ভপাত করানোর অভিযোগে লক্ষ্মীপুরের কমলনগর উপজেলায় গ্রাম পুলিশ মো. মোশারফ হোসেনকে গ্রেপ্তার করেছে পুলিশ।
গতকাল শনিবার দিবাগত রাতে ওই ছাত্রীর মা বাদী হয়ে মোশারফের বিরুদ্ধে মামলা করেন। এর আগে শুক্রবার রাতে পুলিশ মোশারফকে আটক করে।
ওই ছাত্রীর মা অভিযোগ করেন, মোশারফ প্রায় চার মাস আগে তাঁর মেয়েকে ধর্ষণ করেন। এতে মেয়েটি অন্তঃসত্ত্বা হয়ে পড়ে। কয়েক দিন আগে মোশারফ কৌশলে মেয়েটিকে কোথাও নিয়ে গিয়ে গর্ভপাত করান। অতিরিক্ত রক্তক্ষরণের পর মেয়েটি অসুস্থ হয়ে পড়লে তাঁরা ঘটনাটি জানতে পারেন। এরপর বিষয়টি তাঁরা স্থানীয় ইউপি চেয়ারম্যানকে জানান।
ইউপি চেয়ারম্যান মো. আবুল খায়ের বলেন, ঘটনাটি তিনি জানার পর পুলিশকে জানান। পরে শুক্রবার রাতে পুলিশ মোশারফকে গ্রেপ্তার করে।
কমলনগর থানার ভারপ্রাপ্ত কর্মকর্তা (ওসি) আকুল চন্দ্র বিশ্বাস জানান, ধর্ষণ ও গর্ভপাতের অভিযোগে শনিবার রাতে মোশারফের বিরুদ্ধে থানায় মামলা হয়েছে। ওই মামলায় গ্রেপ্তার দেখিয়ে আজ তাঁকে আদালতের মাধ্যমে কারাগারে পাঠানো হয়েছে। স্বাস্থ্য পরীক্ষার জন্য স্কুলছাত্রীকে লক্ষ্মীপুর সদর হাসপাতালে পাঠানো হয়েছে।
