
গোবর থেকে গাড়ির জ্বালানি উৎপাদন করে ২৩ লাখ টাকা অনুদান পেলেন রাজশাহীর কৃতী উদ্ভাবক আব্দুস সালাম। প্রধানমন্ত্রীর কার্যালয়ের অধীন ‘এক্সেস টু ইনফরমেশন (এটুআই) প্রোগ্রাম’-এর অধীন একটি তহবিল থেকে গত ২৮ সেপ্টেম্বর তাঁকে এ অনুদান দেওয়া হয়।
প্রধানমন্ত্রীর কার্যালয়ের সচিব সুরাইয়া বেগম আব্দুস সালামের হাতে অনুদানের চেক তুলে দেন। অনুষ্ঠানে আব্দুস সালামের ‘বায়োগ্যাস ফিলিং স্টেশন’-এর সঙ্গে এটুআই প্রকল্পের একটি চুক্তি সই হয়। গত বছরের ৮ আগস্ট প্রথম আলোর প্রথম পৃষ্ঠায় শনিবারের বিশেষ প্রতিবেদন হিসেবে ‘গোবর থেকে গাড়ির জ্বালানি’ শিরোনামে একটি প্রতিবেদন ছাপা হয়। পরে ১২ আগস্ট এটুআই প্রকল্পের ‘ইনোভেশন হান্ট’-এর প্রতিনিধিদল রাজশাহীতে আব্দুস সালামের বায়োগ্যাস ফিলিং স্টেশন পরিদর্শন করে।
আব্দুস সালাম রাজশাহীর পুঠিয়ার বেলপুকুর ইউনিয়নের ভাংড়া গ্রামে ১ একর ৬৯ শতাংশ জমির ওপর গরুর খামার গড়ে তুলেছেন। খামারের উপজাত দ্রব্য দিয়েই চালু করেছেন বায়োগ্যাস ফিলিং স্টেশন। গাড়ির জ্বালানি হিসেবে সংকুচিত বায়োগ্যাস উৎপাদন করে পরীক্ষামূলকভাবে ব্যবহারও করেছেন।
