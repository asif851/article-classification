
টাঙ্গাইলের গোপালপুরে নিখিল চন্দ্র জোয়ারদারকে হত্যার ঘটনায় হওয়া দুটি মামলাই গোয়েন্দা পুলিশের (ডিবি) কাছে হস্তান্তর করা হয়েছে। এ ঘটনায় আটক তিনজনকে জিজ্ঞাসাবাদও শুরু করেছে ডিবি। এদিকে ময়নাতদন্তের পর নিখিল জোয়ারদারের মরদেহ পরিবারের কাছে হস্তান্তর করা হয়েছে। পরে অন্ত্যেষ্টিক্রিয়া সম্পন্ন হয়েছে। গতকাল দুপুরের দিকে গোপালপুর পৌর এলাকার ডুবাইল বাজারে নিখিলকে (৫০) লোকজনের সামনেই কুপিয়ে হত্যা করে দুর্বৃত্তরা। তিনি নিজের বাড়ির সামনে দরজির দোকান চালাতেন।জেলা ডিবি পুলিশের ভারপ্রাপ্ত কর্মকর্তা (ওসি) গোলাম মাহফিজুর রহমান জানান, নিখিল জোয়ারদারকে হত্যার ঘটনায় হওয়া দুটি মামলাই গোয়েন্দা পুলিশের কাছে হস্তান্তর করা হয়েছে। হত্যা মামলাটি তদন্ত করার দায়িত্ব দেওয়া হয়েছে ডিবির উপপরিদর্শক (এসআই) তোফাজ্জল হোসেনকে। আর বিস্ফোরকদ্রব্য আইনে করা মামলার তদন্তভার দেওয়া হয়েছে এসআই নাজমুল হককে।
এদিকে গোপালপুর থানার পুলিশ জানায়, টাঙ্গাইল মেডিকেল কলেজের মর্গে নিখিলের মরদেহের ময়নাতদন্ত হয়েছে। পরে আজ বিকেলের দিকে তাঁর মরদেহ স্বজনদের কাছে হস্তান্তর করা হয়। নিখিলের পরিবারের লোকজন জানায়, নিজ গ্রামে নিখিলের মরদেহের অন্ত্যেষ্টিক্রিয়া হয়েছে।
আরও পড়ুন: টাঙ্গাইলে নিখিল হত্যায় দুই মামলা, আটক ৩
