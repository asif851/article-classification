
মানুষে মানুষে সখ্য, ঐক্য, ভালোবাসা এবং মুক্তির জন্য বিজ্ঞান ও গণিতের উত্তরোত্তর ব্যবহারের আহ্বানের মধ্য দিয়ে গত শনিবার শেষ হলো ৫৪তম আন্তর্জাতিক গণিত অলিম্পিয়াডের (আইএমও) আসর। সমাপনী অনুষ্ঠানটি ছিল লাতিন আমেরিকার মুক্তিকামী মানুষের অগ্রণী নায়ক সাইমন বলিভারের জাদুঘরের সামনে। অনুষ্ঠানে সোনা, রুপা ও ব্রোঞ্জ পদক বিজয়ীদের গলায় পদক পরিয়ে দেওয়া হয়। বক্তারা শিক্ষার্থীদের নিজ নিজ দেশে শিক্ষাদূত হিসেবে কাজ করার আহ্বান জানান। অনুষ্ঠানে এক ভিডিও বার্তায় কলম্বিয়ার রাষ্ট্রপতি শিক্ষার্থীদের বলেন, ভাষা ও গণিতে উৎকর্ষ অর্জনের মাধ্যমেই কেবল মানব জাতির বৃহত্তর সমস্যাগুলোর উত্তরণের পথ খুঁজে পাওয়া যাবে। ২০১৪ সালের আয়োজক দক্ষিণ আফ্রিকার প্রতিনিধিদের হাতে আইএমওর পতাকা তুলে দেওয়ার মাধ্যমে শেষ হয় এবারের আনুষ্ঠানিকতা। ২০১৪ সালের ৩ থেকে ১৩ জুলাই দক্ষিণ আফ্রিকার কেপটাউন শহরে ৫৫তম আইএমও অনুষ্ঠিত হবে। পরে হোটেল আইরোতমাতে ফিরে দলনেতা, উপদলনেতা, শিক্ষার্থীরা নৈশভোজে অংশ নেয়। গতকাল রোববার সকাল থেকে প্রতিযোগীরা সান্টা মার্তা শহর ত্যাগ করতে শুরু করেছে। তিনটি ব্রোঞ্জপদক বিজয়ী বাংলাদেশ দলের কাল মঙ্গলবার ঢাকা ফেরার কথা রয়েছে। ডাচ্-বাংলা ব্যাংকের পৃষ্ঠপোষকতায় এবং প্রথম আলোর ব্যবস্থাপনায় সারা দেশে গণিত অলিম্পিয়াড অনুষ্ঠিত হয়। এর আয়োজক বাংলাদেশ গণিত অলিম্পিয়াড কমিটি। এ আয়োজনের মাধ্যমে আইএমওর জন্য বাছাই করা হয় প্রতিযোগী।
