

বরিশাল-৫ আসনের উপনির্বাচনে প্রয়াত সাংসদ শওকত হোসেন হিরনের আসনে তাঁর স্ত্রী জেবুন্নেসা আফরোজকে মনোনয়ন দিয়েছে আওয়ামী লীগ। আজ বৃহস্পতিবার গণভবনে দলটির সংসদীয় বোর্ডের বৈঠকে এ সিদ্ধান্ত নেওয়া হয়। বৈঠক শেষে এক সংবাদ সম্মেলনে এ তথ্য জানান দলটির সাধারণ সম্পাদক সৈয়দ আশরাফুল ইসলাম।
এর আগে জাহিদ ফারুক, আবুল হাসানাত আবদুল্লাহর ছেলে সাদিক আবদুল্লাহ, মাহবুব উদ্দিন আহমেদ, মোরশেদা বেগম, আবদুল হাফিজ মল্লিক, সিরাজ উদ্দিন আহমেদ, ইউনুছ আলী আকন্দ, আনোয়ার হোসাইন, পারভীন তালুকদার, শাম্মী আহমেদ, মিল্লাহ হোসেনের সাক্ষাত্কার নেয় আওয়ামী লীগের সংসদীয় দল। তাঁরা দলীয় মনোনয়ন ফরম কিনেছিলেন। পরে দল থেকে জেবুন্নেসাকে মনোনয়ন দেওয়ার সিদ্ধান্ত গণমাধ্যমকে জানান দলটির সাধারণ সম্পাদক সৈয়দ আশরাফ। |গত ৯ এপ্রিল বরিশাল সদর আসনের সাংসদ ও বরিশাল সিটি করপোরেশনের সাবেক মেয়র শওকত হোসেন মারা যান। এরপর আসনটি শূন্য ঘোষণা করা হয়। আগামী ১২ জুন বরিশাল-৫ (সদর) আসনে উপনির্বাচনের তফসিল ঘোষণা করেছে নির্বাচন কমিশন। এ নির্বাচনে মনোনয়নপত্র জমা দেওয়ার শেষ সময় ১১ মে। বাছাই করা হবে ১৪ মে আর প্রত্যাহারের শেষ সময় ২১ মে।
