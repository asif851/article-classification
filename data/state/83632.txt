
চলনবিলে ধান কাটতে ব্যস্ত শ্রমিকদের মাঝে গতকাল রোববার দুপুরে ডাব, শরবত, রুটি-কলা ও খাবার স্যালাইন বিতরণ করেছেন নাটোরের সিংড়া মোটর মালিক সমিতির নেতারা। ধান কাটা শেষ না হওয়া পর্যন্ত তাঁরা এই কর্মসূচি অব্যাহত রাখবেন বলে জানিয়েছেন। মে দিবসের আদর্শে অনুপ্রাণিত হয়ে শ্রমজীবীদের প্রতি সহমর্মিতা প্রকাশ করতেই তাঁদের এই ব্যতিক্রমী আয়োজন।
সিংড়া মোটর মালিক সমিতি সূত্রে জানা যায়, আকস্মিক বন্যায় চলনবিলে পাকা ধান পানিতে তলিয়ে যাওয়ার পর শ্রমিকেরা রাত-দিন পরিশ্রম করে ধান কাটছেন। এ খবরে মোটর মালিক সমিতির নেতারা শ্রমিকদের সহায়তার সিদ্ধান্ত নেন। তাঁরা তাঁদের সমিতির তহবিল থেকে পানীয় ও শুকনা খাবার বিতরণের কর্মসূচি নেন। কর্মসূচি মোতাবেক গতকাল দুপুরে তাঁরা উপজেলার সাতপুকুরিয়া, কাওটিকি, ডাহিয়ার প্রত্যন্ত এলাকায় যান। তাঁরা নিজেরাও পানিতে নেমে সরাসরি ধানখেতে কর্মরত শ্রমিকদের হাতে হাতে ডাব, শরবত, রুটি-কলা ও খাবার স্যালাইন তুলে দেন। এভাবে তাঁরা এক হাজার শ্রমিকের মাঝে এসব পানীয় ও খাদ্যসামগ্রী বিতরণ করেছেন। এ সময় উপস্থিত ছিলেন মোটর মালিক সমিতির সভাপতি আশরাফুল ইসলাম, সহসভাপতি ইউনুস আলী, সম্পাদক হাসান ইমাম, কোষাধ্যক্ষ মোবারক হোসেন, সিংড়া শ্রমিক ইউনিয়নের সম্পাদক আবদুস সাত্তার প্রমুখ।
সিংড়া মোটর মালিক সমিতির সম্পাদক হাসান ইমাম বলেন, ‘শ্রমজীবীদের প্রতি সহমর্মিতা প্রকাশ করতেই এই ব্যতিক্রমী উদ্যোগ।  
ত্রাণ ও দুর্যোগ ব্যবস্থাপনামন্ত্রী মোফাজ্জল হোসেন চৌধুরী আজ সোমবার সকালে চলনবিলের বন্যাকবলিত এলাকা পরিদর্শন করবেন বলে জানা গেছে।
