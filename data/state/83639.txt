
যুব ও ক্রীড়া উপমন্ত্রী আরিফ খান জয়ের বিরুদ্ধে করা এক পুলিশ কর্মকর্তার সাধারণ ডায়েরির (জিডি) বিষয়ে স্বরাষ্ট্রমন্ত্রী আসাদুজ্জামান খান কামাল বলেছেন, অভিযোগ পাওয়া গেছে। অভিযোগের তদন্ত হচ্ছে। কার দোষ ছিল এবং কার গাফিলতি ছিল, তা খতিয়ে দেখে তারপর ব্যবস্থা নেওয়া হবে। 
আজ সোমবার বিকেলে সাভারের গণবিশ্ববিদ্যালয়ে পিএইচএ ভবনে এক অনুষ্ঠানে যোগ দেওয়ার আগে সাংবাদিকদের প্রশ্নের জবাবে স্বরাষ্ট্রমন্ত্রী এ কথা বলেন। গত শুক্রবার আশুলিয়া থানার উপপরিদর্শক (এসআই) মলয় কুমার সাহা উপমন্ত্রী আরিফ খানের বিরুদ্ধে তাঁকে (মলয়) গালাগাল ও লাথি মেরে বাস থেকে ফেলে দেওয়ার অভিযোগে জিডি করেন। পুলিশ জানায়, ঘটনার রাতে উপমন্ত্রী আরিফ খানকে বহনকারী গাড়িটি সাভারের নবীনগর বাসস্ট্যান্ডের কাছে সড়ক বিভাজকের সঙ্গে ধাক্কা লেগে ক্ষতিগ্রস্ত হয়। এরপর আরিফ খান ঢাকাগামী একটি বাসে উঠে পড়েন। তখন নিরাপত্তার দায়িত্বে থাকা এসআই মলয় কুমার থানার গাড়ি নিয়ে উপমন্ত্রীকে নিরাপত্তা দিতে বাসের পেছনে ছুটতে থাকেন। জাহাঙ্গীরনগর বিশ্ববিদ্যালয় এলাকায় বাসটি থামলে এসআই ওই বাসটিতে উঠতে যান। এ সময় ক্ষুব্ধ উপমন্ত্রী তাঁকে গালমন্দ করে ধাক্কা দিয়ে ফেলে দেন।
আরও পড়ুন: 
উপমন্ত্রীর বিরুদ্ধে পুলিশের জিডি, তদন্তে কমিটি
