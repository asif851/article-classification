
রাজধানীর সূত্রাপুর থানা আওয়ামী লীগের সাধারণ সম্পাদক ও  ঢাকা সিটি করপোরেশনের ৪৩ নম্বর ওয়ার্ডের (পুরান ৭৯) সাবেক কমিশনার হাজী মোহাম্মদ সাঈদ (৬০) সন্ত্রাসীদের গুলিতে আহত হয়েছেন। আজ মঙ্গলবার রাত সাড়ে ১০টার দিকে সূত্রাপুরের দেবেন্দ্রনাথ রোডের বাড়ির সামনে তাঁকে গুলি করা হয়।
প্রত্যক্ষদর্শী সূত্রে জানা যায়, সাঈদের পিঠে ও হাতে গুলি লেগেছে। প্রথমে তাঁকে মিটফোর্ড হাসপাতালে নেওয়া হয়। পরে ঢাকা মেডিক্যাল কলেজ হাসপাতালে স্থানান্তর করা হয়।
স্থানীয় সূত্রে জানা যায়, রাত সাড়ে ১০ টার দিকে সাঈদ মোটরসাইকেলে করে বাসায় ফিরছিলেন। বাসার কাছেই দুটি মোটরসাইকেলে করে কয়েকজন সন্ত্রাসী দাঁড়িয়েছিল। তারা তাঁকে দেখামাত্র গুলি ছুঁড়ে পালিয়ে যায় তারা।
এই আওয়ামী লীগ নেতা গুলিবিদ্ধ হওয়ার কারণ সম্পর্কে কেউ কিছুই জানাতে পারেনি।
এদিকে ঢাকা মেডিকেল কলেজ হাসপাতালে চিকিত্সাধীন হাজী মোহাম্মদ সাঈদের খোঁজ খবর নিতে শত শত মানুষ ভিড় করেছে। চিকিত্সকেরা জানিয়েছেন, তাঁর অবস্থা আশংকাজনক।
