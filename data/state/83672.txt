
কক্সবাজারের মহেশখালী উপজেলার তিনটি ইউনিয়ন পরিষদের (ইউপি) তিন ওয়ার্ডে উপনির্বাচন অনুষ্ঠিত হবে ৩১ অক্টোবর। কুতুবজোম ও শাপলাপুর ইউনিয়নের দুই ওয়ার্ডের শূন্যপদে এবং বড় মহেশখালীর একটি ওয়ার্ডের স্থগিত কেন্দ্রে উপনির্বাচন অনুষ্ঠিত হওয়ার কথা রয়েছে। গত রোববার উপনির্বাচনের তারিখ ঘোষণা করে নির্বাচন কমিশন।উপজেলা নির্বাচন কার্যালয় সূত্র জানায়, গত ২২ মার্চ ইউপি নির্বাচনে ব্যালট পেপার ও বাক্স ছিনতাইয়ের ঘটনায় বড় মহেশখালী ইউনিয়নের ১ নম্বর ওয়ার্ডের মগরিয়াকাটা সরকারি প্রাথমিক বিদ্যালয়কেন্দ্রের ভোট গ্রহণ স্থগিত করা হয়। এ ছাড়া গত ৩ জুলাই রাতে এলাকার আধিপত্য বিস্তারকে কেন্দ্র করে প্রতিপক্ষের সন্ত্রাসীরা উপজেলার কুতুবজোম ইউনিয়ন আওয়ামী লীগের সভাপতি ও ২ নম্বর ওয়ার্ডের সদস্য আবদুল গফুরকে (৪৫) গুলি করে হত্যা করার পর ওই ওয়ার্ডে সদস্যপদ শূন্য হয়। অন্যদিকে তিন মাস আগে অসুস্থ হয়ে শাপলাপুর ইউনিয়ন পরিষদের ৭ নম্বর ওয়ার্ডের সদস্য শাহ আলম মারা যান। উপজেলা নির্বাচন কর্মকর্তা মোহাম্মদ বেদারুল ইসলাম বলেন, উপনির্বাচনে শূন্য পদে দুটি ওয়ার্ডে মনোনয়নপত্র দাখিলের শেষ দিন ৬ অক্টোবর। মনোনয়নপত্র বাছাই ৭ অক্টোবর ও প্রার্থিতা প্রত্যাহারের শেষ দিন ১৪ অক্টোবর।
