
পুলিশের গুলিতে পা হারানোরা সাধারণ মানুষ কি না, তা নিয়ে সন্দেহ প্রকাশ করেছেন পুলিশের মহাপরিদর্শক (আইজিপি) এ কে এম শহীদুল হক। নিরীহ মানুষের পায়ে আইনশৃঙ্খলা রক্ষাকারী বাহিনীর সদস্যরা কেন গুলি করছেন, এমন প্রশ্নের জবাবে তিনি পাল্টা প্রশ্ন ছুড়ে বলেছেন, ‘তারা যে নিরীহ লোক, সেটা আপনারা কী করে বুঝলেন? লোকটা নিরীহ কি না, সেটা তো তদন্তের বিষয়। আক্রান্ত হলে আত্মরক্ষার অধিকার পুলিশের আছে।’গতকাল বুধবার রাজধানীর কুর্মিটোলায় র‍্যাব সদর দপ্তরে সংবাদ সম্মেলনে তিনি এসব কথা বলেন। র‍্যাবের ব্যাটালিয়ন অধিনায়কদের সম্মেলন উপলক্ষে আইজিপি সেখানে যান। সাংবাদ সম্মেলনে র‍্যাবের মহাপরিচালক বেনজীর আহমেদ, অতিরিক্ত মহাপরিচালক কর্নেল জিয়াউল আহসানসহ উচ্চপদস্থ কর্মকর্তারা উপস্থিত ছিলেন।নিষিদ্ধঘোষিত হিযবুত তাহরীরকে পুলিশ হুমকি বলে মনে করে কি না—এ প্রশ্ন করা হলে আইজিপি বলেন, ‘আমরা মনে করি না যে তারা আইএসের মতো।’বোমা হামলার নেপথ্যের লোকজন শনাক্ত হয়েছেন কি না, এমন প্রশ্নের জবাবে আইজিপি বলেন, হামলার অর্থদাতা, পরিকল্পনাকারী, নির্দেশদাতাদের চিহ্নিত করা হয়েছে। এ ব্যাপারে যথেষ্ট সাক্ষ্য-প্রমাণ আছে।
