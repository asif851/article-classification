
কিশোরগঞ্জের ভৈরব উপজেলায় জমি নিয়ে বিরোধের জের ধরে প্রতিপক্ষের হামলায় নাজিম উদ্দিন (৬৫) নামে এক ব্যক্তি নিহত হয়েছেন। গতকাল বুধবার উপজেলার শ্রীনগর ইউনিয়নের শ্রীনগর পুরোনো বাজারে এ ঘটনা ঘটে।এলাকার কয়েকজন বাসিন্দা ও পুলিশ সূত্রে জানা গেছে, নাজিম উদ্দিনের বাড়ি শ্রীনগর পূর্বপাড়া গ্রামে। প্রায় এক যুগ ধরে চাচাতো ভাই মুবাচ্ছির মিয়ার সঙ্গে জমি নিয়ে তাঁর বিরোধ চলছিল। এ নিয়ে এলাকায় একাধিকবার সালিস বৈঠক হলেও কোনো সমঝোতা হয়নি। ওই বিরোধের জের ধরে গতকাল সকাল সাড়ে আটটার দিকে মুবাচ্ছিরের লোকজন নাজিমকে শ্রীনগর পুরোনো বাজারে মারধর করেন। এতে নাজিম ঘটনাস্থলেই মারা যান। খবর পেয়ে পুলিশ এসে তাঁর লাশ উদ্ধার করে ময়নাতদন্তের জন্য কিশোরগঞ্জ সদর হাসপাতালের মর্গে পাঠায়।তবে অভিযোগ অস্বীকার করে মুঠোফোনে মুবাচ্ছির মিয়া বলেন, সম্পত্তি নিয়ে বিরোধ চললেও নাজিম উদ্দিনের ওপর তিনি বা তাঁর পক্ষের কেউ হামলা করেননি।
