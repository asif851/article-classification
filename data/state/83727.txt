
ঢাকা উত্তর ও দক্ষিণ সিটি করপোরেশন নির্বাচনে দলীয় সমর্থিত মেয়র ও কাউন্সিলর পদপ্রার্থীদের সরকার স্বাভাবিক কর্মকাণ্ড পরিচালনা করতে দিচ্ছে না বলে অভিযোগ করেছে বিএনপি।
আজ শনিবার বেলা সাড়ে ১১টার দিকে রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলন এ অভিযোগ করেন দলের আন্তর্জাতিকবিষয়ক সম্পাদক আসাদুজ্জামান রিপন। ঢাকা দক্ষিণ সিটি করপোরেশন নির্বাচনে মেয়র পদে প্রতিদ্বন্দ্বিতা করছেন আসাদুজ্জামান। সেখানে বিএনপির সমর্থিত মেয়র পদপ্রার্থী হলেন দলটির স্থায়ী কমিটির সদস্য মির্জা আব্বাস।
আসাদুজ্জামান দাবি করেন, মির্জা আব্বাসের বিরুদ্ধে থাকা সব মামলা জামিনযোগ্য। কিন্তু তাঁকে জামিন দেওয়া হচ্ছে না। বিএনপি-সমর্থিত কাউন্সিলর পদপ্রার্থীদেরও হয়রানি করা হচ্ছে।
বিএনপির কেন্দ্রীয় আন্তর্জাতিকবিষয়ক সম্পাদক বলেন, এ ধরনের পরিবেশ বজায় থাকলে সাধারণ ও বিশেষ করে নারী ভোটারেরা কেন্দ্রে যেতে ভয় পাবেন। বর্তমান পরিবেশ বজায় থাকলে ঢাকা উত্তর ও দক্ষিণ সিটি করপোরেশনে ৫ জানুয়ারির মতো একটি ‘কলঙ্কিত’ নির্বাচন হওয়ার আশঙ্কা রয়েছে বলে দাবি তাঁর।
সুষ্ঠু নির্বাচনের দাবি এবং হিংসাত্মক রাজনীতি থেকে বেরিয়ে আসতে সরকারের প্রতি আহ্বান জানান বিএনপির এই নেতা। তিনি বিএনপির যুগ্ম মহাসচিব সালাহউদ্দিন আহমদসহ দলটির ‘নিখোঁজ’ নেতা-কর্মীদের সন্ধান এবং গ্রেপ্তার হওয়া নেতাদের মুক্তি দেওয়ার দাবি জানান।
