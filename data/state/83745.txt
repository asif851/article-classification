
কক্সবাজারের কুতুবদিয়ার খুদিয়ারেটক চ্যানেলে ট্রলারডুবির ঘটনায় আজ শুক্রবার বেলা একটা পর্যন্ত সাতটি লাশ উদ্ধার করা হয়েছে। উদ্ধার করা এসব লাশের পরিচয়ের ব্যাপারে নিশ্চিত হওয়া যায়নি। তথ্যের সত্যতা নিশ্চিত করে নিখোঁজ যাত্রীদের উদ্ধার অভিযানে অংশ নেওয়া নৌবাহিনীর জাহাজ ‘অপরাজেয়’-এর কমান্ডার ফয়েজুল ইসলাম বলেন, লাশগুলো ডুবে যাওয়া ট্রলারটির যাত্রীদের বলে ধারণা করা হচ্ছে। ট্রলারের নিখোঁজ যাত্রীদের উদ্ধার অভিযান চলছে। নৌবাহিনী ও কোস্টগার্ডের দুটি করে জাহাজ আজ সকাল থেকে উদ্ধার অভিযানে অংশ নিয়েছে। অবৈধভাবে যাত্রী নিয়ে মালয়েশিয়া যাওয়ার পথে গতকাল বৃহস্পতিবার ভোর পাঁচটার দিকে ‘এফবি ইদ্রিস’ নামের ট্রলারটি ডুবে যায়। এতে তখন ৭০ জনের মতো যাত্রী ছিল। গতকাল সন্ধ্যা পর্যন্ত নৌবাহিনী, কোস্টগার্ড ও পুলিশের সহায়তার ৪৩ যাত্রীকে উদ্ধার করা হয়।
