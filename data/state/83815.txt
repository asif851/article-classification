
অসুস্থ রোগীকে দ্রুত হাসপাতালে পাঠাতে ব্যবহার করা হয় অ্যাম্বুলেন্স। সে ক্ষেত্রে কোনো অ্যাম্বুলেন্সে পুলিশের নজরদারিও তেমন থাকে না। আর সেই সুযোগটিই কাজে লাগিয়ে রোগীর বদলে গাঁজা পরিবহনে ব্যবহৃত হচ্ছিল একটি অ্যাম্বুলেন্স।
দীর্ঘদিন ধরে গাঁজা পাচারের এই কাজটি করে আসছিলেন মো. সবুজ (২৫), মো. মিলন ও জাহিদ হাসান (২৪)। এই তিনজনকে বহনকারী অ্যাম্বুলেন্স থেকে ৯৫ কেজি গাঁজা উদ্ধার করেছে গোয়েন্দা পুলিশ (ডিবি)।
আজ বৃহস্পতিবার রাত পৌনে নয়টার দিকে রাজধানীর মোহাম্মদপুরের টিকাপাড়া পানির পাম্পের সামনের সড়কে জ্যেষ্ঠ সহকারী কমিশনার (এসি) খন্দকার আরাফাত লেনিনের নেতৃত্বে ডিবির একটি দল অভিযান চালিয়ে তাঁদের গ্রেপ্তার করে।
এসি আরাফাত লেনিন প্রথম আলোকে বলেন, মদিনা অ্যাম্বুলেন্স নামে একটি মাইক্রোবাসে করে গাঁজার চালানটি ঢাকায় আনা হয়। অ্যাম্বুলেন্সে করে গাঁজা পাচার করা হলে ধরা পড়ার ঝুঁকি থাকবে না, এমন চিন্তা থেকে চক্রটি সীমান্তবর্তী এলাকায় যেত। সেখান থেকে গাঁজা সংগ্রহ করে রাজধানী ঢাকাসহ দেশের বিভিন্ন স্থানে সরবরাহ করত।  এ ঘটনায় মোহাম্মদপুর থানায় মামলা করা হয়েছে।
