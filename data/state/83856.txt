
পররাষ্ট্রমন্ত্রী ও আওয়ামী লীগের যুগ্ম সাধারণ সম্পাদক দীপু মনি বলেছেন, সংবিধানের আওতায় সুষ্ঠু নির্বাচনের স্বার্থে প্রধান দুই দলের মধ্যে সংলাপের সুযোগ আছে। জনগণের স্বার্থে সে সুযোগ সবারই গ্রহণ করা উচিত।আজ রোববার সকালে চাঁদপুর সার্কিট হাউস মিলনায়তনে সাংবাদিকদের সঙ্গে মতবিনিময়কালে পররাষ্ট্রমন্ত্রী এ কথা বলেন।দীপু মনি বলেন, ‘গত পাঁচ বছরে দেশে ছয় হাজার নির্বাচনে ৬৪ হাজার ব্যক্তি নির্বাচিত হয়েছেন। প্রতিটি নির্বাচন অবাধ ও নিরপেক্ষ হয়েছে। আমাদের নির্বাচন কমিশন বর্তমানে সম্পূর্ণ স্বাধীন ও শক্তিশালী। আর সেটি প্রমাণ দিয়েছে প্রতিটি নির্বাচনে। আমরা বিশ্বাস করি, আগামী নির্বাচন অবাধ, সুষ্ঠু ও নিরপেক্ষ হবে এবং সংবিধানের আওতার মধ্যে সে নির্বাচনে সবাই অংশগ্রহণ করে গণতন্ত্রের অগ্রযাত্রাকে অব্যাহত রাখব।’
