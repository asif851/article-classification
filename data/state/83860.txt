
গোপালগঞ্জে পাঁচ বছরের সন্তানকে বাসের নিচে ছুড়ে দিয়েছেন এক বাবা। বাসের চাকায় পিষ্ট হয়ে পরে হাসপাতালে মারা যায় শিশুটি। আজ সকালে গোপালগঞ্জ সদরের ভেন্নাবাড়ি এলাকায় এ ঘটনা ঘটে। শিশুটির বাবাকে আটক করেছে পুলিশ।
শিশুটির নামা রিয়া সরকার। আজ সকালে শিশুটি তাঁর চাচা সুভাষ সরকারের কাছে পড়ছিল। এ সময় তার বাবা বিকাশ সরকার শিশুটিকে নিয়ে গোপালগঞ্জ-টেকেরহাট সড়কের ভেন্নাবাড়ি মোড় এলাকায় নিয়ে যান। একপর্যায়ে তিনি রিয়াকে একটি বাসের নিচে ফেলে দেন। তবে এ ঘটনার কারণ জানা যায়নি।
ঘটনার প্রত্যক্ষদর্শী সুকুমার বিশ্বাস জানান, চলন্ত বাসটির চাকা শিশুটির ডান পায়ের ওপর দিয়ে যায়। এতে সে মারাত্মক আহত হয়। এলাকাবাসী শিশুটিকে উদ্ধার করে ফরিদপুর মেডিকেল কলেজ হাসপাতালে নিয়ে যান। ফরিদপুর মেডিকেল কলেজ হাসপাতালের ওয়ার্ড মাস্টার আরিফ হোসেন জানান, প্রচুর রক্তক্ষরণের কারণে বেলা একটার দিকে শিশুটি মারা যায়।
ঘটনার সত্যতা নিশ্চিত করে বৈতলী পুলিশ তদন্ত কেন্দ্রের উপপরিদর্শক (এসআই) মো. আবু নাঈম বলেন, শিশুটির বাবা বিকাশকে আটক করা হয়েছে। রিয়া বিকাশের একমাত্র সন্তান। তবে কেন তিনি এ কাজটি করেছেন, তা জানা যায়নি।
