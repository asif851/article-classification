
রাজধানীর যাত্রাবাড়ীর একটি ‘জঙ্গি আস্তানায়’ অভিযান চালিয়ে চার ব্যক্তিকে আটক করেছে র‍্যাপিড অ্যাকশন ব্যাটালিয়ন (র‍্যাব)।
র‍্যাব বলছে, আটক হওয়া ব্যক্তিরা নব্য জেএমবির সারোয়ার-তামিম গ্রুপের সদস্য। তাঁদের মধ্যে গ্রুপটির আইটি শাখার প্রধানও রয়েছেন।
র‍্যাবের পক্ষ থেকে গণমাধ্যমে পাঠানো মোবাইল ফোনের খুদে বার্তায় এসব তথ্য জানিয়ে বলা হয়, আজ বুধবার ভোররাতে এই অভিযান চালানো হয়।
র‍্যাবের ভাষ্য, জঙ্গি আস্তানা থেকে আগ্নেয়াস্ত্র, গুলি, বিস্ফোরক দ্রব্য ও বিস্ফোরক তৈরির সরঞ্জাম উদ্ধার করা হয়েছে।
র‍্যাবের তথ্য অনুযায়ী, আটক হওয়া চার ব্যক্তির মধ্যে জেএমবির সারোয়ার-তামিম গ্রুপের আইটি শাখার প্রধান আশফাক-ই-আজম ওরফে আপেল আছেন।
তাৎক্ষণিকভাবে অন্য তিনজনের নাম-পরিচয় জানায়নি র‍্যাব।
র‍্যাব বলছে, যাত্রাবাড়ী এলাকার একটি বাড়িতে জঙ্গি আস্তানার সন্ধান পাওয়া যায়। ভোররাত চারটার দিকে তারা অভিযান শুরু করে। সেখান থেকে চার জঙ্গিকে আটক করা হয়। উদ্ধার করা হয় অস্ত্র, গুলি ও বিস্ফোরক দ্রব্য।
ঘটনার বিষয়ে বিস্তারিত তথ্য জানাতে সাংবাদিকদের ব্রিফ করবে র‍্যাব।
