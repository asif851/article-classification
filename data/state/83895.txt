
কক্সবাজারের কিছু হোটেল-মোটেল, গেস্টহাউজ ও কটেজ থেকে সমুদ্রসৈকতে ফেলা হচ্ছে ময়লা আবর্জনা। রাতের অন্ধকারে গোপনে এ বর্জ্য ফেলে সৈকতের পানি দূষিত করা হচ্ছে। এ ধরনের অপকর্মের সঙ্গে জড়িতদের বিরুদ্ধে কঠোর ব্যবস্থা নেওয়া হবে।গত বুধবার সন্ধ্যায় কক্সবাজার সৈকতের একটি তারকা হোটেলের সম্মেলনকক্ষে বর্জ্যব্যবস্থাপনা বিষয়ে হোটেল, গেস্টহাউজ ও কটেজ মালিক ও পরিচালনাকারীদের সঙ্গে কক্সবাজার উন্নয়ন কর্তৃপক্ষের (কউক) মতবিনিময় সভায় কউক চেয়ারম্যান লে. কর্নেল (অব.) ফোরকান আহমদ এসব কথা বলেন। কউক চেয়ারম্যান বলেন, সমুদ্রসৈকতে বর্জ্য ফেলার বিষয়ে তাঁকে মন্ত্রণালয় থেকে প্রয়োজনীয় ব্যবস্থা নেওয়ার নির্দেশনা দেওয়া হয়েছে। সভায় বক্তব্য দেন কউকের সদস্য (প্রকৌশল) লে. কর্নেল আনোয়ারুল ইসলাম, পরিবেশ অধিদপ্তর কক্সবাজার কার্যালয়ের সহকারী পরিচালক সর্দার শরিফুল ইসলাম, কউকের উপনগর পরিকল্পনাবিদ সরওয়ার উদ্দিন, শরণ বহুমুখী সমবায় সমিতির সভাপতি ফরিদুল ইসলাম, কক্সবাজার হোটেল-মোটেল গেস্টহাউজ মালিক সমিতির সাধারণ সম্পাদক আবুল কাশেম সিকদার, কক্সবাজার হোটেল-মোটেল ওনার্স অ্যাসোসিয়েশনের মুখপাত্র সাখাওয়াত হোসেন, কক্সবাজার কটেজ ব্যবসায়ী সমিতির সভাপতি কাজী রাসেল আহমেদ, হোটেল মালিক শফিকুর রহমান, পর্যটন মোটেল শৈবালের ব্যবস্থাপক সৃজন বিকাশ বড়ুয়া প্রমুখ।সভায় সাখাওয়াত হোসেন বলেন, যাঁরা হোটেলের বর্জ্য সাগরে ফেলছেন, তাঁদের শায়েস্তা করতে হবে।
