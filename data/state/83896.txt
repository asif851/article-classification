
ফেসবুকে হজ সম্পর্কে ‘উসকানিমূলক’ স্ট্যাটাস দেওয়ার অভিযোগে সাতক্ষীরায় দুজনকে গ্রেপ্তার করা হয়েছে। তাঁরা হলেন মোহন কুমার মণ্ডল (৪০) ও শওকত গাজী (৩৬)।
শ্যামনগর উপজেলার মুন্সিগঞ্জ গ্রামের বাসিন্দা মোহন বেসরকারি সংস্থা ‘লিডার্স’ এর নির্বাহী পরিচালক।
আজ শনিবার দুপুর সাড়ে ১২টার দিকে শ্যামনগর উপজেলার মুনসুর সরদারের গ্যারেজ থেকে তাঁকে গ্রেপ্তার করা হয়। এ সময় তাঁকে গ্রেপ্তার না করতে সুপারিশ করলে শওকতকেও গ্রেপ্তার করা হয়।
শ্যামনগর থানার ভারপ্রাপ্ত কর্মকর্তা (ওসি) ইনামুল হকের ভাষ্য, মোহন ধর্মীয় অনুভূতিতে আঘাত দিয়ে হজে মানুষ মারা যাওয়া নিয়ে তাঁর ফেসবুকে স্ট্যাটাস দেন। যে কারণে তাঁকে গ্রেপ্তার করা হয়েছে। এ ঘটনায় শ্যামনগর সদর উপজেলা আওয়ামী লীগের সভাপতি আকবর কবীর বাদী হয়ে তথ্য ও যোগাযোগ প্রযুক্তি আইন ২০০৬ এর ৫৭ (২) ধারায় একটি মামলা দায়ের করেছেন।
