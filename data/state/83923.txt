
ময়মনসিংহে পুলিশের সঙ্গে ‘বন্দুকযুদ্ধে’ এক যুবক নিহত হয়েছেন। গতকাল বুধবার মধ্যরাতে ময়মনসিংহ শহরের বলাশপুর বালুচর এলাকায় এ ঘটনা ঘটে।
নিহত যুবকের নাম মোহাম্মদ নাঈম। বাড়ি ময়মনসিংহ শহরের কৃষ্টপুর এলাকায়। ১৫ জানুয়ারি রাতে ময়মনসিংহ শহরের পাটগুদাম এলাকায় ছিনতাইকারীর ছুরিকাঘাতে নিহত হন সরকারি আনন্দ মোহন কলেজের ছাত্র ইব্রাহিম খলিল। পুলিশের দাবি, নিহত নাঈম জড়িত ছিলেন ইব্রাহিম খলিল হত্যার সঙ্গে।
ময়মনসিংহ জেলা পুলিশের ডিবির ভারপ্রাপ্ত কর্মকর্তা (ওসি) মো. আশিকুর রহমান বলেন, বালুচর এলাকায় নাঈমসহ একটি ছিনতাইকারী চক্র অবস্থান করছে এমন সংবাদের ভিত্তিতে গতকাল রাতে জেলা পুলিশের গোয়েন্দা শাখা (ডিবি) ওই এলাকায় অভিযান চালায়। পুলিশের উপস্থিতি টের পেয়ে ছিনতাইকারীরা পুলিশকে লক্ষ্য করে ককটেল ও গুলি ছোড়ে। পুলিশও পাল্টা গুলি ছুড়লে নাঈম গুলিবিদ্ধ হন। ময়মনসিংহ মেডিকেল কলেজ হাসপাতালে নেওয়ার পর চিকিৎসক তাঁকে মৃত ঘোষণা করেন।
ডিবির ওসি জানান, আজ বৃহস্পতিবার দুপুর ১২টায় জেলা পুলিশ সুপারের কার্যালয়ের মিডিয়া সেন্টারে সংবাদ সম্মেলনে এ বিষয়ে বিস্তারিত জানানো হবে।
 
 
