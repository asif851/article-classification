
শিশু গৃহকর্মী নির্যাতনের অভিযোগে করা মামলায় হাইকোর্ট থেকে জামিন পেয়েছেন ক্রিকেটার শাহাদাত হোসেন।শাহাদাতের জামিনের আবেদনের শুনানি শেষে বিচারপতি এম ইনায়েতুর রহিম ও বিচারপতি মো. আমির হোসেনের সমন্বয়ে গঠিত হাইকোর্ট বেঞ্চ গতকাল মঙ্গলবার এই জামিন মঞ্জুর করেন। আদালতে শাহাদাতের পক্ষে ছিলেন আইনজীবী জাহিরুল আমিন। রাষ্ট্রপক্ষে ছিলেন ডেপুটি অ্যাটর্নি জেনারেল শেখ এ কে এম মনিরুজ্জামান কবীর।আদেশের পর শেখ এ কে এম মনিরুজ্জামান প্রথম আলোকে বলেন, আগামী ৩১ মার্চ পর্যন্ত শাহাদাতের জামিন মঞ্জুর করেছেন হাইকোর্ট। তবে হাইকোর্টের আদেশের বিরুদ্ধে আপিল বিভাগে যাওয়া হবে।এর আগে ১ ডিসেম্বর এই মামলায় শাহাদাত হোসেনের স্ত্রী জেসমিন জাহানকে আগামী ১ জানুয়ারি পর্যন্ত অন্তর্বর্তী জামিন দেন ঢাকার মহানগর দায়রা জজ কামরুল হোসেন মোল্লা।
