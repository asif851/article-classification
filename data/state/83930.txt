
মৌলভীবাজারের জুড়ী উপজেলা বিএনপির আহ্বায়ক ও উপজেলার পশ্চিম জুড়ী ইউনিয়ন পরিষদের (ইউপি) চেয়ারম্যান মঈন উদ্দিনকে দল থেকে অব্যাহতি দেওয়া হয়েছে। একই সঙ্গে তাঁর স্থলে ফখরুল ইসলামকে আহ্বায়কের দায়িত্ব দেওয়া হয়েছে।
আইনশৃঙ্খলা কমিটিতে পদ গ্রহণ ও বিভিন্ন সভায় দলবিরোধী বক্তব্য দেওয়ায় মঈন উদ্দিনের বিরুদ্ধে এ ব্যবস্থা নেওয়া হয়েছে বলে জানা গেছে।
দলীয় সূত্রে জানা গেছে, ২০-দলীয় জোটের ডাকা অনির্দিষ্টকালের অবরোধ কর্মসূচিতে পশ্চিম জুড়ী ইউনিয়নে আইনশৃঙ্খলা রক্ষায় গত ২১ জানুয়ারি জুড়ী থানার পুলিশ একটি কমিটি গঠন করে। মঈন উদ্দিন ২১ সদস্যের ওই কমিটির আহ্বায়ক।
এ ছাড়া গত ২১ ফেব্রুয়ারি উপজেলা সদরের ভবানীগঞ্জ বাজারে জুড়ী থানা আয়োজিত আইনশৃঙ্খলা সভায় তিনি (মঈন) দলবিরোধী বক্তব্য দেন। গত ২৫ ফেব্রুয়ারি বিএনপির উপজেলা কমিটির ডাকা বিশেষ সাধারণ সভায় এসব বিষয়ে আলোচনা হয়। সভায় মঈন উদ্দিনকে দল থেকে অব্যাহতি প্রদানের সর্বসম্মত সিদ্ধান্ত হয়। ১২ মার্চ বিএনপির উপজেলা কমিটির যুগ্ম আহ্বায়ক নাসির উদ্দিন আহমেদ সভার সিদ্ধান্তের বিষয়টি জেলা কমিটির সভাপতিকে লিখিতভাবে জানান। ১৪ মার্চ মৌলভীবাজার জেলা বিএনপির সভাপতি এম নাসের রহমান ও সাধারণ সম্পাদক খালেদা রাব্বানি অব্যাহতির বিষয়টি অনুমোদন করেন।
এম নাসের রহমান গতকাল সোমবার প্রথম আলোকে বলেন, বিএনপির নেতা হয়ে মঈন উদ্দিন সরকারের আইনশৃঙ্খলা কমিটিতে পদ গ্রহণ করেছেন। বিভিন্ন সভায় দলের কর্মকাণ্ডের সমালোচনা করে তিনি বক্তব্যও রেখেছেন। অথচ দলের কেন্দ্রঘোষিত কর্মসূচি  পালনে তাঁর ভূমিকা নেই। এসব কারণে তাঁকে অব্যাহতি দিয়ে ফখরুল ইসলামকে আহ্বায়কের দায়িত্ব দেওয়া হয়েছে।
