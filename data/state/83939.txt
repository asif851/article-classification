
বিএনপির চেয়ারপারসন খালেদা জিয়াকে সমবেদনা জানাতে তাঁর গুলশানের কার্যালয়ে যাচ্ছেন বিভিন্ন দেশের রাষ্ট্রদূতেরা। তবে খালেদা জিয়ার সঙ্গে তাঁদের দেখা হচ্ছে না। ইতিমধ্যে সেখানে গেছেন ঢাকায় নিযুক্ত ব্রিটিশ হাইকমিশনার রবার্ট ডব্লিউ গিবসন ও মার্কিন দূতাবাসের ডেপুটি মিশন প্রধান ডেভিড মিলি।
কূটনীতিকদের গুলশানের কার্যালয়ে স্বাগত জানান বিএনপির স্থায়ী কমিটির সদস্য আবদুল মঈন খান ও ভাইস চেয়ারম্যান সেলিমা রহমান। তাঁরা সেখানে রাখা শোকবইয়ে স্বাক্ষর করেন। বিএনপির চেয়ারপারসনের কার্যালয়ের কর্মকর্তারা জানিয়েছেন, আজ রাত আটটা পর্যন্ত বিভিন্ন দেশের কূটনীতিবিদেরা সেখানে যাবেন।
এ ছাড়াও আজ সমবেদনা জানাতে গেছেন বিকল্পধারা বাংলাদেশের চেয়ারম্যান বদরুদ্দোজা চৌধুরী, সাধারণ সম্পাদক মেজর (অব.) আবদুল মান্নান, ঢাকা বিশ্ববিদ্যালয়ের অধ্যাপক ওয়াকিল আহমেদ, ফরহাদ মাজহার, সাবেক সাংসদ ফজলুল আজিম, নাগরিক ঐক্যের আহ্বায়ক মাহমুদুর রহমান মান্না প্রমুখ।
খালেদা জিয়ার কার্যালয় থেকে বের হয়ে মাহমুদুর রহমান মান্না সাংবাদিকদের বলেন, খালেদা জিয়া দেশের বড় নেত্রী, তার পরও তিনি একজন মা। তাই তাঁর শোকটাও অনেক গভীর। খালেদা জিয়ার সঙ্গে তাঁর দেখা হয়নি, তিনি শোকবইয়ে স্বাক্ষর করেছেন বলে জানান।
