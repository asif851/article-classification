
সরকারি মালিকানাধীন মোবাইল ফোন অপারেটর টেলিটকের লোকসানের পরিমাণ প্রায় ৪০ কোটি টাকা। এই ক্ষতি পুষিয়ে টেলিটককে লাভজনক করতে একটি প্রকল্প নেওয়া হয়েছে। আগামী ডিসেম্বরের মধ্যে দেশের সব মহাসড়ক ও উপজেলা সদরকে টেলিটকের থ্রিজি নেটওয়ার্কের আওতায় আনা হবে।সংসদে গতকাল বৃহস্পতিবার সম্পূরক প্রশ্নের জবাবে এসব কথা বলেন ডাক ও টেলিযোগাযোগ প্রতিমন্ত্রী তারানা হালিম।এ-সম্পর্কিত সম্পূরক প্রশ্নে জাতীয় পার্টির কাজী ফিরোজ রশীদ বলেন, টেলিটকের নেটওয়ার্ক সমস্যার সমাধান করা হবে কি না। সরকারি প্রতিষ্ঠান হিসেবে এটি দিনে দিনে দুর্বল হয়ে যাচ্ছে।জবাবে তারানা হালিম বলেন, ‘টেলিটক যা লাভ করবে, তা দেশেই থাকবে। অথচ কিছুই হয়নি। আমরা সত্যি হতাশ। এত বছরেও কেন টেলিটক নিজের পায়ে দাঁড়াতে পারেনি! আমরা প্রতিষ্ঠানটিকে লাভজনক করতে কাজ করে যাচ্ছি। সারা দেশের প্রতিটি পোস্ট অফিসে একটি করে কক্ষ টেলিটককে দেওয়া হবে। নতুন করে রিব্র্যান্ডিং করব। আমি কোরিয়ায় গিয়ে তাদের সহজ শর্তে ঋণ দিতে বলেছি।’ তিনি বলেন, ‘টেলিটক শুধু লাভজনক প্রতিষ্ঠানই নয়, সেবা প্রতিষ্ঠানও বটে, যে কারণে লাভ না হলেও অনেক জায়গায় কাজ করতে হয়, এতে ব্যয় বেড়ে যায়। আশা করছি, নম্বর ঠিক রেখে অপারেটর পরিবর্তনের সুযোগ তৈরি হলে টেলিটকের আয় বাড়বে।
