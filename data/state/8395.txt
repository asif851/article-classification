
মুক্তিযোদ্ধা সংসদ কেন্দ্রীয় কমান্ড কাউন্সিলের নির্বাচনের কার্যক্রম স্থগিত করে হাইকোর্টের দেওয়া আদেশের কার্যকারিতা দুই সপ্তাহের জন্য স্থগিত করেছেন চেম্বার বিচারপতি হাসান ফয়েজ সিদ্দিকী৷ গতকাল মঙ্গলবার চেম্বার বিচারপতি এক আবেদনের শুনানি নিয়ে এ আদেশ দেন৷এর ফলে আগামী ৪ জুন ওই নির্বাচন অনুষ্ঠানে আইনগত কোনো বাধা নেই বলে জানিয়েছেন ডেপুটি অ্যাটর্নি জেনারেল মোতাহার হোসেন৷গত বছরের ৮ ডিসেম্বর প্রশাসক নিয়োগ এবং চলতি বছরের ১৪ এপ্রিল নির্বাচনের তফসিল ঘোষণার বৈধতা চ্যালেঞ্জ করে মুক্তিযোদ্ধা কবির আহমেদ খান একটি রিট আবেদন করেন৷ আবেদনের শুনানি নিয়ে ২৫ মে হাইকোর্টের একটি দ্বৈত বেঞ্চ রুল জারির পাশাপাশি ওই নির্বাচনের কার্যক্রম ছয় মাসের জন্য স্থগিত করেন৷ এতে স্থগিতাদেশ চেয়ে গত সোমবার রাষ্ট্রপক্ষ আবেদন করে৷রাষ্ট্রপক্ষে মামলা পরিচালনা করেন অ্যাটর্নি জেনারেল মাহবুবে আলম ও ডেপুটি অ্যাটর্নি জেনারেল মোতাহার হোসেন৷ রিটকারীর পক্ষে ছিলেন আইনজীবী এ এম আমিন উদ্দিন ও গাজী মোশতাক আহমেদ৷
