
শেরপুরের ঝিনাইগাতীতে এক স্কুলছাত্রীকে উত্ত্যক্ত করার দায়ে মনির হোসেন (১৮) নামের এক যুবককে ছয় মাসের বিনাশ্রম কারাদণ্ড দিয়েছেন ভ্রাম্যমাণ আদালত। আজ রোববার সন্ধ্যায় ভ্রাম্যমাণ আদালতের নির্বাহী হাকিম ও ঝিনাইগাতী উপজেলা নির্বাহী কর্মকর্তা (ইউএনও) মোহাম্মদ সেলিম রেজা এ দণ্ড দেন। 
মনিরের বাড়ি উপজেলার কাংশা ইউনিয়নের গান্ধিগাঁও পূর্বপাড়া গ্রামে। তিনি স্থানীয় একটি কলেজের ডিপ্লোমা শিক্ষার্থী। উপজেলা প্রশাসন ও পুলিশ সূত্রে জানা গেছে, মনির দীর্ঘদিন ধরে ওই স্কুলছাত্রীকে উত্ত্যক্ত করতেন। বিষয়টি ছাত্রীর অভিভাবকেরা মনিরের বাবা-মাকে একাধিকবার জানালেও কোনো কাজ হয়নি। আজ রোববার বিকেলে ওই ছাত্রীর বাবা বিষয়টি ঝিনাইগাতীর ইউএনও সেলিম রেজাকে জানান। ইউএনওর নেতৃত্বে ভ্রাম্যমাণ আদালত ঝিনাইগাতী থানার পুলিশের সহায়তায় মনিরকে আটক করেন। পরে সন্ধ্যা সাতটার দিকে ইউএনওর কার্যালয়ে মনিরকে ওই দণ্ড দেওয়া হয়। ঝিনাইগাতী থানার উপপরিদর্শক (এসআই) খোকন চন্দ্র সরকার বলেন, মনিরকে আগামীকাল সোমবার জেলা কারাগারে পাঠানো হবে।
