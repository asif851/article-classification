
পরিবেশের জন্য ক্ষতিকর তরল বর্জ্য অপরিশোধিত অবস্থায় নির্গমন করায় নারায়ণগঞ্জে তিনটি কারখানাকে ৪৬ লাখ ২৯ হাজার টাকা ক্ষতিপূরণ দিতে হবে। পরিবেশ অধিদপ্তরের পরিচালক (মনিটরিং অ্যান্ড এনফোর্সমেন্ট) আনোয়ার হোসেন হাওলাদার এ ক্ষতিপূরণ ধার্য করেছেন।গতকাল বুধবার পরিবেশদূষণ-বিরোধী অভিযান ও পরিবেশ সংরক্ষণ কার্যক্রমের অংশ হিসেবে আনোয়ার হোসেন হাওলাদার সদর দপ্তরে শুনানি শেষে ক্ষতিপূরণ ধার্য করেন। বিকেলে পরিবেশ অধিদপ্তরের (মনিটরিং অ্যান্ড এনফোর্সমেন্ট) সহকারী পরিচালকের পক্ষে মোজাহিদুর রহমান প্রেস বিজ্ঞপ্তিতে এ তথ্য জানান।নিয়মিত মনিটরিং কার্যক্রমের অংশ হিসেবে এনফোর্সমেন্ট উইং কারখানাগুলো সরেজমিন পরিদর্শন করে। পরিদর্শনকালে তরল বর্জ্য পরিশোধনাগার (ইটিপি) ছাড়া কারখানা পরিচালনার মাধ্যমে তরল বর্জ্য সরাসরি নির্গমন করে পরিবেশ ও প্রতিবেশের ক্ষতিসাধন করতে দেখা যায়। এ ছাড়া ইটিপি বন্ধ রেখে কারখানায় সৃষ্ট তরল বর্জ্য বাইপাস ড্রেনের মাধ্যমে পার্শ্ববর্তী খালে নির্গমন করে কারখানা পরিচালনা করতে দেখা যায়। এ কারণে প্রতিষ্ঠানগুলোকে নোটিশের মাধ্যমে পরিবেশ অধিদপ্তর, সদর দপ্তরের এনফোর্সমেন্ট উইংয়ে তলব করে শুনানি করা হয়। এরপর বি ব্রাদার্স গার্মেন্টস লিমিটেডকে ২৬ লাখ ৮ হাজার, সাইবা টেক্সটাইলকে ১৯ লাখ ৯৬ হাজার ও বাংলাদেশ পেট্রোকেমিক্যাল কোম্পানিকে ২৫ হাজার টাকা ক্ষতিপূরণ দিতে বলা হয়। কারখানাগুলোকে ক্ষতিপূরণ আরোপের পাশাপাশি অনতিবিলম্বে ইটিপি নির্মাণ ও ইটিপি চালু রেখে সৃষ্ট তরল বর্জ্যের মানমাত্রা পরিবেশ সংরক্ষণ বিধিমালা ১৯৯৭ অনুযায়ী নির্ধারিত মান মাত্রার মধ্যে রেখে পরিচালনার জন্য নির্দেশ দেওয়া হয়।
