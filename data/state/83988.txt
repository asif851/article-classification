
রংপুরের বদরগঞ্জের রাধানগর পাঠানপাড়া জামে মসজিদের ইমাম আবদুল মজিদ মণ্ডলকে (২৫) ১৫ দিনের বিনাশ্রম কারাদণ্ড দেওয়া হয়েছে। ভ্রাম্যমাণ আদালত গতকাল মঙ্গলবার তাঁকে এই দণ্ড দেন। পাঁচ মাস আগে সপ্তম শ্রেণীর স্কুলছাত্রী রোকসানা খাতুনের (১৩) বাল্যবিবাহ পড়ানোর দায়ে আদালত তাঁকে ওই শাস্তি দেন। ২৪ এপ্রিল মেয়েটি স্বামীর বাড়িতে বিষপানে আত্মহত্যা করে।
বদরগঞ্জ উপজেলা নির্বাহী কর্মকর্তা (ইউএনও) খন্দকার ইসতিয়াক আহমেদ নিজ কার্যালয়ে ভ্রাম্যমাণ আদালত বসিয়ে রোকসানার বাল্যবিবাহ পড়ানোর অভিযোগে ওই ইমামকে ১৫ দিনের বিনাশ্রম কারাদণ্ড দেন। বাল্যবিবাহ নিরোধ আইনে ইমামকে শাস্তি দেওয়ার কথা নিশ্চিত করে ইউএনও বলেন, ‘আত্মহননকারী স্কুলছাত্রীর বাল্যবিবাহ পড়ানোর সঙ্গে যাঁরা জড়িত ছিলেন তাঁদের কাউকে ছাড়া হবে না।’
খোঁজ নিয়ে জানা গেছে, ইউএনওর নির্দেশ উপেক্ষা করে গত বছরের ১৬ নভেম্বর উপজেলার মণ্ডলপাড়া গ্রামের হাফিজুর রহমানের (২৪) সঙ্গে পাঠানপাড়া উচ্চবিদ্যালয়ের সপ্তম শ্রেণীতে পড়ুয়া ওই ছাত্রীর বিয়ে দেওয়া হয়। গোপনে এ বিয়ে পড়ান ইমাম আবদুল মজিদ। বিয়ের কিছুদিন পরই মেয়েটি বাবার বাড়িতে ফিরে আসে।
কিন্তু ২২ এপ্রিল জোর করে আবার তাকে স্বামীর বাড়িতে নিয়ে যাওয়া হলে রাগে, অভিমানে ২৪ এপ্রিল সন্ধ্যায় স্বামীর উপস্থিতিতেই বিষপান করে সে। রংপুর মেডিকেল কলেজ হাসপাতালে চিকিৎসাধীন অবস্থায় ওই দিন দিবাগত রাতেই সে মারা যায়।
এ বিষয়ে ২৬ এপ্রিল প্রথম আলোর বিশাল বাংলায় ‘জীবন দিয়ে স্বামীর ঘর ছাড়ল স্কুলছাত্রী’ শিরোনামে সংবাদও প্রকাশিত হয়।
বদরগঞ্জ থানার সহকারী উপপরিদর্শক অনন্ত রায় বলেন, ওই ইমামকে গতকাল বিকেলে রংপুর জেলহাজতে পাঠানো হয়।
