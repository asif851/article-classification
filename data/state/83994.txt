
ব্রাহ্মণবাড়িয়ার বাঞ্ছারামপুর উপজেলায় কামরুল ইসলাম বাহিনীর সন্ত্রাস ও চাঁদাবাজির প্রতিবাদে সভা করেছেন এলাকাবাসী।গত শনিবার বিকেলে উপজেলার রূপসদী বৃন্দাবন উচ্চবিদ্যালয় মাঠে এ সভা হয়। এতে ওই এলাকার দুই সহস্রাধিক মানুষ অংশ নেন।রূপসদী গ্রামের মো. ইউনুছ মিয়ার সভাপতিত্বে সভায় বাঞ্ছারামপুর থানার উপপরিদর্শক (এসআই) মশিউর রহমান, রূপসদী ইউনিয়ন আওয়ামী লীগ ও বাজার কমিটির সাধারণ সম্পাদক ফেরদাউস আহাম্মেদ, ইউপি সদস্য মো. ফারুক, মনিরুল হক, আবদুল মালেক, নজরুল ইসলামসহ, বকুল মিয়া, আবুল হোসেন প্রমুখ উপস্থিত ছিলেন।সভায় মো. শাহনেওয়াজসহ কয়েকজন কামরুল বাহিনীর হাতে নির্যাতনের বর্ণনা দেন। সভায় কয়েকজন অভিযোগ করেন, গত কয়েক বছরে ওই বাহিনীর হাতে অন্তত দেড় শ মানুষ নির্যাতন ও চাঁদাবাজির শিকার হয়েছেন।বাঞ্ছারামপুর থানার উপপরিদর্শক (এসআই) ফিরোজ আহমেদ চৌধুরী জানান, কামরুল ইসলামের বিরুদ্ধে হত্যা, ডাকাতিসহ পাঁচটি মামলা রয়েছে।
