
সিরাজগঞ্জের রায়গঞ্জ উপজেলায় ইনহেলারের সরবরাহ কমে যাওয়ায় সংকটে পড়েছেন শ্বাসকষ্টের রোগীরা।
গতকাল শনিবার উপজেলা সদরের ধানগড়াসহ চারটি বাজারের ক্রেতা-বিক্রেতাদের সঙ্গে কথা বলে জানা যায়, দুই মাস ধরে বাজারে ইনহেলারের সরবরাহ কমে গেছে। ফলে এটি ব্যবহারকারী রোগীরা সমস্যায় পড়েছেন। ১৯০ থেকে ৭৫০ টাকা দামে প্রতিটি ইনহেলার বিক্রি হয়।
ধানগড়া এলাকার আসাদুল আলম বলেন, মায়ের জন্য নিয়মিত ইনহেলার কিনতে হয়। কিন্তু মাস দুয়েক ধরে ঠিকমতো এটি পাওয়া যাচ্ছে না। অনেক সময় বেশি দাম দিয়েও কিনতে হয় বলে জানান তিনি। রণতিথা এলাকার সেলিম রেজা জানান, এখানকার বাজারে ইনহেলার না পেয়ে তাঁকে বগুড়া শহরে গিয়ে স্ত্রীর জন্য তা আনতে হয়েছে।
ধানগড়া বাজারের আশিক ফার্মেসির মালিক আমান উল্লাহ বলেন, দুই মাসে ইনহেলার প্রস্তুতকারী কোম্পানির প্রতিনিধিরা অর্ডার নিয়েও ওষুধ সরবরাহ করেননি। হক ফার্মেসির মালিক মাহফুজুল হক বলেন, প্রতিবছর শীতের সময়ে ইনহেলারের চাহিদা বেড়ে যায়। কিন্তু এ সময় কোম্পানিগুলো প্রয়োজনীয় পরিমাণ ইনহেলার সরবরাহ করে না। এবার অবরোধ-হরতালের কারণে অবস্থা আরও খারাপ হয়েছে বলে তিনি জানান।
বেক্সিমকো ফার্মাসিউটিক্যালস লিমিটেডের এমপিই (মার্কেট প্রমোশনাল এক্সিকিউটিভ) তারেক হোসেন হরতাল-অবরোধের কারণে ইনহেলারের সংকট দেখা দিয়েছে বলে জানান।
রায়গঞ্জ উপজেলা স্বাস্থ্য কমপ্লেক্সের আবাসিক চিকিৎসা কর্মকর্তা (আরএমও) আমীমুল ইহসান তৌহিদ ইনহেলার সরবরাহ নিশ্চিত করার জন্য সংশ্লিষ্ট ব্যক্তিদের প্রতি আহ্বান জানান।
