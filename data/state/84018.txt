
একটি প্রকল্পের কার্যাদেশ হারানো ঠিকাদারের পক্ষ নিয়ে ওই প্রকল্পের নতুন কার্যাদেশ পাওয়া বৈধ ঠিকাদারকে ধরে আনতে গিয়েছিল র‍্যাব। প্রতিবাদে বিক্ষুব্ধ লোকজন র‍্যাব সদস্যদের ঘিরে ফেলে। পরে ফাঁকা গুলি ছুড়ে কার্যাদেশ পাওয়া ঠিকাদারকে ক্যাম্পে ধরে নিয়ে যায় র‍্যাব। 
আজ বুধবার দুপুরে হবিগঞ্জের বাহুবল উপজেলার বড়গাঁও এলাকায় এই ঘটনা ঘটে।
পুলিশ ও এলাকাবাসী জানিয়েছে, সম্প্রতি হবিগঞ্জের বাহুবল উপজেলার বড়গাঁও এলাকায় বাংলাদেশ গ্যাস ফিল্ড কোম্পানির রশিদপুর তেল শোধনাগার দ্বিতীয় প্রকল্পের কাজ শুরু হয়েছে। শুরুতে আবদুল আওয়াল নামে একজন ঠিকাদার এই কাজ পান। কিন্তু ঠিক সময়ে কাজ শুরু না করায় তাঁর প্রতিষ্ঠানের কার্যাদেশ বাতিল করা হয়। পরে শাহেদ চৌধুরী নামে আরেক ঠিকাদার কার্যাদেশ পেয়ে ওই কাজ শুরু করেন। কিন্তু আবদুল আওয়াল নানাভাবে শাহেদ চৌধুরীকে বাধা দিতে থাকেন। আজ দুপুরে র‌্যাব-৯ শ্রীমঙ্গল ক্যাম্পের একটি দল বড়গাঁও প্রকল্প এলাকায় যায়। এ সময় ঠিকাদার আবদুল আওয়াল তাদের সঙ্গে ছিলেন। র‌্যাব সদস্যরা ঠিকাদার শাহেদ চৌধুরীকে মারধর করে গাড়িতে তুলতে গেলে প্রথমে বাঁধা দেন প্রকল্পের শ্রমিকেরা। এ নিয়ে এলাকায় উত্তেজনা ছড়িয়ে পড়ে। কিছুক্ষণের মধ্যে কয়েক শ লোক র‍্যাব সদস্যদের ঘিরে ফেলে। অবরুদ্ধ হয়ে পড়েন র‌্যাব সদস্যরা। একপর্যায়ে র‌্যাব সদস্যরা ফাঁকা গুলি ছোড়েন এবং শাহেদ চৌধুরীকে ধরে নিয়ে যান শ্রীমঙ্গল ক্যাম্পে। র‍্যাব ধরে নেওয়ার সময় শাহেদ চৌধুরী ও ঠিকাদারি কাজে নিয়োজিত তাঁর সহকর্মী আবদুল কায়েস দাবি করেন, ঠিকাদার আবদুল আওয়াল সমাজকল্যাণ মন্ত্রী সৈয়দ মহসিন আলীর নাম ব্যবহার করে এই প্রকল্পের কাজ না করার জন্য তাঁদের চাপ দিয়ে আসছিলেন। তাঁরা তাতে রাজি না হওয়ায় তাঁর বিরুদ্ধে র‌্যাব ব্যবহার করা হচ্ছে। আবদুল কায়েস দাবি করেন, ঘটনার সময় আবদুল আওয়াল র‌্যাবের গাড়িতে বসা ছিলেন। এ বিষয়ে জানতে ঠিকাদার আবদুল আওয়ালের মুঠোফোনে কল করলে তিনি ফোন কেটে দেন। র‌্যাব শ্রীমঙ্গল ক্যাম্পের অধিনায়ক এ এন এ মোছাব্বীর ও র‍্যাবের সিলেট অফিসের মিডিয়া কর্মকর্তার অফিসের মুঠোফোনে প্রথম আলোর পক্ষ থেকে একাধিকবার ফোন দেওয়া হয়। তবে ওই কর্মকর্তারা ফোন ধরেননি।
হবিগঞ্জের বাহুবল মডেল থানার ভারপ্রাপ্ত কর্মকর্তা (ওসি) মো. মোশারফ হোসেন ঘটনার সত্যতা নিশ্চিত করে প্রথম আলোকে জানান, মূলত গ্যাস ফিল্ডের কাজ নিয়ে শাহেদ চৌধুরীর ও আবদুল আওয়ালের মধ্যে দ্বন্দ্ব চলছে। র‌্যাব ঠিকাদার শাহেদ চৌধুরীকে প্রকল্প এলাকা থেকে থেকে ধরে নিয়ে যাওয়ার সময় শ্রমিক ও এলাকাবাসী তাতে বাধা দেন। এ সময় র‌্যাব বেশ কিছু ফাঁকা গুলি ছুড়ে শাহেদ চৌধুরীকে ধরে নিয়ে যায়। র‌্যাব গতকাল সন্ধ্যা পর্যন্ত তাঁদের এ বিষয়ে কোনো কিছু অবহিত করেনি বলে জানান ওসি। ওসি জানান, শাহেদ চৌধুরীর বিরুদ্ধে থানায় কোনো মামলা বা অভিযোগ নেই। র‍্যাবের আইন ও গণমাধ্যম শাখার পরিচালক মুফতি মাহমুদ খান এ বিষয়ে আজ বুধবার সন্ধ্যায় প্রথম আলোকে বলেন, শাহেদ নামের একজন স্থানীয় লোক শ্রমিকদের কাজে বাধা দেন এবং চাঁদাবাজি করেন—এমন অভিযোগ পেয়ে র‍্যাব তাঁকে আটক করতে যায়। এ সময় শাহেদের লোকজন র‍্যাবকে বাধা দেয়। পরে র‍্যাব ফাঁকা গুলি ছুড়ে ঘটনাস্থল থেকে শাহেদকে আটক করে নিয়ে যায়।
