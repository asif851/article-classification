
দেশের সব কারাগারে অধিকতর সতর্কতা জারি করা হয়েছে। আজ শুক্রবার রাজধানীর আশকোনায় প্রস্তাবিত র‍্যাব সদর দপ্তরে আত্মঘাতী হামলায় এক হামলাকারী নিহত হওয়ার পর কারা মহাপরিদর্শক (আইজি প্রিজন) ব্রিগেডিয়ার জেনারেল সৈয়দ ইফতেখার উদ্দিন সাংবাদিকদের এ কথা জানান।
তিনি বলেন, আজ শুক্রবার বেলা তিনটা থেকে এই সতর্কতা জারি করা হয়েছে। সতর্কতা হিসেবে কারাগারে আগত দর্শনার্থীদের কঠোরভাবে শরীর তল্লাশি করা হবে। তারপর তাঁরা বন্দীদের সঙ্গে সাক্ষাৎ করতে পারবেন। নতুন যেসব বন্দী কারাগারে আসবেন, তাঁদের শরীর এবং তাঁদের সঙ্গে থাকা মালামাল ভালোভাবে তল্লাশি করে কারাগারে প্রবেশ করানো হবে।
এ ছাড়া কারারক্ষীরা বুলেটপ্রুফ জ্যাকেট পরে দায়িত্ব পালন করবেন। অস্ত্রধারী যেসব কারারক্ষী আছেন, তাঁরা সর্বোচ্চ সতর্ক অবস্থায় থাকবেন। কারা অভ্যন্তরে গোয়েন্দা নজরদারি বৃদ্ধির পাশাপাশি কারাগারের আশপাশে টহল বাড়ানো হয়েছে বলেও জানান কারা মহাপরিদর্শক।
এদিকে এ ঘটনার পর হজরত শাহজালাল আন্তর্জাতিক বিমানবন্দরের নিরাপত্তা ব্যবস্থাও জোরদার করা হয়েছে। বিমানবন্দরের নিরাপত্তায় নিয়োজিত আর্মড পুলিশ ব্যাটালিয়নের সহকারী পুলিশ সুপার তানজিনা আকতার জানিয়েছেন, প্রবেশপথে তল্লাশি বৃদ্ধির পাশাপাশি এপিবিএনের সদস্য সংখ্যা বৃদ্ধি করা হয়েছে।
শাহজালাল বিমানবন্দরের পরিচালক গ্রুপ ক্যাপ্টেন ইকবাল করিম বলেন, শাহজালাল বিমানবন্দরের যেসব গেট দিয়ে যাত্রীরা প্রবেশ করেন, সেখানে বাড়তি নিরাপত্তা ও তল্লাশির ব্যবস্থা নেওয়া হয়েছে। যাত্রীদের সঙ্গে একজনের বেশি দর্শনার্থী বিমানবন্দরের ভেতরে যেতে পারবেন না। দর্শনার্থীরা কোনো ধরনের ব্যাগ নিয়ে ভেতরে যেতে পারবেন না। তিন দফা তল্লাশি করে তাঁদের ভেতরে প্রবেশের অনুমতি দেওয়া হবে। এ ব্যাপারে টিকিট বিক্রির সঙ্গে জড়িত ইজারাদারদের নির্দেশনা দেওয়া হয়েছে বলে জানান তিনি।
এ ছাড়া দেশের সব অভ্যন্তরীণ ও আন্তর্জাতিক বিমানবন্দরে সতর্কতা জারি করার পাশাপাশি নিরাপত্তা ব্যবস্থা জোরদার করা হয়েছে বলে জানিয়েছেন সিভিল অ্যাভিয়েশনের জনসংযোগ কর্মকর্তা রেজাউল করিম।
