
চিকুনগুনিয়ায় আক্রান্ত ব্যক্তিদের পর্যাপ্ত ক্ষতিপূরণ কেন দেওয়া হবে না, তা জানতে চেয়ে রুল দিয়েছেন উচ্চ আদালত।
এক রিট আবেদনের প্রাথমিক শুনানি নিয়ে আজ রোববার বিচারপতি সৈয়দ মোহাম্মদ দস্তগীর হোসেন ও বিচারপতি মো. আতাউর রহমান খানের সমন্বয়ে গঠিত হাইকোর্ট বেঞ্চ এই রুল দেন।
চিকুনগুনিয়া রোধে কার্যকর পদক্ষেপ গ্রহণের জন্য গত ৪ জুলাই রিট আবেদনটি করেন সুপ্রিম কোর্টের আইনজীবী সুজাউদদ্দৌলা আকন। আবেদনটির ওপর আজ প্রাথমিক শুনানি শেষে আদালত রুল দেন।
আদালতে রিটের পক্ষে শুনানি করেন আবেদনকারী সুজাউদদ্দৌলা। রাষ্ট্রপক্ষে ছিলেন ডেপুটি অ্যাটর্নি জেনারেল অমিত তালুকদার। রুলে স্প্রে ও যথাযথ ওষুধ ছিটানোর মাধ্যম এডিস ও অন্যান্য মশা ধ্বংস করতে বিবাদীদের তাৎক্ষণিক পদক্ষেপ নিতে কেন নির্দেশ দেওয়া হবে না, তা জানতে চাওয়া হয়েছে।
প্রতিরোধমূলক ব্যবস্থা হিসেবে সারা দেশে জনসচেতনতা বৃদ্ধির জন্য কেন ব্যবস্থা নেওয়া হবে না, তাও রুলে জানতে চাওয়া হয়েছে। পাশাপাশি ঢাকার দুই সিটি করপোরেশনসহ দেশের আক্রান্ত এলাকার ডাম্পিং স্পটগুলো পরিষ্কার করতে কেন নির্দেশ দেওয়া হবে না, তা জানতে চাওয়া হয়েছে। স্বাস্থ্যসচিব, এলজিআরডি সচিব, ঢাকার দুই সিটি করপোরেশনের মেয়র, প্রধান নির্বাহী কর্মকর্তাসহ বিবাদীদের তিন সপ্তাহের মধ্যে রুলের জবাব দিতে বলা হয়েছে।
আরও পড়ুন:চিকুনগুনিয়া ‘শেষ হইয়াও হইল না শেষ’রোগটির নাম চিকুনগুনিয়াডেঙ্গু, না চিকুনগুনিয়া?যেভাবে ঠেকাবেন চিকুনগুনিয়া জ্বরচিকুনগুনিয়া সেরেছে...তবে
 
