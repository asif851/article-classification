
রাজধানীর গুলশানের হলি আর্টিজান বেকারি রেস্তোরাঁয় জিম্মি ঘটনায় নিহত ইতালির নয় নাগরিকের মরদেহ নিতে ঢাকায় এসেছেন সে দেশের উপপররাষ্ট্রমন্ত্রী ল্যাপো পিস্তেলি।
আজ মঙ্গলবার ভোরে বিশেষ ফ্লাইটে তিনি ঢাকায় আসেন। সকালে তিনি গুলশানের ৭৯ নম্বর সড়কে হামলাস্থল পরিদর্শন করেছেন। সঙ্গে ছিলেন ইতালির রাষ্ট্রদূত ও বাংলাদেশের পররাষ্ট্র প্রতিমন্ত্রী শাহরিয়ার আলম। ইতালির নাগরিকদের লাশ নিয়ে আজই তাঁর রোমে ফেরার কথা রয়েছে।
গুলশান হামলা সম্পর্কে আজ বেলা ১১টার দিকে কূটনীতিকদের ব্রিফ করার কথা রয়েছে সরকারের।
গত শুক্রবার রাত পৌনে নয়টার দিকে গুলশানের হলি আর্টিজান রেস্তোরাঁয় আগ্নেয়াস্ত্র, তরবারি উঁচিয়ে ঢোকে কয়েকজন সন্ত্রাসী। রেস্তোরাঁয় থাকা দেশি–বিদেশি অতিথিদের জিম্মি করে সন্ত্রাসীরা। রাতভর চলে রুদ্ধশ্বাস অপেক্ষা। আইনশৃঙ্খলা রক্ষাকারী বাহিনীর নজরদারি। সকালে কমান্ডো অভিযান শুরু হয়। ২০ জন জিম্মির লাশ উদ্ধার হয়। নিহত হন দুই পুলিশ কর্মকর্তা। নিহত ব্যক্তিদের মধ্যে তিনজন বাংলাদেশি ছাড়া সবাই বিদেশি। উদ্ধার করা হয় ১৩ জনকে। হামলাকারী ছয় জঙ্গির সবাই নিহত হয়।
হামলায় নিহত ১৭ বিদেশির মধ্যে সাতটি মরদেহ গতকালই জাপানের উদ্দেশে নেওয়া হয়েছে। ভারতীয় নাগরিক তারিশি জৈনের মৃতদের গতকালই দিল্লিতে নেওয়া হয়। ইতালির নয় নাগরিকের মরদেহ আজ পাঠানোর প্রস্তুতি চলছে।
