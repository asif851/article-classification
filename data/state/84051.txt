
তুচ্ছ ঘটনাকে কেন্দ্র করে গতকাল রোববার ভোরে নড়াইলের কালিয়া উপজেলার চন্দ্রপুর গ্রামের সাতটি বাড়িতে হামলা চালিয়ে ভাঙচুর ও লুটপাটের ঘটনা ঘটেছে। হামলায় প্রায় ২৫ জন আহত হয়েছেন। এলাকার কয়েকজন বাসিন্দা ও প্রত্যক্ষদর্শীরা জানান, গত শনিবার বিকেলে নড়াইল-কালিয়া সড়কের আটলিয়া মোড়ে কালিয়া উপজেলার চন্দ্রপুর গ্রামের মহসিন মোল্লার ছেলে মাছুম মোল্লার মোটরসাইকেলের সঙ্গে ফুলদাহ গ্রামের রহমান শেখের জামাতা শাহীন হোসেনের মোটরসাইকেলের ধাক্কা লাগে। এ সময় উভয়ের মধ্যে হাতাহাতির ঘটনা ঘটে। পরে এলাকার মুরুিব্বরা বসে বিষয়টি মীমাংসা করে দেন। কিন্তু গতকাল রোববার ভোরে ফুলদাহ গ্রামের লোকজন চন্দ্রপুর গ্রামে হামলা চালিয়ে ব্যাপক ভাঙচুর ও লুটপাট করে।চন্দ্রপুর গ্রামের শহিদুল মোল্লা বলেন, গতকাল সকাল ছয়টার দিকে ফুলদাহ গ্রামের প্রায় দেড় শ লোক দেশীয় অস্ত্রশস্ত্র নিয়ে চন্দ্রপুর গ্রামে হামলা চালায়। এ সময় তারা মহসিন মোল্লা, তাঁর প্রতিবেশী কামাল মোল্লা, খোকা মোল্লা, সাজ্জাদ শেখ, শিমুল শেখ, মফিজ শেখ এবং নিলু শেখের বাড়িতে ভাঙচুর ও লুটপাট করে। হামলা ঠেকাতে গিয়ে কয়েকজন নারীসহ প্রায় ২৫ জন আহত হন। আহত ব্যক্তিরা স্থানীয় বাজারে প্রাথমিক চিকিৎসা নিয়েছেন।মহসিন মোল্লা বলেন, রহমান শেখের জামাতার মোটরসাইকেলের সঙ্গে তাঁর (মহসিন মোল্লা) ছেলের মোটরসাইকেলের ধাক্কা লাগার জের ধরে তাঁর বাড়িসহ সাতটি বাড়িতে ভাঙচুর ও লুটপাট চালানো হয়েছে৷ অবশ্য রহমান শেখ বলেন, ‘আমার জামাতা নড়াইলের মীরাপাড়া গ্রামের বাড়িতে যাওয়ার সময় আটলিয়া এলাকায় মহসিন মোল্লার ছেলে কয়েকজন সঙ্গীকে নিয়ে ওর কাছ থেকে সবকিছু ছিনিয়ে নেয়। পরে বিষয়টি মীমাংসার কথা থাকলেও তা হয়নি। এতে গ্রামের মানুষ ক্ষুব্ধ হয়ে ভাঙচুরের ঘটনা ঘটিয়েছে।’ কালিয়া থানার ভারপ্রাপ্ত কর্মকর্তা (ওসি) মতিয়ার রহমান বলেন, ওই এলাকায় পুলিশ পাঠানো হয়েছে। এ ব্যাপারে কোনো অভিযোগ পাওয়া যায়নি। অভিযোগ পেলে আইনানুগ ব্যবস্থা নেওয়া হবে।
