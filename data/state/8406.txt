
গাজীপুরে বঙ্গবন্ধু শেখ মুজিব সাফারি পার্কে আরেকটি জিরাফের বাচ্চা জন্ম নিয়েছে। গত শনিবার বেলা ১১টার দিকে এর জন্ম হয়। বাচ্চা এখন সুস্থ আছে।
সাফারি পার্কের বন্য প্রাণীর তত্ত্বাবধায়ক সারোয়ার হোসেন খান প্রথম আলোকে আজ সোমবার এ কথা জানান। তিনি বলেন, নতুন বাচ্চাটি ছেলে। দুই দিনের মধ্যে মায়ের সঙ্গে ঘুরে বেড়াতে পারছে। ১৩ জুন এই সাফারি পার্কেই জিরাফের আরেকটি বাচ্চার জন্ম হয়। সেটি ছিল মেয়ে। গত ১৭ মে বঙ্গবন্ধু সাফারি পার্কে দুটি জিরাফ মারা যায়। পার্ক কর্তৃপক্ষ তখন বলেছিল, এগুলো হঠাৎ অসুস্থ হয়ে মারা গেছে। জিরাফ দুটির বয়স সাত বছরের মতো ছিল। ২০১৩ সালে দক্ষিণ আফ্রিকা থেকে আনা হয়েছিল জিরাফ দুটি।এখন পার্কে জিরাফের সংখ্যা ১০। জিরাফ সাধারণত ২৫ বছর পর্যন্ত বাঁচে।
