
সিলেটের শাহজালাল বিজ্ঞান ও প্রযুক্তি বিশ্ববিদ্যালয়ের ২০১৪-১৫ শিক্ষাবর্ষের অনার্স প্রথম বর্ষের প্রথম সেমিস্টারে ভর্তি পরীক্ষায় জালিয়াতির দায়ে দুই শিক্ষার্থীকে বহিষ্কার করা হয়েছে। পরে তাঁদের আটক করে পুলিশে সোপর্দ করেছে বিশ্ববিদ্যালয় প্রশাসন।
আজ শনিবার বিকেলে ‘বি’ ইউনিটের ভর্তি পরীক্ষার সময় সিলেটের সৈয়দ হাতিম আলী উচ্চবিদ্যালয় কেন্দ্র থেকে তাঁদের আটক করা হয়।
আটক শিক্ষার্থীরা হলেন মাহফুজ রেজওয়ান তূর্য (রোল নম্বর: ১১১৮৩১৮) ও মো. শিহাব রেহান (রোল নম্বর: ১১১৮৩২১)। দুজনই পরীক্ষার খাতায় মাহফুজ রেজওয়ান তূর্যের (রোল নম্বর: ১১১৮৩১৮) তথ্য পূরণ করেন।
‘বি’ ইউনিটের ভর্তি পরীক্ষায় সৈয়দ হাতিম আলী উচ্চবিদ্যালয় কেন্দ্রের প্রধান সমন্বয়ক অধ্যাপক নারায়ণ সাহা ঘটনার সত্যতা নিশ্চিত করেছেন। তিনি জানান, বিকেল সাড়ে চারটার দিকে হল পরিদর্শকের কাছে বিষয়টি ধরা পড়ে। পরে জিজ্ঞাসাবাদে তাঁরা জানান, মো. শিহাব রেহান ঢাকা বিশ্ববিদ্যালয়ে ভালো বিষয়ে মনোনীত হয়েছেন। তিনি শাহজালাল বিজ্ঞান ও প্রযুক্তি বিশ্ববিদ্যালয়ে মাহফুজ রেজওয়ান তূর্যকে সহযোগিতা করতে তূর্যের তথ্য দিয়ে পরীক্ষা দিচ্ছেন। বিষয়টি বিশ্ববিদ্যালয় প্রশাসনকে জানানো হলে ওই দুই শিক্ষার্থীকে পুলিশে সোপর্দ করতে বলা হয়। পরে নারায়ণ সাহাসহ পরীক্ষা-সংশ্লিষ্ট কর্মকর্তারা তাঁদের সিলেটের শাহপরান থানা পুলিশে সোপর্দ করেন।
শাহপরান থানার ভারপ্রাপ্ত কর্মকর্তা (ওসি) মো. সাখাওয়াত হোসেন জানান, দুজন শিক্ষার্থীকে পুলিশে সোপর্দ করা হয়েছে। তাঁদের বিরুদ্ধে আইনগত ব্যবস্থা নেওয়া হবে।
