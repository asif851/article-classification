
ব্রাহ্মণবাড়িয়ার আশুগঞ্জে নানার বাড়িতে বেড়াতে গিয়ে এক কলেজছাত্র খুন হয়েছে বলে অভিযোগ পাওয়া গেছে। গতকাল রোববার উপজেলার খড়িয়ালা গ্রামে এ ঘটনা ঘটে।
নিহত সজীব খান (১৭) ঢাকার রাজউক উত্তরা মডেল কলেজের এইচএসসি প্রথম বর্ষের ছাত্র। সে ব্রাহ্মণবাড়িয়ার বিজয়নগর উপজেলার বুধন্তী গ্রামের মাজু খানের ছেলে।
হত্যাকাণ্ডে জড়িত সন্দেহে তিন তরুণকে পুলিশ গ্রেপ্তার করেছে। গ্রেপ্তার তরুণরা হলেন উপজেলার খড়িয়ালা গ্রামের দীপু (২২), মামুন (২০) ও নাজিম (১৯)। তাঁরা সবাই সজীব খানের নানাবাড়ির পাশের বাড়ির বাসিন্দা।
আশুগঞ্জ থানার ভারপ্রাপ্ত কর্মকর্তা (ওসি) গোলাম ফারুক জানান, নিহত সজীব খানের শরীরে একাধিক আঘাতের চিহ্ন রয়েছে। এ ঘটনায় তার বাবা মাজু খান তিনজনের নাম উল্লেখসহ অজ্ঞাতনামা কয়েকজনকে আসামি করে গতকাল দুপুরে থানায় হত্যা মামলা করেছেন।
পুলিশ ও নিহত সজীবের স্বজনেরা জানান, ২০ জুলাই সজীব খড়িয়ালা গ্রামে নানার বাড়ি বেড়াতে আসে। রোববার ভোরে নানাবাড়ির লোকজন মুঠোফোনে তার বাবাকে জানায়, সজীব বিদ্যুৎস্পৃষ্ট হয়ে মারা গেছে। খবর পেয়ে সজীবের বাবা ও তাঁর স্বজনেরা দ্রুত ঢাকা থেকে আশুগঞ্জে ছুটে আসেন। সজীবের মুখ, গলা ও পায়ে আঘাতের চিহ্ন দেখে সন্দেহ হলে তাঁরা বিষয়টি পুলিশকে জানান।
