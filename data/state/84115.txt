
বিএনপির চেয়ারপারসন খালেদা জিয়ার গাড়িবহরে আজ বুধবার তৃতীয়বারের মতো হামলা চালানো হয়েছে। বাংলামোটরে আজকের হামলায় ছাত্রলীগের কেন্দ্রীয় কয়েকজন নেতাসহ কর্মীরা অংশ নেন।
খালেদা জিয়া বিকেল পৌনে পাঁচটার দিকে তাঁর গুলশানের বাসা ‘ফিরোজা’ থেকে বের হন। আমাদের আলোকচিত্রীদের ক্যামেরায় খালেদার বাসা থেকে বের হওয়া থেকে শুরু করে গাড়িবহরে হামলা পরবর্তী দৃশ্যগুলো ধরা পড়ে।

খালেদার গাড়িবহর বিকেল সাড়ে পাঁচটার দিকে বাংলামোটর সিগনালে আটকা পড়ে। এ সময় অতর্কিতে তাঁর গাড়িবহরে হামলা চালানো হয়।

হামলার মুখে পড়ে খালেদাকে বহনকারী গাড়িটি টান দেওয়ার চেষ্টা করলে পেছন পেছন দৌড়াতে থাকে ছাত্রলীগের নেতা-কর্মীরা।

খালেদার গাড়ি লক্ষ্য করে লাঠিসোঁটা ও ইট-পাটকেল নিক্ষেপ করা হয়।

খালেদা জিয়া গাড়িতে যে আসনে বসে​ ছিলেন, তার ঠিক পেছনের কাচটি হামলায় ভেঙে যায়।

বিএনপির চেয়ারপারসনের ব্যক্তিগত নিরাপত্তা কর্মকর্তা সামিউল হককে রাস্তায় ফেলে পেটায় ছাত্রলীগের নেতা-কর্মীরা।

হামলায় ছাত্রলীগের কেন্দ্রীয় কমিটির নেতা মশিউর রহমান রুবেল ও মামুনুর রশীদসহ নেতা-কর্মীরা অংশ নেয়।

খালেদা জিয়ার ব্যক্তিগত নিরাপত্তা কর্মকর্তা সামিউল হক হামলায় আহত হন।

এর আগে গতকাল মঙ্গলবার ঢাকা দক্ষিণ সিটি করপোরেশন নির্বাচনে বিএনপি-সমর্থিত মেয়র পদপ্রার্থী মির্জা আব্বাসের পক্ষে ফকিরাপুলে গণসংযোগ শেষে নয়াপল্টনের দিকে আসার পথে কাঁচা বাজারসংলগ্ন এলাকায় সরকার-সমর্থকদের হামলার শিকার হয় খালেদা জিয়ার গাড়িবহর। গত সোমবার প্রচারে নেমে কারওয়ান বাজারে প্রথমবারের মতো খালেদা জিয়ার পথসভা ও গাড়িবহর সরকার-সমর্থক নেতা-কর্মীদের হামলার শিকার হয়েছিল। ওই দিন তাঁর দুটি গাড়ি ও ব্যক্তিগত নিরাপত্তাকর্মীদের তিনটি গাড়ি ভাঙচুর করা হয়।
