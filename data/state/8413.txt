
হবিগঞ্জের চুনারুঘাট উপজেলার সীমান্তবর্তী সংরক্ষিত সাতছড়ি জাতীয় উদ্যানের অভ্যন্তরে আরও অস্ত্র ও গুলির সন্ধান পাওয়া গেছে। গতকাল সোমবার সাতটি পরিখা (বাংকার) থেকে গোলাবারুদ ও মেশিনগানের ব্যারেল উদ্ধার করেছে র‌্যাপিড অ্যাকশন ব্যাটালিয়নের (র‌্যাব) একটি দল৷ এটি র‌্যাবের সেখানে দ্বিতীয় পর্যায়ের অভিযান৷৩ জুন এই জাতীয় উদ্যানের বিভিন্ন টিলায় অভিযান চালিয়ে সাতটি পরিখার সন্ধান পায় র‌্যাব৷ পরে সেখানে টানা দুই দিন অভিযান চালানো হয়। গত বুধবার প্রথম পর্যায়ের অভিযান শেষ হয়৷অভিযান-সংশ্লিষ্ট কর্মকর্তারা জানান, গতকাল দ্বিতীয় পর্যায়ের প্রথম দিনের অভিযানে সাতটি পরিখায় অনুসন্ধান চালিয়ে কিছু গর্ত পাওয়া যায়। এগুলো খুঁড়ে ৭ দশমিক ৬২ বাই ৩৯ এমএম রাইফেলের ৬৩৩টি গুলি, ১২ দশমিক ৭ এমএম ৫৪টি বিমানবিধ্বংসী কামানের গোলা ও একটি ৭ দশমিক ৫২ বাই ৫৪ এমএম মেশিনগানের ব্যারেল উদ্ধার করা হয়।নতুন উদ্ধার হওয়া অস্ত্রের পরিসংখ্যান দিয়ে র‌্যাব-৯ অধিনায়ক মুফতি মাহমুদ গতকাল সোমবার দুপুরে সাতছড়িতে এক সংবাদ ব্রিফিং করেন৷ সেখানে মুফতি মাহমুদ জানান, র‌্যাবের এই অভিযান অব্যাহত থাকবে। পাশাপাশি অস্ত্র ও গুলির মজুতকারীদের চিহ্নিত করার চেষ্টা চলবে।এদিকে অভিযানের প্রথম পর্যায়ে অস্ত্র ও গোলাবারুদ উদ্ধারের ঘটনায় দায়ের করা দুটি মামলার তদন্ত শুরু করেছে চুনারুঘাট থানার পুলিশ। ওই তদন্তের ব্যাপারে হবিগঞ্জের পুলিশ সুপার (এসপি) কামরুল আমীন জানান, মামলায় অজ্ঞাতপরিচয় ব্যক্তিদের আসামি করায় তদন্তে তাঁদের চিহ্নিত করে গ্রেপ্তারের চেষ্টা করা হবে।গত বুধবার রাতে র‌্যাব-৯ এর শ্রীমঙ্গল ক্যাম্পের সহকারী পরিচালক (ডিএডি) সামিউল ইসলাম বাদী হয়ে বিস্ফোরক ও অস্ত্র আইনে চুনারুঘাট থানায় মামলা দুটি দায়ের করেন।
