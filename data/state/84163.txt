
চট্টগ্রাম নগরের বাকলিয়ার একটি বাসায় চুরির অভিযোগে শাশুড়ি ও জামাতাকে গ্রেপ্তার করেছে পুলিশ। গতকাল সোমবার সকালে একটি চোরাই ল্যাপটপসহ তাদের গ্রেপ্তার করা হয়।
গ্রেপ্তার হওয়া ব্যক্তিরা হলো শাশুড়ি হোসনে আরা বেগম (৪৫) ও তার জামাতা মো. নাদিম (২৬)। নাদিম পেশায় রিকশাচালক। বাকলিয়া এলাকার আবদুস সোবাহান সড়কে শাশুড়ি ও একই থানার তক্তারপোল এলাকায় জামাতার বাসা।
বাকলিয়া থানার ভারপ্রাপ্ত কর্মকর্তা (ওসি) মো. মহসিন বলেন, সকালে বাকলিয়ার একটি বাসা থেকে ল্যাপটপ চুরি করে পালিয়ে যাওয়ার সময় পুলিশ তাদের আটক করে। পরে তারা জিজ্ঞাসাবাদে স্বীকার করে ওই বাসার দরজা খোলা পেয়ে ভেতরে ঢুকে ল্যাপটপটি চুরি করে।
পুলিশ সূত্র জানায়, এর আগে থেকেই এই দুজনের ওপর পুলিশের দৃষ্টি ছিল। তারা বিভিন্ন বাসায় চুরি করে ব্যাটারিচালিত রিকশাযোগে দ্রুত পালিয়ে যেত। নাদিম রিকশা নিয়ে বাইরে অপেক্ষা করে আর হোসনে আরা কোনো বাসার দরজা খোলা পেলে ভেতরে ঢুকে যা পায়, তা নিয়ে পালিয়ে যায়।
পুলিশ সূত্র জানায়, গতকাল সকালে বিএড কলেজের পাশে কামাল উদ্দিন নামের এক ব্যক্তির বাসার দরজা এভাবে খোলা পেয়ে হোসনে আরা ঢুকে পড়ে। ওই বাসা থেকে ল্যাপটপ চুরি করে তারা দ্রুত রিকশাযোগে পালিয়ে যায়। পরে পুলিশ তাদের গ্রেপ্তার করে।
এই ঘটনায় কামাল উদ্দিন দুজনের বিরুদ্ধে চুরির অভিযোগে মামলা করেছেন।
