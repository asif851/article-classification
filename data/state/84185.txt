
চট্টগ্রামের সেন্ট প্লাসিডস্ স্কুল অ্যান্ড কলেজ প্রাঙ্গণে আজ শুক্রবার সকালে শুরু হয়েছে ডাচ্‌-বাংলা ব্যাংক-প্রথম আলো গণিত উৎসব। দিনভর এ উৎসবে চট্টগ্রাম জেলার বিভিন্ন শিক্ষাপ্রতিষ্ঠানের প্রায় এক হাজার শিক্ষার্থী অংশ নিচ্ছে। আজ সকাল পৌনে ১০টায় জাতীয় পতাকা উত্তোলনের মধ্য দিয়ে উৎসবের আনুষ্ঠানিকতা শুরু হয়। উৎসবের উদ্বোধন করেন সেন্ট প্ল্যাসিডস্ স্কুল অ্যান্ড কলেজের উপাধ্যক্ষ ব্রাদার রিংকু লরেন্স কস্তা।
উদ্বোধনী অনুষ্ঠানে উপস্থিত ছিলেন ডাচ্-বাংলা ব্যাংক লিমিটেডের সিনিয়র ভাইস প্রেসিডেন্ট মো. আবুল হোসাইন, প্রথম আলোর যুগ্ম সম্পাদক বিশ্বজিৎ চৌধুরী। ডাচ-বাংলা ব্যাংক লিমিটেডের পৃষ্ঠপোষকতায় ও প্রথম আলোর ব্যবস্থাপনায় উৎসব আয়োজনে যুক্ত রয়েছে গণিত অলিম্পিয়াড কমিটি।
উদ্বোধনী অনুষ্ঠান শেষে শুরু হয়েছে পরীক্ষা। দিনব্যাপী এ উৎসবে গণিত নিয়ে নানা আয়োজনের পাশাপাশি থাকছে প্রশ্নোত্তর পর্ব ও রুবিকস কিউব প্রতিযোগিতা। উৎসবে সাংস্কৃতিক অনুষ্ঠান পরিবেশন করবে চট্টগ্রাম বন্ধুসভা।
