
ময়মনসিংহের গফরগাঁও পৌরসভার ৪ নম্বর ওয়ার্ডের কাউন্সিলর রাসেল বক্সকে (৩৫) ধারালো অস্ত্র দিয়ে কুপিয়ে জখম করেছে দুর্বৃত্তরা। গত রোববার পৌর শহরের হাসপাতাল সড়কে এ ঘটনা ঘটে। রাসেলকে হাসপাতালে ভর্তি করা হয়েছে। 
এলাকার কয়েকজন বাসিন্দা ও পুলিশ সূত্রে জানা গেছে, রোববার সন্ধ্যা সাড়ে সাতটার দিকে রাসেল কাপড় ইস্ত্রি করার জন্য বাসা থেকে বের হন। পরে লন্ড্রিতে যাওয়ার পথে শহরের হাসপাতাল সড়কের সামনে ওত পেতে থাকা কয়েকজন দুর্বৃত্ত তাঁকে রামদা দিয়ে এলোপাতাড়ি কুপিয়ে জখম করে পালিয়ে যায়। পরে স্থানীয় লোকজন গুরুতর আহত অবস্থায় রাসেলকে উদ্ধার করে ময়মনসিংহ মেডিকেল কলেজ হাসপাতালে ভর্তি করান।  রাসেলের পরিবার সূত্রে জানা গেছে, রাসেল উপজেলাযুবলীগের রাজনীতির সঙ্গে সম্পৃক্ত। তবে কী কারণে, কেন তাঁকে কে বা কারা কুপিয়েছে, তা তাঁরা বুঝতে পারছেন না।
