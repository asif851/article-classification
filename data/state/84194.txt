
সিলেটের জৈন্তাপুর প্রেসক্লাবের অর্থ সম্পাদক গোলাম সারওয়ার বেলালের মুক্তির দাবিতে গতকাল রোববার মানববন্ধন করেছেন সাংবাদিকেরা। পেট্রলবোমা হামলার ঘটনায় করা মামলায় তিনি কারাগারে আছেন।জৈন্তাপুর, গোয়াইনঘাট ও কোম্পানীগঞ্জ প্রেসক্লাব যৌথভাবে এ মানববন্ধন কর্মসূচি পালন করে। জৈন্তাপুর সদরের তামাবিল সড়কের পাশে গতকাল বিকেলে এ মানববন্ধন হয়। মানববন্ধন শেষে আগামী ১ ফেব্রুয়ারি সিলেট কেন্দ্রীয় শহীদ মিনারের সামনে মানববন্ধন কর্মসূচি পালন করার ঘোষণা দেওয়া হয়।গোলাম সারওয়ার দৈনিক সংগ্রাম ও সিলেটের আঞ্চলিক দৈনিক জালালাবাদ-এর জৈন্তাপুর প্রতিনিধির দায়িত্ব পালন করছেন। ২৪ জানুয়ারি তিনি আদালতে আত্মসমর্পণ করেন। পরে তাঁকে কারাগারে পাঠানো হয়।মানববন্ধনে বক্তারা বলেন, বিএনপির অনির্দিষ্টকালের অবরোধ চলাকালে ২০১৬ সালের ১৯ জানুয়ারি সিলেট-তামাবিল মহাসড়কের বাঘের সড়ক এলাকায় একটি ট্রাকে পেট্রলবোমা হামলা হয়। হামলায় ওসমানীনগরের বাসিন্দা ট্রাকচালক বকুল দেবনাথ (৩৫) দগ্ধ হন। তাঁকে সিলেটের এম এ জি ওসমানী মেডিকেল কলেজ হাসপাতালের বার্ন ইউনিটে ভর্তি করা হয়। পরে তাঁকে ঢাকায় পাঠানো হয়। ২৭ সেপ্টেম্বর বকুল মারা যান। এ ঘটনার পরপরই গোয়াইনঘাট থানায় পুলিশ বাদী হয়ে অজ্ঞাতনামা ব্যক্তিদের আসামি করে একটি মামলা করে। ওই মামলায় গোলাম সারওয়ারকে গ্রেপ্তার করা হয়।
