
নোয়াখালীর সোনাপুর-সুবর্ণচর সড়কে বাস ও সিএনজিচালিত অটোরিকশার মুখোমুখি সংঘর্ষে দুই ব্যক্তি নিহত হয়েছেন। গতকাল সোমবার সকাল সাড়ে সাতটার দিকে সদর উপজেলার ধর্মপুর ইউনিয়নের সমিতির বাজার এলাকায় এ দুর্ঘটনা ঘটে। নিহত দুজনই অটোরিকশার যাত্রী ছিলেন। দুর্ঘটনায় অটোরিকশার আরও তিন যাত্রী আহত হয়েছেন।নিহত দুই ব্যক্তি হলেন সুবর্ণচরের চরজব্বারের মুক্তিপদ মজুমদার (৪০) ও কোম্পানীগঞ্জের মুছাপুরের মো. ফারুক (৪৫)।পুলিশ ও স্থানীয় লোকজনের ভাষ্য অনুযায়ী, সুবর্ণচরের চরজব্বার থেকে অটোরিকশাটি সোনাপুর যাচ্ছিল। পথে সমিতির বাজার এলাকায় বাসের সঙ্গে অটোরিকশার মুখোমুখি সংঘর্ষ হয়। এতে অটোরিকশার যাত্রী মুক্তিপদ মজুমদার ঘটনাস্থলে মারা যান।পুলিশ জানায়, দুর্ঘটনার পর স্থানীয় লোকজন আহত চারজনকে উদ্ধার করেন। তাঁদের মধ্যে মো. ফারুক নামের একজন নোয়াখালী জেনারেল হাসপাতালে চিকিৎসাধীন অবস্থায় বেলা ১১টার দিকে মারা যান। আহত অন্য যাত্রীদের পরিচয় জানা যায়নি।সুধারাম থানার ওসি আনোয়ার হোসেন বলেন, দুর্ঘটনায় প্রাণহানির ঘটনায় থানায় কেউ মামলা করেনি।
