
ঢাকা-রংপুর মহাসড়কের বগুড়ার চারমাথা এলাকায় ট্রাকের চাপায় পিষ্ট হয়ে দুই পথচারী নিহত হয়েছেন। আজ শুক্রবার বেলা তিনটার দিকে বগুড়ার মাটিডালিতে এ ঘটনা ঘটে।স্থানীয় ব্যক্তিরা বলেন, মাটিডালি থেকে ঢাকার দিকে যাওয়া একটি কাঠবাহী মিনি ট্রাক অন্য একটি যানবাহনকে অতিক্রম করতে গিয়ে বাসের জন্য অপেক্ষমাণ তিন পথচারীকে চাপা দেয়। এতে ঘটনাস্থলেই আবদুল জলিল ও অজ্ঞাতনামা ব্যক্তি প্রাণ হারান। নিহত আবদুল জলিল মানিকগঞ্জ জেলার দৌলতপুর উপজেলার শুভদিয়া গ্রামের মহিদুল ইসলামের ছেলে। নিহত অন্য একজনের পরিচয় এখনো নিশ্চিত করতে পারেনি পুলিশ। আহত অন্য পথচারী অধর চন্দ্রকে বগুড়ার শহীদ জিয়াউর রহমান মেডিকেল কলেজ হাসপাতালে ভর্তি করা হয়েছে।
বগুড়া উপশহর ফাঁড়ির পরিদর্শক শফিকুল ইসলাম প্রথম আলোকে বলেন, নিহত আবদুল জলিল ব্যবসার কাজে মানিকগঞ্জ থেকে বাবার সঙ্গে রংপুর যাচ্ছিলেন। পথিমধ্যে বগুড়া চারমাথা বাস টার্মিনালের সামনে রংপুরগামী বাসের জন্য অপেক্ষা করছিলেন তিনি। এ সময় কাঠবাহী ট্রাক আবদুল জলিলসহ তিনজনকে চাপা দেয়। নিহত ব্যক্তিদের লাশ উদ্ধার করে ময়নাতদন্তের জন্য শহীদ জিয়াউর রহমান মেডিকেল কলেজ হাসপাতালের মর্গে পাঠানো হয়েছে। কাঠবাহী ট্রাক আটক করা হয়েছে।
