
নারায়ণগঞ্জ সিটি করপোরেশনের মেয়র সেলিনা হায়াৎ আইভীকে উদ্দেশ করে সাংসদ সেলিম ওসমান বলেছেন, ‘আপনিও তো একজন জনপ্রতিনিধি। খোঁচায়েইন না, খোঁচায়েইন না—খোঁচা দিলে এমন খোঁচা দেওয়া হবে, তাতে কিন্তু স্বস্তিতে থাকতে পারবেন না। খোঁচাখুঁচি বন্ধ করেন।’
আজ সোমবার বিকেলে নারায়ণগঞ্জ নগরীর মাসদাইর পুলিশ লাইনস অডিটোরিয়ামে জেলা পুলিশকে ছয়টি টাটা হলার গাড়ি হস্তান্তর অনুষ্ঠানে তিনি এসব কথা বলেন। অনুষ্ঠানে প্রধান অতিথি হিসেবে বক্তব্য দেন নারায়ণগঞ্জ-৫ (শহর বন্দর) আসনের সাংসদ সেলিম ওসমান।
এ সময় উপস্থিত ছিলেন বিকেএমইএর প্রথম সহসভাপতি মুনসুর আহমেদ, সহসভাপতি (অর্থ) হুমায়ুন কবির শিল্পী, বিকেএমইএর সাবেক সভাপতি মঞ্জুরুল হক, নারায়ণগঞ্জ চেম্বার অব কমার্স অ্যান্ড ইন্ডাস্ট্রিজের সভাপতি খালেদ হায়দার খান, বিকেএমইএর সাবেক পরিচালক আবু আহমেদ সিদ্দিক, বিকেএমইএর সাবেক সহসভাপতি (অর্থ) জি এম ফারুক, অতিরিক্ত পুলিশ সুপার মোস্তাফিজুর রহমান, অতিরিক্ত পুলিশ সুপার (ডিএসবি) ফারুক হোসেন প্রমুখ।
অনুষ্ঠানে সাংসদ সেলিম ওসমান বলেন, বঙ্গবন্ধুর স্বপ্ন ছিল সোনার বাংলা গড়ে তোলা। বঙ্গবন্ধুর স্বপ্ন পূরণ করতে হলে কোনো দল লাগে না, কোনো মার্কা লাগে না। তিনি বলেন, ‘আমি যুদ্ধ করেছি, আমাদের মনমানসিকতা আছে। আমাদের যে মনমানসিকতা আছে, সেটা হয়তো আমাদের ছোট ভাইয়ের (শামীম ওসমান) থাকবে না। কারণ সে যুদ্ধ দেখেছে দলে দলে, খুনোখুনি দেখেছে।’
সেলিম ওসমান বলেন, ‘আমার ছোট ভাইকে জোড়া খুনের আসামি করা হয়েছে। মিথ্যা মামলা দিয়ে হয়রানি করা হয়েছে। তাঁর সঙ্গের ১৭ জন মানুষকে বোমা মেরে ফেলা হয়েছে, দুজনের পা উড়ে গেছে। তাঁকে (শামীম ওসমানকে) বোমা মেরে গুরুতর আহত করা হয়েছে। একজন মানুষ কতক্ষণ সুস্থ থাকতে পারে? রাতের বেলায় ঘুমায় কেমন করে সেটাই আমি জানি না।’

তাঁর বিরুদ্ধে বিভিন্ন সমালোচনা প্রসঙ্গে সেলিম ওসমান মেয়র আইভীর উদ্দেশে বলেন, ‘আপনিও তো একজন জনপ্রতিনিধি। খোঁচায়েইন না, খোঁচায়েইন না—খোঁচা দিলে এমন খোঁচা দেওয়া হবে, তাতে কিন্তু স্বস্তিতে থাকতে পারবেন না। খোঁচাখুঁচি বন্ধ করেন। জনগণের সেবা করতে এসেছি, এক টেবিলে বসেন, আলোচনা করেন। যখন ডাকবেন, তখনই আসব। আমাদের শেষ বয়স, আমাদের বড় ভাই চলে গেছেন। আমাদেরও মরণের ভয় আছে। আসুন, আমরা শান্তিপূর্ণভাবে হকার্স সমস্যার সমাধান করি। হকার্স সমস্যা সমাধান করতে গিয়ে জনগণের সমস্যা হবে, এমন কাজ আমরা করব না।’
এরপর সাংবাদিকদের উদ্দেশে সেলিম ওসমান বলেন, ‘খোলামেলা আলোচনা করেন, তিন মাস আলোচনা করেন, নারায়ণগঞ্জ শহরে কোনো অপরাধ থাকবে না।’
জেলা পুলিশের কাছে হস্তান্তর করা ছয়টি টাটা হলার গাড়ির মধ্যে সাংসদ সেলিম ওসমানের ব্যক্তিগত ব্যবসা প্রতিষ্ঠান উইজডম অ্যাটায়ার্স লিমিটেড দুটি, বিকেএমইএ দুটি, নারায়ণগঞ্জ চেম্বার অব কমার্স অ্যান্ড ইন্ডাস্ট্রি একটি এবং মেট্রো গার্মেন্টসের স্বত্বাধিকারী অমল পোদ্দারের পক্ষ থেকে একটি দেওয়া হয়। সাংসদ নারায়ণগঞ্জ জেলা পুলিশ সুপার মঈনুল হকের হাতে ছয়টি গাড়ির চাবি হস্তান্তর করেন। তিনি মার্চে আরও দুটি গাড়ি দেওয়ার ঘোষণা দেন।
 
