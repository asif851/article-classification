
ছাত্রীকে ধর্ষণের অভিযোগে ময়মনসিংহের ত্রিশাল উপজেলায় অবস্থিত জাতীয় কবি কাজী নজরুল ইসলাম বিশ্ববিদ্যালয়ের শিক্ষক মো. মিনহাজ উদ্দিনকে বরখাস্ত করা হয়েছে। আজ মঙ্গলবার বিশ্ববিদ্যালয়ের দায়িত্বপ্রাপ্ত রেজিস্ট্রার হুমায়ুন কবীর স্বাক্ষরিত এক আদেশে এই বরখাস্তের কথা বলা হয়।
মিনহাজ উদ্দিন হিসাববিজ্ঞান ও তথ্যপদ্ধতি বিভাগের প্রভাষক। তাঁর বিরুদ্ধে একই বিভাগের এক ছাত্রীকে ধর্ষণের অভিযোগ উঠেছে। ওই ছাত্রীর করা মামলায় ৮ মে মিনহাজ উদ্দিনকে গ্রেপ্তার করে পুলিশ। তিনি বর্তমানে কারাগারে।
বিশ্ববিদ্যালয় সূত্রে জানা যায়, ২ মে ওই ছাত্রী উপাচার্যের কাছে ওই শিক্ষকের বিরুদ্ধে লিখিত অভিযোগ করেন। অভিযোগে বলা হয়, বিয়ের প্রলোভন দেখিয়ে মিনহাজ উদ্দিন তাঁকে ধর্ষণ করেন। এ অভিযোগের পরিপ্রেক্ষিতে ওই দিনই বিশ্ববিদ্যালয় প্রশাসন চার সদস্যের একটি তদন্ত কমিটি গঠন করে। সাত কার্যদিবসের মধ্যে প্রতিবেদন দেওয়ার কথা ছিল। তবে ১১ মে তদন্ত কমিটির পক্ষ থেকেই ওই কমিটিকে পুনর্গঠনের সুপারিশ করা হয়।
ধর্ষণের শিকার ছাত্রীর সঙ্গে গতকাল সোমবার কথা হয় প্রথম আলোর। তিনি বলেন, ‘আমি ধর্ষণের অভিযোগে প্রথমে বিভাগীয় প্রধানের মাধ্যমে উপাচার্যের কাছে লিখিত অভিযোগ করেছিলাম। এরপর ওই শিক্ষক আমাকে বিশ্ববিদ্যালয় থেকে বের করে দেওয়ার হুমকি দেন। তিনি আমার দূরসম্পর্কের আত্মীয়। আত্মীয়দের মাধ্যমে তিনি আমাকে বলেন, তোমার অভিযোগে আমার কিছু হবে না। টাকা খরচ করে আমি সব ঠিক করে নেব। এতে বিশ্ববিদ্যালয়ের প্রশাসনের ওপর আস্থা না রেখে নিজের নিরাপত্তার কথা ভেবে থানায় মামলা করি। আমি এখনো নিজেকে নিরাপদ মনে করি না।’ বিশ্ববিদ্যালয়ের দায়িত্বপ্রাপ্ত রেজিস্ট্রার হুমায়ুন কবীর বলেন, আমরা মিনহাজ উদ্দিনের সাময়িক বরখাস্তের চিঠি পাঠিয়েছি। তদন্ত কমিটি পুনর্গঠনের কাজ চলছে।
