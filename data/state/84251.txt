
সিরাজগঞ্জের এনায়েতপুর থানা থেকে প্রায় ১২ ফুট দীর্ঘ একটি অজগর উদ্ধার করা হয়েছে। গতকাল শুক্রবার সন্ধ্যায় এনায়েতপুর এলাকার খোরশেদ আলীর ছেলে বেলাল হোসেনের কাঠের বাক্স থেকে সাপটি উদ্ধার করা হয়। এটি দেখার জন্য উৎসুক জনতার ভিড় জমে যায়।
বেলকুচি উপজেলা নির্বাহী কর্মকর্তা (ইউএনও) মো. ওলিউজ্জামান, এনায়েতপুর থানার ভারপ্রাপ্ত কর্মকর্তা (ওসি) রাশেদুল ইসলাম, স্থানীয় সাংবাদিক ও পরিবেশকর্মী মামুন বিশ্বাস, স্থানীয় বন বিভাগের কর্মকর্তা শহিদুল ইসলাম ঘটনাস্থলে আসেন। তাঁরা বন্য প্রাণী সংরক্ষণ আইন সম্পর্কে সাপুড়ে বেলাল হোসেনকে অবগত করেন। পরে বেলাল হোসেন সাপটি বন কর্মকর্তার কাছে হস্তান্তর করেন।
এলাকাবাসী সূত্রে জানা যায়, দীর্ঘদিন ধরে সাপুড়ে বেলাল হোসেন সাপটি নিয়ে বিভিন্ন জায়গায় গিয়ে খেলা দেখিয়ে ওষুধ বিক্রি করছেন। গতকাল তিনি সাপটি নিয়ে পাশের শাহজাদপুর উপজেলার সাতবাড়িয়া এলাকায় যান। ফেরার পথে স্থানীয় ব্যক্তিদের সহযোগিতায় সাপটি উদ্ধার করা হয়। স্থানীয় সাংবাদিক ও পরিবেশকর্মী মামুন বিশ্বাস অজগরটি উদ্ধার হওয়ায় সন্তোষ প্রকাশ করে বলেন, বিলুপ্তপ্রায় এসব বন্য প্রাণী সংরক্ষণে সবার এগিয়ে আসা উচিত। বেলকুচি উপজেলা নির্বাহী কর্মকর্তা (ইউএনও) ওলিউজ্জামান বলেন, সবার সহযোগিতা থাকলে বন্য প্রাণী সংরক্ষণ করা সহজ হবে।
