
রাজবাড়ীর বালিয়াকান্দিতে যৌতুকের দাবিতে এক গৃহবধূকে স্বামী ও শ্বশুরবাড়ির লোকজন আগুনে পুড়িয়ে হত্যার চেষ্টা করেছে বলে অভিযোগ পাওয়া গেছে। এ ঘটনায় মামলা করতে গেলে টাকা দাবি করে পুলিশ। পরে পুলিশ সুপারের কাছে লিখিত অভিযোগ করার পর গতকাল বুধবার দুপুরে মামলা নিয়েছে পুলিশ।মামলার এজাহার সূত্রে জানা যায়, ফরিদপুরের মধুখালী উপজেলার কেল্লাবাড়ী গ্রামের স্বপ্না বেগমের সঙ্গে (২৩) বালিয়াকান্দি উপজেলার নারুয়া ইউনিয়নের মদনডাঙ্গী গ্রামের তোকেনের ছেলে এরশাদের (৩০) ছয় বছর আগে বিয়ে হয়। কিছুদিন আগে স্বপ্নার স্বামী এক লাখ টাকা যৌতুক দাবি করেন। টাকা দিতে না পারায় গত রোববার রাত আটটার দিকে স্বামী ও তাঁর পরিবারের লোকজন স্বপ্নাকে মারধর করেন। একপর্যায়ে তাঁরা স্বপ্নার গায়ে কেরোসিন ঢেলে আগুন ধরিয়ে দেন। তাঁকে প্রথমে বালিয়াকান্দি স্বাস্থ্য কমপ্লেক্সে ভর্তি ও পরে ফরিদপুর মেডিকেল কলেজ হাসপাতালে স্থানান্তর করা হয়।পুলিশ সুপারের কাছে দেওয়া লিখিত অভিযোগে উল্লেখ করা হয়, ওই ঘটনায় স্বপ্নার ভাই মামুন শেখ বালিয়াকান্দি থানার ওসিকে মামলা গ্রহণের অনুরোধ জানান। কিন্তু বালিয়াকান্দি থানার ওসি তাঁর কাছে প্রথমে ২০ হাজার ও পরে ১০ হাজার টাকা দাবি করেন। মামুন টাকা দিতে অপারগতা জানালে তাঁকে ধমক দিয়ে তাড়িয়ে দেন। গতকাল বুধবার সকালে তিনি এ বিষয়ে রাজবাড়ী পুলিশ সুপারের কাছে লিখিত অভিযোগ দেন। দুপুরে মামলা রেকর্ড করে পুলিশ। বালিয়াকান্দি থানার ওসি জাহিদুল ইসলাম বলেন, তাঁর বিরুদ্ধে টাকা চাওয়ার অভিযোগ সত্য নয়।
