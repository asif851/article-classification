
জাতীয় পার্টির চেয়ারম্যানের বিশেষ উপদেষ্টা ববি হাজ্জাজকে চেয়ারম্যানের মুখপাত্র ও নির্বাচন সমন্বয়কারী হিসেবে অতিরিক্ত দায়িত্ব দেওয়া হয়েছে।
জাতীয় পার্টি চেয়ারম্যানের প্রেস ও রাজনৈতিক সচিব সুনীল শুভ রায় স্বাক্ষরিত এক বিজ্ঞপ্তিতে আজ শনিবার এ কথা জানানো হয়।
বিজ্ঞপ্তিতে বলা হয়, হাজ্জাজ এখন থেকে তৃণমূল পর্যায় থেকে কেন্দ্রের সঙ্গে সব ধরনের নির্বাচনের ব্যাপারে সমন্বয় সাধনের দায়িত্ব পালন করবেন। এই সিদ্ধান্ত এখন থেকে কার্যকর হবে।
মুসা বিন শমসেরের ছেলে ববি হাজ্জাজ জাতীয় পার্টির গবেষণা শাখাটি পরিচালনা করছিলেন। হুসেইন মুহম্মদ এরশাদকে সিএমএইচে নিয়ে যাওয়ার পর কয়েক দিন তিনি সংবাদমাধ্যমগুলোর সঙ্গে যোগাযোগ করেন। হাজ্জাজের অভিযোগ, তাঁকে র্যাব জোর করে লন্ডন পাঠিয়ে দিয়েছে। যদিও র্যাব বরাবরই এ অভিযোগ অস্বীকার করে আসছে।
