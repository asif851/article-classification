
আসন্ন তিন সিটি করপোরেশন নির্বাচনে ভোটাররা মুঠোফোনের খুদেবার্তার মাধ্যমে ভোটকেন্দ্রের তথ্য জানতে পারবেন। ভোট দেওয়ার জন্য জাতীয় পরিচয়পত্রের (এনআইডি) দরকার নেই।
নতুন ভোটার, যাঁরা এনআইডি পাননি তাঁরাও ভোট দিতে পারবেন।নির্বাচন কমিশনের এক বিজ্ঞপ্তিতে এ তথ্য জানানো হয়েছে।বিজ্ঞপ্তিতে উল্লেখ করা হয়েছে, ভোটারের এনআইডি নম্বর ১৭ ডিজিটের হলে মুঠোফোনের মেসেজ অপশনে গিয়ে PC লিখে স্পেস দিয়ে এনআইডি নম্বর টাইপ করে ১৬১০৩ নম্বরে পাঠাতে হবে। ফিরতি মেসেজে ভোট কেন্দ্রের তথ্য জানা যাবে। যাঁদের এনআইডি নম্বর ১৩ ডিজিটের তাঁদের এসএমএস অপশনে গিয়ে PC লিখে স্পেস দিয়ে ৪ ডিজিটের জন্ম সাল লিখে তারপর ১৩ ডিজিটের জাতীয় পরিচয়পত্রের নম্বর টাইপ করে ১৬১০৩ নম্বরে পাঠাতে হবে।নতুন ভোটার কিন্তু এনআইডি কার্ড পাননি তাঁরা মেসেজ অপশনে গিয়ে PC লিখে স্পেস দিয়ে ভোটার নিবন্ধন ফরমের স্লিপ নম্বর লিখে স্পেস দিয়ে দিন-মাস-বছর (dd. mm. yyyy) ফরম্যাটে জন্ম তারিখ লিখে ১৬১০৩ নম্বরে পাঠিয়ে দিতে হবে।নির্বাচন কমিশনের ওয়েবসাইট www. ec. org. bd অথবা www. nidw. gov. bd থেকে তথ্য জানা যাবে। এ ছাড়া ০৩৫৯০১২৩৪৫৬ নম্বরে ফোন করেও ভোটাররা তথ্য জানতে পারবেন।
