
 
প্রতিপক্ষকে ঘায়েল করতে ছেলেকে খুন করেছেন বাবা। পুলিশ এমনটাই বলছে। ছেলে আউসারকে খুনের অভিযোগে তার বাবা জাহিদ ওরফে জাহাঙ্গীরকে (৫০) গ্রেপ্তার করেছে পুলিশ।
পুলিশের গুলশান বিভাগের উপকমিশনার মোশতাক আহমেদ রোববার দুপুরে তাঁর কার্যালয়ে এক সংবাদ সম্মেলনে এ কথা জানান। তিনি বলেন, ছেলেকে খুনের অপরাধে বাবাসহ দুজনকে গ্রেপ্তার করেছে বাড্ডা থানা-পুলিশ। গ্রেপ্তার ব্যক্তিরা হলেন জাহিদ ওরফে জাহাঙ্গীর (৫০) ও মো. আ. মজিদ (২৭)। খুনের কাজে ব্যবহৃত ছুরিটিও উদ্ধার করা হয়েছে।
সংবাদ সম্মেলনে পুলিশ জানিয়েছে, গত মঙ্গলবার রাতে নিখোঁজ হয় কিশোর আউসার (১২)। মুরগির দোকানে কাজ করা অবস্থায় নিখোঁজ হয়েছিল সে। এর পরদিন সন্ধ্যায় বাড্ডা এলাকার একটি ধানখেত থেকে তাঁর লাশ উদ্ধার করা হয়।
সংবাদ সম্মেলনে পুলিশের গুলশান বিভাগের উপকমিশনার মোশতাক আহমেদ বলেন, আউসার হত্যায় জড়িত আসামি মজিদকে গত শুক্রবার বাড্ডা থানার সাতারকুল এলাকার একটি ভাড়া বাসা থেকে গ্রেপ্তার করা হয়। পরে মজিদের স্বীকারোক্তির ভিত্তিতে হত্যাকাণ্ডের মূল পরিকল্পনাকারী ও নির্দেশদাতা হিসেবে আউসারের বাবা জাহাঙ্গীরকে গ্রেপ্তার করে বাড্ডা থানা-পুলিশ। গ্রেপ্তার মজিদ গতকাল শনিবার হত্যাকাণ্ডের কথা স্বীকার করে আদালতে ১৬৪ ধারায় স্বীকারোক্তিমূলক জবানবন্দি দিয়েছেন।
পুলিশের গুলশান বিভাগের উপকমিশনার মোশতাক আহমেদ বলেন, আউসারের লাশ উদ্ধারের পর গত বৃহস্পতিবার তার বাবা জাহাঙ্গীর বাদী হয়ে কয়েকজনকে আসামি করে বাড্ডা থানায় মামলা করেছিলেন। সেই মামলার তদন্ত করতে গিয়েই পুলিশ জানতে পারে যে প্রতিপক্ষকে ঘায়েল করতে ছেলেকে খুন করেন বাবা জাহিদ ওরফে জাহাঙ্গীর।
