
সুনামগঞ্জে হাওরের ফসলহারা মানুষের মধ্যে বিতরণের জন্য নৌকায় করে চাল নেওয়ার প্রস্তুতি চলছিল। কালবৈশাখীর কবলে পড়ে ঘাটে বেঁধে রাখা নৌকাটি ডুবে যায়। তাতে ছিল ১৮ মেট্রিক টন চাল।
সুনামগঞ্জ শহরতলির মল্লিকপুর এলাকায় সুরমা নদীতে গতকাল রোববার রাত ১২টার দিকে নৌকাটি ডুবে যায়।
সুনামগঞ্জের জেলা প্রশাসক শেখ রফিকুল ইসলাম জানান, পৌর শহরের মল্লিকপুর এলাকার খাদ্যগুদাম থেকে ১৮ মেট্রিক টন (৩৬০ বস্তা) চাল একটি নৌকায় করে জেলার রঙ্গারচর ইউনিয়ন পরিষদে নিয়ে যাওয়ার প্রস্তুতি চলছিল। কিন্তু রাতে ঝড় শুরু হলে নৌকাটি খাদ্যগুদামের ঘাটে বেঁধে রাখা হয়। একসময় ঝড়ের কবলে পড়ে নৌকাটি নদীতে তলিয়ে যায়।
ওই ইউনিয়ন পরিষদের চেয়ারম্যান আবদুল হাই জানান, আজ সোমবার এসব চাল দুর্গত মানুষের মধ্যে বিতরণের কথা ছিল।
জেলা প্রশাসক শেখ রফিকুল ইসলাম আজ বেলা একটায় জানান, তিনি ঘটনাস্থলে আছেন। নৌকাটি উদ্ধারের চেষ্টা চলছে। বিষয়টি দুর্যোগ ব্যবস্থাপনা ও ত্রাণ মন্ত্রণালয়কে জানানো হয়েছে।
আরও পড়ুন:হাওরে মড়ার ওপর খাঁড়ার ঘা
 
