
বিএনপি নেতৃত্বাধীন ২০-দলীয় জোটের ডাকা হরতালের মধ্যে আগামীকাল রোববার এসএসসি ও সমমানের পরীক্ষার ব্যাপারে বিকেলে সিদ্ধান্ত নেওয়া হবে। শিক্ষামন্ত্রী নুরুল ইসলাম নাহিদ মুঠোফোনে প্রথম আলোকে এ খবর জানিয়েছেন। আজ শনিবারের এসএসসি ও সমমানের পরীক্ষা দেখতে সকালে শিক্ষামন্ত্রী চট্টগ্রাম যান। সেখান থেকে মুঠোফোনে মন্ত্রী বলেন, তাদের প্রতি অনুরোধ জানাব, পরীক্ষার্থীদের কথা বিবেচনা করে তারা যেন এ কর্মসূচি প্রত্যাহার করে। তাদের মধ্যে যেন মানবতাবোধ জাগ্রত হয়। নুরুল ইসলাম নাহিদ আরও বলেন, আশা করি বিকেলের মধ্যে হরতাল কর্মসূচি প্রত্যাহার করা হবে। সিদ্ধান্তের জন্য বিকেল পর্যন্ত অপেক্ষা করব। এরপর আগামীকালের পরীক্ষার ব্যাপারে সিদ্ধান্ত জানানো হবে। আগামীকাল এসএসসির ইংরেজি প্রথম পত্রের পরীক্ষা হওয়ার কথা। এবার সারা দেশে ৩ হাজার ১১৬টি কেন্দ্রে পরীক্ষা নেওয়া হচ্ছে। ১০টি শিক্ষা বোর্ডের মোট পরীক্ষার্থী ১৪ লাখ ৭৯ হাজার ২৬৬ জন।
