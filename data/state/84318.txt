
রাজবাড়ীর পাংশা উপজেলার পৌরসভা মাঠ এলাকায় ১৪৪ ধারা জারি করা হয়েছে। আজ বুধবার ভোর ছয়টা থেকে আগামীকাল বৃহস্পতিবার ভোর ছয়টা পর্যন্ত এ আদেশ বহাল থাকবে। বিএনপির দুই পক্ষ একই স্থানে সভা ডাকায় প্রশাসনের পক্ষ থেকে এ সিদ্ধান্ত নেওয়া হয়েছে।
স্থানীয় বিএনপি সূত্র জানায়, রাজবাড়ী জেলা বিএনপির সাবেক সভাপতি, সাবেক সাংসদ ও কেন্দ্রীয় নির্বাহী কমিটির সদস্য নাছিরুল হক সাবুর সমর্থকেরা পাংশা পৌরসভা মাঠে আজ আলোচনা সভার অনুমতি চান। জেলা বিএনপির সাধারণ সম্পাদক হারুনর অর রশিদের সমর্থকেরাও একই স্থানে আজ সভা করার জন্য অনুমতি চান।
পাংশা উপজেলা নির্বাহী কর্মকর্তা (ইউএনও) আমিনুল ইসলাম খান প্রথম আলো ডটকমকে বলেন, একই স্থানে দলীয় কর্মসূচি পালনের জন্য দুই পক্ষ অনুমতি চাওয়ায় অপ্রীতিকর পরিস্থিতি এড়াতে প্রশাসন ১৪৪ ধারা জারি করে।
 
