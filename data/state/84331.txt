
রাজধানীর রমনায় আজ রোববার ভোরে গুলিবিদ্ধ হয়ে অজ্ঞাতনামা এক যুবক নিহত হয়েছেন। মহানগর গোয়েন্দা পুলিশের (ডিবি) অতিরিক্ত উপকমিশনার মো. নুরন্নবী ওই যুবককে ছিনতাইকারী বলে সন্দেহ করছেন।
ডিবির অতিরিক্ত উপকমিশনার মো. নুরন্নবী দাবি করেন, আজ ভোররাতে রমনায় সড়ক ভবনের সামনে একদল যুবক ছিনতাইয়ের প্রস্তুতি নিচ্ছে বলে তাঁদের কাছে গোপন খবর আসে। এই তথ্যের ভিত্তিতে ডিবি পুলিশের দক্ষিণ বিভাগের একটি দল ঘটনাস্থলে যায়। ডিবির উপস্থিতি টের পেয়ে সন্দেহভাজন ছিনতাইকারীরা  গুলি ছোড়ে। ডিবিও পাল্টা গুলি চালায়। এতে এক সন্দেহভাজন ছিনতাইকারী ঘটনাস্থলে লুটিয়ে পড়ে। গুলিবিদ্ধ অন্য পাঁচজন পালিয়ে যায়। ঘটনাস্থল থেকে একটি গাড়ি উদ্ধার করা হয়েছে।
ডিবি পুলিশের উপপরিদর্শক (এসআই) জাহিদ হোসেন আজ সকালে ঢাকা মেডিকেল কলেজ হাসপাতালে সাংবাদিকদের কাছে দাবি করেন, ভোর পৌনে চারটার দিকে ছিনতাইকারীদের সঙ্গে ডিবির গুলিবিনিময় হয়। এ সময় অজ্ঞাতনামা এক সন্দেহভাজন ছিনতাইকারী গুলিবিদ্ধ হয়। রক্তাক্ত অবস্থায় ঢাকা মেডিকেল কলেজ হাসপাতালে নেওয়া হলে কর্তব্যরত চিকিত্সক তাঁকে মৃত ঘোষণা করেন। ঘটনাস্থল থেকে একটি বিদেশি পিস্তল উদ্ধার করা হয়েছে।
