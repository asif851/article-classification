
এনটিভির চেয়ারম্যান মোহাম্মদ মোসাদ্দেক আলী (ফালু) গতকাল বুধবার জামিনে মুক্তি পেলেও আবারও আটক হওয়ার আশঙ্কায় হাসপাতাল থেকে বের হননি।মোসাদ্দেক আলী কারা হেফাজতে রাজধানীর ইব্রাহিম কার্ডিয়াক হাসপাতালে চিকিৎসাধীন ছিলেন। গতকাল সন্ধ্যায় তাঁর জামিনবিষয়ক আনুষ্ঠানিকতা শেষ হয়।মোসাদ্দেক আলীর প্রতিষ্ঠান এনটিভি সূত্র জানায়, গত মঙ্গলবার সন্ধ্যায় তাঁর জামিনের কাগজপত্র আদালত থেকে ঢাকা কেন্দ্রীয় কারাগারে পৌঁছায়। সেখান থেকে গতকাল সন্ধ্যায় তা ইব্রাহিম কার্ডিয়াকে পৌঁছায়। এরপর মোসাদ্দেক আলী বের হওয়ার সময় দেখেন যে বাইরে সাদা পোশাকের আইনশৃঙ্খলা রক্ষাকারী বাহিনীর লোকজন রয়েছেন। তিনি আবারও আটক হতে পারেন, এমন আশঙ্কায় হাসপাতাল থেকে আর বের হননি।রাতে যোগাযোগ করা হলে ঢাকা মহানগর গোয়েন্দা পুলিশের (ডিবি-দক্ষিণ) উপ–কমিশনার মাশরুকুর রহমান প্রথম আলোকে বলেন, তাঁর বিভাগের কোনো সদস্য ওই হাসপাতালে যাননি। রমনা ও শাহবাগ থানার ভারপ্রাপ্ত কর্মকর্তাও (ওসি) একই কথা বলেন।মোসাদ্দেক আলী বিএনপির চেয়ারপারসনের উপদেষ্টাও। তিনি গত ১ ফেব্রুয়ারি দলের চেয়ারপারসন খালেদা জিয়ার গুলশান কার্যালয় থেকে বেরিয়ে আসার সময় আটক হন। পরে তাঁকে বাড্ডা, মিরপুর ও খিলগাঁও থানার তিনটি মামলায় গ্রেপ্তার দেখানো হয়। সম্প্রতি সব মামলায় হাইকোর্ট থেকে জামিন পান তিনি।
