
তাজরীন ফ্যাশনসের ব্যবস্থাপনা পরিচালক মোহাম্মদ দেলোয়ার হোসেনের জামিন বাতিল করে গ্রেপ্তার ও বিচারসহ পাঁচ দফা দাবি জানিয়েছে গার্মেন্টস শ্রমিক ঐক্য ফোরাম।
তাজরীন ফ্যাশনসের অগ্নিকাণ্ডের পাঁচ বছর পূর্ণ হওয়ার আগের দিন আজ বৃহস্পতিবার রাজধানীর তোপখানা রোডের নির্মল সেন মিলনায়তনে আয়োজিত এক সংবাদ সম্মেলনে এসব জানায় সংগঠনটি। একই সঙ্গে তারা আহত শ্রমিকদের সুচিকিৎসা ও পুনর্বাসন, নিখোঁজ শ্রমিক পরিবারকে উপযুক্ত ক্ষতিপূরণের দাবি করেছে।
সংবাদ সম্মেলনে লিখিত বক্তব্যে গার্মেন্টস শ্রমিক ঐক্য ফোরামের সভাপতি মোশরেফা মিশু বলেন, ‘পাঁচ বছর হয়ে গেলেও এখনো কারখানার মালিক দেলোয়ার হোসেনসহ সংশ্লিষ্ট ব্যক্তিদের বিচার করা হয়নি। দেলোয়ার জামিনে মুক্ত হয়ে প্রকাশে ঘুরে বেড়াচ্ছেন। সরকারের কুচপরোয়া নেই। আমরা দেখছি, শুনানির দিন পুলিশ সাক্ষীদের আদালতে হাজির করছে না।’ তিনি অভিযোগ করে বলেন, পুলিশ নিশ্চিন্তপুরে গিয়ে সাক্ষীদের ভয়ভীতি দেখিয়ে আদালতে হাজির হতে বাধা প্রদান করছে।
ঢাকার অদূরে আশুলিয়ার নিশ্চিন্তপুরে তাজরীন ফ্যাশনসে ২০১২ সালের ২৪ নভেম্বর রাত অগ্নিকাণ্ডের ঘটনা ঘটে। এতে ১১১ জন পোশাকশ্রমিক আগুনে পুড়ে মারা যান। শতাধিক শ্রমিক আহত হন। তাঁদের অনেকেই স্বাভাবিক জীবন ফিরতে পারেননি। এত বিপুলসংখ্যক শ্রমিক মৃত্যুর ঘটনায় এখন পর্যন্ত কাউকেই শাস্তির মুখোমুখি হতে হয়নি।
২০১৩ সালের ডিসেম্বরে সিআইডি তাজরীনের মামলার অভিযোগপত্র দেয়। আসামিরা হলেন তাজরীনের এমডি মোহাম্মদ দেলোয়ার হোসেন, তাঁর স্ত্রী ও প্রতিষ্ঠানটির চেয়ারম্যান মাহমুদা আক্তার, প্রকৌশলী এম মাহবুবুল মোর্শেদ, প্রশাসনিক কর্মকর্তা দুলাল, স্টোর ইনচার্জ হামিদুল ইসলাম, সিকউরিটি সুপারভাইজার আল-আমিন, ইনচার্জ আনিসুর রহমান, স্টোর ইনচার্জ আল-আমিন, ম্যানেজার আবদুর রাজ্জাক, প্রোডাকশন ম্যানেজার মোবারক হোসেন মঞ্জু, কোয়ালিটি ম্যানেজার শহিদুজ্জামান, সিকিউরিটি গার্ড রানা ওরফে আনারুল ও লোডার শামীম মিয়া। তাঁদের মধ্যে শেষের চারজন পলাতক ও অন্যরা জামিনে।
তাজরীনের ঘটনায় ২০১৫ সালের ৩ সেপ্টেম্বর তাজরীন ফ্যাশনসের ব্যবস্থাপনা পরিচালক (এমডি) মোহাম্মদ দেলোয়ার হোসেনসহ ১৩ জনকে বিরুদ্ধে অভিযোগ গঠন করে সাক্ষ্য গ্রহণের দিন ধার্য করা হয়। তবে ঠিকমতো সাক্ষী হাজির করতে না পেরে বেশ কয়েকবার সময় নেয় রাষ্ট্রপক্ষ। সর্বশেষ গত এক বছরে দুজন সাক্ষী হাজির করতে পেরেছে রাষ্ট্রপক্ষ। এ মামলায় সাক্ষী ১০৪ জন।
গার্মেন্টস শ্রমিক ঐক্য ফোরামের সংবাদ সম্মেলনে সংগঠনের নেতা আমেনা আক্তার, মোমিনুর রহমান, শাহ আলম, তাজরীনের আহত শ্রমিক রেবা কবির, দীপ্তি রানি, জরিনা বেগম ও জমিলা বেগম উপস্থিত ছিলেন।
 
