
নোয়াখালীর দ্বীপ উপজেলা হাতিয়ায় গত দুই দিনে গণপিটুনিতে দুজন নিহত হয়েছে। পুলিশের দাবি, তাঁরা স্থানীয় জলদস্যু বাহিনীর সদস্য।নিহত ব্যক্তিরা হলেন স্থানীয় জলদস্যু বাহিনী বলে পরিচিত আশরাফ বাহিনীর প্রধান মো. আশরাফ (৩৫) ও তাঁর প্রধান সহযোগী আলতাফ হোসেন (৩০)। আশরাফ হাতিয়ার জাহাজমারা ইউনিয়নের মোহাম্মদপুর গ্রামের বাসিন্দা। আলতাফের বাড়ি চট্টগ্রামের হাটহাজারী এলাকায়।হাতিয়া থানার ভারপ্রাপ্ত কর্মকর্তা (ওসি) মো. খোরশেদ আলম প্রথম আলো ডটকমের কাছে দাবি করেন, গণপিটুনিতে নিহত আশরাফের বিরুদ্ধে থানায় ডাকাতি, চাঁদাবাজি ও অপহরণের চার-পাঁচটি মামলা রয়েছে। তিনি জানান, আশরাফ ও আলতাফের লাশ থানায় রাখা আছে। ময়নাতদন্তের জন্য লাশ আজ শনিবার নোয়াখালী মেডিকেল কলেজ হাসপাতালে পাঠানো হবে।পুলিশ ও স্থানীয় সূত্রে জানা গেছে, হাতিয়ার কালামচরে পুলিশি অভিযানের মুখে জলদস্যুরা হাতিয়ার মূল ভূখণ্ডে উঠে আসে। গত বৃহস্পতিবার সন্ধ্যা সাড়ে ছয়টার দিকে আলাদী নগর এলাকায় আলতাফ হোসেন ও গতকাল শুক্রবার রাত সাড়ে তিনটার দিকে হিল্টন মোড় এলাকায় আশরাফকে পিটিয়ে হত্যা করে স্থানীয় লোকজন।নোয়াখালীর পুলিশ সুপার মো. আনিসুর রহমান আজ সকালে প্রথম আলো ডটকমকে বলেন, হাতিয়ার বিভিন্ন চরে পুলিশি অভিযানের মুখে জলদস্যুরা মূল ভূখণ্ডে উঠে আসছে। গণপিটুনিতে এই জলদস্যুদের মধ্যে দুজনের মৃত্যু হয়েছে। হাতিয়ার বিভিন্ন চর এবং মেঘনা থেকে জলদস্যুদের নির্মূল না করা পর্যন্ত এ অভিযান চলবে বলে তিনি জানান।গত বৃহস্পতিবার সকাল থেকে হাতিয়ার দুর্গম কালামচরে জলদস্যু দমনে অভিযান শুরু করে জেলা পুলিশের একাধিক দল।
 
