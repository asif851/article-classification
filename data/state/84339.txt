
নড়াইলে ঈদের জামাতে প্রথম কাতারে বসা নিয়ে দুই পক্ষের মধ্যে সংঘর্ষে ১০ জন আহত হয়েছেন। আজ মঙ্গলবার সকালে নড়াইল সদর উপজেলার শেখহাটি ইউনিয়নের ডহর শেখহাটি গ্রামে এ ঘটনা ঘটে। আহত লোকজনের মধ্যে তিনজনকে যশোর মেডিকেল কলেজ হাসপাতালে ভর্তি করা হয়েছে।
জামাতে অংশ নেওয়া দুজনের ভাষ্য, সকাল আটটায় ঈদের জামাত শুরু হওয়ার কথা। এ সময় প্রথম সারিতে বসা নিয়ে ডহর শেখহাটি গ্রামের মহিদ মোড়লের সমর্থক ইকবাল মোড়লের সঙ্গে নবীজ উদদীন মোড়লের সমর্থক আকবর মোড়লের বাগ্‌বিতণ্ডা হয়। একপর্যায়ে তা সংঘর্ষে রূপ নেয়। এতে উভয় পক্ষের ১০ জন আহত হন। আহত লোকজনের মধ্যে মহিদ মোড়লের সমর্থক বাকা মোড়ল (৩০), ইকবাল মোড়ল (৩২) ও জালাল মোড়লকে (২৮) যশোর মেডিকেল কলেজ হাসপাতালে ভর্তি করা হয়েছে। এ ছাড়া আকবর মোড়ল (৩৫), শহীদ মোড়ল (৩৮), এখলাছ মোড়ল (৩৯), ইউনুস মোড়ল (৪০) ও সাব্বির মোড়লকে (২৪) নড়াইল সদর হাসপাতালে ভর্তি করা হয়েছে। অন্যদের প্রাথমিক চিকিৎসা দেওয়া হয়েছে।
নড়াইল সদর হাসপাতালের জরুরি বিভাগে কর্তব্যরত চিকিৎসক মশিউর রহমান জানান, ‘আহতদের অবস্থা গুরুতর নয়। তাঁদের প্রয়োজনীয় চিকিৎসা দেওয়া হচ্ছে।’
এ বিষয়ে জানতে চাইলে নড়াইল সদর থানার ভারপ্রাপ্ত কর্মকর্তা (ওসি) সুভাস বিশ্বাস বলেন, বিষয়টি তিনি জানেন না। তবে অভিযোগ এলে আইন অনুযায়ী ব্যবস্থা নেওয়া হবে।
