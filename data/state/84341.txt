
বিরোধীদলীয় নেতা ও বিএনপির চেয়ারপারসনের সঙ্গে বৈঠক করেছেন জাতিসংঘের সহকারী মহাসচিব অস্কার ফার্নান্দেজ তারানকো। বৈঠকে রাজনৈতিক সংকট, সরকারের ভূমিকা, সহিংসতাসহ বিভিন্ন বিষয় নিয়ে তাঁদের দীর্ঘ আলোচনা হয়েছে বলে জানিয়েছেন বৈঠকে উপস্থিত বিএনপির এক নেতা।
আজ শনিবার সন্ধ্যা সাতটার কিছু পরে গুলশানে খালেদা জিয়ার বাসায় বৈঠক শুরু হয়। প্রায় দুই ঘণ্টা ধরে চলে এই বৈঠক।
বৈঠক শেষে এক সংবাদ ব্রিফিংয়ে বিএনপির ভাইস চেয়ারম্যান শমসের মবিন চৌধুরী জানান, এর আগে জাতিসংঘের মহাসচিব যে চিঠি দিয়েছিলেন তার সূত্র ধরে বিভিন্ন বিষয়ে বিস্তারিত আলোচনা হয়েছে। নির্বাচন পেছানোর বিষয়ে প্রধানমন্ত্রীর মন্তব্য প্রসঙ্গে সাংবাদিকেরা জানতে চাইলে শমসের মবিন বলেন, এ প্রসঙ্গে তাঁর দল এই মুহূর্তে কিছু বলতে চায় না। তিনি আরও জানান, সহকারী মহাসচিবের সঙ্গে বিরোধীদলীয় নেতা আবার বৈঠক করবেন। এরপর তাঁরা সংবাদমাধ্যমকে বিস্তারিত জানাতে পারবেন।
খালেদা জিয়ার সঙ্গে বৈঠকের সময় শমসের মবিন চৌধুরী ছাড়াও উপস্থিত ছিলেন বিএনপির স্থায়ী কমিটির সদস্য মঈন খান এবং বিএনপির চেয়ারপারসনের দুই উপদেষ্টা সাবিহউদ্দিন আহেমদ ও রিয়াজ রহমান। দলীয় নেতাদের নিয়ে বৈঠকের পর তারানকোর সঙ্গে একান্ত বৈঠক করেন খালেদা জিয়া।
