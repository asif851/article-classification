
প্রধানমন্ত্রী শেখ হাসিনার তথ্য উপদেষ্টা ইকবাল সোবহান চৌধুরীর বিরুদ্ধে ১০ কোটি টাকার মানহানির মামলা হয়েছে। গতকাল রোববার ফেনীর মুখ্য বিচারিক হাকিমের আদালতে এ মামলা করেন সরকারদলীয় সাংসদ নিজাম উদ্দিন হাজারী।
মামলায় ইংরেজি দৈনিক দ্য অবজারভার পত্রিকার সাংবাদিক মামুনুর রশিদের নাম উল্লেখসহ অজ্ঞাতপরিচয় আরও তিনজনকে অভিযুক্ত করা হয়েছে। প্রধানমন্ত্রীর উপদেষ্টার পাশাপাশি ইকবাল সোবহান অবজারভার পত্রিকার সম্পাদকের দায়িত্বও পালন করছেন।
বাদীর আইনজীবী আনোয়ারুল করিম বলেন, ফেনীর মুখ্য বিচারিক হাকিম মশিউর রহমান খান সাংসদের করা অভিযোগটি গ্রহণ করেছেন। এ বিষয়ে তদন্ত করে ফেনী সদর থানার ভারপ্রাপ্ত কর্মকর্তাকে (ওসি) আগামী ২ ফেব্রুয়ারির মধ্যে প্রতিবেদন দাখিলের নির্দেশ দিয়েছেন।
গতকাল বেলা ১১টায় ফেনী-২ আসনের সাংসদ নিজাম উদ্দিন হাজারী আদালতে যান। এ সময় তাঁর সঙ্গে আওয়ামী লীগের নেতা-কর্মীদের পাশাপাশি প্রায় ৩০ জন আইনজীবী ছিলেন।
মামলার আরজিতে বলা হয়, বাদী সাংসদ নিজাম উদ্দিন হাজারী  স্বাস্থ্য মন্ত্রণালয়–সম্পর্কিত সংসদীয় স্থায়ী কমিটির সদস্য ও ফেনী জেলা আওয়ামী লীগের সাধারণ সম্পাদক। বাদীর সুনাম ক্ষুণ্ন করতে ও জনগণের কাছে হেয়প্রতিপন্ন করতে তাঁকে নিয়ে অবজারভার পত্রিকায় ২৩ জানুয়ারি মিথ্যা প্রতিবেদন প্রকাশ করে। এর শিরোনাম ছিল ‘মাদকসম্রাটদের বিরুদ্ধে ব্যবস্থা নিতে প্রধানমন্ত্রীর নির্দেশের অপেক্ষায় পুলিশ’। প্রতিবেদনে বলা হয়, আওয়ামী লীগদলীয় সাংসদ আবদুর রহমান বদি, শামীম ওসমান, নিজাম উদ্দিন হাজারী, এনামুল হক দেশে মাদক ব্যবসা নিয়ন্ত্রণ করেন।
এতে আরও উল্লেখ করা হয়, ফেনীতে মাদক ব্যবসার একচ্ছত্র নিয়ন্ত্রণ নিতে দলীয় নেতা ও ফুলগাজী উপজেলা চেয়ারম্যান একরামকে গুলি করে ও পুড়িয়ে হত্যার ঘটনায় নিজাম হাজারী জড়িত বলে মিথ্যা সংবাদ প্রচার করা হয়। মিথ্যা প্রতিবেদনের কারণে বাদীর ১০ কোটি টাকার মানহানি হয়েছে।
 
