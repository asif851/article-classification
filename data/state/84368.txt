
লাকসাম উপজেলা বিএনপির সভাপতি সাবেক সাংসদ সাইফুল ইসলাম এবং পৌর বিএনপির সভাপতি হুমায়ুন কবিরের সন্ধান দাবিতে স্থানীয় আওয়ামী লীগ, বিএনপি ও পেশাজীবী সংগঠন পৃথক কর্মসূচি পালন করেছে।গতকাল বৃহস্পতিবার সকাল ছয়টা থেকে দুপুর ১২টা পর্যন্ত বিএনপি ও এর অঙ্গসংগঠনের নেতা-কর্মীরা লাকসাম পৌর শহরের দক্ষিণ বাইপাস এলাকায় কুমিল্লা-নোয়াখালী আঞ্চলিক সড়ক অবরোধ ও পরে সমাবেশ করেন।আগের দিন বুধবার সন্ধ্যায় আওয়ামী লীগ ও তার সহযোগী সংগঠনের প্রায় দুই হাজার নেতা-কর্মী বিএনপির ওই দুই নেতার সন্ধান দাবিতে পৌর শহরের দৌলতগঞ্জ বাজারে মিছিল করেন। একই দাবিতে দুপুরে লাকসাম উপজেলা নির্বাহী কর্মকর্তার (ইউএনও) মাধ্যমে প্রধানমন্ত্রীর বরাবর বিএনপির কেন্দ্রীয় কমিটির সদস্য ও কুমিল্লা জেলা (দক্ষিণ) বিএনপির জ্যেষ্ঠ সহসভাপতি সাবেক সাংসদ এম আনোয়ারুল আজিম স্বাক্ষরিত একটি স্মারকলিপি দেওয়া হয়।এ ছাড়া একই দিন বিকেল চারটায় শহরের স্থানীয় একটি হোটেলে সংবাদ সম্মেলন করেন স্থানীয় পেশাজীবী নাগরিকেরা।
 
