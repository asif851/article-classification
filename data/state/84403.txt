
চাঁপাইনবাবগঞ্জ সদর উপজেলার অহেদপুর সীমান্তের ওপারে ভারতীয় সীমানা থেকে গত সোমবার সকালে উদ্ধার হওয়া ইসমাইল (১৯) নামের এক বাংলাদেশির লাশ ফেরত দিয়েছে ভারতীয় সীমান্তরক্ষী বাহিনী বিএসএফ।
আজ বুধবার বিকেলে পতাকা বৈঠকের মাধ্যমে বর্ডার গার্ড বাংলাদেশের (বিজিবি) কাছে লাশটি ফেরত দেওয়া হয়। বিজিবি লাশটি শিবগঞ্জ থানা-পুলিশের কাছে হস্তান্তর করেছে। ইসমাইল চাঁপাইনবাবগঞ্জের শিবগঞ্জ উপজেলার দুর্লভপুর ইউনিয়নের ঘুঘুপাড়া গ্রামের হাবিবুর রহমানের ছেলে।
গত সোমবার সকাল ১০টার দিকে অহেদপুর সীমান্তের ১৩/২-এস সীমান্ত পিলারের বিপরীতে ভারতের ৬০০ গজ ভেতরে ইসমাইলের লাশ পড়ে থাকতে দেখা যায়। পরে বিএসএফের চাঁদনীচক সীমান্ত ফাঁড়ির সদস্যরা লাশটি উদ্ধার করে সে দেশের পুলিশের কাছে হস্তান্তর করে। পরে ওই দিন দুপুরে পতাকা বৈঠকের মাধ্যমে বিএসএফ বিষয়টি বিজিবিকে জানায়। বৈঠকে বিএসএফ দাবি করে, রোববার রাতে ওই সীমান্তে বিএসএফ কোনো অভিযান চালায়নি। তাই বিএসএফের গুলিতে বা নির্যাতনে কেউ মারাও যায়নি।
তবে ইসমাইলের চাচাতো ভাই সোহেল বলেন, ইসমাইল কয়েকজনের সঙ্গে রোববার রাতে গরু আনার জন্য ভারতে যান এবং বিএসএফের হাতে ধরা পড়েন। পালিয়ে আসা ইসমাইলের সঙ্গীদের কাছ থেকে তাঁরা এ খবর পান। সোমবার সকালে ইসমাইলের লাশ পাওয়া যায়।
শিবগঞ্জ থানার উপপরিদর্শক (এসআই) কামরুজ্জামান জানান, আজ বুধবার বেলা সোয়া তিনটার দিকে বিএসএফ ও বিজিবির মধ্যে পতাকা বৈঠক অনুষ্ঠিত হয়। ওই বৈঠকে ইসমাইলের লাশ ফেরত দেওয়া হয়। এরপর বিজিবি লাশটি পুলিশের কাছে হস্তান্তর করে। সুরতহাল প্রতিবেদন তৈরির পর ময়নাতদন্ত শেষে পরিবারের কাছে লাশটি হস্তান্তর করা হবে। পতাকা বৈঠকে বিজিবির পক্ষে নেতৃত্ব দেন অহেদপুর সীমান্ত ফাঁড়ির নায়েব সুবেদার জামাল উদ্দীন ও বিএসএফের পক্ষে নেতৃত্ব দেন চাঁদনীচক ক্যাম্পের কমান্ডার মনোরম সিং।
