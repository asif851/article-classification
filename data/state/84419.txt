
১৮-দলীয় জোটের ডাকা ৮৪ ঘণ্টার হরতালের প্রথম দিনে আজ রোববার জামালপুরের সরিষাবাড়ী উপজেলায় আওয়ামী লীগ ও  বিএনপির সমর্থকদের মধ্যে সংঘর্ষ ও গুলিবর্ষণের ঘটনা ঘটেছে। এ সময় পুলিশের একজন সদস্যসহ উভয় পক্ষের ১০ জন গুলিবিদ্ধ হয়েছেন। এ ঘটনায় শফিকুল ইসলাম নামের একজনকে গ্রেপ্তার করেছে পুলিশ।
আজ দুপুর ১২টার দিকে উপজেলার বাঘমারা ব্রিজপাড় এলাকায় এই সংঘর্ষের ঘটনা ঘটে।
পুলিশ ও প্রত্যক্ষদর্শী সূত্রে জানা গেছে, আজ দুপুরে উপজেলার সাতপোয়া ইউনিয়নের বাঘমারা ব্রিজপাড় এলাকায় হরতালের সমর্থনকারীরা চারটি স্কুল ভ্যান ও একটি মোটরসাইকেল ভাঙচুর করে। এ সময় হরতালের সমর্থক বিএনপি ও হরতালবিরোধী আওয়ামী লীগের সমর্থকদের মধ্যে পাল্টাপাল্টি ধাওয়া ও সংঘর্ষের ঘটনা ঘটে। সংঘর্ষের একপর্যায়ে উভয় পক্ষই গুলি ছোড়ে। এতে পুলিশের সদস্য ফজলুর রহমানসহ উভয় পক্ষের ১০ জন গুলিবিদ্ধ হন। গুলিবিদ্ধ অন্যরা হলেন লিটন সরকার (৩৫), সুলতান মাহমুদ (২৮), আলমগীর (২৮), সাহেব আলী (৪০), নাজমুল হাসান (২৬), রায়হান (২২), হারুন (৩৫), হায়দার আলী (৩০) ও বোরহান উদ্দিন (৩৫)। তাঁদের উপজেলা স্বাস্থ্য কমপ্লেক্সে  ভর্তি করা হয়েছে। পুলিশ পরিস্থিতি নিয়ন্ত্রণে এনেছে। এ সময় উপজেলা ছাত্রদলের সাধারণ সম্পাদক শফিকুল ইসলাম তালুকদারকে (৪০) গ্রেপ্তার করে পুলিশ।
তবে উপজেলা স্বাস্থ্য কমপ্লেক্সের আবাসিক চিকিত্সা কর্মকর্তা সোহেল মাহমুদ নবী জানান, পুলিশসহ পাঁচজন গুলিবিদ্ধ হয়ে হাসপাতালে ভর্তি হয়েছেন।
সাতপোয়া ইউনিয়ন বিএনপির আহ্বায়ক আলাল তরফদার জানান, এমপির নির্দেশে যুবলীগ ও ছাত্রলীগ গুলিবর্ষণ করেছে।
উপজেলা আওয়ামী লীগের সাধারণ সম্পাদক ছানোয়ার হোসেন বাদশা জানান, বিএনপির ও আওয়ামী লীগের সমর্থকদের মধ্যে পাল্টাপাল্টি ধাওয়া হয়েছে। এ সময় যুবলীগ ও ছাত্রলীগ কোনো গুলিবর্ষণ করেনি।
পুলিশের এক সদস্য গুলিবিদ্ধ হওয়ার বিষয়টি নিশ্চিত করেছেন সরিষাবাড়ী থানার ভারপ্রাপ্ত কর্মকর্তা (ওসি) এ কে এম কামরুল আহসান।
জামালপুরের পুলিশ সুপার (এসপি) মো. নজরুল ইসলাম জানান, সংঘর্ষের সময় গুলিবর্ষণের ঘটনা ঘটেছে। অপরাধীদের বিরুদ্ধে আইনানুগ ব্যবস্থা নেওয়া হবে।
