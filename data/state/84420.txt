
যশোরের মনিরামপুর উপজেলার পাড়িয়ালী গ্রাম থেকে এক যুবকের গুলিবিদ্ধ লাশ উদ্ধার করা হয়েছে। ওই যুবকের নাম আতাউর রহমান (২৪)। গতকাল সোমবার রাতে পুলিশ তাঁর লাশ উদ্ধার করে।
নিহত আতাউর রহমান মনিরামপুর উপজেলার দহাকুলা গ্রামের আবুল কাসেমের ছেলে।
পুলিশ ও নিহত যুবকের পারিবারিক সূত্র জানায়, গতকাল রাত সাড়ে ১০টার দিকে আতাউর হাটখোলা এলাকায় কুলটিয়া ইউনিয়ন পরিষদের (ইউপি) চেয়ারম্যান শেখর চন্দ্র রায়ের সঙ্গে দেখা করে মোটরসাইকেলে বাড়ি ফিরছিলেন। আতাউরের চাচাতো ভাই শহিদুল ইসলাম (৩২) মোটরসাইকেল চালাচ্ছিলেন। তাঁরা পাড়িয়ালী গ্রামের হরেন্দ্রনাথের চালকলের সামনে পৌঁছালে সন্ত্রাসীরা মোটরসাইকেলটির গতিরোধ করে। এ সময় তারা আতাউরের গলা ও মুখে গুলি করে পালিয়ে যায়। এতে ঘটনাস্থলেই আতাউরের মৃত্যু হয়।
আতাউরের বাবা আবুল কাসেম বলেন, ‘চালকলের সামনে রাস্তার ওপর সন্ত্রাসীরা আমার ছেলেকে গুলি করে হত্যা করেছে।’
মনিরামপুর থানার ভারপ্রাপ্ত কর্মকর্তা (ওসি) মো. মোকাররম হোসেন বলেন, ‘সন্ত্রাসীরা আতাউরের গলা ও মুখে গুলি করে হত্যা করেছে। আতাউরের সঙ্গে থাকা চাচাতো ভাই শহিদুলকে আমরা জিজ্ঞাসাবাদ করছি। সন্ত্রাসীদের গ্রেপ্তারের জন্য জোর চেষ্টা চলছে।’
