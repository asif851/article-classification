
দেশে সর্বোচ্চ বিদ্যুৎ উৎপাদনের রেকর্ড হয়েছে আজ শনিবার সন্ধ্যা সাতটায়। এ সময় ৮ হাজার ৩৪৮ মেগাওয়াট বিদ্যুৎ উৎপন্ন হয়। এটি দেশের সর্বকালের সর্বোচ্চ রেকর্ড বলে জানিয়েছেন বিদ্যুৎ উন্নয়ন বোর্ডের (পিডিবি) পরিচালক সাইফুল ইসলাম চৌধুরী।
এর আগে গত বছরের ১৩ আগস্ট সর্বোচ্চ ৮ হাজার ১৭৭ মেগাওয়াট বিদ্যুৎ উৎপাদন হয়েছিল।বিদ্যুৎ উৎপাদনে রেকর্ড হলেও আজ সন্ধ্যা সাতটা থেকে রাত ১১টা পর্যন্ত ঢাকার কয়েকটি এলাকায় বিদ্যুৎ ছিল না বলে স্থানীয় বিদ্যুৎ অফিসগুলোতে অভিযোগ করেন গ্রাহকেরা। এ ছাড়া ঢাকার বাইরেও গ্রামাঞ্চলের অনেক জায়গায় দীর্ঘক্ষণ ধরে বিদ্যুৎহীন ছিল।তবে এসব ঘটনা বিদ্যুৎ স্বল্পতার কারণে নয় বলে জানিয়েছেন বিদ্যুৎ উন্নয়ন বোর্ড এবং বিদ্যুৎ মন্ত্রণালয়ের কর্মকর্তারা। তাঁদের মতে, এগুলো বিদ্যুৎ স্বল্পতার কারণে হয়নি। এগুলো হয়েছে বিতরণ এবং সঞ্চালন লাইনের সীমাবদ্ধতার কারণে। এগুলো লোডশেডিং নয় বিদ্যুৎ বিভ্রাট। এ ধরনের বিভ্রাট যাতে না থাকে সে জন্য কার্যক্রম গ্রহণ করা হয়েছে।
