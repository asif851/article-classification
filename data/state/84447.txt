
আইনশৃঙ্খলা রক্ষাকারী বাহিনীর চোখ ফাঁকি দিতে স্কুলব্যাগে করে ইয়াবা বিক্রির প্রস্তুতি নেওয়ার অভিযোগে দুজনকে গ্রেপ্তার করা হয়েছে।
গতকাল বুধবার রাতে নগরের কোতোয়ালি থানার চেরাগী মোড় এলাকা থেকে র‍্যাব-৭ তাঁদের গ্রেপ্তার করে। গ্রেপ্তার দুই ব্যক্তি হলেন মিঠু শীল (২৫) ও সৌমিত্র চৌধুরী (২৬)।
র‍্যাব-৭ চট্টগ্রামের সহকারী পরিচালক সোহেল মাহমুদ প্রথম আলোকে বলেন, গোপন তথ্যের ভিত্তিতে অভিযান চালিয়ে ১ হাজার ৫৫০টি ইয়াবা বড়ি, ইয়াবা বিক্রির ২ লাখ ৯৩ হাজার টাকাসহ দুই যুবককে গ্রেপ্তার করা হয়। ইয়াবাগুলো একটি কালো স্কুলব্যাগের ভেতর ছিল।
এ ঘটনায় তাঁদের বিরুদ্ধে থানায় মামলা হয়েছে। প্রাথমিক জিজ্ঞাসাবাদে তাঁরা র‍্যাবের কাছে স্কুলব্যাগের ভেতর করে ইয়াবা বিক্রির কথা স্বীকার করেছেন।
