
মানবাধিকার সংস্থা অধিকারের পরিচালক নাসিরউদ্দিন এলানকে কারাগারে পাঠিয়েছেন আদালত। আজ বুধবার দুপুর সাড়ে ১২টার দিকে সাইবার ক্রাইমস ট্রাইব্যুনালের বিচারক শামসুল আলম তাঁর জামিন আবেদন নাকচ করে এ নির্দেশ দেন।
অধিকার এক বিবৃতিতে জানায়, ২০১৩ সালের ৪ সেপ্টেম্বর অধিকারের পরিচালক এ এস এম নাসিরউদ্দিন এলান ও সেক্রেটারি আদিলুর রহমান খানের বিরুদ্ধে তথ্য ও যোগাযোগপ্রযুক্তি আইন ভঙ্গের অভিযোগ আনে পুলিশ। এর এক সপ্তাহের মাথায় নাসিরউদ্দিন এলানের বিরুদ্ধে গ্রেপ্তারি পরোয়ানা জারি হয়। ১০ অক্টোবর সুপ্রিম কোর্টের হাইকোর্ট বিভাগ চার সপ্তাহ পর্যন্ত এলানকে গ্রেপ্তার ও হয়রানি না করার নির্দেশ দিয়েছিলেন। ১০ নভেম্বর পর্যন্ত এ নির্দেশ বহাল ছিল। তবে এর আগেই আজ সকালে আদালতে আত্মসমর্পণ করে তিনি জামিন চাইলে সাইবার ক্রাইমস ট্রাইব্যুনালের বিচারক তাঁর জামিন আবেদন নাকচ করেন। একই সঙ্গে তিনি তাঁকে গ্রেপ্তার করে কারাগারে পাঠানোর নির্দেশ দেন।
