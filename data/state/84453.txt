
চলতি বছরের উচ্চমাধ্যমিক স্কুল সার্টিফিকেট (এইচএসসি) ও সমমানের পরীক্ষার ফল প্রকাশ করা হবে ১৮ আগস্ট। আজ সোমবার বিকেলে শিক্ষামন্ত্রী নুরুল ইসলাম নাহিদ প্রথম আলোকে এ তথ্য জানিয়েছেন।
গত ৩ এপ্রিল এই পরীক্ষা শুরু হয়েছিল। শেষ হয় জুন মাসে। আটটি সাধারণ শিক্ষা বোর্ড, মাদ্রাসা ও কারিগরি বোর্ডের অধীনে এবার পরীক্ষার্থী ছিল ১২ লাখের বেশি।
শিক্ষামন্ত্রী নুরুল ইসলাম নাহিদ বলেন, ১৮ আগস্ট সকাল ১০টায় প্রধানমন্ত্রী শেখ হাসিনার হাতে ফলাফলের অনুলিপি তুলে দেওয়া হবে। এরপর শিক্ষা মন্ত্রণালয়ে সংবাদ সম্মেলন করে ফলাফল তুলে ধরা হবে। এর পরপরই শিক্ষাপ্রতিষ্ঠানগুলোতে ফল প্রকাশ করা হবে।
