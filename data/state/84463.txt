
সড়ক দুর্ঘটনা কমাতে নারায়ণগঞ্জে গতকাল রোববার পরিবহন শ্রমিকদের প্রশিক্ষণ দেওয়া হয়েছে। নগরীর কেন্দ্রীয় বাস টার্মিনাল এলাকায় জেলা পরিবহন শ্রমিক ইউনিয়নের কার্যালয়ে দুই ঘণ্টাব্যাপী এই প্রশিক্ষণ কর্মশালার আয়োজন করা হয়। ‘সড়ক নিরাপত্তায় চালকদের করণীয়’ ব্যানারে এই প্রশিক্ষণ দেওয়া হয়। কর্মশালায় চালক ও তাঁদের সহযোগীসহ শতাধিক পরিবহন শ্রমিক অংশ নেন। শহর ট্রাফিক ইন্সপেক্টর মোটরযান আইন মেনে চলার জন্য পরিবহন শ্রমিকদের শপথ করান। জেলা পরিবহন শ্রমিক পরিচালনা কমিটির সভাপতি সামছুজ্জামান এতে সভাপতিত্ব করেন। প্রধান অতিথি ছিলেন বাংলাদেশ পরিবহন শ্রমিক ইউনিয়নের কেন্দ্রীয় কমিটির সভাপতি আবদুল ওয়াদুদ।প্রশিক্ষণ কর্মশালায় আলোচকেরা বলেন, চলন্ত পরিবহনে যাত্রীদের জীবনের নিরাপত্তার দায়িত্ব চালক ও তাঁর সহযোগী কর্মচারীদের। তাই জেলায় বিভিন্ন গণপরিবহনে কর্মরত প্রায় চার হাজার চালক ও পরিবহন শ্রমিককে স্বাভাবিক গতিতে গাড়ি চালাতে হবে। বক্তারা এ সময় বিভিন্ন সড়ক দুর্ঘটনার উদাহরণ টেনে বলেন, চালক ও তাঁদের সহযোগীদের মাদক সেবন থেকে বিরত থাকতে হবে। ট্রাফিক আইন মেনে চলা, ড্রাইভিং প্রশিক্ষণ নিয়ে বৈধ লাইসেন্স নেওয়া, রাস্তায় অন্য কোনো যানবাহনের সঙ্গে প্রতিযোগিতায় না যাওয়া, মোবাইল ফোনে কথা না বলার বিষয়ে সাবধান করে দেওয়া হয়। এ ছাড়া গাড়ি রাস্তায় বের করার আগে যান্ত্রিক ত্রুটি আছে কি না, তা পরীক্ষা করার বিষয়ে জোর দেন আলোচকেরা।প্রশিক্ষণ কর্মশালায় বিশেষ অতিথি ছিলেন বাংলাদেশ পরিবহন শ্রমিক ইউনিয়নের (কেন্দ্রীয় কমিটি) সাধারণ সম্পাদক মো. করম আলী, যুগ্ম সাধারণ সম্পাদক রবিউল ইসলাম, জেলা সড়ক পরিবহন শ্রমিক পরিচালনা কমিটির সাধারণ সম্পাদক মো. শহিদুল্লাহ, শহর ট্রাফিক সার্জেন্ট মো. শরফুদ্দিন।
