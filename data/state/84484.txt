
জয়পুরহাটের কালাই উপজেলার কাটাহার গ্রামের একটি বাড়িতে গত রোববার রাতে ডাকাতি হয়েছে। এ সময় ডাকাতদের হামলায় গৃহকর্তাসহ দুজন জখম হয়েছেন। বাড়ির লোকজনের চিৎকারে প্রতিবেশীরা এগিয়ে এলে তিনটি ককটেল বিস্ফোরণ ঘটিয়ে ডাকাতেরা পালিয়ে যায়।
পরে গৃহকর্তা খায়রুল ইসলামসহ (৪৪) আহত দুজনকে দ্রুত কালাই উপজেলা স্বাস্থ্য কমপ্লেক্সে ভর্তি করা হয়। স্বাস্থ্য কমপ্লেক্সের আবাসিক চিকিৎসা কর্মকর্তা (আরএমও) আবু হোসেন জানান, ডান চোখে মারাত্মক আঘাত পাওয়ায় খায়রুল ইসলামকে বগুড়ার শহীদ জিয়াউর রহমান মেডিকেল কলেজ হাসপাতালে পাঠানো হয়েছে। আহত সুজাউল ইসলামের বাঁ ঊরুতে ধারালো অস্ত্রের আঘাত পেয়েছেন।
খায়রুল ইসলামের ছেলে আবদুস সালাম মুঠোফোনে জানান, তাঁর বাবাকে জিম্মি করে ঘরে নিয়ে ডাকাতেরা ধান বিক্রির ২০ হাজার টাকা ও একটি মুঠোফোন লুটে নেয়।
