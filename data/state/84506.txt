
শ্রমসচিব মিকাইল শিপার গতকাল শনিবার মৌলভীবাজারের জুড়ী উপজেলার কাপনাপাহাড় শ্রমকল্যাণ কেন্দ্র পরিদর্শন করেছেন।প্রত্যক্ষদর্শীরা জানান, দুপুর ১২টার দিকে শ্রমসচিব শ্রমকল্যাণ কেন্দ্রে যান। এ সময় কেন্দ্রের কর্মকর্তা-কর্মচারীরা শ্রমসচিবকে জানান, দীর্ঘদিন ধরে সেখানে কোনো চিকিৎসা কর্মকর্তা নেই। ওষুধপত্র সরবরাহ করা হচ্ছে না। ফলে চা-শ্রমিকেরা স্বাস্থ্য ও চিকিৎসাসেবা থেকে বঞ্চিত হচ্ছেন। সেখানে বিশুদ্ধ পানীয় জলের কোনো ব্যবস্থা নেই। এ কেন্দ্রের পাঁচটি পদ শূন্য।শ্রমকল্যাণ কেন্দ্র সূত্রে জানা গেছে, উপজেলার ১৪টি চা-বাগানের শ্রমিকদের স্বাস্থ্য ও চিকিৎসাসেবা প্রদানের লক্ষ্যে ১৯৯৮ সালে এ কেন্দ্রটি স্থাপন করা হয়।মিকাইল শিপার প্রথম আলোকে বলেন, ‘শ্রমকল্যাণ কেন্দ্রটির বিভিন্ন সমস্যা সম্পর্কে জানলাম। চিকিৎসকসহ অন্যান্য সংকট নিরসনে প্রয়োজনীয় উদ্যোগ নেওয়া হবে।’
