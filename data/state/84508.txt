
মুন্সিগঞ্জের শিমুলিয়া-কাওরাকান্দি নৌপথের শিমুলিয়া ঘাটে ঈদের ঘরমুখো যাত্রীদের ঢল নেমেছে। আজ বুধবার ভোর থেকে দক্ষিণাঞ্চলের যাত্রীরা শিমুলিয়া ঘাটে আসতে শুরু করেন। লঞ্চ, স্পিডবোট, ফেরি—সব নৌযানে যাত্রীদের ভিড় লক্ষ করা গেছে। সকাল থেকে ফেরিঘাটে পারাপারের অপেক্ষায় আছে কয়েক শ যানবাহন। এসব যানবাহনের সারি অনেক দূর পর্যন্ত বিস্তৃত হয়েছে। আফতাব হোসেন নামের এক যাত্রীর ভাষ্য, দীর্ঘ দুই ঘণ্টায়ও ফেরিতে উঠতে পারেননি তিনি। সকাল থেকে গুঁড়ি গুঁড়ি বৃষ্টি হচ্ছে। এতে ঈদের ঘরমুখো যাত্রীদের দুর্ভোগ আরও বেড়েছে। শিমুলিয়া ঘাটের বিআইডব্লিউটিসির ব্যবস্থাপক আশিকুজ্জামান বলেন, ১৭টি ফেরি দিয়ে যানবাহন পারাপারের ব্যবস্থা করা হয়েছে। দুপুর নাগাদ আরেকটি ফেরি যুক্ত হবে। মাওয়া ঘাটের পুলিশ ফাঁড়ির ইনচার্জ উপপরিদর্শক (এসআই) মোশারফ হোসেন বলেন, আজ সকাল থেকে শিমুলিয়া ঘাটে যাত্রীদের ভিড় লেগে আছে। দুপুর নাগাদ তা আরও বাড়তে পারে। নিরাপত্তা-পরিস্থিতি স্বাভাবিক রয়েছে।
