
সিলেটের দক্ষিণ সুরমায় নর্থ ইস্ট মেডিকেল কলেজের এমবিবিএস পঞ্চম বর্ষে অধ্যয়নরত নেপালি শিক্ষার্থী শওকত গাওয়ালি (২৬) ১২ দিন ধরে নিখোঁজ। এ ঘটনায় মেডিকেল কলেজের নিরাপত্তাপ্রধান আবদুল আহাদ ১৫ নভেম্বর দক্ষিণ সুরমা থানায় সাধারণ ডায়েরি (জিডি) করেছেন।তবে গতকাল সোমবার পর্যন্ত এ বিষয়ে পুলিশ নিশ্চিতভাবে কিছু বলতে পারেনি। এ কারণে শওকতের নিখোঁজ হওয়া নিয়েও একধরনের রহস্যের সৃষ্টি হয়েছে।শওকত নেপাল কাইনালি টিকারপুর-৯-এর রাম প্রসাদের ছেলে। নর্থ ইস্ট মেডিকেল কলেজের ছাত্রাবাসে থাকতেন। ছাত্রাবাস সূত্র জানায়, ১০ নভেম্বর রাত নয়টায় ছাত্রাবাস তত্ত্বাবধায়ক রাতের পালায় ছাত্রাবাস পরিদর্শনে গিয়ে শওকতের কক্ষে তালা ঝুলতে দেখেন। এ ব্যাপারে অন্যান্য শিক্ষার্থীর কাছে জানতে চাইলে তাঁরা জানান, সন্ধ্যা থেকে তাঁর কক্ষ তালাবদ্ধ অবস্থায় দেখা যাচ্ছে।তত্ত্বাবধায়ক নাজমুল ইসলাম প্রথম আলোকে বলেন, কোনো আবাসিক শিক্ষার্থী এক দিনের জন্য হলেও বাইরে থাকলে কর্তৃপক্ষকে জানাতে হয়। শওকত ছাত্রাবাস কর্তৃপক্ষকে কিছু না জানিয়ে গোপনে চলে যান। নেপালের দূতাবাসের মাধ্যমে তাঁর পরিবারের সঙ্গে যোগাযোগ করা হয়েছে। পরিবার থেকে জানানো হয়েছে, শওকত এখনো নেপালে যাননি। পরে জিডি করা হয়।
নাম প্রকাশে অনিচ্ছুক শওকতের সহপাঠী নেপালি শিক্ষার্থী বলেন, শওকতের বাবা ১৫ নভেম্বর সকালে তাঁকে ফোন করে জানান, শওকতের কাছে ৩০-৩৫ হাজার ভারতীয় রুপি রয়েছে। ওই টাকা পরিবর্তন করতে কলকাতায় গেল কি না। বিষয়টি তিনি খোঁজ নিতে বলেছেন।
নিখোঁজ হওয়ার বিষয়টি তদন্ত করছেন দক্ষিণ সুরমা থানার এসআই রফিকুল ইসলাম। তিনি বলেন, শওকত গাওয়ালি ৯ নভেম্বর ঢাকা (শাহ জালাল) আন্তর্জাতিক বিমানবন্দর হয়ে কলকাতায় চলে গেছেন। এ ব্যাপারে ইমিগ্রেশন পুলিশ থেকে কাগজপত্র সংগ্রহ করা হচ্ছে।
