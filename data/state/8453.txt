
সংবিধানের চার মূলনীতিতে আস্থাশীল ব্যক্তিদের নিয়ে নির্বাচন কমিশন গঠন, সংবিধানের ১১৮ অনুচ্ছেদ অনুযায়ী নির্বাচন কমিশন গঠনের জন্য সুনির্দিষ্ট আইন প্রণয়নসহ নির্বাচন কমিশন গঠন বিষয়ে রাষ্ট্রপতিকে সাতটি প্রস্তাব দিয়েছে জাতীয় সমাজতান্ত্রিক দল (জাসদ)। আজ সোমবার বিকেলে বঙ্গভবনে দলটি রাষ্ট্রপতির সঙ্গে বৈঠক করে।
তথ্য মন্ত্রণালয়ের জ্যেষ্ঠ জনসংযোগ কর্মকর্তা মীর আকরাম উদ্দীন আহম্মদ স্বাক্ষরিত পাঠানো এক বিজ্ঞপ্তিতে জানানো হয়, জাসদ সভাপতি ও তথ্যমন্ত্রী হাসানুল হক ইনু কমিশন গঠন প্রসঙ্গে রাষ্ট্রপতি মো. আবদুল হামিদের সঙ্গে বৈঠকে সাতটি প্রস্তাব দিয়েছেন।
অন্য প্রস্তাবগুলো হলো আইন প্রণয়নের আগে প্রধান বিচারপতি মনোনীত আপিল বিভাগের একজন বিচারপতি ও হাইকোর্ট বিভাগের একজন বিচারপতি এবং বাংলাদেশের সাংবিধানিক পদে অধিষ্ঠিত এমন ব্যক্তিদের সমন্বয়ে বাছাই কমিটি গঠন; সংবিধানের ১১৮ অনুচ্ছেদ অনুযায়ী নির্বাচন কমিশনের মেয়াদ পূর্ণ হওয়ার ছয় মাস আগে আইন অনুযায়ী কমিশন গঠনের কার্যক্রম শুরু করা; বাছাই কমিটি কর্তৃক রাজনৈতিক দল ও নাগরিকদের প্রস্তাব বাছাই করে প্রধান নির্বাচন কমিশনার ও অন্যান্য নির্বাচন কমিশনারের বিপরীতে তিনজন করে নাম রাষ্ট্রপতির কাছে প্রেরণ; বাছাই কমিটি কর্তৃক ১/৩ ভিত্তিতে বাছাই করা ১৫ জনের প্রস্তাব রাষ্ট্রপতির কাছে প্রেরণের পূর্বে ওই তালিকা জনসমক্ষে প্রকাশ করা এবং প্রেরিত প্রস্তাবের ভিত্তিতে রাষ্ট্রপতি প্রধান নির্বাচন কমিশনার ও ন্যূনতম একজন নারী নির্বাচন কমিশনারসহ চারজন নির্বাচন কমিশনার পদে নিয়োগদান করে পাঁচ সদস্যবিশিষ্ট নির্বাচন কমিশন গঠন করা।
রাষ্ট্রপতি প্রস্তাবগুলো বিবেচনায় নিয়ে সামগ্রিক মতামত দেওয়ার আশ্বাস দেন।
বঙ্গভবনে এ বৈঠকে জাসদ সভাপতি ও তথ্যমন্ত্রী হাসানুল হক ইনু, সাধারণ সম্পাদক শিরীন আখতার, কার্যকরী সভাপতি রবিউল আলম, সহসভাপতি মীর হোসাইন আখতার, স্থায়ী কমিটির সদস্য মোশাররফ হোসেন, উপদেষ্টামণ্ডলীর সদস্য এম এ করিম, স্থায়ী কমিটির সদস্য আনোয়ার হোসেন, সহসভাপতি ইকবাল হোসেন খান, হাবিবুর রহমান শওকত, জিকরুল আহমেদ, যুগ্ম সাধারণ সম্পাদক নুরুল আখতার, নাদের চৌধুরী উপস্থিত ছিলেন।
পরে জাসদ কার্যালয়ে সংবাদ সম্মেলনে জাসদের সাধারণ সম্পাদক শিরীন আখতার বলেন, ২০১১ সালে নির্বাচন কমিশন গঠন প্রসঙ্গে তৎকালীন রাষ্ট্রপতির কাছে জাসদের পক্ষ থেকে সংবিধানের ১১৮ অনুচ্ছেদ অনুযায়ী সুনির্দিষ্ট আইন প্রণয়নের প্রস্তাব করা হয়েছিল। কিন্তু তৎকালীন পরিস্থিতিতে ১১৮ অনুচ্ছেদ অনুযায়ী সুনির্দিষ্ট আইন প্রণয়ন করা সম্ভব হয়নি। তবে তৎকালীন মহামান্য রাষ্ট্রপতির নির্দেশনা মোতাবেক একটি প্রজ্ঞাপনের মাধ্যমে একটি বাছাই কমিটি গঠন করা হয়েছিল।
জাসদ সভাপতি ও তথ্যমন্ত্রী হাসানুল হক ইনু এবং দলের কেন্দ্রীয় নেতারা এ সময় উপস্থিত ছিলেন।
