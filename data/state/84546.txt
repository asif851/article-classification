
নির্বাচন কমিশন গঠন নিয়ে আরও ছয় দলকে আলোচনার জন্য বঙ্গভবনে আমন্ত্রণ জানিয়েছেন রাষ্ট্রপতি মো. আবদুল হামিদ। আজ মঙ্গলবার সন্ধ্যায় রাষ্ট্রপতির প্রেস সচিব জয়নাল আবেদীন প্রথম আলোকে এ তথ্য নিশ্চিত করেছেন। তিনি বলেন, ইতিমধ্যে রাজনৈতিক দলগুলোকে আমন্ত্রণের চিঠি পাঠিয়ে দেওয়া হয়েছে।
জয়নাল আবেদীন জানান, ২৭ ডিসেম্বর বিকেল চারটায় বাংলাদেশের ওয়ার্কার্স পার্টি; ২৯ ডিসেম্বর বেলা তিনটায় বাংলাদেশ ন্যাশনালিস্ট ফ্রন্ট (বিএনএফ) ও বিকেল সাড়ে চারটায় ইসলামী ঐক্যজোট; ২ জানুয়ারি বিকেল চারটায় জাতীয় পার্টি (জেপি-মঞ্জু); ৩ জানুয়ারি বাংলাদেশ তরীকত ফেডারেশনের বেলা তিনটায় ও বাংলাদেশ জাতীয় পার্টিকে (বিজেপি) বিকেল সাড়ে চারটায় আমন্ত্রণ জানানো হয়েছে। এ ছাড়া সাক্ষাতের সময় পরিবর্তনের জন্য আবেদন করায় জাতীয় সমাজতান্ত্রিক দলকে (জাসদ) ২৬ ডিসেম্বর বিকেল চারটায় আলোচনার জন্য ডেকেছেন রাষ্ট্রপতি। প্রতিটি দল থেকে রাষ্ট্রপতি ১০ জন প্রতিনিধিকে রাষ্ট্রপতি আমন্ত্রণ জানিয়েছেন। নির্বাচন কমিশন পুনর্গঠন নিয়ে ১৮ ডিসেম্বর থেকে আলোচনা শুরু করেন রাষ্ট্রপতি। প্রথম দিন রাষ্ট্রপতির সঙ্গে আলোচনায় বসে বিএনপি। আগামীকাল বুধবার বিকেলে রাষ্ট্রপতির সঙ্গে লিবারেল ডেমোক্রেটিক পার্টি (এলডিপি) ও কৃষক শ্রমিক জনতা লীগ আলোচনায় বসবে। রাষ্ট্রপতির কার্যালয়ের দুজন কর্মকর্তা জানিয়েছেন, নির্বাচন কমিশনে নিবন্ধিত দলগুলোর মধ্যে এখনো পর্যন্ত নয়টি দলকে আমন্ত্রণ জানিয়েছেন রাষ্ট্রপতি। পর্যায়ক্রমে আওয়ামী লীগসহ অন্য দলগুলোকেও আমন্ত্রণ জানাবেন তিনি। রাষ্ট্রপতির সঙ্গে রাজনৈতিক দলগুলোর এই আলোচনা আগামী বছরের জানুয়ারি পর্যন্ত চলতে পারে।রাষ্ট্রপতির সঙ্গে সংলাপ শেষে আগামীকাল সন্ধ্যা ছয়টায় কৃষক শ্রমিক জনতা লীগের মতিঝিলে অবস্থিত কেন্দ্রীয় কার্যালয়ের সংবাদ সম্মেলন ডেকেছেন দলটির সভাপতি বঙ্গবীর কাদের সিদ্দিকী।
