
ব্রাজিলের কনফেডারেশনস কাপ আয়োজকদের ওপরে বেশ বড় অভিযোগই এনেছিলেন স্পেনের বিশ্বকাপজয়ী ফুটবলাররা। রেসিফের একটি হোটেল থেকে নাকি টাকা-পয়সা খোয়া গিয়েছিল জেরার্ড পিকেসহ ছয়জন স্প্যানিশ ফুটবলারের। কিন্তু পুলিশি তদন্তে নাকি তেমন কোনো আলামতই পাওয়া যায়নি; বরং পুরো ঘটনাটির একটা ভিন্ন ব্যাখ্যা পাওয়া যাচ্ছে ব্রাজিলিয়ান সংবাদপত্র গ্লোবস্পোর্টসের একটি প্রতিবেদনে। ‘যৌনতা, মিথ্যা ও ভিডিওটেপ’ শিরোনামের ওই প্রতিবেদনে দাবি করা হয়েছে, উরুগুয়ের বিপক্ষে ম্যাচটির পর মদ-মেয়ে নিয়ে জুয়ার আসর বসিয়েছিলেন স্পেনের ফুটবলাররা। হোটেল কর্মকর্তাদের বক্তব্য ও নিরাপত্তা ক্যামেরার ফুটেজের ওপর ভিত্তি করে এই প্রতিবেদন তৈরি করেছে ব্রাজিলিয়ান পত্রিকাটি।
খেলোয়াড়দের হোটেলকক্ষে চুরির বিষয়টি প্রথম প্রকাশ পায় স্পেনের একটি শীর্ষস্থানীয় পত্রিকার প্রতিবেদনে। সেখানে বলা হয়েছিল, পিকেরা যখন উরুগুয়ের বিপক্ষে মাঠের লড়াই চালাচ্ছিলেন, সে সময়ই হানা দেওয়া হয়েছিল তাঁদের হোটেলকক্ষে। তবে পুলিশি তদন্তে নাকি এই অভিযোগের সপক্ষে কোনোই তথ্যপ্রমাণ পাওয়া যায়নি; বরং কেঁচো খুঁড়তে কুমির বেরিয়ে আসার মতো ঘটনা ঘটেছে। গ্লোবোর প্রতিবেদনে যে কাহিনি উঠে এসেছে, সেটা সত্যি হলে বিশ্ব এবং ইউরোপজয়ী স্পেন দলের ফুটবলারদের পেশাদারি নিয়েই প্রশ্ন উঠবে। উরুগুয়ের বিপক্ষে ম্যাচটি শেষে নাকি মদের আসর বসিয়েছিলেন পিকেরা! পরে তাঁদের সঙ্গে যোগ দেন পাঁচজন নারীও। হোটেল কর্মকর্তাদের অনেকেই নাকি বিষয়টি লক্ষ করেছিলেন। নিরাপত্তা ক্যামেরার ফুটেজেও পাওয়া গেছে ঘটনার প্রমাণ। সারারাত হোটেলে থাকার পর সকাল বেলা হোটেল ছেড়েছেন ওই নারীরা।
ব্রাজিলিয়ান গণমাধ্যমের এ প্রতিবেদনটি অবশ্য একবাক্যে উড়িয়ে দিয়েছেন পিকে। এই অভিযোগগুলো শাক দিয়ে মাছ ঢাকার চেষ্টা বলে মন্তব্য স্প্যানিশ ডিফেন্ডারের, ‘শেষ পর্যন্ত সত্য প্রকাশিত হবেই। তারা আমাদের মানসিকভাবে আঘাত করার জন্য এমনটা করেছে বলে মনে হয় না। তারা আসলে এখন একটা অজুহাত খুঁজছে।’ ব্রাজিলিয়ান গণমাধ্যমের প্রতিবেদনটিকে গুজব বলে আখ্যায়িত করেছে স্প্যনিশ ফুটবল ফেডারেশনও। এক বিবৃতিতে তারা বলেছে, ‘আমাদের খেলোয়াড়দের নিয়ে নানা ধরনের কলঙ্কজনক গুজব ছড়ানো হচ্ছে। ফুটবল ফেডারেশন এটা পুরোপুরি অস্বীকার করছে, কারণ এটা আমাদের খেলোয়াড় ও তাদের পরিবার-বন্ধুদের মর্যাদা নষ্ট করছে।’ রয়টার্স।
