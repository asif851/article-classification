
চাঁদপুর-লাকসাম রেলসড়কের হাজীগঞ্জ স্টেশনের অদূরে ট্রেনের ধাক্কায় অটোরিকশাচালক ও এক যাত্রী নিহত হয়েছেন। গতকাল সোমবার দুপুরে এ দুর্ঘটনা ঘটে।
নিহত দুজন হলেন চালক কালু মিয়া (৪৫) ও যাত্রী সাইফুল ইসলাম (৩৫)। দুজনেরই বাড়ি হাজীগঞ্জ উপজেলার সদর ইউনিয়নের কাজিরগাঁও গ্রামে।
প্রত্যক্ষদর্শী জুবায়ের আহম্মেদ সৈকত বলেন, হাজীগঞ্জ বাজারের আমিন রোডে রেলক্রসিং পার হওয়ার সময় হঠাৎ অটোরিকশাটির স্টার্ট বন্ধ হয়ে রেললাইনের ওপর আটকে যায়। ঠিক সেই সময় চট্টগ্রাম থেকে ছেড়ে আসা চাঁদপুরগামী সাগরিকা এক্সপ্রেস ট্রেনটি সজোরে ধাক্কা দিলে অটোরিকশাটি অনেক দূরে ছিটকে পড়ে। এতে ঘটনাস্থলেই দুজন নিহত হন।
সাইফুল ইসলামের স্ত্রী উম্মে হাবিবা বলেন, তাঁর স্বামী অটোরিকশা নিয়ে বাড়ি ফিরছিলেন। এ সময় তিনি এই মর্মান্তিক দুর্ঘটনার  শিকার হন। তিনি ছিলেন ১ নম্বর ওয়ার্ড কাজিরগাঁও যুবলীগের সভাপতি।
 
