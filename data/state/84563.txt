



গাছের মালিকানার দাবিদার মাগুরা জেলা পরিষদ। 
গোপনে বিক্রি করে দিয়েছে মাগুরা বন বিভাগ। 
কিনেছেন সাবেক ছাত্রলীগ নেতা শেখ রেজাউল।


মাগুরায় সড়কের পাশের কোটি টাকা দামের ৬৩টি গাছ নামমাত্র মূল্যে বিক্রি করে দেওয়ার অভিযোগ উঠেছে। গাছগুলো কিনেছেন মাগুরা জেলা ছাত্রলীগের সাবেক সভাপতি শেখ রেজাউল ইসলাম। এক স্কুলশিক্ষক সম্প্রতি তাঁর বিরুদ্ধে ধর্ষণের মামলা করার পর আলোচনায় আসেন রেজাউল।
এদিকে ওই সড়কের পাশের জায়গাটা জেলা পরিষদের। অথচ তাদের না জানিয়ে গোপনে দরপত্র করে গাছগুলো বিক্রি করে দিয়েছে বন বিভাগ। ঠিকাদারের লোকজন গাছ কাটা শুরু করলেও জেলা পরিষদ তা বন্ধ করে দিয়েছে।
জানতে চাইলে মাগুরা জেলা পরিষদের চেয়ারম্যান জেলা আওয়ামী লীগের সাধারণ সম্পাদক পঙ্কজ কুমার কুণ্ডু প্রথম আলোকে বলেন, ‘জায়গা জেলা পরিষদের; গাছও জেলা পরিষদের। গাছগুলো অনেক পুরোনো। ৪০ থেকে ৫০ বছর বয়স হবে। অথচ বন বিভাগ আমাদের অন্ধকারে রেখে টেন্ডার করে গাছগুলো বিক্রি করেছে। টেন্ডার বা অন্য কোনো বিষয়েই আমরা জানি না। সামাজিক বনায়নের গাছ এত বড় নয়। যে গাছগুলো কাটা হচ্ছে, তা প্রাচীন গাছ। আমি খবর পেয়ে গত সোমবার দুপুরে ঘটনাস্থলে গিয়েছিলাম। গাছ কাটা বন্ধ করে দিয়েছি। এরই মধ্যে তারা (ঠিকাদার) তিনটি বড় গাছ কেটে ফেলেছে। আমরা আর গাছ কাটতে দেব না। এ ব্যাপারে আজ (মঙ্গলবার) বিকেলে পরিষদে মিটিং ডেকেছি।’
জেলা পরিষদ ও বন বিভাগ সূত্রে জানা যায়, মাগুরা-শ্রীপুর সড়কের দুই পাশে গাছগুলো রয়েছে। সেখানে রেইনট্রি, মেহগনি, শিশু, শিলকড়ই, বাবলাসহ বিভিন্ন প্রজাতির কয়েক হাজার মূল্যবান গাছ আছে। অনেক গাছের বয়স কমপক্ষে ৩০ থেকে ৫০ বছর। ২২টি লটে গাছগুলো বিক্রির জন্য দরপত্র আহ্বান করে বন বিভাগ। তবে বিষয়টি জেলা পরিষদকে জানায়নি বন বিভাগ। সবই হয় গোপনে।
প্রথম দফায় ১০টি লটে ৬৩টি গাছ বিক্রি চূড়ান্ত করেছে বন বিভাগ। এগুলো আছে মাগুরা-শ্রীপুর সড়কের আক্কুপাড়া থেকে গাংনালিয়া পর্যন্ত সড়কের প্রায় দুই কিলোমিটার অংশে। সর্বোচ্চ দরদাতা হিসেবে গাছগুলো কেনার কার্যাদেশ পায় মাগুরা সদর উপজেলার পারনান্দুয়ালী গ্রামের রেজাউল এন্টারপ্রাইজ নামের ঠিকাদারি প্রতিষ্ঠান। এর স্বত্বাধিকারী শেখ রেজাউল ইসলাম। তিনি মাগুরা জেলা ছাত্রলীগের সাবেক সভাপতি। রেজাউল প্রধানমন্ত্রীর এপিএস সাইফুজ্জামান শিখরের ঘনিষ্ঠজন হিসেবে পরিচিত। সম্প্রতি এক স্কুলশিক্ষিকা তাঁর বিরুদ্ধে ধর্ষণের মামলা করেন। ওই মামলায় বেশ কিছুদিন পলাতক ছিলেন রেজাউল। কিছুদিন আগে উচ্চ আদালত থেকে জামিন নেন।
বন বিভাগের এক কর্মকর্তা নাম প্রকাশ না করার শর্তে প্রথম আলোকে বলেন, রেজাউল মাত্র ৮ লাখ ৩৮ হাজার ২৯৯ টাকায় ৬৩টি গাছ কিনেছেন। অথচ এর মধ্যে কমপক্ষে ১৫টি গাছ রয়েছে, যার বয়স ৩০ থেকে ৫০ বছর হবে। এগুলোর একেকটির দাম ন্যূনতম তিন লাখ টাকা করে। সব মিলিয়ে গাছগুলোর দাম এক কোটি টাকার কম হবে না।
মাগুরা-শ্রীপুর সড়কের আক্কুপাড়া এলাকায় গত সোমবার দুপুরে গিয়ে দেখা যায়, ঠিকাদারের নিযুক্ত শ্রমিকেরা গাছ কাটছেন। তাঁরা পুরোনো দুটি রেইনট্রিগাছ কেটে ফেলেছেন। আরও দুটি মেহগনিগাছ কাটা চলছিল।
গাছ কাটার বিষয়ে বক্তব্য জানতে ঠিকাদার শেখ রেজাউল করিমের মুঠোফোনে একাধিকবার ফোন দিলেও তিনি তা কেটে দেন। তবে গাছ কাটায় নিযুক্ত শ্রমিক দলটির প্রধান মতিয়ার রহমান প্রথম আলোকে বলেন, রেজাউলই তাঁদের গাছ কাটার শ্রমিক হিসেবে নিযুক্ত করেছেন। মতিয়ার গাছ কাটার জন্য বন বিভাগের দেওয়া একটি কার্যাদেশ দেখান। কার্যাদেশটি সামাজিক বন বিভাগ যশোর অঞ্চলের প্যাডে লেখা হয়। তাতে ‘শেখ হাসিনার নির্দেশ, জলবায়ু সহিষ্ণু বাংলাদেশ’ স্লোগান লেখা ছিল। ওই কার্যাদেশের নিচে সই করেছেন যশোরের বিভাগীয় বন কর্মকর্তা সারওয়ার আলম।
বন বিভাগের মাগুরা সামাজিক বনায়ন নার্সারি ও প্রশিক্ষণকেন্দ্রের ভারপ্রাপ্ত কর্মকর্তা আবুল বাসার প্রথম আলোকে বলেন, সড়কের পাশের ওই জায়গা জেলা পরিষদের, এটা ঠিক। তবে বন বিভাগ প্রায় তিন দশক আগে গাছগুলো লাগিয়েছিল। সামাজিক বনায়নের আওতায় স্থানীয় চন্দনপ্রতাপ শ্রমজীবী মহিলা সমিতির মাধ্যমে গাছ লাগানো হয়। সমিতির সদস্যরা এর অন্যতম সুবিধাভোগী। সমিতি সম্প্রতি গাছ বিক্রির জন্য আবেদন করে। এর পরিপ্রেক্ষিতে বন বিভাগ গাছ বিক্রির সিদ্ধান্ত নেয়।
তবে বন বিভাগেরই একজন কর্মকর্তা নাম প্রকাশ না করার শর্তে প্রথম আলোর কাছে স্বীকার করেছেন, যে মূল্যবান চারটি গাছ কাটা হয়েছে, তার তিনটিই বন বিভাগের লাগানো নয়। এসব গাছ অন্তত ৪০ বছর আগে জেলা পরিষদ লাগিয়েছিল।
খবর পেয়ে মাগুরা জেলা পরিষদের কর্মকর্তারা সোমবার দুপুরে ঘটনাস্থলে ছুটে যান। তাঁরা গাছ কাটা বন্ধ করে দেন। জেলা পরিষদের কর্মকর্তাদের ওই দলে চেয়ারম্যানের পাশাপাশি উপসহকারী প্রকৌশলী হাসানুজ্জামান কিরণও ছিলেন।
জানতে চাইলে হাসানুজ্জামান কিরণ প্রথম আলোকে বলেন, ‘বন বিভাগের সামাজিক বনায়নের গাছ সাধারণত ১২ থেকে ১৩ বছর পর কেটে ফেলা হয়। কিন্তু যে গাছগুলো কাটা হচ্ছে, তা আমাদের। কারণ গাছগুলোর বয়স ৩৫ থেকে ৪০ বছর; কিছু গাছের বয়স ৫০ বছরের কম হবে না। গাছগুলোর বেশির ভাগই রেইনট্রি। অনেক দামি গাছ। কীভাবে কখন টেন্ডার করে গাছ বিক্রি করা হচ্ছে, তার কিছুই আমরা জানি না। তাই ঘটনাস্থলে গিয়ে আমরা গাছ কাটা বন্ধ করে দিয়েছি।’
