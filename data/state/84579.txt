
বাগেরহাটে ও মাগুরায় পৃথক সড়ক দুর্ঘটনায় তিনজন নিহত হয়েছেন। নিহত ব্যক্তিদের মধ্যে দুজনের পরিচয় পাওয়া গেছে। তাঁরা হলেন খুলনার তেরখাদা উপজেলার রামচন্দ্রপুর গ্রামের পাগলা বালা (৬০) ও মাগুরার শালিখা উপজেলার বৈখোলা গ্রামের হাসান শেখ (৪২)। অন্যজনের পরিচয় পাওয়া যায়নি। তাঁর বয়স আনুমানিক ৬৫।
 
বাগেরহাট: আজ সোমবার বেলা পৌনে একটার দিকে বাগেরহাট সদর উপজেলার সিঅ্যান্ডবি বাজারে বাগেরহাট-খুলনা সড়কের পণ্যবাহী একটি ট্রাকের সঙ্গে একটি মোটরসাইকেলের সংঘর্ষ হয়। এতে মোটরসাইকেল আরোহী পাগলা বালা মাথায় আঘাত পেয়ে ঘটনাস্থলেই মারা যান এবং অন্য দুজন আহত হন। ভাড়ায় চালিত মোটরসাইকেলে করে আরোহীরা বাগেরহাট থেকে খুলনায় ফিরছিলেন।বাগেরহাট মডেল থানার শিক্ষানবিশ উপপরিদর্শক (পিএসআই) সনজীব ঘোষ ঘটনাস্থল থেকে এই প্রতিবেদককে বলেন, মোটরসাইকেলে থাকা চালক বিপ্লব বিশ্বাস (৩৬) ও আরোহী সমর বৈদ্যকে (৪০) বাগেরহাট সদর হাসপাতালে ভর্তি করা হয়েছে। পুলিশ ট্রাকটি আটক করেছে।
মাগুরা: রাত সাড়ে ১০টার দিকে শহরের ঢাকা রোডে পাইকারি কাঁচাবাজারের সামনে রাস্তা পারাপারের সময় অজ্ঞাত ওই ব্যক্তিকে একটি দ্রুতগামী ট্রাক চাপা দেয়। এরপর স্থানীয় লোকজন তাঁকে সদর হাসপাতালে নিয়ে যায়। সেখানে রাত ১১টার দিকে তিনি মারা যান।মাগুরা সদর থানার সহকারী উপপরিদর্শক (এএসআই) তরিকুল ইসলাম ঘটনার সত্যতা নিশ্চিত করে প্রথম আলোকে বলেন, অজ্ঞাত পরিচয় ব্যক্তির নাম-পরিচয় জানা যায়নি।এর আগে সন্ধ্যা সাড়ে ছয়টার দিকে মাগুরা-যশোর সড়কের রামকান্তপুর এলাকায় যাত্রীবাহী বাসের সঙ্গে একটি মোটরসাইকেলের মুখোমুখি সংঘর্ষ হলে মোটরসাইকেল আরোহী হাসান রাস্তায় ছিটকে পড়ে। এতে বাসের চাপায় হাসান শেখ ঘটনাস্থলে মারা যান। তিনি চুল ব্যবসায়ী এবং শালিখার বৈখোলা গ্রামের কলম শেখের ছেলে।শালিখা থানার ভারপ্রাপ্ত কর্মকর্তা (ওসি) বিপ্লব কুমার নাথ ঘটনার সত্যতা নিশ্চিত করেছেন।
