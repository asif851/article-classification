
সিলেটের গোয়াইনঘাট উপজেলায় হাসিনা বেগম (৪০) ও মালেকা বেগম (৩৮) নামের দুই নারীকে দা দিয়ে কুপিয়ে হত্যা করা হয়েছে। ঘটনাস্থল থেকে রক্তমাখা দা-সহ মকন মিয়া (৪০) নামের এক ব্যক্তিকে আটক করা হয়েছে। আজ শুক্রবার দুপুরে পশ্চিম জাফলং ইউনিয়নের পান্থুমাই গ্রামে এ ঘটনা ঘটে।
মকন নিহত দুই নারীর সম্পর্কে দেবর (স্বামীর চাচাতো ভাই)।পুলিশ ও গ্রামবাসী সূত্র জানায়, পান্থুমাই গ্রামের পাশে পিয়াইন নদের তীরে মুরতা বাগান (বেত জাতীয় উদ্ভিদ)। সেখানে চারা রোপণ করছিলেন হাসিনা বেগম ও মালেকা বেগম। তাঁদের সঙ্গে মকন মিয়াও চারা রোপণ করছিলেন। দুপুর একটার দিকে কয়েকটি চারা রোপণের স্থান নিয়ে মকনের সঙ্গে হাসিনা ও মালেকার কথা-কাটাকাটি হয়। এর জের ধরে মকন হাতে থাকা দা দিয়ে প্রথমে হাসিনাকে কোপ দেন। তাঁকে রক্ষা করতে গেলে মালেকাকেও কোপ দেন মকন। এ সময় চিত্কার শুনে আশপাশের মানুষ জড়ো হয়ে ঘটনাস্থলে গেলে মকন পালিয়ে যাওয়ার চেষ্টা করেন। গ্রামবাসী বাগানের চারদিক ঘেরাও করে মকনকে আটক করেন। খবর পেয়ে পুুলিশ ঘটনাস্থলে গেলে মকনকে পুলিশের হাতে তুলে দেওয়া হয়।ঘটনা সম্পর্কে ইউপি সদস্য জানান, দুই নারীর মাথা ও শরীরের বিভিন্ন অংশে কোপের চিহ্ন রয়েছে। গোয়াইনঘাট থানার ভারপ্রাপ্ত কর্মকর্তা (ওসি) আবদুল হাই জানান, মকনকে পুলিশের জিম্মায় নেওয়া হয়েছে। দুই গৃহবধূর লাশ ময়নাতদন্তের জন্য সিলেট ওসমানী মেডিকেল কলেজ হাসপাতালের মর্গে পাঠানো হয়েছে। হত্যার কারণ খতিয়ে দেখতে একজন উপপরিদর্শকের নেতৃত্বে পুলিশের একটি দল ঘটনাস্থলে অবস্থান করছে।
