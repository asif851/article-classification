
নকল ও অনুমোদনহীন রোগ নির্ণয়ের রাসায়নিক উপাদান আমদানি ও বিক্রির দায়ে রাজধানীর মোহাম্মদপুরে দুটি প্রতিষ্ঠানকে ১৮ লাখ টাকা জরিমানা করেছেন র‍্যাব-২–এর ভ্রাম্যমাণ আদালত।
আজ মঙ্গলবার র‍্যাব সদর দপ্তরের নির্বাহী ম্যাজিস্ট্রেট মো. সরওয়ার আলমের নেতৃত্বে দুপুর থেকে বিকেল পর্যন্ত এ অভিযান চালানো হয়। এ অভিযানে বিপুল পরিমাণ মানহীন, নকল ও মেয়াদোত্তীর্ণ রি-এজেন্ট জব্দ করা হয়।
র‍্যাবের এক সংবাদ বিজ্ঞপ্তিতে জানানো হয়েছে, সম্প্রতি কিছু অসাধু ব্যবসায়ী অতি মুনাফা লাভের আশায় ডায়াগনস্টিক সেন্টারগুলোতে বিভিন্ন রোগনির্ণয়ের জন্য নিম্নমানের নকল রি-এজেন্ট সরবরাহ করছে। এসব মানহীন ও মেয়াদোত্তীর্ণ রি-এজেন্ট ব্যবহার করে সঠিক চিকিৎসা না হওয়ায় অনেকে অকালে প্রাণ হারাচ্ছে। এ ধরনের অবৈধ ব্যবসায়ীদের কার্যকলাপ বন্ধ করতে র‍্যাব-২ একটি বিশেষ দল গঠন করে গোয়েন্দা কার্যক্রম অব্যাহত রেখেছে।
এরই ধারাবাহিকতায় আজ মঙ্গলবার মোহাম্মদপুরের শ্যামলীতে লাইফ টেক নামের একটি প্রতিষ্ঠানে অভিযান চালিয়ে চীন থেকে অবৈধভাবে আমদানি করা বিভিন্ন ডায়াগনস্টিক টেস্টের জন্য ব্যবহৃত রি-এজেন্ট পাওয়া যায়। এসব রি-এজেন্টের গায়ে উৎপাদনকারী প্রতিষ্ঠান বা দেশ, উৎপাদনের তারিখ ও মেয়াদ উত্তীর্ণের তারিখ উল্লেখ নেই। প্রতিষ্ঠানটির ঔষধ প্রশাসন অধিদপ্তরের লাইসেন্সও নেই। এসব অভিযোগের পরিপ্রেক্ষিতে প্রতিষ্ঠানটির মালিক মো. আসাদুজ্জামানকে (৪২) আটক করা হয়। তাঁর স্বীকারোক্তির ভিত্তিতে ১০ লাখ টাকা জরিমানা অনাদায়ে তিন মাসের বিনাশ্রম কারাদণ্ড দেওয়া হয়।
এ ছাড়া একই এলাকায় ভিউ টেক প্রতিষ্ঠানে নিম্নমানের রি-এজেন্ট আমদানি ও ফ্রিজে নির্দিষ্ট তাপমাত্রায় সংরক্ষণ না করায় প্রতিষ্ঠানটির মালিক মো. মোবারক হোসেনকে (৪৭) আটক করা হয়। এ সময় তাঁর স্বীকারোক্তির ভিত্তিতে আট লাখ টাকা অর্থদণ্ড অনাদায়ে দুই মাস ১৫ দিনের বিনাশ্রম কারাদণ্ড দেন আদালত।
অভিযানকালে আরও উপস্থিত ছিলেন র‍্যাব-২–এর উপপরিচালক মো. মাহবুব আলম, অতিরিক্ত পুলিশ সুপার মো. মিজানুর রহমান, স্বাস্থ্য অধিদপ্তরের সহকারী পরিচালক মো. শাহজাহান ও ঔষধ প্রশাসন অধিদপ্তরের ড্রাগ সুপার মো. রাজিবুল হাবিব।
