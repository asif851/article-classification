
কেরানীগঞ্জের কলাতিয়া বাজারে অভিযান চালিয়ে ৮০ কেজি জাটকা জব্দ করেছেন ভ্রাম্যমাণ আদালত। জাটকা বিক্রির অভিযোগে মো. আনিছ (২৮) ও জহিরুল ইসলামকে (২৬) সাত দিন করে কারাদণ্ড এবং মো. সাজিদ (২৫) ও মো. শহিদুল্লাহকে (৫০) দুই হাজার টাকা করে জরিমানা করা হয়। জাটকাগুলো উপজেলার কয়েকটি মাদ্রাসা ও এতিমখানায় দেওয়া হয়েছে। গতকাল মঙ্গলবার দুপুরে এই অভিযানে নেতৃত্ব দেন সহকারী কমিশনার (ভূমি) মো. রাশেদুল ইসলাম। তাঁকে সহযোগিতা করেন উপজেলা মৎস্য কর্মকর্তা সৈয়দ আলমগীর হোসেন।
