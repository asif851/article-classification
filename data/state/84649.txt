
গাজীপুরের কালিয়াকৈর উপজেলার সফিপুর পল্লী বিদ্যুৎ এলাকায় ট্রপিক্যাল নিটেক্স কারখানায় লাগা আগুন গতকাল রোববার সকালে নিভে গেছে। আগুনে কারখানাটির তৃতীয় ও চতুর্থ তলার সবকিছু পুড়ে ছাই হয়েছে। অগ্নিকাণ্ডের কারণে বেতন-বোনাস নিয়ে দুশ্চিন্তায় পড়েছেন শ্রমিকেরা।ফায়ার সার্ভিস ও সিভিল ডিফেন্স অধিদপ্তরের উপপরিচালক অজিত কুমার ভৌমিক বলেন, সকাল আটটার দিকে আগুন অনেকটাই নিভে গেছে। তবে কারখানার মেঝের অতিরিক্ত তাপ থেকে সেলাই মেশিনের ববিনের স্তূপের সুতায় মাঝেমধ্যেই ছোটখাটো ফায়ারিং ও ধোঁয়া হচ্ছে। এখন আর বিপদের আশঙ্কা নেই।ফায়ার সার্ভিস স্টেশন সূত্র জানায়, শুক্রবার দিবাগত রাত পৌনে একটার দিকে মণ্ডল গ্রুপের ওই কারখানার পাঁচতলা ভবনের তৃতীয় তলায় আগুন লাগে। দ্রুত তা চতুর্থ তলায় ছড়িয়ে পড়ে। খবর পেয়ে ফায়ার সার্ভিসের সদর দপ্তর, জয়দেবপুর, মির্জাপুর, সাভারের ইপিজেড ও কালিয়াকৈরসহ বিভিন্ন স্টেশন থেকে ২১টি ইউনিটের কর্মীরা গিয়ে আগুন নেভানো শুরু করেন। শনিবার বিকেল সাড়ে পাঁচটার দিকে আগুন নিয়ন্ত্রণে আসে। দীর্ঘ সময় আগুন থাকায় ভবনের স্থানে স্থানে ফাটল দেখা দিয়েছে। অনেক স্থান থেকে পলেস্তারা খসে পড়েছে। কারখানার ৫৪ হাজার বর্গফুটের প্রতিটি ফ্লোরের আগুন নিয়ন্ত্রণে আনতে তাঁদের বেশ বেগ পেতে হয়। আগুনে সুতা ও পোশাক পুড়ে বিষাক্ত গ্যাস নির্গত হওয়ায় এবং কারখানায় চারপাশে ফায়ার সার্ভিসের গাড়ি ঢোকার প্রশস্ত রাস্তা না থাকায় আগুন নেভানোর কাজ বিঘ্নিত হয়। এ ছাড়া কারখানাটি নির্মাণাধীন ভবনে হওয়ায় আগুন নেভাতে বেশি সময় লেগেছে।কারখানার মানবসম্পদ কর্মকর্তা সাইফুল ইসলাম বলেন, আগুনে কারখানার গুদামে থাকা বিপুল পরিমাণ সুতা, কাপড়, তৈরি পোশাক, মেশিনসহ বিভিন্ন মালামাল পুড়ে গেছে। তবে ক্ষয়ক্ষতির প্রকৃত পরিমাণ এখনো নির্ধারণ করা সম্ভব হয়নি।
