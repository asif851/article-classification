
রাজধানীর বাংলামোটরে বাসে আগুন দিয়ে পুলিশ সদস্য নিহত হওয়ার ঘটনায় জড়িতদের অবিলম্বে গ্রেপ্তারের জন্য আইন প্রয়োগকারী সংস্থাগুলোকে নির্দেশ দিয়েছেন প্রধানমন্ত্রী শেখ হাসিনা। এ হামলায় পুলিশের এক সদস্যসহ দুইজন আহত হয়েছেন।
প্রধানমন্ত্রীর প্রেস সচিব আবুল কালাম আজাদকে উদ্ধৃতি করে বাসস আজ বুধবার জানায়, অপরাধীদের আইনের আওতায় আনতে প্রধানমন্ত্রী শেখ হাসিনা আইন প্রয়োগকারী সংস্থাগুলোকে নির্দেশ দিয়েছেন। এই হামলায় পুলিশের কনস্টেবল নিহত হওয়ায় শেখ হাসিনা গভীর শোক প্রকাশ করেছেন। প্রধানমন্ত্রী পুলিশ কনস্টেবলের বিদেহী আত্মার শান্তি কামনা করেন এবং তার শোকসন্তপ্ত পরিবারের প্রতি সমবেদনা জানিয়েছেন।
গতকাল মঙ্গলবার রাতে রাজধানীর বাংলামোটরে পুলিশ সদস্যদের বহনকারী বাসে পেট্রলবোমা হামলায় অগ্নিদগ্ধ হয়ে ফেরদৌস নামের পুলিশের একজন সদস্য নিহত হন। আহত হন পুলিশের আরও একজন সদস্য ও বাসের চালক। বিএনপির নেতৃত্বাধীন ১৮-দলীয় জোটের পঞ্চম দফার অবরোধ শেষ হওয়ার সাড়ে ছয় ঘণ্টার মাথায় রাত সাড়ে ১১টার দিকে এ ঘটনা ঘটে। গতকাল বিকেল পাঁচটায় অবরোধ শেষ হয়।
ওই ঘটনায় অগ্নিদগ্ধ কনস্টেবল মো. সাইদুর ও চালক বায়েজীদ ঢাকা মেডিকেল কলেজ হাসপাতালের বার্ন ইউনিটে চিকিত্সাধীন আছেন।
