
বাংলাদেশে ধর্মভিত্তিক রাজনৈতিক দলগুলো নিষিদ্ধের দাবি জানিয়েছেন যুক্তরাষ্ট্রপ্রবাসী বাংলাদেশিরা।
গত সোমবার নিউইয়র্কের জ্যাকসন হাইটসের ডাইভার্সিটি প্লাজায় এক মানববন্ধন থেকে এ দাবি জানানো হয়। ‘ধর্মভিত্তিক রাজনীতি নিষিদ্ধ কর, জঙ্গিবাদ ও যুদ্ধাপরাধীমুক্ত স্বদেশ প্রতিষ্ঠায় লড়াকু বাংলাদেশ তোমাকে অভিবাদন’ শীর্ষক এ মানববন্ধনে বক্তারা বলেন, মুক্তিযুদ্ধের চেতনায় অসাম্প্রদায়িক বাংলাদেশ গড়তে হলে ধর্মভিত্তিক দলগুলো নিষিদ্ধের কোনো বিকল্প নেই। জামায়াত এবং তাদের অঙ্গ ও সহযোগী সংগঠনের নেতারা জঙ্গি সংগঠনের সঙ্গে জড়িত হয়ে বাংলাদেশকে বিষিয়ে তুলছে। তাঁরা বলেন, বাংলাদেশের প্রতিষ্ঠিত যুদ্ধাপরাধীদের ফাঁসি হলেও এখনো তাঁদের কিছু দোসর রয়ে গেছে, তাদেরও বিচারের আওতায় আনতে হবে। 
