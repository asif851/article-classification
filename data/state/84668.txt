
ময়মনসিংহের ত্রিশালে রাস্তা পার হওয়ার সময় দ্রুতগামী একটি ট্রাকের চাপায় দশম শ্রেণির দুই ছাত্রী নিহত হয়েছে। আহত হয়েছে দুই ছাত্রী। আজ শুক্রবার সকাল ১০টার দিকে এ ঘটনা ঘটে।
নিহত ছাত্রীরা হলো ত্রিশাল পৌর শহরের নওধার এলাকার রিপা আক্তার (১৪) ও কোনাবাড়ি গ্রামের নাদিয়া বিনতে হোসাইন (১৫)। আহত ছাত্রীদের নাম জানা যায়নি। দুর্ঘটনায় হতাহত সবাই স্থানীয় একটি মাদ্রাসার ছাত্রী।  ত্রিশাল থানা-পুলিশ সূত্রে জানা গেছে, আজ শুক্রবার রিপা ও নাদিয়াসহ চার ছাত্রী প্রাইভেট পড়তে যাচ্ছিল। পথে ত্রিশাল পৌর শহরের লেকের পাড় এলাকায় ঢাকা-ময়মনসিংহ মহাসড়ক পার হওয়ার সময় ময়মনসিংহগামী দ্রুতগামী একটি ট্রাক চাপা দিলে তারা আহত হয়। তাদের উদ্ধার করে ময়মনসিংহ মেডিকেল কলেজ হাসপাতালে নেওয়া হয়। সেখানে চিকিৎসাধীন অবস্থায় দুপুর ১২টার দিকে রিপা ও নাদিয়া মারা যায়।
ত্রিশাল থানার ভারপ্রাপ্ত কর্মকর্তা (ওসি) মনিরুজ্জামান বলেন, ছাত্রীদের চাপা দেওয়া ট্রাকটি আটক করা হলেও চালক পালিয়ে গেছেন। বেলা তিনটার দিকে এ প্রতিবেদন লেখা পর্যন্ত কোনো মামলা হয়নি।
