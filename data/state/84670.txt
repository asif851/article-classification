
পটুয়াখালীর কলাপাড়া-কুয়াকাটা মহাসড়কে বাস উল্টে এক বৃদ্ধা নিহত হয়েছেন। আজ বুধবার সকাল সাতটার দিকে কলাপাড়া উপজেলার নীলগঞ্জ ইউনিয়নের খলিলপুর এলাকায় এ দুর্ঘটনা ঘটে।নিহত বৃদ্ধার নাম শহরবানু বেগম (৮০)। তাঁর বাড়ি কলাপাড়া উপজেলার লতাচাপলি ইউনিয়নের খাজুরা গ্রামে।এ ঘটনায় আহত হয়েছেন ২০ জন। আহত ব্যক্তিদের মধ্যে গুরুতর ১৩ জনকে কলাপাড়া উপজেলা স্বাস্থ্য কমপ্লেক্সে চিকিৎসা দেওয়া হচ্ছে। এ ছাড়া দুজনের অবস্থা আশঙ্কাজনক হওয়ায় তাঁদের বরিশাল শের-ই-বাংলা মেডিকেল কলেজ হাসপাতালে ভর্তি করা হয়েছে। বাকিরা প্রাথমিক চিকিৎসা নিয়ে বাড়ি ফিরে গেছেন।
প্রত্যক্ষদর্শীরা জানান, সমুদ্রসৈকত পরিবহন নামের বাসটির চালক নিয়ন্ত্রণ হারালে বাসটি রাস্তায় উল্টে যায়। এতে বাসের যাত্রী শহরবানু নিহত হন। বাসটি ঢাকা থেকে পর্যটনকেন্দ্র কুয়াকাটা যাচ্ছিল।
আহত যাত্রীদের অভিযোগ, বাসের চালক পথে আমতলী উপজেলা শহরে এসে নেমে যান। এরপরে বাস সহকারী (হেলপার) গাড়ি চালাচ্ছিলেন। বেপরোয়া চালানোর কারণেই দুর্ঘটনাটি ঘটেছে।
কলাপাড়া থানার ভারপ্রাপ্ত কর্মকর্তা (ওসি) মো. আলাউদ্দিন ঘটনার সত্যতা নিশ্চিত করে প্রথম আলোকে বলেন, নিহত বৃদ্ধার লাশ ময়নাতদন্তের জন্য পটুয়াখালী মর্গে পাঠানো হয়েছে।
