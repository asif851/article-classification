
আমাদের অজ্ঞতা ও অবহেলায় গত কয়েক দশকে বাংলাদেশ থেকে অনেক বন্য প্রাণী বিলুপ্ত হয়ে গেছে। অথচ এই বন্য প্রাণীরা আমাদের পরিবেশ এবং প্রকৃতিরই অংশ। পৃথিবীর সুস্থতা নিশ্চিত করতে হলে বন্য প্রাণীদেরও রক্ষা করতে হবে।গতকাল সোমবার জাতীয় প্রেসক্লাবে বিশ্ব বন্য প্রাণী দিবসের আলোচনায় বক্তারা এসব কথা বলেন। সকালে দিবসটি উপলক্ষে রাজধানীর দোয়েল চত্বর থেকে একটি বর্ণাঢ্য শোভাযাত্রার আয়োজন করে পরিবেশ ও বন মন্ত্রণালয়।বাংলাদেশে এবারই প্রথম জাতীয়ভাবে বিশ্ব বন্য প্রাণী দিবস উদ্্যাপন করা হচ্ছে। আলোচনা শেষে প্রেসক্লাব প্রাঙ্গণে বন্য প্রাণী মেলা উদ্বোধন করেন পরিবেশ ও বনমন্ত্রী আনোয়ার হোসেন মঞ্জু।আনোয়ার হোসেন মঞ্জু বলেন, মানুষের কল্যাণের জন্যই বন্য প্রাণী সংরক্ষণ জরুরি। মানুষের অসচেতনতার কারণে অনেক বন্য প্রাণী পৃথিবী থেকে বিলুপ্ত হয়ে যাচ্ছে। বন্য প্রাণী সংরক্ষণে জনসচেতনতা সৃষ্টির প্রতি গুরুত্ব দেন তিনি।
 
