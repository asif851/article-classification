
শক্তিশালী নতুন নির্বাচন কমিশনের পাশাপাশি রাষ্ট্রপতির কাছে নির্বাচনকালীন নিরপেক্ষ সরকার চেয়েছে এলডিপি। একই সঙ্গে দলটি নতুন নির্বাচন কমিশন গঠনে বিএনপির প্রস্তাবের সঙ্গে একমত পোষণ করে নির্বাচনী বিধিবিধানের সংস্কার ও সংশোধনেরও প্রস্তাব করেছে।
আজ বুধবার বিকেলে বঙ্গভবনে রাষ্ট্রপতির সঙ্গে আলোচনার পর এলডিপির সভাপতি অলি আহমদ সাংবাদিকদের এ কথা বলেন। এ সময় এলডিপির পক্ষ থেকে রাষ্ট্রপতিকে দেওয়া নির্বাচন কমিশন গঠনের পদ্ধতি এবং নির্বাচনকালীন সরকার গঠন পদ্ধতির প্রস্তাবের কপি সাংবাদিকদের দেওয়া হয়।
অলি আহমদ বলেন, ‘আজকে যিনি রাষ্ট্রপতি, তিনি একসময় সংসদ সদস্য ছিলেন, স্পিকারের দায়িত্ব পালন করেছেন। তাঁর গ্রহণযোগ্যতা নিয়ে কোনো প্রশ্ন নেই। তাই নিরপেক্ষ ও গ্রহণযোগ্য নতুন নির্বাচন কমিশন গঠনে আমরা তাঁকে অনুরোধ করেছি।’
নতুন নির্বাচন কমিশন গঠনে বিএনপির অনুরূপ পদ্ধতি অনুসরণের প্রস্তাব করে এলডিপি বলেছে, বাংলাদেশের বর্তমান বাস্তবতায় একটি গ্রহণযোগ্য নির্বাচনের জন্য কেবল নিরপেক্ষ নির্বাচন কমিশন গঠনই যথেষ্ট নয়। কমিশনকে সর্বাত্মক প্রশাসনিক ও আনুষঙ্গিক সহযোগিতা প্রদান এবং প্রতিরক্ষা বাহিনীসহ আইনশৃঙ্খলা রক্ষাকারী বাহিনীর সমর্থন-সহযোগিতা ছাড়া সুষ্ঠু নির্বাচন অনুষ্ঠান সম্ভব নয়। নির্বাচনকালীন একটি নিরপেক্ষ সরকার ছাড়া এসব সহযোগিতা নিশ্চিত করা সম্ভব নয়। সে জন্য নিরপেক্ষ নির্বাচনকালীন সরকার প্রয়োজন।
বিএনপিও প্রস্তাব করেছে, নির্বাচন কমিশন গঠনে বাছাই কমিটি হবে পাঁচ সদস্যের। এর আহ্বায়ক হবেন অবসরপ্রাপ্ত এবং কর্মক্ষম একজন সাবেক প্রধান বিচারপতি (জ্যেষ্ঠতার ক্রমানুসারে)। অন্য সদস্যরা হবেন আপিল বিভাগের অবসরপ্রাপ্ত একজন বিচারপতি, সরকারের অবসরপ্রাপ্ত একজন সচিব (তবে অবসরপ্রাপ্ত মন্ত্রিপরিষদ সচিব এবং বিভিন্ন সময়ে প্রধানমন্ত্রীর কার্যালয়ে দায়িত্ব পালন করেছেন, এমন কোনো কর্মকর্তা বাছাই কমিটির সদস্য হতে পারবেন না), বিশ্ববিদ্যালয়ের অবসরপ্রাপ্ত একজন অধ্যাপক বা দলনিরপেক্ষ সর্বজন শ্রদ্ধেয় একজন বিশিষ্ট নাগরিক এবং সর্বজন শ্রদ্ধেয় দলনিরপেক্ষ একজন জ্যেষ্ঠ নারী।
এর আগে বেলা তিনটায় অলি আহমদের নেতৃত্বে এলডিপির ১০ সদস্যের প্রতিনিধিদল বঙ্গভবনে যান। তাঁরা পৌনে এক ঘণ্টা রাষ্ট্রপতির সঙ্গে কথা বলেন।
প্রতিনিধিদলে আরও ছিলেন এলডিপির মহাসচিব রেদোয়ান আহমেদ, জ্যেষ্ঠ যুগ্ম মহাসচিব শাহাদাত হোসেন সেলিম, সভাপতিমণ্ডলীর সদস্য আবদুল করিম আব্বাসী, আবু ইউছুফ, আবদুল গনি প্রমুখ।
