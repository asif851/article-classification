
অর্থ আইন অনুসারে সারচার্জ আরোপ ও আদায় সাংবিধানিক বলে হাইকোর্টের দেওয়া রায়ের বিরুদ্ধে বিভিন্ন ব্যক্তির করা ২৬টি লিভ টু আপিল মঞ্জুর করেছেন আপিল বিভাগ। দায়িত্বরত প্রধান বিচারপতি মো. আবদুল ওয়াহ্‌হাব মিঞার নেতৃত্বাধীন পাঁচ সদস্যের আপিল বেঞ্চ আজ বৃহস্পতিবার এ আদেশ দেন।আদেশের পর ডেপুটি অ্যাটর্নি জেনারেল সরদার রাশেদ জাহাঙ্গীর প্রথম আলোকে বলেন, অর্থ আইন অনুসারে সারচার্জ আদায় অব্যাহত থাকবে বলে আদালত বলেছেন। আবেদনকারী যাঁরা আছেন, তাঁরা অর্থ আইন অনুসারে সারচার্জ দিয়ে যাবেন, তাও বলা হয়েছে।রাষ্ট্রপক্ষে শুনানি নিয়ে ডেপুটি অ্যাটর্নি জেনারেল সরদার রাশেদ জাহাঙ্গীর বলেন, অর্থ আইন অনুসারে দুই কোটি টাকার বেশি সম্পদের মালিকদের সারচার্জ দিতে হবে। বিভিন্ন অর্থবছরে অর্থ আইন অনুসারে এই সারচার্জ আরোপ করা হয়। আয়করের ওপর ন্যূনতম ১০ শতাংশ হারে ওই সারচার্জ আরোপ করা হয়ে থাকে।
আইনজীবী সূত্রে জানা যায়, ২০১১ সাল থেকে বিভিন্ন অর্থবছরে অর্থ আইন অনুসারে প্রদেয় সারচার্জের বিধান চ্যালেঞ্জ করে উচ্চ আদালতে বিভিন্ন ব্যক্তি রিট করেন। প্রাথমিক শুনানি নিয়ে হাইকোর্ট রুলসহ অন্তর্বর্তীকালীন আদেশ দেন। রুলের ওপর চূড়ান্ত শুনানি শেষে গেল বছরের ১২ জানুয়ারি হাইকোর্ট রায় দেন। যেখানে রিট আবেদনের সংখ্যা ছিল ১০০টির মতো। এসব রিটের ওপর একসঙ্গে শুনানি শেষ করেন হাইকোর্ট।
রায়ে হাইকোর্ট সারচার্জ আরোপের বিধান সাংবিধানিক ঘোষণা করেন। এ রায়ের বিরুদ্ধে বিভিন্ন ব্যক্তি আপিল বিভাগে পৃথক ২৬টি লিভ টু আপিল (আপিলের অনুমিত চেয়ে আবেদন) করেন। শুনানি শেষে আজ আদালত লিভ টু আপিল মঞ্জুর করেন।
আদালতে আবেদনকারীদের পক্ষে শুনানিতে ছিলেন জ্যেষ্ঠ আইনজীবী ফিদা এম কামাল, রমজান আলী শিকদার প্রমুখ।
