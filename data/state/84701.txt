
গাজীপুরের টঙ্গীর খরতৈল সখীনগর বাজার এলাকায় প্রকাশ্যে ব্যবসায়ীর হাত কর্তনের প্রতিবাদে গত শনিবার রাতে বিক্ষোভ সমাবেশ হয়েছে। কর্মসূচি থেকে ঘটনার সঙ্গে জড়িত সন্ত্রাসীদের গ্রেপ্তারের দাবি জানান এলাকাবাসী।স্থানীয় ওয়ার্ড আওয়ামী লীগের সভাপতি মো. আলীর সভাপতিত্বে সমাবেশে বক্তব্য দেন টঙ্গী থানার ভারপ্রাপ্ত কর্মকর্তা (ওসি) ফিরোজ তালুকদার, স্থানীয় কাউন্সিলর মজিবুর রহমান, মহিলা কাউন্সিলর শিরিন আক্তার, আওয়ামী লীগের নেতা ফিরোজ খান, যুবলীগের নেতা জুয়েল মণ্ডল, টঙ্গী সরকারি কলেজ ছাত্রলীগের সাবেক নেতা আমজাদ হোসেন, টঙ্গী সরকারি কলেজ শাখা ছাত্রলীগের সভাপতি কাজী মঞ্জু প্রমুখ।মো. আলী বলেন, টঙ্গীর শীর্ষ মাদক ব্যবসায়ী ও একাধিক মামলার আসামি সন্ত্রাসী মনির হোসেন ওরফে ফাটা মনির, জাকির হোসেন ও তাদের সহযোগীদের দ্রুত গ্রেপ্তার করে আইনের আওতায় আনতে হবে।২২ নভেম্বর সকালে খরতৈল সখীনগর বাজার এলাকায় মাদক বিক্রিতে বাধা দেওয়ার জের ধরে মুদি ব্যবসায়ী আবুল কাশেমের একটি হাত কেটে ফেলে সন্ত্রাসীরা। এ সময় মহানগর ছাত্রলীগের সহসভাপতি হানিফ ও আরেক ব্যবসায়ী মোরশেদকেও কুপিয়ে আহত করা হয়।
