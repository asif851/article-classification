
সুনামগঞ্জের ধরমপাশা উপজেলার ধারাম হাওরে মাছ শিকার করতে গিয়ে গতকাল রোববার সকালে ননী দাস (৫০) নামের এক জেলে নিখোঁজ হয়েছেন। উপজেলার জয়শ্রী ইউনিয়নের মলয়শ্রী গ্রামের জেলে ননী দাস ও শচীন্দ্র দাস (৬০) সকাল ছয়টার দিকে ধারাম হাওরে মাছ শিকারের উদ্দেশ্যে নৌকায় করে বের হন। সাতটার দিকে নৌকাটি ধারাম হাওরের মধ্যবর্তী স্থানে এলে হাওরের প্রবল ঢেউয়ের কারণে নৌকাটি ডুবে যায়। এ সময় তাঁদের চিৎকার শুনে অন্য জেলেরা এসে শচীন্দ্র দাসকে উদ্ধার করেন। কিন্তু ননী দাস হাওরের পানিতে ডুবে যান। 
