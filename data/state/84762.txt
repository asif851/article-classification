
আধিপত্য নিয়ে ছাত্রলীগের সংঘর্ষের ঘটনায় ছয় দিনের জন্য বন্ধ ঘোষণা করা হয়েছে কুমিল্লা মেডিকেল কলেজ হাসপাতাল। প্রশাসনের এই ঘোষণার পর পরই শিক্ষার্থীরা হল ত্যাগ করা শুরু করেন। সংঘর্ষের ঘটনা তদন্তে একটি কমিটি গঠন করা হয়েছে।
গতকাল বৃহস্পতিবার দিবাগত রাত আড়াইটায় মেডিকেল কলেজের শেখ রাসেল ছাত্রাবাসে সংঘর্ষের ঘটনায় ছাত্রলীগের ১০ জন কর্মী আহত হয়েছেন। তাঁরা ছাত্রলীগের কুমিল্লা মেডিকেল কলেজ শাখার সাবেক দুই সভাপতি আবদুল হান্নান ও হাবিবুর রহমানের সমর্থক। গত ছয় মাসে এ নিয়ে তিনবার দুপক্ষের মধ্যে সংঘর্ষের ঘটনা ঘটল।
আজ শুক্রবার সকাল ৯টায় কলেজের সম্মেলন কক্ষে অ্যাকাডেমিক কাউন্সিলের সভায় আজ থেকে ১১ জানুয়ারি পর্যন্ত মেডিকেল কলেজ বন্ধ ঘোষণা করা হয়। দুপুর ১২টার মধ্যেই শিক্ষার্থীরা হল ত্যাগ করেছেন। সব হল বন্ধ করে দিয়েছে কর্তৃপক্ষ। সভায় ঘটনা তদন্তে সাত সদস্যের একটি কমিটি গঠন করা হয়েছে। কমিটিকে তিন কর্মদিবসের মধ্যে প্রতিবেদন জমা দিতে বলা হয়েছে।
কলেজের উপাধ্যক্ষ জাহাঙ্গীর হোসেন ভূঁইয়া বলেন, হলের ক্লোজড সার্কিট (সিসি) ক্যামেরার ফুটেজ সংগ্রহ করা হয়েছে। এতে সংঘর্ষের পুরো ঘটনাই পাওয়া গেছে। ঘটনা কারা ঘটিয়েছে, তা ফুটেজ দেখে শনাক্ত করা হচ্ছে। তদন্ত কমিটির প্রতিবেদন পাওয়ার পর এ বিষয়ে চূড়ান্ত সিদ্ধান্ত নেওয়া হবে।
সংঘর্ষে গুরুতর আহত দুজন ছাত্র হলেন আবদুল হান্নানের সমর্থক তৌফিক আহমেদ ও হাবিবুর রহমানের সমর্থক ইরফানুল হক। তাঁরা মেডিকেল কলেজের ২৩তম ব্যাচের ৫ম বর্ষের শিক্ষার্থী।
