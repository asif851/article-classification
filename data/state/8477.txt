
ব্রাহ্মণবাড়িয়ার নাসিরনগরসহ সারা দেশের সংখ্যালঘু সম্প্রদায়ের নিরাপত্তা নিশ্চিত করতে প্রয়োজনীয় নির্দেশনা চেয়ে রিট করেছে আইন ও সালিস কেন্দ্র (আসক)। নাসিরনগরে হিন্দু সম্প্রদায়ের মন্দির ও ঘরবাড়িতে হামলায় জড়িত ব্যক্তিদের বিরুদ্ধে কী পদক্ষেপ নেওয়া হয়েছে, তা জানিয়ে আদালতে প্রতিবেদন দাখিলের আরজি রয়েছে এতে।
আজ রোববার হাইকোর্টের সংশ্লিষ্ট শাখায় রিটটি করেছে আসক।
আসকের আইনজীবী আবু ওবায়দুর রহমান প্রথম আলোকে বলেন, রিট আবেদনের ওপর আজ শুনানি হতে পারে। স্থানীয় উপজেলা নির্বাহী কর্মকর্তা (ইউএনও) এবং ভারপ্রাপ্ত কর্মকর্তা (ওসি) কোন কর্তৃত্ববলে শোভাযাত্রায় অংশ নিলেন ও বক্তব্য দিলেন, সে বিষয়ে ব্যাখ্যা জানাতে নির্দেশনা চাওয়া হয়েছে।
রিট আবেদনে নাসিরনগরের ওই ঘটনা রোধে বিবাদীদের ব্যর্থতা কেন আইনগত কর্তৃত্ববহির্ভূত হবে না, এ বিষয়ে রুল চাওয়া হয়েছে। ভবিষ্যতে এ ধরনের ঘটনা রোধে সব ধরনের প্রয়োজনীয় পদক্ষেপ নিতে কেন নির্দেশ দেওয়া হবে না, এ বিষয়ে রুল চাওয়া হয়েছে।
স্বরাষ্ট্রসচিব, জনপ্রশাসন সচিব, চট্টগ্রাম রেঞ্জের উপমহাপরিদর্শক, ব্রাহ্মণবাড়িয়া জেলা প্রশাসক ও পুলিশ সুপার, নাসিরনগরের ইউএনও ও ওসিকে বিবাদী করা হয়েছে।
ফেসবুকে ধর্মীয় অনুভূতিতে আঘাত দেওয়ার অভিযোগকে কেন্দ্র করে নাসিরনগরের প্রায় ১৫টি মন্দির ও শতাধিক হিন্দুবাড়িতে হামলা করা হয় গত ৩০ অক্টোবর। এরপর গত বৃহস্পতিবার উপজেলা সদরে হিন্দু সম্প্রদায়ের পাঁচটি ঘর ও একটি মন্দিরে অগ্নিসংযোগ করে দুর্বৃত্তরা। প্রথম হামলার ঘটনায় নাসিরনগর থানায় অজ্ঞাতনামা ২ হাজার ৪০০ জনকে আসামি করে দুটি মামলা হয়। এরপর পুলিশি নিরাপত্তা জোরদার করা হলেও একই এলাকায় আবারও অগ্নিসংযোগের ঘটনা ঘটে। এসব ঘটনায় এখন পর্যন্ত ৫৩ জনকে গ্রেপ্তার করেছে পুলিশ।
আরও পড়ুন:নাসিরনগরে আরও ৯ জন গ্রেপ্তার
