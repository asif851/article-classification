
পাবনা শহরের মাসুমবাজার এলাকায় আজ বৃহস্পতিবার রাতে মোল্লা মাসুদ (৪০) নামে বঙ্গবন্ধু সৈনিক লীগের এক নেতাকে কুপিয়ে হত্যা করেছে দুর্বৃত্তরা। তাঁর বাড়ি ওই মহল্লাতেই।
প্রত্যক্ষদর্শীরা জানান, রাত নয়টার দিকে মাসুদ মহল্লার মসজিদে তারাবির নামাজ পড়ে বের হচ্ছিলেন। এ সময় সাত থেকে আটজনের একদল দুর্বৃত্ত তাঁকে ঘিরে ধরে এলোপাতাড়ি কোপাতে থাকে। একপর্যায়ে স্থানীয় লোকজন এগিয়ে আসলে দুর্বৃত্তরা পালিয়ে যায়। পাবনা জেনারেল হাসপাতালে নেওয়া হলে চিকিৎসকেরা তাঁকে মৃত ঘোষণা করেন।
ঘটনার সত্যতা নিশ্চিত করে পাবনা সদর থানার ভারপ্রাপ্ত কর্মকর্তা (ওসি) আবদুর রাজ্জাক বলেন, খবর পেয়ে লাশটি উদ্ধার করে পাবনা জেনারেল হাসপাতালের মর্গে পাঠানো হয়েছে। কারা কি কারণে এ হত্যাকাণ্ড ঘটিয়েছে-তা এখনো নিশ্চিত হওয়া যায়নি। ঘটনার তদন্ত শুরু করা হয়েছে।
স্থানীয় লোকজন জানান, মাসুদ বেশ কিছুদিন ধরে আওয়ামী লীগের রাজনীতির সঙ্গে জড়িত ছিলেন। আগে তিনি যুবলীগ করতেন। এরপর বঙ্গবন্ধু সৈনিক লীগ পাবনা জেলা শাখার সাধারণ সম্পাদক হন। বেশ কিছুদিন হলো পদটি বিলুপ্ত হয়েছে। দলীয় কোনো পদে না থাকলেও আওয়ামী লীগ ও যুবলীগের নেতা-কর্মীদের সঙ্গে চলতেন তিনি।
মাসুদের রাজনৈতিক পরিচয় নিশ্চিত করে জেলা যুবলীগের প্রচার সম্পাদক ফাহিমুল কবির খান প্রথম আলোকে বলেন, ‘তিনি আওয়ামী লীগের পুরোনো কর্মী। তবে এই হত্যাকাণ্ডের সঙ্গে রাজনৈতিক কোনো সম্পৃক্ততা নেই। তাৎক্ষণিকভাবে আমরা জানতে পরেছি, মহল্লাগত বিরোধে প্রতিপক্ষের লোকজন তাঁকে কুপিয়ে হত্যা করেছে।’
