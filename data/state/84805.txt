
প্রধানমন্ত্রী শেখ হাসিনা জামায়াতের নেতা গোলাম আযমের মানবতাবিরোধী অপরাধের রায়ে সন্তোষ প্রকাশ করেছেন। তিনি বলেন, ‘আন্তর্জাতিক অপরাধ আদালত রায় দিয়েছেন। সেখানে গোলাম আযমকে অভিযুক্ত করা হয়েছে। আন্তর্জাতিক ট্রাইব্যুনাল যে শাস্তি দিয়েছেন, এতে আমরা সন্তুষ্ট হয়েছি। সাজা কী হবে, তা আদালতের বিষয়।’আজ মঙ্গলবার নবম সংসদের ১৮তম অধিবেশনের সমাপনী ভাষণে প্রধানমন্ত্রী এসব কথা বলেন। বর্তমান সরকারের মেয়াদকালে যুদ্ধাপরাধীদের বিরুদ্ধে দেওয়া রায় কার্যকর করা হবে বলে তিনি আশা প্রকাশ করেন। খবর বাসসের।সংসদে বিরোধী দলের অনুপস্থিতির বিষয়ে সমালোচনা করে প্রধানমন্ত্রী বলেন, গোলাম আযম ও যুদ্ধাপরাধীদের প্রতি বিএনপির নেত্রীর যে সমর্থন, তিনি এর বহিঃপ্রকাশ ঘটিয়েছেন জামায়াত-শিবিরের গতকাল ও আজকের হরতাল সমর্থন করে।জামায়াতের হরতালকে বিএনপির সমর্থন জাতির জন্য দুর্ভাগ্যজনক বলেও মন্তব্য করেন প্রধানমন্ত্রী। তিনি বলেন, ’পঁচাত্তরে বঙ্গবন্ধুকে হত্যার পর জিয়াউর রহমান মার্শাল ল অর্ডিন্যান্স জারি করে যুদ্ধাপরাধীদের বিচারের কাজ বন্ধ করে দেন। শুধু তাই নয়, জিয়াউর রহমানের আমলে গোলাম আযম পাকিস্তানি পাসপোর্ট নিয়ে বাংলাদেশে আসেন। স্বাধীনতাবিরোধীদের মন্ত্রী বানানো হয়।’
 প্রধানমন্ত্রী বলেন, ‘হল-মার্কের সৃষ্টি হাওয়া ভবন থেকে। এ অন্যায় দীর্ঘদিন ধরে চলে আসছিল। আমরাই ধরেছি। ব্যাংকের টাকা লুটপাট করেছে ডান্ডি ডাইং ও খাম্বা লিমিটেড কোম্পানি। ৯৮০ কোটি টাকা ব্যাংক তাদের কাছে পাওনা।’  তিনি বলেন, ‘মানি লন্ডারিং কারা করেছে, আমার বলা লাগে না। বিদেশে প্রমাণিত হয়েছে। সিঙ্গাপুরের আদালত রায় দিয়েছেন। বিদেশে পাচারকৃত টাকা আমরাই ফেরত এনেছি।’
