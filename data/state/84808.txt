
তথ্যমন্ত্রী হাসানুল হক ইনু বলেছেন, অল্প কিছুদিনের মধ্যেই সম্প্রচার কমিশন আইনের খসড়া মন্ত্রিসভায় উপস্থাপনের জন্য পাঠানো হবে। আজ মঙ্গলবার সচিবালয়ে আয়োজিত এক সংবাদ সম্মেলনে সাংবাদিকদের প্রশ্নের তিনি এ কথা বলেন। মন্ত্রী বলেন, এই খসড়া তৈরির লক্ষ্যে গঠিত কমিটি ইতিমধ্যে খসড়াটি চূড়ান্ত করে মন্ত্রণালয়ে জমা দিয়েছে। এখন মন্ত্রণালয় সেটি পরীক্ষা-নিরীক্ষা করছে।
সংবাদ সম্মেলনে তথ্যমন্ত্রী জানান, আগামীকাল বুধবার প্রথমবারের মতো সাংবাদিক কল্যাণ ট্রাস্টের আওতায় ১৯৬ জনকে ১ কোটি ৪০ লাখ টাকার সহায়তা দেওয়া হবে। প্রধানমন্ত্রী শেখ হাসিনা এই সহায়তা প্রদান করবেন।
এ সময় তথ্যমন্ত্রী জঙ্গি দমনে সঠিক তথ্যপ্রবাহ নিশ্চিত করতে গণমাধ্যমের প্রতি অনুরোধ জানান। সংবাদ সম্মেলনে পাকিস্তানের বেলুচিস্তান বিষয়ে ভারতে তার দেওয়া বক্তব্যের বিষয়ে জানতে চাইলে কোনো মন্তব্য করতে রাজি হননি মন্ত্রী।
সংবাদ সম্মেলনে আরও উপস্থিত ছিলেন তথ্যসচিব মরতুজা আহমদ, প্রধান তথ্য কর্মকর্তা এ কে এম শামীম চৌধুরী প্রমুখ।
