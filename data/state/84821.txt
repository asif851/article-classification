
আগামী রোববার কক্সবাজারের টেকনাফ উপজেলা পরিষদ নির্বাচনকে সামনে রেখে জেলা প্রশাসক রুহুল আমিন বলেছেন, কেন্দ্র দখল ও ব্যালট বাক্স ছিনতাইয়ের চেষ্টা করলে সঙ্গে সঙ্গে গুলি করা হবে। 
আজ শুক্রবার উপজেলা পরিষদের সম্মেলনকক্ষে চেয়ারম্যান, ভাইস চেয়ারম্যান, মহিলা ভাইস চেয়ারম্যান পদপ্রার্থী ও নির্বাচনে দায়িত্বে নিয়োজিত প্রিসাইডিং, পোলিং ও সহকারী পোলিং কর্মকর্তাদের সঙ্গে বৈঠক করেছেন জেলা প্রশাসক। সেখানে তিনি এ কথা বলেন।
জেলা প্রশাসক রুহুল আমিন আরও বলেন, আচরণ বিধিমালা লঙ্ঘন করে অনেক প্রার্থী যেখানে-সেখানে পোস্টার লাগিয়েছেন। পোস্টারগুলো দ্রুত সরিয়ে ফেলতে ও আচরণ বিধিমালা মেনে নির্বাচনী প্রচারণা চালানোর জন্য তিনি প্রার্থীদের প্রতি আহ্বান জানান।
সহকারী রিটার্নিং কর্মকর্তা ও টেকনাফ উপজেলা নির্বাহী কর্মকর্তা (ইউএনও) শাহ মোজাহিদ উদ্দিনের সভাপতিত্বে অনুষ্ঠিত সভায় প্রধান অতিথি ছিলেন জেলা প্রশাসক রুহুল আমিন। এতে উপস্থিত ছিলেন পুলিশ সুপার আজাদ মিয়া, জেলা রিটার্নিং কর্মকর্তা ও অতিরিক্ত জেলা প্রশাসক (সার্বিক) আবুল হোসেন, ৪২ বিজিবির অধিনায়ক লে. কর্নেল আবু জার আল জাহিদ, উপজেলা চেয়ারম্যান শফিক মিয়া, উপজেলা সহকারী কমিশনার ভূমি সেলিনা কাজী, থানার ভারপ্রাপ্ত কর্মকর্তা (ওসি) রণজিত্ কুমার বড়ুয়া, উপজেলা নির্বাচন কর্মকর্তা নুরুল ইসলাম প্রমুখ।
প্রার্থীদের মধ্য থেকে বক্তব্য দেন মোহাম্মদ আলী, মো আবদুল্লাহ, নুর আহমদ আনোয়ারী, সরওয়ার কামাল চৌধুরী, মোস্তাক আহমদ, এইচএম ইউনুচ বাঙ্গালী, এ বি এম আবুল হোসেন, নজির আহমদ কালু, কামাল উদ্দীন আহমদ, রাশেদুল করিম মার্কিন, ওমর হাকিম, ফেরদৌস আলম হেলাল, রফিক উদ্দীন, মিজবাহার ইউছুফ, তাহেরা আক্তার মিলি, মনোয়ারা পারভীন ও ফেরদৌস বেগম প্রমুখ।
