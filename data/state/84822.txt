
বাগেরহাট ও মাদারীপুরের রাজৈর উপজেলায় গত শুক্রবার রাতে দুই কৃষকের বাড়িতে অগ্নিকাণ্ডের ঘটনা ঘটেছে৷ আগুনে বাগেরহাটের কৃষকের একটি ট্রাক্টর, ৬০ মণ ধান ও তিনটি খড়ের গাদা এবং রাজৈরের কৃষকের তিনটি ঘর পুড়ে গেছে৷ পূর্বশত্রুতার জের ধরে প্রতিপক্ষের লোকজন ওই দুই কৃষকের বাড়িতে আগুন ধরিয়ে দিয়েছে বলে অভিযোগ পাওয়া গেছে৷গত শুক্রবার রাতে দুর্বৃত্তরা বাগেরহাট কৃষিজমি রক্ষা সংগ্রাম কমিটির সভাপতি কৃষক সুশান্ত দাসের সদর উপজেলার রণজিৎপুর গ্রামের বাড়ির উঠানে রাখা ট্রাক্টর, ধান, খড়ের গাদায় অগ্নিসংযোগ করে। সুশান্ত দাস বলেন, ‘গত শুক্রবার রাত তিনটার দিকে দুর্বৃত্তরা আমার বাড়ির উঠানে রাখা ধান, ট্রাক্টর ও তিনটি খড়ের গাদায় আগুন দিয়েছে। এতে ৬০ মণ ধান পুড়ে গেছে। তিনি অভিযোগ করেন, গত ১৯ এপ্রিল রণজিৎপুর গ্রামের অধিকাংশ বাড়ির বৈদ্যুতিক বাতি চুরির ঘটনা ঘটে। ওই দিন বাতি চুরির ঘটনায় জড়িত সন্দেহে সাহেব নামের একজনকে প্রহার করেছিলাম। এ ঘটনার জের ধরে চোরেরা সংঘবদ্ধ হয়ে আমার বাড়িতে অগ্নিসংযোগ করতে পারে।’ বাগেরহাট ফায়ার সার্ভিস স্টেশনের কর্মকর্তা স্বপন কুমার ভক্ত বলেন, প্রায় দুই ঘণ্টা চেষ্টা চালিয়ে আগুন নিয়ন্ত্রণে আনা হয়েছে। গত শুক্রবার রাতে মাদারীপুরের রাজৈর উপজেলার কোদালিয়া গ্রামের কৃষক কাঞ্চন মোল্লার তিনটি ঘর পুড়িয়ে দিয়েছে প্রতিপক্ষের লোকজন। কাঞ্চন মোল্লা অভিযোগ করেন, গত শুক্রবার দুপুরে তাঁর চাচাতো ভাই শাহজামাল মোল্লা ও শাহজাহান মোল্লা তাঁর বাড়ির একটি রেইনট্রি গাছের ডাল কেটে নেন । সন্ধ্যা সাড়ে সাতটার দিকে শাহজামাল ও শাহজাহান দলবল নিয়ে তাঁর বাড়িতে অগ্নিসংযোগ করে তিনটি বসতঘর পুড়িয়ে দেন। কাঞ্চন মোল্লা দাবি করেন, আগুনে তাঁর বাড়িতে থাকা দুই লাখ টাকা, স্বর্ণালংকার, আসবাব, রবিশস্যসহ সব পুড়ে ছাই হয়ে যায়। এতে প্রায় পাঁচ লাখ টাকার ক্ষতি হয়েছে। এ ঘটনা ভিন্ন খাতে প্রবাহের জন্য প্রতিপক্ষ গতকাল শনিবার সকালে নিজেদের বাড়ির মালামাল অন্যত্র সরিয়ে তাঁর (কাঞ্চন মোল্লা) বিরুদ্ধে লুটপাটের অভিযোগে মামলা করেছেন। াহজামাল মোল্লা ও শাহজাহান মোল্লা জানান, কে বা কারা তাঁর (কাঞ্চন মোল্লা) ঘরে আগুন দিয়েছে তা তাঁরা জানেন না। তাঁরা অভিযোগ করেন, শনিবার সকালে অগ্নিসংযোগের কারণ দেখিয়ে কাঞ্চন তাঁদের বাড়ির মালামাল লুটপাট করেছেন৷ এ ঘটনায় তাঁরা কাঞ্চনের বিরুদ্ধে মামলা করেছেন৷ রাজৈর থানার ওসি মনিরুজ্জামান জানান, লুটপাটের মামলায় আসামি কাঞ্চনকে গ্রেপ্তার করা হয়েছে৷
