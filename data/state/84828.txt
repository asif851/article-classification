
পর্যটনবিষয়ক মেলা ঢাকা ট্রাভেল মার্ট-২০১৭ উপলক্ষে আন্তর্জাতিক ছয়টি রুটের টিকিটে ২০ শতাংশ ছাড় দিচ্ছে বিমান বাংলাদেশ এয়ারলাইনস। দেশি-বিদেশি ভ্রমণপিপাসুদের উৎসাহিত করতে এই ছাড়।
আজ বৃহস্পতিবার বিমানের এক সংবাদ বিজ্ঞপ্তিতে বলা হয়, ঢাকা থেকে ব্যাংকক, সিঙ্গাপুর, ইয়াঙ্গুন, কুয়ালালামপুর, কলকাতা ও কাঠমান্ডু রুটে ইকোনমি ক্লাসের টিকিটে এই ২০ শতাংশ ছাড় পাওয়া যাবে। টিকিট কেনার দিন থেকে অবশ্যই ৬ মাস বা ১৮০ দিনের মধ্যে ভ্রমণে যেতে হবে। আজ ৩০ মার্চ থেকে হোটেল সোনারগাঁওয়ে ঢাকা ট্রাভেল মার্ট শুরু হয়েছে। চলবে ১ এপ্রিল পর্যন্ত। এই ছাড়ের ফলে মেলায় বিমানের স্টলে ঢাকা-সিঙ্গাপুর-ঢাকা রুটে রিটার্ন টিকিটের দাম পড়বে ৩৫ হাজার ৫৫০ টাকা, ঢাকা-কুয়ালালামপুর-ঢাকা রুটে ২৫ হাজার ৫৪২ টাকা, ঢাকা-ব্যাংকক-ঢাকা রুটে ২১ হাজার ৮৫৪ টাকা, ঢাকা-ইয়াঙ্গুন-ঢাকা রুটে ২২ হাজার ৪৬৯ টাকা, ঢাকা-কাঠমান্ডু-ঢাকা রুটে ১৫ হাজার ২৩৫ টাকা এবং ঢাকা-কলকাতা-ঢাকা রুটে ১১ হাজার ৬৯৪ টাকা।
মেলায় ঘুরতে আসা দর্শনার্থীদের জন্য প্রতিদিন প্রবেশ টিকিটে র‍্যাফেল ড্র-এর মাধ্যমে সৌজন্য টিকিটের ব্যবস্থা থাকবে। প্রতিদিন সকাল ১০টা থেকে রাত ৮টা পর্যন্ত চলবে মেলা।
সংবাদ বিজ্ঞপ্তিতে বলা হয়, বিমানের আন্তর্জাতিক ফ্লাইটে ডায়েবেটিক খাবার ও ছোট বাচ্চাদের জন্য বিশেষ খাবারের ব্যবস্থা রয়েছে। এ ছাড়া ঢাকা-লন্ডন-ঢাকা রুটে সম্মানিত বিজনেস ক্লাসের যাত্রীদের জন্য বৈচিত্র্যময় সুস্বাদু খাবার ও ইনফ্লাইট বিনোদনের ব্যবস্থা করা হয়েছে।
