
নারায়ণগঞ্জের আড়াইহাজার উপজেলায় আবার ডাকাত সন্দেহে গণপিটুনিতে এক ব্যক্তি নিহত হয়েছে। গতকাল রোববার দিবাগত রাত দেড়টার দিকে আড়াইহাজার-নরসিংদী সড়কের বাঘা নগর সেতুর পাশে এ ঘটনা ঘটে। নিহত ওই ব্যক্তির পরিচয় শনাক্ত করতে পারেনি পুলিশ।
গত ১০ ডিসেম্বর আড়াইহাজারে ডাকাত সন্দেহে গণপিটুনিতে আটজন মারা যায়। গত শনিবার জেলার রূপগঞ্জের জিন্দা এলাকায় ডাকাত সন্দেহে গণপিটুনিতে তিনজন নিহত হয়েছে। প্রত্যক্ষদর্শী কয়েকজন ও পুলিশের ভাষ্য, আড়াইহাজার-নরসিংদী সড়কের বাঘা নগর সেতুর কাছে ৭-৮ জনের একটি দল ডাকাতি করতে আসে। রাত দেড়টার দিকে একটি মোটরসাইকেল আরোহীকে অস্ত্রের মুখে জিম্মি করে তারা ডাকাতির চেষ্টা চালায়। এ সময় ওই ব্যক্তির চিৎকারে আশপাশের লোকজন ঘটনাটি আঁচ করতে পেরে বেরিয়ে এসে ডাকাতদের ধাওয়া করে এবং একজনকে আটক করে পিটুনি দেয়। এ সময় অন্যরা পালিয়ে যেতে সক্ষম হয়। পুলিশ ঘটনাস্থলে গিয়ে গুরুতর আহত ওই ব্যক্তিকে উদ্ধার করে আড়াইহাজার উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসা কর্মকর্তা তাঁকে মৃত ঘোষণা করেন।
আড়াইহাজার থানার ভারপ্রাপ্ত কর্মকর্তা (ওসি) সাখাওয়াত হোসেন জানান, গণপিটুনিতে নিহত ওই ব্যক্তির লাশ উদ্ধার করে ময়নাতদন্তের জন্য নারায়ণগঞ্জ জেনারেল হাসপাতাল মর্গে পাঠানো হয়েছে। এ ঘটনায় আড়াইহাজার থানার মামলা করার প্রস্তুতি চলছে।
 
আরও  পড়ুন..
ডাকাত প্রবণ এলাকা আড়াইহাজারডাকাত সন্দেহে ৮ জনকে পিটিয়ে হত্যাডাকাত সন্দেহে গণপিটুনিতে নিহত ৩
