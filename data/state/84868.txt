
মাগুরার শ্রীপুর উপজেলায় আজ মঙ্গলবারও প্রধানমন্ত্রীর সহকারী একান্ত সচিব সাইফুজ্জামান শিখরের সমর্থক ছাত্রলীগের নেতা-কর্মীরা প্রথম আলো পত্রিকায় আগুন দিয়েছেন। এ ছাড়া আজ পাল্টাপাল্টি মিছিল ও সভা করেছে সাইফুজ্জামান শিখর এবং যুব ও ক্রীড়া প্রতিমন্ত্রী বীরেন শিকদারের অনুসারীরা। গত সোমবার প্রথম আলোতে ‘মাগুরায় খুনোখুনির পেছনে শিখর-বীরেনের দ্বন্দ্ব’ শিরোনামে একটি প্রতিবেদন প্রকাশিত হয়। ওই প্রতিবেদনে বীরেন শিকদার শিখরের বিরুদ্ধে বক্তব্য দেন। এর প্রতিবাদে গতকাল সোমবার মহম্মদপুর উপজেলায় শিখরের অনুসারী ছাত্রলীগের নেতা-কর্মীরা প্রথম আলো পত্রিকায় আগুন দেন। তারা বীরেন শিকদারের বিরুদ্ধে মিছিল-সমাবেশও করেন। আজ সকালে শ্রীপুর উপজেলা ছাত্রলীগের নেতা-কর্মীরা প্রথম আলো পত্রিকার কয়েকটি কপিতে আগুন দেন। এর পর এক পথসভায় তাঁরা বলেন, প্রথম আলো পত্রিকায় সাইফুজ্জামান শিখরের বিরুদ্ধে মিথ্যা খবর প্রকাশিত হয়েছে। তাঁরা প্রথম আলোকে ভুল স্বীকার করে প্রতিবাদ ছাপার আহ্বান জানান। প্রতিবাদ না ছাপলে শ্রীপুরে প্রথম আলো বর্জন ও বিক্রি বন্ধের ঘোষণা দেন তারা। এদিকে, আজ সকালে পাল্টাপাল্টি সভা ও মিছিল করেছে শিখর ও বীরেন শিকদারের অনুসারীরা। বেলা ১১টার দিকে বীরেন শিকদারের সমর্থক আওয়ামী লীগ ও এর সহযোগী সংগঠনের নেতা-কর্মীরা মহম্মদপুর উপজেলা পরিষদ চত্বরে জড়ো হন। অন্যদিকে সাইফুজ্জামান শিখরের সমর্থকরাও মহম্মদপুর উপজেলা স্বাস্থ্য কমপ্লেক্সের সামনে জড়ো হতে থাকেন। একপর্যায়ে দুই পক্ষÿমুখোমুখি হওয়ার পরিস্থিতি তৈরি হলে পুলিশ বাধা দেয়। এ সময় পুলিশের সঙ্গে সাইফুজ্জামান শিখরের অনুসারীদের ধ্বস্তাধ্বস্তি হয়। এর পর বীরেন শিকদারের অনুসারীরা বাসস্ট্যান্ড এলাকায় পথসভা করেন। পথসভায় বক্তব্য রাখেন উপজেলা আওয়ামী লীগের সভাপতি গোলাম রব্বানী, যুগ্ম সাধারণ সম্পাদক হাবিবুর রহমান, কোরবান আলী ও উপজেলা যুবলীগের সভাপতি বিপ্লব রেজা। বক্তারা অভিযোগ করেন, প্রতিমন্ত্রী বীরেন শিকদারের উন্নয়ন কার্যক্রম বাধাগ্রস্ত করার জন্য শিখরের পক্ষের লোকজন ষড়যন্ত্র করছেন। এ সময় তাঁরা শিখরের বিরুদ্ধে নানা স্লোগান দেন। একই সময় হাসপাতাল এলাকায় সড়কে পথসভা করেন সাইফুজ্জামান শিখরের অনুসারীরা। সেখানে বক্তব্য রাখেন উপজেলা আওয়ামী লীগের সাধারণ সম্পাদক আইনজীবী আবদুল মান্নান, মফিজুর রহমান, মোস্তফা সিদ্দিকী লিটন, তরিকুল ইসলাম তারা, গোলজার রহমান, স্বেচ্ছাসেবক লীগের সভাপতি শামসুর রহমান ও উপজেলা ছাত্রলীগের আহ্বায়ক ঈদুল শেখ। বক্তারা বীরেন শিকদারকে ‘অপরাজনীতি ‘বন্ধ করে সংবাদপত্রে দেওয়া বক্তব্য প্রত্যাহারের আহ্বান জানান। 
এ প্রসঙ্গে জানতে চাইলে মহম্মদপুর থানার ভারপ্রাপ্ত কর্মকর্তা (ওসি) মো. আতিয়ার রহমান প্রথম আলোকে বলেন, দুই পক্ষের মধ্যে চরম উত্তেজনার সৃষ্টি হয়েছে। পুলিশের কঠোর অবস্থানের কারণে বড় ধরনের সংঘর্ষ এড়ানো সম্ভব হয়েছে। যোগাযোগ করা হলে মাগুরা জেলা আওয়ামী লীগের ভারপ্রাপ্ত সভাপতি যুব ও ক্রীড়া প্রতিমন্ত্রী বীরেন শিকদার আজ বিকেলে প্রথম আলোকে বলেন, খুনি-চাঁদাবাজদের আওয়ামী লীগে জায়গা নেই। মাগুরায় মায়ের পেটে শিশু গুলিবিদ্ধ হওয়ার যে ঘটনা ঘটেছে এর সঙ্গে জড়িত ও মদদদাতাদের শাস্তি হবে।
আরও পড়ুন: মাগুরায় খুনোখুনির পেছনে শিখর-বীরেনের দ্বন্দ্বখবরের জের ধরে প্রথম আলো পত্রিকায় আগুন দিল ছাত্রলীগ
