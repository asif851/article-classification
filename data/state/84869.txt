
বর্ধিত হোল্ডিং ট্যাক্সসহ অন্যান্য ট্যাক্স প্রত্যাহারের জন্য রাজশাহী সিটি করপোরেশন কর্তৃপক্ষকে সাত দিনের সময় দিয়েছে নাগরিক অধিকার সংরক্ষণ সংগ্রাম পরিষদ। দাবি মানা না হলে কঠোর কর্মসূচির হুমকি দিয়েছেন সংগ্রাম পরিষদের নেতারা।গতকাল শনিবার বিকেল চারটায় আয়োজিত এক মানববন্ধন থেকে এই হুমকি দেওয়া হয়। নগরের আরডিএ মার্কেটের সামনে এই মানববন্ধন অনুষ্ঠিত হয়। মানববন্ধনে নগরের বিভিন্ন শ্রেণি-পেশার মানুষ অংশগ্রহণ করেন।মানববন্ধনে বক্তারা বলেন, সাধারণ মানুষের আয়ের কথা বিবেচনা না করে সিটি করপোরেশন নগরবাসীর ওপর করের বোঝা চাপিয়ে দিয়েছে। সিটি করপোরেশনের যিনি মেয়রের দায়িত্ব পালন করছেন তিনি জনগণের ভোটে নির্বাচিত নন। তাই তিনি জনগণের কথা চিন্তা না করে মানুষকে ভোগান্তির মধ্যে ফেলেছেন। বক্তারা অভিযোগ করেন, সিটি করপোরেশনকে নাগরিকেরা ট্যাক্স দিচ্ছে কিন্তু সিটি করপোরেশন থেকে কোনো সেবা পাচ্ছে না। মশার অত্যাচারে মানুষ বসে থাকতে পারছে না, বেওয়ারিশ কুকুরের অত্যাচারে রাস্তায় চলাচল করতে পারছে না। মানুষকে সেবা দেওয়ার প্রতি মনোযোগ না দিয়ে অবৈধভাবে ট্যাক্সের বোঝা চাপিয়ে দিচ্ছে।মানববন্ধনে ব্যবসায়ী ঐক্য পরিষদের ভারপ্রাপ্ত সভাপতি হারুন অর রশিদ বলেন, ‘আমার একটি মেস আছে। আগে যার হোল্ডিং ট্যাক্স ছিল ৫০০ টাকা। সেটিকে বাড়িয়ে ২২ হাজার টাকা করা হয়েছে।’ আইনজীবী এরশাদ আলী বলেন, তাঁর বাড়ির হোল্ডিং ট্যাক্স আগে ছিল ৭ হাজার টাকা। সেটিকে বাড়িয়ে ১ লাখ ১১ হাজার ৬১ টাকা করা হয়েছে।’নাগরিক অধিকার সংরক্ষণ সংগ্রাম পরিষদের আহ্বায়ক এনামুল হকের সভাপতিত্বে মানববন্ধনে বক্তব্য দেন রাজশাহী ব্যবসায়ী ঐক্য পরিষদের সাধারণ সম্পাদক ফরিদ মামুদ হাসান, আইনজীবী এরশাদ আলী, সমাজসেবী ইফফাত আরা সরকার, রাজশাহী সিটি করপোরেশনের ২৩ নম্বর ওয়ার্ডের সাবেক কাউন্সিলর বজলুর রহমান, রাজশাহী মহানগর মেস মালিক সমিতির সভাপতি খোরশেদ আলম সিদ্দিকী, গণসংহতি আন্দোলন রাজশাহীর সমন্বয়কারী মুরাদ মোর্শেদ প্রমুখ।
