
রাজধানীতে কেন্দ্রীয় শহীদ মিনারের সামনে গতকাল সোমবার সন্ধ্যায় মাইক্রোবাসের ধাক্কায় মা-মেয়েসহ পাঁচজন আহত হয়েছেন। তাঁদের ঢাকা মেডিকেল কলেজ হাসপাতালে ভর্তি করা হয়েছে। ওই মাইক্রোবাস ও এর চালককে আটক করেছে পুলিশ।প্রত্যক্ষদর্শীরা বলেছেন, সন্ধ্যা পৌনে ছয়টার দিকে ঢাকা বিশ্ববিদ্যালয় মেডিকেল সেন্টারের সামনের সড়ক দিয়ে একটি মাইক্রোবাস দ্রুতগতিতে আসছিল। মাইক্রোবাসটি কেন্দ্রীয় শহীদ মিনারের সামনে এলে চালক নিয়ন্ত্রণ হারিয়ে ফেলেন। মাইক্রোবাসটি দুটি রিকশা ও এক ফল বিক্রেতাকে ধাক্কা দেয়। এতে একটি রিকশার আরোহী রোকেয়া বেগম (৫০) ও তাঁর মেয়ে ফারজানা ইসলাম (২৮), দুই রিকশার চালক জাহিদুল ইসলাম (৩০) ও মো. আলমগীর (৪৫) এবং ফল বিক্রেতা জসিম উদ্দিন (৪০) আহত হন। পথচারীরা আহত ব্যক্তিদের উদ্ধার করে ঢাকা মেডিকেল কলেজ হাসপাতালে নিয়ে যান। উত্তেজিত লোকজন মাইক্রোবাসটি ভাঙচুর করেন ও এর চালককে মারধর করে পুলিশে সোপর্দ করেন।হাসপাতালের চিকিৎসক বলেছেন, আহত ব্যক্তিদের মধ্যে ফারজানা মাথাসহ শরীরের বিভিন্ন অংশে আঘাত পেয়েছেন। জাহিদুল ডান পা ও শরীরের অন্যান্য অংশে আঘাত পেয়েছেন। এ দুজনের অবস্থা গুরুতর।হাসপাতাল সূত্র বলেছে, চিকিৎসাধীন এক আত্মীয়কে দেখতে ফারজানা তাঁর মায়ের সঙ্গে ঢাকা মেডিকেল কলেজ হাসপাতালে এসেছিলেন। আত্মীয়কে দেখে হাসপাতাল থেকে সন্ধ্যায় তাঁরা একটি রিকশায় করে হাতিরপুলের বাসায় ফিরছিলেন। মাইক্রোবাসটির ধাক্কায় তাঁরা দুজনেই রিকশা থেকে ছিটকে রাস্তায় পড়ে যান। মাইক্রোবাসটি রিকশার ওপর উঠে যায়। পুলিশের একটি সূত্র বলছে, এই রিকশাটি চালাচ্ছিলেন জাহিদুল। এরপর মাইক্রোবাসটি পাশের আরেকটি চলন্ত খালি রিকশাকে ধাক্কা দিয়ে পালানোর চেষ্টা করলে উপস্থিত লোকজন ধাওয়া দিয়ে মাইক্রোবাসটি আটক করে ভাঙচুর করেন। পরে পুলিশ ক্ষতিগ্রস্ত মাইক্রোবাসটি থানায় নিয়ে গেছে। শাহবাগ থানার উপপরিদর্শক মশিউর রহমান বলেন, এ ঘটনায় মাইক্রোবাস (ঢাকা মেট্রো-চ ১৪-০৯৯৪) ও এর চালক শাওনকে (২৪) আটক করা হয়েছে। প্রাথমিক জিজ্ঞাসাবাদে শাওন বলেছেন, ওই রাস্তায় এসে হঠাৎ তাঁর গাড়ির ব্রেক অকেজো হয়ে যায়। এতেই দুর্ঘটনাটি ঘটে। চালকের লাইসেন্স ছিল কি না, জানতে চাইলে উপপরিদর্শক বলেন, চালকের লাইসেন্সসহ মাইক্রোবাসের সব কাগজপত্রই আছে। তবে ব্রেক ঠিক আছে কি না, তা খতিয়ে দেখা হচ্ছে। আহত ব্যক্তিদের সবাই হাসপাতালে চিকিৎসাধীন।
