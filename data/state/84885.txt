
ময়মনসিংহ শহরে দুর্বৃত্তের ছুরিকাঘাতে রাশেদুজ্জামান (১৪) নামের নবম শ্রেণির এক শিক্ষার্থী নিহত হয়েছে। আজ মঙ্গলবার সকাল নয়টার দিকে ময়মনসিংহ রেলওয়ে সরকারি উচ্চবিদ্যালয়ের ফটকের সামনে এই ঘটনা ঘটে।
নিহত রাশেদুজ্জামান ওই স্কুলে পড়ত। সে শহরের বাইপাস এলাকার মালয়েশিয়াপ্রবাসী আক্তারুজ্জামানের ছেলে।
ঘটনার সত্যতা নিশ্চিত করে ময়মনসিংহ কোতোয়ালি মডেল থানার উপপরিদর্শক (এসআই) শাহ মিনহাজ উদ্দিন বলেন, আজ সকালে রাশেদুজ্জামান ইউনিফর্ম পরে বাড়ি থেকে স্কুলের উদ্দেশে বেরিয়ে যায়। স্কুলের ফটকের কাছে পৌঁছালে সমবয়সী কয়েকজন দুর্বৃত্ত তাকে ছুরিকাঘাত করে পালিয়ে যায়। পরে সহপাঠীরা তাকে ময়মনসিংহ মেডিকেল কলেজ হাসপাতালে নিলে কর্তব্যরত চিকিৎসক রাশেদুজ্জামানকে মৃত ঘোষণা করেন।
এসআই শাহ মিনহাজ উদ্দিন বলেন, লাশ ময়মনসিংহ মেডিকেল কলেজের মর্গে রাখা হয়েছে। তাৎক্ষণিকভাবে এ ঘটনার কারণ জানা যায়নি।
