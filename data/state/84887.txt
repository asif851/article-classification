
গাজীপুর সিটি করপোরেশন নির্বাচনের ফল নিজেদের পক্ষে নিতে সরকার ‘ভয়াবহ’ চেষ্টা চালাচ্ছে বলে অভিযোগ করেছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর।আজ বৃহস্পতিবার জাতীয় প্রেসক্লাবে এক আলোচনায় সভায় ফখরুল এই অভিযোগ করেন। জাসাস, ঢাকা বিশ্ববিদ্যালয় শাখা ‘তারেক রহমান-আগামীর বাংলাদেশ’ শীর্ষক ওই আলোচনা সভার আয়োজন করে।ফখরুল অভিযোগ করেন, চার সিটি করপোরেশন নির্বাচনের পর সরকারের ‘মাথা খারাপ’ হয়ে গেছে। এখন তারা মরিয়া হয়ে ওঠেছে। গাজীপুর দখলে নেওয়ার জন্য তারা উঠেপড়ে লেগেছে। প্রজাতন্ত্রের কর্মচারীদের ব্যবহার করে সরকার জনগণের রায় ছিনিয়ে নেওয়ার চেষ্টা করছে।বিএনপির মুখপাত্রের অভিযোগ, আসন্ন গাজীপুর সিটি করপোরেশনের নির্বাচনে ঢালাওভাবে দলীয় প্রিসাইডিং কর্মকর্তাকে দায়িত্ব দেওয়া হয়েছে। নির্বাচনে দায়িত্ব পালনের জন্য একটি বিশেষ জেলার পুলিশ সদস্যদের আনা হচ্ছে। অর্থের খেলা হচ্ছে বিভিন্নভাবে।
মির্জা ফখরুল দাবি করেন, একটি নামকরা বিদেশি সংস্থার জরিপে জনপ্রিয় হিসেবে দেশের তিনজন নেতার নাম উঠে এসেছে।তাঁরা হলেন বিরোধীদলীয় নেতা খালেদা জিয়া, প্রধানমন্ত্রী শেখ হাসিনা ও বিএনপির সিনিয়র ভাইস চেয়ারম্যান তারেক রহমান।তারেক রহমান জনগণের হূদয়ে স্থান করে নিয়েছেন, এ কারণেই সরকার তাঁকে ভয় পায়।
সভায় অন্যদের মধ্যে ঢাকা বিশ্ববিদ্যালয়ের সাবেক উপাচার্য মনিরুজ্জামান মিঞা, সাবেক সহ-উপাচার্য আ ফ ম ইউসুফ হায়দার প্রমুখ বক্তব্য দেন।
