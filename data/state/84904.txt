
সাভারের রানা প্লাজার ধ্বংসস্তূপের ভেতর থেকে ১৭ দিন পর জীবিত উদ্ধার হওয়া রেশমা পুরোপুরি সুস্থ আছেন বলে জানিয়েছেন চিকিত্সকেরা। তিনি স্বাভাবিক খাবার খেতে শুরু করেছেন। তবে স্বাভাবিক জীবনে ফিরে যেতে আরও কয়েকটা দিন তাঁকে হাসপাতালে থাকতে হবে।রেশমা এখন সাভারের সম্মিলিত সামরিক হাসপাতালের (সিএমএইচ) নিবিড় পরিচর্যাকেন্দ্রে চিকিত্সাধীন।সিএমএইচের উপসহকারী পরিচালক মেজর ফখরুল আলম সকাল ১০টায় প্রথম আলো ডটকমকে বলেন, ‘রেশমার সব অঙ্গপ্রত্যঙ্গ স্বাভাবিক আছে। তাঁর সব ধরনের শারীরিক পরীক্ষা শেষ হয়েছে। সব রিপোর্ট ভালো। তিনি স্বাভাবিক খাওয়া-দাওয়া শুরু করেছেন। সব মিলিয়ে তাঁর অবস্থা চমত্কার।’এর আগে সকাল সাতটায় রেশমার সঙ্গে দেখা করেন তাঁর ছোট ভাই সাদেকুল। তিনি পেশায় একজন রিকশাচালক।সাদেকুল প্রথম আলো ডটকমকে জানান, তিনি রাজধানীর মোহাম্মদপুর এলাকায় রিকশা চালান। রেশমার উদ্ধার হওয়ার খবর পেয়ে গতকাল রাতে তিনি ঢাকা থেকে সাভারের উদ্দেশে রওনা হন। তবে সাভারে পৌঁছাতে অনেক রাত হয়ে যাওয়ায় গতকাল তিনি রেশমার সঙ্গে দেখা করতে পারেননি।আজ সকাল সাতটার দিকে তিনি রেশমার সঙ্গে দেখা করেন। রেশমা তাঁকে দেখে আনন্দিত হয়ে কিছুক্ষণ হাসেন। এর পরই কেঁদে ওঠেন রেশমা। সুস্থ স্বাভাবিক অবস্থায় বোনকে ফিরে পাওয়ায় সরকারসহ সবাইকে ধন্যবাদ জানান সাদেকুল। পাঁচ ভাইবোনের মধ্যে রেশমা সবার ছোট।
 
