
স্বাস্থ্য অধিদপ্তর রংপুর ও নীলফামারীতে চিকিৎ​সাসেবায় কাঠামোগত রেফারেল পদ্ধতি চালুর উদ্যোগ নিয়েছে। এই দুই জেলার কমিউনিটি ক্লিনিকসহ সব ইউনিয়ন স্বাস্থ্যকেন্দ্র, উপজেলা স্বাস্থ্যকেন্দ্র, সদর হাসপাতাল ও রংপুর মেডিকেল কলেজ হাসপাতালে এই পরীক্ষামূলক পদ্ধতি চালু হবে।
আজ বৃহস্পতিবার বাংলাদেশ মেডিকেল অ্যাসোসিয়েশনের (বিএমএ) সভাকক্ষে কাঠামোগত রেফারেল পদ্ধতি নিয়ে এক কর্মশালায় স্বাস্থ্য মন্ত্রণালয় ও অধিদপ্তরের কর্মকর্তারা এ কথা জানান। স্বাস্থ্য অধিদপ্তরের হাসপাতাল শাখা এই কর্মশালার আয়োজন করে।অনুষ্ঠানে বিএমএর সভাপতি অধ্যাপক মাহমুদ হাসান বলেন, কার্যকর রেফারেল পদ্ধতি রোগী ও চিকিৎ​সক উভয়ের স্বার্থ করা। তিনি বলেন, এ বিষয়ে জনসচেতনতা বাড়ানো ও চিকিৎ​সকদের উদ্বুদ্ধ করা দরকার।অনুষ্ঠানে বলা হয়, মানুষ কমিউনিটি ক্লিনিক, ইউনিয়ন স্বাস্থ্যকেন্দ্র বা উপজেলা স্বাস্থ্যকেন্দ্রে সেবার জন্য আসে। প্রয়োজনীয় সেবা দেওয়া সম্ভব না হলে রোগীকে ঊর্ধ্বতন হাসপাতাল, অর্থাৎ​ সদর বা জেলা হাসপাতালে পাঠানো হবে। জেলা হাসপাতালে সেবা দেওয়া সম্ভব না হলে মেডিকেল কলেজ হাসপাতাল বা বিশেষায়িত হাসপাতালে পাঠানো হবে। এই পুরো প্রক্রিয়াটা হবে নির্দিষ্ট নিয়মনীতি ও প্রয়োজনের ওপর ভিত্তি করে। অতিসাধারণ কোনো সমস্যা নিয়ে বিশেষায়িত হাসপাতালে যাওয়ার দরকার নেই।মূল উপস্থাপনায় স্বাস্থ্য অধিদপ্তরের পরিচালক (হাসপাতাল) মো. শামিউল ইসলাম বলেন, রেফারেল পদ্ধতিতে একজন সাধারণ ডাক্তার উন্নত চিকিৎ​সার জন্য রোগীকে বিশেষজ্ঞ চিকিৎ​সকের কাছে পাঠান, একজন বিশেষজ্ঞ অন্য বিশেষজ্ঞের কাছেও রোগী পাঠান। এমনকি এক হাসপাতাল অন্য হাসপাতালেও রোগী পাঠায়।অনুষ্ঠানে ঢাকা শহরের বড় বড় সরকারি ও বেসরকারি হাসপাতালের পরিচালক, মেডিকেল কলেজের অধ্যক্ষ, স্বাস্থ্য মন্ত্রণালয়ের পদস্থ কর্মকর্তা, বিশেষজ্ঞ চিকিৎ​সক এবং রংপুর ও নীলফামারীতে থেকে আসা কর্মকর্তারা বক্তব্য দেন।
