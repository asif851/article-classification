
সাবেক পুলিশ সুপার (এসপি) বাবুল আক্তার তাঁর স্ত্রী মাহমুদা খানম হত্যায় জড়িত বলে মাহমুদার মা-বাবা যে অভিযোগ করেছেন, তা যাচাই-বাছাই শুরু করেছেন মামলার তদন্ত কর্মকর্তা। এরই অংশ হিসেবে বাবুলকে আবারও জিজ্ঞাসাবাদের জন্য চট্টগ্রামে ডাকা হবে। মামলার তদন্ত কর্মকর্তা চট্টগ্রাম নগর গোয়েন্দা পুলিশের অতিরিক্ত উপকমিশনার মো. কামরুজ্জামান আজ মঙ্গলবার বিকেলে তাঁর কার্যালয়ে সাংবাদিকদের এ তথ্য জানান।তদন্ত কর্মকর্তা সাংবাদিকদের বলেন, তদন্তের অংশ হিসেবে তিনি গত রোববার রাজধানীর মেরাদিয়ার ভুঁইয়াপাড়ায় মাহমুদার বাবার বাসায় যান। প্রায় আড়াই ঘণ্টা মাহমুদার পরিবারের সদস্যদের সঙ্গে কথা বলে তিনি গুরুত্বপূর্ণ অনেক তথ্য পেয়েছেন। বাবুলকে জিজ্ঞাসাবাদের জন্য চট্টগ্রামে ডাকা হবে। তবে কবে ডাকা হবে তার তারিখ নির্ধারণ হয়নি, কিছুদিনের মধ্যে ডাকা হতে পারে।মাহমুদা হত্যায় তদন্ত কর্মকর্তা বাবুলকে সন্দেহ করেন কি না—এমন প্রশ্নের জবাবে তদন্ত কর্মকর্তা মো. কামরুজ্জামান বলেন, সন্দেহ করার মতো কোনো তথ্য–প্রমাণ এখনো পাওয়া যায়নি। আট মাসে এই মামলায় জড়িত সন্দেহে আসামিদের গ্রেপ্তার করা হয়েছে। দুজন ঘটনার দায় স্বীকার করে আদালতে জবানবন্দিও দিয়েছেন। খুনের নির্দেশদাতা কে এবং কেন তারা মাহমুদাকে খুন করল, সেই প্রশ্নের জবাব খোঁজা হচ্ছে। তদন্ত এখনো শেষ হয়নি। তাই নির্দেশদাতা কে বলা যাচ্ছে না।গত বছরের ৫ জুন চট্টগ্রাম নগরের জিইসি মোড় এলাকায় ছুরিকাঘাত ও গুলি করে হত্যা করা হয় মাহমুদাকে। এ ঘটনায় বাবুল আক্তার বাদী হয়ে পাঁচলাইশ থানায় অজ্ঞাতপরিচয় তিনজনকে আসামি করে হত্যা মামলা করেন। এদিকে গত রোববার মাহমুদার মা-বাবা বাবুলকে অভিযুক্ত করার পর সোমবার বাবুল ফেসবুকে ২ হাজার ১৬০ শব্দে লেখা এক স্ট্যাটাসে লিখেছেন, তথ্য–প্রমাণ ছাড়া তাঁকে খুনি বানানো হচ্ছে। তাঁর শ্বশুর-শাশুড়ি মেয়েকে হারিয়ে ভিত্তিহীন কথা বলছেন।
তথ্য-প্রমাণ ছাড়া আমাকে খুনি বানানো হচ্ছে : বাবুল আক্তারমা-বাবার অভিযোগ বাবুলের বিরুদ্ধে
