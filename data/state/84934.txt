
ঢাকায় হজরত শাহজালাল আন্তর্জাতিক বিমানবন্দরে পড়ে থাকা এক কম্বলের ভেতর থেকে বিপুল পরিমাণ ভারতীয় মুদ্রা জব্দ করেছে ঢাকা কাস্টম হাউস। আজ বুধবার সকালে বিমান বন্দরের ‘লস্ট অ্যান্ড ফাউন্ড’ শাখায় তল্লাশি চালিয়ে একটি কম্বলের মধ্য থেকে এসব মুদ্রা জব্দ করা হয়।কাস্টম হাউসের সহকারী কমিশনার সন্তোষ সরেন প্রথম আলোকে বলেন, লস্ট অ্যান্ড ফাউন্ড শাখায় কয়েক দিন ধরেই কম্বলটি পড়ে ছিল। আজ সকালে লস্ট অ্যান্ড শাখায় পড়ে থাকা বিভিন্ন জিনিস তল্লাশি শুরু করেন তাঁরা। তল্লাশির একপর্যায়ে কম্বলের মধ্য থেকে ভারতীয় মুদ্রাগুলো পাওয়া যায়।সন্তোষ সরেন বলেন, এখনো গোনার কাজ চলছে। তবে জব্দ করা কাগুজে মুদ্রার পরিমাণ প্রায় এক কোটি রুপি। এগুলো জাল না আসল, সেগুলো পরীক্ষার জন্য পাঠানো হবে।
