
স্বাস্থ্য অধিদপ্তরের মহাপরিচালক দীন মো. নুরুল হক বলেছেন, চাকরিতে ঢোকার দুবছরের মধ্যে গ্রাম ছাড়ার সুপারিশ করছেন না চিকিৎসকেরা। আজ মঙ্গলবার প্রথম আলো কার্যালয়ে আয়োজিত গোলটেবিল বৈঠকে তিনি বলেন, সরকার গ্রামাঞ্চলে চিকিৎসকদের উপস্থিতি নিশ্চিত করতে পেরেছে। দীন মো. নুরুল হক বলেন, ‘উপজেলায় এখন প্রচুর চিকিৎসক। এঁদের কেউই ঢাকায় আসার জন্য কোনো সুপারিশ করছেন না। অধিদপ্তরে একটি সুপারিশও জমা নেই। ইন্সপেকশন (তদারকি) এখন অনেক বেড়েছে। চিকিৎসকেরা জানেন, অনুপস্থিত থাকলেই বিভাগীয় ব্যবস্থা নেওয়া হবে। জট ছোটাতে অধিদপ্তর আর মন্ত্রণালয়ের বারান্দায় ঘুরতে হবে।’ কিছু চিকিৎসক এমনিতেই ফাঁকিবাজ বলেও মন্তব্য করেন দীন মো. নুরুল হক। তবে এর বাইরে উচ্চ শিক্ষার্থে, বিভিন্ন প্রশিক্ষণের জন্য কোনো কোনো চিকিৎসক কর্মস্থলের বাইরে থাকেন বলে জানান তিনি। পত্রিকায় স্বাস্থ্য খাতে বিভিন্ন অনিয়ম নিয়ে যেসব প্রতিবেদন ছাপা হয়, সে বিষয়ে সরকার ব্যবস্থা নিচ্ছে বলে উল্লেখ করেন মহাপরিচালক। কিন্তু সব সময় নেতিবাচক খবর না ছেপে ইতিবাচক খবর ছাপার অনুরোধ করেন তিনি।
