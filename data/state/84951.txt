
বিএনপির নেত্রী (খালেদা জিয়া) ৫ জানুয়ারির নির্বাচনে অংশ না নিয়ে যে রাজনৈতিক ভুল করেছেন, তাঁকে সে ভুলের খেসারত দিতে হবে বলে মন্তব্য করেছেন প্রধানমন্ত্রী শেখ হাসিনা। আজ সোমবার সকালে গণভবনে ঈদের শুভেচ্ছা বিনিময়কালে প্রধানমন্ত্রী এ কথা বলেন।রাষ্ট্রীয় বাসভবন গণভবনে আজ সর্বস্তরের মানুষের সঙ্গে পবিত্র ঈদুল আজহার শুভেচ্ছা বিনিময় করেন প্রধানমন্ত্রী শেখ হাসিনা। সকাল সাড়ে নয়টা থেকে তিনি শুভেচ্ছা বিনিময় শুরু করেন।প্রথমে আওয়ামী লীগ ও এর সহযোগী সংগঠনগুলোর নেতা-কর্মীদের সঙ্গে ঈদের শুভেচ্ছা বিনিময় করেন প্রধানমন্ত্রী। পরে আমন্ত্রিত অতিথি ও সাধারণ মানুষের সঙ্গে প্রধানমন্ত্রীর শুভেচ্ছা বিনিময় শুরু হয়।এরপর বিচারপতি ও বাংলাদেশে নিযুক্ত বিভিন্ন দেশের কূটনীতিকদের সঙ্গে প্রধানমন্ত্রী শুভেচ্ছা বিনিময় করেন।প্রধানমন্ত্রী শুভেচ্ছা বিনিময় শেষে খালেদা জিয়া ও বিএনপি সম্পর্কে কিছু মন্তব্য করেন। প্রধানমন্ত্রী বলেন, ‘তিনি (খালেদা জিয়া) এখন বিরোধীদলীয় নেতা না, শুধু বিএনপির নেতা। ফোন দিলে বলেন, কথা বলবেন না। এখন বলছেন আলোচনা করতে হবে। দাওয়াত দিলে বলেন, আসবেন না। এখন বলছেন, কথা বলতে হবে। তিনি (খালেদা) কখন যে কী বলেন, তার কোনো ঠিক নেই। তিনি মানসিক অশান্তিতে ভুগছেন। তাঁদের কারণে যেন দেশবাসীর কষ্ট না হয়, সেদিকে খেয়াল রাখতে হবে।’
প্রধানমন্ত্রী শেখ হাসিনা বলেন, এবারের ঈদ সুষ্ঠুভাবে পালিত হয়েছে। তিনি দেশবাসীসহ হজ পালনের জন্য সৌদি আরবে যাওয়া মুসল্লিদের শুভেচ্ছা জানিয়েছেন।
