
গাড়ি পোড়ানোর ঘটনায় রাজধানীর শাহবাগ থানার মামলায় গ্রেপ্তার হওয়া বিএনপির যুগ্ম মহাসচিব রুহুল কবির রিজভীকে ১০ দিনের মধ্যে কারাফটকে জিজ্ঞাসাবাদের আদেশ দিয়েছেন আদালত।
আজ বুধবার ঢাকার মহানগর হাকিম আবদুস সালাম রিমান্ড ও জামিনের আবেদন নাকচ করে এ আদেশ দেন।
৩০ নভেম্বর রিজভীকে আদালতে হাজির করে ১০ দিনের রিমান্ডে নেওয়ার আবেদন জানায় পুলিশ। ওই দিন আদালত আজ বুধবার (৪ ডিসেম্বর) শুনানির দিন ধার্য করে তাঁকে কারাগারে পাঠিয়েছিলেন। একই দিন ভোরে তাঁকে নয়াপল্টনের বিএনপির কেন্দ্রীয় কার্যালয় থেকে গ্রেপ্তার করে গোয়েন্দা পুলিশ।
গত ২৮ নভেম্বর রাজধানীর শাহবাগ এলাকায় পেট্রলবোমায় একটি বাস পোড়ানো হয়। ওই ঘটনায় ১৯ জন দগ্ধ হন, যাঁদের মধ্যে চারজন ঢাকা মেডিকেল কলেজ হাসপাতালের বার্ন ইউনিটে মারা যান।
গাড়ি পোড়ানোর ঘটনায় ২৯ নভেম্বর হত্যা ও বিস্ফোরকদ্রব্য আইনে শাহবাগ থানায় মামলাটি করা হয়। মামলার এজাহারে আসামি হিসেবে ১৬ জনের নাম উল্লেখ করা হয়।
মামলার অন্য আসামিরা হলেন বিএনপির ভারপ্রাপ্ত মহাসচিব মির্জা ফখরুল, স্থায়ী কমিটির সদস্য মির্জা আব্বাস ও গয়েশ্বর চন্দ্র রায়, সহসভাপতি সাদেক হোসেন খোকা, আমানউল্লাহ আমান, বরকত উল্লা ও সালাহউদ্দিন আহমেদ, ঢাকা মহানগর বিএনপির সদস্য সচিব আবদুস সালাম, যুবদলের সাধারণ সম্পাদক সাইফুল আলম, ছাত্রদলের কেন্দ্রীয় সভাপতি আবদুল কাদের ভুঁইয়া, যুগ্ম সম্পাদক ওবায়দুল হক, ঢাকা মহানগর উত্তরের সাধারণ সম্পাদক হুমায়ুন কবির, ঢাকা বিশ্ববিদ্যালয় শাখার সভাপতি মাহিদুল ইসলাম ও সাধারণ সম্পাদক মাসুদ রানা, যুবদলের ঢাকা মহানগর উত্তরের সভাপতি মামুন হাসান ও জামায়াতের ঢাকা মহানগর শাখার সহকারী সেক্রেটারি শফিকুল ইসলাম। মামলায় তিনজন অজ্ঞাতনামা ব্যক্তিকে আসামি করা হয়েছে।
