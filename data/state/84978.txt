
বিচার বিভাগ নিয়ে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর সম্প্রতি যে বক্তব্য দিয়েছেন, এ বিষয়ে তাঁর অ্যাফিডেভিট করা লিখিত ব্যাখ্যা কাল মঙ্গলবার আপিল বিভাগে জমা দিতে হবে।প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের পাঁচ সদস্যের বেঞ্চ আজ সোমবার এ আদেশ দিয়েছেন। মির্জা ফখরুলের অন্যতম আইনজীবী সগীর হোসেন এ তথ্য জানিয়েছেন।বিচার বিভাগ নিয়ে মির্জা ফখরুলের সাম্প্রতিক একটি বক্তব্যের বিষয়ে গত বৃহস্পতিবার তাঁর কাছে লিখিত ব্যাখ্যা চান আপিল বিভাগ। এ বিষয়ে আজ ২২ ফেব্রুয়ারি শুনানির দিন ধার্য ছিল।পরে আইনজীবী সগীর হোসেন বলেন, মির্জা ফখরুলের পক্ষে তাঁর আইনজীবী জয়নুল আবেদীন আজ আদালতে লিখিত ব্যাখ্যা জমা দেন। এ সময় আদালত বলেন, তাঁর (মির্জা ফখরুল) অ্যাফিডেভিট করা লিখিত ব্যাখ্যা কাল জমা দিতে হবে।
গত ৭ ফেব্রুয়ারি সিলেট জেলা ও মহানগর বিএনপির দ্বিবার্ষিক সম্মেলনে মির্জা ফখরুল অভিযোগ করেন, সরকার বিচার বিভাগকে নিয়ন্ত্রণের চেষ্টা করছে।
আরও পড়ুন:ফখরুলের ব্যাখ্যা জানতে চেয়েছেন আপিল বিভাগ
