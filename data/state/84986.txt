
রাজধানীর ধানমন্ডি, ঢাকা মেডিকেল কলেজ, রমনা ও পুরানা পল্টন এলাকায় বিদ্যুৎ বিভ্রাটের খবর পাওয়া গেছে। আজ মঙ্গলবার দুপুরের পর থেকে বিদ্যুৎ বিভ্রাটের এ ঘটনা ঘটে।
ঢাকা পাওয়ার ডিস্ট্রিবিউশন কোম্পানি (ডিপিডিসি) সূত্রে জানা যায়, আজ বেলা একটার দিকে ডিপিডিসির আওতাধীন ধানমন্ডি এলাকায় দুটি ট্রান্সফরমার নষ্ট হয়ে যায়। এ ছাড়া রামপুরা থেকে ধানমন্ডি পর্যন্ত উলন গ্রিডের একটি সার্কিট নষ্ট হয়ে গেছে। এ কারণে রাজধানীর পুরানা পল্টন, রমনা, ঢাকা মেডিকেল কলেজ ও তার আশপাশের এলাকা এবং ধানমন্ডির বিভিন্ন এলাকায় বিদ্যুৎ বিভ্রাট সৃষ্টি হয়েছে। কোথাও কোথাও একটানা ৪ থেকে ৫ ঘণ্টা বিদ্যুৎ সরবরাহ বন্ধ আছে। আবার কোথাও কিছুক্ষণ পর পর বিদ্যুতের আসা-যাওয়া চলছে।
এ ব্যাপারে ডিপিডিসির নির্বাহী পরিচালক (পরিচালন) রমিজ উদ্দিন সরকার প্রথম আলোকে বলেন, ধানমন্ডি গ্রিড উপকেন্দ্রের দুটি ট্রান্সফরমারই আজ দিনের প্রথম ভাগে কারিগরি কারণে বন্ধ হয়ে যায়। সারা দিনের চেষ্টায় তারা আর ঘণ্টাখানেকের মধ্যে একটি ট্রান্সফরমার চালু করতে পারবেন বলে জানান তিনি। অন্য ট্রান্সফরমারটি চালু করতে আরও সময় লাগবে। রমিজ উদ্দিন সরকার আরও বলেন, উলন গ্রিডের কাকরাইল অংশে ভূগর্ভের কেবলে ত্রুটি দেখা দেওয়ায় নগরীর অনেক এলাকায় বিদ্যুৎ বিভ্রাটের সৃষ্টি হয়েছে। ধানমন্ডিতে একটি ট্রান্সফরমার চালু করার পর তারা কাকরাইলের কেবল সারাতে যাবেন। বিকল্প ব্যবস্থায় ঢাকা মেডিকেল কলেজ হাসপাতালে বিদ্যুৎ সরবরাহ করা হচ্ছে। তবে মাঝে মাঝে ওই এলাকায় লোড শেডিং করা হচ্ছে।
