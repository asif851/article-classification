
দশম জাতীয় সংসদ নির্বাচনের গেজেট এবং এর ফলে মন্ত্রিসভার সদস্যদের শপথ অনুষ্ঠানের বৈধতা চ্যালেঞ্জ করে হাইকোর্টে রিট করেছেন নবম জাতীয় সংসদের বিরোধী দলের চিফ হুইপ জয়নুল আবদিন ফারুক।রিটে সংবিধানের ৭ এবং ১১ অনুচ্ছেদ অনুযায়ী জনগণের ইচ্ছার প্রতিফলন ঘটাতে নতুন করে দশম জাতীয় সংসদ নির্বাচন অনুষ্ঠানের নির্দেশনা কেন দেওয়া হবে না এ বিষয়ে রুল চাওয়া হয়েছে। আজ রোববার হাইকোর্টের সংশ্লিষ্ট শাখায় রিটটি দাখিল করা হয়।রিট দায়েরকারী কৌঁসুলি নাসিরউদ্দিন আহমেদ প্রথম আলোকে বলেন, আবেদনটি শুনানির জন্য আদালতে উপস্থাপন করা হবে। রিট আবেদনে দশম জাতীয় সংসদ নির্বাচনের গেজেট এবং এর ফলে শপথ কেন বেআইনি ঘোষণা করা হবে না—এ মর্মে রুল চাওয়া হয়েছে। রুল শুনানি না হওয়া পর্যন্ত দশম সংসদের অধিবেশন না বসতে এবং সাংসদদের বেতনভাতাসহ পারিতোষিক প্রদান না করার আর্জি জানানো হয়েছে। রিট আবেদনে বলা হয়, সংবিধানের ৭২ অনুচ্ছেদ অনুসারে সংসদের মেয়াদ পাঁচ বছর। এর মেয়াদ শেষ হবে ২৪ জানুয়ারি। সংবিধানের ১২৩-এর ৩ অনুচ্ছেদ অনুসারে পূর্ববর্তী সংসদ শেষ না হওয়া পর্যন্ত নতুন সাংসদেরা কার্যভার গ্রহণ করতে পারবেন না। পরে নির্বাচন কমিশন যে গেজেট প্রকাশ করেছে তা সঠিক নয়।
রিট আবেদনে আইনসচিব, মন্ত্রিপরিষদ সচিব, প্রধানমন্ত্রীর কার্যালয়ের সচিব, নির্বাচন কমিশনের সচিবকে বিবাদী করা হয়েছে।
