
যারা দেশকে অস্থিতিশীল এবং ব্যর্থ রাষ্ট্রে পরিণত করতে চায়, বাংলার মাটিতে তাদের ঠাঁই হবে না। সন্ত্রাস, নাশকতা, ভোটকেন্দ্র পুড়িয়ে বিএনপি-জামায়াত জোট গণতন্ত্র হত্যা করতে চেয়েছিল। তাদের চেষ্টা সফল হয়নি।আজ বৃহস্পতিবার দিনাজপুরের চিরিরবন্দর উপজেলা পরিষদ চত্বরে ছাত্রলীগের ৬৯তম প্রতিষ্ঠাবার্ষিকী উপলক্ষে আয়োজিত অনুষ্ঠানে এসব কথা বলেন পররাষ্ট্রমন্ত্রী আবুল হাসান মাহমুদ আলী।চিরিরবন্দর উপজেলা শাখা ছাত্রলীগ আয়োজিত অনুষ্ঠানে প্রধান অতিথির বক্তব্য পররাষ্ট্রমন্ত্রী আবুল হাসান মাহমুদ আলী বলেন, ছাত্রলীগের গৌরবোজ্জ্বল ইতিহাসের ভূমিকা দেশ ও জাতির জন্য পাথেয় হয়ে আছে। ইতিহাসের মহানায়ক জাতির জনক বঙ্গবন্ধু শেখ মুজিবুর রহমানের নির্দেশে এক সাগর রক্তের বিনিময়ে বাঙালি জাতি যুদ্ধ করে যে স্বাধীনতা এনেছে, সেই সার্বভৌম দেশে জালাও-পোড়াও কোনো দিন সহ্য করা হবে না।পররাষ্ট্রমন্ত্রী বলেন, সমাজে যারা বিশৃঙ্খলা সৃষ্টি করে চলেছে, যারা দেশকে অস্থিতিশীল এবং ব্যর্থ রাষ্ট্রে পরিণত করতে চায়, বাংলার মাটিতে তাদের ঠাঁই হবে না। কেউ বিশৃঙ্খলার সৃষ্টি করলে দাঁতভাঙা জবাব দেওয়া হবে। সন্ত্রাস, নাশকতা, ভোটকেন্দ্র পুড়িয়ে দিয়ে বিএনপি-জামায়াত গণতন্ত্র হত্যা করতে চেয়েছিল, তাদের সে চেষ্টা সফল হয়নি। 
অনুষ্ঠানে ছাত্রলীগের পক্ষ থেকে স্কুলশিক্ষার্থীদের মধ্যে স্কুলব্যাগ প্রদান ও শীতার্ত মানুষের মধ্যে কম্বল বিতরণ শেষে বাংলাদেশ ছাত্রলীগের প্রতিষ্ঠাবার্ষিকী উপলক্ষে মন্ত্রী উপজেলা চত্বরে বঙ্গবন্ধুর প্রতিকৃতিতে পুষ্পস্তবক অর্পণ করেন।
এরপর বেলা ১১টার দিকে উপজেলা প্রশাসন ও সমাজসেবা অধিদপ্তরের আয়োজনে বিশেষ চাহিদাসম্পন্ন শিক্ষার্থীদের হুইলচেয়ার বিতরণ, উপজেলার তালিকাভুক্ত ২৮ জন প্রতিবন্ধীকে পরিচয়পত্র, ২৫ জন দুস্থ-অসহায় ব্যক্তিকে ঐচ্ছিক তহবিলের টাকার চেক, উপজেলার নিবন্ধিত সমিতিগুলোর মাঝে অনুদানের চেক বিতরণ করেন। দিনাজপুর পল্লী বিদ্যুৎ সমিতির আওতায় ২১১টি বাড়িতে নতুন বিদ্যুৎ-সংযোগও উদ্বোধন করেন মন্ত্রী। এ অনুষ্ঠানে উপজেলা নির্বাহী কর্মকর্তা (ইউএনও) মো. ফিরোজ মাহমুদ, উপজেলা আওয়ামী লীগের সভাপতি আয়ুবর রহমান শাহ, সাধারণ সম্পাদক আহসানুল হক প্রমুখ বক্তব্য দেন।
