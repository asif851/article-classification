
আইনশৃঙ্খলা রক্ষাকারী বাহিনীর বিরুদ্ধে মানবাধিকার লঙ্ঘনের অভিযোগ তদন্ত করার অধিকার চায় জাতীয় মানবাধিকার কমিশন। এ জন্য বিদ্যমান আইনটি সংশোধনের জন্য পরীক্ষা-নিরীক্ষা করছে কমিশন।
আজ বৃহস্পতিবার সচিবালয়ে অর্থমন্ত্রী আবুল মাল আবদুল মুহিতের সঙ্গে বৈঠকে কমিশনের এই তৎপরতার কথা তুলে ধরেন কমিশনের চেয়ারম্যান কাজী রিয়াজুল হক।
কাজী রিয়াজুল হক প্রথম আলোকে বলেন, বিদ্যমান আইনে সরকারি কর্মকর্তাদের বিরুদ্ধে কোনো অভিযোগ তদন্তের ক্ষমতা আছে মানবাধিকার কমিশনের। তবে কমিশন আইনশৃঙ্খলা রক্ষাকারী বাহিনীর বিরুদ্ধে অভিযোগ তদন্ত করতে চাইলে সরকারের কাছে প্রতিবেদন চাইতে হয়। মানবাধিকার কমিশন আইনের ১৮ ধারায় এ ধরনের বাধ্যবাধকতা রয়েছে। এভাবে প্রতিবেদন পেতে গিয়ে সময়ক্ষেপণ হয়। তাই এ আইনটি সংশোধনের জন্য এখন পরীক্ষা-নিরীক্ষা করা হচ্ছে। যাতে কমিশন এসব বাহিনীর সদস্যদের বিরুদ্ধে থাকা অভিযোগ তদন্ত করতে পারে।
কাজী রিয়াজুল হক বলেন, অর্থমন্ত্রীর সঙ্গে আইনের এ বিষয়টি ছাড়া কমিশনের জনবল এবং কার্যালয়-সংক্রান্ত নানা বিষয় নিয়ে কথা হয়েছে। অর্থমন্ত্রী তাঁর কথা শুনেছেন।
