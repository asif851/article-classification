
নারায়ণগঞ্জ সিটি করপোরেশন নির্বাচনের ভোট গ্রহণ হবে ২২ ডিসেম্বর। এই নির্বাচনের জন্য মনোনয়নপত্র জমা দেওয়া যাবে ২৪ নভেম্বর পর্যন্ত।আজ সোমবার বিকেলে নির্বাচন কমিশন কার্যালয়ে অনুষ্ঠিত সংবাদ সম্মেলনে নারায়ণগঞ্জ সিটি করপোরেশন নির্বাচনের তফসিল ঘোষণা করেন প্রধান নির্বাচন কমিশনার (সিইসি) কাজী রকিবউদ্দীন আহমদ। নির্বাচন কমিশনার ও কমিশন সচিবালয়ের কর্মকর্তারা এ সময় উপস্থিত ছিলেন।ঘোষিত তফসিল অনুযায়ী মনোনয়নপত্র যাচাই-বাছাই করা হবে ২৬ ও ২৭ নভেম্বর। আর মনোনয়নপত্র প্রত্যাহার করা যাবে ৪ ডিসেম্বর পর্যন্ত। প্রার্থীদের মধ্যে প্রতীক বরাদ্দ হবে ৫ ডিসেম্বর।এবারই প্রথমবারের মতো সিটি করপোরেশন নির্বাচন দলীয় প্রতীকে হতে যাচ্ছে। এর আগে স্থানীয় সরকারের সব নির্বাচন দলীয়ভাবে না হওয়ার কারণে নির্বাচনে প্রার্থীরা রাজনৈতিক দলগুলোর প্রতীক ব্যবহার করতে পারতেন না।
প্রথমবারের মতো নারায়ণগঞ্জ সিটি করপোরেশন নির্বাচন ২০১১ সালের অক্টোবরে অনুষ্ঠিত হয়। এতে সেলিনা হায়াত আইভি মেয়র নির্বাচিত হন।
দলীয় ভিত্তিতে নির্বাচন অনুষ্ঠানের কারণে ইতিমধ্যে নির্বাচ​নী বিধিমালা ও প্রার্থীদের জন্য আচরণবিধিতে কিছু পরিবর্তন আনা হয়েছে।
কুমিল্লা সিটি করপোরেশন নির্বাচন অনুষ্ঠানের ক্ষেত্রে আইনগত জটিলতা শিগগিরই দূর না হলে বর্তমান নির্বাচন কমিশনের অধীনে নারায়ণগঞ্জ সিটি করপোরেশন নির্বাচনই হবে শেষ নির্বাচন।
আগামী বছরের ফেব্রুয়ারিতে এই কমিশনের পাঁচ বছরের মেয়াদ শেষ হবে। ইতিমধ্যে রাজনৈতিক অঙ্গনে আগামী কমিশন গঠন নিয়ে নানা বক্তব্য শুরু হয়েছে। বর্তমান কমিশনের অধীনে ২০১৩ সালে পাঁচটি সিটি করপোরেশনের নির্বাচন অনুষ্ঠিত হয়। ওই নির্বাচনগুলো অবাধ ও সুষ্ঠু হওয়ায় কমিশন প্রশংসিত হয়েছিল। তবে সরকারের এই আমলে অনুষ্ঠিত উপজেলা, পৌরসভা, ইউনিয়ন পরিষদ, ঢাকার দুটি ও চট্টগ্রাম সিটি করপোরেশন নির্বাচনে কারচুপির অভিযোগে কমিশন বিভিন্ন মহলে সমালোচিত হয়।
