
রাষ্ট্রদ্রোহ ও সেনাবিদ্রোহে উসকানির অভিযোগে করা পৃথক দুই মামলায় নাগরিক ঐক্যের আহ্বায়ক মাহমুদুর রহমান মান্নাকে দেওয়া হাইকোর্টের জামিন বহাল রেখেছেন আপিল বিভাগ। এতে মান্নার কারামুক্তিতে আইনগত কোনো বাধা নেই বলে জানিয়েছেন তাঁর আইনজীবী।দুই মামলায় মান্নাকে দেওয়া হাইকোর্টের জামিনের বিরুদ্ধে রাষ্ট্রপক্ষের করা পৃথক লিভ টু আপিল নিষ্পত্তি করে আজ সোমবার প্রধান বিচারপতি সুরেন্দ্র কুমার সিনহার নেতৃত্বাধীন চার সদস্যের আপিল বিভাগ আদেশ দেন। আদেশে আদালত বলেছেন, পুলিশের প্রতিবেদন দাখিল করা পর্যন্ত দুই মামলায় মান্নার জামিন বহাল থাকবে। তাঁর পাসপোর্ট জব্দ করা না হলে তা জমা রাখতে হবে।আদালতে রাষ্ট্রপক্ষে ছিলেন অতিরিক্ত অ্যাটর্নি জেনারেল মুরাদ রেজা। মান্নার পক্ষে ছিলেন আইনজীবী ইদ্রিসুর রহমান, শাহদীন মালিক ও এম মঞ্জুর আলম। 
পরে ইদ্রিসুর রহমান বলেন, দুই মামলায় মান্নাকে দেওয়া হাইকোর্টের দেওয়া জামিন বহাল রেখেছেন আপিল বিভাগ। ফলে তাঁর কারামুক্তিতে আইনগত কোনো বাধা নেই।
রাষ্ট্রদ্রোহ ও সেনাবিদ্রোহে উসকানির অভিযোগে গত বছরের ৫ মার্চ ও ২৪ ফেব্রুয়ারি গুলশান থানায় মান্নার বিরুদ্ধে পৃথক মামলা হয়। নিউইয়র্কে অবস্থানরত বিএনপি নেতা সাদেক হোসেন খোকা এবং অন্য এক ব্যক্তির সঙ্গে মান্নার টেলিফোন আলাপের অডিও ক্লিপ প্রকাশের পর গত বছরের ২৫ ফেব্রুয়ারি মান্নাকে গ্রেপ্তার করা হয়।
