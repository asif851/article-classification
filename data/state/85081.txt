
চুয়াডাঙ্গার জীবননগর উপজেলার মনোহরপুরে দুর্ঘটনাপ্রবণ একটি স্থানে সড়ক সম্প্রসারণ করা হচ্ছে। উপজেলা প্রশাসন এবং সড়ক ও জনপথ (সওজ) বিভাগের কর্মকর্তারা গতকাল সোমবার সরেজমিনে পরিদর্শনকালে এ ঘোষণা দেন।প্রত্যক্ষদর্শী ব্যক্তিরা বলেন, জীবননগর উপজেলা নির্বাহী কর্মকর্তা (ইউএনও) নুরুল হাফিজ ও সওজের চুয়াডাঙ্গা কার্যালয়ের উপবিভাগীয় প্রকৌশলী মো. নজরুল ইসলাম গতকাল বিকেলে সরেজমিনে মনোহরপুরে যান। তাঁরা এ সময় গ্রামটির বাসিন্দাদের সঙ্গে কথা বলেন। উপস্থিত গ্রামবাসী বলেন, গত ১০ বছরে মনোহরপুর গ্রামের বাঁকে সড়ক দুর্ঘটনায় অন্তত ১০০ জনের প্রাণহানি হয়েছে। এই স্থানে সর্বশেষ গত শনিবার দুটি যাত্রীবাহী বাস ও একটি ভটভটির ত্রিমুখী সংঘর্ষে দুজন নিহত ও ১৫ জন আহত হয়। গ্রামবাসী দ্রুত এ বাঁকে সড়ক সম্প্রসারণের দাবি জানান। তাঁদের দ্রুত বাস্তবায়নের ঘোষণা দেন কর্মকর্তারা।ইউএনও বলেন, ‘আমি যোগদানের পর গত দুই বছরে এই মনোহরপুর বাঁকে অসংখ্য দুর্ঘটনা ঘটেছে। গত বছর বাঁকের একটি অংশে সড়ক ছয় ফুট সম্প্রসারণ করার পর দুর্ঘটনা অনেক কমেছে। তবে শনিবারের দুর্ঘটনাটি ছিল খুবই মর্মান্তিক। বাঁকের বাকি অংশটুকু সম্প্রসারণের প্রস্তাবে সওজ ইতিবাচক সাড়া দিয়েছে।’সওজের কর্মকর্তা প্রকৌশলী নজরুল ইসলাম বলেন, মঙ্গলবার বিভাগীয় সার্ভেয়ার নিয়ে এসে স্থানটি মাপজোখ করা হবে। এরপর দ্রুততম সময়ে সড়ক সম্প্রসারণ করা হবে।
