
নাটোরের নলডাঙ্গা উপজেলায় পঞ্চম শ্রেণির ছাত্রীকে ধর্ষণের দায়ে এক যুবককে যাবজ্জীবন কারাদণ্ড দিয়েছেন আদালত। আজ রোববার দুপুরে নাটোরের জেলা ও দায়রা জজ মো. রেজাউল করিম এ আদেশ দেন।
সাজাপ্রাপ্ত মনিরুল ইসলাম নলডাঙ্গা উপজেলার বানুর ভাগ গ্রামের বাসিন্দা।
নাটোর জজ কোর্টের সরকারি কৌঁসুলি সিরাজুল ইসলাম বলেন, ২০১১ সালের ১১ জুন স্কুল থেকে বাড়ি ফেরার পথে ওই শিশুকে মনিরুল ধর্ষণ করেন। শিশুটির চিৎকারে স্থানীয় লোকজন এগিয়ে এলে মনিরুল পালিয়ে যায়। পরে শিশুটিকে নাটোর সদর হাসপাতালে ভর্তি করা হয়। এ ঘটনায় শিশুটির মা বাদী হয়ে ওই যুবকের বিরুদ্ধে নলডাঙ্গা থানায় নারী ও শিশু নির্যাতন আইনে মামলা করেন।  তদন্ত শেষে আদালতে চার্জশিট দাখিল করেন মামলার তদন্ত কর্মকর্তা নলডাঙ্গা থানার তৎকালীন ভারপ্রাপ্ত কর্মকর্তা (ওসি) ওবায়দুল হক। পাঁচজন সাক্ষীর সাক্ষ্য শেষে আজ আদালত এ রায় দিয়েছেন। রায় শেষে দণ্ডিত মনিরুলকে কারাগারে নেওয়া হয়েছে। তবে এত দিন তিনি জামিনে মুক্ত ছিলেন।
আসামিপক্ষের আইনজীবী সাখাওয়াত হোসেন বলেন, তাঁর মক্কেল ন্যায়বিচার পাননি। তাঁরা উচ্চ আদালতে আপিল করবেন।
