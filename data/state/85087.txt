
বিভিন্ন ব্যাংক ও আর্থিক প্রতিষ্ঠান থেকে আনন্দ শিপইয়ার্ডের প্রায় ১ হাজার ৩০০ কোটি টাকা ঋণ জালিয়াতির ঘটনা অনুসন্ধানের অংশ হিসেবে মার্কেন্টাইল ব্যাংকের সাত কর্মকর্তাকে জিজ্ঞাসাবাদ করছে দুর্নীতি দমন কমিশন (দুদক)।আজ সোমবার সেগুনবাগিচায় দুদকের প্রধান কার্যালয়ে তাঁদের জিজ্ঞাসাবাদ করেন সংস্থাটির উপপরিচালক মীর মো. জয়নুল আবেদীন শিবলীর নেতৃত্বাধীন একটি দল।যাঁদের জিজ্ঞাসাবাদ করা হয়েছে তাঁরা হলেন, মার্কেন্টাইল ব্যাংকের প্রধান কার্যালয়ের এভিপি আশীষ কুমার লস্কর, ইভিপি শোয়েব আহমেদ, এসভিপি ফয়সাল আহসান চৌধুরী, এফভিপি কে এম আনোয়ারুল ইসলাম, এসইভিপি মোহাম্মদ ইসমাইল, ইঞ্জিনিয়ার্স ইনস্টিটিউট শাখার ম্যানেজার মাহমুদ আলম চৌধুরী ও একই শাখার প্রিন্সিপাল অফিসার মারুফ উদ্দীন কামাল।দুদক সূত্রে জানা যায়, জাহাজ রপ্তানির নামে ঋণ জালিয়াতির মাধ্যমে আনন্দ শিপইয়ার্ড দেশের ১৪টি ব্যাংক ও আর্থিক প্রতিষ্ঠান থেকে প্রায় ১ হাজার ৩০০ কোটি টাকা হাতিয়ে নিয়েছে। জাহাজ নির্মাণের পূর্ব অভিজ্ঞতা না থাকলেও পর্যাপ্ত জামানত ছাড়া এসব ঋণ দেওয়া হয়েছিল। বাংলাদেশ ব্যাংকের বিশেষ পরিদর্শনে এসব জাল-জালিয়াতির তথ্য বেরিয়ে আসে। পরবর্তী সময়ে কমিশন তা আমলে নিয়ে অনুসন্ধান শুরু করে।আনন্দ শিপইয়াডের্র বিরুদ্ধে জাহাজ রপ্তানির নামে প্রায় ১ হাজার ৩০০ কোটি টাকা হাতিয়ে নেওয়ার অভিযোগ আমলে নিয়ে চলতি বছরের এপ্রিল মাসে অনুসন্ধান শুরু করে দুদক।
