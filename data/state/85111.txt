
মৌলভীবাজারের শ্রীমঙ্গলে চলন্ত অবস্থাতেই আলাদা হয়ে গেল আন্তনগর জয়ন্তিকা এক্সপ্রেসের চার বগি। এ ঘটনায় কেউ হতাহত হয়নি। আজ সন্ধ্যা সোয়া ছয়টার দিকে এ ঘটনাটি ঘটে।
জয়ন্তিকা এক্সপ্রেসে থাকা যাত্রী মানিক নামের একজন যাত্রী ও কমলগঞ্জের শমশেরনগর স্টেশনের মাস্টার আব্দুল আজিজ বলেন, ঢাকা থেকে সিলেটের উদ্দেশে ছেড়ে আসা জয়ন্তিকা এক্সপ্রেস সন্ধ্যা সোয়া ছয়টার দিকে শ্রীমঙ্গল স্টেশন ছেড়ে যায়। এর পর লাউয়াছড়া জাতীয় উদ্যানের পাহাড়ি এলাকায় প্রবেশর পর হঠাৎ ট্রেনটির চারটি বগি পেছন থেকে ছুটে যায়। ছুটে যাওয়া বগিগুলো এর পর পেছন দিকে যেতে থাকে। এক সময় শ্রীমঙ্গল স্টেশন অতিক্রম করে ছয় কিলোমিটার দুরে শাপলাবাগে গিয়ে থামে বগিগুলো।
শমশেরনগর স্টেশনের মাস্টার আব্দুল আজিজ ঘটনার সত্যতা নিশ্চিত করেছেন। তিনি বলেন, ছুটে যাওয়া বগিগুলো ধীরে ধীরে পেছন দিকে এসে একটি স্থানে থেমেছে বলে বড় ধরনের কোনো দুর্ঘটনা ঘটেনি। তবে কীভাবে বগিগুলো আলাদা হলো, তা এখনো জানা যায়নি।
