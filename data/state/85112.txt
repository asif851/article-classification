
সাইবার ক্রাইম ট্রাইব্যুনালে মানবাধিকার সংস্থা ‘অধিকার’-এর সম্পাদক আদিলুর রহমান খানের জামিনের আবেদন করা হয়েছে। বিচারক এ কে এম শামসুল আলম এ বিষয়ে শুনানির জন্য ২৫ সেপ্টেম্বর তারিখ ধার্য করেছেন।একই সঙ্গে আদিলুরের আইনজীবীরা মামলার নকল তোলার আবেদন করলে আদালত তা মঞ্জুর করেন।৪ সেপ্টেম্বর আদিলুর রহমানসহ দুজনের বিরুদ্ধে তথ্য ও যোগাযোগ প্রযুক্তি আইন ২০০৬-এর ৫৭ (১) ও ৫৭ (২) ধারা তত্সহ দণ্ডবিধির ৫০৫ (সি)(ডি) ও ৫০৫-এ ধারায় ঢাকার মুখ্য মহানগর হাকিম আদালতে এ অভিযোগ দাখিল করে ডিবি পুলিশ। ১১ সেপ্টেম্বর সাইবার ক্রাইম ট্রাইব্যুনাল আদিলুর রহমান খান ওরফে শুভ্র ও সংস্থাটির পরিচালক এ এস এম নাসির উদ্দিন এলানের বিরুদ্ধে ওয়েবসাইটে মিথ্যা তথ্য প্রচারের অভিযোগ আমলে নেন। একই সঙ্গে পলাতক নাসির উদ্দিনের বিরুদ্ধে গ্রেপ্তারি পরোয়ানা জারি করেন।গত ১০ আগস্ট রাত সাড়ে ১০টার দিকে ঢাকা মহানগর গোয়েন্দা পুলিশের সাইবার ক্রাইম টিম তথ্যপ্রযুক্তি আইন লঙ্ঘনের অভিযোগে আদিলুর রহমান খানকে গুলশান থেকে গ্রেপ্তার করে। 
