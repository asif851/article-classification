
চট্টগ্রাম নগরের র‍্যাডিসন ব্লু হোটেলের মেজবান হলে গতকাল শনিবার সকাল থেকে ভিড় লেগেছিল শিক্ষার্থী ও অভিভাবকদের। এশিয়ান ইউনিভার্সিটি ফর উইমেনে (এইউডব্লিউ) ভর্তির তথ্য জানাতেই তাঁরা সেখানে ভিড় জমান। ভর্তিচ্ছু শিক্ষার্থীদের জন্য বিশ্ববিদ্যালয় কর্তৃপক্ষ গতকাল হোটেলটিতে ‘ওপেন হাউস’ কার্যক্রম চালু করে। সকাল ১০টায় এ কার্যক্রমের উদ্বোধন করেন বিশ্ববিদ্যালয়ের উপাচার্য রোজি বেটসন।
ভর্তি-সংক্রান্ত তথ্য জানতে বান্ধবীদের নিয়ে ‘ওপেন হাউস’ কর্মসূচিতে এসেছিলেন চট্টগ্রাম কলেজ থেকে এবার এইচএসসি পাস করা শিক্ষার্থী জিন্নাত হাকিম। প্রথম আলোকে তিনি বলেন, বিশ্ববিদ্যালয় কর্তৃপক্ষ যেসব সুবিধা দেবে বলছে, তা দিতে পারলে খুবই ভালো হবে।
মেয়ে নওশীন মুবাশ্বিরাকে নিয়ে এসেছিলেন মা উম্মে রুমান। তিনি প্রথম আলোকে বলেন, এই বিশ্ববিদ্যালয় সবার শেষে ভর্তি পরীক্ষা নেয়। ফলে এখানে মেয়েকে পড়ানোর ইচ্ছা থাকলেও আগে কোথাও না কোথাও ভর্তি করাতে হয়। ভর্তি পরীক্ষার সময়টা তাই একটু এগিয়ে আনা উচিত। বাংলাদেশি শিক্ষার্থীদের জন্য আসন আরও বাড়ানো উচিত বলে মনে করেন তিনি।
পরিবেশবিদ্যা, ‘অর্থনীতি’, ‘জনস্বাস্থ্য’, ‘রাজনীতি-দর্শন-অর্থনীতি’ এই চারটি প্রধান বিষয় এই বিশ্ববিদ্যালয়ে পড়ার সুযোগ রয়েছে।
বিশ্ববিদ্যালয়ের অ্যাডমিশন কার্যালয়ের সহযোগী পরিচালক মোহাম্মদ রিয়াদ হোসেন প্রথম আলোকে বলেন, ‍বিশ্ববিদ্যালয়ের নবম ব্যাচে ১৬টি দেশে থেকে ১৫০ জন শিক্ষার্থী ভর্তি করা হবে। এর মধ্যে বাংলাদেশের শিক্ষার্থীদের জন্য আসন রয়েছে ২৫ শতাংশ। ভর্তি পরীক্ষার ফলাফলের ওপর ভিত্তি করে মেধাবী শিক্ষার্থীদের জন্য বৃত্তির ব্যবস্থা রয়েছে উল্লেখ করে তিনি বলেন, পারিবারিক অবস্থার ওপর বিবেচনা করে এই বৃত্তি দেওয়া হয়।
‘ওপেন হাউস’ কার্যক্রমে ভর্তি-ইচ্ছুক শিক্ষার্থীদের মধ্যে বিনা মূল্যে আবেদনপত্র বিতরণ করা হয়। শিক্ষার্থীরা চাইলে বিশ্ববিদ্যালয়ের ওয়েবসাইট থেকেও আবেদন ডাউনলোড করতে পারবেন। আবেদনপত্র জমা দেওয়ার শেষ সময় আগামী ৩১ জানুয়ারি। ভর্তি পরীক্ষা হবে আগামী মার্চের প্রথম সপ্তাহে। ঢাকা, চট্টগ্রাম, বগুড়া ও রাজশাহী—এই চারটি শহরে ভর্তি পরীক্ষা অনুষ্ঠিত হবে।
