
লালমনিরহাট সদর উপজেলায় ষষ্ঠ শ্রেণির এক ছাত্রীকে ধর্ষণ, অপহরণ ও জোরপূর্বক গর্ভপাত করানোর অভিযোগে পঞ্চগ্রাম ইউনিয়ন পরিষদের (ইউপি) এক সদস্যকে গ্রেপ্তার করেছে পুলিশ।
ওই ইউপি সদস্যের নাম আমিনুল ইসলাম। তিনি পঞ্চগ্রাম ইউনিয়নের আট নম্বর ওয়ার্ডের সদস্য। গত বুধবার ওই ছাত্রীর বাবা ধর্ষণ, গর্ভপাত ও অপহরণের অভিযোগে আমিনুল ইসলামসহ ৬ জনের নাম উল্লেখ করে অজ্ঞাতনামা আরও দুই-তিনজনকে আসামি করে একটি মামলা দায়ের করেন।
পুলিশ ও মামলার এজাহার সূত্রে জানা যায়, গত ৭ জানুয়ারি ইউপি সদস্য আমিনুল ইসলাম ষষ্ঠ শ্রেণি পড়ুয়া ওই ছাত্রীকে বাড়িতে কেউ না থাকার সুযোগে বিয়ের প্রলোভন দেখিয়ে ধর্ষণ করেন। এর পর তিনি আরও কয়েকবার ওই ছাত্রীকে ধর্ষণ করেন এবং এ ঘটনা কাউকে না বলতে বলেন। একপর্যায়ে ওই ছাত্রী অন্তঃসত্ত্বা হয়ে পড়লে গত সপ্তাহে তার মাকে জানায়। পরে ছাত্রীটির পরিবারের পক্ষ থেকে ঘটনাটি আমিনুলের পরিবারের লোকজনকে জানানো হয়।এর পর গত ৯ জুন মঙ্গলবার রাতে ইউপি সদস্য আমিনুল ইসলাম ও তাঁর সহযোগীরা ওই ছাত্রীকে অপহরণ করে নিয়ে যায়। পরে ছাত্রীটির পরিবারের লোকেরা জানতে পারেন যে, তাকে রংপুর নিয়ে যাওয়া হয়েছে। পরে তাঁরা জানতে পারেন যে, গত বুধবার রংপুর ধাপ এলাকার সোনার বাংলা ক্লিনিকে তার গর্ভপাত করানো হয়। পরে পুলিশ ওই ছাত্রীকে হাসপাতাল থেকে উদ্ধার করে লালমনিরহাট সদর হাসপাতালে ভর্তি করে।
এর পর মেয়েটির বাবা থানায় মামলা করলে পুলিশ আমিনুলকে গ্রেপ্তার করে। আজ বৃহস্পতিবার লালমনিরহাট জেলার মুখ্য বিচারিক হাকিম তাঁর জামিন মঞ্জুর না করে জেলহাজতে পাঠানোর নির্দেশ দেন।
এ ব্যাপারে লালমনিরহাটের পুলিশ সুপার টি. এম. মোজাহিদুল ইসলাম বলেন, ঘটনাটি দুঃখজনক এবং পাশবিক। থানায় মামলা হয়েছে, মামলার প্রধান আসামি গ্রেপ্তার হয়েছে। মামলার অন্য আসামিদের গ্রেপ্তারের চেষ্টা চলছে। পুলিশ এজাহারের আলোকে মামলার তদন্ত করে প্রয়োজনীয় আইনগত ব্যবস্থা নেবে।
