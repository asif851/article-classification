
প্রতিদিনের মতো আজও ক্লাস চলছিল কুড়িগ্রামের পূর্ব পয়ড়াডাঙ্গা সরকারি প্রাথমিক বিদ্যালয়ে। হঠাৎ শ্রেণিকক্ষে সাপ দেখে চিৎকার করে ওঠে এক শিক্ষার্থী। এরপর ওই শ্রেণিকক্ষের মেঝে খুঁড়ে একটি গর্ত থেকে বের করা হয় ১৪টি গোখরা সাপ। সঙ্গে বেশ কয়েকটি ডিম। পরে লোকজন সাপগুলোকে পিটিয়ে মেরে ফেলে ও ডিম নষ্ট করে ফেলে।
বিদ্যালয়ের প্রধান শিক্ষক সুলতানা বেগম পারুল প্রথম আলোকে বলেন, আজ রোববার দুপুর ১২টায় এক শিক্ষার্থী একটি বন্ধ শ্রেণিকক্ষে প্রায় দুই ফুট লম্বা একটি সাপ দেখতে পায়। সাপ দেখে সে চিৎকার করে ওঠে। এর পর বিদ্যালয়ের শিক্ষকেরা ওই কক্ষের কাছে গিয়ে আরও সাপ দেখতে পান। একপর্যায়ে বিদ্যালয়ের শিক্ষক-শিক্ষার্থীদের চিৎকারে বিদ্যালয় সংলগ্ন গ্রামের লোকজন ছুটে আসে। তারা শ্রেণিকক্ষের মেঝের একটি অংশ ভেঙে ১৪টি গোখরা সাপ ও বেশ কিছু ডিম উদ্ধার করে। তারা লাঠি, গাছের ডাল দিয়ে সাপগুলোকে পিটিয়ে মেরে ফেলে এবং ডিমগুলোও নষ্ট করে দেয়।
