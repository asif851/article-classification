
এসএসসি ও সমমান পরীক্ষায় জিপিএ-৫ পাওয়া নীলফামারী সদর উপজেলার ২৭৪ জন শিক্ষার্থী দুর্নীতি না করার শপথ নিয়েছে।গতকাল বৃহস্পতিবার স্থানীয় শিল্পকলা একাডেমী মিলনায়তনে আয়োজিত এক অনুষ্ঠানে তারা এ শপথ নেয়। সচেতন নাগরিক কমিটি (সনাক) নীলফামারী জেলা শাখা তাদের সংবর্ধনা দেওয়ার জন্য এই অনুষ্ঠানের আয়োজন করে।অনুষ্ঠানে প্রধান অতিথি ছিলেন আওয়ামী লীগের সংস্কৃতিবিষয়ক সম্পাদক ও সাংসদ আসাদুজ্জামান নূর। সভাপতিত্ব করেন সনাক নীলফামারী জেলা শাখার সভাপতি নরেশ চন্দ্র রায়। এতে জেলা প্রশাসক এস এম মাহফুজুল হক, পুলিশ সুপার আলমগীর রহমান, জেলা পরিষদ প্রশাসক মমতাজুল হক, নীলফামারী সরকারি মহিলা কলেজের অধ্যক্ষ এ টি এম মোস্তফা চৌধুরী, নীলফামারী সদর উপজেলা পরিষদের ভাইস চেয়ারম্যান দৌলত জাহান, টিআইবি নীলফামারীর আঞ্চলিক ব্যবস্থাপক আশরাফ মাহমুদ প্রমুখ বক্তৃতা করেন।
আসাদুজ্জামান নূর বলেন, আজকের তরুণেরাই আগামী দিনের কর্ণধার। দুর্নীতির বিরুদ্ধে তরুণদের কাজে লাগাতে পারলে তারা অবশ্যই দুর্নীতিমুক্ত বাংলাদেশ উপহার দিতে পারবে।
