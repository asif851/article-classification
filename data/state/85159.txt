
উন্নয়নশীল দেশগুলোর প্রকৃত প্রবৃদ্ধি অর্জনের জন্য সেসব দেশের উন্নয়নের বাধাগুলোর প্রতি দৃষ্টি দিতে এবং সুষ্ঠু আচরণ করার জন্য শিল্পোন্নত দেশগুলোর প্রতি আহ্বান জানিয়েছেন প্রধানমন্ত্রী শেখ হাসিনা । শ্রীলঙ্কার রাজধানী কলম্বোয় চলমান কমনওয়েলথ শীর্ষ সম্মেলনে দেওয়া ভাষণে প্রধানমন্ত্রী এই আহ্বান জানান। খবর বাসসের।শেখ হাসিনা বলেন, প্রবৃদ্ধি, অর্থ, পণ্য ও সেবা সংগ্রহে বাধার কারণে উন্নয়নশীল ও ঝুঁকিপূর্ণ দেশগুলো আরও ঝুঁকিতে পড়ছে। তিনি বলেন, এ জন্য উন্নয়নশীল দেশগুলোর প্রকৃত অগ্রগতির জন্য ন্যায় ও সমতার ভিত্তিতে প্রকৃত বৈশ্বিক অংশীদারদের সঙ্গে ন্যায়বিচার ও নিরপেক্ষতা নিশ্চিত করার মাধ্যমে এই বাধা দূর করতে হবে।শ্রীমাভো বন্দরনায়েক মেমোরিয়াল এক্সিবিশন সেন্টারে আয়োজিত এই অনুষ্ঠানের মূল প্রতিপাদ্য বিষয় ছিল ‘সমতার সঙ্গে প্রবৃদ্ধি: সম্মিলিত উন্নয়ন’।প্রধানমন্ত্রী সহস্রাব্দ উন্নয়ন লক্ষ্যমাত্রার (এমডিজি) চ্যালেঞ্জ মোকাবিলায় এবং এমডিজির যেকোনো কাঠামো বাস্তবায়নে রাজনৈতিক পর্যায়ে আরও নমনীয় হওয়ার আহ্বান জানান। এ প্রসঙ্গে তিনি জাতিসংঘ সাধারণ পরিষদের ৬৬তম অধিবেশনে উত্থাপিত তাঁর ‘জনগণের ক্ষমতায়ন ও উন্নয়ন’ শান্তির মডেলের উল্লেখ করেন।
রাজাপক্ষের সঙ্গে বৈঠকসম্মেলন চলাকালে শ্রীলঙ্কার প্রেসিডেন্ট মাহিন্দ রাজাপক্ষের সঙ্গে বৈঠক করেন প্রধানমন্ত্রী শেখ হাসিনা। এ সময় দেশটির পশ্চিমাঞ্চলীয় প্রদেশ পুত্তালামে দীর্ঘ মেয়াদে জমি লিজ নিয়ে পাট চাষের জন্য বাংলাদেশকে প্রস্তাব দিয়েছে শ্রীলঙ্কা ।বৈঠক শেষে প্রধানমন্ত্রীর প্রেস সচিব আবুল কালাম আজাদ সাংবাদিকদের জানান, বৈঠকে প্রধানমন্ত্রী শেখ হাসিনা কৃষি ক্ষেত্রে সহযোগিতা বাড়ানোর মাধ্যমে শ্রীলঙ্কার দক্ষিণ ও পূর্বাঞ্চলের অনাবাদি জমিতে পাট, ধান, শাকসবজি প্রভৃতির মতো বিভিন্ন কৃষিপণ্য উত্পাদনের আগ্রহ দেখান।শেখ হাসিনা বলেন, বাংলাদেশ সব সময় সন্ত্রাসবাদ ও বিচ্ছিন্নতাবাদের বিরুদ্ধে শ্রীলঙ্কার লড়াইকে সমর্থন জানিয়ে এসেছে।শ্রীলঙ্কার উত্তরাঞ্চলীয় প্রদেশে ২৫ বছর পর প্রাদেশিক পরিষদ নির্বাচন অনুষ্ঠানের উদ্যোগকে স্বাগত জানিয়ে শেখ হাসিনা আশা প্রকাশ করেন, এর মাধ্যমে দেশটির রাজনৈতিক প্রক্রিয়ায় তামিল জনগোষ্ঠীর অংশগ্রহণের সূচনা হবে।পরে প্রধানমন্ত্রী বন্দরনায়েকে মেমোরিয়াল ইন্টারন্যাশনাল কনফারেন্স হলে নিউজিল্যান্ডের প্রধানমন্ত্রী জন কের সঙ্গে বৈঠক করেন। বৈঠকে তিনি আশা প্রকাশ করেন, কমনওয়েলথ উন্নয়নশীল দেশগুলোর স্বার্থ ঊর্ধ্বে তুলে ধরার ক্ষেত্রে ভূমিকা পালন করবে।
