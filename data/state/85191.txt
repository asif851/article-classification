
নারায়ণগঞ্জে অভ্যন্তরীণ কনটেইনার পোর্ট টার্মিনাল নির্মাণ করার জন্য ভারতীয় কর্তৃপক্ষ দরপত্র আহ্বান করার মাধ্যমে বাংলাদেশের স্বাধীনতা ও সার্বভৌমত্বকে অবজ্ঞা করা হয়েছে বলে দাবি করেছে জামায়াতে ইসলামী। গতকাল বৃহস্পতিবার এক বিবৃতিতে দলের ভারপ্রাপ্ত সেক্রেটারি জেনারেল রফিকুল ইসলাম খান এ কথা বলেন। তিনি ‘অত্যন্ত গোপনে নারায়ণগঞ্জে টার্মিনাল নির্মাণের জন্য ভারতকে অনুমতি দেওয়া এবং চুক্তি ছাড়াই পূর্ণাঙ্গ নৌ-ট্রানজিট প্রদানের’ প্রতিবাদ জানিয়ে বলেন, নারায়ণগঞ্জে অভ্যন্তরীণ কনটেইনার পোর্ট নির্মাণের জন্য ভারতের পররাষ্ট্র মন্ত্রণালয় ১০ মে দরপত্র আহ্বান করেছে। শীতলক্ষ্যা নদীর তীরে কুমুদিনী ওয়েলফেয়ার ট্রাস্টের ৪৬ একর জমির ওপর এ পোর্ট নির্মাণ করা হবে। বিবৃতিতে নারায়ণগঞ্জে ভারতকে টার্মিনাল পোর্ট নির্মাণ করার অনুমতি ও চুক্তি ছাড়াই ভারতকে পূর্ণাঙ্গ নৌ-ট্রানজিট প্রদানের অনুমতি বাতিল করার দাবি করা হয়।
