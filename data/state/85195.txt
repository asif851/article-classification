
কুমিল্লার চৌদ্দগ্রামে আধিপত্য বিস্তারকে কেন্দ্র করে ছাত্রলীগের কর্মীরা উপজেলা আওয়ামী লীগের সাংগঠনিক সম্পাদক ও সাবেক ইউপি চেয়ারম্যান গোলাম ফারুক হেলালের বাড়িতে হামলা চালিয়েছেন বলে অভিযোগ পাওয়া গেছে। এ সময় হামলাকারীদের ছোড়া গুলিতে গোলাম ফারুকের ছোট বোন বিদ্ধ হন। গত বুধবার উপজেলার আলকরা ইউনিয়নের কুঞ্জশ্রীপুর (ফেরিঘাট) গ্রামে এ ঘটনা ঘটে।স্থানীয়রা অভিযোগ করেন, আধিপত্য বিস্তারকে কেন্দ্র করে বুধবার দিবাগত রাত দুইটায় চারটি মোটরসাইকেলে করে আট থেকে ১০ জন অস্ত্রধারী হেলালের বাড়িতে গিয়ে তাঁকে খুঁজতে থাকে। একপর্যায়ে তারা ককটেল ফাটিয়ে জানালার কাচ ও উঠানে থাকা ৪০ থেকে ৫০টি চেয়ার ভাঙচুর করে ঘরে ঢোকার চেষ্টা চালায়। এ সময় তাদের ছোড়া গুলিতে গোলাম ফারুকের ছোট বোন রোকসানা আক্তার (৩৫) আহত হন। তিনি বর্তমানে ফেনীর একটি ক্লিনিকে চিকিৎসাধীন।পরে এলাকাবাসী ধাওয়া করলে অস্ত্রধারীরা পালিয়ে যায়। হামলাকারীদের গ্রেপ্তারের দাবিতে হেলালের পক্ষের লোকজন ভোরে ঢাকা-চট্টগ্রাম মহাসড়ক অবরোধ করে।
