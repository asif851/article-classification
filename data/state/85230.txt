
ঢাকার সম্মিলিত সামরিক হাসপাতালে (সিএমএইচ) ‘আটক’ অবস্থা থেকে দলের চেয়ারম্যান হুসেইন মুহম্মদ এরশাদের মুক্তির দাবিতে জাতীয় পার্টি দুদিনের কর্মসূচি ঘোষণা করেছে। কর্মসূচির মধ্যে রয়েছে কাল মঙ্গলবার সারা দেশে উপজেলা ও জেলায় বিক্ষোভ-সমাবেশ এবং পরদিন বুধবার জেলা প্রশাসকের কার্যালয়ে স্মারকলিপি প্রদান।
আজ সোমবার বিকেলে রাজধানীর বনানীতে জাপা চেয়ারম্যানের রাজনৈতিক কার্যালয়ে বিজয় দিবসের আলোচনা সভায় এ কর্মসূচি ঘোষণা করেন দলের মহাসচিব এ বি এম রুহুল আমিন হাওলাদার।
এ সময় দলের কর্মীরা ‘হরতাল হরতাল’ বলে স্লোগান দিতে থাকলে রুহুল আমিন হাওলাদার বলেন, ‘এরশাদ সাহেব যখন কারাগারে বন্দী ছিলেন, তখনও আমরা হরতালের মতো ধ্বংসাত্মক কর্মসূচি দেইনি। আমরা শান্তি, শৃঙ্খলায় বিশ্বাস করি, ধ্বংসাত্মক কাজে বিশ্বাস করি না।’
অনুষ্ঠানে প্রধান অতিথির বক্তব্যে জাতীয় পার্টির প্রেসিডিয়াম সদস্য জি এম কাদের বলেন, ‘১৯৯১ সালের পর থেকে আমরা সামনের দিকে না গিয়ে ক্রমান্বয়ে পেছনের দিকে যাচ্ছি। এখন দেশের যত বড় ক্রিমিনাল, সে তত বড় নেতা।’ তিনি বলেন, ‘আমরা স্বাধীনতাযুদ্ধ করেছিলাম শোষণ-অন্যায় থেকে মুক্তি পাওয়ার জন্য। কিন্তু মুক্তি কতটুকু পেয়েছি। দেশ-জাতির চেয়ে আজ ব্যক্তিস্বার্থ বেশি দেখা হচ্ছে। ব্যক্তিস্বার্থ দেখতে গিয়েই আজ দেশকে ধ্বংসের দিকে ঠেলে দেওয়া হচ্ছে।’
জাতীয় পার্টির ঢাকা মহানগর উত্তর শাখার সভাপতি এম ফয়সাল চিশতির সভাপতিত্বে বাহাউদ্দিনসহ দলীয় নেতারা অনুষ্ঠানে বক্তব্য দেন।
