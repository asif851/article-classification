
জাতিসংঘের আবাসিক সমন্বয়কারী রবার্ট ওয়াটকিন্স গতকাল সোমবার চার দিনের পার্বত্য চট্টগ্রাম সফর শুরু করেছেন।
সূত্র জানায়, পার্বত্য চট্টগ্রামে জাতিসংঘ উন্নয়ন কর্মসূচির (ইউএনডিপি) কার্যক্রম পরিদর্শন, উন্নয়ন কার্যক্রম সম্পর্কে জনপ্রতিনিধি এবং সামরিক ও বেসামরিক কর্মকর্তাদের মতামত গ্রহণ রবার্ট ওয়াটকিন্সের এ সফরের উদ্দেশ্য।
ইউএনডিপি সূত্র জানায়, গতকাল রাঙামাটি পৌঁছে রবার্ট ওয়াটকিন্স পার্বত্য চট্টগ্রাম আঞ্চলিক পরিষদের চেয়ারম্যান জ্যোতিরিন্দ্র বোধিপ্রিয় (সন্তু) লারমা, রাঙামাটি পার্বত্য জেলা পরিষদের চেয়ারম্যান বৃষ কেতু চাকমা ও রাঙামাটির জেলা প্রশাসক মো. সামসুল আরেফিনের সঙ্গে কথা বলেন।
এ ছাড়া ইউএনডিপির পার্বত্য চট্টগ্রাম উন্নয়ন সহায়তা প্রকল্পের (সিএইচটিডিএফ) কর্মকর্তারা প্রকল্পের কার্যক্রম সম্পর্কে রবার্ট ওয়াটকিন্সকে অবহিত করেন।
এ সময় রবার্ট ওয়াটকিন্সের সঙ্গে ছিলেন তাঁর স্ত্রী মার্থা ইসাবেল এলভারাদো ওয়াটকিন্স এবং সিএইচটিডিএফের প্রধান প্রকল্প বাস্তবায়ন কর্মকর্তা রবার্ট স্টলমেন ও উপ-প্রকল্প পরিচালক প্রসেনজিৎ চাকমা।
রাঙামাটি পার্বত্য জেলা পরিষদের সংবাদ বিজ্ঞপ্তিতে বলা হয়, রবার্ট ওয়াটকিন্সের সঙ্গে আলাপকালে চেয়ারম্যান বৃষ কেতু চাকমা জেলার উন্নয়নে সরকারের পাশাপাশি ইউএনডিপি এবং বিভিন্ন আন্তর্জাতিক সংস্থার উদ্যোগকে স্বাগত জানিয়েছেন।
এ সময় পরিষদের সদস্য অংসুই প্রু চৌধুরী, মুখ্য নির্বাহী কর্মকর্তা এস এম জাকির হোসেন উপস্থিত ছিলেন।
সংবাদ বিজ্ঞপ্তিতে বলা হয়, রবার্ট ওয়াটকিন্স বলেছেন, এ বছরের মধ্যে সিএইচটিডিএফের কার্যক্রম শেষ হবে। তবে স্বাস্থ্য, শিক্ষা, কৃষিসহ বিভিন্ন বিভাগের উন্নয়নে জাতিসংঘের সংশ্লিষ্ট সংস্থাগুলো কাজ করবে।
রবার্ট ওয়াটকিন্স আজ মঙ্গলবার চাকমা সার্কেলপ্রধান রাজা দেবাশীষ রায় এবং সেনাবাহিনীর রাঙামাটি অঞ্চলের অধিনায়ক ব্রিগেডিয়ার জেনারেল সানাউল্লাহ হকের সঙ্গে সাক্ষাৎ করবেন।
এ ছাড়া তাঁর রাঙামাটি সদর উপজেলার বন্দুকভাঙ্গা ইউনিয়নের সাগুপাড়ায় ইউএনডিপির উন্নয়ন কার্যক্রম পরিদর্শন এবং স্থানীয় বাসিন্দাদের সঙ্গে মতবিনিময় করার কথা রয়েছে।
