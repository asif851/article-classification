
ঘন কুয়াশার কারণে মাদারীপুরের কাঁঠালবাড়ি-শিমুলিয়া নৌপথে প্রায় ৮ ঘণ্টা ফেরি চলাচল বন্ধ ছিল। গতকাল মঙ্গলবার দিবাগত রাত দুইটার দিকে দুর্ঘটনা এড়াতে ফেরি চলাচল বন্ধ রাখে ঘাট কর্তৃপক্ষ। এতে উভয় পারে পাঁচ শতাধিক যানবাহন আটকা পড়ে। পরে আজ বুধবার সকাল ৯টা ৪০ মিনিটে আবার ফেরি চলাচল স্বাভাবিক হয়।
বাংলাদেশ অভ্যন্তরীণ নৌপরিবহন করপোরেশন (বিআইডব্লিউটিসি) কাঁঠালবাড়ি ফেরিঘাটের ব্যবস্থাপক মো. সালাম হোসেন জানান, কুয়াশার ঘনত্ব বেড়ে যাওয়ায় চালকেরা মার্কিং পয়েন্ট ও বিকন বাতি না দেখতে পেয়ে ফেরি চলাচল বন্ধ রাখেন। এর আগে উভয় ঘাট থেকে ছেড়ে আসা পাঁচটি ফেরি যানবাহন ও যাত্রীসহ মাঝনদীতে নোঙর করে রাখা হয়। আজ সকাল ৯টা ৪০ মিনিটে ফেরি চলাচল আবার শুরু হয়।
ফেরি চলাচল বন্ধ থাকায় উভয় পারে অ্যাম্বুলেন্স, কুরিয়ার সার্ভিসের গাড়িসহ অনেক যানবাহন আটকা পড়ে। এখন ফেরি চলাচল স্বাভাবিক হওয়ায় কিছুক্ষণের মধ্যেই এসব যানবাহন গন্তব্যের দিকে এগোতে পারবে বলে জানান মো. সালাম হোসেন।
