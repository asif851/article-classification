
রাজধানীর সবুজবাগ এলাকায় আজ মঙ্গলবার ভোর সাড়ে চারটার দিকে একটি বাসার ভেতরে ঢুকে বাবা ও ছেলেকে ধারালো অস্ত্র দিয়ে কুপিয়েছে দুর্বৃত্তরা।
গুরুতর আহত বাবা আবুল হোসেন (৬৫) ও ছেলে জাহেদ হোসেনকে (৩৯) প্রথমে ঢাকা মেডিকেল কলেজ হাসপাতাল ও পরে পঙ্গু হাসপাতালে ভর্তি করা হয়েছে।আমাদের ঢাকা মেডিকেল সংবাদদাতা জানান, সবুজবাগের ১২৫/২ বাগানবাড়ি, মাদারটেক এলাকায় আবুল হোসেনের নিজস্ব বাড়ি। ভোর সাড়ে চারটার দিকে সাত-আটজন দুর্বৃত্ত বাড়ির গেটে থাকা দারোয়ানের হাত, পা বেঁধে ফেলে। পরে তারা বাড়ির চারতলায় ওঠে। তারা চাপাতি ও ছোরা দিয়ে বাবা ও ছেলেকে কুপিয়ে আহত করে। তবে কী কারণে তারা ওই বাড়িতে হামলা চালায়, তা জানা যায়নি।ঢাকা মেডিকেল কলেজ হাসপাতালের ক্যাম্প ইনচার্জ মোজাম্মেল হক আহত বাবা ও ছেলেকে হাসপাতালে আনার ঘটনার সত্যতা নিশ্চিত করেছেন। পুলিশের মতিঝিল বিভাগের উপকমিশনার মহাম্মদ আশরাফ-উজ-জামান ঘটনার সত্যতা নিশ্চিত করে বলেছেন, কারা কেন হামলা করেছে তা নিশ্চিত হওয়া যায়নি। এ ব্যাপারে তদন্ত করা হচ্ছে।
