
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, রোহিঙ্গা ইস্যুতে চীন ও রাশিয়া এখন সহানুভূতি দেখাচ্ছে। জাতিসংঘের নিরাপত্তা পরিষদের আজকের বৈঠকে চীন ও রাশিয়া সমর্থন দিয়ে সর্বসম্মতিক্রমে প্রস্তাব পাস করবে বলে আশা করা যায়।
প্রধানমন্ত্রী শেখ হাসিনার জন্মদিন উপলক্ষে আজ বৃহস্পতিবার সকালে রাজধানীর সোহরাওয়ার্দী উদ্যানে ঢাকা মহানগর দক্ষিণ যুবলীগ আয়োজিত রক্তদান ও মিলাদ মাহফিল অনুষ্ঠানে ওবায়দুল কাদের এসব কথা বলেন।
সড়ক পরিবহন ও সেতুমন্ত্রী বলেন, রোহিঙ্গা ইস্যুতে প্রধানমন্ত্রী জাতিসংঘে যে পাঁচ দফা প্রস্তাব দিয়েছেন, তা সারা বিশ্বে প্রশংসা পেয়েছে। জাতিসংঘ তা গ্রহণ করেছে।
ওবায়দুল কাদের বলেন, রোহিঙ্গা ইস্যুতে প্রধানমন্ত্রী শেখ হাসিনা প্রমাণ করেছেন, তিনি বিপন্ন বিশ্বের মানবতার বাতিঘর।
প্রধানমন্ত্রী শেখ হাসিনাকে বিশ্বশান্তির অগ্রদূত হিসেবে অভিহিত করে আওয়ামী লীগের সাধারণ সম্পাদক বলেন, মিয়ানমারের নির্যাতিত রোহিঙ্গাদের আশ্রয় দিয়ে শেখ হাসিনা প্রমাণ করেছেন, তিনি বিশ্ব মানবতার বাতিঘর (লাইট হাউস অব ওয়ার্ল্ড হিউম্যানিটি)।
সেতুমন্ত্রী বলেন, ‘একজন রাজনীতিক একটি নির্বাচনের পর আরেকটি নির্বাচন নিয়ে চিন্তা করেন। আর একজন রাষ্ট্রনায়ক পরবর্তী জেনারেশন (প্রজন্ম) নিয়ে চিন্তা করেন। শেখ হাসিনা পরবর্তী জেনারেশন নিয়ে চিন্তা করেন।’
প্রধানমন্ত্রী শেখ হাসিনা তাঁর জন্মদিনে কেক কেটে উৎসব না করতে দলীয় নেতা-কর্মীদের নির্দেশ দিয়েছেন বলে জানান ওবায়দুল কাদের। এ ছাড়া উৎসবের অর্থ বা তার সমপরিমাণ অর্থ রোহিঙ্গাদের সাহায্য করতে পাঠানো হবে বলেও জানান তিনি।
অনুষ্ঠানে সভাপতিত্ব করেন ঢাকা মহানগর দক্ষিণ যুবলীগের সভাপতি ইসমাইল চৌধুরী সম্রাট। বক্তব্য দেন যুবলীগের চেয়ারম্যান মোহাম্মদ ওমর ফারুক চৌধুরী, সাধারণ সম্পাদক হারুনুর রশিদ প্রমুখ।
