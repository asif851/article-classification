
কুষ্টিয়া শহরের মজমপুর ট্রাফিক কার্যালয়ের সামনে হেলাল উদ্দীন নামের একজন সহকারী পুলিশ সার্জেন্টকে (ট্রাফিক) বাসশ্রমিকেরা পিটিয়েছেন। পুলিশ জানায়, আইন না মেনে রাস্তায় চলাচল করতে বাধা দেওয়ায় তাঁকে পেটানো হয়।আজ রোববার সকাল ১০টার দিকে এ ঘটনা ঘটে। এ ঘটনায় জড়িত থাকার অভিযোগে সামাদ মালিথা (৩৭) ও নাসির আলী (৪০) নামের দুজনকে আটক করে পুলিশ।পুলিশ সূত্রে জানা গেছে, আজ সকালে একটি ট্রলি দুর্ঘটনাকবলিত একটি বাসকে টেনে নিয়ে যাচ্ছিল। ট্রলিটি মজমপুর ট্রাফিক মোড়ে পৌঁছালে মোড় না ঘুরে রাস্তা পার হচ্ছিল। এ সময় ট্রাফিক কার্যালয়ের সহকারী ট্রাফিক সার্জেন্ট হেলাল উদ্দীন ট্রলির চালককে বাধা দিয়ে সঠিকভাবে রাস্তা পার হতে বলেন। এতে বাসের শ্রমিকেরা উত্তেজিত হয়ে বাগবিতণ্ডায় জড়িয়ে পড়েন।হেলাল উদ্দীন অভিযোগ করে প্রথম আলো ডটকমকে বলেন, শ্রমিকেরা উত্তেজিত হয়ে তাঁকে মারধর শুরু করলে তিনি দৌড়ে ট্রাফিক কার্যালয়ের ভেতরে চলে যান। সেখানেও শ্রমিকেরা তাঁকে পেটাতে চাইলে ট্রাফিক পুলিশ সদস্য আইয়ুব আলী বাধা দেন। পরে খবর পেয়ে কুষ্টিয়া মডেল থানা ও গোয়েন্দা শাখার পুলিশ ঘটনাস্থলে গিয়ে শ্রমিকদের ধাওয়া করে দুজনকে আটক করে।এ ব্যাপারে জেলা বাস-মিনিবাস মালিক সমিতির সাধারণ সম্পাদক নুর হোসেন দুলাল বলেন, একটা অনাকাঙ্ক্ষিত ঘটনা ঘটে গেছে। এ জন্য দুঃখ প্রকাশ করা হয়েছে। এ ঘটনায় যারা জড়িত তাদের বিরুদ্ধে আইনগত ব্যবস্থা নিতে বলা হয়েছে।কুষ্টিয়া মডেল থানার ভারপ্রাপ্ত কর্মকর্তা (ওসি) শিকদার মশিউর রহমান বলেন, পুলিশ সার্জন্টকে মারধরের ঘটনায় আইনগত ব্যবস্থা নেওয়া হচ্ছে।
