
দেশকে জঙ্গি কর্মকাণ্ড থেকে মুক্ত করতে ও চলমান উন্নয়ন অব্যাহত রাখতে জনগণের সহযোগিতা কামনা করেছেন প্রধানমন্ত্রী শেখ হাসিনা। তিনি বলেছেন, মানুষ ধ্বংস চায় না, শান্তি চায়। প্রধানমন্ত্রী বলেন, ‘ধ্বংস ও জঙ্গি কর্মকাণ্ড নয়, আমরা শান্তি ও উন্নয়ন চাই। আমরা চাই বাংলাদেশ মুক্তিযুদ্ধের চেতনায় গড়ে উঠবে এবং এ দেশ দক্ষিণ এশিয়ার একটি শান্তিপূর্ণ দেশ হিসেবে এগিয়ে যাবে। আমরা চাই বাংলাদেশ ও এর জনগণ বিশ্বমঞ্চে মর্যাদাশীল আসনে আসীন হবে।’  আজ বুধবার সকালে ওসমানী স্মৃতি মিলনায়তনে সাতজন বিশিষ্ট ব্যক্তিকে সর্বোচ্চ বেসামরিক রাষ্ট্রীয় খেতাব স্বাধীনতা পদক-২০১৫ প্রদানকালে এ কথা বলেন শেখ হাসিনা। খবর বাসসের। প্রধানমন্ত্রী বলেন, ‘কিছু মানুষ বা কিছু মহল ও দলের কারণে বাংলাদেশ ক্ষতিগ্রস্ত হবে, এর ভাবমূর্তি ক্ষুণ্ন হবে এবং অন্যদের করুণায় এগিয়ে যাবে তা গ্রহণযোগ্য হবে না।’ প্রধানমন্ত্রী বলেন, স্বাধীনতা অর্জনের পর অনেক দেশ দ্রুত ব্যাপক উন্নয়ন করেছে, কিন্তু বাংলাদেশ বার বার পিছিয়ে পড়েছে। তিনি বলেন, প্রত্যেকে জানেন কেন বাংলাদেশ পিছিয়েছে। প্রধানমন্ত্রী বলেন, ‘আমরা আর পেছাতে চাই না। এ জন্য দেশে যে অগ্রগতি শুরু হয়েছে আমি তা অব্যাহত রাখতে সবার সহযোগিতা কামনা করি।’ শেখ হাসিনা বাংলাদেশকে সমৃদ্ধ ও উন্নত দেশে পরিণত করতে তাঁর দৃঢ়প্রত্যয় ব্যক্ত করে বলেন, ‘আমার দৃঢ় বিশ্বাস, আমরা বাংলাদেশকে একটি সমৃদ্ধ ও উন্নত দেশে পরিণত করতে পারব।’ প্রধানমন্ত্রী দেশে বিদ্যমান পরিস্থিতি উত্তরণে তাঁর প্রত্যয়ের কথা ব্যক্ত করে বলেন, বর্তমান সরকার ধৈর্যের সঙ্গে পরিস্থিতি আয়ত্তে আনছে। প্রধানমন্ত্রী বলেন, ‘আমরা জানি মানুষ এই জঙ্গি কর্মকাণ্ড সমর্থন করে না। তারা আমাদের সঙ্গে রয়েছে। কিন্তু আমরা এটা চাই না যে, মানুষ এমন নৃশংসভাবে মারা যাবে এবং একটি পরিবার ধ্বংস হবে।’ বিএনপি-জামায়াতের ৫ জানুয়ারির জাতীয় নির্বাচন বয়কটের কথা উল্লেখ করে শেখ হাসিনা বলেন, যেকোনো নেতা বা দলের ভুল রাজনৈতিক সিদ্ধান্তের জন্য অবশ্যই তাদেরই মাশুল দিতে হবে। কিন্তু এ জন্য কেনো দেশের জনগণ নৃশংসতা ও ধ্বংসযজ্ঞের শিকার হবে। বৃহত্তর সিলেটে মুক্তিযুদ্ধ পরিচালনায় বিশেষ ভূমিকার জন্য কমান্ড্যান্ট মানিক চৌধুরী (মরণোত্তর), ১৯৭১ সালে রাজশাহী রেঞ্জের ডিআইজি হিসেবে দায়িত্ব পালনকালে মুক্তিযোদ্ধাদের সহায়তার জন্য পাকিস্তানি দখলদার বাহিনীর হাতে নিহত মামুন মাহমুদ (মরণোত্তর), ১৯৭১ সালে ওয়াশিংটনে পাকিস্তান দূতাবাসে কর্মকালে বাংলাদেশ সরকারের প্রতি আনুগত্য প্রকাশ ও মুক্তিযুদ্ধের স্বপক্ষে জনমত সংগঠনকারী সাবেক অর্থমন্ত্রী শাহ এএসএম কিবরিয়া (মরণোত্তর), সাহিত্যে অবদানের জন্য বিশিষ্ট সাহিত্যিক প্রফেসর আনিসুজ্জামান, শিল্প-সংস্কৃতিতে বিশিষ্ট অভিনেতা আবদুর রাজ্জাক, গবেষণা ও প্রশিক্ষণে বিশিষ্ট কৃষি বিষয়ক গবেষক ও বাংলাদেশ কৃষি গবেষণা ইনস্টিটিউটের সাবেক মহাপরিচালক ড. মোহাম্মদ হোসেইন মণ্ডল এবং সাংবাদিকতায় অবদানের জন্য প্রখ্যাত সাংবাদিক সন্তোষ গুপ্ত (মরণোত্তর) এবারের স্বাধীনতা লাভ করেন।
