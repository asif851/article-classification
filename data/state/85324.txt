
বিএনপির নেতৃত্বাধীন ২০-দলীয় জোট আজ সোমবার সারা দেশে সকাল-সন্ধ্যা হরতাল ডেকেছে। সকাল ছয়টা থেকে শুরু হয়ে এ কর্মসূচি চলবে সন্ধ্যা ছয়টা পর্যন্ত।হাসপাতাল ও পুলিশ সূত্রে জানা গেছে, হরতালের আগে গতকাল রোববার রাত আটটার দিকে রাজধানীর মিরপুরের কাজীপাড়ায় একটি সিএনজিচালিত অটোরিকশায় পেট্রল ঢেলে আগুন দেয় দুর্বৃত্তরা। দগ্ধ শামসুন্নাহার (৪৫) এবং তাঁর ছেলে জাহাঙ্গীরনগর বিশ্ববিদ্যালয়ের ছাত্র তানজিমুল হক (২৫) ও মেয়ে আনিকা আক্তারকে (১৮) ঢাকা মেডিকেল কলেজ হাসপাতালের বার্ন ইউনিটে ভর্তি করা হয়েছে। এ ছাড়া ঢাকা বিশ্ববিদ্যালয় এলাকায় ককটেল বিস্ফোরণের ঘটনা ঘটেছে ও পুরানা পল্টনে একটি বাসে আগুন দেয় দুর্বৃত্তরা। ১৪৪ ধারা জারি করে ২৭ ডিসেম্বর গাজীপুরে বিএনপির চেয়ারপারসনের জনসভা ‘বানচাল’, দেশের বিভিন্ন স্থানে ওই দিনের বিক্ষোভ কর্মসূচিতে পুলিশের হয়রানি ও গ্রেপ্তার এবং বিএনপির নেতা খন্দকার মোশাররফ হোসেন, গয়েশ্বর চন্দ্র রায়, লুৎফুজ্জামান বাবর, আবদুস সালাম পিন্টু, নাসির উদ্দিন আহাম্মেদ পিন্টুসহ ২০-দলীয় জোটের নেতা-কর্মীদের মুক্তির দাবিতে এ হরতাল ডাকা হয়েছে। গত শনিবার গুলশানে বিএনপির কার্যালয়ে জোটের মহাসচিব পর্যায়ের বৈঠক শেষে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর এ কর্মসূচি ঘোষণা করেন। গত ৫ জানুয়ারি অনুষ্ঠিত নির্বাচনকে ‘অবৈধ’ আখ্যা দিয়ে নিরপেক্ষ সরকারের অধীনে নতুন নির্বাচনের দাবিতে আন্দোলন করছে বিএনপির নেতৃত্বাধীন এ জোট। ইতিমধ্যে বিএনপির চেয়ারপারসন খালেদা জিয়া এ দাবিতে শিগগির কঠোর আন্দোলনে যাওয়ার ঘোষণা দিয়েছেন। বিএনপি অভিযোগ করেছে, হরতালের কর্মসূচিকে কেন্দ্র করে সারা দেশে বিএনপির নেতা-কর্মীদের বাড়িতে বাড়িতে পুলিশ তল্লাশি চালাচ্ছে, হয়রানি করছে। দলটির যুগ্ম মহাসচিব রুহুল কবির রিজভী আহমেদ গতকাল বিকেলে দলীয় কার্যালয়ে সংবাদ সম্মেলনে বলেন, দলীয় ও জোটের নেতা-কর্মীদের ভয়ভীতি দেখাতে পুলিশ বাড়ি বাড়ি হানা দিচ্ছে। বিভিন্ন স্থান থেকে দলের কিছু নেতা-কর্মীকে গ্রেপ্তারও করা হয়েছে। বিএনপির দপ্তরের এক নেতা গতকাল টেলিফোনে প্রথম আলোকে বলেন, আজকের হরতাল সফল করতে ঢাকা মহানগর বিএনপির নেতা-কর্মীদের সামর্থ্য অনুযায়ী মাঠে নামার নির্দেশ দেওয়া হয়েছে। অন্য হরতালগুলোর তুলনায় আজকের হরতাল অনেক বেশি কঠোর হবে। বাস-মিনিবাস চালানোর সিদ্ধান্ত: আজ হরতাল উপেক্ষা করে ঢাকা নগর ও এর আশপাশের জেলাগুলোতে বাস-মিনিবাস চলাচল অব্যাহত রাখার এবং যাত্রী পাওয়া সাপেক্ষে আন্তজেলা পথে বাস চালানোর সিদ্ধান্ত নিয়েছে ঢাকা সড়ক পরিবহন মালিক সমিতি। গতকাল সকালে সমিতির কার্যালয়ে জরুরি সভায় এ সিদ্ধান্ত নেওয়া হয় বলে সমিতির সংবাদ বিজ্ঞপ্তিতে জানানো হয়েছে। বিজ্ঞপ্তিতে বলা হয়, সভায় সভাপতিত্ব করেন সমিতির সাধারণ সম্পাদক খন্দকার এনায়েত উল্যাহ। সভায় সায়েদাবাদ, মহাখালী, ফুলবাড়িয়া বাস টার্মিনালের মালিক-শ্রমিক নেতারাসহ ঢাকাস্থ সব পরিবহন কোম্পানি ও রুট মালিক সমিতির নেতারা উপস্থিত ছিলেন। অটোরিকশায় আগুনহাসপাতালে ভর্তি দগ্ধ ব্যক্তিরা জানান, নোয়াখালীর নিঝুম দ্বীপ থেকে মেয়ে আনিকার চিকিৎসার জন্য ঢাকায় এসেছিলেন শামসুন্নাহার। উঠেছেন মিরপুরের ভাইয়ের বাড়িতে। গতকাল রাজধানীর শান্তিনগরে মেয়ের চিকিৎসা শেষে ছেলেমেয়েকে নিয়ে সিএনজিচালিত অটোরিকশায় মিরপুরে ভাইয়ের বাসায় ফিরছিলেন। রাত আটটার দিকে অটোরিকশাটি কাজীপাড়া এলাকায় আসামাত্র কয়েকজন দুর্বৃত্ত পেট্রল ঢেলে তাতে আগুন ধরিয়ে পালিয়ে যায়। এতে তাঁরা তিনজন দগ্ধ হন।এর আগে সন্ধ্যা সাড়ে সাতটার দিকে ঢাকা বিশ্ববিদ্যালয়ের টিএসসি এলাকায় হাতবোমা বিস্ফোরণে আহত হন রিকশাচালক হারুনুর রশিদ (৪০)। কাছাকাছি সময়ে আরেকটি হাতবোমা বিস্ফোরণে শহীদ মিনার এলাকায় সাথী আক্তার (২২) নামের এক পথচারী তরুণী আহত হন। দুজনেরই পায়ে বোমার স্প্লিন্টারের আঘাত লেগেছে।এর আগে সন্ধ্যা সাড়ে ছয়টার দিকে রাজধানীর পুরানা পল্টনে জনপ্রশাসন মন্ত্রণালয়ের একটি স্টাফ বাসে আগুন ধরিয়ে দেয় দুর্বৃত্তরা। এ সময় নয়াপল্টনে বিএনপির কার্যালয়ের আশপাশের রাস্তায় বেশ কয়েকটি ককটেল বিস্ফোরণের শব্দও পাওয়া যায়। তবে এসব ঘটনায় কেউ হতাহত হননি বলে জানিয়েছে পুলিশ ও ফায়ার সার্ভিস।এদিকে এসব নাশকতার ঘটনার পরে গতকাল রাত নয়টার পরে রাজধানীর রাস্তাগুলো অনেকটা ফাঁকা হয়ে যায়। ফার্মগেট, কারওয়ান বাজার, শাহবাগ এলাকায় যানবাহনের অপেক্ষায় অনেক মানুষকে দাঁড়িয়ে থাকতে দেখা যায়।
