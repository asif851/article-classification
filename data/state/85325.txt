
নারায়ণগঞ্জের সোনারগাঁ উপজেলায় অটোরিকশাচালক আলাউদ্দিন মিয়া হত্যার ঘটনায় শনিবার রাতে মামলা হয়েছে। ঘটনার সঙ্গে জড়িত সন্দেহে তিনজনকে গ্রেপ্তার করেছে পুলিশ।শুক্রবার রাতে উপজেলার মোগরাপাড়া-মঙ্গলেরগাঁও সড়কের মঙ্গলেরগাঁও বটতলা বাজার থেকে তিনজনের একটি ডাকাত দল যাত্রীবেশে আলাউদ্দিনের অটোরিকশা ভাড়া করে। পথে পিয়ারনগর এলাকায় আলাউদ্দিনের গলা কেটে পালিয়ে যায়। রাতেই পুলিশ ঘটনার সঙ্গে জড়িত সন্দেহে ইউসুফ মিয়া, বিটন হোসেন ও সাইদুর রহমানকে গ্রেপ্তার করে।আলাউদ্দিনের পরিবারের অভিযোগ, ঘটনার সময় ওই সড়কে পুলিশের একটি দল থাকলেও তারা এগিয়ে আসেনি। পরে এলাকাবাসী গুরুতর অবস্থায় আলাউদ্দিনকে ঢাকা মেডিকেল কলেজ হাসপাতালে নেওয়ার পথে তাঁর মৃত্যু হয়।সোনারগাঁ থানার উপপরিদর্শক (এসআই) আবদুল হক শিকদার জানান, আলাউদ্দিন মিয়ার ভাই নুরউদ্দিন মিয়া ওই মামলা করেন। গ্রেপ্তার তিনজনকে গতকাল রোববার আদালতে হাজির করা হয়। আদালত তাঁদের কারাগারে পাঠান।
 
