
প্রায় সাড়ে ছয় মাস পর আগামীকাল সোমবার সকাল থেকে টেকনাফ-সেন্ট মার্টিন নৌপথে আবার পর্যটকবাহী জাহাজ চলাচল শুরু হচ্ছে। সাগর উত্তাল থাকায় গত ১ মে থেকে এ নৌপথে পর্যটক পারাপারে নিয়োজিত জাহাজ চলাচল বন্ধ করে দিয়েছিল স্থানীয় প্রশাসন।
পর্যটকবাহী জাহাজ কেয়ারি সিন্দাবাদ সেন্ট মার্টিনের উদ্দেশে টেকনাফ থেকে ছেড়ে যাবে। কেয়ারি সিন্দাবাদ জাহাজের টেকনাফের ব্যবস্থাপক মো. শাহ আলম প্রথম আলোকে বলেন, এ নৌপথে চলাচলের জন্য সারা বছরের অনুমতি রয়েছে। কিন্তু সাগর উত্তাল ও রোহিঙ্গা অনুপ্রবেশকে কেন্দ্র করে স্থানীয় প্রশাসন ও জেলা প্রশাসনের নিষেধাজ্ঞার কারণে ১৯৬ দিন ধরে জাহাজ চলাচল বন্ধ ছিল। বর্তমানে সাগর শান্ত ও পর্যটকদের কথা চিন্তা করে আবারও পর্যটক পারাপারের অনুমতি দেওয়া হয়েছে।
মো. শাহ আলম বলেন, সোমবার থেকে প্রতিদিন সকাল সাড়ে নয়টায় টেকনাফ থেকে সেন্ট মার্টিনের উদ্দেশে জাহাজ ছেড়ে যাবে।
টেকনাফ উপজেলা নির্বাহী কর্মকর্তা (ইউএনও) মো. জাহিদ হোসেন ছিদ্দিক রোববার রাতে প্রথম আলোকে বলেন, বাংলাদেশ অভ্যন্তরীণ নৌপরিবহন কর্তৃপক্ষের (বিআইডব্লিউটিএ) অনুমতির সাপেক্ষে এ নৌপথে সোমবার থেকে জাহাজ চলাচল শুরুর অনুমতি দেওয়া হয়েছে। তিনি আরও বলেন, সেন্ট মার্টিনে হোটেল, কটেজসহ প্রতিটি আবাসিক ও খাবার হোটেলে মূল্যতালিকা টাঙানোর নির্দেশনা দেওয়া হয়েছে। পাশাপাশি জাহাজ কর্তৃপক্ষ যাতে কোনো ধরনের অতিরিক্ত যাত্রী পরিবহন না করে এবং ভাড়ার তালিকা টাঙানোর নিদেশ দেওয়া হয়। ভাটার সময় কোনো পর্যটক যাতে সেন্ট মার্টিন সৈকতের পানিতে না নামেন, সে ব্যাপারে প্রচারণা চালানোর জন্য ইউনিয়ন পরিষদের চেয়ারম্যানকে নির্দেশ দেওয়া হচ্ছে।
