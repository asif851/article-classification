
বগুড়ার আদমদীঘি উপজেলার ছাতিয়ান গ্রামে গরুর দড়িতে জড়িয়ে রেবা বসাক (৭০) নামের এক বৃদ্ধার মৃত্যু হয়েছে। ছাতিয়ান গ্রামের বসাকপাড়ায় গত শনিবার এ ঘটনা ঘটে। রেবা বসাক ওই গ্রামের মনমোহন বসাকের স্ত্রী। এলাকার কয়েকজন বাসিন্দা সূত্রে জানা গেছে, শনিবার ভোরে রেবা বসাক তাঁর গরুটিকে মাঠে বেঁধে রেখে আসেন। সকালবেলা হঠাৎ করে ঝড় ও বৃষ্টি শুরু হলে রেবা বসাক তড়িঘড়ি করে গরুটি আনতে যান। গরু নিয়ে আসার সময় হঠাৎ করে গরুর দড়ি তাঁর পায়ে জড়িয়ে যায়। এ সময় গরুটি দৌড় দিলে রেবা বসাক একটি গাছের সঙ্গে জোরে ধাক্কা খান। এতে তিনি মাথায় প্রচণ্ড আঘাত পেয়ে ঘটনাস্থলেই মারা যান। 
