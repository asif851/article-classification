
ব্রাহ্মণবাড়িয়ার কসবা উপজেলায় এক কবিরাজের গলাকাটা লাশ উদ্ধার করেছে পুলিশ। আজ শনিবার সকার নয়টার দিকে উপজেলার কাইমপুর ইউনিয়নের জগন্নাথপুর গ্রামে নিজ বাড়ি থেকে তাঁর লাশ উদ্ধার করা হয়।
ওই কবিরাজের নাম ফরিদ মিয়া (৪৮)। তিনি জগন্নাথপুর গ্রামের বাসিন্দাদের কবিরাজি চিকিৎসা করতেন।
কসবা থানার ভারপ্রাপ্ত কর্মকর্তা (ওসি) মো. মহিউদ্দিনের ভাষ্য, গতকাল শুক্রবার রাতে কবিরাজ ফরিদ মিয়া নিজ ঘরে ঘুমিয়ে ছিলেন। সকালে এলাকাবাসী ঘরের দরজা খুলে তাঁর গলাকাটা লাশ দেখে পুলিশে খবর দেয়।
খবর পেয়ে পুলিশ ঘটনাস্থলে গিয়ে ফরিদ মিয়ার লাশ উদ্ধার করে ময়নাতদন্তের জন্য ব্রাহ্মণবাড়িয়া সদর হাসপাতালের মর্গে পাঠায়।
ওসি মহিউদ্দিন জানান, গতকাল রাতে কবিরাজ বাড়িতে একাই ছিলেন। তাঁর স্ত্রী ও সন্তানেরা শ্বশুরবাড়ি কুমিল্লায় গিয়েছিলেন।
