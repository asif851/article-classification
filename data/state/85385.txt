
পৌর নির্বাচনে দলীয় সিদ্ধান্ত অমান্যকারীরা ইউনিয়ন পরিষদ (ইউপি) নির্বাচনে প্রার্থী হতে পারবেন না এবং এই নির্বাচনে প্রার্থী বাছাই প্রক্রিয়াতেও অংশ নিয়ে পারবেন না। আওয়ামী লীগের যুগ্ম সাধারণ সম্পাদক মাহবুব উল আলম হানিফ এ কথা জানিয়েছেন।
শুক্রবার রাতে ধানমন্ডিতে আওয়ামী লীগ সভাপতির রাজনৈতিক কার্যালয়ে দলের পক্ষে আয়োজিত এক সাংবাদ সম্মেলনে মাহবুব উল আলম হানিফ এ কথা বলেন।মাহবুব উল আলম বলেন, ‘ইউনিয়ন শাখা কমিটির সভাপতি, সাধারণ সম্পাদক, সাংগঠনিক সম্পাদকেরা ইউনিয়ন পরিষদ নির্বাচনে প্রার্থী হতে পারবেন না বলে বিভ্রান্তি ছড়ানো হচ্ছে। আমরা স্পষ্টভাবে বলতে চাই, ইউনিয়ন পরিষদ নির্বাচনে প্রার্থী হওয়ার ক্ষেত্রে আমরা কোনো বিধি-নিষেধ আরোপ করিনি। পৌর নির্বাচনে দলীয় সিদ্ধান্ত ও শৃঙ্খলা ভঙ্গকারীরা ছাড়া যে কেউ প্রার্থী হতে পারবেন।’আওয়ামী লীগের যুগ্ম সাধারণ সম্পাদক বলেন, ‘পৌর নির্বাচনে দলীয় সিদ্ধান্ত ভঙ্গ করে দলীয় প্রার্থীর বিপক্ষে যারা কাজ করেছেন, তাঁদের বিষয়ে ৭ সাংগঠনিক সম্পাদক ইতিমধ্যেই রিপোর্ট জমা দিয়েছেন। আমরা আগেই দলীয় শৃঙ্খলা ভঙ্গকারীদের শোকজ নোটিশ দিয়েছি। আশা করছি, আগামী কেন্দ্রীয় কার্যনির্বাহী কমিটির বৈঠকে দলীয় শৃঙ্খলা ভঙ্গকারীদের বিষয়ে চূড়ান্ত সিদ্ধান্ত হবে।’সাংবাদ সম্মেলনে উপস্থিত ছিলেন দলটির যুগ্ম সাধারণ সম্পাদক দিপু মনি, জাহাঙ্গীর কবির নানক, সাংগঠনিক সম্পাদক আহমদ হোসেন, বিএম মোজাম্মেল হক, আ ফ ম বাহাউদ্দিন নাছিম, আবু সাঈদ আল মাহমুদ স্বপন, দপ্তর সম্পাদক আবদুস সোবহান গোলাপ, উপদপ্তর সম্পাদক মৃণাল কান্তি দাস, কেন্দ্রীয় সদস্য এস এম কামাল হোসেন, সুজিত রায় নন্দী প্রমুখ।
