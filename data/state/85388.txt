
সিলেটের গোলাপগঞ্জ উপজেলায় শিয়ালের কামড়ে অর্ধশতাধিক মানুষ আহত হয়েছে। গত সোমবার রাত ৮টা থেকে ১১টা পর্যন্ত উপজেলার রণকেলী ও নরুপাড়া গ্রামে কয়েকটি শিয়াল সংঘবদ্ধ হয়ে মানুষের ওপর আক্রমণ করে। এ সময় পথচলতি মানুষের পাশাপাশি বাসাবাড়িতে অবস্থানরত শিশু-নারীরাও শিয়ালের কামড়ে আক্রান্ত হন।
প্রত্যক্ষদর্শী ও পুলিশ সূত্রে জানা গেছে, সোমবার সন্ধ্যার দিকে বিদ্যুৎ চলে গেলে রণকেলী ও নরুপাড়া গ্রামের বেশ কিছু মানুষ প্রচণ্ড গরমে অতিষ্ঠ হয়ে ঘরের দরজা খুলে বাইরে বেরোন। এ সময় হঠাৎ কয়েকটি শিয়াল ঘরের বাইরে ও ভেতরে ঢুকে অর্ধশতাধিক মানুষকে কামড়ে আহত করে।
আহত ব্যক্তিদের সিলেটের এম এ জি ওসমানী মেডিকেল কলেজ হাসপাতাল ও স্থানীয় ধারাবহর স্বাস্থ্য কমপ্লেক্সে ভর্তি করা হয়েছে। এর মধ্যে নরুপাড়া গ্রামের রোমানা বেগম (৪), ইমন (৮), বেদেনা বেগম (২৫), সুমি বেগম (১২), মুহিবুর রহমান (৪২), ছায়া বেগম (৬০), আবদুল কালাম (২৮), শওকত (৭), সৌরভ (১০), রিছা বেগম (১৪) ও ধারাবহর গ্রামের মোহাম্মদ কুদ্দুছের (৩০) অবস্থা গুরুতর।
গোলাপগঞ্জ থানার ওসি এ কে এম ফজলুল হক শিবলী বলেন, খবর পেয়ে পুলিশ রাতেই ঘটনাস্থলে গিয়েছে। তবে পুলিশ যাওয়ার আগেই স্থানীয় ব্যক্তিরা একটি শিয়ালকে পিটিয়ে মেরে ফেলেছে। এলাকাবাসীর ধারণা আক্রমণকারী শিয়ালরা পাগলাটে স্বভাবের ছিল।
 
