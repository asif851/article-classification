
লক্ষ্মীপুর জেলা আদালতে বোমা হামলার মামলায় নিষিদ্ধ জঙ্গি সংগঠন জামাআতুল মুজাহিদীন বাংলাদেশের (জেএমবি) সদস্য মাসুমুর রহমানের ফাঁসির আদেশ বহাল রেখেছেন আপিল বিভাগ।প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের চার সদস্যের বেঞ্চ আজ বুধবার এই রায় দেন। একই সঙ্গে সর্বোচ্চ আদালত আরেক জেএমবি সদস্য আমজাদ আলীকে দেওয়া হাইকোর্টের খালাসের রায় বাতিল করে তাঁকে পুনর্বিচারের আদেশ দিয়েছেন।
আদালতে মাসুমের পক্ষে ছিলেন আইনজীবী দেলোয়ার হোসেন। রাষ্ট্রপক্ষে ছিলেন ডেপুটি অ্যাটর্নি জেনারেল শশাঙ্ক শেখর সরকার।
রায়ের পর শশাঙ্ক শেখর সাংবাদিকদের বলেন, দুই আসামিই কারাগারে আছেন। আপিল বিভাগ নির্দেশ দিয়েছেন, আমজাদ আলীকে কনডেম সেল থেকে সাধারণ কয়েদিদের সেলে স্থানান্তর করতে হবে।
মামলার বিবরণে জানা যায়, ২০০৫ সালের ৩ অক্টোবর লক্ষ্মীপুর জেলা আদালতে বোমা হামলা চালায় জেএমবি। এতে একজন মারা যান এবং বিচারকসহ কয়েকজন আহত হন। ওই ঘটনায় করা মামলায় ২০০৬ সালের ১৫ আগস্ট মাসুম, আতাউর রহমান (সানি) ও আমজাদ আলীকে মৃত্যুদণ্ড দেন লক্ষ্মীপুরের দ্রুত বিচার ট্রাইব্যুনাল।
পরে নিম্ন আদালতের রায়ের বিরুদ্ধে মাসুম ও আমজাদ আপিল করেন। পাশাপাশি তাঁদের মৃত্যুদণ্ডাদেশ অনুমোদনের (ডেথ রেফারেন্স) জন্য হাইকোর্টে যায়। অন্য একটি মামলায় এর আগেই আতাউরের ফাঁসি কার্যকর হয়ে যাওয়ায় তিনি মামলা থেকে বাদ পড়েন।
২০১৩ সালে হাইকোর্ট মাসুমের মৃত্যুদণ্ডাদেশ বহাল রাখেন ও আমজাদকে খালাস দেন। এরপর হাইকোর্টের ফাঁসির আদেশের বিরুদ্ধে আপিল করেন মাসুম। আর আমজাদের খালাসের রায়ের বিরুদ্ধে আপিল করে রাষ্ট্রপক্ষ। দুই আপিলের ওপর শুনানি শেষে আজ রায় ঘোষণা করলেন আদালত।
