
মুন্সিগঞ্জের লৌহজং উপজেলার স্বেচ্ছাসেবক দলের সাধারণ সম্পাদক গত রোববার অজ্ঞান পার্টির খপ্পরে পড়েছেন। অজ্ঞান পার্টির সদস্যরা তাঁর কাছ থেকে ছয় লাখ টাকা নিয়ে গেছে। গুরুতর অবস্থায় তাঁকে লৌহজং স্বাস্থ্য কমপ্লেক্সে ভর্তি করা হয়েছে।বাসের কয়েকজন যাত্রী জানান, রোববার সন্ধ্যায় শাহিন মৃধা (৩৫) উপজেলার ন্যাশনাল ব্যাংক থেকে ছয় লাখ টাকা তুলে ব্যবসার কাজে বাসে করে ঢাকা যাচ্ছিলেন। পথে বাসের মধ্যে তাঁকে নেশাজাতীয় দ্রব্য দিয়ে অজ্ঞান করে সঙ্গে থাকা টাকাসহ অন্যান্য সবকিছু নিয়ে যায় অজ্ঞান পার্টির সদস্যরা। পরে অন্য যাত্রীরা তাঁকে স্বাস্থ্য কমপ্লেক্সে নিয়ে যান।লৌহজং থানার ভারপ্রাপ্ত কর্মকর্তা (ওসি) তোফাজ্জল হোসেন বলেন, শাহীন মৃধার পক্ষে কেউ এখনো থানায় যোগাযোগ করেনি। করলে ব্যবস্থা নেওয়া হবে।
