
পাবনার চাটমোহর উপজেলার রতনপুর গ্রামে গতকাল শুক্রবার সকালে আরিফুল ইসলাম (১৮) নামের এক কলেজছাত্রের রহস্যজনক মৃত্যু হয়েছে। তাঁর বাড়ি ওই গ্রামের পার্শ্ববর্তী কুবির দিয়ার গ্রামে। তিনি চাটমোহর পলিটেকনিক ইনস্টিটিউটের দ্বিতীয় বর্ষের ছাত্র ছিলেন।
নিহত ওই ছাত্রের পরিবার সূত্র জানায়, ভোর পাঁচটার দিকে আরিফুল হাঁটতে যাওয়ার কথা বলে বাড়ি থেকে বের হন। সকাল সাতটার দিকে স্থানীয় লোকজন রতনপুর সেতুর নিচে তাঁকে অচেতন অবস্থায় পায়। পরে তাঁকে উদ্ধার করে চাটমোহর উপজেলা স্বাস্থ্য কমপ্লেক্সে নিয়ে এলে কর্তব্যরত চিকিৎসকেরা মৃত ঘোষণা করেন।
ঘটনার সত্যতা নিশ্চিত করে চাটমোহর থানার ভারপ্রাপ্ত কর্মকর্তা (ওসি) আসাদুজ্জামান মুন্সী প্রথম আলোকে বলেন, হাসপাতাল থেকে লাশ উদ্ধার করা হয়েছে। তবে সুরতহাল প্রতিবেদনে লাশের শরীরে কোনো আঘাতের চিহ্ন পাওয়া যায়নি। ময়নাতদন্তের জন্য মরদেহ হাসপাতালের মর্গে পাঠানো হয়েছে।
 
