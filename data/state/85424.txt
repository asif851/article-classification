
নাটোর রাজবাড়ির মধ্যে সদর উপজেলা ভূমি অফিসে গতকাল বুধবার ভোরে আগুন লাগে। এতে অফিসের গুরুত্বপূর্ণ কাগজপত্র পুড়ে গেছে।নাটোর সদর উপজেলা ভূমি অফিস সূত্র জানায়, সহকারী কমিশনারসহ (ভূমি) অন্য কর্মকর্তারা গত মঙ্গলবার রাত ১১টা পর্যন্ত অফিসের কম্পিউটারে কাজ করেন। গতকাল সকাল ছয়টার দিকে নৈশপ্রহরী সাইফুল ইসলাম অফিসের বারান্দার বৈদ্যুতিক বাতি নেভাতে গিয়ে ভেতরে ধোঁয়া দেখতে পান। তাৎক্ষণিকভাবে ঘটনাটি সহকারী কমিশনার (ভূমি) আলমগীর কবিরকে জানানো হয়। তিনি দ্রুত এসে বিদ্যুৎ-সংযোগ বিচ্ছিন্ন করান। এ সময় আশপাশের লোকজন পানি দিয়ে আগুন নিয়ন্ত্রণে আনেন। পরে ফায়ার সার্ভিসের কর্মী ও পুলিশ সদস্যরা ঘটনাস্থলে আসেন। তাঁদের আসার আগেই কার্যালয়ের ফটোস্ট্যাট মেশিন, কম্পিউটারসহ গুরুত্বপূর্ণ কাগজ পুড়ে যায়।নাম প্রকাশে অনিচ্ছুক এক কর্মচারী জানান, শর্টসার্কিট থেকে আগুন লেগেছে বলে ধারণা করা হলেও তাতে সন্দেহ রয়েছে। কারণ, এভাবে আগুন লাগলে স্টিলের আলমারির ভেতরের কাগজপত্র পুড়ে গেল কীভাবে?নাটোর সদর থানার ওসি মিজানুর রহমান জানান, এ ব্যাপারে সাধারণ ডায়েরি (জিডি) করা হয়েছে। পুলিশ ও প্রশাসন উভয়ই তদন্ত করে দেখছে।
