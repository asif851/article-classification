
আইনজীবী হিসেবে অন্তর্ভুক্তি (এনরোলমেন্ট) পরীক্ষায় অংশ নিতে প্রবেশপত্র প্রদানের নির্দেশনা চেয়ে দারুল ইহসান বিশ্ববিদ্যালয় ও বিভিন্ন ক্যাম্পাসের সনদধারীদের করা পৃথক রিট আবেদন খারিজ করে দিয়েছেন হাইকোর্ট। গতকাল বৃহস্পতিবার বিচারপতি এম মোয়াজ্জাম হোসেন ও বিচারপতি কাজী রেজা-উল হক সমন্বয়ে গঠিত হাইকোর্ট বেঞ্চ এ আদেশ দেন।
আইন বিষয়ে ডিগ্রি লাভের পর আইন পেশায় যোগ দেওয়ার জন্য বার কাউন্সিলে অন্তর্ভুক্তি পরীক্ষা দিতে হয়। এতে উত্তীর্ণ ব্যক্তিরা আইনজীবী হিসেবে সনদ পান। আজ শুক্রবার নৈর্ব্যক্তিক পরীক্ষা অনুষ্ঠিত হওয়ার কথা। 
এদিকে প্রবেশপত্র না পেয়ে ১ সেপ্টেম্বর থেকে আন্দোলন করে আসছিলেন বিশ্ববিদ্যালয়ের আইনে সনদধারীরা। ওই বিশ্ববিদ্যালয়ের ধানমন্ডি ক্যাম্পাসের রেজিস্ট্রার ক্যাম্পাসের শিক্ষার্থীদের পরীক্ষায় অংশ নেওয়ার সুযোগ চেয়ে ২ সেপ্টেম্বর রিট করেন। বিশ্ববিদ্যালয়ের সনদধারী পরীক্ষার্থীরাও পৃথক রিট করেন।
বার কাউন্সিলের তথ্য কর্মকর্তা নাজমুল আহসান প্রথম আলোকে বলেন, এর আগে দারুল ইহসানের শিক্ষার্থীরা পরীক্ষায় অংশ নিয়েছেন। তবে বিশ্ববিদ্যালয়টির সনদের ধরন ভিন্ন হওয়ায় বার কাউন্সিলের পক্ষ থেকে এবার বিশ্ববিদ্যালয় মঞ্জুরি কমিশনের (ইউজিসি) কাছে কোন কোন ক্যাম্পাসের অনুমোদন রয়েছে, তা জানতে চাওয়া হয়। তবে এ বিষয়ে ইউজিসির জবাব না পাওয়ায় বার কাউন্সিল সিদ্ধান্ত নিতে পারেনি। ফলে ওই বিশ্ববিদ্যালয়ের সনদধারীদের প্রবেশপত্র ইস্যু স্থগিত রাখা হয়।
আদালতে রিটের পক্ষে আইনজীবী রফিক-উল হক, হোসনে আরা বেগম, রুহুল কুদ্দুস মামলা পরিচালনা করেন। বার কাউন্সিলের পক্ষে শুনানি করেন অতিরিক্ত অ্যাটর্নি জেনারেল মুরাদ রেজা।
পরে মুরাদ রেজা বলেন, বিশ্ববিদ্যালয়ের ধানমন্ডি ক্যাম্পাস ও বিভিন্ন ক্যাম্পাসের শিক্ষার্থী-কর্মকর্তারা নয়টি রিট করেন। আদালত তা সরাসরি খারিজ করে দেন। ফলে দারুল ইহসানের পরীক্ষার্থীদের প্রবেশপত্র ইস্যু করতে বার কাউন্সিলের আইনগত বাধ্যবাধকতা থাকছে না। ওই বিশ্ববিদ্যালয়ের পরীক্ষার্থীদের বাদ দিয়ে শুক্রবারের পরীক্ষা অনুষ্ঠানেও আইনগত কোনো বাধা রইল না।
