
শিশুদের প্রিয় চকলেট তৈরি হচ্ছে মোম, কাপড়ে দেওয়ার রং, খাদ্যে ব্যবহারনিষিদ্ধ সুগন্ধি ও গায়ে মাখার পাউডার দিয়ে। রাজধানীর হাজারীবাগে এসব উপাদান ব্যবহার করে লজেন্স তৈরি করছিল তিনটি প্রতিষ্ঠান।গতকাল সোমবার বাংলাদেশ স্ট্যান্ডার্ডস অ্যান্ড টেস্টিং ইনস্টিটিউশনের (বিএসটিআই) এক অভিযানে এই প্রতিষ্ঠানগুলোর সন্ধান মিলেছে। এসব চকলেটের মোড়কে বিএসটিআইয়ের মানচিহ্ন অবৈধভাবে ব্যবহার করে পণ্য বাজারজাত করা হচ্ছিল। তিন প্রতিষ্ঠানের মধ্যে হাজারীবাগের ভাগলপুরের ইপসী লজেন্স ফ্যাক্টরিকে ৭০ হাজার টাকা, ওকে লজেন্স ফ্যাক্টরিকে ৬০ হাজার ও বসুন্ধরা লজেন্স ফ্যাক্টরিকে ৪০ হাজার টাকা জরিমানা করেন ভ্রাম্যমাণ আদালত। এ সময় নিষিদ্ধ মালামাল জব্দ করা হয়।ঢাকা জেলা প্রশাসনের নির্বাহী হাকিম মাহবুব জামিলের নেতৃত্বে এ অভিযান পরিচালনা করা হয়। বিএসটিআইয়ের পরিদর্শক জাহিদুর রহমান অভিযানকালে উপস্থিত ছিলেন।ভোক্তা অধিকার সংরক্ষণ অধিদপ্তরের অভিযান: মেয়াদোত্তীর্ণ পণ্য বিক্রি করাসহ কয়েকটি অপরাধে ১২টি প্রতিষ্ঠানকে ৯৫ হাজার টাকা জরিমানা করেছে জাতীয় ভোক্তা অধিকার সংরক্ষণ অধিদপ্তরের ভ্রাম্যমাণ চারটি দল। গতকাল রাজধানীর সাতটি বাজার পরিদর্শনের সময় এ জরিমানা করা হয়।রাজধানীর কারওয়ান বাজার, গুলশান-২, বনানী, মহাখালী, হাতিরপুল, কাঁঠালবাগান ও এজিবি কলোনি বাজারে এসব অভিযান চলে। পেঁয়াজসহ নিত্যপ্রয়োজনীয় দ্রব্যের মূল্য সহনীয় রাখতে এ অভিযান চালানো হয়।
