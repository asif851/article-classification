
কক্সবাজারের মহেশখালী উপজেলায় গতকাল বুধবার রাতে জমির সীমানা নিয়ে বিরোধের জের ধরে প্রতিপক্ষের ছোড়া গুলিতে নাসির উদ্দিন ওরফে বুজাইয়া (৩৫) নামের এক ব্যক্তি নিহত হয়েছেন।
এ ঘটনায় তাঁর ছোট ভাই জসিম উদ্দিনসহ তিনজন গুলিবিদ্ধ হন।
প্রত্যক্ষদর্শী ও পুলিশ সূত্রে জানা গেছে, উপজেলার কালারমারছড়া ইউনিয়নের উত্তর নলদিলা এলাকার নাসির উদ্দিনের সঙ্গে সীমানা নিয়ে পাল্টাপাল্টি মামলার জের ধরে প্রতিপক্ষ জয়নাল আবেদিন ওরফে জনুর দীর্ঘদিন ধরে বিরোধ চলছে। এই বিরোধের জের ধরে গতকাল রাত নয়টার দিকে নাসির উদ্দিনের বাড়িতে দলবলসহ হামলা চালান জয়নাল আবেদিন। একপর্যায়ে জয়নাল আবেদিনের লোকের ছোড়া গুলিতে গুলিবিদ্ধ হয়ে নাসির উদ্দিন ঘটনাস্থলে নিহত হন। এ ঘটনার পর ওই এলাকায় থমথমে পরিস্থিতি বিরাজ করছে।
কালারমারছড়া ইউনিয়ন পরিষদের (ইউপি) সদস্য নুরুন্নবী প্রথম আলো ডটকমকে বলেন, নাসির উদ্দিনের ভাই জসিম উদ্দিনের অবস্থা আশঙ্কাজনক। তাঁকে চকরিয়া বেসরকারি জম জম হাসপাতালে ভর্তি করা হয়েছে।
ঘটনার সত্যতা নিশ্চিত করে মহেশখালী থানার ভারপ্রাপ্ত কর্মকর্তা (ওসি) মো. আলমগীর হোসেন প্রথম আলো ডটকমকে বলেন, গতকাল রাত ১২টার দিকে ঘটনাস্থল থেকে লাশ উদ্ধার করে থানায় নেওয়া হয়েছে।
