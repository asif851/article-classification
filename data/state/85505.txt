
বিএনপির চেয়ারপারসন খালেদা জিয়া সংবাদ সম্মেলনে মিথ্যাচার করেছেন বলে মন্তব্য করেছেন আওয়ামী লীগের প্রচার ও প্রকাশনা সম্পাদক হাছান মাহমুদ। তিনি বলেন, সরকার পতন ও নির্বাচন ঠেকাতে ব্যর্থ হয়ে নেতা-কর্মীদের অসহায়ত্ব থেকে মুক্তি দেওয়ার জন্য খালেদা জিয়া এ ধরনের কথা বলেছেন।
গতকাল মঙ্গলবার আওয়ামী লীগের ধানমন্ডির কার্যালয়ে এক সংবাদ সম্মেলনে হাছান মাহমুদ এ মন্তব্য করেন।
হাছান মাহমুদ বলেন, খালেদা জিয়া হেফাজতে ইসলামের সমাবেশের পরও অনেক হত্যা-গুমের মিথ্যা তথ্য উপস্থাপন করেছিলেন। একই কায়দায় আজও (গতকাল) তিনি অনেকগুলো মনগড়া তথ্য তুলে ধরেছেন। তিনি বলেন, খালেদা জিয়া ২০১৩ সাল থেকে নির্বাচনের আগে ও পরে মানুষকে অবরুদ্ধ করে, মানুষের ওপর পেট্রলবোমা নিক্ষেপ করে, ককটেল, আগুনে সংখ্যালঘুদের ওপর যে নির্যাতন করেছেন, এগুলোকে আড়াল করার জন্য কিছু এসব কথা বলছেন।
হাছান মাহমুদ বলেন, খালেদা জিয়াকে পরিষ্কার করতে হবে, তিনি আসলে কী চান? তিনি কি সংঘাতের রাজনীতি অব্যাহত রাখতে চান, নাকি নিয়মতান্ত্রিক রাজনীতিতে ফিরে আসবেন? তিনি অভিযোগ করেন, বিএনপি যে আন্দোলন করেছে, সেখানে জনগণ তো দূরের কথা, তাদের নেতারাই যুক্ত হননি।
