
পাবনার ঈশ্বরদী উপজেলার সাঁড়া ইউনিয়নের সাঁড়া ঘাটে পদ্মা নদীতে হালদারপাড়ার জেলে নৌকায় দুর্বৃত্তদের হামলার ঘটনায় গত বুধবার রাতে ঈশ্বরদী থানায় মামলা হয়েছে। এ দিকে আবারও হামলার আতঙ্কে আছেন হালদারপাড়ার জেলেরা। ঘটনার পর থেকে তাঁরা মাছ ধরা বন্ধ রেখেছেন।এজাহার ও ভুক্তভোগী সূত্রে জানা গেছে, হালদারপাড়ার জেলেরা গত মঙ্গলবার রাতে পদ্মা নদীতে মাছ ধরছিলেন। নদীতে মাছ ধরাকে কেন্দ্র করে পূর্ববিরোধের জেরে রাত নয়টার দিকে উপজেলার মাঝদিয়া পুরাতন রেললাইনপাড়ার মো. রফিক ও খাঁপাড়ার রবিউল খাঁর নেতৃত্বে দুটি নৌকায় করে লাঠিসোঁটা নিয়ে জেলে নৌকায় হামলা চালানো হয়। এ সময় একটি নৌকায় পরিমল হালদার, তাঁর ছেলে উজ্জ্বল হালদার ও একই পাড়ার উজ্জ্বল (ছোট) হালদারসহ আটজন ছিলেন। তাঁদের পিটিয়ে পানিতে ফেলে দেওয়া হয়। পরে নৌকাটি ডুবিয়ে দেয় দুর্বৃত্তরা। এ ঘটনায় বুধবার রাতে পরিমল বাদী হয়ে রফিক, রবিউল ও অজ্ঞাতনামা ১০-১২ জনকে আসামি করে মামলা করেন।নাম প্রকাশ না করার শর্তে গতকাল বৃহস্পতিবার হালদারপাড়ার কয়েকজন জেলে প্রথম আলোকে বলেন, কোনো আসামিকে গ্রেপ্তার করেনি পুলিশ। এ কারণে হালদারপাড়ার জেলেরা আতঙ্কে আছেন। তাঁরা মাছ ধরতে পদ্মায় নামার সাহস পাচ্ছেন না।জানতে চাইলে মামলার তদন্তকারী কর্মকর্তা ঈশ্বরদী থানার উপপরিদর্শক (এসআই) আবদুল মজিদ বলেন, শিগগিরই আসামি গ্রেপ্তারে অভিযান চালানো হবে।
