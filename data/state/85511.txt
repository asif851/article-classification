
কক্সবাজারের টেকনাফ, চট্টগ্রামের পটিয়া ও সীতাকুণ্ড এবং লক্ষ্মীপুরে গতকাল রোববার সড়ক দুর্ঘটনায় পাঁচজন নিহত হয়েছেন। প্রথম আলোর প্রতিনিধিদের পাঠানো খবর:টেকনাফ (কক্সবাজার): স্থানীয় সূত্র জানায়, কক্সবাজারের টেকনাফ স্থলবন্দরসংলগ্ন ১৪ নম্বর সেতু এলাকায় গতকাল মাইক্রোবাস-মাহিন্দ্রার মুখোমুখি সংঘর্ষে দুজন নিহত হয়েছেন। এতে আহত হয়েছেন আরও কমপক্ষে ২৩ জন। আহত যাত্রীরা জানান, কক্সবাজার থেকে ছেড়ে আসা মাইক্রোবাসের চালক মুঠোফোনে কথা বলছিলেন। এ সময় বিপরীত দিক থেকে আসা মাহিন্দ্রার সঙ্গে মাইক্রোবাসের মুখোমুখি সংঘর্ষ হয়। এতে এই হতাহতের ঘটনা ঘটে।নিহত ব্যক্তিরা হলেন টেকনাফের হ্নীলা ইউনিয়নের লেদা রোহিঙ্গা বস্তির বাসিন্দা মো. ইদ্রিস (২৫) এবং নুরজাহান বেগম (৩৫)। নুরজাহান চট্টগ্রামের পটিয়ার আবদুস সবুরের স্ত্রী।আহত ব্যক্তিদের মধ্যে ২০ জনকে টেকনাফ উপজেলা স্বাস্থ্য কমপ্লেক্সে ভর্তি করা হয়েছে। উপজেলা স্বাস্থ্য কমপ্লেক্সের জরুরি বিভাগের চিকিৎসক বখতিয়ার আলম জানান, তাদের মধ্যে পাঁচজনের অবস্থা আশঙ্কাজনক।টেকনাফ মডেল থানার ভারপ্রাপ্ত কর্মকর্তা (ওসি) মো. আতাউর রহমান খন্দকার জানান, দুর্ঘটনাকবলিত গাড়ি দুটি জব্দ করা হয়েছে।লক্ষ্মীপুর: পুলিশ ও স্থানীয় সূত্র জানায়, গতকাল বিকেলে লক্ষ্মীপুর সদর উপজেলার ভবানীগঞ্জের মিয়ার বেড়ি এলাকায় কমলনগর উপজেলা থেকে ছেড়ে আসা একটি লেগুনার সঙ্গে বিপরীত দিক থেকে আসা ইটবোঝাই একটি ট্রাক্টরের মুখোমুখি সংঘর্ষ হয়। এতে লেগুনাযাত্রী সাদ্দাম হোসেন, রাকিব হোসেন, রাজু, মনোয়ারা বেগম, ফাতেমা বেগম, ছকিনা বেগম ও তামান্না আক্তার আহত হন। লক্ষ্মীপুর সদর হাসপাতালে নেওয়ার পথে যাত্রী রাজু (২০) মারা যান।আহত ব্যক্তিদের লক্ষ্মীপুর সদর হাসপাতালে ভর্তি করা হয়েছে। তাঁদের মধ্যে সখিনা বেগমের অবস্থা আশঙ্কাজনক বলে জানিয়েছেন সদর হাসপাতালের চিকিৎসক।লক্ষ্মীপুর সদর থানার ওসি ইকবাল হোসেন ঘটনার সত্যতা নিশ্চিত করেছেন।পটিয়া (চট্টগ্রাম): চট্টগ্রাম-কক্সবাজার মহাসড়কের পটিয়ার মনসা চৌমুহনী এলাকায় গতকাল দুপুরে বাসের চাপায় টেম্পোযাত্রী মনি আকতার (৮) নিহত হয়েছে। দুর্ঘটনায় আহত হয়েছে তার মাসহ দুজন।মনি পটিয়ার চরকানাই গ্রামের নবী ইসলামের মেয়ে।আহত দুজনকে চট্টগ্রাম মেডিকেল কলেজ হাসপাতালে ভর্তি করা হয়েছে।সীতাকুণ্ড (চট্টগ্রাম): ঢাকা-চট্টগ্রাম মহাসড়কের সীতাকুণ্ডের বাঁশবাড়িয়া ইউনিয়নের আর আর জুট মিলস সেতু এলাকায় গতকাল সন্ধ্যায় একটি সিএনজিচালিত অটোরিকশা নিয়ন্ত্রণ হারিয়ে খাদে পড়ে গেলে এক ব্যক্তি নিহত হন। দুর্ঘটনায় আহত হয়েছে তিনজন। নিহত রাজমোহন জলদাসের (৫৫) বাড়ি বাঁশবাড়িয়া ইউনিয়নের বোয়ালিয়াকুল গ্রামে।আহত ব্যক্তিদের সীতাকুণ্ড উপজেলা স্বাস্থ্য কমপ্লেক্সে ভর্তি করা হয়েছে।কুমিরা হাইওয়ে পুলিশ ফাঁড়ির সার্জেন্ট মো. জিল্লুর রহিম ঘটনার সত্যতা নিশ্চিত করেছেন।
