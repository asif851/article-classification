
এই সপ্তাহে ভারতকে ২-১ সিরিজ হারাল বাংলাদেশ। তিন ম্যাচের প্রতিটি ওয়ানডেতে দলে ছিলেন দিনাজপুরের ছেলে উইকেট কিপার ব্যাটসম্যান লিটন কুমার দাস। ২৪ তারিখে শেষ ওয়ানডের পরই নিজ জেলা দিনাজপুরে ফিরেছেন লিটন কুমার দাস। তাঁকে বিপুল সংবর্ধনা দিয়েছে দিনাজপুরবাসী। 
আজ শুক্রবার বিকেলে দিনাজপুর বড় ময়দান ক্রীড়াপল্লিতে ওই সংবর্ধনা অনুষ্ঠানের আয়োজন করা হয়। দিনাজপুর জেলা স্বেচ্ছাসেবক লীগ এ সংবর্ধনার আয়োজন করলেও লিটন দাসের নিজ ক্লাব ‘প্রচেষ্টা ক্রিকেট কোচিং সেন্টার’, জেলা ক্রীড়া সংস্থা, রেনেঁসা ক্লাব, রামনগর উন্নয়ন ক্লাব, শের-এ-বাংলা ক্লাব, ঈদগাহ স্পোর্টিং ক্লাব, ছাত্রলীগ, মহিলা আওয়ামী লীগসহ বিভিন্ন ক্রীড়া ও সামাজিক সংগঠনের শত শত নেতা-কর্মী ফুল দিয়ে লিটন দাসকে সংবর্ধনা জানাতে আসেন। জেলা স্বেচ্ছাসেবক লীগের সভাপতি আবু ইবনে রজবের সভাপতিত্বে অনুষ্ঠানে জেলা ক্রীড়া সংস্থার সাধারণ সম্পাদক সুব্রত মজুমদার, প্রচেষ্টা ক্রিকেট কোচিং সেন্টারের প্রধান কোচ আবু সামাদ, জেলা স্বেচ্ছাসেবক লীগের সাধারণ সম্পাদক জাকির হোসেন প্রমুখ বক্তব্য দেন। এর আগে বিকেল চারটার দিকে লিটন কুমার দাসের ক্লাব প্রচেষ্টা ক্রিকেট কোচিং সেন্টারের উদ্যোগে কয়েক শ শিক্ষানবিশ ক্রিকেটার খোলা জিপে করে লিটন দাসকে নিয়ে মোটরগাড়ি ও মোটরসাইকেলের শোভাযাত্রা বের করেন। শহরের প্রধান প্রধান সড়ক ঘুরে শোভাযাত্রাটি আবার ক্রীড়াপল্লিতে এসে শেষ হয়।
