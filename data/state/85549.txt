
নওগাঁর বদলগাছিতে সাত বস্তাভর্তি ২১৭ কেজি গাঁজাসহ র‍্যাবের হাতে ধরা পড়েছেন হাফিজুর রহমান (৩০) নামে এক ভ্যানচালক। তাঁর বাড়িতে তিন বস্তা আর প্রতিবেশীর বাড়িতে লুকানো ছিল ৪ বস্তা গাঁজা। 
জয়পুরহাটের র‍্যাপিড অ্যাকশন ব্যাটালিয়ন (র‍্যাব)-৫ গতরাতে বদলগাছি উপজেলার কেশাইল গ্রামে অভিযান চালিয়ে ওই গাঁজা উদ্ধার করে। র‍্যাব-৫ ক্যাম্পের আওতায় রয়েছে নওগাঁ, জয়পুরহাট ও গাইবান্ধার কিছু অঞ্চল।এ ঘটনায় র‍্যাবের পক্ষ থেকে বদলগাছি থানায় একটি মামলা দায়ের করা হয়েছে। এতে ভ্যানচালকসহ তিনজনকে আসামি করা হয়েছে। অন্য দুজন পলাতক রয়েছে।
র‍্যাব-৫ ক্যাম্পের কমান্ডার আল-মামুন শিকদার প্রথম আলোকে বলেন, বিক্রির উদ্দেশ্যে বস্তায় বস্তায় গাঁজা নিজের বাড়িতে এনে রাখেন ভ্যানচালক হাফিজুর রহমান। গোপন সংবাদের ভিত্তিতে সোমবার রাত ১১টার দিকে তাঁর বাড়িতে অভিযান চালিয়ে তিন বস্তা গাঁজাসহ তাঁকে আটক করা হয়। এরপর তাঁর দেওয়া তথ্য অনুযায়ী প্রতিবেশী পিন্টু সরদারের বাড়িতে অভিযান চালিয়ে আরও চার বস্তা গাঁজা উদ্ধার করা হয়।আল-মামুন শিকদার আরও বলেন, হাফিজুর রহমান ও পিন্টু সরদারের বাড়ি থেকে উদ্ধার করা গাঁজার পরিমাণ ২১৭ কেজি। আনুমানিক বাজার মূল্য ২৬ লাখ টাকা। প্রাথমিক জিজ্ঞাসাবাদে হাফিজুর রহমানের কাছ থেকে গুরুত্বপূর্ণ তথ্য পাওয়া গেছে।
