
ছাত্রদলের পূর্ণাঙ্গ কেন্দ্রীয় কমিটিতে পদবঞ্চিত নেতা-কর্মীদের একটি অংশ গতকাল সোমবার বিকেলে রাজধানীর নয়াপল্টনে বিক্ষোভ মিছিল ও ভাঙচুর করেছে। তাঁরা সংগঠনের কেন্দ্রীয় দপ্তরেও ভাঙচুর চালিয়ে আগুন ধরিয়ে দেন। পরে ফায়ার সার্ভিসের কর্মীরা এসে আগুন নেভান।কয়েকজন প্রত্যক্ষদর্শী বলেন, বিকেল সাড়ে চারটার দিকে ছাত্রদলের শতাধিক নেতা-কর্মী মিছিল করে নয়াপল্টনে বিএনপির কার্যালয়ের সামনে জড়ো হন। প্রথমে তাঁরা কার্যালয়ের পাশের একটি চা-দোকানের আসবাব ও কার্যালয়ের সামনে বিএনপির নেতা-কর্মীদের ব্যানার-ফেস্টুন ভাঙচুর শুরু করেন। একপর্যায়ে কার্যালয়ের চারতলায় ছাত্রদলের কেন্দ্রীয় দপ্তরে ভাঙচুর চালিয়ে আগুন ধরিয়ে দেন। পরে ফায়ার সার্ভিসের কর্মীরা এসে আগুন নেভান।এ বিষয়ে জানতে চাইলে পল্টন থানার ভারপ্রাপ্ত কর্মকর্তা (ওসি) মোরশেদ আলম প্রথম আলোকে বলেন, ঘটনাটি ছাত্রদলের অভ্যন্তরীণ বিরোধ। পুলিশ পরিস্থিতি নিয়ন্ত্রণ করেছে। এ ঘটনায় কেউ আহত বা কাউকে আটক করা হয়নি।৬ ফেব্রুয়ারি মধ্যরাতে ৭৩৬ সদস্যের ছাত্রদলের পূর্ণাঙ্গ কেন্দ্রীয় কমিটি ঘোষণা করা হয়। এর আগে ২০১৪ সালে রাজীব আহসানকে সভাপতি ও আকরামুল হাসানকে সাধারণ সম্পাদক করে ১৫৩ সদস্যবিশিষ্ট কমিটি ঘোষণার পরও বিদ্রোহ দেখা দিয়েছিল। তখনো পদবঞ্চিত নেতা-কর্মীরা টানা বিক্ষোভ মিছিল এবং বিএনপির কার্যালয় ভাঙচুর করেছিলেন।সংশ্লিষ্ট একাধিক সূত্র জানায়, ঘোষিত পূর্ণাঙ্গ কমিটিতে ছাত্রদলের সাংগঠনিক সম্পাদক ইসহাক সরকারের অনুসারীদের প্রত্যাশিত পদ দেওয়া হয়নি। অনেক ত্যাগী নেতাকে মহানগর ও বিশ্ববিদ্যালয় কমিটিতে উপযুক্ত পদ না দিয়ে কেন্দ্রের কম গুরুত্বপূর্ণ পদ দেওয়া হয়েছে। এতে নেতা-কর্মীদের একটি অংশ ক্ষুব্ধ।এ বিষয়ে ছাত্রদলের কেন্দ্রীয় কমিটির সহসভাপতি রকিবুল ইসলাম (রয়েল) প্রথম আলোকে বলেন, ঘোষিত ৭৩৬ সদস্যের কমিটি গঠনে বড় ধরনের অনিয়ম ও দুর্নীতি হয়েছে। ত্যাগী অনেক কর্মী ঢাকা বিশ্ববিদ্যালয়, জগন্নাথ বিশ্ববিদ্যালয় ও ঢাকা মহানগর উত্তর ও দক্ষিণ কমিটিতে স্থান পাননি। বিক্ষুব্ধ নেতা-কর্মীরা বিক্ষোভ করে প্রতিক্রিয়া ব্যক্ত করেছেন।রকিবুল ইসলাম ছাত্রদলের কেন্দ্রীয় ছাত্রবিষয়ক সম্পাদক শহীদ উদ্দীন চৌধুরী ও সহ-ছাত্রবিষয়ক সম্পাদক সুলতান সালাহউদ্দিনকে অব্যাহতি এবং রাজীব আহসান ও আকরামুল হাসানের নেতৃত্বাধীন ছাত্রদলের কেন্দ্রীয় কমিটি বাতিলের দাবি জানান। তিনি বলেন, এ দাবি না মানা পর্যন্ত বিক্ষুব্ধ ও পদবঞ্চিত নেতা-কর্মীদের আন্দোলন চলবে।এদিকে বিএনপির কেন্দ্রীয় কার্যালয়ে সন্ধ্যায় সংবাদ সম্মেলন করে দলের যুগ্ম মহাসচিব রুহুল কবির রিজভী বলেন, ছাত্রদল নামধারী কিছু দুষ্কৃতকারী এ হামলা চালিয়েছে। তিনি বলেন, সামনে বিএনপির জাতীয় কাউন্সিল। কাউন্সিলকে বাধাগ্রস্ত করতে এ হামলা চালানো হয়েছে। এর পেছনে সরকারের মদদ রয়েছে। ছাত্রদলের কেউ এমন ভাঙচুর করতে পারে না।রিজভী বলেন, ঘটনাস্থলের কাছেই পুলিশ ছিল। একটি রাজনৈতিক দলের কার্যালয়ে এভাবে ভাঙচুর-অগ্নিসংযোগ চালালেও তাদের ভূমিকা ছিল রহস্যজনক। পুলিশ তাৎক্ষণিক ব্যবস্থা নিলে দুষ্কৃতকারীরা হামলা চালাতে পারত না।
