
চট্টগ্রাম মেডিকেল কলেজ হাসপাতালের অস্ত্রোপচার কক্ষের বাইরে জুতা রাখার তাক থেকে এক কন্যাশিশুর লাশ উদ্ধার করেছে পুলিশ। লাশটি তোয়ালে দিয়ে মোড়ানো ছিল। বয়স দেড় থেকে দুই বছরের মতো।
আজ শুক্রবার দুপুর সাড়ে ১২টার দিক হাসপাতাল পুলিশ ফাঁড়ির সদস্যরা লাশটি উদ্ধার করেন। পুলিশ ধারণা করছে কেউ মৃত শিশুটিকে ফেলে গেছে।  পাঁচলাইশ থানার উপপরিদর্শক (এসআই) আবু তালেব বলেন, শিশুটি সদ্য মারা গেছে মনে হচ্ছে। তার শরীরে বড় কোনো আঘাতের চিহ্ন নেই। তবে গালের একপাশে একটি কালচে দাগ রয়েছে। এ ছাড়া গলার নিচের অংশে একটি লালচে দাগ রয়েছে। ময়নাতদন্তের পর মৃত্যুর কারণ জানা যাবে।
জানা গেছে, হাসপাতালের মূল ভবনের চতুর্থ তলায় বেশ কয়েকটি অস্ত্রোপচার কক্ষ রয়েছে। কক্ষগুলোর মাঝখানে একটি বারান্দায় জুতা রাখার তাক রয়েছে। সেখানেই শিশুটির লাশ রাখা ছিল।
হাসপাতালের পরিচালক ব্রিগেডিয়ার জেনারেল মো. জালাল উদ্দিন বলেন, কে বা কারা একটি লাশ এনে ফেলে গেছে। আমরা পুলিশ ডেকে সেটা মর্গে পাঠিয়েছি। কারা ফেলে গেছে, সেটা এখনো বের করা যায়নি। এটি আমাদের কোনো ওয়ার্ডে মারা যাওয়া কোনো লাশ নয়।
হাসপাতাল পুলিশ ফাঁড়ির উপপরিদর্শক (এসআই) জহিরুল ইসলাম বলেন, ‘দুপুর ১২টার দিকে অস্ত্রোপচার কক্ষের কর্তব্যরত এক চিকিৎসক তোয়ালে মোড়ানো অবস্থায় লাশটি দেখে আমাকে খবর দেন। পরে আমরা গিয়ে লাশ উদ্ধার করি এবং থানাকে অবহিত করি। পরে ময়নাতদন্তের জন্য মর্গে পাঠানো হয়।’
