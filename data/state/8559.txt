
সাংবাদিক দম্পতি সাগর-রুনি হত্যা মামলার অগ্রগতি সম্পর্কে স্বরাষ্ট্র প্রতিমন্ত্রী মো. আসাদুজ্জামান খান বলেছেন, ‘আমরা কোনো জজ মিয়া নাটক করে মামলাটি ধামাচাপা দিতে চাইছি না। প্রকৃত ঘটনা তদন্ত করে দায়ীদের খুঁজে বের করে শাস্তির ব্যবস্থা বর্তমান সরকারের আমলেই হবে।’
আজ মঙ্গলবার ময়মনসিংহের নান্দাইল মডেল থানার ভবন উদ্বোধনের পর স্থানীয় সাংবাদিকদের সঙ্গে কথা বলার সময় প্রতিমন্ত্রী এসব কথা বলেন।
এর আগে থানা প্রাঙ্গণে আয়োজিত এক সমাবেশে প্রধান অতিথির বক্তব্যে স্বরাষ্ট্র প্রতিমন্ত্রী বলেন, ‘যে সকল বোমাবাজ, পেট্রলবোমা নিক্ষেপকারী পুলিশের কাছে ধরা পড়ার ভয়ে পালিয়ে রয়েছে, তাদের গুম করা হয়েছে, তা বলা যায় না। পুলিশ এসব সন্ত্রাসীকে আইনের হাতে তুলে দেওয়ার জন্যে বিভিন্ন স্থানে তল্লাশি চালাচ্ছে। এ রকম নিখোঁজ লোকদের নাম- পরিচয় ছাড়া তালিকা প্রকাশ করে বিএনপি দেশে বিভ্রান্তি ছড়ানোর চেষ্টা করছে।’
প্রতিমন্ত্রী আরও বলেন, দশম জাতীয় সংসদ নির্বাচনে বিএনপি অংশ না নিয়ে ভুল করেছে। নির্বাচন প্রতিহত করতে গিয়ে দেশের সম্পদ বিনষ্ট করেছে। সন্ত্রাসী লেলিয়ে দিয়ে সাধারণ মানুষকে পেট্রল দিয়ে পুড়িয়ে মেরেছে। বর্তমান সরকার প্রতিটি ঘটনার তদন্ত করে দায়ীদের খুঁজে বের করে আইন অনুযায়ী বিচারের পদক্ষেপ নিয়েছে। দেশের গোয়েন্দা সংস্থা এসব ঘটনার তদন্ত করে দায়ীদের একটি তালিকা করেছে। তালিকা ধরে তাদের খোঁজে তল্লাশি চালানো হচ্ছে। বাসায় গিয়ে তাদের পাচ্ছে না পুলিশ। বিএনপির কাছে কোনো গুমের তালিকা থাকলে তা আইনশৃঙ্খলা বাহিনীর কাছে দিতে পারে। অযথা মিথ্যের আশ্রয় নিয়ে বোমাবাজদের রক্ষা করা যাবে না। তিনি বলেন, দেশে কোনো বিচারবহির্ভূত হত্যাকাণ্ড ঘটছে না। তিনি প্রশ্ন করেন, ‘কোনো সন্ত্রাসী আইনশৃঙ্খলা বাহিনীকে লক্ষ্য করে গুলি করলে তখন পুলিশ বা বিজিবি নিজেদের বাঁচাতে কী করবে?’
সমাবেশে সভাপতিত্ব করেন জেলা পুলিশ সুপার মো. মঈনুল হক। অন্যদের মধ্যে বক্তব্য দেন পুলিশের ঢাকা রেঞ্জের ডিআইজি এস এম মাহফুজুল হক নুরুজ্জামান, র্যাব-১৪-এর পরিচালক অতিরিক্ত ডিআইজি মো. লোকমান হাকিম, জেলা প্রশাসক মোস্তাকীম বিল্লাহ, ময়মনসিংহ-৯ (নান্দাইল) আসনের সাংসদ মো. আনোয়ারুল আবেদীন খান প্রমুখ। স্বরাষ্ট্র প্রতিমন্ত্রী ময়মনসিংহের বিভিন্ন থানায় পুলিশের সদস্য বৃদ্ধিসহ আরও কিছু সমস্যা সমাধানের আশ্বাস দেন।
