
সরকারি চাকরিতে বিদ্যমান কোটাব্যবস্থার সংস্কারের দাবিতে আন্দোলনকারীরা ঢাকা বিশ্ববিদ্যালয়ে মিছিল করেছে। আজ সোমবার বেলা ১১টার দিকে কেন্দ্রীয় গ্রন্থাগারের সামনে থেকে শাহবাগ হয়ে দোয়েল চত্বর ও কার্জন হল ঘুরে শহীদ মিনারের সামনে দিয়ে পলাশী হয়ে মিছিলটি রাজু ভাস্কর্যের সামনে যায়। সেখানে অবস্থান নিয়েছেন আন্দোলনকারীরা।
বাংলা একাডেমির দিক থেকে পুলিশ আন্দোলনকারীদের দিকে কাঁদানে গ্যাস ছুড়েছে।
আন্দোলনকারীরা ‘বঙ্গবন্ধুর বাংলায় বৈষম্যের ঠাঁই নাই’, ‘প্রশাসন যদি থাকে চুপ দেখবে আবার রুদ্র রূপ’, ‘কোটাধারী কামলা নয় মেধাধারী আমলা চাই’ স্লোগান দিচ্ছে। যত সময় গড়াচ্ছে সমাবেশে তত মানুষ জড়ো হচ্ছে।
ঢাকা বিশ্ববিদ্যালয় ঘুরে দেখা গেল, শাহবাগ থেকে বাংলা একাডেমির দিকে যাওয়ার পথে বাঁশ দিয়ে ব্যারিকেড দেওয়া আছে। তবে এখন পর্যন্ত কোনো সংঘর্ষের ঘটনা ঘটেনি। শাহবাগ থেকে বিশ্ববিদ্যালয়ের দিকে রাস্তায় যানচলাচল খুবই সীমিত। নেই বললেই চলে। শাহবাগ থেকে বিশ্ববিদ্যালয়ের দিকে রাস্তায় শিক্ষার্থীরা ডাবের ভ্যান, পানির ভ্যান দিয়ে ব্যারিকেড দিয়ে রেখেছে।
আজ সকাল থেকে বিপুলসংখ্যক পুলিশ টিএসসিতে অবস্থান নিয়েছিল। বেলা একটা ৫০ মিনিটের দিকে পুলিশ সেখান থেকে সরে বাংলা একাডেমির দিকে চলে যায়। টিএসসিতে থাকা রায়ট কারটিও সরে গেছে। বাংলা একাডেমির দিক থেকে পুলিশ রাজু ভাস্কর্যে থাকা আন্দোলনকারীদের দিকে টিয়ার শেল ছোড়ে।
