
আসন্ন পৌরসভা নির্বাচনে ‘পরাজয় নিশ্চিত’ জেনে মুক্তিযুদ্ধ ও মুক্তিযোদ্ধাদের নিয়ে বিএনপি নেতারা উল্টাপাল্টা মন্তব্য করেছেন বলে দাবি আওয়ামী লীগের যুগ্ম সাধারণ সম্পাদক মাহবুব উল আলম হানিফের। দলটির সাংগঠনিক সম্পাদকদের সর্বশেষ প্রতিবেদন পর্যালোচনা করে সারা দেশের ২০১ পৌরসভায় আওয়ামী লীগের প্রার্থীরা এগিয়ে আছেন বলেও দাবি করেন তিনি।
আজ শনিবার ধানমন্ডিতে আওয়ামী লীগ সভানেত্রীর রাজনৈতিক কার্যালয়ে আয়োজিত এক সংবাদ সম্মেলনে হানিফ এসব কথা বলেন।
হানিফ বলেন, শুধু ২০১ পৌরসভায় নয়; খালেদা জিয়া ও বিএনপির নেতারা মুক্তিযুদ্ধ ও মুক্তিযোদ্ধাদের নিয়ে যে মন্তব্য করছেন তাতে অন্য গুলোতেও অবস্থা উত্তরোত্তর ভালো হচ্ছে। তিনি বলেন, বিএনপি বুঝে গেছে, তাদের পরাজয় নিশ্চিত। তারা যে এসব কথা বলছে, এর পেছনে নির্বাচন থেকে সরে আসার ইঙ্গিত আছে কি না জনমনে সেই সন্দেহ সৃষ্টি হয়েছে। নির্বাচনটা ভন্ডুল করে মাঠে বিশৃঙ্খলা করবে কি না সেই প্রশ্নও চলে এসেছে। অতীতেও বিএনপি নির্বাচনে পরাজয়ে জেনে উল্টাপাল্টা মন্তব্য করেছে। এবারও নির্বাচন থেকে সরে আসার নীলনকশা ও ষড়যন্ত্র হচ্ছে। তাদের প্রতি আহ্বান, যেন নির্বাচন থেকে সরে না যায়।
সংবাদ সম্মেলনে আওয়ামী লীগের যুগ্ম সাধারণ সম্পাদক দীপু মণি, জাহাঙ্গীর কবির নানক, সাংগঠনিক সম্পাদক আহমেদ হোসেন, আবু সাঈদ আল মাহমুদ, খালিদ মাহমুদ চৌধুরী, দপ্তর সম্পাদক আবদুস সোবহান গোলাপ প্রমুখ উপস্থিত ছিলেন।
