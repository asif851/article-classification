
তথ্যমন্ত্রী হাসানুল হক ইনু বলেছেন, ‘সহায়ক সরকারের’ নামে এক ‘অস্বাভাবিক সরকারের’ দাবি তুলে বিএনপি নেত্রী খালেদা জিয়া একাদশ জাতীয় সংসদ নির্বাচন বানচাল করার ষড়যন্ত্র করছেন। বিএনপি একটি বিষফোড়া। বিএনপি থাকলেই রাজাকার থাকবে, জঙ্গির পুনরুত্থান ঘটবে।
আজ মঙ্গলবার বেলা সাড়ে তিনটার দিকে ময়মনসিংহের নান্দাইল পৌরসভার চণ্ডীপাশা সরকারি উচ্চবিদ্যালয় মাঠে আয়োজিত এক জনসভায় তিনি এসব কথা বলেন। জাতীয় সমাজতান্ত্রিক দল (জাসদ) নান্দাইল উপজেলা শাখার এই জনসভা আয়োজন করে। সভায় সভাপতিত্ব করেন দলটির উপজেলা শাখার সভাপতি মো. রফিকুল ইসলাম আবদুল হাই।
জনসভায় হাসানুল হক ইনু বলেন, ‘বিএনপি তথা খালেদা জিয়ার হাতে বাংলাদেশ নিরাপদ নয়। তিনি রাজাকার, তেঁতুল হুজুর ও জঙ্গিদের নিয়ে দেশ দখল করতে চান। জঙ্গির সঙ্গীদের আর ক্ষমতায় যেতে দেওয়া হবে না। তাই মহাজোটের নেত্রী শেখ হাসিনাকে বলেছি, দেশের নিরাপত্তা নিশ্চিত রাখতে হলে যার যার মর্যাদা দিতে হবে। মুক্তিযুদ্ধের চেতনা অটুট রাখতে হলে আমাদের মধ্যে ঐক্য বজায় থাকতে হবে। দলবাজি বন্ধ ও দুর্নীতি নির্মূল করতে হবে। তাহলে সরকারের সুফল ঘরে ঘরে মানুষের কাছে পৌঁছানো সম্ভব হবে।’
সভায় আরও বক্তব্য দেন জাসদের কেন্দ্রীয় কমিটির সহসভাপতি মো. শফিউল্লাহ শফি, যুগ্ম সাধারণ সম্পাদক শওকত রায়হান, রতন সরকার, শ্রমিক জোটের সাধারণ সম্পাদক নাইমুল হাসান, জেলা জাসদের সভাপতি গিয়াস উদ্দিন আহমেদ, ময়মনসিংহ মহানগর জাসদের সভাপতি সৈয়দ শফিকুল ইসলাম, জেলা জাসদের যুগ্ম সাধারণ সম্পাদক মো. নজরুল ইসলাম, নান্দাইল জাসদের সভাপতি পিকলু কুমার সাহা প্রমুখ।
সভায় বিভিন্ন উপজেলার বিভিন্ন ইউনিয়ন থেকে মিছিল করে জাসদের নেতা–কর্মী ও সমর্থকেরা জনসভায় যোগ দেন। দলীয় সূত্রে জানা যায়, জনসভা আয়োজনের মূল উদ্দেশ্য ছিল ময়মনসিংহ ৯ (নান্দাইল) আসনে মহাজোটের প্রার্থী হিসেবে জেলা জাসদের সভাপতি গিয়াস উদ্দিন আহমেদের নাম ঘোষণা করবেন হাসানুল হক ইনু। কিন্তু তাঁর ২৪ মিনিটের বক্তব্যে নান্দাইল আসনে মহাজোটের প্রার্থী হিসেবে সরাসরি কারও নাম ঘোষণা করেননি। তবে তিনি একাধিকবার আওয়ামী লীগ ও জাসদের সুদৃঢ় ঐক্য কামনা করেন।
