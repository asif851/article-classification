
চট্টগ্রামের সাতকানিয়া উপজেলার বাজালিয়া, ঢেমশা ও কাঞ্চনা ইউনিয়নের বিভিন্ন গ্রামে গোপন সংবাদের ভিত্তিতে গত বৃহস্পতি ও শুক্রবার রাতে অভিযান চালিয়ে এক শিবির নেতাসহ ছয় জামায়াত-শিবির কর্মীকে গ্রেপ্তার করেছে সাতকানিয়া থানা পুলিশ।গ্রেপ্তারকৃত শিবির নেতার নাম এনামুল হক ওরফে এনাম (২৫)। তিনি ইসলামী ছাত্রশিবির সাতকানিয়া উপজেলা (পূর্ব) শাখার সভাপতি এবং বাজালিয়া ইউনিয়নের মাহালিয়া চিতামুড়া এলাকার মোহামঞ্চদ ইসমাইলের ছেলে। তাঁর বিরুদ্ধে সাতকানিয়া থানায় হত্যা, অগ্নিসংযোগ-ভাঙচুরসহ ২৫টি মামলা রয়েছে।পুলিশ জানায়, গ্রেপ্তার শিবির নেতা এনাম ২৮ ফেব্রুয়ারি থেকে ৫ জানুয়ারি পর্যন্ত চট্টগ্রাম-কক্সবাজার মহাসড়কসহ পার্শ্ববর্তী এলাকায় সংঘটিত সব সহিংসতার সঙ্গে জড়িত। তিনি যুবলীগ কর্মী জব্বার হত্যার মূল পরিকল্পনাকারী ও নির্দেশদাতা।গ্রেপ্তার অন্যান্য জামায়াত-শিবির কর্মীরা হলেন মো. শফিক (২০), সুমন মিয়া (১৮), জামাল উদ্দিন (৩৮), রুহুল আমিন (২৫) ও মো. হোসেন (২৫)। সাতকানিয়া থানার পরিদর্শক (তদন্ত) শেখ মো. নেয়ামত উল্লাহ বলেন, গোপন সংবাদের ভিত্তিতে অভিযান চালিয়ে সাতকানিয়া উপজেলা শিবিরের সভাপতি এনামসহ ছয়জনকে গ্রেপ্তার করেছে পুলিশ। এনামের বিরুদ্ধে যুবলীগ কর্মী জব্বার হত্যাসহ ২৫টি মামলা রয়েছে। গ্রেপ্তারকৃত ছয়জনকে গতকাল শনিবার আদালতে পাঠানো হয়েছে।
