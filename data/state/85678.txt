
স্বরাষ্ট্রমন্ত্রী মহীউদ্দীন খান আলমগীর বলেছেন, বাংলাদেশে আটক উলফা নেতা অনুপ চেটিয়ার বিষয়ে বাংলাদেশ ও ভারতের মধ্যে আলোচনা হয়েছে। দুই দেশের আলোচনা ও আদালতের রায়ের ভিত্তিতে তাঁকে ভারতে ফেরত পাঠানোর ব্যাপারে প্রয়োজনীয় পদক্ষেপ নেওয়া হবে।আজ বুধবার স্বরাষ্ট্র মন্ত্রণালয়ের সভাকক্ষে বাংলাদেশ ও ভারতের মধ্যে স্বাক্ষরিত বহিঃসমর্পণ চুক্তির অনুসমর্থন দলিল স্বাক্ষর ও বিনিময় অনুষ্ঠান হয়। এতে বাংলাদেশের পক্ষে স্বরাষ্ট্রসচিব সি কিউ কে মোশতাক আহমদ এবং ভারতের পক্ষে বাংলাদেশে নিযুক্ত ভারতীয় হাইকমিশনার পঙ্কজ সরণ দলিলে স্বাক্ষর করেন। এর ফলে চুক্তিটি কার্যকর হলো। ওই অনুষ্ঠানে সাংবাদিকদের প্রশ্নের জবাবে স্বরাষ্ট্রমন্ত্রী এ কথা বলেন।স্বরাষ্ট্রমন্ত্রী বলেন, বঙ্গবন্ধুর যেসব খুনি ভারতে পলাতক রয়েছেন, সে সব খুনিদের খুঁজে বের করে বাংলাদেশে ফেরত পাঠানোর ব্যাপারে দেশটি প্রতিশ্রুতি দিয়েছে।বহিঃসমর্পণ চুক্তির বিষয়ে মহীউদ্দীন খান আলমগীর বলেন, বাংলাদেশ ও ভারতের মধ্যে গত ২৮ জানুয়ারি বহিঃসমর্পণ চুক্তি স্বাক্ষর হয়। চুক্তির বিধান মতে, এটি কার্যকর করার জন্য অনুসমর্থন প্রয়োজন। তিনি বলেন, এই চুক্তির কার্যকর দিক হলো, এটি অপরাধ দমনের ক্ষেত্রে নতুন দিক। এ ব্যাপারে উভয় দেশ সহযোগিতা করবে। খুনিরা অভয়ারণ্য খুঁজে পাবে না। এর ফলে শুধু বাংলাদেশ ও ভারত নয়, দক্ষিণ এশিয়াতেই অপরাধ কমবে। সন্ত্রাসীদের সহজেই চিহ্নিত করা যাবে।
চুক্তিটির উল্লেখযোগ্য দিক হচ্ছে, চুক্তির বিধান অনুযায়ী আইনানুগ কর্তৃপক্ষের অনুরোধে এক দেশ অপর দেশের কাছে দণ্ডপ্রাপ্ত বা বিচারাধীন অপরাধীর সাজার মেয়াদ এক বছর হলে হস্তান্তর করতে পারবে। তবে রাজনৈতিক চরিত্রের অপরাধের ক্ষেত্রে হস্তান্তর প্রত্যাখানের সুযোগ থাকবে। কোনো দণ্ডপ্রাপ্ত অভিযুক্তকে স্বল্প সময়ের জন্য হলেও সাময়িকভাবে বহিঃসমর্পণ করা যাবে। একই ব্যক্তির বিষয়ে একাধিক দেশ থেকে বহিঃসমর্পণের অনুরোধ থাকলে সে ক্ষেত্রে শর্তসাপেক্ষে অনুরোধপ্রাপ্ত দেশ সিদ্ধান্ত নিতে পারবে। এ ছাড়া রাষ্ট্রীয় নিরাপত্তা ও সার্বভৌমত্বের স্বার্থে বহিঃসমপর্ণের যেকোনো প্রস্তাব প্রত্যাখানের সুযোগ থাকবে।
