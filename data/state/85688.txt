
সিঙ্গাপুর থেকে কনটেইনারে আনার কথা ছিল প্রায় আট হাজার কেজি প্রসাধনসামগ্রী। তবে কনটেইনার খুলে পাওয়া গেছে প্রায় ১০ কোটি টাকা মূল্যের সিগারেট।গতকাল বুধবার বন্দরের জেআর ইয়ার্ডে ৪০ ফুট লম্বা একটি কনটেইনার খুলে এই চিত্র দেখতে পান কাস্টমস কর্মকর্তারা।কনটেইনারটি থেকে ৫৫ হাজার ২০০ কার্টন সিগারেট জব্দ করেন শুল্ক কর্মকর্তারা। সব মিলিয়ে তিনটি ব্র্যান্ডের প্রায় ১ কোটি ১০ লাখ ৪০ হাজার শলাকা সিগারেট জব্দ করা হয়। শুল্ক কর্মকর্তারা জানান, উদ্ধার করা সিগারেটের মূল্য প্রায় ১০ কোটি টাকা।কাস্টমস কমিশনার মাসুদ সাদিক প্রথম আলোকে বলেন, ‘কাস্টমস গোয়েন্দা (এআইআর শাখা) তথ্যের ওপর ভিত্তি করে এই চালান জব্দ করা হয়েছে। আমদানিকারক শুল্ক কর জমা দেওয়ার পর পরই এটির চালান খালাস স্থগিত করা হয়। সাম্প্রতিক সময়ে ধরা পড়া অবৈধ পণ্যের বড় চালান এটি।’আমদানি নথিতে দেখা যায়, ঢাকার পশ্চিম রামপুরা এলাকার এস কে ট্রেড করপোরেশন প্রসাধনসামগ্রীর ঘোষণা দিয়ে সিঙ্গাপুরের ‘রাধিপ সার্ভিসেস’ কোম্পানি থেকে এসব সিগারেট আমদানি করে। কনটেইনার-ভর্তি পণ্য খালাসের জন্য গত ৭ জানুয়ারি শুল্ক বিভাগে দলিলপত্র (বিল অব এন্ট্রি) জমা দেয় আমদানিকারকের প্রতিনিধি সিঅ্যান্ডএফ এজেন্ট সোহেল ট্রেডিং করপোরেশন। পরদিন পণ্যের শুল্কায়ন প্রক্রিয়া শেষ করে কাস্টমস। আমদানিকারক প্রসাধনপণ্য খালাসের জন্য ১০ লাখ ৭৯ হাজার টাকা শুল্ক করও পরিশোধ করে। তবে খবরের ভিত্তিতে এই পণ্যের খালাস স্থগিত করে কাস্টমসের অডিট, ইনভেস্টিগেশন অ্যান্ড রিসার্চ বা এআইআর শাখা।কাস্টমসের সহকারী কমিশনার আমীমুল ইহসান খান প্রথম আলোকে বলেন, ‘মিথ্যা ঘোষণায় পণ্য আমদানির কারণে এগুলো জব্দ করা হয়েছে।’
