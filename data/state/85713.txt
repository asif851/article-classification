
রংপুর সিটি করপোরেশন নির্বাচনে মেয়র পদে বিএনপির প্রার্থী হচ্ছেন কাওসার জামান। তিনি দলের মহানগর কমিটির সহসভাপতি। গত নির্বাচনে মেয়র পদে প্রতিদ্বন্দ্বিতা করে তিনি পরাজিত হন।কাল বুধবার রংপুর সিটি করপোরেশন নির্বাচনে মনোনয়নপত্র জমা দেওয়ার শেষ দিন। দলীয়ভাবে এ নির্বাচন হওয়ায় ইতিমধ্যে ক্ষমতাসীন আওয়ামী লীগ ও তাদের শরিক জাতীয় পার্টি (জাপা) ইতিমধ্যে মেয়র পদে প্রার্থী মনোনয়ন দিয়েছে।বিএনপি সূত্র জানায়, স্থানীয় বিএনপি সম্ভাব্য পাঁচজন প্রার্থীর নামের একটি তালিকা কেন্দ্রে পাঠায়। সেখান থেকে একজনকে বাছাই করা হয়েছে। মনোনয়ন দৌড়ে কাওসার জামানের পরেই ছিলেন মহানগরের সাধারণ সম্পাদক শহিদুল ইসলাম।কাওসার জামান প্রথম আলোকে বলেন, বিএনপি সিটি করপোরেশন নির্বাচনে ভালো করবে। দলের ব্যাপক জনসমর্থন আছে। তিনি বলেন, দল যাকে মনোনয়ন দেবে, সে–ই নির্বাচন করবেন। দল তাঁকে মনোনীত করেছেন এমন খবর জানেন কি না, জানতে চাইলে কাওসার বলেন, তাঁকে বিএনপির প্রার্থী হিসেবে মনোনীত করার কথা তিনি শুনেছেন। কিন্তু এখন পর্যন্ত আনুষ্ঠানিক কোনো চিঠি তিনি পাননি।পাঁচজনের তালিকায় থাকা মহানগর বিএনপির সাধারণ সম্পাদক শহিদুল ইসলাম বলেন, দলের পক্ষ থেকে পাঁচজনের নাম কেন্দ্রে পাঠানো হয়েছে। সেখানে তাঁর নামও ছিল। তবে দলের জ্যেষ্ঠ নেতা কাওসার জামানই মনোনয়ন পেয়েছেন বলে তিনি জেনেছেন।
 
