
রাজশাহী মেডিকেল কলেজ হাসপাতালে সাংবাদিকদের ওপর হামলার ঘটনায় আটজনের নাম উল্লেখ করে ১৫০ জন শিক্ষানবিশ চিকিত্সককে আসামি করে পৃথক দুটি মামলা হয়েছে।গতকাল সোমবার রাত ১২টার দিকে নগরের রাজপাড়া থানায় মামলা দুটি করেন এটিএন নিউজের ক্যামেরাম্যান মাহাফুজুর রহমান রুবেল এবং আমার দেশের ফটোসাংবাদিক ও রাজশাহী ফটোজার্নালিস্ট অ্যাসোসিয়েশনের সভাপতি আসাদুজ্জামান আসাদ।মামলায় সাংবাদিকদের ওপর হামলা, মারপিট, ক্যামেরা ছিনতাই ও ভাঙচুরের অভিযোগ আনা হয়েছে।আসামিদের মধ্যে রয়েছেন শিক্ষানবিশ চিকিত্সক সুব্রত, মিঠু, নয়ন, রনি, শামীম, পলাশ, মিজানুর রহমান ও ওবায়দুর রহমান। অন্যদের অজ্ঞাত আসামি করা হয়েছে।গত রোববার রাত সাড়ে ১০টার দিকে হাসপাতালের ১৩ নম্বর ওয়ার্ডে ভর্তি হওয়া এক রোগীকে চিকিত্সা দিতে দেরি হওয়ায় ওই রোগীর এক স্বজনের হাতে শিক্ষানবিশ একজন চিকিত্সক লাঞ্ছিত হন। এর বিচার না হওয়া পর্যন্ত চিকিত্সকেরা ওই রোগীকে চিকিত্সা না দেওয়ার ঘোষণা দেন। রোগীর স্বজনেরা অভিযোগ করেন, এরপর তাঁরা চিকিত্সকের কাছে ক্ষমা চেয়ে রোগীকে চিকিত্সা দেওয়ার অনুরোধ জানান। এর পরও চিকিত্সকেরা চিকিত্সাসেবা দিতে রাজি হননি। এ নিয়ে কথা বলতে গেলে রোগীর ভাইকে চিকিত্সকেরা বেদম মারধর করেন। খবর পেয়ে গণমাধ্যমকর্মীরা হাসপাতালের ভেতরে ঢোকার চেষ্টা করলে চিকিত্সকেরা তাঁদের মারধর করেন। এ সময় ১০ জন সাংবাদিক আহত হন। তাঁদের পাঁচটি ক্যামেরা ছিনিয়ে নিয়ে ভাঙচুর করা হয়। এটিএন নিউজের ক্যামেরাম্যান মাহাফুজুর রহমান রুবেলের ক্যামেরা পাওয়া যায়নি।
