
ব্যথা-বিষয়ক আন্তর্জাতিক সম্মেলনে বিশেষজ্ঞরা বলেছেন, দেশে ব্যথার রোগী অনেক। ব্যথার চিকিৎসায় মানুষ একাধিক হাসপাতাল ও ক্লিনিকের শরণাপন্ন হয়। কিন্তু ব্যথা নিরাময়ের সমন্বিত কোনো কেন্দ্র দেশে নেই। ব্যথা ব্যবস্থাপনার উন্নত প্রযুক্তিরও ঘাটতি আছে।গতকাল শনিবার রাজধানীতে শুরু হওয়া ব্যথা-বিষয়ক আন্তর্জাতিক সম্মেলনে বিশেষজ্ঞ চিকিৎসকেরা এ কথা বলেন। ইন্টারন্যাশনাল অ্যাসোসিয়েশন ফর দ্য স্টাডি অব পেইন এবং বাংলাদেশ সোসাইটি ফর স্টাডি অব পেইন যৌথভাবে দুই দিনব্যাপী এই সম্মেলনের আয়োজন করেছে। গতকাল সকালে বঙ্গবন্ধু শেখ মুজিব মেডিকেল বিশ্ববিদ্যালয়ে (বিএসএমএমইউ) উদ্বোধনী অনুষ্ঠানে আয়োজকেরা বলেন, যত মানুষ চিকিৎসকের কাছে যায়, তার একটি বড় অংশ কোনো না কোনো ব্যথা নিয়ে যায়।
