
এক বছর সাধারণ সম্পাদকের দায়িত্ব পালনের পর গণজাগরণ মঞ্চের ‘স্লোগান-কন্যা’ খ্যাত লাকী আক্তার বাংলাদেশ ছাত্র ইউনিয়নের নতুন কমিটির সভাপতি নির্বাচিত হয়েছেন। আজ বুধবার ঢাকা বিশ্ববিদ্যালয়ের ছাত্র-শিক্ষক কেন্দ্র (টিএসসি) মিলনায়তনে তিন দিনের কাউন্সিল অধিবেশন শেষে ৪১ সদস্য বিশিষ্ট নতুন এই কমিটি ঘোষণা করা হয়। লাকী আক্তার ছাত্র ইউনিয়নের ৬৩ বছরের ইতিহাসে তৃতীয় নারী সভাপতি। এর আগে ষাটের দশকে বর্তমান কৃষিমন্ত্রী মতিয়া চৌধুরী ও ২০০২ সালে লুনা নূর সভাপতি হিসেবে ছাত্র ইউনিয়নের দায়িত্ব পালন করেন। কমিটির সাধারণ সম্পাদক সাবেক সাংগঠনিক সম্পাদক জি এম জিলানী, সহসভাপতি ঢাকা বিশ্ববিদ্যালয় সংসদের সাবেক সভাপতি লিটন নন্দী। গত বছরের ১৭ ফেব্রুয়ারি আগের কমিটি গঠিত হয়েছিল। লাকী জগন্নাথ বিশ্ববিদ্যালয়ের ইংরেজি বিভাগ থেকে সম্মান শেষ করেছেন। গ্রামের বাড়ি ফেনী। ঢাকার মালেকা বানু আদর্শ বিদ্যানিকেতন থেকে মাধ্যমিক এবং মাইলস্টোন স্কুল অ্যান্ড কলেজ থেকে উচ্চমাধ্যমিক পাস করেন। ২০০৭ সালে জগন্নাথ বিশ্ববিদ্যালয়ে ভর্তি হয়ে ২০০৯ সালে জগন্নাথ বিশ্ববিদ্যালয়ের হল আন্দোলনের মধ্য দিয়ে ছাত্র ইউনিয়নের রাজনীতিতে জড়িয়ে পড়েন। গত রোববার ‘রুখো সাম্রাজ্যবাদ-মৌলবাদ-শিক্ষাবাণিজ্য-ধ্বংস প্রলয়/চেতনার আকালে আবাদ কর নতুন সূর্যোদয়’ স্লোগানকে সামনে রেখে ছাত্র ইউনিয়নের ৩৭ তম জাতীয় সম্মেলন শুরু হয়।
