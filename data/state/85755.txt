
সুপ্রিম কোর্টের হাইকোর্ট বিভাগে স্থায়ী নিয়োগ পাওয়া দুই বিচারপতি আজ বুধবার শপথ নিয়েছেন। তাঁরা হলেন বিচারপতি মো. শাহিনুর ইসলাম ও বিচারপতি কাশেফা হোসেন। সকাল সাড়ে ১০টায় সুপ্রিম কোর্টের জাজেস লাউঞ্জে শপথ অনুষ্ঠান হয়। স্থায়ী নিয়োগ পাওয়া দুই বিচারপতিকে শপথ করান প্রধান বিচারপতি সুরেন্দ্র কুমার সিনহা। শপথ অনুষ্ঠানে সুপ্রিম কোর্টের উভয় বিভাগের বিচারপতিরা উপস্থিত ছিলেন। হাইকোর্ট বিভাগের দুজন অতিরিক্ত বিচারককে স্থায়ী করার বিষয়ে গতকাল সোমবার আইন মন্ত্রণালয় প্রজ্ঞাপন জারি করে। এ প্রসঙ্গে গতকাল আইন ও বিচার বিভাগের সচিব আবু সালেহ শেখ মো. জহিরুল হক প্রথম আলোকে বলেন, শপথ গ্রহণের তারিখ থেকে এ নিয়োগ কার্যকর করা হবে।
