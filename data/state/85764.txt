
মালদ্বীপে চলমান রাজনৈতিক অচলাবস্থা ও জরুরি অবস্থা জারির পর সেখানে থাকা বাংলাদেশিদের সতর্ক করেছে মালের বাংলাদেশ দূতাবাস। গতকাল সোমবার এক জরুরি বিজ্ঞপ্তিতে বাংলাদেশিদের কিছু পরামর্শ দেওয়া হয়েছে।জরুরি বিজ্ঞপ্তিতে, কাজকর্ম ছাড়া অপ্রয়োজনে বাইরে ঘোরাফেরা না করার জন্য বলা হয়েছে। অবসর সময় প্রয়োজন ছাড়া বাইরে না থাকার কথাও বলা হয়। রাজধানী মালে বা অন্যত্র কোনো সভা, মিছিল বা সমাবেশে অংশ না নিতে আহ্বান জানানো হয়। দূতাবাসের পক্ষ থেকে একটি হটলাইন দেওয়া হয়েছে। সহায়তার জন্য সেখানে যোগাযোগ করতে বলা হয়েছে।হটলাইনটি হলো: ‍+৯৬০৩৩২০৮৫৯মালদ্বীপের সুপ্রিম কোর্ট গত বৃহস্পতিবার সাবেক প্রেসিডেন্ট মোহামেদ নাশিদসহ বিরোধী ১২ এমপির কারাদণ্ড দেওয়াকে ‘অসাংবিধানিক ও রাজনৈতিক উদ্দেশ্যপ্রণোদিত’ বলে রায় দেন। আদালত এসব ব্যক্তিকে মুক্তিরও নির্দেশ দেন।আদালতের ওই রায়ের পর দেশটির বিরোধী জোট মালদ্বীপের পার্লামেন্টে সংখ্যাগরিষ্ঠতা পেয়ে যায়। তবে মালদ্বীপের প্রেসিডেন্ট ইয়ামিন সুপ্রিম কোর্টের আদেশ মানতে অস্বীকার করেন। তিনি পার্লামেন্ট অনির্দিষ্টকালের জন্য স্থগিত করার পর শুরু হয় রাজনৈতিক অস্থিরতা। গতকাল রাতে সরকার ১৫ দিনের জন্য জরুরি অবস্থা জারির পর সংকট আরও বাড়ে। এই জরুরি অবস্থা জারির কয়েক ঘণ্টা পরই দেশটির সুপ্রিম কোর্টের প্রধান বিচারপতিসহ দুজন বিচারপতিকে গ্রেপ্তার করা হয়।
