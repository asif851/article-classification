
গুলশানের হলি আর্টিজান বেকারি রেস্তোরাঁয় হামলার ঘটনায় আগামী ২৪ আগস্টের মধ্যে তদন্ত প্রতিবেদন দেওয়ার নির্দেশ দিয়েছেন ঢাকার মুখ্য মহানগর হাকিম (সিএমএম) আদালত।
আজ বুধবার পুলিশ ওই মামলার নথি আদালতে উপস্থাপন করে। পরে মহানগর হাকিম স্নিগ্ধা রাণী চক্রবর্তী আগামী ২৪ আগস্টের মধ্যে তদন্ত প্রতিবেদন দাখিলের নির্দেশ দেন।
১ জুলাই রাতে ওই হামলার ঘটনায় গত সোমবার রাতে গুলশান থানায় সন্ত্রাস দমন আইনে একটি মামলা করা হয়। এতে ওই ঘটনায় নিহত পাঁচ হামলাকারীসহ অজ্ঞাত কয়েকজনকে আসামি করা হয়।
গুলশানের রেস্তোরাঁয় ওই হামলায় ২০ জন জিম্মি নিহত হন। কমান্ডো অভিযানে নিহত হন পাঁচ হামলাকারী। নিহত জিম্মিদের মধ্যে তিনজন ছাড়া সবাই বিদেশি। ১৩ জনকে জীবিত উদ্ধার করা হয়।
