
শরীয়তপুরের জাজিরা উপজেলার কাজিরহাটে গতকাল শনিবার নিয়ন্ত্রণ হারিয়ে বাস উল্টে ৩ নারী যাত্রী দগ্ধসহ ২০ জন আহত হয়েছেন।পুলিশ সূত্র জানায়, গতকাল বেলা ১১টার দিকে ঢাকা-শরীয়তপুর সড়কের জাজিরা উপজেলার কাজিরহাটে শরীয়তপুর থেকে মঙ্গল মাঝিরঘাটগামী একটি বাস উল্টে যায়। এতে বাসের ২০ জন যাত্রী আহত হন। তাঁদের মধ্যে হোসনে আরা বেগম, চায়না বেগম ও মায়া আক্তার বাসের ইঞ্জিনের গরম পানিতে দগ্ধ হন।উপজেলা স্বাস্থ্য কমপ্লেক্সের আবাসিক চিকিৎসা কর্মকর্তা (আরএমও) এ এস এম সায়েম বলেন, আহত ২০ রোগীকে চিকিৎসা দেওয়া হয়েছে। তাঁদের মধ্যে দগ্ধ তিন নারীকে ঢাকা মেডিকেল কলেজ হাসপাতালে পাঠানো হয়েছে।জাজিরা থানার ওসি নজরুল ইসলাম বলেন, নিয়ন্ত্রণ হারিয়ে বাসটি খাদে উল্টে যায়। এ ঘটনায় মামলা হয়নি। চালক পলাতক রয়েছেন।
