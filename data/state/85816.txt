
বিভিন্ন ক্ষেত্রে গুরুত্বপূর্ণ অবদানের জন্য দেশের ১৫ জন বিশিষ্ট নাগরিককে ২০১৫ সালের একুশে পদক দেওয়ার জন্য মনোনীত করেছে সরকার। গতকাল রোববার সংস্কৃতিবিষয়ক মন্ত্রণালয়ের সংবাদ বিজ্ঞপ্তিতে এই ১৫ জনের নাম ঘোষণা করা হয়।২০১৫ সালের একুশে পদকের জন্য মনোনীত ব্যক্তিরা হলেন ভাষা আন্দোলনে পিয়ারু সরদার (মরণোত্তর), মুক্তিযুদ্ধে অধ্যাপক মো. মজিবুর রহমান দেবদাস, ভাষা ও সাহিত্যে অধ্যাপক দ্বিজেন শর্মা ও মুহম্মদ নূরুল হুদা, শিল্পকলায় আবদুর রহমান বয়াতি (মরণোত্তর), এস এ আবুল হায়াত ও এ টি এম শামসুজ্জামান, শিক্ষায় অধ্যাপক ডা. এম এ মান্নান ও সনৎ কুমার সাহা, গবেষণায় আবুল কালাম মোহাম্মদ যাকারিয়া, সাংবাদিকতায় কামাল লোহানী, গণমাধ্যমে ফরিদুর রেজা সাগর, সমাজসেবায় ঝর্ণাধারা চৌধুরী, শ্রীমৎ সত্যপ্রিয় মহাথের এবং অধ্যাপক অরূপ রতন চৌধুরী।সংবাদ বিজ্ঞপ্তিতে জানানো হয়, ১৯ ফেব্রুয়ারি ওসমানী স্মৃতি মিলনায়তনে আনুষ্ঠানিকভাবে এই পদক প্রদান করবেন প্রধানমন্ত্রী শেখ হাসিনা।
