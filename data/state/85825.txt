
কুয়েতের সঙ্গে বাংলাদেশের সরকারি পর্যায়ে একটি বিনিয়োগ চুক্তির খসড়া অনুমোদন করেছে মন্ত্রিসভা। এই চুক্তির আওতায় উভয় দেশের শিল্প উদ্যোক্তারা বিনিয়োগ ও ভিসা–সুবিধা পাবেন। এ ছাড়া কুয়েত পেট্রোলিয়াম করপোরেশন বাংলাদেশে বিনিয়োগ করতে পারবে। মন্ত্রিসভায় সিদ্ধান্ত নেওয়া হয়, আসন্ন পবিত্র রমজান মাসে সরকারি ও স্বায়ত্তশাসিত প্রতিষ্ঠানের অফিসের সময়সূচি হবে সকাল নয়টা থেকে বেলা সাড়ে তিনটা।আজ সোমবার মন্ত্রিসভার বৈঠকে এই খসড়া অনুমোদন দেওয়া হয়। এতে সভাপতিত্ব করেন প্রধানমন্ত্রী শেখ হাসিনা।বৈঠক শেষে এক সংবাদ ব্রিফিংয়ে মন্ত্রিপরিষদ সচিব মোহাম্মদ শফিউল আলম বলেন, আজকের বৈঠকে রেলওয়ের সম্পত্তি (অবৈধ দখল উদ্ধার) আইন ২০১৬-এর খসড়ার চূড়ান্ত অনুমোদন হয়েছে। সামরিক শাসন আমলের ওই আইনটি বাংলায় অনুবাদ করাসহ সামান্য পরিবর্তন করা হয়েছে। সচিব জানান, বিদ্যমান ওই আইনে রেলওয়ের সম্পত্তি চুরি বা অবৈধ দখল করলে অনধিক সাত বছর জেল বা জরিমানা বা উভয় দণ্ডের বিধান রয়েছে। এ ছাড়া এ ধরনের অপরাধ সংগঠনে সহযোগিতাকারী ব্যক্তিদের সাজা পাঁচ বছর পর্যন্ত কারাদণ্ড ও জরিমানা।
আজকের বৈঠকে ১৯৯৪ সালের কোম্পানি আইনের ২ নম্বর তফসিলে উল্লেখিত বিভিন্ন ফিস পুনর্নির্ধারণ করা হয়েছে। সে ক্ষেত্রে বিভিন্ন ধরনের নিবন্ধন ফি, সংঘ স্মারক ফি, নথিপত্র পরিদর্শন ফি, অনুলিপি পাওয়ার ফিসহ অন্যান্য ফি প্রায় দ্বিগুণ করা হয়েছে।
এ ছাড়া বৈঠকে জ্বালানি সহায়তা (বিদ্যুৎ) সংক্রান্ত সার্ক ফ্রেমওয়ার্ক–সংক্রান্ত চুক্তি অনুসমর্থনের প্রস্তাব অনুমোদিত হয়। এর ফলে সার্কভুক্ত দেশগুলোর বিদ্যুৎ গ্রিডে বাংলাদেশ যুক্ত হতে পারবে।
