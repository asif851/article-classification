
মৌলভীবাজারের জুড়ী উপজেলার সদর জায়ফরনগর ইউনিয়নের পূর্ব বেলাগাঁও গ্রামের কাঁচা সড়ক সংস্কারের দাবিতে এলাকাবাসী গতকাল বৃহস্পতিবার বিক্ষোভ করেছেন। এ সময় তাঁরা উপজেলা সদরের জাঙ্গিরাই চত্বরে কুলাউড়া-জুড়ী-বড়লেখা সড়ক অবরোধ করেন।
প্রত্যক্ষদর্শীদের সূত্রে জানা গেছে, গতকাল বেলা ১১টার দিকে গ্রামটির শতাধিক লোক জাঙ্গিরাই চত্বরে (প্রস্তাবিত মুক্তিযোদ্ধা চত্বর) জড়ো হয়ে কুলাউড়া-জুড়ী-বড়লেখা সড়ক অবরোধ করে বিক্ষোভ শুরু করেন। এর ফলে সড়কটির দুই দিকে যানবাহন আটকা পড়ে। বেলা সাড়ে ১১টার দিকে একদল পুলিশ ঘটনাস্থলে গিয়ে অবরোধকারীদের সরিয়ে যান চলাচল স্বাভাবিক করে। পরে সড়কের এক পাশে দাঁড়িয়ে লোকজন আধা ঘণ্টাব্যাপী মানববন্ধন করেন। এ সময় সংক্ষিপ্ত বক্তব্য দেন গ্রামটির বাসিন্দা আবদুল গণি, শফিকুল ইসলাম, রুবেল মিয়া, সাইফুল ইসলাম, আফজাল হোসেন প্রমুখ। পরে একই দাবিতে তাঁরা উপজেলা নির্বাহী কর্মকর্তার (ইউএনও) কাছে স্মারকলিপি দেন।
মানববন্ধন চলাকালে বক্তারা বলেন, পূর্ব বেলাগাঁও গ্রামে পাঁচ হাজার লোকের বাস। কণ্ঠিনালা সেতু থেকে পূর্ব বেলাগাঁও হয়ে রাবার বাঁধ প্রকল্প পর্যন্ত প্রায় চার কিলোমিটার দীর্ঘ কাঁচা রাস্তাটি গ্রামবাসীর চলাচলের একমাত্র পথ। বৃষ্টিতে উজান থেকে পাহাড়ি ঢল নেমে পলিতে ভরাট হওয়া কণ্ঠিনালা নদী উপচে নিচু এই রাস্তাটি তলিয়ে যায়। ফলে গ্রামবাসীকে নৌকায় করে উপজেলা সদরে আসা-যাওয়া করতে হয়। পানি নেমে গেলে রাস্তায় ভাঙন দেখা দেয়। এ ছাড়া সামান্য বৃষ্টিতে রাস্তাটি কর্দমাক্ত হয়ে পড়ে। তখন কাদাজলে ভিজে চলাচল করতে হয়। দীর্ঘদিন ধরে রাস্তাটির সংস্কারে উদ্যোগ নেওয়া হচ্ছে না। তাঁরা মাটি ফেলে রাস্তাটি উঁচু করে তা পাকা করার দাবি জানান।
মানববন্ধন চলাকালে উপজেলা পরিষদের চেয়ারম্যান গুলশান আরা চৌধুরী সরকারি গাড়িতে করে ওই এলাকা পার হচ্ছিলেন। এ সময় কর্মসূচিতে অংশগ্রহণকারী লোকজন গাড়িটি আটকে রাস্তাটি সংস্কারের দাবি জানান। তিনি এ ব্যাপারে প্রয়োজনীয় উদ্যোগ গ্রহণের আশ্বাস দেন।
পরে বেলা তিনটার দিকে উপজেলা পরিষদের চেয়ারম্যান গুলশান আরা চৌধুরী মুঠোফোনে প্রথম আলোকে বলেন, পূর্ব বেলাগাঁও গ্রামের কাঁচা রাস্তার বেহাল দশা তিনি দেখেছেন। রাস্তাটির সংস্কারে একটি প্রকল্প নেওয়া হচ্ছে।
