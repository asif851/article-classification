
মন্ত্রিসভার পাশাপাশি দল থেকেও বাদ পড়ছেন ডাক, টেলিযোগাযোগ ও তথ্যপ্রযুক্তিমন্ত্রী আবদুল লতিফ সিদ্দিকী।শেখ হাসিনার উদ্ধৃতির বরাত দিয়ে আওয়ামী লীগের দুজন নেতা এ তথ্য জানান। লন্ডন থেকে ঢাকায় ফেরার পথে আজ বৃহস্পতিবার সকালে সিলেটে যাত্রাবিরতি করেন প্রধানমন্ত্রী। এ সময় ওই দুই নেতাসহ আরও কয়েকজন দলীয় নেতার সঙ্গে তাঁর আলাপ হয়। সিলেটের এম এ জি ওসমানী আন্তর্জাতিক বিমানবন্দরের ভিআইপি লাউঞ্জে এক ঘণ্টার যাত্রাবিরতি করেন শেখ হাসিনা। আওয়ামী লীগের কেন্দ্রীয় কমিটির সাংগঠনিক সম্পাদক মিসবাহ উদ্দিন সিরাজ, সিলেট মহানগর আওয়ামী লীগের সভাপতি বদরুদ্দিন আহমদ কামরান, সাধারণ সম্পাদক আসাদ উদ্দিন আহমেদ, জেলা আওয়ামী লীগের সভাপতি আবদুজ জহির চৌধুরী ও সাধারণ সম্পাদক শফিকুর রহমান চৌধুরী ভিআইপি লাউঞ্জে শেখ হাসিনার সঙ্গে দেখা করেন। সংরক্ষিত নারী আসনের দুই সাংসদ শামসুন্নাহার শাহানা ও আমাতুল কিবরিয়া কেয়া চৌধুরীও সেখানে ছিলেন।
পরে মিসবাহ উদ্দিন সিরাজ ও আবদুজ জহির চৌধুরী সুফিয়ান প্রধানমন্ত্রীর সঙ্গে তাঁদের আলাপের বিষয় প্রথম আলোকে বলেন। মিসবাহ উদ্দিন সিরাজ বলেন, নেত্রী তাঁদের কাছে সিলেটের সাংগঠনিক বিষয়ে খোঁজখবর নিয়েছেন। তিনি শুরুতেই লতিফ সিদ্দিকীর প্রসঙ্গ তোলেন। প্রধানমন্ত্রী বলেন, তিনি ও তাঁর পরিবারের অনেকেই একাধিকবার হজে গেছেন। তিনি অন্যের হয়েও একাধিকবার হজ পালন করেছেন। বাবা-মা, দাদা-দাদি, নানা-নানির বদলি হজ পালন করেছেন তিনি। তাঁর (লতিফ) কথায় তিনি (শেখ হাসিনা) খুবই মর্মাহত।আওয়ামী লীগের কেন্দ্রীয় কমিটির এই সাংগঠনিক সম্পাদক বলেন, ‘প্রধানমন্ত্রী বলেছেন, আপনারা তো ইতিমধ্যেই জেনেছেন, তাঁকে (লতিফ) মন্ত্রিসভায় রাখব না। দলেও রাখব না।’গতকাল বুধবার লন্ডনের স্থানীয় সময় সন্ধ্যায় বাংলাদেশের উদ্দেশে হিথ্রো বিমানবন্দর ছাড়েন প্রধানমন্ত্রী। বিমানটি আজ সকাল নয়টার দিকে সিলেটে অবতরণ করে। সকাল ১০টার দিকে একই বিমানে করে ঢাকার উদ্দেশে রওনা দেন শেখ হাসিনা। বিমানটি সকাল ১০টা ৪০ মিনিটে ঢাকার হজরত শাহজালাল আন্তর্জাতিক বিমানবন্দরে অবতরণ করে। বিমানবন্দরে সাংবাদিকেরা প্রধানমন্ত্রীর কাছে লতিফ সিদ্দিকীর বিষয়ে জানতে চাইলে তিনি বলেন, এ বিষয়ে কাল বিস্তারিত জানাবেন।জাতিসংঘ সাধারণ পরিষদের ৬৯তম অধিবেশনে যোগ দিতে গত ২১ সেপ্টেম্বর যুক্তরাষ্ট্রে যান প্রধানমন্ত্রী। অধিবেশন শেষে সোমবার নিউইয়র্ক থেকে লন্ডনে যান তিনি। দুই দিন লন্ডনে অবস্থান করেন তিনি।গত রোববার নিউইয়র্কে টাঙ্গাইল সমিতির সঙ্গে মতবিনিময় অনুষ্ঠানে লতিফ সিদ্দিকী হজ, তাবলিগ জামাত, প্রধানমন্ত্রীর পুত্র সজীব ওয়াজেদ জয় ও সাংবাদিকদের সম্পর্কে নানা মন্তব্য করেন। তাঁর বক্তব্যের ভিডিও ক্লিপ বিভিন্ন সামাজিক যোগাযোগমাধ্যমে ছড়িয়ে পড়ে। দেশের বেসরকারি টিভি চ্যানেল ও সংবাদপত্রে এটি প্রচারিত ও প্রকাশিত হয়। লতিফ সিদ্দিকীর মন্তব্যে বিভিন্ন মহলে তীব্র প্রতিক্রিয়ার সৃষ্টি হয়েছে। লতিফ সিদ্দিকী বর্তমানে মেক্সিকোতে আছেন। সেখানকার গুয়াদালাহারা শহরে তথ্যপ্রযুক্তিবিষয়ক বিশ্ব সম্মেলনে বাংলাদেশ সরকারের পক্ষ থেকে ‘গ্লোবাল আইসিটি এক্সিলেন্স অ্যাওয়ার্ড’ গ্রহণ করার কথা ছিল তাঁর। কিন্তু অনুষ্ঠান শুরুর কয়েক ঘণ্টা আগেই তাঁকে সেখানে না যাওয়ার জন্য বলা হয় বলে সরকারি একটি সূত্র জানায়। গতকাল বাংলাদেশ সময় ভোরের দিকে প্রতিমন্ত্রী জুনাইদ আহমেদ ওই পুরস্কার গ্রহণ করেন।
