
গাইবান্ধার সুন্দরগঞ্জ উপজেলার শোভাগঞ্জ বাজারে স্থাপিত যাত্রা ও হাউজি খেলার প্যান্ডেলের মাইকের উচ্চশব্দে সাধারণ মানুষ অতিষ্ঠ হয়ে পড়েছে। পাশাপাশি আগামী ৯ ফেব্রুয়ারি অনুষ্ঠেয় এসএসসি পরীক্ষার্থীদের লেখাপড়ায় বিঘ্ন ঘটছে। রাতের ঘুম নষ্ট হচ্ছে আশপাশের পাঁচ গ্রামের মানুষের।এলাকাবাসী জানান, গত বছরের ২৬ ডিসেম্বর থেকে উপজেলার শোভাগঞ্জ বাজারে বিজয় মেলার নামে যাত্রা, হাউজি, র‌্যাফল ড্র ও নানা ধরনের জুয়া খেলা চলছে। যাত্রার কথা বলে দেখানো হচ্ছে অশ্লীল নাচ। প্রতিদিন রাত আটটা থেকে যাত্রা শুরু হয়ে চলে ভোর চারটা পর্যন্ত। প্রবেশমূল্য ৫০-১০০ টাকা। প্রতিদিন গড়ে দুই হাজার দর্শক যাত্রা দেখতে আসে। ছাপরহাটি ইউনিয়ন ছাত্রলীগের সভাপতি খায়রুজ্জামান যাত্রা ও জুয়া খেলা চালাচ্ছেন বলে অভিযোগ পাওয়া গেছে। এ নিয়ে ১০ জানুয়ারি প্রথম আলোতে ‘যাত্রা নগ্ন নৃত্য চালাচ্ছেন ছাত্রলীগ নেতা’ শিরোনামে একটি প্রতিবেদন ছাপা হয়। প্রতিবেদনটি প্রশাসনের নজরে এলে কয়েক দিন যাত্রা বন্ধ থাকে। কিন্তু ১৬ জানুয়ারি থেকে আবার সেখানে যাত্রা ও জুয়া শুরু হয়েছে।জানতে চাইলে ছাত্রলীগের নেতা খায়রুজ্জামান মুঠোফোনে বলেন, ‘গ্রামাঞ্চলের মানুষের বিনোদনের জন্য এই আয়োজন। তবে পুলিশ ও প্রভাবশালীদের ম্যানেজ করেই সবকিছু চালানো হচ্ছে।’এ ব্যাপারে সুন্দরগঞ্জ থানার ভারপ্রাপ্ত কর্মকর্তা (ওসি) মোজাম্মেল হক বলেন, ‘মাসোহারা নেওয়ার অভিযোগ সঠিক নয়। যাত্রাগান চলছে, কিন্তু অশ্লীল নাচ ও জুয়া চলছে কি না, তা আমার জানা নেই। বিষয়টি খতিয়ে দেখব।’গত রোববার সরেজমিনে দেখা গেছে, সুন্দরগঞ্জ উপজেলা শহর থেকে ১১ কিলোমিটার দক্ষিণে শোভাগঞ্জ বাজার। বাজারসংলগ্ন ফাঁকা জমিতে বসানো হয়েছে যাত্রা প্যান্ডেল। প্রতিদিন সন্ধ্যা ছয়টা থেকে ভোর চারটা পর্যন্ত যাত্রামঞ্চে ছয়টি মাইকে গান বাজে। এর পাশে হাউজির প্যান্ডেলে দুটি ও র‌্যাফল ড্রর প্যান্ডেলে পাঁচটি মাইক বাজানো হয়। ফলে শব্দ দূষণে পাঁচটি গ্রামের মানুষ অতিষ্ঠ হয়ে পড়েছে। গ্রামগুলো হচ্ছে শোভাগঞ্জ, উত্তর মরুয়াদহ, দক্ষিণ মরুয়াদহ, খামার পাঁচগাছি ও শান্তিরাম। যাত্রামঞ্চের চারপাশে এক-দেড় কিলোমিটারের মধ্যে গ্রামগুলো পড়েছে।যাত্রা প্যান্ডেলসংলগ্ন শোভাগঞ্জ বালিকা উচ্চবিদ্যালয়ের প্রধান শিক্ষক আজিজার রহমান বললেন, রাত আটটা থেকে যাত্রা শুরু হলেও সন্ধ্যা থেকেই মাইকে গান বাজানো হয়। ফলে এসএসসি পরীক্ষার্থীদের লেখাপড়ার ব্যাঘাত ঘটছে। অনেক পরীক্ষার্থী যাত্রামঞ্চে গিয়ে বিপথগামী হচ্ছে। শোভাগঞ্জ গ্রামের এসএসসি পরীক্ষার্থী জাহাঙ্গীর আলম ও এনামুল হক জানায়, পরীক্ষার আগে পড়াশোনার চাপ একটু বেশি থাকে। কিন্তু সন্ধ্যার পর পড়তে বসলেই মাইকে বাজানো গানের শব্দ কানে আসে। এতে মনোযোগ নষ্ট হয়ে যায়।ওই গ্রামের অভিভাবক আবদুর রহিম জানান, কিশোর ও তরুণেরা ধান-চাল বিক্রি করে যাত্রাপালা দেখছে এবং জুয়া, হাউজি খেলে নিঃস্ব হচ্ছে। বিষয়টি স্থানীয় প্রশাসনকে জানিয়েও কোনো কাজ হয়নি।খামার পাঁচগাছি গ্রামের অপর অভিভাবক বলেন, ‘আমি নিজেই দেখেছি। এখানে যাত্রাপালা হয় না। রাতভর মাইকে গান বাজে, এর তালে তালে অশ্লীল নাচ দেখানো হয়।’
