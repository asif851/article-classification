
যশোরের চৌগাছা উপজেলার সিংহঝুলি ইউনিয়ন পরিষদের (ইউপি) চেয়ারম্যান ইব্রাহীম খলিল ওরফে বাদলের বিরুদ্ধে অতিদরিদ্রদের জন্য কর্মসৃজন প্রকল্পে শ্রমিকদের দিয়ে কাজ না করিয়ে টাকা উত্তোলনের অভিযোগ উঠেছে। সিংহঝুলি ইউনিয়ন আওয়ামী লীগের কয়েকজন নেতা গতকাল শনিবার চৌগাছা প্রেসক্লাবে সংবাদ সম্মেলনে এই অভিযোগ করেন।
২০১৬ সালের নির্বাচনে ইব্রাহীম খলিল আওয়ামী লীগের বিদ্রোহী প্রার্থী হিসেবে সিংহঝুলি ইউনিয়ন পরিষদের চেয়ারম্যান নির্বাচিত হন।
সংবাদ সম্মেলনে লিখিত বক্তব্য পাঠ করেন সিংহঝুলি ইউনিয়ন আওয়ামী লীগের সভাপতি শামছুর রহমান। এ সময় তাঁর সঙ্গে উপস্থিত ছিলেন ইউনিয়ন আওয়ামী লীগের সাধারণ সম্পাদক হাফিজুর রহমান নিপুসহ ইউনিয়ন আওয়ামী লীগের কয়েকজন নেতা।
লিখিত অভিযোগে বলা, সরকারের কর্মসৃজন প্রকল্পের দ্বিতীয় পর্যায়ে চৌগাছা উপজেলার সিংহঝুলি ইউনিয়নে ১৩৪ জন শ্রমিক দিয়ে কাজ করানোর কথা। কিন্তু ওই ইউনিয়নের চেয়ারম্যান ইব্রাহীম খলিল প্রতি ওয়ার্ডে মাত্র তিন থেকে চারজন করে শ্রমিক দিয়ে কাজ করাচ্ছেন। সংশ্লিষ্ট ইউনিয়নের ট্যাগ কর্মকর্তা (তদারকি কর্মকর্তা) উপজেলা সমবায় কর্মকর্তা মো. সালাউদ্দিনের সঙ্গে আঁতাত করে ১৩৪ জন শ্রমিকের টাকা উত্তোলন করছেন। এ বিষয়ে সংশ্লিষ্ট ট্যাগ কর্মকর্তার সঙ্গে কয়েকবার কথা বললেও তিনি কোনো পদক্ষেপ নিচ্ছেন না। তিনি এক দিনের জন্যও ইউনিয়নের কোনো প্রকল্পে যাননি।
মুঠোফোনে জানতে চাইলে ইউপি চেয়ারম্যান ইব্রাহীম খলিল এসব অভিযোগ অস্বীকার করে বলেন, যাঁরা এমন অভিযোগ করেছেন, তাঁরা না জেনেই অভিযোগ করছেন। ইউনিয়নের ট্যাগ কর্মকর্তাসহ সংশ্লিষ্ট কর্মকর্তারা সরেজমিনে পরিদর্শনে গেলেই বিষয়টি দেখতে পারবেন।
সিংহঝুলি ইউনিয়নের কর্মসৃজন প্রকল্পের তদারকি কর্মকর্তা ও উপজেলা সমবায় কর্মকর্তা মো. সালাউদ্দিন বলেন, ‘আমি মাঝেমধ্যে প্রকল্পের ভিজিটে যাই। কোনো কোনো দিন ভিজিটে গিয়ে দুই-তিনজন শ্রমিক অনুপস্থিত পেয়েছি।’
 
