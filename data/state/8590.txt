
চাঁপাইনবাবগঞ্জের শিবগঞ্জ উপজেলার একটি আমবাগান থেকে অস্ত্র, গানপাউডার, জিহাদি বই, বোমা তৈরির সরঞ্জামসহ পাঁচজনকে গ্রেপ্তার করেছে র‌্যাব-৫। র‍্যাবের দাবি, এই পাঁচজন জেএমবির সক্রিয় সদস্য।গতকাল শনিবার দিবাগত রাত দুইটার দিকে উপজেলার মনাকষা ইউনিয়নের বাজিতপুর এলাকায় এ ঘটনা ঘটে।গ্রেপ্তারকৃত ব্যক্তিরা হলেন শিবগঞ্জ উপজেলার ধোবড়া গ্রামের জিয়াউল হক ওরফে জিয়া ওরফে আবির ওরফে রঞ্জিত (৩৮), বেলাদুল ইসলাম ওরফে বেলাল (৫০), শরিফুল ইসলাম (৩৪), গোয়াবাড়ি চাঁদপুর গ্রামের তৌফিকুল ইসলাম ওরফে তৌফিক ডাক্তার (৩২) ও চাকলা গ্রামের কামাল হোসেন (৩৫)।
আজ রোববার দুপুর ১২টায় র‌্যাব-৫–এর অধিনায়ক মাহবুব আলম জানান, গোপন সংবাদের ভিত্তিতে গতকাল দিবাগত রাত সাড়ে ১২টার দিকে শিবগঞ্জে অভিযান চালানো হয়। এরপর রাত দুইটার দিকে মনাকষা ইউনিয়নের বাজিতপুর এলাকার একটি আমবাগানে অভিযান চালায় র‍্যাব। এ সময় র‌্যাবের উপস্থিতি বুঝতে পেরে বাগানের ভেতরে একটি টিনের ঘরের মধ্যে থাকা লোকজন পালানোর চেষ্টা করলে পাঁচজনকে গ্রেপ্তার করা হয়। ঘরের মধ্যে তল্লাশি করে দুটি বিদেশি পিস্তল, দুটি ম্যাগজিন, সাতটি গুলি, ৮০০ গ্রাম গানপাউডার, ৭৫ গ্রাম সোডা, ৮০ গ্রাম চুন, চারটি জিহাদি বইসহ বোমা তৈরির বিভিন্ন সরঞ্জাম উদ্ধার করা হয়।
