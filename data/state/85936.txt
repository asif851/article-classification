
আইসিসি বিশ্বকাপ ক্রিকেটে বাংলাদেশ ক্রিকেট দলের সদস্য, কর্মকর্তা ও কলাকুশলীদের শুভকামনা জানিয়েছেন ভারতের প্রধানমন্ত্রী নরেন্দ্র মোদি। আজ শুক্রবার সকাল সাড়ে ১০টার দিকে প্রধানমন্ত্রী শেখ হাসিনাকে ফোন করেন মোদি। প্রধানমন্ত্রীর প্রেসসচিব এ কে এম শামীম চৌধুরী প্রথম আলোকে এ তথ্যের সত্যতা নিশ্চিত করেছেন।শামীম চৌধুরী বলেন, টেলিফোন আলাপে তাঁদের পারস্পরিক কুশলাদিসহ বিভিন্ন বিষয়ে আলাপ হয়েছে। ফোনালাপ কতক্ষণ ধরে হয়েছে, এ ব্যাপারে বিস্তারিত কিছু জানাননি।প্রধানমন্ত্রীর ডেপুটি প্রেসসচিব আশরাফুল আলম খোকন প্রথম আলোকে জানান, নরেন্দ্র মোদি তাঁর টুইটার অ্যাকাউন্টে লেখেন, যেসব দেশ আইসিসি ক্রিকেট বিশ্বকাপে অংশ নিয়েছে, সেসব দেশের সরকারপ্রধানদের মাধ্যমে দলগুলোকে শুভকামনা জানানো হবে। এর পরিপ্রেক্ষিতে এ ফোনালাপ।মোদির টুইটার থেকে জানা যায়, মোদি পাকিস্তানের প্রধানমন্ত্রী নওয়াজ শরিফ ও শ্রীলঙ্কার প্রেসিডেন্ট সিরিসেনাকেও ফোন করেছিলেন। এ ছাড়া সার্ক সম্পর্ক জোরদার করতে শিগগিরই ভারতের নতুন পররাষ্ট্রসচিব জয়শঙ্করকে সদস্য দেশগুলোতে পাঠাবেন মোদি।
