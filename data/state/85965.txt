
আহসানউল্লাহ বিজ্ঞান ও প্রযুক্তি বিশ্ববিদ্যালয়ের শিক্ষক মাহফুজুর রশীদ ফেরদৌসের বিরুদ্ধে ছাত্রীদের যৌন হয়রানি ও নির্যাতনের মামলায় অভিযোগ গঠনের শুনানি পিছিয়ে ২৭ অক্টোবর ধার্য করেছেন আদালত।
ঢাকার নারী ও শিশু নির্যাতন দমন ট্রাইব্যুনাল-২-এর বিচারক সফিউল আজম আজ মঙ্গলবার এ আদেশ দেন। আজ এ মামলায় অভিযোগ গঠন বিষয়ে শুনানির দিন ধার্য ছিল। আসামিপক্ষের আবেদনের পরিপ্রেক্ষিতে আদালত শুনানির তারিখ পিছিয়ে নতুন তারিখ ধার্য করেন।গত ৪ মে আহসানউল্লাহ বিজ্ঞান ও প্রযুক্তি বিশ্ববিদ্যালয়ের ছাত্র আসাদৌল্লাহ কলাবাগান থানায় শিক্ষক মাহফুজুর রশীদ ফেরদৌসের বিরুদ্ধে এ মামলা করেন। মামলায় বিভিন্ন সময় ছাত্রীদের যৌন হয়রানি ও নির্যাতনের অভিযোগ আনা হয়। কলাবাগান থানার পুলিশ ওই দিন শিক্ষক মাহফুজুর রশীদকে গ্রেপ্তার করে রিমান্ডে নেয়। পরে আসামি তাঁর জবানবন্দিতে শিক্ষার্থীদের যৌন নির্যাতন ও হয়রানির কথা স্বীকার করেন। এ ঘটনায় শিক্ষার্থীদের আন্দোলনের মুখে তাঁকে বরখাস্ত করে বিশ্ববিদ্যালয় কর্তৃপক্ষ। বর্তমানে কারাগারে রয়েছেন মাহফুজুর রশীদ।
নারী সহায়তা ও তদন্ত বিভাগের উপপরিদর্শক আফরোজা আইরীন তদন্তে শেষে অভিযোগপত্র দেন আদালতে।অভিযোগপত্রে বলা হয়, শিক্ষক ফেরদৌস আহসানউল্লাহ বিজ্ঞান ও প্রযুক্তি বিশ্ববিদ্যালয়ের পাঁচ ছাত্রীকে বিভিন্ন সময়ে পরীক্ষার ভাইভায় কম নম্বর দেওয়ার ভয়ভীতি দেখিয়ে যৌন হয়রানি করেন।
