
সাতকানিয়া কলেজ সড়ক চলাচলের অনুপযোগী হয়ে পড়েছে। দীর্ঘদিন সংস্কার না হওয়ায় সড়কটির কার্পেটিং উঠে গিয়ে বড় বড় গর্তের সৃষ্টি হয়েছে। এ বছর ফেব্রুয়ারি মাসে সড়কটির সংস্কারকাজ শুরু হলেও কয়েক দিন পর অর্থাভাব দেখিয়ে ঠিকাদার কাজ বন্ধ করে দেন বলে জানা গেছে।এ সড়ক দিয়ে প্রতিদিন কয়েক হাজার শিক্ষার্থী এবং সাধারণ মানুষ যানবাহনে ও হেঁটে সাতকানিয়া সরকারি কলেজ, উপজেলা পরিষদ কার্যালয়, দেওয়ানহাট, কেরানিহাট ও সাতকানিয়া রাস্তার মাথায় আসা-যাওয়া করে।সরেজমিনে পরিদর্শনের সময় দেখা গেছে, সড়কের সাতকানিয়া রাস্তার মাথা (চট্টগ্রাম-কক্সবাজার মহাসড়কের সংযোগস্থল) থেকে সাতকানিয়া সরকারি কলেজ পর্যন্ত প্রায় সাড়ে তিন কিলোমিটার দীর্ঘ সড়কের বেশির ভাগ জায়গায় কার্পেটিং উঠে গেছে। স্থানে স্থানে সৃষ্টি হয়েছে ছোট-বড় অসংখ্য গর্ত। এ সড়ক দিয়ে চলাচলকারী ভুক্তভোগী লোকজন জানান, অন্তত এক যুগ আগে সড়কটির সংস্কার করা হয়েছিল। এরপর দীর্ঘদিন ধরে সংস্কার না হওয়ায় সড়কের এমন বেহাল দশা হয়েছে। তাদের অভিযোগ, সড়কসংলগ্ন কয়েকটি স্থানে ইটভাটা রয়েছে। এসব ভাটায় ইট, বালু ও কাঠবোঝাই বিভিন্ন ধরনের ভারী যানবাহন নিয়মিত আসা-যাওয়া করায় সড়কটি বেশি ক্ষতিগ্রস্ত হয়েছে।আশেকেরপাড়া গ্রামের বাসিন্দা সবুর আহমদ বলেন, এলাকার মানুষের জন্য সড়কটি গুরুত্বপূর্ণ। গত কয়েক বছরের বৃষ্টি-বন্যায় সড়কটি ক্ষতিগ্রস্ত হয়। তার ওপর চলছে ভারী ইট-বালু বোঝাই ট্রাক। এতে সড়কটিতে সাধারণ যানবাহন চলাচল ব্যাহত হচ্ছে। এমনকি পথচারীদের হেঁটে চলাও কষ্টকর হয়ে উঠেছে। এ সড়ক দিয়ে কলেজে যাতায়াত করেন জনার কেওচিয়া এলাকার বাসিন্দা সাতকানিয়া সরকারি কলেজের শিক্ষার্থী নাজিফা মরিয়ম। তিনি বলেন, ‘খানাখন্দের কারণে সড়কটিতে চলাচলে দুর্ভোগ পোহাতে হয়। ফলে কলেজে নিয়মিত যাওয়া হয় না।’জানতে চাইলে উপজেলা প্রকৌশলী মোহাম্মদ তাসাউর প্রথম আলোকে জানান, এ বছরের শুরুতে ৭২ লাখ টাকা ব্যয়ে সাতকানিয়া রাস্তার মাথা থেকে সাতকানিয়া সরকারি কলেজ পর্যন্ত সড়কটি সংস্কারের কাজ শুরু হয়েছিল। জুলাই মাসে কাজ শেষ করার কথা ছিল। কয়েক দিন পরই পর্যাপ্ত অর্থ না থাকার কারণ দেখিয়ে ঠিকাদার সময় বাড়ানোর আবেদন করেন। এ অবস্থায় আগামী নভেম্বর পর্যন্ত সময় বাড়ানো হয়েছে। কয়েক দিনের মধ্যে কাজ আবার শুরু হবে।
