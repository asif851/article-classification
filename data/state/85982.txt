
মুন্সিগঞ্জের গজারিয়া উপজেলা পরিষদ নির্বাচনের দিন গত রোববার সহিংসতায় নিহত উপজেলার বালুয়াকান্দি ইউনিয়ন পরিষদের (ইউপি) চেয়ারম্যান ও ইউনিয়ন আওয়ামী লীগের সভাপতি মো. সামছুদ্দিন প্রধান এবং নির্বাচন-পরবর্তী সহিংসতায় গত সোমবার উপজেলা ছাত্রলীগের আইনবিষয়ক সম্পাদক মাহবুব আলম হত্যার ঘটনায় পৃথক মামলা হয়েছে।গতকাল মঙ্গলবার গজারিয়া থানায় এসব মামলা করা হয়। নিহত ব্যক্তিদের পরিবার ও পুলিশ সূত্রে জানা গেছে, সামছুদ্দিন প্রধানের স্ত্রী মর্জিনা বেগম ২৬ জনের নাম উল্লেখ ও অজ্ঞাত অনেককে আসামি করে মামলা করেন। মাহবুব আলমের বাবা উপজেলা আওয়ামী লীগের শ্রমবিষয়ক সম্পাদক মো. খোকন প্রধান অন্য মামলাটি করেন।গজারিয়া থানার ভারপ্রাপ্ত কর্মকর্তা (ওসি) মামুন-অর রশিদ জানান, মাহবুবের দাফনের পর রাতে মামলা নথিভুক্ত করা হবে।
