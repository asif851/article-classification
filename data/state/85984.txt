
মহা ধুমধামের সঙ্গে গতকাল মঙ্গলবার সারা দেশে উদ্যাপিত হয়েছে বাঙালি হিন্দুধর্মাবলম্বীদের প্রধান ধর্মীয় উৎসব শারদীয় দুর্গাপূজার মহাসপ্তমী।আজ মহাষ্টমী, শারদীয় দুর্গোৎসবের তৃতীয় দিন। ঢাকেশ্বরী জাতীয় মন্দিরে আজ বুধবার সকাল ৮টা ৪০ মিনিটের মধ্যে মহাষ্টমী বিহিত পূজা হবে। এরপর সকাল ৯টা ২৮ মিনিটের মধ্যে সন্ধিপূজা শেষ হবে। দুপুরে মন্দির মেলাঙ্গনে মহাপ্রসাদ বিতরণ করা হবে। আর ঢাকা বিশ্ববিদ্যালয়ের জগন্নাথ হলে সকাল ১০টায় হবে অঞ্জলি প্রদান। মহানগর সর্বজনীন পূজা কমিটি সূত্রে এ তথ্য জানা গেছে।আয়োজকেরা জানান, পাঁচ দিনব্যাপী দুর্গোৎসব আজ থেকে আরও জমজমাট হয়ে উঠবে। মন্দির আর পূজামণ্ডপগুলো ভরে উঠবে ঢাকের বাদ্য, মন্ত্রোচ্চারণ ও চণ্ডীপাঠ, কাঁসর ঘণ্টা, শঙ্খ আর উলুধ্বনিতে। দেবী দুর্গার আশীর্বাদ লাভের জন্য অঞ্জলি দিতে মণ্ডপে মণ্ডপে ভিড় জমাবেন ভক্তরা।আজ রাজধানীর রামকৃষ্ণ মঠ ও মিশনে কুমারী পূজা হবে। মাতৃভাবে কুমারী কন্যাকে জীবন্ত প্রতিমা করে তাতে জগজ্জননীর উদ্দেশে শ্রদ্ধা নিবেদন করাই কুমারী পূজা। শাস্ত্রমতে, এদিন মা দুর্গার অপর কোনো নামে কুমারীর নামকরণ করা হবে।গতকাল রাজধানীসহ সারা দেশে অনুষ্ঠিত হয় মহাসপ্তমী পূজা। ঢাকেশ্বরী জাতীয় মন্দির মেলাঙ্গনে সকাল সাড়ে সাতটার দিকে দেবীর নবপত্রিকা প্রবেশ, স্থাপন, সপ্তমাদি কল্পারম্ভ ও বিহিত পূজা হয়। বিকেলে পূজা কমিটি দুস্থদের মধ্যে কাপড় বিতরণ করে এবং সন্ধ্যায় আরতি প্রতিযোগিতার আয়োজন করে। এ ছাড়া রাজধানীর গুলশান-বনানী এলাকার বাসিন্দাদের উদ্যোগে বনানী মাঠে, ঢাকা বিশ্ববিদ্যালয়ের জগন্নাথ হলে, ভোলানন্দ গিরি আশ্রমে, তাঁতীবাজার, শাঁখারীবাজার, সিদ্ধেশ্বরী কালীমন্দির, রাজারবাগ বরদেশ্বরী কালীমাতা মন্দির প্রভৃতি স্থানে পূজামণ্ডপে গতকাল সপ্তমী পূজা হয়। এসব মণ্ডপে আজ মহাষ্টমী পূজা অনুষ্ঠিত হবে।মহানগর সর্বজনীন পূজা কমিটির হিসাব অনুসারে, রাজধানীতে ২২৫টি মণ্ডপে এবার দুর্গাপূজা হচ্ছে। আর সারা দেশে ২৯ হাজার ৭৪টি মণ্ডপে হচ্ছে দুর্গাপূজা। রাজধানীসহ সারা দেশে দুর্গাপূজার নিরাপত্তায় বিশেষ ব্যবস্থা নিয়েছে সরকার।আগামীকাল বৃহস্পতিবার দুর্গোৎসবের শেষ দিন। এবার দুর্গাপূজার মহানবমী ও বিজয়া দশমী একই দিনে পড়েছে। তবে পূজা উদ্যাপন পরিষদের সিদ্ধান্ত অনুসারে প্রতিমা বিসর্জন হবে শুক্রবার।
