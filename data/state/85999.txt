
পরিচালনা কমিটির জটিলতায় কোনো বেসরকারি শিক্ষাপ্রতিষ্ঠানের শিক্ষক-কর্মচারীদের বেতন-ভাতা উত্তোলনে সমস্যার সৃষ্টি হলে জেলা পর্যায়ে জেলা প্রশাসক (ডিসি) ও উপজেলা পর্যায়ে উপজেলা নির্বাহী কর্মকর্তা (ইউএনও) এবং প্রতিষ্ঠানপ্রধানের যৌথ স্বাক্ষরে তা উত্তোলন করা যাবে।
আজ শনিবার শিক্ষা মন্ত্রণালয়ের এক বিজ্ঞপ্তিতে এ কথা জানানো হয়েছে।
সাংসদেরা বেসরকারি শিক্ষাপ্রতিষ্ঠানের পরিচালনা কমিটির সভাপতি থাকতে পারবেন না বলে আদালতের এক রায়ের পরিপ্রেক্ষিতে এই নির্দেশনা দেওয়া হয়েছে।
বিজ্ঞপ্তিতে বলা হয়, বেসরকারি শিক্ষাপ্রতিষ্ঠানের শিক্ষক-কর্মচারীদের বেতন-ভাতা পরিচালনা কমিটির সভাপতি ও অধ্যক্ষ বা প্রধান শিক্ষকের যৌথ সইয়ে উত্তোলন করা হয়ে থাকে। সাংসদেরা বেসরকারি শিক্ষাপ্রতিষ্ঠানের পরিচালনা কমিটির সভাপতি পদে থাকাসংক্রান্ত সুপ্রিম কোর্টের সাম্প্রতিক সিদ্ধান্তের পরিপ্রেক্ষিতে শিক্ষা মন্ত্রণালয় নতুন এ নির্দেশনা দিয়েছে। বেসরকারি শিক্ষাপ্রতিষ্ঠানের গভর্নিং বডি ও ম্যানেজিং কমিটি প্রবিধানমালা ২০০৯-এর ৬(খ) এবং ৮(৩) অনুচ্ছেদ অনুযায়ী এই নির্দেশ দেওয়া হয়।
