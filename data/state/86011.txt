
ঢাকা-সিলেট রেললাইনের মাইজগাঁওয়ের কাছে একটি মালবাহী ট্রেন লাইনচ্যুত হওয়ায় আজ বেলা আড়াইটা থেকে ঢাকা ও চট্টগ্রামের সঙ্গে সিলেটের রেল যোগাযোগ বন্ধ রয়েছে। সিলেট রেলস্টেশন থেকে জানানো হয়, সারবাহী একটি ট্রেন সিলেট থেকে বেলা দুইটার দিকে ছেড়ে যায়। ফেঞ্চুগঞ্জের মাইজগাঁওয়ের কাছে পৌঁছালে একটি বগি হঠাৎ লাইনচ্যুত হয়ে পড়ে। এ কারণে ট্রেন চলাচল বন্ধ রয়েছে। 
বিকেল সাড়ে চারটার দিকে যোগাযোগ করলে রেলওয়ের মাইজগাঁও স্টেশনের মাস্টার মোহাম্মদ শাহজাহান প্রথম আলোকে বলেন, বিকেল চারটার দিকে কুলাউড়া থেকে একটি উদ্ধারকারী ট্রেন ঘটনাস্থলে রওনা করেছে। এটি পৌঁছালেই লাইনচ্যুত ট্রেন অপসারণ করে যোগাযোগ স্বাভাবিক করা হবে। সিলেট রেলস্টেশনের মাস্টার কাজী শহিদুর রহমান জানান, ট্রেন চলাচল বন্ধ থাকায় সিলেট থেকে ঢাকাগামী পারাবত সিলেট স্টেশনে এবং ঢাকা থেকে সিলেটগামী জয়ন্তিকা শায়েস্তাগঞ্জ ও চট্টগ্রাম থেকে সিলেটগামী পাহাড়িকা শমসেরনগর স্টেশনে যাত্রাবিরতি করেছে বলে সিলেট রেলস্টেশন থেকে জানানো হয়েছে।
