
ভারতের সঙ্গে ‘প্যাকেজ প্রোগ্রাম’ই হচ্ছে শেখ হাসিনা সরকারের ক্ষমতায় টিকে থাকার নিশ্চয়তা। ভারত আর আনন্দবাজার পত্রিকা ছাড়া এই সরকারের আর কোথাও কোনো সমর্থন নেই।
আজ শুক্রবার বিএনপির কেন্দ্রীয় কার্যালয়ে অনুষ্ঠিত সংবাদ সম্মেলনে দলটির জ্যেষ্ঠ যুগ্ম মহাসচিব রুহুল কবির রিজভী আহমেদ লিখিত বক্তব্যে এ অভিযোগ করেন।
বিএনপির এই নেতা দাবি করেন, ২০১৪ সালের ৫ জানুয়ারির ভোটের পর কেবলমাত্র ভারত ও আনন্দবাজার পত্রিকা ছাড়া দেশে বিদেশে এই সরকারের কোনো সমর্থন নেই। জাতিসংঘ ও আন্তর্জাতিক উন্নয়ন সহযোগী সংস্থাসহ বেশির ভাগ দেশ গ্রহণযোগ্য একটি জাতীয় নির্বাচন দাবি করে আসছে। দুই দিন আগেও ব্রিটেনের পার্লামেন্টে বাংলাদেশ সরকারের সমালোচনা করে দ্রুত একটি গ্রহণযোগ্য নির্বাচন দাবি করা হয়েছে। জনগণও সরকারের দিক থেকে মুখ ফিরিয়ে নিয়েছে। এ কারণে ক্ষমতায় টিকে থাকতে ভারতের সমর্থন পাওয়ার জন্য সে দেশের কাছে দেশকে চিরস্থায়ী বন্দোবস্ত করে দিতে একের পর এক পদক্ষেপ বাস্তবায়ন করা হচ্ছে।
রিজভী দাবি করেন, দেশের জনগণকে নয়, শুধু একটি পছন্দসই দেশকে খুশি করার জন্য দেশি-বিদেশি পরিবেশবাদীদের নিষেধ, দেশের মানুষের প্রতিবাদকে উপেক্ষা করে রামপালে বিদ্যুৎ কেন্দ্র নির্মাণ করা হচ্ছে। টনপ্রতি ১৯২ টাকায় ট্রানজিটের নামে করিডর দেওয়া হয়েছে। তিনি বলেন, ‘দেশবাসীকে বলা হয়েছিল ট্রানজিট দিলে নাকি বাংলাদেশ অনেক লাভবান হবে, অনেক টাকা আয় করবে। আসলে ভারতীয় নীতিনির্ধারক দাদাদের হয়তো অনেকেই চেনেন না, তারা প্রথমে আম-মুলোর লোভ দেখাবে, আর কাজ ওয়াসিল হয়ে গেলে বুড়ো আঙুল দেখাবে।’
লিখিত বক্তব্যে রিজভী বলেন, বিএনপির মিছিল দেখলেই গুলি করা হয়। কিন্তু সীমান্তে বিএসএফ বাংলাদেশিদের হত্যা করলেও তাদের বিরুদ্ধে এ দেশের সীমান্ত রক্ষীরা একটা গুলিও ছুড়তে পারেন না। অভিন্ন নদীর পানি ভারতের শুকনো অঞ্চলে সরিয়ে নেওয়ার উদ্যোগ শুরু হলেও সরকারের মুখ থেকে প্রতিবাদের একটি শব্দও বের হয় না।
