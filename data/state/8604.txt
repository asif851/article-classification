
নারায়ণগঞ্জের রূপগঞ্জে বকেয়া বেতনের দাবিতে একটি পোশাক কারখানার শ্রমিকেরা সড়ক অবরোধ ও বিক্ষোভ করেছেন। গতকাল শনিবার উপজেলার আউখাব এলাকায় এ ঘটনা ঘটে। এতে ঢাকা-সিলেট মহাসড়কে প্রায় আধা ঘণ্টা যান চলাচল বন্ধ থাকে। একই দিন গাজীপুরের শ্রীপুরে এক কর্মকর্তাকে মারধর করার জের ধরে শ্রমিকেরা কর্মবিরতি পালন করেছেন।এলাকার অনেকে, প্রত্যক্ষদর্শী ও পুলিশ সূত্রে জানা গেছে, উপজেলার আউখাব এলাকায় অবস্থিত হারভেস্ট রিচ (বেনেটেক্স) নামে পোশাক কারখানায় প্রায় দুই হাজার শ্রমিক কাজ করেন। গতকাল দুপুর ১২টার দিকে শ্রমিকেরা দুই মাসের (অক্টোবর-নভেম্বর) বকেয়া বেতনের দাবিতে কাজ বন্ধ করে দিয়ে কারখানার ভেতরে বিক্ষোভ শুরু করে। একপর্যায়ে তাঁরা বাইরে এসে ঢাকা-সিলেট মহাসড়ক আধা ঘণ্টা অবরোধ করে রাখেন। এতে ওই মহাসড়কে যান চলাচল বন্ধ হয়ে যায়।খবর পেয়ে পরে শিল্প-পুলিশ ঘটনাস্থলে এলে মালিকপক্ষ দ্রুত বকেয়া বেতন পরিশোধের আশ্বাস দেয়। এরপর শ্রমিকেরা অবরোধ তুলে নিলে যান চলাচল স্বাভাবিক হয়।নাম প্রকাশে অনিচ্ছুক কয়েকজন শ্রমিক অভিযোগ করে জানান, তাঁদের দুই মাসের বকেয়া বেতন পাওনা আছে। এই কারণে তাঁরা রাস্তায় নামতে বাধ্য হয়েছেন। বেতন না পাওয়ায় তাঁরা বাড়িভাড়া ও দোকানের পাওনা পরিশোধ করতে পারছেন না।আদমজীতে অবস্থিত শিল্প-পুলিশ-৪-এর পরিদর্শক আবদুল বাতেন জানান, মালিকপক্ষ রোববারের মধ্যে বেতন পরিশোধ করার আশ্বাস দেওয়ায় শ্রমিকেরা অবরোধ তুলে নেন। মালিকপক্ষের সঙ্গে যোগাযোগের চেষ্টা করেও কথা বলা সম্ভব হয়নি।শ্রীপুর উপজেলার ফরিদপুর এলাকার ফার সিং নিট কম্পোজিট লিমিটেড কারখানায় গত শুক্রবার রাত ১০টায় অতিরিক্ত সময়ের কাজ শেষ হয়। পরে কারখানার মহাব্যবস্থাপক (জিএম) বাবুল শেখ শ্রমিকদের দিয়ে অতিরিক্ত সময় আরও কাজ করানোর বিষয়ে সুপারভাইজার রমজান আলীকে অনুরোধ করেন। তাতে রাজি না হওয়ায় ওই ব্যবস্থাপক তাঁকে মারধর করেন। এ ঘটনা জানতে পেরে শ্রমিকেরা ক্ষোভে ফেটে পড়েন। পরে গতকাল সকাল আটটা থেকে বেলা দুইটা পর্যন্ত কর্মবিরতি ও বিক্ষোভ কর্মসূচি পালন করেন।জিএম বাবুল শেখ প্রথম আলোকে জানান, মারধর বা জোর করে কাজ করানোর ঘটনা ঠিক নয়। তবে রাত সাড়ে সাতটার দিকে সুপারভাইজারের সঙ্গে সামান্য ধাক্কাধাক্কি হয়েছে। মধ্যাহ্ন বিরতির পর কারখানার ব্যবস্থাপনা পরিচালক আরিফ মঈনুদ্দীন ভুল বোঝাবুঝির কারণে ঘটনাটি ঘটেছে বলে শ্রমিকদের জানালে তাঁরা আবার কাজ শুরু করেন।গাজীপুর শিল্প-পুলিশের পরিদর্শক কবির হোসেন ঘটনার সত্যতা নিশ্চিত করেছেন।
