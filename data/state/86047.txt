
ইজতেমা ময়দানে আসা আরেকজন মুসল্লি মারা গেছেন। তিনি বরিশালের টিকাশ্বর এলাকার মরহুম আলী হাওলাদারের ছেলে আলী আজিম হাওলাদার (৬৫)। বিশ্ব ইজতেমার লাশের জিম্মাদার আদম আলীর ভাষ্য, বার্ধক্যজনিত রোগে তিনি ভোররাতে মারা গেছেন। এ নিয়ে বিশ্ব ইজতেমায় দ্বিতীয় দফায় পাঁচজন মুসল্লির মৃত্যু হয়েছে।আজ শনিবার বিশ্ব ইজতেমার দ্বিতীয় পর্বের দ্বিতীয় দিন। বাদ ফজর ভারতের মাওলানা মো. শওকত আলীর বয়ান দিয়ে শুরু হয় ইজতেমার দ্বিতীয় দিনের বয়ান। তাঁর বয়ান তরজমা করেন বাংলাদেশের মাওলানা নুরুর রহমান। কাল রোববার জোহরের নামাজের আগে আখেরি মোনাজাতের মধ্য দিয়ে শেষ হবে দুই পর্বের বিশ্ব ইজতেমার শেষ পর্ব।এর আগে গত রাতে প্রায় এক ঘণ্টার বৃষ্টিতে ইজতেমায় আসা মুসল্লিরা দুর্ভোগ পোহান। আজ সকালেও গুঁড়ি গুঁড়ি বৃষ্টি আর শীতে দুর্ভোগ পোহাতে হয়েছে মুসল্লিদের। বৃষ্টিতে ভিজে গেছে মুসল্লিদের বিছানা ও জামা কাপড়। বৃষ্টির কারণে শীত বাড়ায় বেড়েছে দুর্ভোগের মাত্রাও।কিশোরগঞ্জ সদর এলাকার রিপন হোসেন বলেন, রাতে হঠাৎ বৃষ্টির কারণে জামা কাপড় ও প্রয়োজনীয় মালামাল ভিজে গেছে। বৃষ্টির কারণে শীত বেড়েছে। মানিকগঞ্জের ঘিওর এলাকার মুসল্লি আলতাফ হোসেন বলেন, বৃষ্টির কারণে অনেকেই বিছানাপত্র গুটিয়ে পলিথিন সিটে মুড়ে ফেলায় পানি থেকে রক্ষা পেয়েছেন। তবে বৃষ্টি হওয়াতে মাঠে ধুলা কমেছে।তবে বিশ্ব ইজতেমার আয়োজক কমিটির মুরব্বি গিয়াস উদ্দিন জানান, ইজতেমা এলাকায় সামান্য বৃষ্টি হলেও মুসল্লিদের বড় ধরনের কোনো সমস্যা হয়নি। যৌতুকবিহীন বিয়ে: আজ বাদ আসর বয়ান মঞ্চ থেকে পড়ানো হবে যৌতুকবিহীন বিয়ে। এবারের ইজতেমার প্রথম দফার দ্বিতীয় দিনেও ১২১টি যৌতুকবিহীন বিয়ে সম্পন্ন হয়েছিল। আজ যৌতুকবিহীন বিয়ের জন্য ইতিমধ্যে প্রায় ৫০ জন জুটির নাম তালিকাভুক্ত হয়েছে বলে জানিয়েছেন ইজতেমার এক মুরব্বি।
