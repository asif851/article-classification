
শিক্ষামন্ত্রী নুরুল ইসলাম নাহিদ বলেছেন, কিছু লোক শিক্ষকদের চিরায়ত মূল্যবোধ নষ্ট করে দিচ্ছে। তাঁরা কোচিং ব্যবসা করছেন এবং পরীক্ষার হলে শিক্ষার্থীদের প্রশ্নের উত্তর বলে দেন। শিক্ষকতা পেশায় তাঁদের থাকার অধিকার নেই।
আজ বৃহস্পতিবার রাজধানীর সেগুনবাগিচায় আন্তর্জাতিক মাতৃভাষা ইনস্টিটিউটে প্রধানমন্ত্রীর শিক্ষা সহায়তা ট্রাস্টের উদ্যোগে স্নাতক (পাস) ও সমমানের শিক্ষার্থীদের উপবৃত্তি বিতরণ শিক্ষামন্ত্রী এ কথা বলেন। তিনি বলেন, ‘আমরা গুণমান সম্মত শিক্ষা, ভালো, সৎ, দেশপ্রেমে উজ্জীবিত ভালো মানুষ এবং নৈতিক মূল্যবোধসম্পন্ন ও নিবেদিত প্রাণ শিক্ষক চাই।’
অনুষ্ঠানে শিক্ষামন্ত্রী অনলাইনের মাধ্যমে উপবৃত্তির ১৩৮কোটি ৩৫ হাজার ৮৬০ টাকা বিতরণ করেন। মোট ২ লাখ ৫৪ হাজার ৫৩৩ জন স্নাতক (পাস) ও সমমান পর্যায়ের শিক্ষার্থী এ উপবৃত্তি পাচ্ছেন। এঁদের মধ্যে ৬২ হাজার ৪৮৮ জন ছাত্র এবং ১ লাখ ৯২ হাজার ৪৫ জন ছাত্রী। এঁদের মধ্যে ২০ জন শিক্ষার্থীর হাতে উপবৃত্তির নগদ টাকা তুলে দেন শিক্ষামন্ত্রী। অনলাইনে মোবাইলের মাধ্যমে উপবৃত্তির টাকা বিতরণে ডাচ্‌-বাংলা ব্যাংক কারিগরি সহায়তা দিচ্ছে।
প্রধানমন্ত্রীর শিক্ষা সহায়তা ট্রাস্টের ব্যবস্থাপনা পরিচালক মো. নূরুল আমিনের সভাপতিত্বে অনুষ্ঠানে অন্যদের মধ্যে শিক্ষা মন্ত্রণালয়ের মাধ্যমিক ও উচ্চশিক্ষা বিভাগের সচিব সোহরাব হোসাইন, মাধ্যমিক ও উচ্চশিক্ষা অধিদপ্তরের মহাপরিচালক এস এম ওয়াহিদুজ্জামান, ডাচ্‌-বাংলা ব্যাংকের চেয়ারম্যান সায়েম আহমেদ প্রমুখ বক্তব্য দেন।
