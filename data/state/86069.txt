
বিয়ের পর প্রচলিত বেশ কিছু লোকাচার পঞ্চগড়, ঠাকুরগাঁওসহ বৃহত্তর রংপুর-দিনাজপুরের মানুষ নানা আয়োজনে পালন করে আসছে। এসব লোকাচারের একটি হলো ‘ভাদরকাটানি’। এ অঞ্চলে দীর্ঘকাল ধরে ভাদরকাটানি ধুমধামের সঙ্গে পালিত হচ্ছে।ভাদরকাটানি লোকাচার হলেও এখন গোটা উত্তরাঞ্চলে এটা সামাজিক রেওয়াজে পরিণত হয়েছে। এ অঞ্চলের হিন্দু, মুসলিম উভয় সম্প্রদায়ে এ উৎসব চলে আসছে শত বছর ধরে। নববধূদের এই রেওয়াজটি অবশ্যই পালন করতে হয়। অনেক পুরোনো বধূও এ রেওয়াজ মেনে চলেন।নববধূ ভাদ্র মাস শুরুর আগেই শ্বশুরবাড়ি থেকে বাবার বাড়িতে যান। কোনো নববধূ তিন দিন, কেউ সাত দিন, আবার কেউ কেউ পুরো মাসই থেকে যান বাবার বাড়িতে। এ সময়ে নববধূরা স্বামীর মুখ দেখেন না। স্থানীয় লোকজনের বিশ্বাস, এ সময় দেখা-সাক্ষাৎ হলে স্বামীরা অন্ধ হয়ে যেতে পারেন। অথবা সংসারের অমঙ্গল হতে পারে। এমনকি অপঘাতে মৃত্যুও হতে পারে স্বামীর। এ লোকজ বিশ্বাসের কারণেই এ উৎসবের শুরু বলে অনেকে মনে করেন।এ সময় মেয়েকে বাড়িতে পেয়ে পরিবারগুলোতে উৎসবমুখর পরিবেশের সৃষ্টি হয়। নাইওরে এসেছেন নতুন বিবাহিত সদর উপজেলার চাকলাহাট গ্রামের আসমা বেগম (২২), সালমা বেগম (২০), ধনিপাড়া গ্রামের আফসানা বেগম (২২), সাবিনা (২০) ও আরজিনা (২২)। তেঁতুলিয়া উপজেলার আজিজনগর গ্রামের নূরনবী ও নজরুল ইসলামের নববিবাহিত স্ত্রীরাও চলে গেছেন বাবার বাড়িতে।শ্রাবণ মাসের শেষ দিনে বাবার বাড়িতে এসেছেন আসমা। তিনি বলেন, ‘ভাদরকাটানি বিষয়ে কোনো নিয়ম আছে কি না তা জানি না। তবে এ উপলক্ষে বাবার বাড়িতে বেশ কিছুদিন থাকা যায়। বেশ ভালোই লাগে।’
