
রাজধানীর যাত্রাবাড়ী থানা এলাকার এক বাসা থেকে মোছাম্মৎ শাহনাজ (২৩) নামের এক গৃহবধূর লাশ উদ্ধার করা হয়েছে। আজ রোববার পুলিশ তাঁর রক্তাক্ত লাশ উদ্ধার করে ময়নাতদন্তের জন্য স্যার সলিমুল্লাহ মেডিকেল কলেজ ও মিটফোর্ড হাসপাতালের মর্গে পাঠিয়েছে।
যাত্রাবাড়ী থানার উপপরিদর্শক (এসআই) নাসির উদ্দিন প্রথম আলোকে বলেন, খবর পেয়ে আজ বেলা তিনটার দিকে উত্তর পশ্চিম যাত্রাবাড়ীর একটি বাড়ির তিন তলার বাসা থেকে শাহনাজের লাশ উদ্ধার করা হয়। তাঁর মাথায় গুরুতর জখম আছে। এ ছাড়া গলায় ওড়না প্যাঁচানো ছিল। ধারণা করা হচ্ছে, আঘাতের পর গলায় ফাঁস দিয়ে তাঁকে হত্যা করা হয়েছে।এসআই বলেন, প্রাথমিক তদন্তে জানা গেছে, শাহনাজ স্বামী মফিজুর রহমানের সঙ্গে যশোরে থাকতেন। কিছুদিন আগে তিনি তাঁর দেবর মিরানের সঙ্গে ঢাকায় এসে ওই বাসায় ওঠেন। মিরান যাত্রাবাড়ীর একটি কারখানায় কাজ করেন। আজ সকালে মিরান বাসা থেকে কাজে বের হন। এর মধ্যে কে বা কারা বাড়িতে ঢুকে এ হত্যাকাণ্ড ঘটিয়েছে। মিরানকে জিজ্ঞাসাবাদ চলছে। ঘটনার তদন্ত চলছে।
