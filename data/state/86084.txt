
জাতীয় পার্টির চেয়ারম্যান এইচ এম এরশাদের বিরুদ্ধে দুর্নীতি দমন কমিশনের (দুদক) করা রাডার ক্রয়-সংক্রান্ত দুর্নীতি মামলার তদন্ত কর্মকর্তাকে জেরা অব্যাহত রয়েছে। গতকাল বুধবার ঢাকার বিভাগীয় বিশেষ জজ আদালতে তদন্ত কর্মকর্তা দুদকের উপপরিচালক মঞ্জুর আহমেদকে জেরা করেন এরশাদের আইনজীবী শেখ সিরাজুল ইসলাম। গতকাল জেরা শেষ না হওয়ায় বিচার মো. নুরুল ইসলাম আগামী ১৯ সেপ্টেম্বর জেরার পরবর্তী তারিখ ধার্য করেন। আসামি এইচ এম এরশাদ আদালতে ছিলেন না। তিনি আইনজীবীর মাধ্যমে হাজিরা দেন। এ মামলার অপর আসামিদের মধ্যে বিমানবাহিনীর সাবেক কর্মকর্তা মমতাজ উদ্দিন আহমেদ ও সুলতান মাহমুদ আদালতে উপস্থিত ছিলেন। আরেক আসামি এ কে এম মুসা পলাতক আছেন। মামলায় অভিযোগ করা হয়, জিয়াউর রহমান রাষ্ট্রপতি থাকাকালে তৎকালীন বিমানবাহিনীর প্রধান সদর উদ্দিন আহমেদ বিমানবাহিনীর জন্য যুগোপযোগী রাডার ক্রয়ের আবেদন করেন। তখন রাষ্ট্রপতির সভাপতিত্বে অনুষ্ঠিত এক সভায় ফ্রান্সের থমসন সিএসএফ কোম্পানির নির্মিত অত্যাধুনিক একটি উচ্চ ক্ষমতার রাডার ও দুটি কম ক্ষমতাসম্পন্ন রাডার ক্রয়ের প্রস্তাব অনুমোদন করা হয়। পরে এরশাদ রাষ্ট্রপতি হওয়ার পর অপর আসামিদের যোগসাজশে ও আর্থিক সুবিধা প্রাপ্ত হয়ে ফ্রান্সের থমসন সিএসএফ কোম্পানির রাডার না কিনে বেশি দামে যুক্তরাষ্ট্রের ওয়েস্টিং কোম্পানির রাডার কেনা হয়। এতে সরকারের ৬৪ কোটি ৪ লাখ ৪২ হাজার ৯১৮ টাকা আর্থিক ক্ষতি হয়।
