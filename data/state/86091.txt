
মুক্তিযুদ্ধকালের মানবতাবিরোধী অপরাধের অভিযোগে চাঁপাইনবাবগঞ্জের মাহিদুর রহমান ও আফসার হোসেনের বিরুদ্ধে করা মামলার রায় যেকোনো দিন ঘোষণা করবেন আন্তর্জাতিক অপরাধ ট্রাইব্যুনাল-২। গতকাল বুধবার এই মামলার কার্যক্রম শেষে ট্রাইব্যুনাল রায় অপেক্ষমাণ রাখেন।এ নিয়ে এক দিনের ব্যবধানে মানবতাবিরোধী অপরাধের আরেকটি মামলার কার্যক্রম শেষ হলো। গত সোমবার ব্রাহ্মণবাড়িয়ার পলাতক সৈয়দ হাসান আলীর বিরুদ্ধে মামলার রায় অপেক্ষমাণ রাখেন ট্রাইব্যুনাল-১।বিচারপতি ওবায়দুল হাসান, বিচারপতি মো. মজিবুর রহমান মিয়া ও বিচারপতি মো. শাহিনুর ইসলামের সমন্বয়ে গঠিত ট্রাইব্যুনাল-২-এ গতকাল মাহিদুর ও আফসারের বিরুদ্ধে যুক্তি উপস্থাপন শেষ করে রাষ্ট্রপক্ষ ও আসামিপক্ষ। রাষ্ট্রপক্ষে শুনানি করেন সাহিদুর রহমান ও তুরিন আফরোজ। আসামিপক্ষে ছিলেন আবদুস সোবহান তরফদার।যুক্তি উপস্থাপনকালে রাষ্ট্রপক্ষ দাবি করেছে, মাহিদুর ও আফসারের বিরুদ্ধে আনা মানবতাবিরোধী অপরাধের অভিযোগ সন্দেহাতীতভাবে প্রমাণ করা গেছে। এ দুজনের সর্বোচ্চ শাস্তি হওয়া উচিত। তবে আসামিপক্ষ তাঁদের অভিযোগ থেকে খালাস দেওয়ার আরজি জানায়। এ সময় আসামির কাঠগড়ায় মাহিদুর ও আফসার উপস্থিত ছিলেন।রাষ্ট্রপক্ষ জানায়, চাঁপাইনবাবগঞ্জের শিবগঞ্জ উপজেলার মাহিদুর রহমান (৮৪) ও আফসার হোসেন ওরফে ছুটু (৭৫) মুক্তিযুদ্ধের আগে মুসলিম লীগের রাজনীতির সঙ্গে যুক্ত ছিলেন। একাত্তরে তাঁরা স্থানীয় রাজাকার বাহিনী ও শান্তি কমিটিতে যোগ দিয়ে স্থানীয় পর্যায়ে বিভিন্ন ধরনের অপরাধ করেন।গত বছরের ১৫ সেপ্টেম্বর গভীর রাতে শিবগঞ্জ উপজেলার দুর্লভপুর ইউনিয়নের দাদনচক গ্রামের মাহিদুর ও বিনোদপুর ইউনিয়নের সাতরশিয়া গ্রামের আফসারকে নিজ নিজ বাড়ি থেকে গ্রেপ্তার করে পুলিশ। পরদিন শিবগঞ্জ শহীদ মিনারে বোমা হামলা মামলার আসামি হিসেবে স্থানীয় আদালতে হাজির করা হলে তাঁদের কারাগারে পাঠানো হয়। ১৮ সেপ্টেম্বর এ দুজনকে মানবতাবিরোধী মামলায় গ্রেপ্তার দেখানোর ও ট্রাইব্যুনালে হাজির করার নির্দেশনা চেয়ে আবেদন করে রাষ্ট্রপক্ষ। ২৩ নভেম্বর তাঁদের ট্রাইব্যুনালে হাজির করা হয়। তবে মানবতাবিরোধী অপরাধের মামলায় তাঁদের গ্রেপ্তার দেখানোর আবেদন খারিজ করেন ট্রাইব্যুনাল। পরে ১৬ নভেম্বর রাষ্ট্রপক্ষ তাঁদের বিরুদ্ধে আনুষ্ঠানিক অভিযোগ দাখিল করে। ২৪ নভেম্বর অভিযোগ আমলে নিয়ে তাঁদের মানবতাবিরোধী অপরাধের মামলায় গ্রেপ্তার দেখানো হয়।
