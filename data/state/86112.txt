
পুলিশের মহাপরিদর্শক (আইজিপি) এ কে এম শহীদুল হক বলেছেন, জঙ্গিদের ইতিমধ্যে দুর্বল করে দেওয়া হয়েছে। জঙ্গি দমনে পুলিশের তৎপরতা ভবিষ্যতেও অব্যাহত থাকবে।আজ শুক্রবার দুপুরের দিকে ময়মনসিংহ পুলিশ সুপারের কার্যালয় প্রাঙ্গণে এক অনুষ্ঠানে প্রধান অতিথির বক্তব্যে এসব কথা বলেন শহীদুল হক।পুলিশ সুপারের কার্যালয় ও পুলিশের অফিসার্স মেসের ভিত্তিপ্রস্তর স্থাপন করেন আইজিপি। এ ছাড়া সিসিটিভি ক্যামেরার নেটওয়ার্ক ও মিডিয়া সেন্টারের উদ্বোধন করেন আইজিপি।শহীদুল হক বলেন, দেশ ডিজিটাল হচ্ছে। জনগণকে সঙ্গে নিয়েই সরকার ও প্রশাসন দেশকে এগিয়ে নিচ্ছে। তবে পরাজিত শক্তি সব সময় ষড়যন্ত্রে লিপ্ত থাকে। জনগণকে সঙ্গে নিয়ে পুলিশ সব ষড়যন্ত্র মোকাবিলা করছে।
অনুষ্ঠানে বিশেষ অতিথি হিসেবে উপস্থিত ছিলেন পুলিশের ময়মনসিংহ রেঞ্জের উপমহাপরিদর্শক (ডিআইজি) চৌধুরী আবদুল্লাহ আল মামুন।
স্বাগত বক্তব্য দেন ময়মনসিংহের পুলিশ সুপার সৈয়দ নুরুল ইসলাম। তিনি জানান, ভালুকা থেকে ময়মনসিংহ শহর পর্যন্ত ঢাকা-ময়মনসিংহ মহাসড়কের ৬৫ কিলোমিটার এলাকায় উচ্চক্ষমতাসম্পন্ন সিসিটিভি ক্যামেরা লাগানোর উদ্যোগ নেওয়া হয়েছে। ইতিমধ্যে মহাসড়কের অংশে সিসিটিভি ক্যামেরা লাগানো হয়েছে। শহরের অংশের কাজ চলছে। কাজটি সম্পন্ন হলে ময়মনসিংহে অপরাধ কমে যাবে।
অনুষ্ঠানে আরও বক্তব্য দেন ময়মনসিংহ জেলা আওয়ামী লীগের সাধারণ সম্পাদক মোয়াজ্জেম হোসেন, মহানগর আওয়ামী লীগের সভাপতি এহতেশামুল আলম, ময়মনসিংহ প্রেসক্লাবের সাধারণ সম্পাদক বাবুল হোসেন প্রমুখ।
বিকেলে আইজিপি ময়মনসিংহ পুলিশ লাইন মাঠে বার্ষিক পুলিশ সমাবেশে যোগ দেবেন।
