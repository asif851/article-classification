
এবার রাজশাহীর তানোরে একটি বাড়ির রান্নাঘরে ১২৫টি গোখরা সাপের সন্ধান পাওয়া গেছে। অবশ্য আত্মরক্ষার জন্য বাড়ির লোকজন সাপগুলো পিটিয়ে মেরে ফেলেছে।
গতকাল বৃহস্পতিবার দিবাগত রাত একটা পর্যন্ত রান্নাঘরের ইঁদুরের গর্ত থেকে একে একে সাপগুলো বেরিয়ে আসে। সঙ্গে সঙ্গে তাদের পিটিয়ে মেরে ফেলা হয়। গত মঙ্গলবার রাতে রাজশাহী নগরের একটি বাসার শোবার ঘরে ২৭টি গোখরা সাপ পাওয়া যায়।
ওই বাড়ির মালিকের নাম আক্কাস আলী। বাড়িটি তানোর পৌর এলাকার ভদ্রখণ্ড মহল্লায়। রান্নাঘরটি খড়ের বেড়া দিয়ে ঘেরা। মেঝে মাটির।
আক্কাস আলী জানান, প্রতিদিনের মতো রাতের খাবার তৈরি করতে গতকাল সন্ধ্যায় তাঁর স্ত্রী হাসনা বিবি রান্নাঘরে যান। সেখানে তিনি একটি গোখরা সাপ দেখে চিৎকার করে ওঠেন। স্ত্রীর চিৎকার শুনে আক্কাস আলী রান্নাঘরে ছুটে যান। পরে তাঁর দুই ছেলে হাসিবুর রহমান ও আজিবুর রহমানও ঘটনাস্থলে যান।
বাবা ও ছেলেরা মিলে সাপটি পিটিয়ে মেরে ফেলেন। এরপর একে একে রান্নাঘরের কোনায় থাকা ইঁদুরের গর্ত থেকে সাপ বেরিয়ে আসতে থাকে। আর তাঁরা মারতে থাকেন। এ খবর মহল্লায় ছড়িয়ে পড়ে। স্থানীয় লোকজন গিয়ে তাঁদের সঙ্গে যোগ দেন। সন্ধ্যা থেকে রাত একটা পর্যন্ত তাঁরা সবমিলে ১২৫টি সাপ মারেন।
আক্কাস আলী আরও জানান, সাপগুলো মারার পর গর্ত খুঁড়ে আরও ১৩টি সাপের ডিম পাওয়া যায়। ডিমগুলোও ভেঙে ফেলা হয়। সাপগুলো লম্বায় প্রায় এক থেকে দেড় ফুট হবে। কিছু অবশ্য ছোটও রয়েছে।  আক্কাস আলী আরও জানান, সাপ–আতঙ্কে রাতে আর তাঁরা বাসায় ঘুমাতে পারেননি।
গত মঙ্গলবার রাজশাহী নগরের বুধপাড়ায় মাজদার আলীর শোবার ঘরে ২৭টি গোখরার সন্ধান পাওয়া যায়। পরে সেগুলোকে পিটিয়ে মেরে ফেলা হয়। এরপর গতকাল বৃহস্পতিবার সন্ধ্যায় ওই বাড়ি থেকে আরও একটি সাপ বের হলে সেটিকেও পিটিয়ে মারা হয়।
রাজশাহী সিটি করপোরেশনের ভেটেরিনারি সার্জন ও শহীদ এ এইচ এম কামারুজ্জামান চিড়িয়াখানা ও কেন্দ্রীয় উদ্যানের ভারপ্রাপ্ত কর্মকর্তা ফরহাদ উদ্দিন বলেন, যেকোনো বন্য প্রাণী ধরা পড়লে সঙ্গে সঙ্গে বন বিভাগকে জানানো উচিত। তাদের বন্য প্রাণী উদ্ধারের জন্য একটি দল রয়েছে। তিনি বলেন, বাড়ির পাশে ঝোপঝাড় বা ডোবা থাকলে অথবা পুরোনো বাড়ির মাটির গর্তেও সাপ থাকার সম্ভাবনা থাকে। এ ক্ষেত্রে বাড়িতে কার্বলিক অ্যাসিড রাখলে সাপ আসতে পারে না। তাঁরা চিড়িয়াখানায় কার্বলিক অ্যাসিড ব্যবহার করেন।
