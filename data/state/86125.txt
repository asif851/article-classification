

পাথর-জলের বিছনাকান্দি দেশের অন্যতম পর্যটন আকর্ষণ। এখানে যেতে হলে আসতে হবে সিলেটের গোয়াইনঘাট উপজেলায়। গোয়াইনঘাটের হাদারপাড় ঘাট থেকে ইঞ্জিনচালিত নৌকায় আধঘণ্টা বা ৪০ মিনিটে আসা যায় এখানে। ৫ অক্টোবর বিকেল সাড়ে পাঁচটায় সেখান থেকে এমন একটি নৌকায় যাত্রা শুরু করি আমরা। নৌকা যত এগোতে থাকে, দূরের মেঘে ঢাকা সবুজ পাহাড়গুলো আরও বড় হতে থাকে । এ দৃশ্য দেখতে দেখতে সেখানে পৌঁছানোর দীর্ঘদিনের ইচ্ছাটা আরও বাড়তে থাকে। মনের ভেতর অন্য রকম শিহরণ বয়ে যায়। নৌকায় বসেই পিয়াইন নদের পানিতে আস্তে আস্তে সূর্যটা তলিয়ে যাচ্ছে। যেন কয়েক হাত দূরেই এটি ডুবছে। অবশেষে আমরা বহুল কাঙ্ক্ষিত বিছনাকান্দিতে পৌঁছালাম। দুই দিকে সারি সারি পাহাড়। নিচে পিয়াইন নদের স্বচ্ছ জলরাশি। সেখানে ছড়িয়ে ছিটিয়ে আছে ছোট-বড় অনেক পাথর।
কিছু সময় কাটানোর পর সন্ধ্যা নেমে যায়। দূরের পাহাড়গুলো ধীরে ধীরে ঝাপসা হয়ে আসছে। গোধূলির সোনালি আলো নদের পানিতে পড়ে চমৎকার আবহের সৃষ্টি করেছে। চারদিকে নীরবতা। শুধু কানে ভেসে আসছে পাথরের মাঝ দিয়ে বয়ে যাওয়া কুলকুল শব্দ। পর্যটকেরা ততক্ষণে চলে গেছেন। সন্ধ্যার আলো-আঁধারের এই রূপ যেন মায়াবী বাঁধনে জড়িয়ে ফেলে। প্রকৃতির এ এক অবিশ্বাস্য আবেদন। এই রূপ শুধু বিছনাকান্দিতেই দেখা যায়। তাই তো এখানে ছুটে আসতে হয়। একবার নয়, বারবার।
