
বেসরকারি বিশ্ববিদ্যালয়ের ওপর ভ্যাট আরোপের বিষয়ে অর্থমন্ত্রী যে বক্তব্য দিয়েছন, সেটা তাঁর ব্যক্তিগত, সরকারের বক্তব্য নয় বলে জানিয়েছেন আওয়ামী লীগের সাধারণ সম্পাদক ও সড়ক পরিবহন ও সেতুমন্ত্রী ওবায়দুল কাদের। আজ মঙ্গলবার তাঁর জনসংযোগ কর্মকর্তা শেখ ওয়ালিদ ফয়েজের মাধ্যমে তিনি সাংবাদিকদের এ কথা জানান। 
গতকাল এক প্রাক–বাজেট আলোচনার পর অর্থমন্ত্রী জানিয়েছিলেন, ২০১৮-১৯ অর্থবছর থেকে বেসরকারি বিশ্ববিদ্যালয়ের ওপর মূল্য সংযোজন কর (মূসক বা ভ্যাট) আরোপ করা হবে। এর পরপরই আজ কয়েকটি বেসরকারি বিশ্ববিদ্যালয়ের শিক্ষার্থীরা সরকারি চাকরিতে কোটা সংস্কারের দাবির পাশাপাশি এই ভ্যাট প্রত্যাহারের দাবিতে রাজধানীর বিভিন্ন সড়ক অবরোধ করে বিক্ষোভ শুরু করেন। এ পরিস্থিতিতে সরকারের পক্ষ থেকে এ কথা জানানো হলো।
গতকাল অর্থমন্ত্রী বলেন, ‘বেসরকারি বিশ্ববিদ্যালয়ের ভ্যাট একটা সমস্যা। আবার ভ্যাটটা আমরা মেনটেইন করব। কিন্তু সেটা নেব বেসরকারি বিশ্ববিদ্যালয়ের মালিকদের কাছ থেকে। তারা শিক্ষার্থীদের কাছ থেকে কী নেবে না নেবে জানি না।’
