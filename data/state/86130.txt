
সনাতন ধর্মাবলম্বীদের অন্যতম ধর্মীয় পর্ব শ্রীশ্রী জগন্নাথ দেবের রথযাত্রা উৎসব আজ বুধবার থেকে শুরু হয়েছে। ১৪ জুলাই উল্টো রথযাত্রার মধ্য দিয়ে এ উৎসব শেষ হবে।এ উপলক্ষে বিভিন্ন ধর্মীয় সংগঠন ও মন্দির নানা মাঙ্গলিক অনুষ্ঠানের আয়োজন করে। রাজধানী ঢাকায় আন্তর্জাতিক কৃষ্ণ ভাবনামৃত সংঘ (ইসকন) রথযাত্রা উপলক্ষে নয় দিনব্যাপী অনুষ্ঠানের আয়োজন করেছে। প্রতিবারের মতো এবারও দেশের সবচেয়ে বড় রথযাত্রা উৎসব অনুষ্ঠিত হচ্ছে মানিকগঞ্জের ধামরাইয়ে।সকালে বিভিন্ন মাঙ্গলিক আনুষ্ঠানিকতার মধ্য দিয়ে শুরু হয় রথযাত্রার অনুষ্ঠানমালা। এর মধ্যে ছিল হরিনাম সংকীর্তন, বিশ্বশান্তি ও মঙ্গল কামনায় অগ্নিহোত্র যজ্ঞ, মহাপ্রসাদ বিতরণ, আলোচনা সভা, পদাবলি কীর্তন, আরতি কীর্তন, ভাগবত কথা, সাংস্কৃতিক অনুষ্ঠান, শ্রীমদ্‌ভগবদ্‌গীতা পাঠ, ধর্মীয় চলচ্চিত্র প্রদর্শন ও ধর্মীয় নাটক মঞ্চায়ন।
ঢাকার স্বামীবাগের ইসকন আশ্রমে সকালে বিশ্বশান্তি ও মঙ্গল কামনায় অগ্নিহোত্র যজ্ঞের মাধ্যমে রথ উৎসবের আনুষ্ঠানিকতা শুরু হয়। এ উপলক্ষে দুপুরে আশ্রমে এক আলোচনা সভা অনুষ্ঠিত হয়।অনুষ্ঠানে যুব ও ক্রীড়া প্রতিমন্ত্রী বীরেন শিকদার প্রধান অতিথি হিসেবে বক্তব্য দেন। সভায় সভাপতিত্ব করবেন ইসকন স্বামীবাগ আশ্রমের অধ্যক্ষ চারু চন্দ্র দাস ব্রহ্মচারী। আলোচনা সভা শেষে মঙ্গলপ্রদীপ জ্বালিয়ে রথযাত্রা উৎসবের উদ্বোধন করেন বাংলাদেশে নিযুক্ত ভারতীয় হাইকমিশনার হর্ষ বর্ধন শ্রিংলা।পরে এখান থেকে বর্ণাঢ্য সাজে তিনটি বিশাল রথে জগন্নাথ দেব, শুভদ্রা ও বলরামের প্রতিকৃতিসহ বিশাল শোভাযাত্রা বের করা হয়।এদিকে রথযাত্রা উপলক্ষে রাজধানীর জয়কালী মন্দিরস্থ রাম-সীতা মন্দিরে আলোচনা সভার আয়োজন করা হয়। মন্দির কমিটির সভাপতি ও সেবায়েত গণেশ চন্দ্র ঘোষের সভাপতিত্বে খাদ্যমন্ত্রী কামরুল ইসলাম, ঢাকা মহানগর আওয়ামী লীগের দক্ষিণের সাধারণ সম্পাদক শাহে আলম মুরাদ প্রমুখ বক্তব্য দেন।পুরান ঢাকার শাঁখারীবাজার কমিটি আয়োজিত রথযাত্রাটি শাঁখারীবাজার থেকে শুরু হয়ে মাধব গৌড়ীয় মঠে গিয়ে শেষ হয়। জগন্নাথ জিউ মন্দিরের রথযাত্রা তাঁতীবাজার থেকে শুরু হয়ে বিভিন্ন এলাকা প্রদক্ষিণ করে।এ ছাড়া রথযাত্রা উপলক্ষে ঢাকেশ্বরী মেলা প্রাঙ্গণসহ দেশের বিভিন্ন স্থানে নানা ধর্মীয় আয়োজন ও মেলা শুরু হয়েছে। শ্রীশ্রী রাধাগোবিন্দ জিউ মন্দির ও শ্রীশ্রী রাধাকান্ত জিউ মন্দির যৌথভাবে বিভিন্ন অনুষ্ঠানের আয়োজন করে।
