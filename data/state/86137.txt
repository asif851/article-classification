
বিএনপির চেয়ারপারসন খালেদা জিয়ার গাড়িবহরে হামলা ও ‘গুলি করার’ ঘটনাকে তাঁকে হত্যা করার চেষ্টা হিসেবে অভিহিত করেছেন আদর্শ ঢাকা আন্দোলনের আহ্বায়ক এমাজউদ্দীন আহমদ। তিনি বলেন, হামলার পর বিএনপির চেয়ারপারসনের নিরাপত্তাকর্মীদের নামে মামলা দেওয়া অবিশ্বাস্য ও হাস্যকর।আজ মঙ্গলবার সকালে রাজধানীর পুরানা পল্টনে আদর্শ ঢাকা আন্দোলনের কার্যালয়ে এক সংবাদ সম্মেলনে এমাজউদ্দীন এসব কথা বলেন। আদর্শ ঢাকা আন্দোলনের প্রার্থী হিসেবে ঢাকা সিটি করপোরেশন নির্বাচনে লড়ছেন বিএনপি-সমর্থিত প্রার্থীরা।গতকাল সোমবার নির্বাচনী প্রচারকালে কারওয়ান বাজারে খালেদা জিয়ার গাড়িবহরে সরকার সমর্থক নেতা-কর্মীরা হামলা চালায় বলে প্রত্যক্ষদর্শীরা জানান। এ ঘটনায় আওয়ামী লীগ ও বিএনপির পক্ষ থেকে পাল্টাপাল্টি মামলা করেছেন।
এমাজউদ্দীন বলেন, সিটি করপোরেশন নির্বাচনের ব্যাপারে শুরুতে তাঁরা আশাবাদী ছিলেন। বেশ কিছুদিন দেশের যে পরিস্থিতি ছিল, তা থেকে বের হয়ে একটি সুষ্ঠু নির্বাচন হলে আগামীতেও এটা চলতে থাকত। কিন্তু গতকাল যে ঘটনা ঘটেছে তা দুঃখজনক। নির্বাচনের আগে এ ধরনের ঘটনা সুষ্ঠু নির্বাচনের পরিবেশ নষ্ট করবে। এ ঘটনায় সরকারের দুঃখিত হওয়া উচিত ছিল। কিন্তু তা না করে আওয়ামী লীগ নেতা উল্টো মামলা করেছে। শান্তিপূর্ণভাবে ভোট চাইতে গিয়ে মামলা হওয়ার ঘটনা দুর্ভাগ্যজনক।
বিএনপির অভিযোগ মামলা হিসেবে গৃহীত
উত্তর সিটি করপোরেশনের মেয়র পদপ্রার্থী আনিসুল হকের সঙ্গে জনসংযোগে ‘শীর্ষ সন্ত্রাসী আল আমিন’কে দেখা গেছে দাবি করে এমাজউদ্দীন আহমেদ বলেন, এতে অবাধ ও সুষ্ঠু ভোট নিয়ে ভীতসন্ত্রস্ত আছেন তিনি।
এমাজউদ্দীন আরও বলেন, ‘ভোটারদের নির্বিঘ্নে ভোট দেওয়া এবং প্রার্থীদের নির্দ্বিধায় ভোট চাওয়ার পরিবেশ তৈরি করতে ইসির কাছে আবেদন করেছিলাম। কিন্তু তারা এখনো সেই পরিবেশ তৈরি করতে পারেনি। তারা প্রার্থীদের নিরাপত্তা দিতে ব্যর্থ।’
সংবাদ সম্মেলনে অন্যদের মধ্যে আদর্শ ঢাকা আন্দোলনের সদস্যসচিব শওকত মাহমুদ, সদস্য মাহবুব উল্লাহ, আবদুল হাই শিকদার প্রমুখ উপস্থিত ছিলেন।
