
মানিকগঞ্জ সদর উপজেলার বেতিলা স্কুল অ্যান্ড কলেজের ৫০তম প্রতিষ্ঠাবার্ষিকী ও পুনর্মিলনী অনুষ্ঠান গতকাল শনিবার উদ্যাপন করা হয়েছে। প্রাক্তন ও বর্তমান শিক্ষার্থীদের পদচারণে কলেজ প্রাঙ্গণ মিলনমেলায় পরিণত হয়।কলেজ সূত্রে জানা গেছে, গতকাল সকাল সাড়ে ১০টার দিকে কলেজ প্রাঙ্গণ থেকে বর্ণাঢ্য শোভাযাত্রা বের করেন শিক্ষক-শিক্ষার্থীরা। শোভাযাত্রাটি মানিকগঞ্জ-সিঙ্গাইর সড়কের বেতিলা মোড় হয়ে পুনরায় কলেজ প্রাঙ্গণে গিয়ে শেষ হয়।বেলা ১১টার দিকে কলেজের মাঠে এ আয়োজন করা হয়। অনুষ্ঠানে প্রধান অতিথি ছিলেন স্বাস্থ্য ও পরিবারকল্যাণ প্রতিমন্ত্রী জাহিদ মালেক। এতে প্রতিষ্ঠাবার্ষিকী উদ্যাপন পরিষদের আহ্বায়ক ও জাতীয় বিশ্ববিদ্যালয়ের বিভাগীয় পরিচালক আবুল কাসেমের সভাপতিত্বে বক্তব্য দেন বিদ্যালয়ের প্রতিষ্ঠাতা প্রধান শিক্ষক আবদুর রহমান, বেতিলা স্কুল অ্যান্ড কলেজের পৃষ্ঠপোষক লে. কর্নেল (অব.) আবদুল খালেক, অতিরিক্ত জেলা প্রশাসক (সার্বিক) মঞ্জুর মোহাম্মদ শাহরিয়ার, অতিরিক্ত পুলিশ সুপার (সদর সার্কেল) আবদুল আউয়াল, জেলা চেম্বার অব কমার্সের সভাপতি সুদেব সাহা, স্থানীয় বেতিলা-মিতরা ইউনিয়ন পরিষদের (ইউপি) চেয়ারম্যান নাসির হোসেন প্রমুখ।সরেজমিনে দেখা গেছে, শিক্ষাপ্রতিষ্ঠানটি সেজেছিল নতুন সাজে। প্রতিষ্ঠাবার্ষিকীর টি-শার্ট ও ক্যাপে প্রাক্তন ও বর্তমান শিক্ষার্থীরা বেশ প্রাণবন্ত হয়ে ওঠেন। সাবেক সহপাঠীকে পেয়ে কেউ কেউ উচ্ছ্বাস প্রকাশ করেন। কেউ কেউ উল্লাসে মেতে ওঠেন। আলোচনা পর্ব শেষে বিকেলে শুরু হয় সাংস্কৃতিক অনুষ্ঠান। শিক্ষার্থীরা নাচ, গান, আবৃত্তি ও কৌতুক পরিবেশন করেন।অনুষ্ঠানে স্বাস্থ্য প্রতিমন্ত্রী জাহিদ মালেক বলেন, যোগ্য নাগরিক হতে হলে লেখাপড়ার বিকল্প নেই। এ জন্য শিক্ষাক্ষেত্রে সবচেয়ে বেশি বাজেট বরাদ্দ দেওয়া হয়। লেখাপড়ার পাশাপাশি সুস্থ সাংস্কৃতিক চর্চার মাধ্যমে পরিপূর্ণ মানুষ হতে হবে। একজন সুশিক্ষিত নাগরিক কেবল নিজের নয়, পরিবার এমনকি সমাজ পরিবর্তনে ভূমিকা রাখতে পারে। এ জন্য মাদক থেকে দূরে থাকতে হবে। সর্বনাশা মাদক সবকিছু ধ্বংস করে দেয়। তিনি বলেন, শিক্ষা অর্জন ও চাকরিক্ষেত্রে নারীরা এখন বেশ ভালো অবস্থানে। সম্প্রতি সাত হাজার চিকিৎসক নিয়োগ দেওয়া হয়েছে। তাঁদের মধ্যে ৫৫ শতাংশই নারী।
