
বিএনপির নেতৃত্বাধীন ২০-দলীয় জোটের আন্দোলন প্রসঙ্গে স্বাস্থ্য ও পরিবারকল্যাণমন্ত্রী মোহাম্মদ নাসিম বলেছেন, দেশে কোনো আন্দোলন হচ্ছে না। বিএনপি হরতাল-অবরোধ ডাকলেও তাতে কোনো সাড়া পাচ্ছে না। ঢাকা শহরে এখন সারাক্ষণ যানজট লেগে আছে।আজ সোমবার সন্ধ্যায় গোপালগঞ্জ সার্কিট হাউসে সাংবাদিকদের সঙ্গে মতবিনিময়কালে মোহাম্মদ নাসিম এসব কথা বলেন।মন্ত্রী এ কথা বললেও অবরোধের ৫৫তম দিনে রোববার একজন কলেজছাত্র নিহত হওয়ার পাশাপাশি ৪৩ গাড়িতে অগ্নিসংযোগ-ভাঙচুর করা হয়েছে। এ ছাড়াও আওয়ামী লীগ সরকারের পদত্যাগের দাবিতে গত ৬ জানুয়ারি থেকে শুরু হওয়া সহিংসতায় নিহত হয়েছেন ১১৩ জন। আগুন দেওয়া হয়েছে ৬৩৮টি যানবাহনে এবং ভাঙচুর করা হয়েছে আরও ৬০৫টি।মোহাম্মদ নাসিম বলেন, খালেদা জিয়া আন্দোলনের নামে সাধারণ মানুষকে হত্যা করছেন। তিনি এখন জনগণের নেত্রী নন, তিনি হচ্ছেন জঙ্গি নেত্রী। তিনি বলেন, প্রধানমন্ত্রী শেখ হাসিনা দেশে জঙ্গি দমন করছেন। দেশে মাত্র একজন জঙ্গি আছে, আর তিনি হচ্ছেন খালেদা জিয়া। তাঁকেও দমন করা হবে।‘কোনো জঙ্গির সঙ্গে আওয়ামী লীগের সংলাপ হবে না’ মন্তব্য করে স্বাস্থ্যমন্ত্রী আরও বলেন, সংলাপ হবে ২০১৯ সালে। সে আলোচনা হবে নির্বাচন কমিশনের সঙ্গেই।
‘খালেদা জিয়া আন্দোলনের নামে নিরীহ মানুষ পুড়িয়ে মারছেন’ মন্তব্য করে মোহাম্মদ নাসিম বলেন, এ পর্যন্ত প্রায় ১০০ মানুষ পুড়িয়ে মারা হয়েছে। এর মধ্যে শিশু ও নারী রয়েছে। তিনি আরও বলেন, ‘গণমানুষের আধিকার আদায়ের জন্য অতীতে আমরাও আন্দোলন করেছি। কিন্তু আমরা জঙ্গি কায়দায় আন্দোলন করিনি।’খালেদা জিয়াকে গ্রেপ্তার প্রসঙ্গে সরকারের এ মন্ত্রী বলেন, ‘এটি আদালতের বিষয়। আদালত তার নিজস্ব গতিতে চলবে। আমরা কখনো হস্তক্ষেপ করব না।’সন্ধ্যার পর সার্কিট হাউস মিলনায়তনে বিভিন্ন জেলার পদস্থ সরকারি কর্মকর্তা ও বিভিন্ন রাজনৈতিক দলের নেতাদের সঙ্গে মতবিনিময় করেন মোহাম্মদ নাসিম।এ সময় স্বাস্থ্য অধিদপ্তরের মহাপরিচালক দ্বীন মোহাম্মদ, শেখ ফজিলাতুন্নেছা চক্ষু ইনস্টিটিউটের ব্যবস্থাপনা পরিচালক সিরাজুল ইসলাম, গোপালগঞ্জ জেলা পরিষদের প্রশাসক চৌধুরী ইমদাদুল হক, গোপালগঞ্জের জেলা প্রশাসক মো. খলিলুর রহমান, পুলিশ সুপার মো. মিজানুর রহমান, শেখ সায়েরা খাতুন মেডিকেল কলেজের অধ্যক্ষ এম ইউ মঈন উদ্দিন আহমেদ, সিভিল সার্জন এস এম সিরাজুল ইসলাম, জেলা আওয়ামী লীগের যুগ্ম সাধারণ সম্পাদক মাহাবুব আলী খান, উপজেলা ভাইস চেয়ারম্যান তাসবিরুল হুদা, জেলা বিএমএ সভাপতি আবিদ হাসান, সাধারণ সম্পাদক চৌধুরী শফিকুল ইসলাম প্রমুখ বক্তব্য দেন।মতবিনিময় শেষে সন্ধ্যা সাড়ে সাতটার দিকে মন্ত্রী গোপালগঞ্জ সদর উপজেলা ঘোনাপাড়ায় নির্মাণাধীন শেখ সাহেরা খাতুন হাসপাতাল পরিদর্শন করেন। এর আগে তিনি টুঙ্গিপাড়ায় বঙ্গবন্ধু শেখ মুজিবুর রহমানের সমাধিতে ফুল দিয়ে তাঁর প্রতি শ্রদ্ধা জানান।
আরও পড়ুন:
এক দিনে ৪৩ গাড়িতে অগ্নিসংযোগ-ভাঙচুর, কলেজছাত্র নিহত
