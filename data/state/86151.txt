
৬৫ বছর বয়সের বেশি বয়সী বাংলাদেশি পর্যটকদের পর্যটক ভিসার মেয়াদ এক বছর থেকে বাড়িয়ে পাঁচ বছর করার সিদ্ধান্ত নিয়েছে ভারত সরকার। প্রতিবেশী রাষ্ট্রের সঙ্গে দ্বিপক্ষীয় সম্পর্ক আরও জোরদার করতেই এই সিদ্ধান্ত নেওয়া হয়েছে।
ভারতের স্বরাষ্ট্র মন্ত্রণালয় থেকে দেওয়া এক বিবৃতিতে বলা হয়েছে, ভিসার মেয়াদ এক বছর থেকে বাড়িয়ে পাঁচ বছর করায় এখন থেকে ৬৫ বছরের ঊর্ধ্ব বাংলাদেশি পর্যটকেরা মাল্টিপল ভিসা এন্ট্রির সুযোগ-সুবিধাও পাবেন।
ওই বিবৃতিতে আরও বলা হয়েছে, দেশে পর্যটক বাড়াতে সরকার ভিসা–নীতি সহজ করেছে। এরই অংশ হিসেবে ৬৫ বছরের ঊর্ধ্ব বাংলাদেশি পর্যটকদের ভিসার মেয়াদ বাড়ানোর সিদ্ধান্ত নেওয়া হয়েছে। বাংলাদেশে ভারতের যে মিশন আছে, সেখান থেকে বাংলাদেশি আবেদনকারীদের এই সুবিধা দেওয়া হবে। সরকারের এই উদ্যোগ ভারত-বাংলাদেশের মধ্যে দ্বিপক্ষীয় সম্পর্ককে আরও শক্তিশালী করবে। এ ছাড়া দুই দেশের মানুষের মধ্যে যোগাযোগটাও বাড়বে। একইভাবে দুই দেশের মধ্যে দীর্ঘ বকেয়া থাকা বিষয়গুলোরও সন্তোষজনক সমাধান হয়েছে।
