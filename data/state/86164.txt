

হরতাল-অবরোধ না থাকলে ও পরীক্ষার সময় বারবার না বদলাতে হলে মাধ্যমিক স্কুল সার্টিফিকেট পরীক্ষায় (এসএসসি) পাসের হার আরও বাড়ত বলে মন্তব্য করেছেন প্রধানমন্ত্রী শেখ হাসিনা। রাজনৈতিক সহিংসতার কারণে প্রতিকূল অবস্থায় পরীক্ষা দিয়েও পাসের হার এত বেশি হওয়ায় শিক্ষার্থীদের অভিনন্দন জানান তিনি।আজ শনিবার সকাল ১০টার দিকে গণভবনে প্রধানমন্ত্রী শেখ হাসিনার কাছে ফলাফলের অনুলিপি হস্তান্তর করেন শিক্ষামন্ত্রী নুরুল ইসলাম নাহিদ। এরপর প্রধানমন্ত্রী এসব কথা বলেন।শেখ হাসিনা বলেন, প্রতিকূল অবস্থায়ও এত পাসের হার কম কথা নয়। একটু সুন্দর পরিবেশ পেলে শিক্ষার্থীরা অবশ্যই পরীক্ষায় পাস করবে বলে তিনি আশা করেন।এ বছরের এসএসসি ও সমমানের পরীক্ষায় ১০ বোর্ডের গড় পাসের হার ৮৭ দশমিক ০৪ শতাংশ। মোট জিপিএ-৫ পেয়েছে ১ লাখ ১১ হাজার ৯০১ জন শিক্ষার্থী। গত বছর এসএসসি ও সমমানের পরীক্ষায় ১০ বোর্ডে গড় পাসের হার ছিল ৯১ দশমিক ৩৪ শতাংশ। জিপিএ-৫ পেয়েছিল ১ লাখ ৪২ হাজার ২৭৬ পরীক্ষার্থী। এদিক থেকে এ বছর পাসের হার ও জিপিএ-৫ দুটোই কমেছে।
প্রত্যেক জেলায় বিশ্ববিদ্যালয় গড়ে তোলাই সরকারের লক্ষ্যের কথা জানিয়ে প্রধানমন্ত্রী শেখ হাসিনা বলেন, ছেলেমেয়েরা যাতে ঘরের কাছে উচ্চশিক্ষা নিতে পারে, সরকার সেই সুযোগ সৃষ্টি করতে চায় বলে জানান তিনি।
শেখ হাসিনা বলেন, কোনো জাতিকে উন্নত হতে হলে শিক্ষিত হতে হবে। শিক্ষা ছাড়া কোনো জাতি দারিদ্র্যমুক্ত হতে পারবে না। কারিগরি শিক্ষা সবচেয়ে গুরুত্বপূর্ণ বলে মন্তব্য করেন প্রধানমন্ত্রী। তিনি বলেন, শিক্ষা গ্রহণ করে বসে থাকলে হবে না। কাজে লাগাতে হবে।
শেখ হাসিনা এসএসসি পরীক্ষা চলাকালে রাজনৈতিক সহিংসতার কথা উল্লেখ করেন। তিনি বলেন, বিএনপির জ্বালাও, পোড়াও, হরতাল, অবরোধের কারণে বারবার পরীক্ষার সময়সূচি বদলাতে হয়েছে। এতে শিক্ষার্থীদের মনোযোগ নষ্ট হয়েছে।
প্রতিকূলতার মধ্যেও ২০১৪ ও ২০১৫ সালে সময়মতো শিক্ষার্থীদের কাছে সরকার বই পৌঁছে দিয়েছে বলে জানান প্রধানমন্ত্রী। এ সময় অনেকটা গেরিলা কায়দায় বই পৌঁছে দেওয়া হয়েছে বলে তিনি জানান।
প্রধানমন্ত্রী বলেন, সরকার বিজ্ঞান শিক্ষাকে গুরুত্ব দিয়েছে। এ কারণে বিজ্ঞান ও প্রযুক্তি বিশ্ববিদ্যালয় গড়ে তোলা হয়েছে।
বক্তব্যের শুরুতেই প্রধানমন্ত্রী শিক্ষার উন্নয়নে জাতির জনক বঙ্গবন্ধু শেখ মুজিবুর রহমানের নেওয়া পদক্ষেপের কথা তুলে ধরেন।
