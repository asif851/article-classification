
রাজধানীর মিরপুরের বর্ধনবাড়ি এলাকায় দিনভর ঘিরে রাখা সেই ‘জঙ্গি আস্তানায়’ রাসায়নিক বিস্ফোরণ হয়েছে বলে জানিয়েছেন র‍্যাবের আইন ও গণমাধ্যম শাখার পরিচালক কমান্ডার মুফতি মাহমুদ খান। আজ মঙ্গলবার রাত ৯টা ৪৬ মিনিটের দিকে তিন থেকে চারটি ভারী বিস্ফোরণের শব্দ শোনা যায়। 
রাত সাড়ে ১০টার পর ঘটনাস্থলের কাছে সংবাদ ব্রিফিংয়ে কথাগুলো বলেন মুফতি মাহমুদ খান। তিনি বলেন, ‘ভবনের থাকা মানুষদের নিরাপত্তা দেওয়াই আমাদের লক্ষ্য ছিল। সেটি আমরা নিশ্চিত করেছি।’ তিনি বলেন, সন্ধ্যা সাড়ে ৭টার দিকে জঙ্গিরা আত্মসমর্পন করতে চেয়েছিল। সেই অনুযায়ী তাদের সময় দেওয়া হয়েছিল। পরে তারা আরও আধা ঘন্টা সময় চায়। সেই অনুযায়ী তাদের সময় দেওয়া হয়। এরপর তিনটি ভারী বিস্ফোরণ হয়। মুফতি মাহমুদ বলেন, ‘এখানে কেমিক্যাল (রাসায়নিক) বিস্ফোরণ ঘটেছে। অগ্নিকাণ্ডের ঘটনাও হয়েছে। এই ব্রিফিংয়ের আগে মুফতি মাহমুদ দুই দফা ব্রিফিং করেন।
বেলা সাড়ে ১১টার দিকে ঘটনাস্থলে এক ব্রিফিংয়ে র‍্যাবের মহাপরিচালক (ডিজি) বেনজীর আহমেদ বলেছিলেন, তাঁদের ধারণা ওই ‘জঙ্গি আস্তানায়’ নারী-শিশুসহ সাতজন আছে।
র‍্যাবের মহাপরিচালক বলেন, গতকাল সোমবার রাতে টাঙ্গাইলে জঙ্গি আস্তানায় অভিযান চালিয়ে একটি বেসরকারি বিশ্ববিদ্যালয়ের এক ছাত্রসহ দুজনকে গ্রেপ্তার করা হয়। তাঁদের তথ্যের ভিত্তিতে দারুস সালামের ‘জঙ্গি আস্তানায়’ অভিযান চালানো হচ্ছে। বাড়িটির পঞ্চম তলায় সন্দেহভাজন জঙ্গিরা অবস্থান করছে।
বাড়িটির ২৪টি ফ্ল্যাটের মধ্যে ২৩টি থেকে পুরুষ-নারী-শিশুসহ ৬৫ জনকে উদ্ধার করা হয়েছে বলে জানান বেনজীর আহমেদ। বাড়িটির গ্যাস, বিদ্যুৎ ও পানির সংযোগ বিচ্ছিন্ন করে দেওয়া হয়েছে।
জঙ্গি আস্তানা থেকে আবদুল্লাহর বোন ইতিমধ্যে আত্মসমর্পণ করেছেন বলে জানান বেনজীর আহমেদ।
আরও পড়ুন... 
‘জঙ্গি আস্তানায়’ ভারী বিস্ফোরণ, মুহুর্মুহু গুলি‘জঙ্গি আস্তানায়’ সাতজন থাকার ধারণা র‍্যাবেরমিরপুরে ‘জঙ্গি আস্তানা’ ঘিরে র‍্যাবের অভিযান
