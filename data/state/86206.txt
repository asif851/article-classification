
কেন্দ্রীয়ভাবে প্রথমবারের মতো বেসরকারি শিক্ষাপ্রতিষ্ঠানের শিক্ষক নিয়োগে মনোনীত প্রার্থীদের তালিকা প্রকাশ করা হয়েছে। শিক্ষক হিসেবে নিয়োগের জন্য বাছাই হয়েছেন ১২ হাজার ৬১৯ জন। আবেদনকারী ছিলেন ২ লাখ ৪৯ হাজার ৫০২ জন।
বেসরকারি শিক্ষক নিবন্ধন ও প্রত্যয়ন কর্তৃপক্ষের (এনটিআরসিএ) অধীনে অনুষ্ঠিত গত ১২টি নিবন্ধন পরীক্ষার ফলাফলের ভিত্তিতে মনোনীত প্রার্থীদের তালিকাটি করা হয়েছে। আজ শিক্ষা মন্ত্রণালয়ে আয়োজিত এক অনুষ্ঠানে অনলাইনে মনোনীত প্রার্থীদের তালিকাটি প্রকাশ করেন শিক্ষামন্ত্রী নুরুল ইসলাম নাহিদ।
অনুষ্ঠানে শিক্ষামন্ত্রী বলেন, আগামী এক মাসের মধ্যে মনোনীত প্রার্থীদের নিয়োগ দেওয়া হবে। এই তালিকা থেকে নিয়োগপত্র ইস্যু করবে সংশ্লিষ্ট শিক্ষাপ্রতিষ্ঠান।
শিক্ষামন্ত্রী আরও বলেন, এখন আর কোনো টাকা নেওয়া বা দেওয়ার সুযোগ নেই। মনোনীত প্রার্থীরা এখন শুধু নিয়োগপত্র নিয়ে যোগদান করবেন।
এবারে ৬ হাজার ৪৭০টি প্রতিষ্ঠান চাহিদা দিয়েছিল বলে জানান এনটিআরসিএর কর্মকর্তারা। চাহিদাকৃত পদের সংখ্যা ছিল ১৪ হাজার ৬৬৯টি। এর মধ্যে ৭১৮টি পদে কোনো আবেদন পাওয়া যায়নি। এদের বেশির ভাগই শারীরিক শিক্ষকের পদ। আর মামলার কারণে কিছুপদ স্থগিত রাখা রয়েছে।
এনটিআরসিএ কর্মকর্তারা আরও জানান, ফলাফল এনটিআরসিএর ওয়েবসাইট ও এসএমএসের মাধ্যমে সবাই জানতে পারবেন।
এত দিন বেসরকারি শিক্ষাপ্রতিষ্ঠানগুলোতে শিক্ষক নিয়োগের একচ্ছত্র ক্ষমতা ছিল শিক্ষাপ্রতিষ্ঠাগুলোর পরিচালনা কমিটির। কিন্তু এ নিয়ে সারা দেশে অনিয়ম ও দুর্নীতির অভিযোগ ছিল। এর পরিপ্রেক্ষিতে সরকার কেন্দ্রীয়ভাবে অনুষ্ঠিত পরীক্ষার ভিত্তিতে নিয়োগের জন্য মনোনীত প্রার্থীদের তালিকা তৈরি করে দেওয়ার সিদ্ধান্ত নেয়।
