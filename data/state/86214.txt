
ফ্রান্সের পর্যটন শহর নিসে বাস্তিল দিবসের অনুষ্ঠানে সন্ত্রাসী হামলায় প্রাথমিকভাবে কোনো বাংলাদেশী নাগরিক হতাহত হওয়ার খবর মেলেনি বলে জানিয়েছেন প্যারিসে বাংলাদেশের রাষ্ট্রদূত মো. শহীদুল ইসলাম।
আজ শুক্রবার বিকেলে মোবাইলে যোগাযোগ করা হলে শহীদুল ইসলাম প্রথম আলোকে বলেন, ‘ফ্রান্সের পুলিশ নিহতের সংখ্যা জানালেও এখন পর্যন্ত তাদের জাতীয়তা প্রকাশ করেনি। নিহতদের মধ্যে বাংলাদেশি কেউ থাকলে আমরা পুলিশের কাছ থেকে জানতে পারব। তবে প্রাথমিক তথ্যে আমরা যেটুকু জানতে পেরেছি, তাতে হতাহতদের মধ্যে বাংলাদেশি কেউ নেই।’ তিনি বলেন, ফ্রান্সের দক্ষিণাঞ্চলের ওই শহরটিতে এক বাংলাদেশি রেস্তোরাঁ মালিক ও তাঁর চার কর্মী এবং প্রশিক্ষণের জন্য যাওয়া বাংলাদেশি এক বৈমানিকের সঙ্গে যোগাযোগ করে জেনেছেন যে তাঁরা সুস্থ আছেন।
রাষ্ট্রদূত জানান, নিসে বেড়াতে গিয়ে কেউ বিপদে পড়েছেন কি না, তা জানতে বাংলাদেশ দূতাবাসে হেল্প ডেস্ক (+ 33146519033, helpdesk@bangladoot. org) চালু করা হয়েছে।
ফ্রান্সের দক্ষিণাঞ্চলীয় নিস শহরে বাস্তিল দিবসের উৎসবে জড়ো হওয়া জনতার ওপর ট্রাক তুলে দেওয়ার ঘটনায় শিশুসহ অন্তত ৮৪ জন নিহত হয়েছে। আহত হয়েছে শতাধিক ব্যক্তি। গতকাল বৃহস্পতিবার রাতের এই ঘটনাকে সন্ত্রাসী হামলা বলছে দেশটির কর্তৃপক্ষ।
বার্তা সংস্থা রয়টার্সের প্রতিবেদনে জানানো হয়, আতশবাজির প্রদর্শনী উপভোগ করতে শহরের বিখ্যাত প্রমনেদ দেস অঁলেতে বহু লোক জড়ো হয়েছিলেন। স্থানীয় সময় রাত সাড়ে ১০টার দিকে আতশবাজির প্রদর্শনী শেষ হওয়ার পর এক চালক একটি ভারী ট্রাক দ্রুত গতিতে জনতার ওপর তুলে দেন। জনতার মধ্য দিয়ে ট্রাকটি প্রায় দুই কিলোমিটার মাড়িয়ে যায়। এতে এই হতাহতের ঘটনা ঘটে।
