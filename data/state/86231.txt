
সরকারের কাছ থেকে সেবা পেতে ব্যবসায়ীদের আরও বেশি কর দেওয়ার পরামর্শ দিয়েছেন অর্থমন্ত্রী আবুল মাল আবদুল মুহিত। তিনি বলেছেন, বর্তমানে সরকার যে রাজস্ব আয় করে, তা দিয়ে চাহিদা অনুযায়ী সেবা দেওয়া যায় না।
আজ রোববার পরিবেশবান্ধব শিল্পায়ন নিয়ে মেট্রোপলিটন চেম্বার অব কমার্স অ্যান্ড ইন্ডাস্ট্রি (এমসিসিআই) আয়োজিত আলোচনা সভা শেষে সাংবাদিকদের তিনি এসব কথা বলেন। মতিঝিলে চেম্বার ভবনে সভাটি অনুষ্ঠিত হয়।
অর্থমন্ত্রী এ সময় শিল্পায়নের কারণে সৃষ্ট পরিবেশদূষণ থেকে রক্ষা পেতে শিল্প-কারখানায় বর্জ্য পরিশোধনাগার ও বর্জ্য ফেলার জায়গা সরকারিভাবে নির্মাণ করে দেওয়ার প্রসঙ্গে কথা বলেন। তিনি বলেন, ‘বর্জ্য পরিশোধনের জন্য ভালো ব্যবস্থা হচ্ছে। যেমন আমাদের তরফে আমরা ট্যানারির বর্জ্য পরিশোধনের জন্য সাভারে চামড়া শিল্পনগরে কেন্দ্রীয় বর্জ্য পরিশোধনাগার নির্মাণ করে দিচ্ছি।’
অর্থমন্ত্রী বলেন, সরকার বর্জ্য পরিশোধনাগারের দায়িত্ব নিলে সহজ সমাধান হয়। তবে সরকারের এ সহায়তা পাওয়ার জন্য রাজস্ব বাড়াতে হবে। বর্তমান রাজস্ব দিয়ে হয় না।
এর আগে অনুষ্ঠানে এমসিসিআইয়ের সভাপতি সৈয়দ নাসিম মঞ্জুর পরিবেশসম্মত কারখানা করতে কম সুদে ঋণের ব্যবস্থা করার পরামর্শ দেন। বলেন, এখন বাংলাদেশ ব্যাংকের একটি তহবিল থেকে ৯ শতাংশ সুদে ঋণ দেওয়া হচ্ছে। কিন্তু এ হারও বেশি।
অনুষ্ঠানে পরিবেশবান্ধব শিল্পায়ন নিয়ে দুটি উপস্থাপনা তুলে ধরেন ঢাকা বিশ্ববিদ্যালয়ের শিক্ষক এম আবু ইউসুফ ও সেন্টার ফর পলিসি ডায়ালগের (সিপিডি) গবেষণা পরিচালক ফাহমিদা খাতুন। তাঁদের উপস্থাপনায় বাংলাদেশ ও বৈশ্বিক প্রেক্ষাপটে পরিবেশবান্ধব শিল্পায়নের গুরুত্ব উঠে আসে। পরে এর ওপর আলোচনা অনুষ্ঠিত হয়।
