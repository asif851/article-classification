
খাদ্য ও কৃষিক্ষেত্রের নোবেল প্রাইজ বলে পরিচিত ওয়ার্ল্ড ফুড প্রাইজ পেয়েছেন ব্র্যাকের চেয়ারপারসন স্যার ফজলে হাসান আবেদ। ।আজ শুক্রবার বাংলাদেশ সময় সকাল সাড়ে ছয়টায় মার্কিন যুক্তরাষ্ট্রের আইওয়ায় তাঁর হাতে এই পুরস্কার তুলে দেন ওয়ার্ল্ড ফুড প্রাইজ ফাউন্ডেশনের চেয়ারম্যান তৃতীয় জন রুয়ান।প্রতি বছর বিশ্ব খাদ্য দিবস উপলক্ষে ওয়ার্ল্ড ফুড প্রাইজ ফাউন্ডেশন এই পুরস্কার দিয়ে থাকে। ক্ষুধাপীড়িত জনগোষ্ঠীর জন্য খাদ্য উত্পাদন বৃদ্ধি ও বণ্টনে অবদান রাখার স্বীকৃতি হিসেবে ২০১৫ সালের জন্য স্যার ফজলেকে এই পুরস্কার দেওয়া হল। পুরস্কারের আর্থিক মূল্য প্রায় দুই কোটি টাকা (আড়াই লাখ মার্কিন ডলার)।পুরস্কার নেওয়ার পর স্যার ফজলে হাসান বলেন, ‘ওয়ার্ল্ড ফুড প্রাইজ প্রাপ্তি আমার জন্য এক পরম সম্মান বয়ে এনেছে। এই পুরস্কার শুধু আমার একার না, এই সাফল্যগাথার পেছনে প্রকৃত নায়ক দরিদ্ররা, বিশেষত দারিদ্র্যের বিরুদ্ধে সংগ্রামরত নারীরা। দরিদ্র পরিবারে সাধারণত নারীরাই অপ্রতুল সম্পদ দিয়ে সংসার পরিচালনা করেন। এ থেকেই ব্র্যাক উপলব্ধি করে উন্নয়ন প্রচেষ্টায় নারীদের পরিবর্তনের চালিকাশক্তি করতে হবে।’স্যার ফজলে হাসান আবেদকে পুরস্কার দেওয়া প্রসঙ্গে ফাউন্ডেশনের প্রেসিডেন্ট কেনেথ কুইন বলেন, ‘বিশ্বব্যাপী জনসংখ্যা যখন নয় শ কোটি ছাড়িয়ে যাবে, তখন ক্ষুধাপীড়িত মানুষের মুখে খাবার তুলে দেওয়া হবে একটি বড় চ্যালেঞ্জ। এই চ্যালেঞ্জকে সামনে রেখেই স্যার ফজলে ও তাঁর প্রতিষ্ঠান ব্র্যাক নারীশিক্ষার বিস্তার, ক্ষমতায়ন এবং পুরো প্রজন্মকে দারিদ্র্যমুক্ত করার একটি অসাধারণ মডেল উদ্ভাবন করেছেন। এই অনন্যকীর্তির জন্য এ বছর তিনিই এই পুরস্কারের যোগ্য ব্যক্তি।
পুরস্কার প্রদান অনুষ্ঠানে উপস্থিত ছিলেন যুক্তরাষ্ট্রের কৃষিমন্ত্রী টম ভিলসেক, আইওয়া সিনেটের প্রেসিডেন্ট প্যাম ইয়োকোম, আইওয়া হাউসের স্পিকার লিন্ডা আপমায়ার, মালাওয়ি প্রজাতন্ত্রের সাবেক প্রেসিডেন্ট জয়েস বান্ডা প্রমুখ। অনুষ্ঠানের সভাপতি ছিলেন আইওয়ার গভর্নর টেরি ব্র্যানস্টাড।
