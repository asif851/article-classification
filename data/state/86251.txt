
চুয়াডাঙ্গায় বিদ্যুৎ বিভাগে লোকবলের সংকট তীব্র আকার ধারণ করেছে। বিদ্যুৎ বিক্রয় ও বিতরণকারী প্রতিষ্ঠান ওজোপাডিকোর চুয়াডাঙ্গা নির্বাহী প্রকৌশলীর দপ্তরের অধীন ৭৫ জন কর্মকর্তা-কর্মচারীর স্থলে আছেন মাত্র ৩১ জন। তাই প্রায় ২৯ হাজার গ্রাহকের সেবা দিতে কর্তৃপক্ষকে হিমশিম খেতে হচ্ছে।
 পশ্চিমাঞ্চল বিদ্যুৎ বিতরণ কোম্পানি লিমিটেডের (ওজোপাডিকো) চুয়াডাঙ্গা নির্বাহী প্রকৌশলী দপ্তরের বিক্রয় ও বিতরণ বিভাগে ২৭টি পদে অনুমোদিত মোট লোকবল ৭৫ জন। গ্রাহকসংখ্যা মোট ২৮ হাজার ৭১৫।
নির্বাহী প্রকৌশলীর দপ্তর সূত্রে জানা গেছে, এক বছরেরও বেশি সময় ধরে নির্বাহী প্রকৌশলীর পদটি শূন্য রয়েছে। উপবিভাগীয় প্রকৌশলী মো. সবুক্ত গীন ভারপ্রাপ্ত নির্বাহী প্রকৌশলী হিসেবে দায়িত্ব পালন করছেন। অন্য পদের মধ্যে উপসহকারী প্রকৌশলীর সাতটি পদে চারজন, কম্পিউটার অপারেটর ও কনিষ্ঠ হিসাব সহকারীর চারটি পদে দুজন, মিটার রিডারের আটটি পদে মাত্র একজন, গাড়িচালকের তিনটি পদে একজন, লাইনম্যানের ১৪টি পদে আটজন, সাহায্যকারীর (হেলপার) নয়টি পদে মাত্র একজন এবং নিরাপত্তা প্রহরী ও এমএলএসএসের আটটি পদে পাঁচজন কর্মরত আছেন।
কর্মকর্তারা জানান, উচ্চমান সহকারী, সহহিসাবরক্ষক, উচ্চমান হিসাব সহকারী, ভান্ডাররক্ষক, ভান্ডার সহকারী ও এমএলএসএসের (সুইপার) একটি করে পদে, সুইচ বোর্ড সহকারীর (এসবিএ) দুটি, কম্পিউটার অপারেটর ও নিম্নমান সহকারীর ছয়টি পদে একজনও কর্মরত নেই।
ওজোপাডিকো চুয়াডাঙ্গা দপ্তর সূত্রে জানা গেছে, ১১ কেভি ক্ষমতাসম্পন্ন পাঁচটি ফিডার, ১১টি উপকেন্দ্র ও ১৫১টি বিতরণ ট্রান্সফরমারের মাধ্যমে ১০২ বর্গকিলোমিটার এলাকায় বিদ্যুৎ সরবরাহ হয়ে থাকে। নিয়ন্ত্রিত এলাকায় রয়েছে সর্বমোট ২৪০ কিলোমিটার লাইন। এই লাইনের আওতায় মোট গ্রাহক ২৮ হাজার ৭১৫ জন।
ভারপ্রাপ্ত নির্বাহী প্রকৌশলী মো. সবুক্ত গীন প্রথম আলোকে বলেন, প্রায় ২৯ হাজার গ্রাহকের জন্য অনুমোদিত লোকবল ৭৫ জন। সেখানে অর্ধেকেরও কম লোকবল থাকায় কর্ম এলাকায় রাত-দিন সেবা দিতে গিয়ে হিমশিম অবস্থা। লোকবলের ঘাটতির বিষয়টি ওজোপাডিকো খুলনার মানবসম্পদ ও প্রশাসন বিভাগের উপ-মহাব্যবস্থাপককে লিখিত জানানো হয়েছে।
