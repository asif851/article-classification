
জাতীয় দলের ক্রিকেটার আরাফাত সানির বিরুদ্ধে এবার যৌতুক দাবির অভিযোগে মামলা করেছেন নিজেকে তাঁর স্ত্রী দাবি করা তরুণী। গতকাল সোমবার ঢাকার মুখ্য মহানগর হাকিম আদালতে ওই তরুণী নালিশি এই মামলা করেন। আদালত অভিযোগ আমলে নিয়ে সানির বিরুদ্ধে সমন জারি করেছেন।এর আগে ৫ জানুয়ারি ওই তরুণী মোহাম্মদপুর থানায় সানির বিরুদ্ধে তথ্য ও যোগাযোগপ্রযুক্তি আইনে মামলা করেন। ওই মামলায় রোববার সানিকে গ্রেপ্তারের পর আদালতের মাধ্যমে এক দিনের রিমান্ডে নিয়েছে পুলিশ।আদালত সূত্র বলেছে, ওই তরুণী ২০ লাখ টাকা যৌতুক দাবির অভিযোগে গতকাল যৌতুক নিরোধ আইনে মুখ্য মহানগর হাকিম আদালতে একটি নালিশি মামলা করেন। মামলায় আরাফাত সানি ও তাঁর মাকে আসামি করা হয়। তবে মহানগর হাকিম রায়হানুল ইসলাম যৌতুকের জন্য সানির বিরুদ্ধে নির্যাতনের অভিযোগ আমলে নেন এবং তাঁর মাকে অভিযোগ থেকে বাদ দেন। আদালত আগামী ৫ এপ্রিল সমন জারি-সংক্রান্ত প্রতিবেদন দাখিলের আদেশ দিয়েছেন।মামলায় উল্লেখ করা হয়, ২০১৪ সালের ৪ ডিসেম্বর আরাফাত সানির সঙ্গে বাদীর বিয়ে হয়। বিয়ের ছয় মাস যেতে না যেতেই সানি ২০ লাখ টাকা যৌতুকের চাপ দেন। টাকা দিতে না পারায় তাঁকে ২০১৫ সালের ২৯ জুলাই ভাড়া বাসায় একা ফেলে চলে যান সানি। ১৯ জানুয়ারি আবার ২০ লাখ টাকা যৌতুক দাবি করেন। তা না দিলে একান্ত ব্যক্তিগত ছবি বিভিন্ন মাধ্যমে প্রকাশ করার হুমকি দেন।
