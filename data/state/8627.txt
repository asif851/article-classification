
কুড়িগ্রামের ফুলবাড়ী উপজেলায় এক মাদ্রাসাছাত্রী ধর্ষণের শিকার হয়েছে বলে অভিযোগ পাওয়া গেছে। এ ঘটনায় ওই ছাত্রী বাদী হয়ে মমিনুল ইসলাম (২১) নামের এক তরুণের বিরুদ্ধে গত মঙ্গলবার রাতে থানায় একটি মামলা করেছে।ফুলবাড়ী থানার ভারপ্রাপ্ত কর্মকর্তা (ওসি) বজলুর রশীদ জানান, আসামিকে গ্রেপ্তারের চেষ্টা চলছে। ধর্ষণের শিকার ওই ছাত্রীকে ডাক্তারি পরীক্ষার জন্য গতকাল বুধবার সকালে কুড়িগ্রাম সদর হাসপাতালে পাঠানো হয়েছে।মামলার এজাহার সূত্রে জানা যায়, ফুলবাড়ী উপজেলার একটি মাদ্রাসার সপ্তম শ্রেণির ওই ছাত্রীকে উপজেলার চন্দ্রখানা গ্রামের মমিনুল ইসলাম প্রেমের প্রস্তাব দিয়ে আসছিল। মাদ্রাসায় আসা-যাওয়ার পথে মমিনুল তাকে প্রায়ই উত্ত্যক্ত করত। গত সোমবার ওই ছাত্রী মাদ্রাসা থেকে বাড়ি ফিরছিল। এ সময় মমিনুল ফুসলিয়ে তাকে ফুলবাড়ী ডিগ্রি কলেজের পুকুরপাড়ে নিয়ে ধর্ষণ করে।
