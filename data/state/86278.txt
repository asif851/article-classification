
গাজীপুরের শ্রীপুর উপজেলার মাওনা চৌরাস্তা এলাকায় ‘মাওনা ফ্লাইওভার’ উদ্বোধন করতে প্রধানমন্ত্রী শেখ হাসিনা আজ শনিবার বিকেলে গাজীপুরে আসছেন। পাশাপাশি স্থানীয় পিয়ার আলী কলেজ মাঠে এক সুধী সমাবেশেও যোগ দেবেন প্রধানমন্ত্রী।সড়ক ও জনপথ কর্তৃপক্ষ সূত্রে জানা গেছে, সেনাবাহিনীর স্পেশাল ওয়ার্কস অর্গানাইজেশন-পশ্চিমের নিয়ন্ত্রণাধীন ১৭ ইসিবি ২০১৩ সালের ২৬ অক্টোবর ফ্লাইওভারের নির্মাণকাজ শুরু করে। এ প্রকল্পের মেয়াদ ছিল এ বছরের ৩০ জুন পর্যন্ত। নির্দিষ্ট সময়ের প্রায় তিন মাস আগে এর নির্মাণকাজ শেষ হয়েছে। চার লেনের এই ফ্লাইওভারের নির্মাণব্যয় প্রায় ৭০ কোটি ২২ লাখ টাকা।এই ফ্লাইওভার নির্মিত হওয়ায় শ্রীপুর-কালিয়াকৈর সংযোগকারী আঞ্চলিক মহাসড়কের সঙ্গে ঢাকা-ময়মনসিংহ মহাসড়কের সংযোগস্থল মাওনার যানজট নিরসন হবে।
