
এক তরফা নির্বাচন করতেই সরকার বিএনপির এই তিন নেতাকে গ্রেপ্তার করেছে বলে দাবি করেছে প্রধান বিরোধী দল বিএনপি।
আজ শুক্রবার রাতে বিএনপির স্থায়ী কমিটির সদস্য মওদুদ আহমদ, এম কে আনোয়ার ও রফিকুল ইসলাম মিঞাকে ঢাকা মহানগর গোয়েন্দা পুলিশ (ডিবি) গ্রেপ্তার করার পর জাতীয় প্রেসক্লাবে এক সংবাদ সম্মেলনে দলের যুগ্ম মহাসচিব রুহুল কবির রিজভী এ কথা বলেন।
রুহুল কবির বলেন, ‘কী কারণে তিন নেতাকে গ্রেপ্তার করা হলো, আমরা কিছু বুঝতে পারছি না।পতনের আগে সরকার মরণ কামড় দিতে চায়।তারা সারা দেশে বিএনপির নেতা-কর্মীদের গ্রেপ্তার ও নির্যাতন শুরু করেছে।কিন্তু এসব করে ক্ষমতায় টিকে থাকা যাবে না।’
তিন নেতাকে অচিরেই মুক্তির দাবি জানিয়ে বিএনপির এই নেতা আরও বলেন, আগামী তিন দিন ৭২ ঘণ্টার হরতাল কর্মসূচি রয়েছে।যদি গ্রেপ্তার তিন নেতাকে মুক্তি না দেওয়া হয় তাহলে এই কর্মসূচি আরও দীর্ঘায়িত ও কঠোর হবে।
হরতালে সারা দেশে নেতা-কর্মীদের রাজপথে নামার আহ্বান জানিয়ে রিজভী বলেন, স্বৈরাচারের পতন অবশ্যাম্ভাবী।ঘাটে-বন্দরে যেখানেই সরকারের অনুচরদের পাওয়া যাবে সেখানেই তাদের ঘেরাওয়ের আহ্বান জানান তিনি।
