
বগুড়ার শিবগঞ্জ উপজেলা পরিষদের চেয়ারম্যান আবু নছর মোহম্মদ আলমগীর হুসাইনকে উপজেলা পরিষদের চেয়ারম্যানের পদ থেকে সাময়িকভাবে বরখাস্ত করা হয়েছে। তাঁর বিরুদ্ধে একাধিক মামলা থাকায় এ সিদ্ধান্ত নেওয়া হয় বলে জানা গেছে। আলমগীর হুসাইন বগুড়া জেলা জামায়াতের নায়েবে আমির।উপজেলা পরিষদ সূত্রে জানা গেছে, গত রোববার স্থানীয় সরকার, পল্লী উন্নয়ন ও সমবায় মন্ত্রণালয়ের স্থানীয় সরকার বিভাগের উপজেলা-১ শাখার উপসচিব সবুর হোসেন স্বাক্ষরিত এক পত্রে বলা হয়েছে, শিবগঞ্জ উপজেলা পরিষদের চেয়ারম্যান আবু নছর মোহম্মদ আলমগীর হুসাইনের বিরুদ্ধে আদালতে বিভিন্ন অভিযোগ গৃহীত হয়েছে। তিনি উপজেলা পরিষদের ক্ষমতা প্রয়োগ করলে তা জনস্বার্থের পরিপন্থী হবে। এ কারণে তাঁকে সাময়িক বরখাস্ত করা হয়েছে।শিবগঞ্জ উপজেলা নির্বাহী কর্মকর্তা (ইউএনও) রবিউল ইসলাম বিষয়টির সত্যতা নিশ্চিত করেছেন। তিনি বলেন, এখন প্যানেল চেয়ারম্যান-১ বিউটি বেগম উপজেলা পরিষদের চেয়ারম্যানের দায়িত্ব পালন করবেন।এ ব্যাপারে গতকাল সোমবার দুপুরে আলমগীর হুসাইনের সঙ্গে কথা বলার জন্য একাধিকবার মুঠোফোনে চেষ্টা করা হয়। কিন্তু ফোন বন্ধ পাওয়া যায়।
