
যশোরের চৌগাছা উপজেলায় কমিউনিটি ক্লিনিকে দায়িত্ব পালনরত অবস্থায় এক স্বাস্থ্যকর্মীকে খুন করা হয়েছে। ওই স্বাস্থ্যকর্মীর নাম ইয়াসির আরাফাত ওরফে পলাশ (৩৫)। আজ বৃহস্পতিবার দুপুরে তাঁকে খুন করে তাঁর ব্যবহৃত মোটরসাইকেল নিয়ে যায় দুর্বৃত্তরা। সন্ধ্যায় পুলিশ তাঁর লাশ উদ্ধার করে।ইয়াসির আরাফাত চৌগাছা উপজেলার হাকিমপুর ইউনিয়নের যাত্রাপুর কমিউনিটি ক্লিনিকের কমিউনিটি হেলথ কেয়ার প্রোভাইডার হিসেবে কর্মরত ছিলেন। কমিউনিটি ক্লিনিকে চাকরির পাশাপাশি তিনি কেব্‌ল লাইনের (ডিশ লাইন) ব্যবসা করতেন।
নিহত পলাশ চৌগাছা উপজেলার হাকিমপুর গ্রামের শহিদুল ইসলামের ছেলে। তিনি স্থায়ীভাবে কোটচাঁদপুর উপজেলা শহরে বসবাস করতেন। পলাশ সিটি কেব্‌ল লাইনের মালিক ছিলেন। ওই প্রতিষ্ঠানের ব্যবস্থাপক তাঁর চাচাতো ভাই সাকিব। তিনি জানান, ‘কেব্‌ল লাইনের কাজ সেরে প্রতিদিন দুপুরে ভাইকে ফোনে জানিয়ে খেতে যাই। আজ বৃহস্পতিবার দুপুরে তাঁর মুঠোফোনে কল দিয়ে বন্ধ পেয়ে বিভিন্ন স্থানে খুঁজতে থাকি। কিন্তু কোথাও খুঁজে পাওয়া যাচ্ছিল না। বিকেল সাড়ে চারটার দিকে ক্লিনিকে গিয়ে দেখি গায়ের জামা দিয়ে তাঁর হাত দুটি বেঁধে রেখে ভারী কিছু দিয়ে আঘাত করে ফেলে রেখে বাইরে থেকে কমিউনিটি ক্লিনিকের তালা মেরে রেখে গেছে। দুর্বৃত্তরা তাঁর ব্যবহৃত মোটরসাইকেলটি নিয়ে গেছে।’
পলাশের বাবা শহিদুল ইসলাম বলেন, ‘আমার ছেলের সঙ্গে কেব্‌ল লাইনকে কেন্দ্র করে উপজেলার দুলালপুর গ্রামের এক লোকের গোলমাল ছিল। বুধবার বিষয়টি মীমাংসা করা হয়। এরপরও আমার ছেলে খুন হয়ে গেল। আমি এর সুষ্ঠু বিচার চাই।’
চৌগাছা থানার ভারপ্রাপ্ত কর্মকর্তা (ওসি) খন্দকার শামীম উদ্দিন বলেন, ‘আজ দুপুরে পলাশ খুন হয়েছেন। ঘটনাস্থল থেকে লাশ উদ্ধার করা হয়েছে।
