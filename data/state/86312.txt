
বরগুনার তালতলীতে ট্রলারডুবিতে নিহত মানুষের সংখ্যা বেড়ে পাঁচজনে দাঁড়িয়েছে। আজ সন্ধ্যা সোয়া ছয়টা পর্যন্ত পাওয়া খবরে এ তথ্য জানা গেছে।
এখন পর্যন্ত উদ্ধার হওয়া মৃত পাঁচ ব্যক্তি হলো পটুয়াখালীর কলাপাড়া উপজেলার আলীপুরের জয়নাল আবেদিন (৫২), সফিজউদ্দিন (৫০), মো. নাঈম (১৩), ইউসুফ মাঝি (৬০) এবং একই উপজেলার মনিপুরের আমির আলী (৫০)।
আজ শুক্রবার বেলা সোয়া একটার দিকে বরগুনার তালতলী উপজেলার সোনাকাটা ইউনিয়নের আশারচরের কাছে একটি ট্রলার ডুবে যায়। ট্রলারটি পটুয়াখালীর কুয়াকাটা থেকে ছেড়ে বরগুনার পাথরঘাটা উপজেলার চলাভাঙ্গা পীরের ওয়াজ মাহফিলে যোগ দেওয়ার উদ্দেশ্যে যাওয়ার পথে ডুবে যায়।
ওই ট্রলারের যাত্রী নূর মোহাম্মদ মোস্তফা জানান, প্রায় ২০০ যাত্রী নিয়ে এফবি খাদিজা নামের ট্রলারটি পায়রা নদীর মোহনার আশারচরের কাছে পৌঁছতেই তিন নদীর ঘূর্ণিস্রোতে প্রবলভাবে দুলতে থাকে। এভাবে কয়েক মিনিট দোলার পর স্রোত সেটিকে টেনে নিচে নিয়ে যায়। এরপর দুই-তিন মিনিট পানির নিচে থাকার পর উল্টো হয়ে সেটি ভেসে ওঠে।
ট্রলারডুবির পরপরই স্থানীয় লোকজন জয়নাল (৬০) নামে একজনের লাশ উদ্ধার করে, তাঁর বাড়ি পটুয়াখালীর কুয়াকাটায়।। ওই সময় সিরাজুল (৫০) নামে এক ব্যক্তির লাশ উদ্ধার কথা বলা হয়, তবে পরে জানা যায় তিনি নিখোঁজ আছেন। পরে বিকেল চারটা থেকে পাঁচটা পর্যন্ত সময়ে বঙ্গোপসাগরের মোহনায় বরগুনার তালতলী উপজেলার তেতুলবাড়িয়া–সংলগ্ন বঙ্গোপসাগরের মোহনা থেকে আরও চারটি লাশ উদ্ধার করা হয়। স্থানীয় জেলে এবং কোস্ট গার্ডের সদস্যরা উদ্ধার তৎপরতায় অংশ নিচ্ছেন।
ঘটনাস্থলে উপস্থিত তালতলীর উপজেলা নির্বাহী কর্মকর্তা (ইউএনও) কাজী তোফায়েল আহমেদ জানান, ডুবে যাওয়ার পর কাঠের ট্রলারটি উল্টো হয়ে পানিতে ভেসে থাকে। স্থানীয় লোকজন সেটির সঙ্গে দড়ি লাগিয়ে টেনে কূলের দিকে নিয়ে আসেন।কাজী তোফায়েল আহমেদ জানান, ডুবে যাওয়ার সময় ট্রলারটিতে দুই শর মতো যাত্রী থাকলেও অনেককে ওই এলাকার মাছ ধরার নৌকা ও ট্রলারে করে উদ্ধার করা হয়েছে। তবে ট্রলারটি ডুবে যাওয়ার পর ঠিক কতজন সাঁতরে তীরে উঠেছেন, প্রাথমিকভাবে তিনি তা নিশ্চিত করতে পারেননি।এর আগে ঘটনাস্থলে উপস্থিত উপজেলার সোনাকাটা ইউনিয়ন পরিষদের (ইউপি) চেয়ারম্যান দুলাল ফরাজী দাবি করেন, পায়রা নদীর মোহনার ডুবোচরে ধাক্কা লেগে কাঠের ট্রলারটির তলা ফেটে যায়। এতে ট্রলারে পানি ওঠায় এটি উল্টে যায়।
