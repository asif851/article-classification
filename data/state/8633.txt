
বিএনপির স্থায়ী কমিটির সদস্য ও সাবেক মন্ত্রী আ স ম হান্নান শাহের মৃত্যুতে চার দিনের শোক প্রকাশ করেছে ​দলটি। একই সঙ্গে খোলা হয়েছে শোক বই।
সিঙ্গাপুরের একটি হাসপাতালে চিকিৎসাধীন অবস্থায় হান্নান শাহ ইন্তেকাল করেছেন (ইন্না লিল্লাহি ওয়া ইন্না ইলাইহি রাজিউন)। তাঁর বয়স হয়েছিল ৭৭ বছর। হান্নান শাহের ছেলে শাহ রিয়াদুল হান্নানের বরাত দিয়ে বিএনপির চেয়ারপারসনের প্রেস উইংয়ের কর্মকর্তা শামসুদ্দিন দিদার প্রথম আলোকে এ তথ্য জানান। বলেন, আজ মঙ্গলবার ভোরে র‍্যাফেলস হার্ট সেন্টার হাসপাতালের মারা যান বিএনপির এই নেতা। তিনি হৃদ্‌রোগে আক্রান্ত হয়ে সেখানে চিকিৎসা নিচ্ছিলেন।
হান্নান শাহের মৃত্যুতে শোক প্রকাশ করে বিএনপির পক্ষ থেকে পাঠানো এক বিজ্ঞপ্তিতে বলা হয়, আজ মঙ্গলবার থেকে ৩০ সেপ্টেম্বর পর্যন্ত দলটি আনুষ্ঠানিকভাবে শোক প্রকাশ করবে। প্রতিদিনই রাজধানীর নয়াপল্টনে দলের কেন্দ্রীয় কার্যালয়ে দলীয় পতাকা অর্ধনমিত রাখা হবে এবং কালো পতাকা উত্তোলন করা হবে। আগামী শুক্রবার সারা দেশে দোয়া মাহফিল করা হবে।এদিকে আজ সকালে নয়াপল্টনে শোক বই খোলা হয়েছে। ২৯ সেপ্টেম্বর পর্যন্ত প্রতিদিন সকাল ১০টা থেকে সন্ধ্যা ৬টা পর্যন্ত এ বই খোলা থাকবে।
জ্যেষ্ঠ এ নেতার মৃত্যুতে দলের চেয়ারপারসন খালেদা জিয়া, দলের মহাসচিব মির্জা ফখরুল ইসলাম আলমগীর এবং দলের স্থায়ী কমিটি ও নির্বাহী কমিটি গভীর শোক প্রকাশ করেছে।
আরও পড়ুন:
হান্নান শাহের মরদেহ কাল আসবে, শুক্রবার দাফন
