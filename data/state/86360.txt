
সাম্প্রতিককালে দেশের কিছু কিছু জায়গায় শিশু নির্যাতনের ঘটনায় সরকার উদ্বিগ্ন বলে জানালেন তথ্যমন্ত্রী হাসানুল হক ইনু। তবে প্রশাসন এ ব্যাপারে কঠোর অবস্থান নিয়েছে বলেও জানান তিনি।আজ শুক্রবার সকালে কুষ্টিয়ার ভেড়ামারা উপজেলায় বেগম হালিমা একাডেমি মাধ্যমিক বিদ্যালয়ে বিশ্ব মাতৃদুগ্ধ সপ্তাহ দিবসের আলোচনা সভায় যোগ দেওয়ার পর সাংবাদিকদের সঙ্গে কথা বলেন মন্ত্রী।এক প্রশ্নের জবাবে হাসানুল হক ইনু বলেন, শিশু নির্যাতনের সঙ্গে জড়িত যারা, প্রায় প্রত্যেকেই ২৪ ঘণ্টা, ৪৮ ঘণ্টা, ৭২ ঘণ্টার মধ্যে গ্রেপ্তার হয়েছে। এ ব্যাপারে সরকারের পরিষ্কার নির্দেশনা হচ্ছে শিশু ও নারী নির্যাতনের ঘটনায় কাউকেই ছাড় দেওয়া হবে না।ইনু আরও বলেন, বিচারহীনতার কারণে শিশু নির্যাতন বেড়েছে এ কথাটা ঠিক না। মাঝে মাঝে সমাজে এ ধরনের অবক্ষয়ের ঘটনা ঘটে এবং সেটা ঠিক করার দায়িত্ব সরকারের। সরকারের দায়িত্ববোধ থেকেই কোনো দেন-দরবার বা তদবিরের অপেক্ষায় না থেকে স্বতঃপ্রবৃত্ত হয়ে শিশু নির্যাতনের সঙ্গে জড়িত ব্যক্তিদের গ্রেপ্তার করে সাজা দেওয়া হবে। কঠোর ব্যবস্থা নেওয়া হবে। এ ব্যাপারে রাজনীতি করার কোনো অবকাশ নেই।কুষ্টিয়া জেলা প্রশাসক সৈয়দ বেলাল হোসেন, অতিরিক্ত পুলিশ সুপার আবু বকর সিদ্দীক, ভেড়ামারা উপজেলা নির্বাহী কর্মকর্তা শা‌ন্তি মণি চাকমা, জেলা জাসদ সভাপতি গোলাম মহসিন, সাধারণ সম্পাদক আব্দুল আলীম স্বপন প্রমুখ সেখানে উপস্থিত ছিলেন।
