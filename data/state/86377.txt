
প্রধানমন্ত্রী শেখ হাসিনা ইন্দোনেশিয়ার রাজধানী জাকার্তায় দ্বিতীয় আফ্রো-এশিয়ান শীর্ষ সম্মেলনে যোগদান শেষে আজ বৃহস্পতিবার রাতে দেশে ফিরেছেন। প্রধানমন্ত্রী এবং তাঁর সফর সঙ্গীদের বহনকারী বিমান বাংলাদেশ এয়ারলাইনসের একটি ভিভিআইপি ফ্লাইট রাত ১১টা ২০ মিনিটে হজরত শাহজালাল আন্তর্জাতিক বিমানবন্দরে অবতরণ করে।প্রধানমন্ত্রী এবং তাঁর সফর সঙ্গীদের বহনকারী বিমান বাংলাদেশ এয়ারলাইনসের একটি ভিভিআইপি ফ্লাইট ইন্দোনেশিয়ার স্থানীয় সময় সন্ধ্যা ৭টা ৩০ মিনিটে জাকার্তার সুকর্ন হাত্তা আন্তর্জাতিক বিমানবন্দর ত্যাগ করে। ইন্দোনেশিয়ার ধর্মমন্ত্রী লোকমান হাকিম বিমানবন্দরে প্রধানমন্ত্রীকে বিদায় জানান। এর আগে প্রধানমন্ত্রীকে গার্ড অব অনার প্রদান করা হয়। ইন্দোনেশিয়ায় নিযুক্ত বাংলাদেশের রাষ্ট্রদূত নাজমুল কাওনাইন এবং বাংলাদেশে নিযুক্ত ইন্দোনেশিয়ার রাষ্ট্রদূত উইরান্তা আমাজা বিমানবন্দরে প্রধানমন্ত্রীকে বিদায় জানান।
এ বছরের শীর্ষ সম্মেলনের প্রতিপাদ্য বিষয় ছিল ‘বিশ্ব শান্তি ও সমৃদ্ধি অর্জনে সাউথ-সাউথ সহযোগিতা জোরদার করা’। তিন দিনব্যাপী এই সম্মেলনের উদ্দেশ্য হচ্ছে সাউথ-সাউথ সহযোগিতার মাধ্যমে এশিয়া ও আফ্রিকার অভিন্ন চ্যালেঞ্জ মোকাবিলায় অভিজ্ঞতা বিনিময়ে অংশীদারত্ব জোরদার এবং কৌশল নিয়ে আলোচনা ও অর্থনৈতিক উন্নয়ন ত্বরান্বিত করা। ইন্দোনেশিয়ার প্রেসিডেন্ট জোকো উইদোদো এই সম্মেলনের উদ্বোধন করেন। বাংলাদেশের প্রধানমন্ত্রী শেখ হাসিনা এবং আফ্রো-এশিয়ার ৩৪টি দেশের রাষ্ট্র অথবা সরকার প্রধানগণ এতে যোগ দেন। শেখ হাসিনা সম্মেলনের উদ্বোধনী দিনে প্লেনারি দ্বিতীয় সেশনে ভাষণ দেন। তিনি আজ সম্মেলনের প্রিলিমিনারি সেশনে-৪-এ মিসরের প্রধানমন্ত্রী ইব্রাহিম মেহবুবের সঙ্গে কো-চেয়ারপারসনের দায়িত্ব পালন করেন।
সন্ত্রাসবাদের বিরুদ্ধে লড়াইয়ে পারস্পরিক সহায়তার আহ্বান
প্রধানমন্ত্রী শীর্ষ সম্মেলনে যোগদানের পাশাপাশি চীনের প্রেসিডেন্ট শি জিং পিং, ইরানের প্রেসিডেন্ট হাসান রুহানি, ইন্দোনেশিয়ার প্রেসিডেন্ট জোকো উইদোদো, মিয়ানমারের প্রেসিডেন্ট ইউ থেইন সেন, জাপানের প্রধানমন্ত্রী শিনজো আবে, সিঙ্গাপুরের প্রধানমন্ত্রী লি হেইসেন লুং, ফিলিস্তিনের প্রধানমন্ত্রী রামি হামদাল্লাহ এবং নেপালের প্রধানমন্ত্রী সুশীল কৈরালা ও কাতারের উপ-প্রধানমন্ত্রী আহমদ বিন আবদুল্লাহ আল-মাহমুদের সঙ্গে পৃথক দ্বিপক্ষীয় বৈঠক করেন।
