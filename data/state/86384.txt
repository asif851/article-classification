
ফেনীতে একটি ডোবা থেকে অজ্ঞাতপরিচয় যুবকের (৩৫) লাশ উদ্ধার করেছে পুলিশ। গতকাল বুধবার দুপুরে ফেনী সদর উপজেলার কাজিরবাগ ইউনিয়নের ভারতীয় সীমান্ত-সংলগ্ন গিতাবাড়ীয়া গ্রাম থেকে লাশটি উদ্ধার করা হয়। পুলিশ জানায়, ওই যুবকের গায়ে কালো গেঞ্জি ছিল। মৃতদেহের পেট, ঊরু, ঘাড় ও হাতে আঘাতের চিহ্ন রয়েছে। দুর্বৃত্তরা অন্য কোথাও হত্যা করে তাঁর লাশ ডোবায় ফেলে গেছে বলে পুলিশ ধারণা করছে। ফেনী সদর মডেল থানার পরিদর্শক (তদন্ত) মো. শাহিনুজ্জামান জানান, এ ঘটনায় থানায় মামলা করা হবে। 
