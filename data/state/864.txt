
প্রধানমন্ত্রী শেখ হাসিনাকে ‘ডক্টর অব সায়েন্স’ ডিগ্রি প্রদানের ঘোষণা দিয়েছেন যশোর বিজ্ঞান ও প্রযুক্তি বিশ্ববিদ্যালয়ের উপাচার্য আবদুস সাত্তার। প্রধানমন্ত্রীর পররাষ্ট্র বিষয়ক উপদেষ্টা গওহর রিজভীর উপস্থিতিতে আজ সোমবার বিশ্ববিদ্যালয়ের নবম দিবস উদযাপন অনুষ্ঠানে সভাপতির বক্তব্যে তিনি এ ঘোষণা দেন। প্রধানমন্ত্রীর পররাষ্ট্র উপদেষ্টার উদ্দেশে উপাচার্য বলেন, প্রধানমন্ত্রীর কাছে আপনি আমাদের তিনটি বার্তা পৌঁছে দেবেন। এগুলো হলো, বিশ্ববিদ্যালয় ক্যাম্পাসে বিশেষ সমাবর্তনের মাধ্যমে আমরা প্রধানমন্ত্রী শেখ হাসিনাকে ‘ডক্টর অব সায়েন্স’ ডিগ্রি প্রদান করতে চাই। প্রধানমন্ত্রীর ঘোষণা অনুযায়ী দেশে ১০০টি বিশেষ অর্থনৈতিক অঞ্চল গড়ে তোলা হচ্ছে। ওই অর্থনৈতিক অঞ্চলের মধ্যে যশোর আছে কি না আমরা জানি না। থাকলে খুবই ভালো। না থাকলে যেন যশোরকে বেছে নেওয়া হয়। শেষ তথ্যটি হচ্ছে, বিশ্ববিদ্যালয়ের ছাত্র-শিক্ষক ও স্থানীয় কয়েকটি শিক্ষাপ্রতিষ্ঠানের লাখো শিক্ষার্থীর যোগাযোগের জন্য একটি চক্র রেললাইনের দাবি জানাচ্ছি। যে লাইনটি বিশ্ববিদ্যালয় হয়ে আশপাশের শিক্ষাপ্রতিষ্ঠান ছুঁয়ে শহরে বেরিয়ে যাবে। এ তিনটি বিষয়ে প্রধানমন্ত্রী সাড়া দিলে যশোরাঞ্চলের মানুষ তাঁকে আজীবন কৃতজ্ঞ চিত্তে স্মরণ করবে। উপাচার্যের এ আহ্বানে সাড়া দিয়ে অনুষ্ঠানের প্রধান অতিথি গওহর রিজভী বলেন, ‘ঢাকায় ফিরে আমি নিজে এ তিনটি বিষয় প্রধানমন্ত্রী শেখ হাসিনার কাছে উত্থাপন করব। প্রধানমন্ত্রী ডিগ্রি নিতে ক্যাম্পাসে এলে আপনারা ‘অর্থনৈতিক অঞ্চল’ ও ‘চক্র রেলের’ ব্যাপারটি তাঁর কাছ থেকে আদায় করে নিতে পারবেন।’ শিক্ষার্থীদের উদ্দেশে গওহর রিজভী বলেন, বিশ্ববিদ্যালয় শুধু একটা ডিগ্রি দেয় না। মেধার প্রশিক্ষণ দেয়, ডিসিপ্লিনের শিক্ষা দেয়। তোমরা যখনই বিশ্ববিদ্যালয়ে আসবে তখনই নিজের একটা পরিচয় খুঁজে পাবে। সারা জীবন নিজের পরিচয়ে পরিচিত হওয়ার সুযোগ পাবে। বিশেষ অতিথির বক্তব্যে যশোর-৩ আসনের সাংসদ কাজী নাবিল আহমেদ বলেন, জনগণের টাকায় বিশ্ববিদ্যালয় পরিচালিত হয়। মেধার বিকাশের মাধ্যমে তোমাদেরকে তার মূল্য দিতে হবে। অন্যান্যের মধ্যে অনুষ্ঠানে বক্তব্য দেন বিশ্ববিদ্যালয়ের ডিন আনিসুর রহমান, রেজিস্ট্রার প্রকৌশলী আহসান হাবিব, কোষাধ্যক্ষ শেখ আবুল হোসেন, জেলা আওয়ামী লীগের সভাপতি শহিদুল ইসলাম প্রমুখ। দুপুরে ক্যাম্পাসে ঢুকেই প্রধান অতিথি স্মৃতি স্মারক হিসেবে একটি জলপাই গাছের চারা রোপণ করেন। এরপর ক্যাম্পাসে ওয়াই-ফাই ইন্টারনেট সার্ভিসের উদ্বোধন করেন। পরে অতিথিরা বিশ্ববিদ্যালয়ের ১৬টি বিভাগের শিক্ষার্থীদের তৈরি হরেক রকম পিঠার ১৬টি স্টল ঘুরে দেখেন। শিক্ষার্থীরা আশপাশের গ্রাম থেকে তিন দিন ধরে পিঠা তৈরির উপকরণ সংগ্রহ করে এ পিঠা তৈরি করেছেন। যশোর বিজ্ঞান ও প্রযুক্তি বিশ্ববিদ্যালয়ে বর্তমানে ১৮টি বিভাগে তিন হাজার শিক্ষার্থী পড়াশোনা করছে।
