
ঢাকার নবাবগঞ্জ উপজেলার নারায়ণপুর গ্রামে আরজিনা বেগম (২৩) নামের এক গৃহবধূ খুন হয়েছেন। এ ঘটনায় গৃহবধূর স্বামী মো. ফারুক ও প্রতিবেশী মো. দাউদকে গ্রেপ্তার করেছে পুলিশ। পুলিশের ধারণা, শ্বাসরোধে হত্যার পর আরজিনাকে অ্যাসিডে ঝলসে দেওয়া হয়েছে।
পুলিশ ও স্থানীয় সূত্রে জানা গেছে, গত মঙ্গলবার রাত ১২টার দিকে আরজিনার ঘর থেকে তাঁর স্বামী ফারুকের (৫৫) চিৎকার শুনতে পায় স্থানীয় লোকজন। পরে তারা সেখানে গিয়ে ঘরের মেঝেতে ঝলসানো অবস্থায় আরজিনার লাশ পড়ে থাকতে দেখে। রাত একটার দিকে পুলিশ লাশটি উদ্ধার করে থানায় নিয়ে আসে। গতকাল বুধবার ময়নাতদন্তের জন্য লাশটি মিটফোর্ড হাসপাতালের মর্গে পাঠানো হয়েছে।
এ ঘটনায় ফারুক ও দাউদকে আসামি করে নবাবগঞ্জ থানায় হত্যা মামলা করেছেন আরজিনার বাবা ফালু ব্যাপারী। ফালুর অভিযোগ, তাঁর মেয়েকে পরিকল্পিতভাবে অ্যাসিড দিয়ে ঝলসে হত্যা করা হয়েছে।
নবাবগঞ্জ থানার উপপরিদর্শক (এসআই) রাকিবুল বলেন, আরজিনার মাথা থেকে পেট পর্যন্ত ঝলসানো ছিল। ধারণা করা হচ্ছে, শ্বাসরোধে হত্যার পর তাঁকে এসিডে ঝলসে দেওয়া হয়েছে।
