
নওগাঁর বদলগাছি উপজেলা পরিষদের চেয়ারম্যান রুমি চৌধুরীকে সাময়িক বরখাস্ত করা হয়েছে। স্থানীয় সরকার মন্ত্রণালয় থেকে এ-সংক্রান্ত একটি আদেশ গতকাল মঙ্গলবার বিকেলে উপজেলা নির্বাহী কর্মকর্তার (ইউএনও) কার্যালয়ে পৌঁছেছে। রুমি উপজেলা বিএনপির সহসভাপতি।বদলগাছির ইউএনও হুসাইন শওকত গতকাল সন্ধ্যায় প্রথম আলোকে বলেন, উপজেলা পরিষদের চেয়ারম্যান রুমি চৌধুরীর সাময়িক বরখাস্তের আদেশটি তিনি মঙ্গলবার বিকেলে হাতে পেয়েছেন। উপজেলা চেয়ারম্যান একটি মামলার অভিযোগপত্রভুক্ত আসামি হওয়ায় সংশ্লিষ্ট মন্ত্রণালয় তাঁকে সাময়িক বরখাস্ত করেছে।যোগাযোগ করা হলে রুমি চৌধুরী মুঠোফোনে প্রথম আলোকে বলেন, ‘আমি ষড়যন্ত্রের শিকার হয়েছি। শিগগিরই মন্ত্রণালয়ের আদেশের বিরুদ্ধে উচ্চ আদালতে রিট আবেদন করব।’আক্কেলপুর থানার ভারপ্রাপ্ত কর্মকর্তা (ওসি) রফিকুল ইসলাম খান বলেন, ২০১৩ সালে হরতালে মারপিট, গাড়ি ভাঙচুর ও অগ্নিসংযোগের অভিযোগে দ্রুত বিচার আইনে দায়ের করা একটি মামলায় রুমি চৌধুরীর বিরুদ্ধে অভিযোগপত্র দেওয়া হয়েছে।
