
বাগেরহাটের মংলা উপজেলার মিঠাখালীতে গতকাল শনিবার কবি রুদ্র মুহম্মদ শহিদুল্লাহর ২৩তম মৃত্যুবার্ষিকী পালিত হয়েছে৷ দিনটি উপলক্ষে কবির গ্রামের বাড়ি মিঠাখালীতে নানা কর্মসূচি পালন করে রুদ্র স্মৃতি সংসদ৷সকালে স্মৃতি সংসদ চত্বর থেকে বের হওয়া বিশাল শোভাযাত্রা প্রবল বৃষ্টি উপেক্ষা করে মিঠাখালী বাজারের প্রধান প্রধান সড়ক প্রদক্ষিণ করে৷ শোভাযাত্রা শেষে বিভিন্ন শিক্ষাপ্রতিষ্ঠানের প্রধান, শিক্ষার্থী, রাজনৈতিক ও সামাজিক সংগঠনের প্রতিনিধিসহ নানা শ্রেণি-পেশার মানুষ কবির কবরে পুষ্পস্তবক অর্পণ করেন৷সন্ধ্যায় স্মরণসভায় সভাপতিত্ব করেন রুদ্র স্মৃতি সংসদের উপদেষ্টা আফজাল হোসেন৷ অনুষ্ঠান সঞ্চালনা করেন সংসদের সম্পাদক আসাদুজ্জামান৷ সভায় বক্তারা বলেন, রুদ্র ছিলেন আপসহীন যোদ্ধা। সমাজের সব বৈষম্য ও অন্যায়ের বিরুদ্ধে তিনি কলম ধরেছেন৷ যত দিন বাংলাদেশ থাকবে তত দিন রুদ্র তাঁর কবিতা ও গান নিয়ে বেঁচে থাকবেন৷পরে রুদ্রের কবিতা আবৃত্তি ও গান পরিবেশন করেন রুদ্রের গড়া সংগঠন ‘অন্তর বাজাও’ ও স্থানীয় শিল্পীরা৷মাত্র ৩৫ বছরের জীবদ্দশায় রুদ্র রচনা করেন সাতটি কাব্যগ্রন্থ—উপদ্রুত উপকূল (১৯৭৯), ফিরে চাই স্বর্ণগ্রাম (১৯৮১), মানুষের মানচিত্র (১৯৮৪), ছোবল (১৯৮৭), গল্প (১৯৮৭), দিয়েছিলে সকল আকাশ (১৯৮৮) ও মৌলিক মুখোশ (১৯৯০)৷ বাংলাদেশের মুক্তিযুদ্ধ ও পরবর্তী পরিস্থিতিকে অবলম্বন করে তিনি বিষ বিরিক্ষের বীজ নামে একটি কাব্যনাট্যও রচনা করেন। এ ছাড়া, তিনি বেশ কিছু গল্প লিখেছেন৷ তাঁর রচিত ও সুরা করা ‘ভালো আছি ভালো থেকো, আকাশের ঠিকানায় চিঠি লিখো’ গানটি দুই বাংলায় অত্যন্ত জনপ্রিয়৷
