
জাতীয় সংসদে আজ বুধবার রপ্তানি উন্নয়ন ব্যুরো বিল ২০১৫ পাস হয়েছে। বাণিজ্য মন্ত্রী তোফায়েল আহমেদ বিলটি উত্থাপন করলে তা কণ্ঠভোটে পাস হয়। বিলের ওপর বিরোধী দলের সদস্যদের জনমত যাচাই ও সংশোধনীর প্রস্তাব নাকচ হয়।
আইনটি ১৯৭৭ সালে সামরিক শাসন আমলে অধ্যাদেশ আকারে জারি হয়েছিল। আদালতের নির্দেশে অধ্যাদেশকে আইনে পরিণত করার বাধ্যবাধকতা থেকে বিলটি সংসদে উত্থাপন করা হয়।
বিলের উদ্দেশ্য ও কারণ সম্পর্কে বাণিজ্য মন্ত্রী বলেন, সংবিধানের পঞ্চদশ সংশোধনীর মাধ্যমে পঞ্চম সংশোধনী বিলুপ্তির ফলে ১৯৭৫ সালের ২৪ আগস্ট থেকে ১৯৭৯ সালের ৯ এপ্রিল পর্যন্ত সময়ের মধ্যে সামরিক ফরমান দ্বারা জারি করা অধ্যাদেশগুলোর কার্যকারিতা লোপ পায়। এ কারণে বিলটিকে আইনে পরিণত করতে তা সংসদে উত্থাপন করা হয়।
