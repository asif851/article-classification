
রাজধানীর পুরান ঢাকার হোসনি দালান এলাকায় তাজিয়া মিছিলের প্রস্তুতিকালে বোমা হামলার ঘটনায় মামলা হয়েছে।
আজ রোববার দুপুরে চকবাজার থানায় মামলাটি দায়ের করা হয়। মামলার বাদী ওই থানার উপপরিদর্শক (এসআই) জালাল উদ্দিন।
ঢাকা মহানগর পুলিশের উপকমিশনার (গণমাধ্যম ও জনসংযোগ) মুনতাসিরুল ইসলাম প্রথম আলোকে বলেন, অজ্ঞাতনামা আসামিদের বিরুদ্ধে সন্ত্রাসবিরোধী আইনে মামলাটি দায়ের করা হয়েছে।
চকবাজার থানার দায়িত্বরত উপপরিদর্শক অঞ্জন সরকার প্রথম আলোকে বলেন, মামলাটি সন্ত্রাসবিরোধী আইনের ৬ ধারায় হয়েছে।
শুক্রবার দিবাগত রাতে ওই হামলা হয়। হামলায় এক কিশোর নিহত হয়েছে। তার নাম সাজ্জাদ হোসেন। হাসপাতালে আনার আগেই তার মৃত্যু হয় বলে চিকিৎসকেরা জানান।
এ ঘটনায় আহত হয়েছে ১০০ জনের বেশি। তারা ঢাকা মেডিকেল কলেজ হাসপাতালসহ বিভিন্ন হাসপাতালে চিকিৎসা নিচ্ছেন।
পুলিশ, প্রত্যক্ষদর্শী ও আহতরা জানায়, পবিত্র আশুরা উপলক্ষে হোসনি দালানের মূল ফটকে একটি তাজিয়া মিছিলের প্রস্তুতি চলছিল। মিছিলটি পল্টনে যাওয়ার কথা ছিল। মিছিলে যোগ দিতে এসেছিলেন তরুণ, বৃদ্ধ, নারী ও শিশুরা। এর মধ্যেই রাত পৌনে দুইটার দিকে মুহুর্মুহু বিস্ফোরণের শব্দে কেঁপে ওঠে পুরো এলাকা। বিস্ফোরণের সঙ্গে সঙ্গে অনেকে মাটিতে লুটিয়ে পড়েন। কেউবা দৌড় দিতে গিয়ে হুমড়ি খেয়ে পায়ের তলায় পড়েন। কান্না-চিৎকারে ভারী হয়ে ওঠে পুরো এলাকা।
আরও পড়ুন: 
মধ্যরাতে বোমা হামলায় নিহত ১, আহত শতাধিকশোকের মিছিলে আরেক শোকতাজিয়া মিছিলে হামলার খবর বিশ্ব গণমাধ্যমে
