
রাজধানীর পৃথক তিনটি স্থানে আজ শনিবার ককটেল বিস্ফোরণে দম্পতিসহ আটজন আহত হয়েছেন। তাঁরা ঢাকা মেডিকেল কলেজ হাসপাতাল থেকে চিকিৎসা নিয়েছেন।
হাসপাতাল সূত্র জানায়, আজ সন্ধ্যার দিকে রাজধানীর টিএসসি এলাকায় ককটেল বিস্ফোরণে চারজন আহত হন। এঁরা হলেন, মো. নয়ন (৩০) ও তাঁর স্ত্রী ডালিয়া আক্তার (২২), শিমুল আক্তার (৩২) ও ইসরাত জাহান (২৪)।
এদিকে একই থানা এলাকায় বিকেলে সোহরাওয়ার্দী উদ্যানসংলগ্ন এলাকায় ককটেল বিস্ফোরণে মো. সেলিম (৩৬) নামের একজন আহত হন বলে জানায় ঢাকা মেডিকেল কলেজ হাসপাতাল সূত্র।
শাহবাগ থানার কর্তব্যরত কর্মকর্তা এসআই শরীফ হোসেন নয়ন দম্পতির আহত হওয়ার সত্যতা নিশ্চিত করেছেন। তবে তিনি অন্য ঘটনাটির সত্যতা নিশ্চিত করতে পারেননি।
হাসপাতাল সূত্র জানায়, আজ সকাল ছয়টার দিকে মোহাম্মদপুর বেড়িবাঁধের লোহার গেইট এলাকায় একটি যাত্রীবাহী বাস লক্ষ্য করে একটি ককটেল বিস্ফোরণের ঘটনা ঘটে। এতে মোজাম্মেল হক (২২), নূরুল ইসলাম (৬০) ও হিরা মিয়া (২৭) আহত হন। বাসটি রাজধানীর বাবুবাজার থেকে গাবতলীর দিকে যাচ্ছিল।
মোহাম্মদপুর থানার কর্তব্যরত কর্মকর্তা এসআই কামরুজ্জামান ঘটনার সত্যতা নিশ্চিত করেছেন।
