
আদিবাসী তরুণীকে ধর্ষণের অভিযোগে করা মামলায় গ্রেপ্তার হওয়া দুই ব্যক্তিকে জিজ্ঞাসাবাদে ১০ দিনের রিমান্ড আবেদন করেছে পুলিশ। আজ বৃহস্পতিবার ঢাকার মুখ্য মহানগর হাকিম আদালতে ভাটারা থানার পুলিশ এই আবেদন জানায়।
ওই ঘটনায় গ্রেপ্তার হওয়া দুজন হলেন আশরাফ খান ওরফে তুষার (৩২) ও জাহিদুল ইসলাম ওরফে লাভলু (২৬)। গতকাল বুধবার র‍্যাব সদর দপ্তরে আয়োজিত সংবাদ সম্মেলনে তাদের গণমাধ্যমের সামনে নিয়ে আসা হয়।
গত বৃহস্পতিবার (২১ মে) রাতে অস্ত্রের মুখে মাইক্রোবাসে তুলে ধর্ষণের অভিযোগে পরদিন দুপুরে ওই আদিবাসী তরুণী রাজধানীর ভাটারা থানায় মামলা করেন। মামলার এজাহারে উল্লেখ করা হয়, চলন্ত মাইক্রোবাসে পাঁচজন তাঁকে ধর্ষণ করেছে।
গতকাল সংবাদ সম্মেলনে র‍্যাব দাবি করে, পাঁচজন নয়, গ্রেপ্তার হওয়া দুজনই তরুণীকে ধর্ষণ করেছেন।
সংবাদ সম্মেলনে র‌্যাবের আইন ও গণমাধ্যম শাখার পরিচালক কমান্ডার মুফতি মাহমুদ খান বলেন, মঙ্গলবার রাতে পটুয়াখালীর কলাপাড়া থেকে তুষারকে ও তাঁর কাছ থেকে তথ্য নিয়ে গতকাল ভোরে রাজধানীর গুলশান থেকে লাভলুকে গ্রেপ্তার করা হয়।
আরও পড়ুন:চাকরি দেওয়ার ফাঁদে ফেলা হয় আদিবাসী তরুণীকে
