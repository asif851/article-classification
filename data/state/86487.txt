
বিএনপির চেয়ারপারসন খালেদা জিয়ার মুক্তির দাবিতে দলটির পূর্বঘোষিত মানববন্ধন কর্মসূচির স্থান পরিবর্তন করা হয়েছে। কাল বুধবার বেলা ১১টা থেকে দুপুর ১২টা পর্যন্ত এই মানববন্ধন রাজধানীর নয়াপল্টনে বিএনপির কেন্দ্রীয় কার্যালয়ের সামনে অনুষ্ঠিত হবে।
এর আগে জাতীয় প্রেসক্লাবের সামনে মানববন্ধন কর্মসূচি হওয়ার কথা বিএনপির পক্ষ থেকে জানানো হয়েছিল। মঙ্গলবার রাত সাড়ে ১০টার দিকে কর্মসূচির স্থান পরিবর্তনের বিষয়টি প্রথম আলোকে নিশ্চিত করেছেন বিএনপির জ্যেষ্ঠ যুগ্ম মহাসচিব রুহুল কবির রিজভী। প্রশাসনের অনুমতি পেয়েছেন কি না জানতে চাইলে তিনি বলেন, তাঁরা মৌখিকভাবে মানববন্ধন কর্মসূচি পালনের অনুমতি পেয়েছেন।
এদিকে একই দাবিতে গত রোববার দুপুরে রাজধানীর বাড্ডা এলাকায় শান্তিপূর্ণ বিক্ষোভ করেছে ঢাকা মহানগর উত্তর বিএনপি। এতে দলটির মহাসচিব মির্জা ফখরুল ইসলাম আলমগীরসহ কেন্দ্রীয় নেতারা অংশ নেন। তবে পরের দিন সোমবার ঢাকা মহানগর দক্ষিণ বিএনপি বায়তুল মোকাররম মসজিদের উত্তর গেটে বিক্ষোভ করতে চাইলে পুলিশ তাতে বাধা দেয়। সেখান থেকে অন্তত ২১ নেতা-কর্মীকে আটক করা হয়েছে বলে অভিযোগ করেছে দলটি।
কারাবন্দী খালেদা জিয়ার মুক্তির দাবিতে আগামী ২৮ এপ্রিল পর্যন্ত বিএনপির বিভিন্ন কর্মসূচি রয়েছে।
গত ৮ ফেব্রুয়ারি জিয়া অরফানেজ ট্রাস্ট মামলায় দণ্ডিত হয়ে নাজিমউদ্দিন রোডের পুরোনো কেন্দ্রীয় কারাগারে আছেন খালেদা জিয়া।
