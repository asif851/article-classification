
বগুড়ার সরকারি আজিজুল হক কলেজের অধ্যক্ষ দীপকেন্দ্রনাথ দাসের বাসায় গত ২৫ নভেম্বর হামলা-অগ্নিসংযোগ এবং ওই কলেজের সাবেক অধ্যক্ষ (বর্তমানে নওগাঁ সরকারি কলেজে অধ্যক্ষ) এ কে এম ছালামত উল্লাহর ওপর হামলার প্রতিবাদে ‘প্রতীকী কর্মবিরতি’ ও কালো ব্যাজ ধারনের কর্মসূচি ঘোষণা করা হয়েছে।গতকাল সোমবার বগুড়ার সরকারি মুজিবুর রহমান মহিলা কলেজে অনুষ্ঠিত সরকারি কলেজ শিক্ষকদের সংগঠন বিসিএস (শিক্ষা) সমিতির এক জরুরি সভা থেকে ওই কর্মসূচি ঘোষণা করা হয়। এদিকে অধ্যক্ষ দীপকেন্দ্রনাথ দাসের বাসভবনে হামলার পর থেকেই সরকারি আজিজুল কলেজে অনির্দিষ্টকালের ‘প্রতীকী কর্মবিরতি’ পালন করছেন শিক্ষকেরা। সরকারি মুজিবুর রহমান মহিলা কলেজের অধ্যক্ষ মো.সামস্-উল-আলমের সভাপতিত্বে অনুষ্ঠিত ওই সভায় দুই অধ্যক্ষের ওপর হামলার ঘটনার নিন্দা ও ক্ষোভ প্রকাশ করা হয়। ঘটনার সঙ্গে জড়িত ব্যক্তিদের দ্রুত গ্রেপ্তার করে দৃষ্টান্তমূলক শাস্তির দাবি জানানো হয়। এ ছাড়া আগামী বৃহস্পতিবার ও শনিবার জেলাজুড়ে ‘প্রতীকী কর্মবিরতি’ কর্মসূচি ঘোষণা করা হয়।
 
