
কুমিল্লা ভিক্টোরিয়া সরকারি কলেজের ইতিহাস বিভাগের শিক্ষার্থী ও নাট্যকর্মী সোহাগী জাহান তনুর লাশ উদ্ধারের স্থান পরিদর্শন করেছেন পুলিশের অপরাধ তদন্ত বিভাগের (সিআইডি) উপমহাপরিদর্শক (ডিআইজি) মাহবুব মোহসিন। এদিকে তনুর লাশের প্রথম ময়নাতদন্তকারী চিকিৎসকসহ দুই চিকিৎসককে বিকেলে সিআইডি কার্যালয়ে নিয়ে জিজ্ঞাসাবাদ করা হয়। আজ রোববার দুপুর সাড়ে ১২টার দিকে মাহবুব মোহসিনের নেতৃত্বে সিআইডির একটি দল কুমিল্লার ময়নামতি সেনানিবাস এলাকায় প্রবেশ করেন। এরপর তাঁরা ৩৩ পদাতিক ডিভিশনের এরিয়া কমান্ডার ও জিওসি মেজর জেনারেল মো. এনায়েত উল্লাহ, স্টেশন কমান্ডার, তনুর বাবা-মা ও পরিবারের সদস্যদের সঙ্গে কথা বলেন। এ ছাড়া তনু যে বাসায় টিউশনি করতেন, সেখানেও ডিআইজি যান। বেলা সোয়া তিনটায় তাঁরা কুমিল্লা সিআইডি দপ্তরে ফিরে আসেন। এ সময় তাঁর সঙ্গে উপস্থিত ছিলেন অতিরিক্ত ডিআইজি আলাউদ্দিন আল আজাদ, সিআইডির বিশেষ পুলিশ সুপার ও তদন্ত সহায়ক দলের প্রধান আবদুল কাহার আকন্দ, সিআইডির বিশেষ পুলিশ সুপার নাজমুল করিম খান ও মামলার তদন্ত কর্মকর্তা সিআইডির পরিদর্শক গাজী মোহাম্মদ ইব্রাহীম।কুমিল্লা জেলা পুলিশ সুপার কার্যালয়ের সামনে গণমাধ্যমকর্মীরা ডিআইজির সঙ্গে কথা বলতে চাইলে তিনি কোনো ধরনের মন্তব্য করতে রাজি হননি। তবে সিআইডির বিশেষ পুলিশ সুপার নাজমুল করিম খান বলেন, ‘আমরা এ ঘটনাকে সারা দেশের ঘটনা মনে করি। এ ধরনের ঘটনার যেন পুনরাবৃত্তি না ঘটে, সে ব্যাপারে সবাইকে সচেষ্ট থাকতে হবে। ডিআইজি স্যার আসা মানে এ মামলাকে আরও বেশি গুরুত্ব দেওয়া। সবার সহযোগিতা নিয়ে আমরা কাজ করতে চাই। দুপুরে সেনানিবাসে প্রবেশ করে ঘটনাস্থল পরিদর্শন, তনুর টিউশনির স্থান পরিদর্শন, জিওসি, স্টেশন কমান্ডার, তনুর বাবা ইয়ার হোসেন, মা আনোয়ারা বেগম, দুই ভাই নাজমুল হোসেন ও আনোয়ার হোসেন রুবেল, চাচাতো বোন লাইজু জাহানসহ অন্যদের সঙ্গে স্যার (ডিআইজি) কথা বলেছেন। আমরা চেষ্টা করছি এ ঘটনার কিনারা করতে।’এদিকে গত ২১ মার্চ তনুর প্রথম ময়নাতদন্ত করেন কুমিল্লা মেডিকেল কলেজের ফরেনসিক মেডিসিন বিভাগের কনিষ্ঠ প্রভাষক শারমিন সুলতানা। বিকেল সাড়ে চারটার দিকে জিজ্ঞাসাবাদের জন্য তাঁকে এবং ওই বিভাগের প্রধান ও সহযোগী অধ্যাপক কামদা প্রসাদ সাহাকে কুমিল্লা সিআইডি কার্যালয়ে ডেকে নেওয়া হয়। সেখানে তাঁদের মাহবুব মোহসিনসহ অন্যরা জিজ্ঞাসাবাদ করেন।কুমিল্লা ভিক্টোরিয়া সরকারি কলেজের ইতিহাস বিভাগের শিক্ষার্থী ও নাট্যকর্মী তনু গত ২০ মার্চ খুন হন। ওই দিন রাত সাড়ে ১০টায় কুমিল্লা সেনানিবাসের ভেতরে পাওয়ার হাউসের অদূরে কালভার্টের পাশে একটি ঝোপ থেকে তাঁর লাশ উদ্ধার করা হয়। তাঁর বাবা কুমিল্লা ক্যান্টনমেন্ট বোর্ডের অফিস সহকারী ইয়ার হোসেন একমাত্র মেয়েকে হত্যার ঘটনায় কোতোয়ালি মডেল থানায় মামলা করেন।
