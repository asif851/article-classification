
জন্মের পর ভবন থেকে নিচে ফেলে দেওয়া নবজাতক আজ বৃহস্পতিবার চিকিৎসাধীন অবস্থায় ঢাকা মেডিকেল কলেজ হাসপাতালে মারা গেছে। দুপুর দেড়টার দিকে তার মৃত্যু হয় বলে জানান হাসপাতালের সহকারী পরিচালক (প্রশাসন) খাজা আবদুল গফুর।
১ ফেব্রুয়ারি সকালে রমনার বেইলি রোডের পিঠাঘর-সংলগ্ন একটি বাসার চারতলা থেকে সদ্য ভূমিষ্ঠ ওই ছেলে নবজাতকটিকে ফেলে দেন মা বিউটি। তিনি ওই বাসায় গৃহকর্মীর কাজ করতেন। পরে আশপাশের লোকজন শিশুটিকে উদ্ধার করে মগবাজারের আদ-দ্বীন হাসপাতালে ভর্তি করে। এর দুই দিন পর সেখান থেকে তাকে ঢাকা মেডিকেল কলেজ হাসপাতালের নবজাতক ওয়ার্ডে (ওয়ার্ড নম্বর-২১১) ‘বেবি অব বিউটি’ নামে ভর্তি করা হয়। এ ঘটনায় রমনা থানায় একটি মামলা করা হয়। হাসপাতাল সূত্রে জানা গেছে, মাথাসহ শরীরের বিভিন্ন স্থানে আঘাতের ফলে শিশুটির মৃত্যু হয়েছে।
রমনা থানার উপপরিদর্শক (এসআই) হুমায়ুন কবির প্রথম আলোকে বলেন, শিশুটির মা রাজধানীর তেজগাঁওয়ে ভিকটিম সাপোর্ট সেন্টারে আছেন। মামলার ব্যাপারে পুলিশের ঊর্ধ্বতন কর্তৃপক্ষ পরবর্তী ব্যবস্থা নেবেন।
