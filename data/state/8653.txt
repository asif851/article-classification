
গাজীপুর সিটি করপোরেশনের বোর্ডবাজার কাথোরা এলাকায় গতকাল বৃহস্পতিবার সকালে পোশাক তৈরির একটি কারখানার শ্রমিকেরা বকেয়া বেতনের দাবিতে বিক্ষোভ ও ঢাকা-ময়মনসিংহ মহাসড়ক অবরোধ করেন।পুলিশ ও শ্রমিক সূত্র জানায়, গত মে ও চলতি জুন মাসের বেতনের দাবিতে বোর্ডবাজার কাথোরা এলাকার নন্দন অ্যাপারেলস গার্মেন্টসের শ্রমিকেরা গতকাল সকালে বিক্ষোভ এবং কারখানার জানালার কাচ ও আসবাব ভাঙচুর করেন। পরে শ্রমিকেরা আধঘণ্টা ঢাকা-ময়মনসিংহ মহাসড়ক অবরোধ করে রাখেন। খবর পেয়ে শিল্প পুলিশ ঘটনাস্থলে গিয়ে ফাঁকা গুলি ও কাঁদানে গ্যাসের শেল নিক্ষেপ করে। পরে শ্রমিকেরা মহাসড়ক থেকে সরে কারখানার সামনে অবস্থান নেন।
