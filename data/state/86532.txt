
দেশের চলমান রাজনৈতিক সংকট সমাধানে শুধু আওয়ামী লীগ-বিএনপি নয়, জামায়াত-শিবির বাদে দেশের ক্রিয়াশীল সব রাজনৈতিক দলের সঙ্গে আলোচনা করার আহ্বান জানিয়েছে বাংলাদেশের কমিউনিস্ট পার্টি (সিপিবি) ও বাংলাদেশের সমাজতান্ত্রিক দল (বাসদ)।  আজ বুধবার রাজধানীর পল্টনে সিপিবির কার্যালয়ে এক সংবাদ সম্মেলনে এই আহ্বান জানানো হয়। ২৭ ফেব্রুয়ারি দল দুটি রাজধানীতে জাতীয় সমাবেশের আয়োজন করেছে। সংবাদ সম্মেলনে তা জানানো হয়। সংবাদ সম্মেলনে সিপিবির সাধারণ সম্পাদক সৈয়দ আবু জাফর আহমেদ বলেন, আলোচনার মাধ্যমে সংকটের সমাধান করার দাবি আজ সময়ের দাবি। এই চলমান সংকট নিরসনে জাতীয় সংলাপ হতে পারে।
একই সংবাদ সম্মেলনে বাসদের কেন্দ্রীয় কমিটির সদস্য বজলুর রশীদ ফিরোজ বলেন, বর্তমানে যে সংকট চলছে তা রাজনৈতিক সংকট। রাজনৈতিকভাবে এর সমাধান করতে হবে। এ বিষয়ে সরকারকে উদ্যোগ নিতে হবে।  লিখিত বক্তব্যে সিপিবির সাধারণ সম্পাদক বলেন, পেট্রলবোমা ছুড়ে মানুষ খুন বন্ধ করা, গণতান্ত্রিক অধিকার রক্ষা, গুম-খুন ও ক্রসফায়ার বন্ধ করা, চলমান সংকটের রাজনৈতিক সমাধান করা এবং জামায়াত-শিবিরের রাজনীতি নিষিদ্ধ করার দাবিতে তাঁরা ২৭ ফেব্রুয়ারি সমাবেশের আয়োজন করেছে। এই সমাবেশে মূল আহ্বান হবে ‘মানুষ বাঁচাও, দেশ বাঁচাও, গণতন্ত্র বাঁচাও’।
