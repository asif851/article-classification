
 
নতুন কোনো কর আরোপ ছাড়াই নারায়ণগঞ্জ সিটি করপোরেশনের ২০১৩-১৪ অর্থবছরের জন্য ৪০৩ কোটি ৯২ লাখ ৩৭৬ টাকার রাজস্ব ও উন্নয়ন বাজেট ঘোষণা করা হয়েছে।আজ মঙ্গলবার দুপুরে নগর ভবন কার্যালয়ে মেয়র সেলিনা হায়াৎ আইভী বিভিন্ন স্তরের নাগরিকদের উপস্থিতিতে এই বাজেট ঘোষণা করেন। এ সময় সিটি করপোরেশনের প্রধান নির্বাহী কর্মকর্তা এ বি এম আমিনুল্লাহ নুরী ও কাউন্সিলররা উপস্থিত ছিলেন। প্রস্তাবিত বাজেটে রাজস্ব ও উন্নয়ন খাতে মোট আয় দেখানো হয়েছে ৪০৩ কোটি ৯২ লাখ ৮৬ হাজার ৩৭৬ টাকা এবং মোট ব্যয় ধরা হয়েছে ৩৯৯ কোটি ৩৮ লাখ ৩৯ হাজার ৫৫০ টাকা। ঘোষিত বাজেটে উদ্বৃত্ত রাখা হয়েছে চার কোটি ৫৪ লাখ ৪৬ হাজার ৮২৬ টাকা।বাজেট ঘোষণাকালে মেয়র সেলিনা হায়াৎ আইভী বলেন, রাস্তাঘাট, ড্রেন, ব্রিজ, কালভার্ট নির্মাণ; দারিদ্র্য বিমোচন; শিক্ষা, তথ্যপ্রযুক্তি, স্বাস্থ্য; জলাবদ্ধতা দূরীকরণ; স্ট্রিটলাইট স্থাপন; বর্জ্যব্যবস্থাপনা আধুনিকায়নসহ অবকাঠামোগত উন্নয়নে বিশেষ গুরুত্ব দেওয়া হয়েছে।  এশীয় উন্নয়ন ব্যাংকের সহায়তায় নগরবাসীর স্বাস্থ্যসেবা বাড়ানোর জন্য একটি মাতৃসদন ও তিনটি স্বাস্থ্যকেন্দ্র নির্মাণের উদ্যোগ নেওয়া হয়েছে।
জাইকা, বিএমডিএফ, এমজিএসপি, এডিপির প্রকল্প সহায়তার মাধ্যমে অবকাঠামো নির্মাণ ও পুনর্নির্মাণ, বর্জ্যব্যবস্থাপনা, পরিবেশ সংরক্ষণ এবং সিটি করপোরেশনের আয়বর্ধক প্রকল্প হিসেবে নিজস্ব ভূমিতে বিপণিবিতান নির্মাণের উদ্যোগ নেওয়া হয়েছে। শিক্ষাপ্রতিষ্ঠান নির্মাণসহ অন্যান্য উন্নয়নমূলক কাজ বাস্তবায়নের জন্য বাজেটে সুযোগ রাখা হয়েছে। মেয়র আইভী নগরের উন্নয়নে সময়মতো হোল্ডিং কর পরিশোধ করার জন্য অনুরোধ জানান।
