
বৃষ্টির পানি ধরে রাখতে মোট ভূমির ১২ শতাংশ জলাধার থাকা উচিত। কিন্তু ঢাকায় আছে মাত্র ২ শতাংশ। তাই বৃষ্টির সময় অতিরিক্ত পানি ধরে রাখার জায়গা নেই। অন্যদিকে ঢাকা শহরের ৮০-৯০ ভাগ কংক্রিটে ঢাকা। এতে মাটির নিচে পানি যাওয়ার পথও বন্ধ। আর ঢাকার চারপাশের নিম্নাঞ্চল ভরাট করায় ঢাকা বালতির মতো হয়ে গেছে। এর ভেতর থেকে পানি স্বাভাবিকভাবে বের হয় না। সেচে বের করতে হয়। গতকাল সোমবার কারওয়ান বাজারের ঢাকা ওয়াসার প্রধান কার্যালয়ে সাংবাদিকদের সঙ্গে মতবিনিময় অনুষ্ঠানে এসব কথা বলেন সংস্থাটির ব্যবস্থাপনা পরিচালক তাকসিম এ খান।
মতবিনিময় অনুষ্ঠানে তাকসিম এ খান আরও বলেন, ‘আমাদের কাজ হচ্ছে এই সেচে বের করার কাজটা সঠিকভাবে করা ও সেচের জায়গা পর্যন্ত পানি নিয়ে যাওয়া এবং শহরের মধ্যে যত কম সম্ভব জমতে দেওয়া। আমরা সেই লক্ষ্যেই কাজ করছি।’
শুষ্ক মৌসুমে ওয়াসার প্রস্তুতি সম্পর্কে জানাতে এই মতবিনিময় অনুষ্ঠানের আয়োজন করা হয়। এতে বলা হয়, চাহিদার চেয়ে উৎপাদন বেশি হওয়ায় শুষ্ক মৌসুমে পানির কোনো সংকট হবে না। আর বর্ষায় যাতে জলজট না হয়, সে জন্যও কাজ হচ্ছে।
অনুষ্ঠানে সাংবাদিকেরা জানতে চান, শুষ্ক মৌসুমে পানির সংকট না হলে এখন কেন বিভিন্ন এলাকায় পানি পাওয়া যাচ্ছে না? দক্ষিণ বনশ্রীতে কেন ছয় দিন থেকে পানি নেই? জবাবে তাকসিম এ খান বলেন, ‘এটি সংকট নয়, পকেট সমস্যা। ভূগর্ভস্থ পানির ওপর নির্ভরশীলতা কমিয়ে ভূ-উপরিস্থ পানির ওপর নির্ভরতা না বাড়ানো পর্যন্ত এবং ডিসট্রিক্ট মিটারিং এরিয়ার কাজ শেষ না হওয়া পর্যন্ত এলাকাভিত্তিক এমন সমস্যা হতে পারে। তবে এটি মোকাবিলা করতে ঢাকা ওয়াসার পর্যাপ্ত কারিগরি, মানসিক ও প্রশাসনিক প্রস্তুতি আছে।’
ওয়াসার ব্যবস্থাপনা পরিচালক জানান, বর্তমানে ঢাকা ওয়াসার পানি উৎপাদনের ক্ষমতা দৈনিক ২৪৪ কোটি লিটার। আর দৈনিক চাহিদা ২৩৫ থেকে ২৪০ কোটি লিটার। উৎপাদিত পানির ৭৮ ভাগ আসে ভূ-গর্ভস্থ উৎস থেকে, বাকিটা ভূ-উপরিস্থ উৎসের। ৮১০টি গভীর নলকূপের মাধ্যমে পানি উত্তোলন করা হয়। এ ক্ষেত্রে বৈদ্যুতিক, যান্ত্রিক ও পানির স্তর-এই তিনটি বিষয় কাজ করে। যেকোনো একটিতে সমস্যা হলে এলাকাভিত্তিক পানি সরবরাহে বিঘ্ন ঘটে। তিনি বলেন, পদ্মা (জশলদিয়া) পানি শোধনাগার নির্মাণ প্রকল্প ফেজ-১, সায়েদাবাদ পানি শোধনাগার নির্মাণ প্রকল্প ফেজ-৩, গন্ধর্বপুর পানি শোধনাগার প্রকল্প এবং সাভারের ভাকুর্তার প্রকল্প বাস্তবায়িত হলে ভূ-উপরিস্থ উৎস থেকে ৭০ শতাংশ পানি পাওয়া যাবে। তখন আর এলাকাভিত্তিক সমস্যা থাকবে না। ২০২১ সাল নাগাদ সব প্রকল্পের কাজ শেষ হবে।
ওয়াসা এলাকায় পানি ব্যবস্থাপনা ঢেলে সাজাতে পুরো এলাকাকে ১৪৫টি এলাকায় (ডিসট্রিক্ট মিটারিং এরিয়া) বিভক্ত করা হয়েছে। ইতিমধ্যেই ৪৭ টির কাজ শেষ হয়েছে। আরও ১৬ টির কাজ শুরু করতে আগামী বুধবার চুক্তি স্বাক্ষর করা হবে। ১৪৫টি ডিসট্রিক্ট মিটারিং এরিয়ার (ডিএমএ) কাজ শেষ হলে এলাকাভিত্তিক সমস্যা থাকবে না। তবে এটি বাস্তবায়ন করার সময় পানি সরবরাহে নানা সমস্যা হয়। দক্ষিণ বনশ্রীতে ডিএমএর কাজ চলার জন্য পানি সরবরাহে সমস্যা হচ্ছে বলে তিনি জানান।
আগামী বর্ষায় জলজট নিরসন সম্পর্কে মতবিনিময় অনুষ্ঠানে জানানো হয়, রামচন্দ্রপুর খাল, রূপনগর খাল, বাউনিয়া খাল, দেব-ধোলাই খাল, সেগুনবাগিচা খাল ও মাণ্ডা খাল (মোট ৩০ কিলোমিটার) পুনঃখনন, ২৪৯ কিলোমিটার বৃষ্টির পানি নিষ্কাশনের নালা পরিষ্কার, নালা মেরামত, সেগুনবাগিচা বক্স কালভার্টের ময়লা অপসারণ, চারটি স্থায়ী পাম্প স্টেশন রক্ষণাবেক্ষণ ও ১৫টি অস্থায়ী পাম্প স্টেশন স্থাপনের পদক্ষেপ নেওয়া হয়েছে।
এগুলো কি শুধু পরিকল্পনা, নাকি বাস্তবায়নের কাজ শুরু হয়েছে? এ প্রশ্নের জবাবে তাকসিম এ খান বলেন, কাজ চলছে।
মতবিনিময় অনুষ্ঠানে অন্যান্যের মধ্যে ওয়াসার প্রধান প্রকৌশলী কামরুল হাসান, অতিরিক্ত প্রধান প্রকৌশলী মো. আখতারুজ্জামান, উপদেষ্টা আবুল কাশেম, পরামর্শক এ কে এম শহীদ উদ্দিন উপস্থিত ছিলেন।
