
কাতার ও বাহরাইনের পর মধ্যপ্রাচ্যের আরেক দেশ ওমানে প্রথম আলোর সাপ্তাহিক উপসাগরীয় সংস্করণ পাওয়া যাচ্ছে। আজ বৃহস্পতিবার থেকে ওমানের ৩২টি স্টলে পাওয়া যাবে পত্রিকাটি।গত ১৫ অক্টোবর কাতার ও বাহরাইনে প্রথম আলোর সাপ্তাহিক উপসাগরীয় সংস্করণের যাত্রা শুরু হয়। এই প্রকাশনার মধ্য দিয়ে দেশের গণমাধ্যমের ইতিহাসে প্রথমবারের মতো বিদেশে বাংলাদেশের কোনো জাতীয় দৈনিক পত্রিকার মুদ্রণ ও বিপণন শুরু হয়। কাতারের দোহা থেকে প্রতি বৃহস্পতিবার নিয়মিত উপসাগরীয় সংস্করণ প্রকাশিত হচ্ছে। ইতিমধ্যে পত্রিকাটির আটটি সংখ্যা প্রকাশিত হয়েছে। কাতার ও বাহরাইনপ্রবাসী বাংলাদেশিদের মধ্যে এই পত্রিকা ব্যাপক সাড়া ফেলেছে। আজ বৃহস্পতিবার বাজারে এসেছে নবম সংখ্যা। এই সংখ্যা থেকে ওমানে পাওয়া যাবে প্রথম আলোর সাপ্তাহিক উপসাগরীয় সংস্করণ।রঙিন ও গ্লসি আর্ট পেপারের মলাট নিয়ে মুদ্রিত পত্রিকার মোট ১৬ পৃষ্ঠার মধ্যে ছয় পাতা রঙিন ও ১০ পাতা সাদা-কালো। কাতার, বাহরাইন, ওমান ও মধ্যপ্রাচ্যের বিভিন্ন দেশের প্রবাসীদের পাশাপাশি এতে থাকছে বাংলাদেশের খবর, সারা বিশ্বের খবর, উপসম্পাদকীয়, খেলা, ফ্যাশন, লাইফস্টাইল, স্বাস্থ্য, বিনোদনসহ নানা আয়োজন।প্রথম আলোর উপসাগরীয় সংস্করণ মুদ্রণ ও বিপণনের দায়িত্বে রয়েছে কাতারভিত্তিক স্বনামধন্য সংবাদপত্র প্রকাশনা প্রতিষ্ঠান দার আশ শারক। উপসাগরীয় অঞ্চলে পেনিনসুলা নামে ইংরেজি এবং আশ শারক নামে আরবি ভাষায় দুটি জনপ্রিয় দৈনিক রয়েছে এই প্রতিষ্ঠানের।দুই বছর ধরে ওমান বাংলাদেশের জনশক্তি রপ্তানির শীর্ষ দেশ। বর্তমানে দেশটিতে সাড়ে পাঁচ লাখের বেশি বাংলাদেশি আছেন। প্রবাসীদের দেশের সঙ্গে সম্পৃক্ত রাখতে চায় প্রথম আলো। ওমানে পত্রিকাটির দাম ৩০০ বাইসা। ওমানে কোথায় পত্রিকাটি পাওয়া যাবে, চলতি উপসাগরীয় সংস্করণের ৪ নম্বর পাতায় বিস্তারিত তার উল্লেখ রয়েছে।
