
বঙ্গবন্ধু শেখ মুজিবুর রহমানের ৯৪তম জন্মবার্ষিকী ও জাতীয় শিশু দিবস গতকাল সোমবার লন্ডনে উদ্যাপিত হয়েছে। এ উপলক্ষে বাংলাদেশ হাইকমিশনের সভাকক্ষে এক বিশেষ অনুষ্ঠানের আয়োজন করা হয়।অনুষ্ঠানের শুরুতে যুক্তরাজ্যে নিযুক্ত বাংলাদেশের হাইকমিশনার মোহাম্মদ মিজারুল কায়েস বঙ্গবন্ধুর প্রতিকৃতিতে পুষ্পস্তবক অর্পণ করেন। দিবসটি উপলক্ষে রাষ্ট্রপতি ও প্রধানমন্ত্রীর বাণী পাঠ এবং শিশুদের নিয়ে বঙ্গবন্ধুর জন্মদিবস স্মারক কেক কাটেন হাইকমিশনার ও প্রধান অতিথি।এরপর শুরু হয় আলোচনা অনুষ্ঠান। হাইকমিশনার তাঁর বক্তব্যে দেশে ও প্রবাসের সব শিশুকে জাতির জনক বঙ্গবন্ধুর আদর্শে উদ্বুদ্ধ হয়ে যোগ্য নাগরিক হিসেবে গড়ে ওঠার আহ্বান জানান।অনুষ্ঠানে প্রধান অতিথি ছিলেন বঙ্গবন্ধু পরিষদের ইউরোপ শাখার প্রেসিডেন্ট ও যুক্তরাজ্যের সাবেক সাংসদ মাইকেল বার্নস। বঙ্গবন্ধুর জীবনীর ওপর মূল প্রবন্ধ পাঠ করেন তিনি। তাঁর পঠিত প্রবন্ধের ওপর আলোচনায় অংশ নেন যুক্তরাজ্য আওয়ামী লীগের সভাপতি সুলতান শরিফ এবং সাবেক রাষ্ট্রদূত সৈয়দ মোহাম্মদ হোসেন।বিশেষ অতিথি হিসেবে বক্তব্য দেন সাংবাদিক আবদুল গাফ্ফার চৌধুরী।অনুষ্ঠানের দ্বিতীয় পর্বে শিশু দিবস উপলক্ষে আয়োজিত চিত্রাঙ্কন প্রতিযোগিতায় অংশগ্রহণকারী শিশুদের মধ্যে পুরস্কার বিতরণ করেন হাইকমিশনার। বিজ্ঞপ্তি।
