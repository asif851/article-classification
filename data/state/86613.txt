
বেসামরিক বিমান পরিবহন ও পর্যটনমন্ত্রী রাশেদ খান মেনন বলেছেন, দেশে জঙ্গিবাদের কোনো স্থান হবে না। সরকার জঙ্গি নির্মূলে জিরো টলারেন্স নীতিতে আছে। বিমানবন্দরগুলোতে আগে থেকেই নিরাপত্তা জোরদার ছিল, এখন সেটা আরও বাড়ানো হয়েছে। আগে একাধিক দর্শনার্থী বিমানবন্দরের ভেতরে যেতে পারতেন, এখন একজনের বেশি যেতে পারেন না। একই সঙ্গে তল্লাশি বাড়ানো হয়েছে।
আজ রোববার সকালে সুনামগঞ্জের ছাতক উপজেলার গোবিন্দগঞ্জ এলাকায় একটি বেসরকারি হাসপাতালের ভিত্তিপ্রস্তর স্থাপন অনুষ্ঠানে প্রধান অতিথির বক্তব্যে রাশেদ খান মেনন এসব কথা বলেন।
যুক্তরাজ্যপ্রবাসী আইউব করম আলী নামের এক ব্যক্তি এই হাসপাতাল প্রতিষ্ঠার উদ্যোগ নিয়েছেন। সকাল ১১টায় মন্ত্রী এই হাসপাতালের ভিত্তিপ্রস্তর স্থাপন করেন।
আইউব করম আলীর সভাপতিত্বে অনুষ্ঠানে আরও বক্তব্য দেন সুনামগঞ্জ-৫ আসনের (ছাতক ও দোয়ারাবাজার) সাংসদ মুহিবুর রহমান মানিক, সুনামগঞ্জের সিভিল সার্জন আশুতোষ দাশ, ছাতক উপজেলা নির্বাহী কর্মকর্তা (ইউএনও) আরিফুজ্জামান প্রমুখ।
