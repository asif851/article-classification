
দায়িত্ব দেওয়া হলে সাত দিনের মধ্যে ঢাকা-চট্টগ্রামসহ সব মহানগরের সড়কগুলো ঠিক করে ফেলার চ্যালেঞ্জ ছুুড়ে দিয়েছেন যোগাযোগমন্ত্রী ওবায়দুল কাদের। মন্ত্রী বলেন, ‘ঢাকার অনেক সড়কের অবস্থাই ভালো না। অনেক মহানগরেরও একই রকম অবস্থা। কিন্তু এগুলো আমার মন্ত্রণালয়ের আওতায় পড়ে না। যদি আমাকে ঢাকা-চট্টগ্রামসহ মহানগরগুলোর সড়কের দায়িত্ব দেওয়া হয়, তাহলে সাত দিনের মধ্যে সব ঠিক করে ফেলব।’আজ বুধবার দুপুরে পিপিআরসি-ব্র্যাক আয়োজিত ‘বাংলাদেশের সড়ক নিরাপত্তা: বাধা ও বাস্তবতার প্রেক্ষাপট’ শীর্ষক প্রতিবেদন প্রকাশ অনুষ্ঠানে এসব কথা বলেন যোগাযোগমন্ত্রী। রাজধানীর কারওয়ান বাজারে অবস্থিত ডেইলি স্টার ভবনের আজিজুর রহমান সম্মেলন হলে এ অনুষ্ঠানের আয়োজন করা হয়।
ওবায়দুল কাদের বলেন, ‘সড়ক দুর্ঘটনা রোধ, সড়কের উন্নয়নসহ যোগাযোগব্যবস্থার আমূল পরিবর্তনের জন্য সবকিছু আমি করতে চাই। কিন্তু সবকিছু করতে পারি না। এর পেছনে কিছু কারণও আছে। রাজনীতি, ভোটের রাজনীতি এসব কারণে বাধা পাই। তবে আমার আন্তরিকতার কোনো অভাব নেই।’
সড়ক সম্প্রসারণের কাজে ধর্মীয় প্রতিষ্ঠানগুলোকে বড় বাধা হিসেবে উল্লেখ করেন যোগাযোগমন্ত্রী। এর উদাহরণ হিসেবে তিনি বলেন, ‘একটি মসজিদ সরানোর জন্য সব ক্ষতিপূরণ দেওয়ার পরও স্থানীয় লোকজনের সঙ্গে আমাকে ৩০টি বৈঠক করতে হয়েছে।’
গবেষণা প্রতিবেদনটি উপস্থাপন করেন পিপিআরসির নির্বাহী চেয়ারম্যান এবং সাবেক তত্ত্বাবধায়ক সরকারের উপদেষ্টা হোসেন জিল্লুর রহমান।
গবেষণা প্রতিবেদনে বলা হয়, গাড়ির বিপরীতে মৃত্যুহার অনেক হ্রাস পেয়েছে। ২০০০ সালে প্রতি ১০ হাজার গাড়িতে গড়ে ৭৫টি সড়ক দুর্ঘটনা ঘটত। এই সংখ্যা কমে ২০১১ সালে ২০টিতে নেমে এসেছে। প্রতিবেদনে আরও বলা হয়, গাড়িচালকদের শতকরা ২০ ভাগ পরীক্ষা না দিয়ে গাড়ি চালানোর লাইসেন্স পেয়েছেন।
