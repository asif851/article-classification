
ঠাকুরগাঁওয়ের হরিপুর উপজেলার ডাঙ্গিপাড়া এলাকায় রিকশা-ভ্যানের চাকায় ওড়না আটকে আরিফা (৮) নামের এক শিশুর মৃত্যু হয়েছে। আজ বৃহস্পতিবার সন্ধ্যায় এ ঘটনা ঘটে।প্রত্যক্ষদর্শী সূত্রে জানা যায়, উপজেলার সিংহরি গ্রামের আজগর আলী একটি রিকশা-ভ্যানে চড়ে তাঁর স্ত্রী ও মেয়ে আরিফাকে সঙ্গে নিয়ে হরিপুর উপজেলা সদর থেকে বাড়ি ফিরছিলেন। সন্ধ্যা সাড়ে ছয়টার দিকে ডাঙ্গিপাড়া এলাকায় আরিফার ওড়না রিকশা-ভ্যানের চাকায় পেঁচিয়ে যায়। এতে আরিফা মাটিতে পড়ে আহত হয়। মুমূর্ষু অবস্থায় হরিপুর স্বাস্থ্য কমপ্লেক্সে নেওয়া হলে কর্তব্যরত চিকিত্সক তাকে মৃত ঘোষণা করেন।হরিপুর থানার ভারপ্রাপ্ত কর্মকর্তা (ওসি) মজিবুর রহমান জানান, এ বিষয়ে হরিপুর থানায় একটি মামলা হয়েছে।
