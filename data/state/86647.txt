
ইউনিয়ন পরিষদ (ইউপি) নির্বাচনের কারণে দলীয় কাউন্সিল পিছিয়ে দিল ক্ষমতাসীন আওয়ামী লীগ। আগামী ১০ ও ১১ জুলাই আওয়ামী লীগের পরবর্তী কাউন্সিলের দিন প্রাথমিকভাবে নির্ধারণ করা হয়েছে। এর আগে ২৮ মার্চ আওয়ামী লীগের কাউন্সিল হওয়ার কথা ছিল।
আজ রোববার রাতে আওয়ামী লীগের কেন্দ্রীয় কার্যনির্বাহী সংসদের বৈঠকে কাউন্সিলের এ দিন নির্ধারণ করা হয় বলে বৈঠকে উপস্থিত সম্পাদকমণ্ডলীর দুজন সদস্য প্রথম আলোকে এ তথ্য নিশ্চিত করেছেন। এর আগে প্রধানমন্ত্রীর সরকারি বাসভবন গণভবনে শেখ হাসিনার সভাপতিত্বে আওয়ামী লীগের কার্যনির্বাহী সংসদের বৈঠক শুরু হয়।আওয়ামী লীগের সভাপতিমণ্ডলীর সদস্য ও সেতুমন্ত্রী ওবায়দুল কাদের প্রথম আলোকে বলেন, আগামী ১০ ও ১১ জুলাই আওয়ামী লীগের পরবর্তী কাউন্সিল অনুষ্ঠিত হবে। সেখানে সূচনা বক্তব্যে শেখ হাসিনা কাউন্সিল পেছানোর ইঙ্গিত দেন। তিনি আরও বলেন, ‘২৮ মার্চ আওয়ামী লীগের জাতীয় সম্মেলন অনুষ্ঠিত হওয়ার কথা ছিল। কিন্তু ইউপি নির্বাচন শুরু হতে যাচ্ছে। আমাদের পার্টির যে ডেলিগেট ও কাউন্সিলররা আসে, তা তৃণমূল থেকে আসে। আমরা নির্বাচনকে গুরুত্ব দিই। নির্বাচনকে আমরা গুরুত্ব দিই বলেই নির্বাচন চলাকালীন তারা আসতে পারবে না। সম্মেলনই একটা সময়, যখন সকলে মিলে আসে। তাই সেই সুযোগটা তাদের দিতে হবে। তাই তারিখটা আমাদের একটু অ্যাডজাস্ট করতে হবে।’আওয়ামী লীগের সর্বশেষ সম্মেলন হয়েছিল ২০১২ সালের ডিসেম্বরে। তিন বছর মেয়াদি বর্তমান কমিটির মেয়াদ শেষ হয়ে গেছে গত ডিসেম্বর মাসেই। গত জানুয়ারি মাসে মেয়াদ ছয় মাস বৃদ্ধি করা হয়। বর্তমান কমিটির মেয়াদ আরেক দফা ছয় মাস বৃদ্ধির সম্ভাবনা রয়েছে বলে আওয়ামী লীগের দায়িত্বশীল সূত্র জানিয়েছে।
