
চট্টগ্রামের সীতাকুণ্ড পৌর সদরের চৌধুরীপাড়ায় পুলিশের পা ভেঙে দেওয়ার ঘটনায় ছাত্রলীগ নেতাকে আসামি করে মামলা করা হয়েছে। গতকাল রোববার সীতাকুণ্ড বিশ্ববিদ্যালয় কলেজ ছাত্রলীগের যুগ্ম আহ্বায়ক মো. শাওনসহ পাঁচজনের নাম উল্লেখ করে মামলা করা হয়েছে। এতে অজ্ঞাতপরিচয় চারজনসহ মোট নয়জনকে আসামি করা হয়েছে। সীতাকুণ্ড থানার সহকারী উপপরিদর্শক (এএসআই) মঈন উদ্দিন বাদী হয়ে এ মামলা করেন।
মামলার তদন্তকারী কর্মকর্তা সীতাকুণ্ড থানার উপপরিদর্শক (এসআই) সুজয় কুমার মজুমদার প্রথম আলোকে বলেন, মামলার এজাহারভুক্ত তিন নম্বর আসামি ছোটন বড়ুয়াকে (২৬) গতকাল চৌধুরীপাড়া থেকে গ্রেপ্তার করা হয়েছে। গতকাল তাঁকে আদালতের মাধ্যমে জেলহাজতে পাঠানো হয়েছে। আদালতে তাঁর সাত দিনের রিমান্ড চাওয়া হয়েছে। তা মঞ্জুর হলে জিজ্ঞাসাবাদে হামলার হুকুমদাতাসহ জড়িত ব্যক্তিদের খুঁজে বের করা হবে।
গত শনিবার সন্ধ্যায় সীতাকুণ্ড থানার সহকারী উপপরিদর্শক (এএসআই) মিজানুর রহমানের নেতৃত্বে পুলিশের একটি দল মাদকসেবীদের ধরতে চৌধুরীপাড়ায় যায়। এ সময় মাদকসেবীরা সংঘবদ্ধ হয়ে লাঠিসোঁটা নিয়ে পুলিশের ওপর হামলা চালায়। মাদকসেবীর লাঠির আঘাতে মিজানুর রহমানের বাঁ পা ভেঙে যায়।
সীতাকুণ্ড থানার পরিদর্শক (তদন্ত) মোজাম্মেল হক প্রথম আলোকে বলেন, আহত মিজান চট্টগ্রাম মেডিকেল কলেজ হাসপাতালে চিকিৎসাধীন। তার বাঁ পায়ে অস্ত্রোপচার হয়েছে।
 
