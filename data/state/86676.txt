
ফুটপাত দখলের পেছনে রাজনৈতিক মদদ ও পৃষ্ঠপোষকতা আছে বলে মন্তব্য করেছেন সড়ক পরিবহন ও সেতুমন্ত্রী ওবায়দুল কাদের। তিনি বলেন, ফুটপাতগুলো পথচারীদের ব্যবহারের বদলে অন্যরা ব্যবহার করছে। আজ শনিবার রাজধানীর গুলশানের একটি হোটেলে ঢাকা উত্তর সিটি করপোরেশনের (ডিএনসিসি) এক মতবিনিময় সভায় মন্ত্রী এসব কথা বলেন।
যানজট নিরসনে ডিএনসিসির উদ্যোগে গাজীপুর চৌরাস্তা থেকে হাতিরঝিল পর্যন্ত ২২টি ‘ইউ’ আকৃতির সড়ক পারাপার সেতু বা ‘ইউলুপ’ নির্মাণ বিষয়ে এ মতবিনিময় সভার আয়োজন করা হয়।
সভায় প্রধান অতিথির বক্তব্যে ওবায়দুল কাদের বলেন, রাজনৈতিক মদদ, পৃষ্ঠপোষকতা আছে এসবের পেছনে। ফুটপাতগুলো পথচারীদের জন্য ছেড়ে দিতে ব্যবস্থা নিতে হবে। যানজট এখন জাতীয় দুর্ভোগ। সমন্বিত পদক্ষেপ ছাড়া রাজধানীর যানজট নিরসন সম্ভব নয়। গাজীপুর থেকে তেজগাঁও পর্যন্ত সড়ক নিয়ে আরও আধুনিক পরিকল্পনা আছে। সেগুলোর বাস্তবায়ন সময়সাপেক্ষ। ততদিন এসব ইউলুপ যদি জনগণের দুর্ভোগ কিছুটা কমালেও ভালো। সভায় ইউলুপ নকশাকারী বিশেষজ্ঞ দলের এস এম সালেহউদ্দিন ও আসাদুর রহমান মোল্লা একটি তথ্যচিত্র প্রদর্শন করেন। এতে বলা হয়, গাজীপুর থেকে হাতিরঝিল পর্যন্ত ৩০ কিলোমিটার সড়কটি ট্রাফিক সিগন্যালমুক্ত করতে ২২টি ইউলুপ নির্মাণ করা হবে। দুই ধরনের ইউলুপ নকশা করা হয়েছে। একটিতে ছোট-বড় দুই ধরনের যানবাহনই চলবে। অন্যটিতে শুধু ছোট গাড়ি চলবে।
ঢাকা উত্তর সিটি করপোরেশনের মেয়র আনিসুল হক বলেন, ইউলুপগুলো নির্মাণ করতে ৩৭ দশমিক ০৯ বিঘা জমির প্রয়োজন হবে। এর মধ্যে সড়ক ও জনপথের ৩১ দশমিক ২৫ বিঘা, রেলওয়ের ১ দশমিক ৬১ বিঘা ও সিভিল অ্যাভিয়েশনের ১ দশমিক ৮৩ বিঘা। এসব জমি খালি আছে, কোনো অধিগ্রহণের প্রয়োজন হবে না। জমি পাওয়া গেলে ছয় মাসের মধ্যে ইউলুপ নির্মাণ প্রকল্পটি বাস্তবায়ন করা যাবে।
আনিসুল হক বলেন, ছোট-বড় মিলিয়ে মোট ৬৯টি ক্রসিংকে বন্ধ করে এসব ইউলুপ নির্মাণ করা হবে। একটি ইউলুপ থেকে আরেকটি ইউলুপের সর্বনিম্ন দূরত্ব হবে ৮০০ মিটার আর সর্বোচ্চ ৩ দশমিক ২ কিলোমিটার। ইউলুপগুলো হলে যানজট প্রায় ২৫-৩০ শতাংশ কমে যাবে।
সভায় সাংসদ জাহিদ আহসান রাসেল, প্রধানমন্ত্রী কার্যালয়ের সচিব সুরাইয়া বেগম, ডিএনসিসির প্রধান নির্বাহী কর্মকর্তা বি এম এনামুল হক ও ঢাকা মহানগর পুলিশের ট্রাফিক বিভাগের কর্মকর্তারা উপস্থিত ছিলেন।
