
জ্ঞাত আয় বহির্ভূত সম্পদ অর্জন ও তথ্য গোপনের মামলায় জামিন পেলেন কুমিল্লা সিটি করপোরেশনের মেয়র মনিরুল হক সাক্কু। আজ মঙ্গলবার ঢাকার জ্যেষ্ঠ বিশেষ জজ আদালতের ভারপ্রাপ্ত বিচারক জাহিদুল কবির এ আদেশ দেন।
দুর্নীতি দমন কমিশনের (দুদক) আইনজীবী মীর আহমেদ আলী সালাম প্রথম আলোকে বিষয়টি নিশ্চিত করেছেন। এর আগে সকালে মনিরুল হক সাক্কু আদালতে উপস্থিত হয়ে জামিন আবেদন করেন।
গত ১৮ এপ্রিল দুর্নীতির মামলায় কুমিল্লা সিটি করপোরেশনের নবনির্বাচিত মেয়র ও বিএনপির নেতা মনিরুল হক সাক্কুর বিরুদ্ধে গ্রেপ্তারি পরোয়ানা জারি করেন আদালত। একই সঙ্গে তাঁর মালামাল ক্রোকেরও আদেশ দেওয়া হয়।
দুদকের অভিযোগপত্রে বলা হয়, মেয়র মনিরুল হকের বিরুদ্ধে ১ কোটি ১২ লাখ ৪০ হাজার ১২০ টাকার তথ্য গোপনের অভিযোগ প্রাথমিকভাবে প্রমাণিত হয়েছে। তাঁর বিরুদ্ধে ৪ কোটি ৫৭ লাখ ৭৩ হাজার ৯৩৩ টাকা জ্ঞাত আয়বহির্ভূত সম্পদ অর্জনের অভিযোগও আনা হয়।
এদিকে কুমিল্লা সিটি করপোরেশনের প্রধান নির্বাহী কর্মকর্তা অনুপম বড়ুয়া বলেন, গতকাল সোমবার স্থানীয় সরকার বিভাগের সিটি করপোরেশন-১ শাখার উপসচিব মো. মাহমুদুল আলম স্বাক্ষরিত একটি চিঠি তাঁরা পেয়েছেন। এতে বলা হয়েছে, বৃহস্পতিবার ১১ মে সকাল সাড়ে ১০টায় গণভবনে প্রধানমন্ত্রীর কার্যালয়ের সম্মেলন কেন্দ্রে (বকুল) প্রধানমন্ত্রী শেখ হাসিনা মেয়র মো. মনিরুল হক সাক্কুকে শপথ বাক্য পাঠ করাবেন। ওই দিন মেয়রকে সর্বোচ্চ দুজন অতিথি নিয়ে শপথ গ্রহণ অনুষ্ঠানে সকাল নয়টার মধ্যে হাজির হতে বলা হয়েছে। একই দিন দুপুর সাড়ে ১২টায় এলজিইডি মন্ত্রণালয়ে ৩৬ জন কাউন্সিলরকে শপথ বাক্য পাঠ করাবেন স্থানীয় সরকার পল্লি উন্নয়ন ও সমবায় মন্ত্রী খন্দকার মোশাররফ হোসেন।
জামিন পেয়ে মেয়র মো. মনিরুল হক আজ বিকেলে মুঠোফোনে প্রথম আলোকে বলেন, ‘আদালতে হাজির হয়ে আইনজীবীর মাধ্যমে জামিনের আবেদন করি। আদালত আমাকে আগামী ২৪ মে পর্যন্ত জামিন দিয়েছেন।’ তিনি বলেন, ‘আমার আইনজীবী আদালতে নথিপত্র উপস্থাপন না করায় আমার বিরুদ্ধে গ্রেপ্তারি পরোয়ানা জারি করা হয়।’
গত ৩০ মার্চ কুমিল্লা সিটি করপোরেশন নির্বাচনে মেয়র হিসেবে নির্বাচিত হন মনিরুল হক সাক্কু।
