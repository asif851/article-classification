
 
যোগাযোগমন্ত্রী ওবায়দুল কাদের বলেছেন, পাঁচ মাস পর নির্বাচনের তফসিল ঘোষণা করবে নির্বাচন কমিশন। সংবিধান অনুযায়ী আগামী বছরের ২৫ জানুয়ারির আগে জাতীয় নির্বাচন সম্পন্ন করতে হবে।যোগাযোগমন্ত্রী আজ শনিবার দুপুর পৌনে ১২টার দিকে ঢাকা-চট্টগ্রাম মহাসড়কে সীতাকুণ্ডের বড় দারোগারহাট দ্বিতীয় এক্সেল লোড কন্ট্রোল স্টেশনের উদ্বোধন করেন। পরে তিনি সাংবাদিকদের এ কথা বলেন।যোগাযোগমন্ত্রী বলেন, নির্বাচনকালীন সরকারের স্বরূপ কেমন হবে, তা নিয়ে আলোচনা হতে পারে। সেই সংকট সমাধানে জাতীয় সংসদের স্পিকার সহায়কের ভূমিকা পালন করতে পারেন।বিরোধী দলের উদ্দেশে ওবায়দুল কাদের বলেন, উনসত্তরের পর হরতাল-অবরোধ সরকার পতনে কোনো কার্যকর ভূমিকা পালন করেছে বলে জানা নেই। হরতালে সরকারের পতন হবে না। সুষ্ঠু নির্বাচনের মাধ্যমেই কেবল ক্ষমতার হাতবদল হতে পারে। মন্ত্রী সাংবাদিকদের বিভিন্ন প্রশ্নের জবাব দিলেও বিএনপির সিনিয়র ভাইস চেয়ারম্যান তারেক রহমান সম্পর্কে কিছু বলতে রাজি হননি।লোড কন্ট্রোল স্টেশন সম্পর্কে মন্ত্রী বলেন, দেশের বিভিন্ন সড়কে আরও আটটি স্টেশন স্থাপন করা হবে। বর্তমান সরকারের বাকি মেয়াদে চার-পাঁচটি লোড কন্ট্রোল স্টেশন স্থাপনের কাজ সম্পন্ন হবে।চালু থাকা স্টেশনে নানা অনিয়মের অভিযোগ পাওয়ার কথা স্বীকার করে যোগাযোগমন্ত্রী বলেন, প্রথম দিকে কিছু অনিয়ম হয়ে থাকতে পারে। পর্যায়ক্রমে তা দূর করতে প্রতিটি লোড কন্ট্রোল স্টেশনে মালিক সমিতির দুজন প্রতিনিধি থাকবেন সংশ্লিষ্ট ব্যক্তিদের সঙ্গে।
এর আগে মন্ত্রী সকাল ১০টার দিকে সীতাকুণ্ডের কদমরসুল এলাকায় ঢাকা-চট্টগ্রাম মহাসড়কের সম্প্রসারিত চার লেনের কুমিরা থেকে সিটি গেট পর্যন্ত ঢালাইয়ের কাজ উদ্বোধন করেন।
