
রক্তনালির টিউমারে আক্রান্ত মুক্তামণির পা থেকে চামড়া নিয়ে হাতে লাগানোর প্রক্রিয়া শুরু হচ্ছে। আগামী রোববার ও মঙ্গলবার এই অস্ত্রোপচার করা হবে বলে সিদ্ধান্ত নিয়েছে মুক্তামণির চিকিৎসার দায়িত্বে থাকা মেডিকেল বোর্ড।
ঢাকা মেডিকেল কলেজের বার্ন ও প্লাস্টিক সার্জারি ইউনিটের প্রধান সমন্বয়ক সামন্ত লাল সেন বলেন, ‘মুক্তামণির শারীরিক ও হাতের অবস্থা ভালো আছে। আজ ওটিতে (অস্ত্রোপচার কক্ষ) নিয়ে ড্রেসিং করা হয়েছে।’ তিনি বলেন, শারীরিক অবস্থা ভালো থাকলে আগামী রোববার চামড়া লাগানোর প্রথম অস্ত্রোপচারটি হবে। শারীরিক অবস্থা বুঝে পরবর্তী সিদ্ধান্ত নেওয়া হবে।
সাতক্ষীরায় জন্মের দেড় বছর বয়স থেকে মুক্তামণির ডান হাতের সমস্যার শুরু। প্রথমে হাতে টিউমারের মতো হয়। ছয় বছর বয়স পর্যন্ত টিউমারটি তেমন বড় হয়নি। পরে তার ডান হাতটি ফুলে অনেকটা কোলবালিশের মতো হয়ে যায়। সে বিছানাবন্দী হয়ে পড়ে। মুক্তামণির রোগ নিয়ে সম্প্রতি গণমাধ্যমে সংবাদ প্রকাশিত হলে সামাজিক যোগাযোগমাধ্যমে তুমুল আলোচনা শুরু হয়। গত ১১ জুলাই মুক্তামণিকে ভর্তি করা হয় ঢাকা মেডিকেল কলেজ হাসপাতালের বার্ন ইউনিটে। প্রধানমন্ত্রী শেখ হাসিনা মুক্তামণির চিকিৎসার দায়িত্ব নিয়েছেন। সব ধরনের খোঁজ-খবর নিচ্ছেন।
ঢাকা মেডিকেল কলেজ হাসপাতালে গত ১২ আগস্ট মুক্তামণির হাতে সফল অস্ত্রোপচার হয়। ওই সময় তার ডান হাত থেকে প্রায় তিন কেজি ওজনের টিউমার অপসারণ করেন চিকিৎসকেরা। তার শরীর থেকে সব টিউমার সরাতে পরে আরও কয়েকটি অস্ত্রোপচার করা হয়।
