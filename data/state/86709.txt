
নাশকতা বন্ধের দাবিতে চট্টগ্রাম নগরে মানববন্ধন করেছে বিভিন্ন সংগঠন।
গতকাল সোমবার দুপুরে চট্টগ্রাম প্রেসক্লাবের সামনে মানুষ খুন ও বোমাবাজি বন্ধের দাবিতে মানববন্ধন করে জাতীয় পার্টি চট্টগ্রাম মহানগর কমিটি। বেলা ১১টার দিকে নগরের জিইসি মোড়ে ‘দেশ বাঁচাও, অর্থনীতি বাঁচাও’ স্লোগানে মানববন্ধন করেন হোটেল পেনিনসুলার কর্মকর্তা-কর্মচারীরা।
এ ছাড়া নগরের আগ্রাবাদে বিদ্যুৎ ভবনের সামনে নাশকতা বন্ধের দাবিতে মানববন্ধন করে জাতীয় বিদ্যুৎ শ্রমিক লীগ। বেলা দুইটার দিকে দেওয়ানহাট এলাকায় চলমান সহিংসতা বন্ধ ও নাশকতাকারীদের প্রতিহত করার দাবিতে মিছিল করে ছাত্রলীগ ও স্বেচ্ছাসেবক লীগ।
টানা অবরোধ ও হরতালে গতকাল সকাল থেকে নগরে গণপরিবহন ও ব্যক্তিগত গাড়ি চলেছে। তবে দূরপাল্লার যানবাহন চলেনি। স্বাভাবিক ছিল ট্রেন চলাচল। বন্দর সূত্রে জানা গেছে, বন্দরে পণ্য ওঠানো-নামানোয় ব্যাঘাত ঘটেনি।
নগর গোয়েন্দা পুলিশের অতিরিক্ত উপকমিশনার মোহাম্মদ হাছান চৌধুরী জানান, হরতাল-অবরোধে চট্টগ্রামে কোনো অপ্রীতির ঘটনা ঘটেনি।
