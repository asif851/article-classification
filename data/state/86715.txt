
বিএনপির ভারপ্রাপ্ত মহাসচিব মির্জা ফখরুল ইসলাম বলেছেন, ক্ষমতায় টিকে থাকতে সরকার গুম-খুনের মাধ্যমে দেশকে ভয়ার্ত ত্রাসের রাজত্বে পরিণত করেছে। এ অবস্থা থেকে দেশকে রক্ষা করতে সবাইকে আন্দোলনে ঝাঁপিয়ে পড়ার আহ্বান জানান তিনি।আজ মঙ্গলবার জাতীয় প্রেসক্লাব মিলনায়তনে এক শোকসভায় মির্জা ফখরুল এই আহ্বান জানান। কৃষক দলের সাবেক সভাপতি মাহবুবুল আলমের স্মরণে ওই শোক সভার আয়োজন করে কৃষক দল।মির্জা ফখরুল অভিযোগ করেন, সরকার রাষ্ট্রযন্ত্রকে ব্যবহার করে প্রশাসনসহ সব রাষ্ট্রীয় প্রতিষ্ঠানকে অকার্যকর বানিয়ে রেখেছে। মিরপুরের কালশীতে বিহারিদের আগুন দিয়ে হত্যা এবং নারায়ণগঞ্জের সাত খুনের ঘটনা উল্লেখ করে ফখরুল বলেন, দেশে শ্বাসরুদ্ধকর অবস্থা বিরাজ করছে। এসবের জন্য বর্তমান ‘অবৈধ’ সরকার দায়ী বলেও মন্তব্য করেন বিএনপির ভারপ্রাপ্ত মহাসচিব।মাহবুবুল আলমের মৃত্যুতে শোককে শক্তিতে পরিণত করে আগামী দিনে আন্দোলনে ঝাঁপিয়ে পড়তে তিনি নেতা-কর্মীদের প্রতি আহ্বান জানান। কৃষক দলের সাধারণ সম্পাদক শামসুজ্জামানের সভাপতিত্বে বিএনপির যুববিষয়ক সম্পাদক সৈয়দ মোয়াজ্জেম হোসেন, ঢাকা মহানগর বিএনপির সদস্য সচিব আবদুস সালাম প্রমুখ বক্তব্য দেন।
