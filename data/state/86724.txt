
মুক্ত বিশ্বকোষ উইকিপিডিয়ার সহপ্রতিষ্ঠাতা জিমি ওয়েলস এক সংক্ষিপ্ত সফরে আগামীকাল বৃহস্পতিবার ঢাকা আসছেন। এ সময় তিনি বাংলা উইকিপিডিয়ার এক দশকপূর্তি উপলক্ষে আয়োজিত অনুষ্ঠানে এবং টেলিনরের একটি প্যানেল আলোচনায় অংশ নেবেন। এ দুটি অনুষ্ঠানের আয়োজক উইকিমিডিয়া বাংলাদেশ ও গ্রামীণফোন। জিমি ওয়েলস কাল সকালে ঢাকায় পৌঁছাবেন এবং সন্ধ্যায় ঢাকা ছাড়বেন।ঢাকায় গতকাল মঙ্গলবার এক সংবাদ সম্মেলনে জিমি ওয়েলসের সফর সম্পর্কে বিস্তারিত জানান উইকিমিডিয়া বাংলাদেশের সভাপতি মুনির হাসান। তিনি বলেন, খুব সংক্ষিপ্ত সময়ের জন্য বাংলাদেশে আসছেন উইকিপিডিয়ার সহপ্রতিষ্ঠাতা। এখানে তিনি বাংলা উইকিপিডিয়ার নিবন্ধ লেখক ও সাংবাদিকদের সঙ্গে কথা বলবেন। মূল প্রবন্ধ উপস্থাপনের পাশাপাশি তিনি একটি প্যানেল আলোচনায়ও অংশ নেবেন।গ্রামীণফোনের ডিজিটাল ও সোশ্যাল মিডিয়া বিভাগের প্রধান জাকিয়া জেরিন বলেন, উইকিপিডিয়াকে তথ্যবহুল করতে যে উদ্যোগ নেওয়া হয়েছে, তার সঙ্গে গ্রামীণফোনও রয়েছে। টেলিনর ও গ্রামীণফোনের আমন্ত্রণে জিমি ওয়েলস ঢাকায় আসছেন।সংবাদ সম্মেলনে জানানো হয়, সারা দেশে উইকিপিডিয়ার সম্পাদকদের অনুষ্ঠিত সমাবেশ থেকে নির্বাচিত সেরা স্বেচ্ছাসেবকদের (উইকিপিডিয়ান) হাতে পুরস্কার তুলে দেবেন জিমি ওয়েলস। সংবাদ সম্মেলনে উপস্থিত ছিলেন বেসিসের নির্বাহী পরিচালক সামি আহমেদ, বাংলা উইকিপিডিয়ার প্রশাসক নুরুন্নবী চৌধুরী, নাসির খান, নাহিদ সুলতান প্রমুখ।
