
জয়পুরহাটে পুলিশের গুলিতে গতকাল সোমবার দিবাগত রাতে সাজু সরকার (২৫) নামে এক ব্যক্তি আহত হয়েছেন। পুলিশ বলছে, সাধারণ পোশাকে থাকা পুলিশের ইজিবাইকে ডাকাতির চেষ্টার সময় সাজু গুলিতে আহত হন।
সাজুকে বগুড়ার শহীদ জিয়াউর রহমান মেডিকেল কলেজ হাসপাতালে চিকিৎসার জন্য ভর্তি করা হয়েছে। তাঁর বাড়ি নাটোরের সিংড়া উপজেলার দড়ি মহিষমাড়ি গ্রামে।
জয়পুরহাটের সহকারী পুলিশ সুপার মো. রুহুল আমিনের ভাষ্য, গতকাল রাতে সদর উপজেলার ভিটি বেলতলী এলাকায় জয়পুরহাট-আক্কেলপুর সড়কে দুটি ছিনতাইয়ের ঘটনা ঘটে। খবর পেয়ে পুলিশ সাধারণ পোশাকে ইজিবাইকে করে টহলে যায়। ডাকাত দল পুলিশকে সাধারণ যাত্রী ভেবে ডাকাতির চেষ্টা করে। পুলিশ গুলি ছোড়ে। এতে সাজু সরকারের পেটে গুলি লাগে। এ ঘটনায় পুলিশের পক্ষ থেকে মামলার প্রস্তুতি চলছে। গুলিবিদ্ধ সাজু সরকারের পরিবারের সঙ্গে কথা বলা সম্ভব হয়নি।
