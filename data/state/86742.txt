
কুষ্টিয়ার খোকসা উপজেলায় আজ মঙ্গলবার চালক নিয়ন্ত্রণ হারালে একটি প্রাইভেট কার সড়কের পাশে খাদে পড়ে যায়। এতে প্রাইভেট কারের আরোহী দুই শিশু ঘটনাস্থলে নিহত হয়। আহত হয়েছেন শিশু দুটির বাবা-মা। দুপুর পৌনে ১২টার দিকে উপজেলার মোড়াগাছা নামক স্থানে কুষ্টিয়া-রাজবাড়ী আঞ্চলিক সড়কে এ দুর্ঘটনা ঘটে। কুষ্টিয়ার অতিরিক্ত পুলিশ সুপার আবু বকর সিদ্দিক এ তথ্য জানিয়েছেন। নিহত শিশু দুটির নাম তাহিয়া (৪) ও তাথৈ (২)। তাদের বাবা-মায়ের নাম জাহিদুল ও তন্বী। আহত বাবা-মাকে খোকসা উপজেলা স্বাস্থ্য কমপ্লেক্সে নেওয়া হয়েছে। স্থানীয় সূত্রে প্রাথমিকভাবে জানা গেছে, নিহত শিশু দুটি কুষ্টিয়ার পৌরসভার মেয়র আনোয়ার আলীর নাতনি। তারা প্রাইভেট কারে করে বাবা-মায়ের সঙ্গে ঢাকা থেকে কুষ্টিয়া আসছিল। পৌরসভার এক কর্মকর্তা এ তথ্য জানিয়েছেন।
