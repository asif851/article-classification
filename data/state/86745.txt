
একটি হত্যাচেষ্টা মামলায় নিষিদ্ধঘোষিত জঙ্গি সংগঠন জেএমবির সদস্য জাহিদুল ইসলাম ওরফে বোমা মিজান ও তাঁর স্ত্রী হালিমা বেগমকে দুই বছর করে কারাদণ্ড দিয়েছেন আদালত।গতকাল রোববার ঢাকার অতিরিক্ত মুখ্য মহানগর হাকিম লুৎফর রহমান এ মামলার রায় ঘোষণা করেন। রায় ঘোষণার পর হালিমা বেগম ওরফে শারমীনের বিরুদ্ধে সাজা পরোয়ানা জারি করে তাঁকে কারাগারে পাঠানোর নির্দেশ দেন আদালত। জঙ্গি মিজান পলাতক। রায়ের দিন ধার্য থাকায় গতকাল হালিমাকে কারাগার থেকে আদালতে হাজির করা হয়। ২০১৪ সালের ২৩ ফেব্রুয়ারি গাজীপুরের কাশিমপুর কারাগার থেকে মৃত্যুদণ্ডপ্রাপ্ত জঙ্গিনেতা সালাউদ্দিন সালেহীন, হাফেজ মাহমুদ ওরফে রাকিব হাসান ও যাবজ্জীবন সাজাপ্রাপ্ত বোমা মিজানকে প্রিজন ভ্যানে ময়মনসিংহের একটি আদালতে নেওয়ার পথে ত্রিশালে এলোপাতাড়ি গুলি ও বোমা ছুড়ে তাঁদের ছিনিয়ে নিয়ে যায় জঙ্গিরা। এরপর থেকে মিজান পলাতক। ২০০৯ সালের ১৪ মে রাজধানীর তালতলা বাসস্ট্যান্ড থেকে বোমা মিজানকে আটক করে র্যা ব। পরে তাঁকে নিয়ে তাঁর ভাড়া বাসায় অভিযান চালালে তাঁর স্ত্রী ঘরের ভেতর গ্রেনেড বিস্ফোরণ ঘটান। র্যা ব ভেতরে ঢুকে মিজানের স্ত্রীকে আহত অবস্থায় পায়। বিস্ফোরণে তাঁর ডান হাতের কবজি উড়ে যায়।
