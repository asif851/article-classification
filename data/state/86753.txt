
তথ্য প্রযুক্তি আইনের ৫৭ ধারা সংবিধানের সঙ্গে সাংঘর্ষিক বলে মনে করেন গণজাগরণ মঞ্চের মুখপাত্র ইমরান এইচ সরকার। তিনি অবিলম্বে ৫৭ ধারা বাতিল ও সাংবাদিক প্রবীর সিকদারের নামে দায়েরকৃত মামলা প্রত্যাহারের দাবি জানান। আজ শুক্রবার বিকেলে রাজধানীর জাতীয় জাদুঘরের সামনে গণজাগরণ মঞ্চের প্রতিবাদ সমাবেশে ইমরান এইচ সরকার এই দাবি করেন। সমাবেশে অংশগ্রহণকারীরা ‘প্রশাসনের মিথ্যাচার, জনগণের হাহাকার’; ‘৫৭ ধারা বাতিল কর, প্রবীর সিকদারকে মুক্ত কর’; ‘মুক্ত চিন্তায় হামলা, রুখে দাঁড়াও বাংলা’—ইত্যাদি বলে স্লোগান দেন। সমাবেশে ভাস্কর রাশা, ব্লগার বাকি বিল্লাহ প্রমুখ বক্তব্য দেন। সমাবেশে মঞ্চের অর্ধশত নেতা-কর্মী অংশ নেন। ইমরান এইচ সরকার বলেন, সংবিধানের ৩৯ নম্বর ধারায় বাক ও সংবাদপত্রের স্বাধীনতার কথা বলা হয়েছে। অথচ ৫৭ ধারায় বাক স্বাধীনতাকে খর্ব করা হয়েছে। পার্শ্ববর্তী দেশ ভারতেও ৬৬ (ক) ধারা নামে এমন একটি আইন ছিল। সেটা বাক স্বাধীনতার পরিপন্থী বলে তাদের সুপ্রিম কোর্ট বাতিল ঘোষণা করেছে। তিনি বলেন, ‘আমাদের আজকে ভাবতে হবে আমরা কি সামনে এগোব, না ভিন্নমতকে, সমালোচনাকারীকে দমন করতে এমন কালো আইন করব; যাতে সরকারের বিরুদ্ধে বা প্রভাবশালীদের বিরুদ্ধে কেউ মুখ খুলবার সাহস না পায়?’ ইমরান এইচ সরকার সরকারকে উদ্দেশ করে বলেন, ‘প্রবীর সিকদারের নামে দায়েরকৃত মামলা তুলে নিয়ে আপনারা প্রমাণ করুন, তাঁর সাথে করা অন্যায়কে আপনারা প্রশ্রয় দেননি, আপনারা মত পাল্টেছেন।’ ভবিষ্যতে যাতে তাঁকে হয়রানি না করা হয় এ জন্য তাঁর নিরাপত্তা দেওয়ারও দাবি করেন তিনি। 
প্রতিবাদ সমাবেশে প্রবীর সিকদারের ভাই পীযূষ সিকদার বলেন, ‘একার কষ্ট যখন সবার হয়ে ওঠে তখন খুব ভালো লাগে। আমার ভাই এখন সবার ভাই হয়ে উঠেছে, এটা খুব ভালো লাগছে।’ তাঁর ভাইকে আর হয়রানি না করতে সংশ্লিষ্ট সবার প্রতি অনুরোধ করেন তিনি। সমাবেশ শেষে একটি বিক্ষোভ মিছিল বের করা হয়। যা জাতীয় জাদুঘরের সামনে থেকে শুরু হয়ে টিএসসি ঘুরে আবার জাতীয় জাদুঘরের সামনে এসে শেষ হয়।
কী আছে সেই তথ্য ও যোগাযোগ প্রযুক্তি আইনের ৫৭ ধারায়?
এই ধারায় (৫৭ এর ১) বলা হয়েছে—‘কোনো ব্যক্তি যদি ওয়েবসাইটে বা অন্য কোনো ইলেকট্রনিক বিন্যাসে এমন কিছু প্রকাশ বা সম্প্রচার করেন, যাহা মিথ্যা ও অশ্লীল বা সংশ্লিষ্ট অবস্থা বিবেচনায় কেহ পড়িলে, দেখিলে বা শুনিলে নীতিভ্রষ্ট বা অসৎ হইতে উদ্বুদ্ধ হইতে পারেন অথবা যাহার দ্বারা মানহানি ঘটে, আইনশৃঙ্খলার অবনতি ঘটে বা ঘটার সম্ভাবনা সৃষ্টি হয়, রাষ্ট্র ও ব্যক্তির ভাবমূর্তি ক্ষুণ্ন হয় বা ধর্মীয় অনুভূতিতে আঘাত করে বা করিতে পারে বা এ ধরনের তথ্যাদির মাধ্যমে কোনো ব্যক্তি বা সংগঠনের বিরুদ্ধে উসকানি প্রদান করা হয়, তাহা হইলে তাহার এই কার্য হইবে একটি অপরাধ। (দুই) কোনো ব্যক্তি উপ-ধারা (১) এর অধীন অপরাধ করিলে তিনি অনধিক চৌদ্দ বছর এবং অন্যূন সাত বৎসর কারাদণ্ডে এবং অনধিক এক কোটি টাকা অর্থদণ্ডে দণ্ডিত হইবেন।’
