
হাসপাতাল কর্তৃপক্ষের আশ্বাসের ভিত্তিতে অবস্থান ধর্মঘট স্থগিত করেছেন হলি ফ্যামিলি রেড ক্রিসেন্ট হাসপাতালের আন্দোলনকারী চিকিৎসক, নার্স ও কর্মচারীরা। পূর্বঘোষিত কর্মসূচি অনুযায়ী গতকাল মঙ্গলবার সকাল নয়টা থেকে ধর্মঘট শুরু করেন তাঁরা, বেলা দুইটায় কর্মসূচি স্থগিত করা হয়।প্রতি মাসের ৫ তারিখের মধ্যে বেতন পরিশোধ, নার্সদের লাঞ্ছনাকারী কর্মচারীদের বিরুদ্ধে ব্যবস্থা, গ্র্যাচুইটি ও ভবিষ্য তহবিলের বকেয়া টাকার বিষয়ে সমাধানের প্রতিশ্রুতি পাওয়ায় আপাতত কর্মসূচি স্থগিত করার কথা জানান হাসপাতালের একাধিক চিকিৎসক ও নার্স। হলি ফ্যামিলি রেড ক্রিসেন্ট মেডিকেল কলেজের অধ্যক্ষ মনিরুজ্জামান ভূঁইয়া এবং হাসপাতালের পরিচালক সিরাজুল ইসলাম নার্সদের লাঞ্ছিত করার ঘটনায় দুঃখ প্রকাশ করেন।এ বিষয়ে দ্রুত সমাধান না হলে আরও কঠোর কর্মসূচিতে যাওয়ার কথা জানান নাম প্রকাশে অনিচ্ছুক একজন জ্যেষ্ঠ নার্স।হাসপাতালের পরিচালক সিরাজুল ইসলামের সঙ্গে এ বিষয়ে কথা বলার জন্য মুঠোফোনে যোগাযোগ করা হলে তিনি ব্যস্ততার কারণে কথা বলতে চাননি।অনিয়মিত বেতন, গ্র্যাচুইটি ও ভবিষ্য তহবিলের টাকা পাওয়ার অনিশ্চয়তা নিয়ে গত আগস্ট মাসে হাসপাতাল কর্তৃপক্ষের সঙ্গে সভা করেন কর্মকর্তা-কর্মচারীরা। কিন্তু সমস্যার সমাধান না করে উল্টো কয়েকজন নার্স লাঞ্ছিত হন। সে সময় নার্সদের অভিযোগের পরিপ্রেক্ষিতে মানবাধিকার কমিশনের চেয়ারম্যান মিজানুর রহমান হাসপাতালে গিয়ে পরিচালককে সমস্যা সমাধানের আহ্বান জানান।
