
বাগেরহাটের চিতলমারী উপজেলায় ইটবোঝাই একটি ট্রলি উল্টে দুই শ্রমিক নিহত হয়েছেন। আহত হয়েছেন আরও দুজন। আজ সোমবার বেলা সাড়ে ১১টার দিকে চিতলমারী-মোল্লাহাট অভ্যন্তরীণ সড়কে চিতলমারী উপজেলার আড়ুয়াবর্ণি গ্রামে এই দুর্ঘটনা ঘটে। আহত ব্যক্তিদের উদ্ধার করে চিতলমারী উপজেলা স্বাস্থ্য কমপ্লেক্সে ভর্তি করা হয়েছে।
নিহত ব্যক্তিরা হলেন বাগেরহাটের মোল্লাহাট উপজেলা সদরের আকরাম মোল্লার ছেলে আল আমিন মোল্লা (২৭) এবং একই উপজেলা গাড়ফা গ্রামের হারুন মোল্লার ছেলে ইসমাঈল মোল্লা (১৮)।
চিতলমারী থানার ভারপ্রাপ্ত কর্মকর্তা (ওসি) মো. রেজাউল করিম প্রথম আলোকে বলেন, আজ বেলা সাড়ে ১১টার দিকে মোল্লাহাট উপজেলা সদরের ইটভাটা থেকে একটি ট্রলিতে ইট বোঝাই করে চিতলমারী উপজেলার কালশিরা এলাকায় নিয়ে যাওয়া হচ্ছিল। ইটবোঝাই ট্রলিটি আড়ুয়াবর্ণি এলাকায় পৌঁছালে নিয়ন্ত্রণ হারিয়ে উল্টে রাস্তার পাশে খাদে পড়ে যায়। এ সময় ট্রলিতে থাকা অন্তত চার শ্রমিক ইটের চাপায় গুরুতর আহত হন। পরে স্থানীয় লোকজন এসে তাঁদের উদ্ধার করে স্থানীয় চিতলমারী উপজেলা স্বাস্থ্য কমপ্লেক্সে নিয়ে যান। সেখানে আল আমিন ও ইসমাঈলকে চিকিৎসক মৃত ঘোষণা করেন।
চিতলমারী উপজেলা স্বাস্থ্য কমপ্লেক্সের পরিবার পরিকল্পনা কর্মকর্তা শেখ মো. আলমগীর হোসেন এই প্রতিবেদককে বলেন, সড়ক দুর্ঘটনায় আহত মোট চারজনকে হাসপাতালে নিয়ে আসা হয়। তাঁদের মধ্যে পথেই দুজনের মৃত্যু হয়েছে। অন্যরা সামান্য আহত হয়েছেন। তাঁদের চিকিৎসা দেওয়া হচ্ছে।
