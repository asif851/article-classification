
একাগ্রতা ও নিষ্ঠার সঙ্গে উদ্ভাবনী ভাবনার বিকাশ ঘটাতে পারলে বাংলাদেশের মেয়েরাও তথ্যপ্রযুক্তিতে মেধার স্বাক্ষর রাখতে পারবে। এ জন্য নিজেদের যোগ্য করে তুলতে হবে। আজ বৃহস্পতিবার ‘গার্লস ইনোভেশন বুট ক্যাম্প’ শীর্ষক এক আয়োজনের সমাপনী অনুষ্ঠানে বক্তারা এ আশাবাদ ব্যক্ত করেন।
আন্তর্জাতিক টেলিকমিউনিকেশন ইউনিয়ন (আইটিইউ) ঘোষিত আন্তর্জাতিক গার্লস ইন আইসিটি দিবস উপলক্ষে বাংলাদেশ কম্পিউটার কাউন্সিল (বিসিসি) ও বাংলাদেশ ওপেন সোর্স নেটওয়ার্ক (বিডিওএসএন) যৌথভাবে বিসিসির সভাকক্ষে এ বুট ক্যাম্পের আয়োজন করে। সারা দেশে থেকে ৬০ জন বিশ্ববিদ্যালয় পর্যায়ের শিক্ষার্থী এই বুট ক্যাম্পে অংশ নেয়। সমাপনী অনুষ্ঠানে বিসিসির নির্বাহী পরিচালক স্বপন কুমার সরকার অংশগ্রহণকারীদের জ্ঞান ও দক্ষতা অন্যদের মধ্যে ছড়িয়ে দেওয়ার আহ্বান জানান। সমাপনী অনুষ্ঠানে বিশিষ্ট জিন বিজ্ঞানী ড. আবেদ চৌধুরী বলেন, ‘পাটের জিন-নকশা উন্মোচনের মাধ্যমে নতুন এক সম্ভাবনা উন্মুক্ত হয়েছে। তথ্যপ্রযুক্তি ও বায়ো টেকনোলজিস্টদের এখন সেই সম্ভাবনাকে কাজে লাগানোর জন্য যৌথভাবে কাজ করা প্রয়োজন।’ এ সময় আরও বক্তব্য দেন ডিনেটের নির্বাহী পরিচালক অনন্য রায়হান ও বিসিসির পরিচালক প্রকৌশলী এনামুল কবীর। বিজ্ঞপ্তি।
