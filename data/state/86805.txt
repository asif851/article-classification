
চাঁদপুরের মতলব দক্ষিণ ও মতলব উত্তর উপজেলায় যুবদল এবং ছাত্রদলের উপজেলা ও পৌর কমিটি গঠন করা হয়েছে। গত শনিবার সন্ধ্যায় জেলা যুবদল এবং ছাত্রদলের সভাপতি ও সাধারণ সম্পাদকের যৌথ স্বাক্ষরিত পৃথক বিজ্ঞপ্তির মাধ্যমে বিষয়টি জানানো হয়।
 নতুন কমিটি গণতান্ত্রিকভাবে গঠন না করার অভিযোগ তুলে মতলব দক্ষিণ উপজেলা যুবদল, ছাত্রদল ও পৌর ছাত্রদলের একাংশ ক্ষোভ প্রকাশ করে। একই অভিযোগ তুলে যুবদল ও ছাত্রদলের নতুন কমিটির পাঁচ সদস্য পদত্যাগ করেন।
জেলা যুবদল সূত্রে জানা গেছে, মতলব দক্ষিণ উপজেলা যুবদলের গঠিত নতুন কমিটিতে মুজাহিদুল ইসলামকে সভাপতি, মো. জহিরুল হককে সাধারণ সম্পাদক ও মো. মিরান হোসেন মিয়াজীকে যুগ্ম সাধারণ সম্পাদক করা হয়। পৌর যুবদলের কমিটিতে মো. মজিবুর রহমান সরকারকে সভাপতি ও মো. কামাল উদ্দিন বিপ্লবকে সাধারণ সম্পাদক করা হয়। মো. কামরুল ইসলাম যুগ্ম সাধারণ সম্পাদকের পদ পান।
মতলব উত্তর উপজেলা যুবদলের নতুন কমিটির সভাপতি ও সাধারণ সম্পাদক হন যথাক্রমে মো. রাশেদ হাসান ও মো রাশেদ জামান টিপু। এতে মো. নজরুল ইসলাম গাজী যুগ্ম সাধারণ সম্পাদক হন। ওই উপজেলায় ছেংগারচর পৌর যুবদলের কমিটিতে মো. ফয়সাল রহমান সভাপতি ও মো. মোখলেছুর রহমান সাধারণ সম্পাদক হন। ওই কমিটিতে মো. ইসমাইল প্রধান যুগ্ম সাধারণ সম্পাদক হন।
জেলা ছাত্রদল সূত্রে জানা গেছে, মতলব দক্ষিণ ছাত্রদলের সভাপতি ও সাধারণ সম্পাদক হন যথাক্রমে মো. শরিফ উল্লাহ টিটু ও মো. নুরে আলম মিয়াজী। এ কমিটিতে সাইফুল ইসলাম প্রধানকে যুগ্ম সাধারণ সম্পাদক করা হয়। মতলব পৌর ছাত্রদলের কমিটিতে মাসুদুল ইসলামকে সভাপতি ও মো. নাসির হোসেন মিয়াজীকে সাধারণ সম্পাদক এবং রবিন সরকারকে যুগ্ম সাধারণ সম্পাদক করা হয়। মতলব উত্তর উপজেলা ছাত্রদলের কমিটিতে খায়রুল হাসান সভাপতি, তৌফিক আজিজ সাধারণ সম্পাদক ও আল আমিন হককে যুগ্ম সাধারণ সম্পাদক করা হয়।
দলীয় সূত্রে জানা গেছে, কমিটি ঘোষিত হওয়ার পর মতলব দক্ষিণ উপজেলা ও পৌর যুবদল এবং ছাত্রদলের একাংশের মধ্যে ক্ষোভ বিরাজ করে। গতকাল সোমবার বেলা একটায় স্থানীয় সংবাদকর্মীদের উপস্থিতিতে যুবদল ও ছাত্রদলের নতুন কমিটির পাঁচ নেতা পদত্যাগের ঘোষণা দেন। তাঁরা হলেন উপজেলা যুবদলের যুগ্ম সাধারণ সম্পাদক মিরান হোসেন মিয়াজী, উপজেলা ছাত্রদলের সহসভাপতি রিপন সরকার, পৌর ছাত্রদলের সহসভাপতি শাহাদাত হোসেন ও যুগ্ম সাধারণ সম্পাদক রবিন সরকার এবং পৌর বিএনপির দপ্তর সম্পাদক মো. সাইফুল ইসলাম।
 মিরান হোসেন মিয়াজী ও শাহাদাত হোসেন অভিযোগ করেন, দলের গঠনতন্ত্র না মেনে এসব কমিটি করা হয়। এতে দলের ত্যাগী নেতাদের মূল্যায়ন হয়নি। এ জন্য তাঁরা ক্ষুব্ধ হয়ে পদত্যাগ করেছেন।
জেলা যুবদলের সভাপতি শাহজালাল মিশন বলেন, দলের গঠনতন্ত্র মেনেই আগামী দুই বছরের জন্য যুবদল ও ছাত্রদলের এসব কমিটি করা হয়। আপাতত পাঁচ সদস্যের কমিটি করা হয়েছে। পরে পূর্ণাঙ্গ কমিটি করা হবে। কারও পদত্যাগপত্র পাননি। এ বিষয়ে কথা বলার জন্য জেলা ছাত্রদলের আহ্বায়ক ফয়সাল বারী বাহারের মুঠোফোনে যোগাযোগ করা হলে তিনি কোনো মন্তব্য করতে রাজি হননি।
 
