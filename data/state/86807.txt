
বাংলাদেশের সীমান্তরক্ষী বাহিনী বর্ডার গার্ড বাংলাদেশের (বিজিবি) হাতে ভারতীয় জঙ্গিদের ৬৬টি ঘাঁটির তালিকা তুলে দিয়েছে দেশটির সীমান্তরক্ষী বাহিনী (বিএসএফ)। গতকাল রোববার বিজিবি-বিএসএফের বৈঠক শেষে এই তালিকা দেওয়া হয়।মেঘালয়ের রাজধানী শিলংয়ে সাংবাদিকদের এ কথা জানান বিএসএফের আসাম ফ্রন্টিয়ারের আইজি সুধীর কুমার শ্রীবাস্তব। তিনি এ তালিকা তুলে দিয়ে এসব জঙ্গি ঘাঁটি উচ্ছেদ ও প্রয়োজনীয় ব্যবস্থা নিতে অনুরোধ জানিয়েছেন বিজিবিকে।তিন দিনব্যাপী এই বৈঠকে বিজিবির ব্রিগেডিয়ার জেনারেল হাবিবুল করীমের নেতৃত্বে যোগ দিয়েছেন ২০ জন প্রতিনিধি। বৈঠকে ভারতের মেঘালয়, আসাম, ত্রিপুরা, মিজোরাম ও কাছার ফ্রন্টিয়ারের আইজিরা যোগ দেন। ৬ মার্চ মেঘালয়ের বিএসএফ ফ্রন্টিয়ারের সদর দপ্তরে এই বৈঠক শুরু হয়।বাংলাদেশকে দেওয়া তালিকায় আসাম, মণিপুর, নাগাল্যান্ড, ত্রিপুরা ও মেঘালয়ের বিভিন্ন বিচ্ছিন্নতা গোষ্ঠীর জঙ্গি ঘাঁটির বিবরণ দেওয়া হয়েছে। এই বৈঠকে সীমান্ত ব্যবস্থাপনা, সীমান্তে চোরাচালান রোধ, জালনোট, নেশাজাতীয় ফেনসিডিল পাচার বন্ধ এবং সীমান্তের অপরাধ বন্ধ নিয়ে আলোচনা হয়।
