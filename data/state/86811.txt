
আইন প্রতিমন্ত্রী কামরুল ইসলাম বলেছেন, ‘কয়েকজন “জ্ঞানপাপী বুদ্ধিজীবী” এবং বিএনপি-জামায়াত তত্ত্বাবধায়ক সরকার-ব্যবস্থার পুনর্বহাল চায়। এ ছাড়া আর কেউ তা চায় না।’ আজ রোববার বিকেলে ঢাকা মহানগর আওয়ামী লীগের কার্যনির্বাহী কমিটির বৈঠকে তিনি এ কথা বলেন।কামরুল ইসলাম বলেন, ‘জোর করে সিলমারা নির্বাচন আমরা করি না। সুতরাং তত্ত্বাবধায়ক সরকার-ব্যবস্থা আর কখনো আসবে না। এক ঘণ্টার জন্যও কোনো অনির্বাচিত সরকার বাংলাদেশে পুনর্বহাল হবে না।’ তিনি বিএনপির উদ্দেশে বলেন, ‘আপনারা নির্বাচনে না এলে আমও যাবে ছালাও যাবে।’আইন প্রতিমন্ত্রী বলেন, ‘পাঁচ সিটি করপোরেশন নির্বাচনে জয়ী হয়ে বিএনপি অতি খুশিতে দেউলিয়া হয়ে গেছে। গত সাড়ে চার বছর তারা তো অনেক আন্দোলন করেছে, সেগুলো মোকাবিলা করেই আমরা উন্নয়নের অগ্রযাত্রা অব্যাহত রেখেছি। তাদের এবারের আন্দোলনও মোকাবিলা করা হবে।’সভায় জাতীয় শোক দিবস উপলক্ষে ৩০ আগস্ট সোহরাওয়ার্দী উদ্যানে ‘শোক সমাবেশ’ করার সিদ্ধান্ত হয়। এ ছাড়া এই কর্মসূচি সফল করতে ২০ আগস্ট বেলা ১১টায় মহানগর আওয়ামী লীগের বর্ধিত সভা করার সিদ্ধান্ত হয়।
এ সময় উপস্থিত ছিলেন মহানগর আওয়ামী লীগের ভারপ্রাপ্ত সভাপতি এম এ আজিজ, সাধারণ সম্পাদক মোফাজ্জল হোসেন, সাংসদ কামাল মজুমদার প্রমুখ।
