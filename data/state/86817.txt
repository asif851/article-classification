
ক্রিকেটার শাহাদাত হোসেনের বিরুদ্ধে করা মামলায় শিশু গৃহকর্মীকে নির্যাতনের অভিযোগ গ্রহণ করেছেন আদালত। ২২ ফেব্রুয়ারি শুনানির তারিখ ধার্য করা হয়েছে। আজ বৃহস্পতিবার নারী ও শিশু নির্যাতন ট্রাইবুনাল-১-এর বিচারক তানজিনা ইসমাইল শুনানির এই তারিখ ধার্য করেন। শাহাদাত ও তাঁর স্ত্রী জেসমিন জাহান ওরফে নিত্য আদালতে হাজির ছিলেন। রাষ্ট্রপক্ষে মামলা পরিচালনা করেন সরকারির কৌঁসুলি আলী আকবর স্বপন। এর আগে গত ডিসেম্বরে শিশু গৃহকর্মী নির্যাতনের মামলায় বহিষ্কৃত ক্রিকেটার শাহাদাত ও তাঁর স্ত্রীর বিরুদ্ধে অভিযোগপত্র দেয় পুলিশ। ১ ডিসেম্বর জেসমিনকে এক মাসের, অর্থাৎ, ২০১৬ সালের ১ জানুয়ারি পর্যন্ত অন্তর্বর্তীকালীন জামিন দেন আদালত। ৮ ডিসেম্বর জামিন পান শাহাদাত হোসেন। আগামী ৩১ মার্চ পর্যন্ত তাঁকে জামিন দেওয়া হয়। গৃহকর্মী মাহফুজা আক্তার হ্যাপিকে (১১) নির্যাতনের অভিযোগে ক্রিকেটার শাহাদাত হোসেন ও তাঁর স্ত্রীর বিরুদ্ধে গত ৬ সেপ্টেম্বর রাজধানীর মিরপুর থানায় নারী ও শিশু নির্যাতন দমন আইনে মামলা করেন খন্দকার মোজাম্মেল হক। ৩ অক্টোবর রাতে রাজধানীর মালিবাগে বাবার বাসা থেকে জেসমিনকে গ্রেপ্তার করে পুলিশ। ৫ অক্টোবর শাহাদাত আদালতে আত্মসমর্পণ করে জামিনের আবেদন করলে আদালত তা নাকচ করে তাঁকেও কারাগারে পাঠানোর আদেশ দেন। ৯ অক্টোবর ঢাকা মেডিকেল কলেজ হাসপাতালে চিকিৎসাধীন মাহফুজা প্রথম আলোর কাছে অভিযোগ করে, মেরে তার পা এবং হাতের আঙুল ভেঙে দিয়েছেন শাহাদাত ও জেসমিন। সে বাসা থেকে যাতে পালাতে না পারে, এ জন্য এক বছর ধরে তাকে বাথরুমে ঘুমাতে বাধ্য করেন তাঁরা।
