
ছুটির দিনে আজ শুক্রবার সকালে মহাসড়কে পৃথক সড়ক দুর্ঘটনায় আটজন নিহত হয়েছে। আহত হয়েছে দুজন। পঞ্চগড়-তেঁতুলিয়া ও বঙ্গবন্ধু সেতুর পশ্চিম সংযোগ মহাসড়কে এসব দুর্ঘটনা ঘটে। তাদের মধ্যে পঞ্চগড়ে ছয়জন ও সিরাজগঞ্জে দুজন নিহত হয়েছে।
আমাদের প্রতিনিধিদের পাঠানো খবর:
পঞ্চগড়: পঞ্চগড়-তেঁতুলিয়া মহাসড়কে সদর উপজেলার চারমাইল এলাকায় ট্রাক ও অটোরিকশার সংঘর্ষে ছয়জন নিহত হয়েছে। সকাল সাড়ে ১০টার দিকে এ দুর্ঘটনা ঘটে। নিহত ব্যক্তিদের পরিচয় জানা যায়নি। পুলিশ ও এলাকাবাসী বলছে, নিহত ব্যক্তিরা সবাই অটোরিকশার যাত্রী ছিলেন। তাঁদের মধ্যে একজন শিশু, দুজন নারী ও অন্যরা পুরুষ। পঞ্চগড় থানার ভারপ্রাপ্ত কর্মকর্তা (ওসি) মমিনুল ইসলামের ভাষ্য, ট্রাকটি পঞ্চগড় থেকে তেঁতুলিয়ার দিকে যাচ্ছিল। অটোরিকশাটি জবদল থেকে পঞ্চগড়ের দিকে আসছিল। চারমাইল এলাকায় ট্রাক ও অটোরিকশার সংঘর্ষ হয়। এতে ঘটনাস্থলে ছয়জন নিহত হয়।পঞ্চগড়ে ট্রাক-অটোরিকশার সংঘর্ষে নিহত ৬
নিহত ব্যক্তিদের লাশ পঞ্চগড় সদর আধুনিক হাসপাতালের মর্গে নেওয়া হচ্ছে। ট্রাকের চালক পলাতক।
সিরাজগঞ্জ: বঙ্গবন্ধু সেতুর পশ্চিম সংযোগ মহাসড়কে সিরাজগঞ্জের কামারখন্দ উপজেলার কোনাবাড়ী মফিজ মোড় এলাকায় ট্রাকের নিচে চাপা পড়ে দুজন নিহত ও দুজন আহত হয়েছে। বেলা পৌনে ১১টার দিকে এ দুর্ঘটনা ঘটে।
বঙ্গবন্ধু সেতু পশ্চিম থানার ভারপ্রাপ্ত কর্মকর্তা (ওসি) হেলাল উদ্দিনের ভাষ্য, ট্রাকটি ঢাকা থেকে দিনাজপুর যাচ্ছিল। মফিজ মোড়ে গিয়ে চালক নিয়ন্ত্রণ হারালে ট্রাকটি রাস্তার পাশে উল্টে যায়। এতে ঘটনাস্থলে ট্রাকের নিচে চাপা পড়ে দুজন মারা যান। নিহত ব্যক্তিদের পরিচয় জানা যায়নি। আহত মঈনুল হোসেন ও খোরশেদ আলমকে সিরাজগঞ্জ ২৫০ শয্যা বিশিষ্ট জেনারেল হাসপাতালে ভর্তি করা হয়েছে। মঈনুলের বাড়ি দিনাজপুর জেলার বিরামপুর থানায়। এ ঘটনায় মামলা হয়েছে।
