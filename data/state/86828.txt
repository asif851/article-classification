
সুশাসনের জন্য নাগরিকের (সুজন) সম্পাদক বদিউল আলম মজুমদার বলেছেন, ‘বিতর্কিতরা নির্বাচনে আসছে। যেমন নারায়ণগঞ্জে দেখছি। এটা অশনিসংকেত।’আজ বৃহস্পতিবার সকালে রাজধানীর সেগুনবাগিচায় ঢাকা রিপোর্টার্স ইউনিটি মিলনায়তনে এক সংবাদ সম্মেলনে বদিউল আলম মজুমদার এ কথা বলেন।চতুর্থ উপজেলা পরিষদ নির্বাচনে চেয়ারম্যান পদে নির্বাচিত ও প্রতিদ্বন্দ্বী প্রার্থীদের তথ্য বিশ্লেষণপত্র প্রকাশ উপলক্ষে এই সংবাদ সম্মেলনের আয়োজন করা হয়।সংবাদ সম্মেলনে স্থানীয় সরকার বিশেষজ্ঞ ও সুজন সদস্য তোফায়েল আহমেদ বলেন, অপরাধী ও দুর্বৃত্তদের নেতা হওয়ার প্রবণতা সাংঘাতিকভাবে বেড়ে গেছে। আবার নেতাদের মধ্যে দুর্বৃত্তপনার প্রবণতাও বেড়েছে। এঁদের কাছে উপজেলা পরিষদ, জাতীয় সংসদ, জনগণ—কোনোটাই নিরাপদ নয়।
সংবাদ সম্মেলনে এবার উপজেলা নির্বাচনের মধ্য দিয়ে দেশের নির্বাচনব্যবস্থাকে আবার ধ্বংসের মুখোমুখি দাঁড় করানোর জন্য নির্বাচন কমিশনকে দায়ী করে সুজন। এ জন্য সত্, যোগ্য, নিরপেক্ষ ও ব্যক্তিত্বসম্পন্ন ব্যক্তিদের সমন্বয়ে নির্বাচন কমিশন পুনগঠনের দাবি জানানো হয়।সুজন মনে করে, ছয় দফায় অনুষ্ঠিত উপজেলা পরিষদ নির্বাচনে সহিংসতা, আচরণবিধি ভঙ্গ, কেন্দ্র দখল, জোর করে ব্যালট পেপারে সিল মারা ও ফলাফল পাল্টে দেওয়ার জন্য সাতটি কারণ দায়ী। এর প্রধান চারটি কারণ হচ্ছে: দলভিত্তিক নির্বাচন, মেরুদণ্ডহীন নির্বাচন কমিশন, অর্পিত ক্ষমতা প্রয়োগে তাঁদের অনীহা এবং এক দিনে সব উপজেলা নির্বাচন না করা।সুজনের পক্ষ থেকে এ বিষয়ে নয় দফা সুপারিশ উপস্থাপন করা হয়। সুজন নির্বাচন কমিশনের ব্যর্থতার জন্য পদত্যাগ দাবি করে কি না—এমন প্রশ্নের জবাবে বদিউল আলম মজুমদার বলেন, ‘পুনর্গঠন মানেই তো যাঁরা আছেন, তাঁরা থাকবেন না।’সংবাদ সম্মেলনে চতুর্থ উপজেলা পরিষদ নির্বাচনের পূর্ণাঙ্গ ফলাফল কমিশনের ওয়েবসাইটে না থাকায় নির্বাচন কমিশনের কড়া সমালোচনা করেন তোফায়েল আহমেদ।সুজন ছয় দফায় অনুষ্ঠিত উপজেলা নির্বাচনে জয়ী ৪৭১ জন উপজেলা চেয়ারম্যানের মধ্যে ৪৬৫ জনের হলফনামার তথ্য বিশ্লেষণ করে দেখেছে, সম্পদশালীরাই ক্ষমতাশালী হচ্ছে। ৪৬৫ জন নির্বাচিত চেয়ারম্যানের মধ্যে ২৮৮ জন ব্যবসায়ী। তবে আশার কথা, ভোটাররা উচ্চ শিক্ষিতদেরই (স্নাতক-স্নাতকোত্তর) নির্বাচিত করেছেন বেশি। এর সংখ্যা ২৬৫ জন। আর স্বল্পশিক্ষিত, অর্থাত্, এসএসসি বা তার চেয়ে কম শিক্ষিত ১১৯ জন চেয়ারম্যান নির্বাচিত হয়েছেন।সুজনের প্রধান সমন্বয়কারী দিলীপ কুমার সরকার এই তথ্য তুলে ধরেন।
