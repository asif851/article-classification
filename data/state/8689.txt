

বিএনপির চেয়ারপারসন খালেদা জিয়ার উপদেষ্টা রিয়াজ রহমানের ওপর হামলা বিএনপির ‘নীলনকশা’র একটি অংশ বলে মন্তব্য করেছেন আওয়ামী লীগের যুগ্ম সাধারণ সম্পাদক মাহবুব উল আলম হানিফ।আজ বুধবার ধানমন্ডিতে আওয়ামী লীগের সভানেত্রী শেখ হাসিনার রাজনৈতিক কার্যালয়ে চলমান পরিস্থিতি নিয়ে এক জরুরি সংবাদ সম্মেলনের আয়োজন করে দলটি। সেখানেই হানিফ এমন মন্তব্য করেন। খবর বাসসের।আওয়ামী লীগের এই নেতা বলেন, খালেদা জিয়া আবারও নীলনকশা শুরু করেছেন। গতকাল রিয়াজ উদ্দিনের ওপর হামলা সেই নীলনকশার অংশ বলেই তাঁরা মনে করছেন। খালেদা জিয়া ক্ষমতায় যাওয়ার জন্য মরিয়া হয়ে লাশের রাজনীতি শুরু করেছেন।আওয়ামী লীগের যুগ্ম সাধারণ সম্পাদক দেশবাসীকে সাবধানে থাকার পরামর্শ দিয়ে বলেছেন, খালেদা জিয়া ক্ষমতায় যাওয়ার জন্য ভয়ঙ্কর রূপ ধারণ করেছেন। যেকোনো মুহূর্তে যে কাউকে ছোবল দিতে পারে। ক্ষমতায় যাওয়ার জন্য অন্য দলের নেতা নয়, সাধারণ মানুষ নয়, নিজের দলের নেতাকেও হত্যা করে দেশকে অস্থিতিশীল করতে চায়।সাংবাদিকদের এক প্রশ্নের জবাবে মাহবুব উল আলম হানিফ বলেন, বিএনপির অবরোধ কর্মসূচি ব্যর্থ হয়েছ। সাধারণ মানুষ মেরে লাভ হচ্ছে না, তাই তারা এখন নিজ দলের নেতা-কর্মীদের ওপর হামলা করে ক্ষমতায় যেতে চায়। এরই ধারাবাহিকতায় রিয়াজ রহমানের ওপর এ হামলা হয়েছে।
বিএনপি নেতাদের বিভিন্ন বক্তব্যের জবাবে তিনি বলেন, বিএনপির নেতারাই জানেন না, তাঁদের দলের লক্ষ্য কী? তাঁদের দলের লক্ষ্য জানেন একমাত্র খালেদা জিয়া এবং তাঁর লন্ডনপ্রবাসী পলাতক পুত্র তারেক জিয়া। এ দুজনের লক্ষ্য হলো দেশকে ব্যর্থ রাষ্ট্র হিসেবে চিহ্নিত করা।
সংবাদ সম্মেলনে আরও উপস্থিত ছিলেন আওয়ামী লীগের সাংগঠনিক সম্পাদক খালিদ মাহমুদ চৌধুরী, ত্রাণ ও সমাজকল্যাণ সম্পাদক ফরিদুন নাহার লাইলী, তথ্য ও গবেষণা সম্পাদক আফজাল হোসেন, দপ্তর সম্পাদক আবদুস সোবহান, নির্বাহী কমিটির সদস্য এস এম কামাল হোসেন, আমিনুল ইসলাম ও সুজিত রায় নন্দী প্রমুখ।
