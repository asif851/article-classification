
হবিগঞ্জ শহরে পুলিশের চেকপোস্টে একটি মোটরসাইকেল আটকের ঘটনাকে কেন্দ্র করে গতকাল রোববার দুপুরে একদল লোক সদর মডেল থানায় হামলা ও ভাঙচুর চালিয়েছে। এ ছাড়া ঘটনার পরপরই শহরের পুরোনো হাসপাতালের কাছে হবিগঞ্জের সহকারী পুলিশ সুপার (এএসপি-হেডকোয়ার্টার্স) সুদীপ্ত রায়ের গাড়িতেও হামলা হয়। এসব ঘটনায় পুলিশের তিন সদস্য আহত হয়েছেন। পরিস্থিতি সামাল দিতে পুলিশ ফাঁকা গুলি ছুড়েছে।পুলিশ ও প্রত্যক্ষদর্শী সূত্রে জানা যায়, গতকাল দুপুরে সদর মডেল থানা-পুলিশ অবৈধ মোটরসাইকেল আটক করতে শহরের পোদ্দারবাড়ি এলাকায় চেকপোস্ট বসায়। বেলা দুইটার দিকে সেখানে একটি মোটরসাইকেল আটক করা হয়। এ সময় চালকের সঙ্গে পুলিশ সদস্যদের কথা-কাটাকাটি হয়। কিছুক্ষণ পর একদল লোক হবিগঞ্জ সদর থানায় হামলা চালায়। এ সময় তারা এলোপাতাড়ি ইটপাটকেল ছুড়লে পুলিশের দুই সদস্য আহত হন। এ ছাড়া ভবনের দরজা-জানালা ও পুলিশের দুটি গাড়িও ভাঙচুর করে হামলাকারীরা। আত্মরক্ষায় এবং পরিস্থিতি সামাল দিতে পুলিশ বেশ কয়েকটি রাবার বুলেট ছোড়ে। এ ঘটনাকে কেন্দ্র করে এলাকায় ভীতি ছড়িয়ে পড়লে প্রায় আধা ঘণ্টা শহরের প্রধান সড়কে যান চলাচল বন্ধ থাকে।আহত পুলিশ সদস্যরা হলেন সদর মডেল থানার উপপরিদর্শক (এসআই) অরূপ চৌধুরী ও কনস্টেবল জাকির হোসেন আহত হন। এএসপির গাড়িতে হামলায় আহত চালকের নাম-পরিচয় জানা যায়নি। আহত সবাই হবিগঞ্জ সদর জেলা আধুনিক হাসপাতালে চিকিৎসা নেন।হবিগঞ্জের অতিরিক্ত পুলিশ সুপার আ স ম শামসুর রহমান প্রথম আলোকে বলেন, হামলায় জড়িত ব্যক্তিদের শনাক্তের চেষ্টা চলছে। গতকাল সন্ধ্যা পর্যন্ত এ ঘটনায় কোনো মামলা হয়নি।
