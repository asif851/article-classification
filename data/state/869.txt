
নতুন বছরের প্রথম মাস জানুয়ারিতে বাংলাদেশ নৌবাহিনীর বহরে যোগ হতে যাচ্ছে দুটি ডুবোজাহাজ। চীনের তৈরি এই ডুবোজাহাজ দুটির নাম রাখা হয়েছে ‘নবযাত্রা’ ও ‘জয়যাত্রা’।
বাংলাদেশ নৌবাহিনীর জনসংযোগ পরিদপ্তর বলছে, দুটি ডুবোজাহাজ নৌবহরে যোগ হওয়ায় ত্রিমাত্রিক নৌশক্তি হিসেবে যাত্রা শুরু করল বাংলাদেশ নৌবাহিনী।
আজ সোমবার সকালে বাংলাদেশ নৌবাহিনীর প্রধান অ্যাডমিরাল নিজামউদ্দিন আহমেদের কাছে ডুবোজাহাজ দুটি হস্তান্তর করেন চীনের পিপলস লিবারেশন নেভির রিয়ার অ্যাডমিরাল লিউ জিঝু। দালিয়ান প্রদেশের লিয়াওয়ান শিপইয়ার্ডে বাংলাদেশ সময় সকাল সাড়ে সাতটার দিকে ০৩৫জি সিরিজের দুটি ডুবোজাহাজ হস্তান্তর করা হয়।
নৌবাহিনীর জনসংযোগ পরিদপ্তর থেকে জানানো হয়, ডুবোজাহাজ নবযাত্রা ও জয়যাত্রাকে চট্টগ্রামের নৌবাহিনীর বিএনএস ঈশা খাঁ ঘাঁটিতে রাখা হবে। এ জন্য সেখানে আলাদা জেটি তৈরির কাজ চলছে।
কনভেনশনাল দুটি ডিজেল ইলেকট্রিক ডুবোজাহাজ, যার প্রতিটি দৈর্ঘ্যে ৭৬ মিটার ও প্রস্থে ৭.৬ মিটার। এগুলো টর্পেডো ও মাইন দ্বারা সুসজ্জিত, যা শত্রুপক্ষের যুদ্ধজাহাজ ও ডুবোজাহাজে আক্রমণ করতে পারে। ডুবোজাহাজ দুটি বাংলাদেশে আনার জন্য এরই মধ্যে দুই দেশের নৌবাহিনীর কর্মকর্তা ও নাবিকদের যৌথ তত্ত্বাবধানে বাস্তব প্রশিক্ষণ ও সি ট্রায়াল সফলভাবে সম্পন্ন হয়েছে।
