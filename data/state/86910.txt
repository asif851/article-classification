
ঢাকার দুই সিটি করপোরেশন নির্বাচনে মেয়র পদে প্রতিদ্বন্দ্বিতায় প্রত্যাশী বিএনপির চেয়ারপারসনের উপদেষ্টা আবদুল আউয়াল মিন্টু ও দলটির সহ-সাংগঠনিক সম্পাদক নাসির উদ্দিন আহমদ পিন্টুর মনোনয়নপত্র বাতিল করেছে নির্বাচন কমিশন। আজ বুধবার ছিল নির্বাচনে মেয়র ও কাউন্সিল পদে আগ্রহী পদপ্রার্থীদের মনোনয়নপত্র বাছাইয়ের প্রথম দিন। ঢাকা উত্তর সিটি করপোরেশন নির্বাচনের রিটার্নিং কর্মকর্তা মো. শাহ আলম জানান, আবদুল আউয়াল মিন্টুর সমর্থক আবদুর রাজ্জাক ঢাকা উত্তর সিটি করপোরেশন এলাকার বাসিন্দা না হওয়ায় মিন্টুর মনোনয়নপত্র বাতিল করা হয়েছে। এ ছাড়া আরেক মেয়র পদপ্রার্থী নাঈম হাসান ঋণখেলাপি হওয়ায় তাঁরও মনোনয়নপত্র বাতিল করা হয়েছে। শাহ আলম আরও বলেন, যেসব আগ্রহী প্রার্থীদের মনোনয়নপত্র বাতিল হয়েছে , তাঁরা আজ থেকে আগামী তিন দিনের মধ্যে ঢাকা ​বিভাগীয় কমিশনের কাছে আবেদন করতে পারবেন। উত্তর সিটি করপোরেশন নির্বাচনে মেয়রপদে ২১ জন আগ্রহী প্রার্থী মনোনয়ন জমা দিয়েছেন। এর মধ্যে আনিসুল হক, সারাহ বেগম কবরী ও আবদুল আউয়াল মিন্টুর ছেলে তাবিদ আউয়ালসহ ১৯ জনের মনোনয়নপত্র বৈধ ঘোষণা করা হয়েছে। ঢাকা দক্ষিণ সিটি করপোরেশন নির্বাচনের দায়িত্বপ্রাপ্ত রিটার্নিং কর্মকর্তা জানান, নাসির উদ্দিন আহমেদ পিন্টুসহ তিনজনের মনোনয়নপত্র বাতিল করা হয়েছে। বিডিআর বিদ্রোহের মামলায় দণ্ডপ্রাপ্ত আসামি হওয়ায় পিন্টুর মনোনয়ন বাতিল করা হয়েছে বলে জানান ওই কর্মকর্তা। 
ঢাকা দক্ষিণ সিটি করপোরেশন নির্বাচনে মেয়র পদে ২৬ জন প্রার্থী মনোনয়ন জমা দেয়। এর মধ্যে সাঈদ খোকন,মির্জা আব্বাস, আবদুস সালামসহ ২৩ জনের মনোনয়নপত্র বৈধ ঘোষণা করা হয়েছে। ব্যবসায়ীদের শীর্ষ সংগঠন এফবিসিসিআইএর সাবেক সভাপতি আবদুল আউয়ালকে ঢাকা উত্তরে মেয়র পদে বিএনপির পক্ষ থেকে সমর্থনের ব্যাপারটি প্রায় চূড়ান্ত ছিল।
