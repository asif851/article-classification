
রাজশাহী প্রকৌশল ও প্রযুক্তি বিশ্ববিদ্যালয়ে (রুয়েট) ২০১৬-১৭ শিক্ষাবর্ষে স্নাতক কোর্সে ভর্তির জন্য এখনো ২২৮টি আসন ফাঁকা বলে জানিয়েছেন উপাচার্য রফিকুল আলম বেগ। এর মধ্যে তিনটি বিভাগে কোনো শিক্ষার্থী ভর্তি হয়নি।
তবে বিশ্ববিদ্যালয়ের ওয়েবসাইটে সর্বশেষ ফাঁকা আসনের যে তালিকা রয়েছে, সেখানে ২৬১টি আসন ফাঁকা বলে উল্লেখ করা। ওই তালিকাটি গত ২২ ডিসেম্বর হালনাগাদ করা।
বিশ্ববিদ্যালয়ে ১৪টি বিভাগে মোট আসন ৮৭০টি। ক্লাস শুরু হওয়ার কথা ১৪ জানুয়ারি।
রুয়েট সূত্রে জানা গেছে, এবার ২০১৬-১৭ শিক্ষাবর্ষে স্নাতক কোর্সের ভর্তি পরীক্ষা অনুষ্ঠিত হয়েছিল গত ২৬ অক্টোবর। পরীক্ষা দিয়েছিলেন প্রায় আট হাজার শিক্ষার্থী। তাঁদের মধ্যে পাস করেছেন ২ হাজার ৫০০ জন। এ পর্যন্ত ১৪টি বিভাগের মধ্যে তিনটি বিভাগে কোনো শিক্ষার্থী ভর্তি হননি। বিভাগ তিনটি হচ্ছে গ্লাস অ্যান্ড সিরামিক ইঞ্জিনিয়ারিং (জিসিই), আরবান অ্যান্ড রিজিওনাল প্ল্যানিং (ইউআরপি) ও ম্যাটেরিয়াল সায়েন্স অ্যান্ড ইঞ্জিনিয়ারিং (এমএসই) বিভাগ। এই তিন বিভাগে আসন রয়েছে ৯০টি।
আর পাঁচটি বিভাগের সব আসনে শিক্ষার্থী ভর্তি হয়েছেন। এই বিভাগগুলো হচ্ছে সিভিল ইঞ্জিনিয়ারিং (সিই), ইলেকট্রিক্যাল অ্যান্ড ইলেকট্রনিক ইঞ্জিনিয়ারিং (ইইই), মেকানিক্যাল ইঞ্জিনিয়ারিং (এমই), কম্পিউটার সায়েন্স অ্যান্ড ইঞ্জিনিয়ারিং (সিএসই) ও ইলেকট্রনিকস অ্যান্ড কম্পিউটার ইঞ্জিনিয়ারিং (ইসিই) বিভাগ।
উপাচার্য জানান, বাকি ছয়টি বিভাগের মধ্যে ইলেকট্রনিকস অ্যান্ড টেলিকমিউনিকেশন ইঞ্জিনিয়ারিং (ইটিই), ইন্ডাস্ট্রিয়াল অ্যান্ড প্রডাকশন ইঞ্জিনিয়ারিং (আইপিই), ম্যাকাট্রনিকস ইঞ্জিনিয়ারিং (এমটিই), বিল্ডিং ইঞ্জিনিয়ারিং অ্যান্ড কমিউনিকেশন ম্যানেজমেন্ট (বিইসিএম), আর্কিটেকচার ও কেমিক্যাল অ্যান্ড ফুড প্রসেসিং ইঞ্জিনিয়ারিং (সিএফপিই) বিভাগে মোট ১৩৮টি আসন ফাঁকা।
আজ বুধবারের প্রথম আলো পত্রিকায় ‘রুয়েটে চারটি বিভাগে কেউ ভর্তি হননি’ শিরোনামে প্রকাশিত সংবাদে কিছু ভুল তথ্য ছাপা হয়েছে। অনিচ্ছাকৃত এ ভুলের জন্য আমরা দুঃখিত। ইতিমধ্যে এ খবরটি সংশোধন করে প্রথম আলো অনলাইনে প্রকাশ করা হয়েছে।
