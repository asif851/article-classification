
শিল্পমন্ত্রী আমির হোসেন আমু বলেছেন, আগামী মাড়াই মৌসুমে আখের দাম কুইন্টাল প্রতি ২৫০ টাকা থেকে বেড়ে ২৭৫ টাকা করা হবে। আজ বৃহস্পতিবার রাজশাহী চিনিকলে চিনি ও খাদ্য শিল্প করপোরেশনের উদ্যোগে আয়োজিত আখচাষি সমাবেশে তিনি এ ঘোষণা দেন।শিল্পমন্ত্রী বলেন, আখ চাষে কৃষকদের উদ্বুদ্ধ করতে এবং চাষিদের সুবিধার্থে এই সিদ্ধান্ত নেওয়া হয়েছে। আন্তর্জাতিক বাজারে চিনির মূল্য কমে যাওয়ায় দেশের চিনিকলগুলোতে উৎপাদিত মানসম্পন্ন চিনি লোকসানের মুখে পড়ছে। এসব দিক বিবেচনায় রেখে অচিরেই সরকার কার্যকরী উদ্যোগ নিচ্ছে।সম্মেলনের বিশেষ অতিথি পররাষ্ট্র প্রতিমন্ত্রী শাহরিয়ার আলম বলেন, চিনি শিল্পের সঙ্গে জড়িত শ্রমিক-কর্মচারীদের জীবন মান উন্নয়নে তাঁর মন্ত্রণালয় যেকোনো ধরনের সহায়তা প্রদান করবে।রাজশাহী সিটি করপোরেশনের সাবেক মেয়র এএইচএম খায়রুজ্জামান লিটন কৃষকের সুবিধার্থে আখের দাম বাড়ানোর দাবি জানান। একই সঙ্গে বিদেশি চিনি আমদানি বন্ধেরও দাবি করেন তিনি।
অনুষ্ঠানের সভাপতিত্ব করেন বাংলাদেশ চিনি ও খাদ্য শিল্প করপোরেশনের চেয়ারম্যান একেএম দেলোয়ার হোসেন।
