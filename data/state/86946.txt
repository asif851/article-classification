
ব্রাহ্মণবাড়িয়ার কসবা উপজেলার সালদানদী এলাকায় আজ শনিবার সন্ধ্যায় ঢাকা থেকে ছেড়ে আসা চট্টগ্রামগামী আন্তনগর ট্রেন সুবর্ণ এক্সপ্রেস বিকল হয়েছে।
এর ফলে ঢাকা-চট্টগ্রাম, চট্টগ্রাম-সিলেট, ঢাকা-নোয়াখালী, নোয়াখালী-সিলেট রেলপথে সব ধরনের ট্রেন চলাচল বন্ধ হয়ে গেছে। এতে যাত্রীদের চরম ভোগান্তি পোহাতে হচ্ছে। এ প্রতিবেদন লেখা পর্যন্ত (রাত নয়টা) ট্রেন উদ্ধারের কাজ চলছে।রেলওয়ের চট্টগ্রাম নিয়ন্ত্রণকক্ষ ও কসবা রেলওয়ে স্টেশন সূত্রে জানা গেছে, ঢাকা থেকে ছেড়ে আসা চট্টগ্রামগামী সুবর্ণ এক্সপ্রেস ট্রেনটি সন্ধ্যা ৬টা ৫ মিনিটে কসবা রেলওয়ে স্টেশন অতিক্রম করে। সালদানদী এলাকায় পৌঁছালে ট্রেনের বগি সংযোগের বাতার শেল ভেঙে গেলে হঠাৎ ট্রেনটি থেমে যায়। এতে করে যাত্রীদের মধ্যে আতঙ্ক ছড়িয়ে পড়ে। ঢাকা থেকে ছেড়ে আসা নোয়াখালীগামী উপকূল ট্রেনটি ৬টা ৫৫ মিনিটে কসবা রেলওয়ে স্টেশনে আসে। ওই ট্রেনের ইঞ্জিন খুলে নিয়ে সুবর্ণ এক্সপ্রেস ট্রেনটিকে শশীদল রেলওয়ে স্টেশনে নেওয়ার কাজ চলছে। ওই স্টেশনে নেওয়ার পর ট্রেনের বগি সংযোগের বাতার শেল মেরামত করে সুবর্ণ ট্রেন চালানো হবে। এ ছাড়াও ট্রেনটি চালানোর জন্য আখাউড়া রেলজংশন থেকে একটি অতিরিক্ত ইঞ্জিন (লাইট ইঞ্জিন) শশীদল স্টেশনে পৌঁছেছে।ট্রেন বিকলের কারণে ঢাকা থেকে ছেড়ে আসা চট্টগ্রামগামী মহানগর আখাউড়া রেল জংশনে, চট্টগ্রাম থেকে ছেড়ে আসা ঢাকাগামী মহানগর গোধূলি শশীদল রেলস্টেশনে, ঢাকা থেকে ছেড়ে আসা নোয়াখালীগামী উপকূল এক্সপ্রেস কসবা রেলস্টেশনে এবং ঢাকা থেকে ছেড়ে আসা কুমিল্লাগামী ডেমু ট্রেনটি ইমামবাড়ি রেলস্টেশনে আটকা পড়েছে।
কসবা রেলওয়ে স্টেশন মাস্টার মো. জসিম উদ্দিন বলেন, সুবর্ণ এক্সপ্রেস ট্রেনটি কসবা রেলওয়ে স্টেশন অতিক্রম করে সালদানদী এলাকায় বিকল হওয়ায় চারটি রেলপথে ট্রেনচলাচল বন্ধ হয়ে গেছে। ট্রেন উদ্ধারের কাজ শেষ হলে রেল যোগাযোগ চালু হবে।
