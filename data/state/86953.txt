



রাজধানীর উত্তরায় বিকাশের এজেন্টকে ছুরিকাঘাতে হত্যা। 
আধা ঘণ্টা রাস্তায় পড়ে ছিলেন, এগিয়ে আসেনি কেউ। 
অতিরিক্ত রক্তক্ষরণে আলামিন মারা যান বলে জানান চিকিৎসক।


রাজধানীর উত্তরার ৫ নম্বর সেক্টরে বিকাশের এক এজেন্টকে ছুরিকাঘাতে হত্যা করা হয়েছে। তাঁর নাম আলামিন (২২)। আজ বৃহস্পতিবার সকাল সাড়ে ১০টার দিকে এ ঘটনা ঘটে। আলামিনের বাসা দক্ষিণখানে।
উত্তরা পশ্চিম থানার ভারপ্রাপ্ত কর্মকর্তা (ওসি) আলী হোসেন বলেন, সকালে আলামিন হেঁটে আসছিলেন। কয়েকজন দুর্বৃত্ত এসে তাঁর ডান ঊরুতে ছুরিকাঘাত করে পালিয়ে যায়। আলামিন আহত অবস্থায় আধা ঘণ্টা রাস্তায় পড়ে ছিলেন। শুরুতে আশপাশের লোকজন কেউ এগিয়ে আসেনি, পরে পথচারীরা আলামিনকে উদ্ধার করে পাশের একটি হাসপাতালে নিয়ে যায়।
ওসি জানান, পরে পুলিশ খবর পেয়ে হাসপাতালে যায়। হাসপাতালের চিকিৎসক বলছেন, অতিরিক্ত রক্তক্ষরণে আলামিনের মৃত্যু হয়েছে।
আলামিনের টাকা ছিনতাই হয়েছে কি না—জানতে চাইলে ওসি বলেন, ‘এই মুহূর্তে কিছু বলতে পারছি না। আলামিন বিকাশের টাকা সংগ্রহ করে জমা দেন। ধারণা করা হচ্ছে, তিনি হয়তো টাকা সংগ্রহ করে ফিরছিলেন। লাশ ময়নাতদন্তের জন্য মর্গে পাঠানো হবে।’
