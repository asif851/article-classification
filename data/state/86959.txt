
বাগেরহাটের মোল্লাহাট উপজেলার জয়ডিহি বাজারে আজ শনিবার বিকেলে সাইদুল শেখ (২৫) নামের ইজিবাইকের এক চালককে পিটিয়ে হত্যা করা হয়েছে।পুলিশের ভাষ্যমতে, নির্ধারিত এলাকার বাইরে গিয়ে যাত্রী পরিবহন করা নিয়ে অন্য কয়েকজন ইজিবাইক চালকের সঙ্গে বিবাদ বাধার পর ওই চালকেরা সাইদুলকে হাতুড়ি দিয়ে পিটিয়ে হত্যা করেন। 
নিহত সাইদুল শেখ মোল্লাহাট উপজেলার উদয়পুর ইউনিয়নের দক্ষিণ গাড়ফা গ্রামের বেলায়েত শেখের ছেলে।পুলিশ সাইদুলের লাশ উদ্ধার করেছে।তবে ঘটনায় জড়িত কাউকে এখনো আটক করা যায়নি।
মোল্লাহাট উপজেলা আওয়ামী লীগের সাধারণ সম্পাদক শাহীনুল আলম ছানা প্রথম আলো ডটকমকে বলেন, মোল্লাহাট উপজেলায় ইজিবাইক চালকদের দুটি সংগঠন আছে।এই দুটি সংগঠন এলাকা ভাগ করে ইজিবাইকে যাত্রী পরিবহন করে থাকে।আজ বিকেলে এক এলাকা থেকে অন্য এলাকায় যাত্রী পরিবহনের অপরাধে সাইদুলকে হাতুড়ি দিয়ে পিটিয়ে হত্যা করা হয়েছে।সাইদুল কিছুদিন আগে মধ্যপ্রাচ্যের দেশ ওমান থেকে ফিরে ইজিবাইক কিনে তা চালিয়ে সংসার চালাচ্ছিলেন।
মোল্লাহাট থানার ভারপ্রাপ্ত কর্মকর্তা (ওসি) আ ন ম খায়রুল আনাম জানান, বেলা তিনটার দিকে মোল্লাহাট উপজেলা সদর থেকে ইজিবাইকে যাত্রী নিয়ে সাইদুল শেখ জয়ডিহি বাজারে পৌঁছান।এ সময় সেখানে দাঁড়িয়ে থাকা অন্য ইজিবাইকের চালকেরা তাঁর গতিরোধ করে গাড়ির যাত্রীদের নামিয়ে দিয়ে চলে যেতে বলেন।কিন্তু সাইদুল যাত্রীদের নামিয়ে দিতে অপারগতা প্রকাশ করলে ওই চালকদের সঙ্গে তাঁর কথা-কাটাকাটি হয়।একপর্যায়ে প্রতিপক্ষের চালকেরা হাতুড়ি এনে সাইদুলকে এলোপাতাড়ি পেটালে ঘটনাস্থলেই তিনি মারা যান।
খায়রুল আনাম বলেন, মোল্লাহাট উপজেলায় ইজিবাইক চালকদের দুটি পক্ষ আছে।এক পক্ষ মোল্লাহাট উপজেলা সদরের বিভিন্ন স্থানে ইজিবাইক চালায় এবং অন্য পক্ষ জয়ডিহি বাজার থেকে নগরকান্দি এলাকায় ইজিবাইক চালিয়ে আসছে।
হামলাকারীদের ধরতে পুলিশ অভিযান শুরু করেছে বলে খায়রুল আনাম জানান।
