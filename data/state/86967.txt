
সড়ক পরিবহন ও সেতুমন্ত্রী ওবায়দুল কাদের বলেছেন, আগের চেয়ে এবারের ঈদে ঘরমুখী মানুষের যাত্রায় ভোগান্তি কম হচ্ছে। সবাই স্বস্তিতে যানজট ছাড়া বাড়ি যাচ্ছে।
আজ শুক্রবার রাজধানীর সায়েদাবাদ বাস টার্মিনালের জনপথ মোড়ে অতিরিক্ত ভাড়া আদায়ের বিরুদ্ধে পরিচালিত ভ্রাম্যমাণ আদালতের কার্যক্রম পরিদর্শন শেষে সাংবাদিকদের এসব কথা বলেন সেতুমন্ত্রী ওবায়দুল কাদের।
ওবায়দুল কাদের বলেন, ‘এবারের ঈদে ঘরমুখী মানুষের যাত্রা অন্যান্য কয়েকবারের চেয়ে অনেক ভালো। আমি বলব স্বস্তিদায়ক। ভোগান্তি গত কয়েকবারের তুলনায় এবার কম হচ্ছে। আজ পর্যন্ত এই মুহূর্তে বাংলাদেশের কোথাও যানজট নেই। দু–একটি জায়গায় ধীরগতি আছে। কোথাও গাড়ি থেমে নেই।’
এর আগে মন্ত্রী ওবায়দুল কাদের সায়েদাবাদ বাস টার্মিনালের জনপথ এলাকায় ভ্রাম্যমাণ আদালতের কার্যক্রম পরিদর্শন করেন। এ সময় তিনি ইউনিক পরিবহন, হানিফ পরিবহন, আল মোবারাকা পরিবহনের টিকিট কাউন্টার পরিদর্শন করেন। তিনি যাত্রীদের সঙ্গে কথা বলেন এবং অতিরিক্ত ভাড়া আদায়ের বিষয়ে খোঁজখবর নেন। এরপর তিনি রাস্তায় একটি বাস দাঁড় করিয়ে যাত্রীদের সঙ্গে কথা বলেন।
ওবায়দুল কাদের বলেন, ‘বাংলাদেশের বিভিন্ন জায়গার যাত্রীরা গন্তব্যে পৌঁছে আমাকে ফোন করেছেন। তাঁরা বলেছেন, এবার তাঁরা অনেক ভালোভাবে যেতে পেরেছেন।’ তিনি বলেন, বিআরটিসির ৫০টি গাড়ি সংরক্ষিত রাখা হয়েছে। এখন পর্যন্ত কেউ কোথাও গাড়ি পাঠাতে বলেনি। কারণ, রাস্তায় গাড়ি আটকে থাকলে হাতে রাখা গাড়ি পাঠানো হয়। আর এবার সেই চাপ নেই।
গাড়ি স্ট্যান্ডে রেখে অনেকে কৃত্রিম সংকট সৃষ্টি করছেন, এ প্রশ্নের উত্তরে ওবায়দুল কাদের বলেন, ‘কৃত্রিম সংকট সৃষ্টি যাতে না করে, সে ব্যাপারে আমি মালিকদের সঙ্গে কথা বলেছি। কোনো অভিযোগ এলে আপনারা সরাসরি আমার দুজন পিআরও (তথ্য কর্মকর্তা) আছেন, তাঁদের কাছে জানাবেন, ব্যবস্থা নেব।’
সাংবাদিকদের সঙ্গে কথা বলার সময় একজন যাত্রী মন্ত্রী ওবায়দুল কাদেরের কাছে গোধূলি পরিবহন নামের একটি বাসের টিকিট দিয়ে বলেন, বাসটি ৭১ টাকার ভাড়া ১০০ টাকা নিয়েছে। তখন মন্ত্রী সংশ্লিষ্ট ব্যক্তিদের বিষয়টি সমাধান করতে বলেন। পরে পুলিশ ওই বাসের মালিককে ডেকে কাউন্টার বন্ধের নির্দেশ দেয়।
