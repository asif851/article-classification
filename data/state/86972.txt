
পাবনার ঈশ্বরদী শহরের চিহ্নিত ও তালিকাভুক্ত ২৩ জন মাদক ব্যবসায়ী মাদক ব্যবসা আর না করে স্বাভাবিক জীবনে ফিরে আসার ঘোষণা দিয়েছেন। আজ মঙ্গলবার সন্ধ্যায় ঈশ্বরদী কমিউনিটি পুলিশিংয়ের উদ্যোগে মাদক ও অপরাধী নির্মূলে সুধী সমাবেশ নামক অনুষ্ঠানে উপস্থিত হয়ে এই ২৩ জন এই ঘোষণা দেন।
সুধী সমাবেশে এই ২৩ জন উপস্থিত হয়ে মাইকে ঘোষণা দেন, তাঁরা আর কখনো মাদক ব্যবসা করবেন না। যদি কেউ আবার এ ব্যবসায় ফিরে আসে বা নতুনভাবে মাদক ব্যবসা করে, তবে তাঁকে পিটুনি দিয়ে পুলিশের হাতে তুলে দেওয়ার অঙ্গীকার করেন। এরপর স্থানীয় এক মাওলানা তাঁদের তওবা পড়ান। এ সময় তাঁরা হাত তুলে শপথ করেন আর কখনো মাদক ব্যবসা করবেন না।
পরে তাঁদের মধ্য থেকে কয়েকজন প্রথম আলোকে বলেন, মাদক ব্যবসা ছেড়ে দিয়ে যাঁদের যোগ্যতা আছে, তাঁরা সে অনুযায়ী চাকরি খুঁজবেন। অন্যদের মধ্যে যাঁদের স্বল্প পুঁজি আছে, তা দিয়ে ব্যবসা শুরু করবেন। তাঁরা বলেন, পরিবারে মাদক ব্যবসা নিয়ে নানা প্রশ্ন আছে। এ ছাড়া সামাজিকভাবেও সবাই তাঁদের খারাপ দৃষ্টিতে দেখে। সর্বোপরি পুলিশি তৎপরতার কথা বিবেচনা করে তাঁরা এ সিদ্ধান্ত নিয়েছেন।
শহরের আমবাগান পুলিশ ফাঁড়ির মাঠে অনুষ্ঠিত এ সমাবেশে প্রধান অতিথি ছিলেন পাবনার পুলিশ সুপার আলমগীর কবির। সভাপতিত্ব করেন ঈশ্বরদী থানার ভারপ্রাপ্ত কর্মকর্তা (ওসি) বিমান কুমার দাশ। এ ছাড়া উপস্থিত ছিলেন ঈশ্বরদীর উপজেলা নির্বাহী অফিসার (ইউএনও) শাকিল মাহমুদ, ঈশ্বরদী সার্কেলের সহকারী পুলিশ সুপার শেখ আবু যাহিদ, পুলিশ পরিদর্শক (তদন্ত) রমজান প্রমুখ।
পুলিশ জানায়, ২৩ জন মাদক ব্যবসায়ীর অনেকের বিরুদ্ধে মাদকের মামলা রয়েছে। ৩ অক্টোবর ঈশ্বরদীর সাঁড়া ইউনিয়নের মাঝদিয়া গ্রামে ২৪ জন চিহ্নিত মাদক ব্যবসায়ী পুলিশের কাছে আত্মসমর্পণ করে স্বাভাবিক জীবনে ফিরে আসেন। তাঁদের ফিরে আসা দেখে উদ্বুদ্ধ হয়ে ২৩ জন মাদক ব্যবসায়ী আত্মসমর্পণ করেন। তাঁদের বিরুদ্ধে মামলা স্বাভাবিক নিয়মেই চলবে বলে জানায় পুলিশ।
