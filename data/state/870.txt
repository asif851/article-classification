
গাজীপুর জেলা রাজস্ব প্রশাসনের জনবল নিয়োগের পরীক্ষায় বদলি পরীক্ষা দিতে গিয়ে আজ শুক্রবার দুই যুবক গ্রেপ্তার হয়েছেন। তাঁদের বিভিন্ন মেয়াদে বিনাশ্রম কারাদণ্ড দিয়ে কারাগারে পাঠানোর নির্দেশ দিয়েছেন ভ্রাম্যমাণ আদালত।
দণ্ড পাওয়া দুজন হলেন শেরপুরের উত্তর শ্রীবর্দী গ্রামের মো. নুরুন নবী আজাদ (২৪) ও গাজীপুরের শ্রীপুর উপজেলার কর্ণপুর গ্রামের তরিকুল ইসলাম (২৫)।
ভ্রাম্যমাণ আদালতের বিচারক গাজীপুরের নেজারত ডেপুটি কালেক্টর (এনডিসি) মামুন শিবলী বলেন, আজ সকালে জেলা রাজস্ব প্রশাসনের জনবল নিয়োগের পরীক্ষা ছিল। পরীক্ষা চলাকালে শহরের রাণী বিলাসমনি সরকারি বালক উচ্চবিদ্যালয় কেন্দ্র থেকে নুরুন নবী আজাদকে আটক করা হয়। তিনি ক্রেডিট চেকিং কাম সায়ারার সহকারী পদে অন্যের হয়ে (বদলি) পরীক্ষা দিচ্ছিলেন। একই অভিযোগে জয়দেবপুর সরকারি বালিকা উচ্চবিদ্যালয় কেন্দ্র থেকে তরিকুল ইসলামকে আটক করা হয়। তিনি মিউটেশন কাম সহকারী পদে আরেকজনের হয়ে বদলি পরীক্ষা দিচ্ছিলেন। পরে ভ্রাম্যমাণ আদালতের মাধ্যমে তরিকুলকে ৭ দিনের এবং নুরুন নবী আজাদকে ৫ দিনের বিনাশ্রম কারাদণ্ড দিয়ে কারাগারে পাঠানো হয়।
