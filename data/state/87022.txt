
মার্কিন প্রেসিডেন্ট ডোনাল্ড ট্রাম্পের দক্ষিণ এশিয়াবিষয়ক শীর্ষ উপদেষ্টা লিসা কার্টিস আগামী শুক্রবার তিন দিনের সফরে ঢাকায় আসছেন। গত বছরের জানুয়ারিতে ট্রাম্পের প্রেসিডেন্ট হিসেবে শপথ নেওয়ার পর যুক্তরাষ্ট্র থেকে ঢাকায় উচ্চপর্যায়ের এটি প্রথম সফর।
পররাষ্ট্রসচিব মো. শহীদুল হক গত রোববার যুক্তরাষ্ট্রের প্রেসিডেন্টের উপসহকারী ও দেশটির জাতীয় নিরাপত্তা কাউন্সিলের অন্যতম জ্যেষ্ঠ পরিচালক লিসা কার্টিসের বাংলাদেশ সফরের বিষয়টি নিশ্চিত করেছেন।
পররাষ্ট্র মন্ত্রণালয়ের জ্যেষ্ঠ কর্মকর্তারা গত সোমবার এই প্রতিবেদককে জানান, এ সফরের সময় প্রধানমন্ত্রী শেখ হাসিনা, পররাষ্ট্রমন্ত্রী আবুল হাসান মাহমুদ আলী, প্রধানমন্ত্রীর নিরাপত্তা উপদেষ্টা মেজর জেনারেল (অব.) তারিক আহমেদ সিদ্দিক এবং পররাষ্ট্রসচিব শহীদুল হকের সঙ্গে আলোচনা করবেন লিসা কার্টিস। এ ছাড়া রোহিঙ্গাদের পরিস্থিতি সম্পর্কে জানতে ও বুঝতে তিনি আগামী শনিবার কক্সবাজার যাবেন।
মন্ত্রণালয়ের কর্মকর্তারা জানান, লিসা কার্টিসের ঢাকা সফরের সময় খুব স্বাভাবিকভাবেই রোহিঙ্গা সমস্যার বিষয়ে দুই দেশের সহযোগিতার প্রসঙ্গটি গুরুত্ব পাবে। এ ছাড়া দুই দেশের মধ্যে সন্ত্রাস ও নিরাপত্তা সহযোগিতা বাড়ানো, ট্রাম্প প্রশাসনের পরিকল্পিত ‘ভারত-প্রশান্ত মহাসাগরীয় কৌশলে’ বাংলাদেশের সক্রিয় অংশগ্রহণের বিষয়টি গুরুত্ব পাবে।
রাজনৈতিকভাবে নিয়োগ পাওয়া লিসা কার্টিস প্রেসিডেন্টের উপসহকারীর পাশাপাশি যুক্তরাষ্ট্রের জাতীয় নিরাপত্তা কাউন্সিলের মধ্য ও দক্ষিণ এশিয়াবিষয়ক জ্যেষ্ঠ পরিচালকের দায়িত্ব পালন করছেন। তাই তাঁর সংক্ষিপ্ত ঢাকা সফরের সময় দুই দেশের সম্পর্ক নিয়ে নতুন মার্কিন প্রশাসন কী ভাবছে, সে সম্পর্কে ধারণা পাবেন বাংলাদেশের কর্মকর্তারা।
যুক্তরাষ্ট্রের প্রেসিডেন্টের নির্বাহী দপ্তরের অন্যতম শাখা জাতীয় নিরাপত্তা কাউন্সিল মূলত পররাষ্ট্রনীতি, গোয়েন্দা কর্মকাণ্ড ও জাতীয় নিরাপত্তার বিষয়ে প্রেসিডেন্টকে পরামর্শ দিয়ে থাকে। গত বছরের এপ্রিলে যুক্তরাষ্ট্রের প্রেসিডেন্টের উপসহকারী ও দেশটির জাতীয় নিরাপত্তা কাউন্সিলের অন্যতম জ্যেষ্ঠ পরিচালক হিসেবে নিয়োগ পাওয়ার আগে গবেষণাপ্রতিষ্ঠান হেরিটেজ ফাউন্ডেশনের এশিয়ান স্টাডিজ সেন্টারে দক্ষিণ এশিয়াবিষয়ক জ্যেষ্ঠ ফেলো হিসেবে কাজ করতেন লিসা কার্টিস।
