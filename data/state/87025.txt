
নিখোঁজের দুই মাস পর মৌলভীবাজারের কুলাউড়া উপজেলার চাতলাপুর সীমান্ত এলাকা থেকে গত মঙ্গলবার বিকেলে দিলীপ পার্শী নামের এক চা-শ্রমিকের মাথার খুলি ও হাড় উদ্ধার করেছে পুলিশ।দিলীপের (৩০) বাড়ি উপজেলার শরীফপুর ইউনিয়নের চাতলাপুর চা-বাগানের বাজারটিলা এলাকায়।পুলিশ, বর্ডার গার্ড বাংলাদেশ (বিজিবি) ও স্থানীয় সূত্রে জানা গেছে, দিলীপ ও রাধেশ্যাম ভর (৩৫) নামের চাতলাপুর বাগানের আরেক শ্রমিক প্রায় দুই মাস আগে নিখোঁজ হন। এর কিছুদিন পর চাতলাপুর সীমান্তের ভারতীয় এলাকার জঙ্গলে হাত-পা বাঁধা ও গলায় রশি দিয়ে গাছে ঝুলিয়ে রাখা রাধেশ্যামের লাশ উদ্ধার করে দেশটির পুলিশ। গত মঙ্গলবার দুপুর ১২টার দিকে কয়েকজন শ্রমিক চাতলাপুর সীমান্তে বাংলাদেশ অংশের জঙ্গলে কাঠ সংগ্রহ করতে গিয়ে একটি মাথার খুলি ও কয়েকটি হাড় পড়ে থাকতে দেখেন। পরে তাঁরা বিষয়টি বিজিবির চাতলাপুর ক্যাম্পের কর্মকর্তাদের জানান। বিকেল সাড়ে পাঁচটার দিকে পুলিশ খুলি, দুটি হাড় ও একটি প্যান্ট উদ্ধার করে। খবর পেয়ে তাঁর বাবা শ্যামসুন্দর ও মা নমিতা পার্শী সেখানে ছুটে গিয়ে প্যান্টটি দেখে দেহাবশেষ দিলীপের বলে শনাক্ত করেন।এ বিষয়ে জানতে চাইলে কুলাউড়া থানার (এসআই) জহিরুল ইসলাম তালুকদার বলেন, ‘দিলীপের স্বজনেরা তাঁর দেহাবশেষ প্রাথমিকভাবে শনাক্ত করেছেন। ময়নাতদন্তের জন্য দেহাবশেষ মৌলভীবাজারের ২৫০ শয্যার হাসপাতাল মর্গে পাঠানো হয়েছে। ডিএনএ পরীক্ষার জন্য আলামত সংরক্ষণে মৌলভীবাজারের সিভিল সার্জনকে বলা হয়েছে। অপমৃত্যুর মামলা হয়েছে। ঘটনাটি তদন্ত করে দেখা হচ্ছে।
