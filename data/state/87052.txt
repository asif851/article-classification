
বিএনপির মহাসচিব মির্জা ফখরুল ইসলাম আলমগীর বলেছেন, বিএনপি এখন আগের চেয়েও শক্তিশালী। দল ভাঙা নিয়ে সরকারি দলের নেতাদের বক্তব্যের জবাব দিতে গিয়ে মির্জা ফখরুল বলেন, যতই এদিক-ওদিক থেকে টানাটানি করা হোক না কেন, বিএনপির সাধারণ নেতা-কর্মীরা কখনো দল ছেড়ে যায় না। বড়রা কেউ কেউ দল ছেড়ে যেতে পারে, নেতা-কর্মীরা কেউ যায় না।স্বাধীনতা দিবস উপলক্ষে আজ সোমবার রাজধানীর ভাসানী মিলনায়তনে অনুষ্ঠিত আলোচনা সভায় প্রধান অতিথির বক্তব্যে মির্জা ফখরুল এ কথা বলেন। বিএনপির অঙ্গ–সংগঠন জাতীয়তাবাদী সামাজিক-সাংস্কৃতিক সংস্থা (জাসাস) এ আলোচনা সভার আয়োজন করে।নেতা–কর্মীদের উদ্দেশে বিএনপি মহাসচিব বলেন, ‘সময় এখন আমাদেরই। বাংলাদেশ এখন একটি স্বৈরতান্ত্রিক দেশ হয়ে গেছে। এটা আমার কথা নয়, সারা পৃথিবী বলছে। এটাকে শক্ত করে ধরুন। সাহস সঞ্চয় করে নামুন। আসুন, আমরা জেগে উঠি।’ তিনি আরও বলেন, ‘সোচ্চার হতে হবে, বলতে হবে, আমরা গণতন্ত্র ফিরে চাই, গণতন্ত্রের মাতাকে (খালেদা জিয়া) ফিরে চাই।’দেশের বর্তমান পরিস্থিতি তুলে ধরে বলেন, এখন দুঃসময় চলছে। তবে এটা কেবল বিএনপির জন্য নয়, গোটা জাতির জন্য দুঃসময়। তিনি বলেন, আগামী নির্বাচনে বিএনপি যেন অংশ না নেয়, সে জন্য ক্ষমতাসীনেরা চেষ্টা চালাচ্ছে। খালেদা জিয়ার সাজা এবং সারা দেশে নেতা-কর্মীদের গ্রেপ্তার ও মামলা সেই চেষ্টারই অংশ। তিনি বলেন, ৭৮ হাজার মামলায় বিএনপির ১৮ লাখ নেতা–কর্মী আসামি। এঁরা যেন নির্বাচনে কাজ করতে না পারেন, সে জন্য মামলা দেওয়া হয়েছে।
ফখরুল বলেন, দেশনেত্রী খালেদা জিয়া ও সব নেতা–কর্মীকে মুক্তি দিতে হবে। খালেদা জিয়াকে সামনে রেখে নিরপেক্ষ সরকারের অধীনেই বিএনপি নির্বাচনে যাবে।
অনুষ্ঠানে সভাপতিত্ব করেন জাসাসের সভাপতি অধ্যাপক মামুন আহমেদ।
