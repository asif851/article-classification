
কোটা সংস্কারের দাবিতে ঢাকা বিশ্ববিদ্যালয় ক্যাম্পাসে গত রবি ও সোমবারের সংঘর্ষের ঘটনায় আটকদের ছেড়ে দেওয়া হয়েছে বলে জানিয়েছে পুলিশ। এ ঘটনায় এখন পর্যন্ত কোনো মামলাও হয়নি বলে পুলিশের পক্ষ থেকে জানানো হয়েছে।
গতকাল সোমবার সন্ধ্যায় সরকারের সঙ্গে আলোচনায় বসেও আন্দোলনকারীরা আটকদের ছেড়ে দেওয়ার দাবি জানিয়েছিলেন। সরকারপক্ষের প্রতিনিধি সড়ক পরিবহন ও সেতুমন্ত্রী ওবায়দুল কাদের সে দাবি মেনে নেওয়ার আশ্বাসও দেন। মঙ্গলবার সন্ধ্যায় ঢাকা বিশ্ববিদ্যালয়ের কেন্দ্রীয় গ্রন্থাগারের সামনে আয়োজিত সংবাদ সম্মেলনে কোটা সংস্কার আন্দোলনের যুগ্ম আহ্বায়ক নুরুল হক বলেন, সব আটকদের এখনো ছেড়ে দেওয়া হয়নি। তিনি আটক শিক্ষার্থীদের সবাইকে ছেড়ে দেওয়ার দাবি জানান। আটক শিক্ষার্থীদের মুক্তি দাবিতে দিনভরই স্লোগান দিয়েছেন আন্দোলনকারীরা।
তবে পুলিশের রমনা বিভাগের উপকমিশনার মারুফ হোসেন সরদার প্রথম আলোকে বলেন, আটক শিক্ষার্থীদের সোমবারের মধ্যেই ছেড়ে দেওয়া হয়েছে। সংঘর্ষের ঘটনায় এখনো কোনো মামলা হয়নি।
বিদ্যমান কোটার সংস্কার চেয়ে বাংলাদেশ সাধারণ ছাত্র অধিকার সংরক্ষণ পরিষদ এ দফায় গত ২৭ ফেব্রুয়ারি থেকে আন্দোলন করে আসছে। গত রোববার তাদের পদযাত্রা ও অবস্থান কর্মসূচি চলার সময় ঢাকায় পুলিশ বাধা দিলে সহিংস পরিস্থিতির সৃষ্টি হয়। আন্দোলনকারীদের ওপর পুলিশ লাঠিপেটা করে এবং কাঁদানে গ্যাসের শেল ছোড়ে। ওই দিনই রাতে ঢাকা বিশ্ববিদ্যালয়ের উপাচার্যের বাসভবনে ভাঙচুর চালানো হয়।
