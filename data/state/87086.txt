
তথ্যমন্ত্রী হাসানুল হক ইনু বলেন, সারা দেশে অনলাইন পত্রিকার হালনাগাদ কোনো তালিকা সরকারের কাছে নেই। তবে অনলাইন পত্রিকা নিবন্ধনের বিষয়টি প্রক্রিয়াধীন আছে। এখন পর্যন্ত নিবন্ধনের জন্য ২ হাজার ১৮টি আবেদন পাওয়া গেছে।
সরকারি দলের সদস্য নুরুন্নবী চৌধুরীর প্রশ্নের জবাবে আজ বৃহস্পতিবার তিনি সংসদে এ তথ্য জানান।
তথ্যমন্ত্রী জানান, সারা দেশে এখন নিবন্ধিত পত্রিকার (প্রিন্ট মিডিয়া) সংখ্যা ৩ হাজার ২৫টি। এর মধ্যে দৈনিক পত্রিকার সংখ্যা ১ হাজার ১৯১টি। দৈনিক পত্রিকাগুলোর মধ্যে ঢাকা থেকে প্রকাশিত হয় ৪৭০টি। অর্ধসাপ্তাহিক পত্রিকা তিনটি, সাপ্তাহিক পত্রিকা ১ হাজার ১৭৫টি, পাক্ষিক ২১২টি, মাসিক ৪০৪টি, দ্বিমাসিক ৭টি, ত্রৈমাসিক ২৮টি, চতুর্মাসিক ১টি, ষাণ্মাসিক ২টি এবং বার্ষিক পত্রিকা ২টি।
তথ্যমন্ত্রী জানান, এখন দেশে অনুমোদিত বেসরকারি টেলিভিশন চ্যানেলের সংখ্যা ৪৫।
বিরোধী দলের সদস্য ফখরুল ইমাম সম্পূরক প্রশ্নে জানতে চান, ইসলামিক টিভি ও দিগন্ত টিভির সম্প্রচার স্থগিত কেন? এটি স্বাধীন চিন্তা চেতনার ক্ষেত্রে বাধা কি না।জবাবে ইনু বলেন, ইসলামিক টিভি ও দিগন্ত টিভির সম্প্রচার স্থগিত আছে। এই দুটি টিভির লাইসেন্স বাতিল করা হবে কি না, তা এখনো চূড়ান্ত হয়নি। তিনি বলেন, হেফাজতে ইসলামের নেতৃত্বে যেদিন ঢাকা তথা দেশ দখলের চেষ্টা হয়েছিল সেদিন সরাসরি সম্প্রচারে নিয়ম ভেঙে এই দুটি টিভি চ্যানেল উসকানি দিয়েছিল। উসকানি বন্ধ করতে তাৎক্ষণিকভাবে এই দুটি টিভির সম্প্রচার সাময়িকভাবে স্থগিত করতে সরকার বাধ্য হয়েছিল। তাদের কারণ দর্শানোর নোটিশ দেওয়া হয়েছিল। তাদের জবাবে কর্তৃপক্ষ সন্তুষ্ট হয়নি।
