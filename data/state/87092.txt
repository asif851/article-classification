
অবশেষে চট্টগ্রাম নগরের আকবর শাহ থানার ভারপ্রাপ্ত কর্মকর্তা (ওসি) আবদুর রাজ্জাককে শাস্তিমূলক বদলি করা হয়েছে। গতকাল সোমবার তাঁকে বদলি করে নগর বিশেষ শাখায় (সিটি এসবিতে) পাঠানো হয়।বিষয়টির সত্যতা নিশ্চিত করে মহানগর পুলিশের সহকারী কমিশনার (ডবলমুরিং জোন) উক্য সিং প্রথম আলোকে বলেন, ওসি আবদুর রাজ্জাকের বিরুদ্ধে বিভিন্ন অভিযোগ ওঠায় তাঁকে শাস্তিমূলক বদলি করা হয়েছে। তাঁর জায়গায় রিজার্ভ ফোর্সের আবদুল মজিদকে দায়িত্ব দেওয়া হয়েছে।পুলিশ সূত্র জানায়, থানায় খুনের ঘটনায় মামলা না নেওয়া, লোকজনকে হয়রানিসহ নানা অভিযোগ ওঠে ওসি আবদুর রাজ্জাকের বিরুদ্ধে। এসব অনিয়মের প্রতিবাদে এলাকাবাসী কিছুদিন আগে থানা ঘেরাও করে।নিজস্ব প্রতিবেদক, চট্টগ্রাম
