
২০১০ সালের ৬ মে। দিনটি ছিল বৃহস্পতিবার। ঘটনাস্থল, সিলেট নগরের ব্যস্ততম কোর্ট পয়েন্ট এলাকা। মিছিল করার সময় বিএনপির এক পক্ষের সঙ্গে আরেক পক্ষ সংঘর্ষে জড়িয়ে পড়ে। এক পক্ষ আরেক পক্ষকে ঘায়েল করতে বেছে নেয় জাতীয়তাবাদী ছাত্রদলকে। হেলমেট ও ক্যাপ এবং মুখ বেঁধে তখন প্রকাশ্যে অস্ত্রের মহড়া দেখা যায়। অপরাহ্ণের সেই সশস্ত্র মহড়ায় আতঙ্ক ছড়িয়ে পড়েছিল নগরজুড়ে।
গত বৃহস্পতিবার আওয়ামী লীগ-বিএনপির সংঘর্ষে স্বেচ্ছাসেবক লীগ ও ছাত্রলীগের সশস্ত্র মহড়ার মধ্যে যেন সেই ঘটনার পুনরাবৃত্তি দেখেছে নগরবাসী।
বিএনপি সূত্র জানায়, তখন দুটি ধারায় বিভক্ত ছিল সিলেট বিএনপি। ২০১০ সালের ৬ মার্চ কোর্ট পয়েন্টে তৎকালীন নগর বিএনপির আহ্বায়ক শাহরিয়ার হোসেন চৌধুরীর পক্ষ আয়োজন করেছিল সমাবেশের। তিনি প্রয়াত অর্থমন্ত্রী এম সাইফুর রহমান অনুসারী হিসেবে পরিচিত। ওই দিন বেলা আড়াইটার দিকে তাঁদের সমাবেশ মঞ্চ ভেঙে দেয় বিএনপির ‘নিখোঁজ’ নেতা এম ইলিয়াস আলীর পক্ষ। এ নিয়ে দুই পক্ষে উত্তেজনাকর পরিস্থিতির মধ্যে পাল্টাপাল্টি ধাওয়ার ঘটনা ঘটে। নগরের কেন্দ্রস্থলের কোর্ট পয়েন্ট থেকে জিন্দাবাজার পর্যন্ত পুরো এলাকা রণক্ষেত্রে পরিণত হয়। এক পক্ষের হাতে সাজু আহমদ ওরফে রাজন (২৬) নামের একজন ছাত্রদল কর্মী নিহত হন।ওই ঘটনার একাধিক প্রত্যক্ষদর্শী ও পুলিশ সূত্র জানায়, আধিপত্য বিস্তারে শাহরিয়ার পক্ষের মিছিলে জাতীয়তাবাদী ছাত্রদল প্রকাশ্যে অস্ত্রের মহড়ায় অংশ নেয়। শাহরিয়ার পক্ষের মিছিলটি কোর্ট পয়েন্ট হয়ে বন্দরবাজার, তালতলা, জিন্দাবাজার এলাকা প্রদক্ষিণ করার সময় হেলমেট পরা ৮ থেকে ১০ জনকে পাইপগান, রিভলবারসহ নানা রকম আগ্নেয়াস্ত্র বহন করতে দেখা গেছে। এর মধ্যে লাল ক্যাপ পরা একজনের নেতৃত্বে ব্যানার দিয়ে পেঁচিয়ে অস্ত্র বহন করতে দেখা যায়। অস্ত্রবাজির ছবি ধারণ করার সময় প্রথম আলোর আলোকচিত্রীর ক্যামেরা কেড়ে নিয়ে ভেঙে ফেলেছিলেন ওই সময় নগর ছাত্রদলের যুগ্ম সম্পাদক পদে থাকা সাঈদ আহমদ। বর্তমানে তিনি জেলা কমিটির সভাপতি পদে আছেন।ঘটনার পরদিন প্রথম আলোসহ বিভিন্ন সংবাদপত্রে ছবি দেখে ছাত্রদল ক্যাডারদের শনাক্ত করা হয়। তাদের সংখ্যা ছিল ১৫। এর মধ্যে হাতে আগ্নেয়াস্ত্র দেখা গেছে ৭ জনের। এ ব্যাপারে কোতোয়ালি থানার তৎকালীন উপপরিদর্শক (তদন্ত) সৈয়দ আনিসুর রহমান বাদী হয়ে অজ্ঞাতনামা ব্যক্তিদের আসামি করে দুটি মামলা করেন। একটি হত্যা মামলা, অন্যটি প্রকাশ্যে অস্ত্রবাজির। এ দুটি মামলা প্রায় তদন্তহীন অবস্থায় পড়ে রয়েছে বলে সিলেট কোতোয়ালি থানা সূত্রে জানা গেছে। এ থানার ভারপ্রাপ্ত কর্মকর্তা (ওসি) মো. গৌছুল হোসেন বলেন, মামলার তদন্ত এত বছর ঝুলে থাকার কথা নয়। তবে কী অবস্থায় আছে, নথিপত্র না দেখে সঠিকভাবে বলা যাচ্ছে না।কোর্ট পয়েন্ট, সুরমা পয়েন্ট ও বন্দরবাজার এলাকার বাসিন্দা সাতজন প্রত্যক্ষ করেছেন স্বেচ্ছাসেবক লীগ ও ছাত্রলীগের গত বৃহস্পতিবারের অস্ত্রবাজি। ওই সাতজনের মধ্যে দুজন জিন্দাবাজার সড়কে অবস্থানকালীন ২০১০ সালের ৬ মে বিএনপির মিছিলে জাতীয়তাবাদী ছাত্রদলের অস্ত্রবাজির প্রত্যক্ষদর্শী। তাঁরা দুজন একই সুরে বলেছেন, পার্থক্য শুধু একটিই ছিল, সেই অস্ত্রধারীদের সঙ্গে পুলিশ ছিল না, ঘটনার সময় অস্ত্রবাজদের নাম-ঠিকানাও মিলছিল না। আর বৃহস্পতিবারের অস্ত্রধারীরা সবাই প্রায় পরিচিত মুখ, সঙ্গে পুলিশও ছিল!এদিকে ঘটনার পরপরই জানতে চাইলে পুলিশের কর্মকর্তারা আওয়ামী লীগের অবস্থানকালে কোর্ট পয়েন্টসহ আশপাশ এলাকায় স্বেচ্ছাসেবক লীগ ও ছাত্রলীগের প্রকাশ্যে অস্ত্রের মহড়ার বিষয়টি দেখেননি বলে এড়িয়ে যান। এমনটি সুরমা পয়েন্ট থেকে কোর্ট পয়েন্টে থাকা পুলিশের সাঁজোয়া যানের আশপাশে বন্দুক ও পিস্তল উঁচিয়ে মহড়া দেওয়ার বিষয়টিও চোখে পড়েনি বলে পুলিশ দাবি করেছিল।গতকাল শুক্রবার নগর পুলিশের মুখপাত্র অতিরিক্ত উপকমিশনার মুহম্মদ আবদুল ওয়াহাব বলেন, ‘সংঘর্ষের ঘটনায় পুলিশ বাদী হয়ে একটি মামলা করেছে। আমরা এ মামলার তদন্তকালীন অস্ত্রধারীদের সম্পর্কে খোঁজখবর নিয়ে আইনগত ব্যবস্থা নেব।’
 পুলিশের মামলায় আসামি শুধু বিএনপির নেতা-কর্মী
সিলেটের আদালত ও বন্দরবাজার এলাকায় বৃহস্পতিবারের সংঘর্ষের ঘটনায় করা মামলায় শুধু বিএনপি নেতা-কর্মীদের আসামি করা হয়েছে। বৃহস্পতিবার রাতে সিলেট কোতোয়ালি থানার এসআই অনুপ চৌধুরী বাদী হয়ে বিস্ফোরক আইনে মামলাটি করেন। মামলায় জাতীয়তাবাদী স্বেচ্ছাসেবক দলের কেন্দ্রীয় সহসভাপতি সামসুজ্জামান জামানসহ ৫৪ জনের নামোল্লেখ করে এবং অজ্ঞাতনামা ১৫০ থেকে ১৭০ জনকে আসামি করা হয়েছে। এসআই অনুপ চৌধুরী বলেন, ঘটনাস্থল থেকে আটক জাহিদুল ইসলাম (২২) ও আল আমিন (২২) নামের দুজনকে গ্রেপ্তার দেখানো হয়েছে। তাঁরা ছাত্রদলের কর্মী।
 
