
বিএনপি নেতৃত্বাধীন ২০-দলীয় জোটের ডাকা হরতাল-অবরোধকে কেন্দ্র করে সৃষ্ট নাশকতার কারণে প্রায় তিন মাস দুঃসময় গেল বলে মন্তব্য করেছেন প্রধানমন্ত্রী শেখ হাসিনা। আর এই দুঃসময় মোকাবিলা করার জন্য আইনশৃঙ্খলা রক্ষাকারী বাহিনী, জনপ্রতিনিধি ও প্রশাসনকে ধন্যবাদও জানিয়েছেন প্রধানমন্ত্রী। এ ধরনের ঘটনা যেন আর না ঘটতে পারে সে জন্য যথাযথ ব্যবস্থা নিতে তাদের প্রতি নির্দেশ দিয়েছেন তিনি।
আজ সোমবার সচিবালয়ে মন্ত্রিসভার বৈঠক শেষে বরিশাল বিভাগীয় কমিশনারের কার্যালয়, পটুয়াখালী জেলা ও নেত্রকোনার জেলা প্রশাসক, পুলিশ ও জনপ্রতিনিধিসহ সরকারি কর্মকর্তাদের সঙ্গে ভিডিও কনফারেন্সের মাধ্যমে আলোচনার সময় প্রধানমন্ত্রী এ কথা বলেন। এ সময় প্রধানমন্ত্রী আইনশৃঙ্খলা রক্ষার পাশাপাশি বিভিন্ন উন্নয়নমূলক কর্মকাণ্ড পরিচালনায় দিক-নির্দেশনামূলক বক্তব্য দেন।শেখ হাসিনা বলেন, এক একটি জেলা একটি বিষয়ের জন্য বিশেষায়িত থাকে। এগুলো খুঁজে বের করে সেগুলোকে আরও উন্নত করার প্রয়োজনীয় নির্দেশ দেন তিনি। বরিশাল বিভাগে সেনাবাহিনীর জন্য একটি ডিভিশন হবে বলেও জানান তিনি।
বাংলাদেশ-ভারতের বাণিজ্য চুক্তির খসড়া অনুমোদন
মন্ত্রিপরিষদ সচিব মোহাম্মদ মোশাররফ হোসাইন ভূইঞা ভিডিও কনফারেন্স অনুষ্ঠানটি পরিচালনা করেন। এতে বরিশাল, নেত্রকোনা এবং পটুয়াখালীর স্থানীয় প্রশাসনের কর্মকর্তা, পুলিশ কর্মকর্তা ও কয়েকজন জনপ্রতিনিধিও বক্তব্য দেন।
