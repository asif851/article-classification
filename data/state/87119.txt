
কক্সবাজার-চট্টগ্রাম মহাসড়কের চকরিয়া উপজেলার ডুলাহাজারা ইউনিয়নের মালুমঘাট স্টেশনের উত্তর পাশে একটি মাইক্রোবাস খাদে পড়ে দুজন নিহত হয়েছেন। দুর্ঘটনায় আহত হয়েছেন আরও আটজন।
আজ রোববার সকাল নয়টার দিকে ওই দুর্ঘটনা ঘটে। নিহত দুজন হলেন মো. শাহজাহান (৩০) ও পুষ্পা পাল (৬০)। তাঁদের মধ্যে শাহজাহানের বাড়ি কক্সবাজার সদর উপজেলার ঈদগাঁও ইউনিয়নের মেহেরঘোনা এলাকায় ও পুষ্পা পালের বাড়ি পালপাড়া এলাকায়।
আহত ব্যক্তিদের মালুমঘাট খ্রিষ্টান মেমোরিয়াল হাসপাতালসহ বিভিন্ন হাসপাতালে ভর্তি করা হয়েছে। তাঁদের মধ্যে দুজনকে চট্টগ্রাম মেডিকেল কলেজ হাসপাতালে পাঠানো হয়েছে।
প্রত্যক্ষদর্শী ও পুলিশ জানায়, মাইক্রোবাসটি চট্টগ্রাম থেকে কক্সবাজারের ঈদগাঁওয়ে যাচ্ছিল। মালুমঘাট স্টেশনের কাছাকাছি এলাকায় মাইক্রোবাসের চালক শাহজাহান নিয়ন্ত্রণ হারিয়ে ফেলেন। এ সময় গাড়িটি সড়কের পাশের খাদে পড়ে যায়। এতে ঘটনাস্থলেই গাড়ির চালকসহ দুজন নিহত ও অন্তত আটজন আহত হন।
মালুমঘাট মহাসড়ক পুলিশ ফাঁড়ির উপপরিদর্শক (এসআই) সোহেল রানা প্রথম আলোকে বলেন, দুর্ঘটনাস্থল থেকে দুজনের লাশ উদ্ধার করা হয়েছে। এ ছাড়া মাইক্রোবাসটিও আটক করা হয়েছে।
