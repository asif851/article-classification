
মেহেরপুরের গাংনী উপজেলার চোখতোলার মাঠে পুলিশের সঙ্গে ‘বন্দুকযুদ্ধে’ অজ্ঞাত এক যুবক নিহত হয়েছেন। পুলিশ বলছে, একটি ডাকাতদলের সদস্য ওই যুবক। গতকাল বুধবার দিবাগত রাত তিনটার দিকে গাংনী থানা-পুলিশের টহলদলের সঙ্গে কথিত ওই বন্দুকযুদ্ধের ঘটনা ঘটে।
মরদেহ পুলিশের হেফাজতে নিলেও এখনো নিহত যুবকের পরিচয় শনাক্ত হয়নি। গাংনী থানার ভারপ্রাপ্ত কর্মকর্তা (ওসি) আনোয়ার হোসেনের ভাষ্য, মেহেরপুর-কুষ্টিয়া সড়কে চোখতোলা এলাকায় সড়কে ডাকাতির প্রস্তুতি নেয় একদল ডাকাত। তারা গাছ কেটে সড়কের ওপরে ফেলে রাখে। এ সময় গাংনী থানা-পুলিশের একটি টহলদল ওই রাস্তায় গেলে ডাকাতেরা তাদের লক্ষ্য করে গুলি ছোড়ে। পুলিশও পাল্টা গুলি চালায়। কিছুক্ষণ পরে ডাকাতেরা পালিয়ে গেলে ঘটনাস্থল থেকে গুলিবিদ্ধ অবস্থায় অজ্ঞাত ওই ব্যক্তিকে উদ্ধার করা হয়। অজ্ঞাত ব্যক্তিকে গাংনী উপজেলা স্বাস্থ্য কমপ্লেক্সে নেওয়া হলে চিকিৎসক তাঁকে মৃত ঘোষণা করেন। ঘটনাস্থল থেকে একটি এলজি শাটারগান, একটি গুলি, দুটি বোমা ও দেশীয় অস্ত্রশস্ত্র উদ্ধার করা হয়। বন্দুকযুদ্ধের সময় গাংনী থানা-পুলিশের এসআই বখতিয়ার খালেদ ও কনস্টেবল আবদুল হক আহত হয়েছেন বলে জানিয়েছেন ওসি।
গাংনী উপজেলা স্বাস্থ্য কমপ্লেক্সের চিকিৎসা কর্মকর্তা বি ডি দাস বলেন, অজ্ঞাত ওই ব্যক্তির মাথা ও শরীরের কয়েকটি স্থানে গুলির দাগ রয়েছে। আহত দুই পুলিশ সদস্যের চিকিৎসা দেওয়া হয়েছে। তাঁরা এখন আশঙ্কামুক্ত। ওসি আনোয়ার হোসেন জানিয়েছেন, সন্দেহভাজন অজ্ঞাত ডাকাতের লাশ গাংনী থানা হেফাজতে রয়েছে। আজ বৃহস্পতিবার লাশের ময়নাতদন্ত করা হবে। গুলি বিনিময় ও ডাকাতির চেষ্টার ঘটনায় গাংনী থানায় মামলার প্রস্তুতি চলছে বলে তিনি জানান।
