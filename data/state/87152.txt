
হজ ব্যবস্থাপনায় অনিয়মের সঙ্গে জড়িত ট্রাভেল এজেন্সিগুলোকে চিহ্নিত করে তাদের লাইসেন্স বাতিল ও প্রয়োজনে জরিমানা করার জন্য বেসামরিক বিমান পরিবহন ও পর্যটন মন্ত্রণালয়কে সুপারিশ করেছে সংসদীয় কমিটি। আজ মঙ্গলবার সংসদ ভবনে কমিটির বৈঠকে এ সুপারিশ করা হয়।
এ ছাড়া আগামী হজ মৌসুমে বিমানের টিকিট বুকিং দেওয়ার সময় এজেন্সিগুলোর কাছ থেকে টিকিটের সম্পূর্ণ টাকা পরিশোধ সাপেক্ষে টিকিট দেওয়ার সুপারিশ করেছে বেসামরিক বিমান পরিবহন ও পর্যটন মন্ত্রণালয় সম্পর্কিত সংসদীয় স্থায়ী কমিটি।জানতে চাইলে কমিটির সভাপতি ফারুক খান প্রথম আলোকে বলেন, কিছুসংখ্যক এজেন্সির অব্যবস্থাপনার কারণে এবার হজযাত্রীদের দুর্ভোগ হয়েছে। তারপরও বিমান যেভাবে পরিস্থিতি সামলেছে, এ জন্য তাদের ধন্যবাদ দেওয়া হয়। পাশাপাশি কমিটি বলেছে, যেসব এজেন্সি গাফিলতি, অনিয়ম, দুর্নীতির সঙ্গে জড়িত, তাদের চিহ্নিত করতে হবে এবং কঠোর শাস্তিমূলক ব্যবস্থা নিতে হবে।সংসদীয় কমিটি এর আগের বৈঠকে বিমানের ভাড়ায় উড়োজাহাজ নেওয়ার ক্ষেত্রে অনিয়ম নিয়ে প্রতিবেদন দিয়েছিল এ-সংক্রান্ত উপকমিটি। এর ভিত্তিতে কমিটি অনিয়মের জন্য কারা দায়ী, তা চিহ্নিত করা এবং ব্যবস্থা নেওয়ার সুপারিশ করেছিল।বৈঠক সূত্র জানায়, আজকের বৈঠকেও বিষয়টি উঠে আসে। মন্ত্রণালয় সুনির্দিষ্টভাবে কাউকে চিহ্নিত করতে পারেনি। তারা বেশ কিছু কাগজপত্র একটি প্রতিবেদন আকারে কমিটিকে দিয়েছে। কিন্তু কমিটি তা গ্রহণ করেনি।এ বিষয়ে ফারুক খান প্রথম আলোকে বলেন, মন্ত্রণালয় একটি প্রতিবেদন দিয়েছিল, কিন্তু তা অসম্পূর্ণ। অনিয়মের সঙ্গে কারা জড়িত, তা স্পষ্টভাবে চিহ্নিত করে আবার প্রতিবেদন দিতে বলা হয়েছে।বৈঠক সূত্র জানায়, বৈঠকে কমিটির সভাপতি ফারুক খান বলেন, বিমান যেভাবে চলছে, তাতে কমিটির সভাপতি হিসেবে তাঁকে নানা সামাজিক অনুষ্ঠানে গিয়ে বিভিন্ন প্রশ্নের মুখে পড়তে হয়। অনেক ক্ষেত্রে বিব্রত হতে হয়। তিনি বিমানের সংশ্লিষ্ট ব্যক্তিদের কাছে জানতে চান, তাঁরা বিব্রত হন কি না। তিনি বিমানকে গতিশীল করতে প্রয়োজনীয় সব ব্যবস্থা নিতে বলেন। বিমান জানায়, বোয়িং ৭৮৭ মডেলের চারটি আধুনিক উড়োজাহাজ নির্ধারিত সময়ে বহরে যুক্ত হবে। এর মধ্যে দুটি আসবে ২০১৮ সালে আর দুটি পরের বছর।ফারুক খানের সভাপতিত্বে বৈঠকে কমিটির সদস্য বেসামরিক বিমান পরিবহন ও পর্যটনমন্ত্রী রাশেদ খান মেনন, সংসদ সদস্য মো. নজরুল ইসলাম চৌধুরী, কামরুল আশরাফ খান, রওশন আরা মান্নান ও বেগম সাবিহা নাহার বৈঠকে উপস্থিত ছিলেন।
