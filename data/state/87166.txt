
রাজধানীর খিলক্ষেত থানা এলাকা থেকে গতকাল শনিবার আটকের পর মো. হূদয় (১৯) নামের এক তরুণের মৃত্যু হয়েছে।ঢাকা মেডিকেল কলেজ হাসপাতাল সূত্র জানায়, গতকাল সন্ধ্যা ছয়টার দিকে খিলক্ষেত থানার দুজন উপপরিদর্শক (এসআই) হূদয়কে অসুস্থ অবস্থায় হাসপাতালে নিয়ে এলে কর্তব্যরত চিকিৎসক তাঁকে মৃত ঘোষণা করেন। জানতে চাইলে ওই দুই পুলিশ কর্মকর্তা সাংবাদিকদের বলেন, ‘আমরা কিছু বলতে পারি না। ওসি স্যারের সঙ্গে কথা বলেন।’যোগাযোগ করা হলে খিলক্ষেত থানার ভারপ্রাপ্ত কর্মকর্তা (ওসি) শামীম হোসেন প্রথম আলোকে বলেন, গতকাল দুপুর ১২টার দিকে খিলক্ষেত থানার ফুটওভার সেতুর নিচে মুঠোফোন চোর সন্দেহে জনতা হূদয়কে টহলরতর‌্যাবের কাছে সোপর্দ করে। ওই সময় র‌্যাব তাঁকে পুলিশের কাছে দেয়। থানায় আনার পর সে হঠাৎ চিৎকার-চেঁচামেচি করতে থাকে। একপর্যায়ে অচেতন হয়ে গেলে তাঁকে হাসপাতালে পাঠানো হয়। ওই তরুণ মাদকাসক্ত বলে ধারণা করা হচ্ছে।তবে যোগাযোগ করা হলে র‌্যাব-১-এর পরিচালক ইসমত হায়াত বলেন, ‘র‌্যাব ঘটনাস্থলে থাকলেও পুলিশই ওই তরুণকে থানায় নিয়ে যায়। র‌্যাবের হাত ঘুরে কোনো কিছু হয়নি।’ঢাকা মেডিকেল কলেজ হাসপাতাল সূত্র জানায়, কর্তব্যরত চিকিৎসকেরা জানিয়েছেন, ওই তরুণের শরীরে আঘাতের চিহ্ন নেই। তবু মৃত্যুর সনদপত্রে ময়নাতদন্তের কথা বলা হয়েছে। এদিকে গতকাল রাত নয়টার দিকে এ প্রতিবেদন লেখা পর্যন্ত ওই তরুণের কোনো স্বজন ঢাকা মেডিকেল কলেজ হাসপাতালে আসেননি। 
