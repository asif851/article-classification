
ঢাকার পর চট্টগ্রামেও এখন প্রতিষ্ঠানের নামাঙ্কিত স্টিকার ছাড়া গাড়িতে পুলিশ, সাংবাদিক, অ্যাডভোকেট, চিকিৎসক বা অন্য কোনো পেশার ‘আলগা স্টিকার’ লাগানো যাবে না। আজ রোববার দুপুরে চট্টগ্রাম নগর পুলিশ (সিএমপি) কমিশনারের সম্মেলন কক্ষে আয়োজিত এক সংবাদ সম্মেলনে নগর পুলিশ কমিশনার মো. ইকবাল বাহার এ নিষেধাজ্ঞা মেনে চলতে নগরবাসীর প্রতি আহ্বান জানান।
পুলিশ কমিশনার বলেন, গাড়িতে পুলিশ, সাংবাদিক, অ্যাডভোকেট, চিকিৎসক বা অন্য কোনো আলগা স্টিকার লাগানো যাবে না। এমনকি পুলিশি অভিযানে যেসব গাড়ি বাইরে থেকে ভাড়া করা হয়, সেগুলোতে ও পুলিশ সদস্যদের ব্যক্তিগত গাড়িতে পুলিশ বা সিএমপি লেখা স্টিকার ব্যবহার করা যাবে না। গাড়িতে হাইড্রলিক হর্ন ব্যবহার দণ্ডনীয় অপরাধ।
এ ছাড়া পুলিশ, ফায়ার সার্ভিস এবং অ্যাম্বুলেন্স ছাড়া অন্য গাড়িতে হুটার ও বিকন লাইট ব্যবহার না করা, মাইক্রোবাসে অস্বচ্ছ কাচ ব্যবহার না করা, উল্টোপথে গাড়ি না চালানো এবং রাস্তায় যত্রতত্র গাড়ি রেখে ও ফুটপাতে এবং রাস্তায় নির্মাণসামগ্রী রেখে যান চলাচলে প্রতিবন্ধকতা সৃষ্টি না করার আহ্বান জানান কমিশনার।
মো. ইকবাল বাহার রেজিস্ট্রেশন ও ড্রাইভিং লাইসেন্স ছাড়া মোটরসাইকেল না চালাতে নগরবাসীকে অনুরোধ করেন। আর মোটরসাইকেল চালানোর সময় অবশ্যই আরোহীকে হেলমেট পরতে এবং দুজনের বেশি না ওঠার আহ্বান জানান। এসব আইন কেউ অমান্য করলে কিছুদিনের মধ্যে আইনগত ব্যবস্থা নেওয়া হবে তিনি জানান।
নগর পুলিশ কমিশনার বলেন, নগরের রাস্তায় প্রায় তিন লাখ যানবাহন চলাচল করে। অপর্যাপ্ত পার্কিং ব্যবস্থা, পর্যাপ্ত গণপরিবহনের অভাব এবং ট্রাফিক আইন অমান্যের কারণে প্রতিনিয়ত যানজটের সৃষ্টি হচ্ছে। ঘটছে দুর্ঘটনা। রাস্তায় চলাচল নির্বিঘ্ন এবং নিরাপদ করার স্বার্থে এসব বিষয় মেনে চলতে নগরবাসীর প্রতি তিনি এ আহ্বান জানান।
সংবাদ সম্মেলনে উপস্থিত ছিলেন নগর পুলিশের অতিরিক্ত কমিশনার (অপরাধ ও অভিযান) দেবদাস ভট্টাচার্য্য, অতিরিক্ত কমিশনার (প্রশাসন ও অর্থ) মাইনুল হাসান, অতিরিক্ত কমিশনার (ট্রাফিক) মাসুদ উল হাসান, নগর গোয়েন্দা পুলিশের অতিরিক্ত উপকমিশনার আনোয়ার হোসেন প্রমুখ।
৪ মে ঢাকা মহানগর পুলিশ (ডিএমপি) কমিশনার আছাদুজ্জামান মিয়া রাজধানীর মিন্টো রোডে ডিএমপির মিডিয়া সেন্টারে এক সংবাদ ব্রিফিং করে বলেছিলেন, যানবাহনে পুলিশ, সাংবাদিক, আইনজীবীসহ বিভিন্ন পেশার নাম উল্লেখ করে ‘আলগা স্টিকার’ ব্যবহার করা যাবে না। ব্যবহার করলে স্টিকার ব্যবহারকারী গাড়ির বিরুদ্ধে আইনানুগ ব্যবস্থা নেওয়া হবে।
‘পুলিশ’, ‘সাংবাদিক’, ‘আইনজীবী’ স্টিকার লাগালে ব্যবস্থা
