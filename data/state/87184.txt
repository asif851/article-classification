
ভারতের কলকাতা থেকে গতকাল শুক্রবার প্রথমবারের মতো ঢাকার কেরানীগঞ্জের পানগাঁও অভ্যন্তরীণ কনটেইনার টার্মিনালে এসেছে কনটেইনারবাহী জাহাজ ‘এমভি নৌ কল্যাণ-১’।২০১৫ সালে ভারতের প্রধানমন্ত্রী নরেন্দ্র মোদির বাংলাদেশ সফরের সময় সই হওয়া ‘কোস্টাল শিপিং অ্যাগ্রিমেন্ট’-এর আওতায় এমভি নৌ কল্যাণ-১ বাংলাদেশে এল। এ ঘটনাকে বাংলাদেশ-ভারত সম্পর্কের অগ্রগতির প্রতীক বলে আখ্যায়িত করেছে ভারত।উপকূলীয় জাহাজ চলাচলবিষয়ক ওই চুক্তির ফলে দুই দেশের মধ্যে নৌপথে সরাসরি জাহাজ চলাচলের সুযোগ সৃষ্টি হয়েছে। এ ছাড়া দুই দেশের মধ্যে জাহাজে পণ্য পরিবহনের সময়ও ৩০-৪০ দিন থেকে কমে ৪-১০ দিনে নেমে এসেছে।গতকাল বেলা ১১টায় এমভি নৌ কল্যাণ-১ থেকে কনটেইনার খালাসের সময় পানগাঁও কনটেইনার টার্মিনালে বাণিজ্যমন্ত্রী তোফায়েল আহমেদ, নৌপরিবহনমন্ত্রী শাজাহান খান, বিদ্যুৎ, জ্বালানি ও খনিজ সম্পদ প্রতিমন্ত্রী নসরুল হামিদ প্রমুখ উপস্থিত ছিলেন।এ সময় অনুষ্ঠানে প্রধান অতিথি তোফায়েল আহমেদ বলেন, এই টার্মিনাল চালুর ফলে দেশি-বিদেশি ক্রেতারা উপকৃত হবেন। শাজাহান খান বলেন, সময় ও খরচ বাঁচাতে ভারত থেকে বাংলাদেশে এখানে কনটেইনার আসা অব্যাহত থাকবে।কলকাতা থেকে প্রথমবারের মতো ঢাকায় কনটেইনারবাহী জাহাজ আসা উপলক্ষে এক বার্তায় ঢাকায় নিযুক্ত ভারতের হাইকমিশনার হর্ষবর্ধন শ্রিংলা বলেন, এখন ঢাকা ও কলকাতার মধ্যে পণ্যবাহী জাহাজ মাত্র তিন থেকে চার দিনের মধ্যে চলাচল করতে পারবে।পানগাঁও কনটেইনার টার্মিনালের কর্মতৎপরতা বৃদ্ধির লক্ষ্যে গতকাল দুপুরে সেখানকার মিলনায়তনে দেশের শীর্ষস্থানীয় ব্যবসায়ী সংগঠন, কাস্টম, চট্টগ্রাম বন্দর, বাণিজ্য ও নৌপরিবহন মন্ত্রণালয়ের কর্মকর্তাদের মধ্যে এক মতবিনিময় সভা অনুষ্ঠিত হয়।
