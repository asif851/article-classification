
জাতীয় মানবাধিকার কমিশনের চেয়ারম্যান মিজানুর রহমান বলেছেন, বিদেশি হত্যা, পুলিশের এএসআই হত্যা, তাজিয়া মিছিলের প্রস্তুতিকালে বোমা হামলা সব দেখে প্রতীয়মান হচ্ছে একসূত্রে গাঁথা। এসব ঘটনায় জনগণের মধ্যে ভীতি সঞ্চারের চেষ্টা প্রতীয়মান।মিজানুর রহমান বলেন, যখন যুদ্ধাপরাধী, মানবতাবিরোধীদের দণ্ড আসন্ন, দেশীয় ও আন্তর্জাতিকচক্র যারা যুদ্ধাপরাধীর বিচার মেনে নিতে পারেনি তারাই অস্থিতিশীল পরিস্থিতি তৈরির চেষ্টা চালাচ্ছে।তাজিয়া মিছিলের প্রস্তুতিকালে বোমা হামলায় আহতদের দেখতে আজ শনিবার দুপুরে ঢাকা মেডিকেল কলেজ হাসপাতালে যান মিজানুর রহমান। এরপর তিনি গণমাধ্যমকর্মীদের এসব কথা বলেন।
জাতীয় মানবাধিকার কমিশনের চেয়ারম্যান বলেন, ‘যে ঘটনাটি ঘটেছে তা কোনো ধর্মের বিরুদ্ধে নয়, জনগণের মধ্যে ভীতির সঞ্চার করার জন্য সন্ত্রাসী ও নৈরাজ্যবাদীরা এ ঘটনাটি ঘটিয়েছে। এরা একক কোনো রাষ্ট্রের নয়, সমগ্র বিশ্বের, সভ্যতার শত্রু। জনগণ তা ঘৃণাভরে প্রত্যাখ্যান করবে।’
মিজানুর রহমান বলেন, বাংলাদেশ ধর্মপ্রিয় জাতি, তবে উগ্র নয়। তাজিয়া মিছিলে অংশগ্রহণকারীদের সবাই শিয়া নয়। যথাযথ শ্রদ্ধাভরে মুসলমানরা এ মিছিলে অংশ নেয়। এর আগে দেশের বিভিন্ন জায়গায় একযোগে বোমা হামলার ঘটনা ঘটলেও কোনো রাষ্ট্র রেড অ্যালার্ট জারি করেনি। এখন জারি করছে। নির্দেশ দিচ্ছে। যা নানা ধরনের প্রশ্নের উদ্রেক করছে। তাই ঐক্যবদ্ধ থাকতে হবে। শুধু সরকারের একার দায় নয়, সবাইকে এসব প্রতিহত করতে হবে।
কমিশনের পক্ষ থেকে জনগণের প্রতি আহ্বান জানিয়ে মিজানুর রহমান বলেন, এখনই সময়। দেশপ্রেমের বহিঃপ্রকাশ ঘটাতে হবে। এ ধরনের ঘটনা প্রতিহত করতে হবে। আইন শৃঙ্খলা রক্ষাকারী বাহিনীকে আরও সক্রিয় হতে হবে। দ্রুততার সঙ্গে ঘটনার সঙ্গে জড়িতদের শনাক্ত করে আইনের আওতায় আনতে হবে। আইন কাউকে ছাড় দেবে না এই বার্তা দ্রুততার সঙ্গে পৌঁছাতে হবে।
