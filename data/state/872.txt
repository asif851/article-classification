
মিয়ানমার সীমান্তে গুলিতে নিহত বিজিবির নায়েক সুবেদার মিজানুর রহমানের অস্ত্র ও গোলাবারুদ ফেরত দিয়েছে বিজিপি। বর্ডার গার্ড বাংলাদেশ (বিজিবি) ও মিয়ানমারের বর্ডার গার্ড পুলিশের (বিজিপি) মধ্যে সেক্টর কমান্ডার পর্যায়ের পতাকা বৈঠকে তা ফেরত দেওয়া হয়।আজ বৃহস্পতিবার মিয়ানমারের মংডু শহরে এ বৈঠক হয়। বৈঠক শেষে টেকনাফ স্থলবন্দরে ফিরে বিজিবির কক্সবাজার সেক্টর কমান্ডার কর্নেল খন্দকার ফরিদ হাসান সাংবাদিকদের এ কথা জানান।এর আগে পতাকা বৈঠকে অংশ নিতে আজ সকাল সাড়ে আটটার দিকে ২৩ সদস্যের বাংলাদেশ প্রতিনিধিদল টেকনাফ স্থলবন্দরের জেটি দিয়ে মিয়ানমারের মংডু শহরের উদ্দেশে রওনা দেয়। প্রতিনিধিদলের নেতৃত্ব দেন বিজিবি কক্সবাজার সেক্টর কমান্ডার কর্নেল খন্দকার ফরিদ হাসান। তাঁর সঙ্গে ছিলেন বান্দরবানের সেক্টর কমান্ডার কর্নেল সাইফুল ইসলাম।গত ২৮ মে নাইক্ষ্যংছড়ি উপজেলার দোছড়ি সীমান্ত এলাকায় বিজিপির গুলিতে বিজিবির নায়েক সুবেদার মিজানুর রহমান নিহত হন। তাঁর ব্যবহূত একটি এসএমজি, চারটি ম্যাগাজিন ও ১২০টি গুলি নিয়ে যায় বিজিপি। এ ঘটনা নিয়ে দুই দেশের সীমান্তে উত্তেজনা বিরাজ করছে।
