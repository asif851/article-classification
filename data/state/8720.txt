
শহরবাসীর নিরাপত্তা দিতে নিজ খরচে মহল্লার গুরুত্বপূর্ণ সড়কে পর্যায়ক্রমে সিসি ক্যামেরা বসাচ্ছেন ঢাকা দক্ষিণ সিটি করপোরেশনের (ডিএসসিসি) কাউন্সিলররা। ইতিমধ্যে ডিএসসিসির পুরো ২৬ নম্বর ওয়ার্ড এলাকায় সিসি ক্যামেরা বসানো সম্পন্ন হয়েছে।এ উপলক্ষে গতকাল বৃহস্পতিবার দুপুরে রাজধানীর নগর ভবনে মেয়র মোহাম্মদ হানিফ মিলনায়তনে ডিএসসিসি এক সভার আয়োজন করে।‘ডিএসসিসির গুরুত্বপূর্ণ এলাকাসমূহ পর্যাক্রমে ক্লোজড সার্কিট ক্যামেরার (সিসি ক্যামরা) আওতায় আনার অংশ হিসেবে ২৬ নম্বর ওয়ার্ড ক্লোজড সার্কিট ক্যামেরার আওতায় আনয়ন কার্যক্রমের শুভ উদ্বোধন ও মতবিনিময় সভা’ শীর্ষক এই অনুষ্ঠানে প্রধান অতিথি ছিলেন স্থানীয় সরকার, পল্লী উন্নয়ন ও সমবায়মন্ত্রী খন্দকার মোশাররফ হোসেন। তিনি বলেন, ‘ঢাকায় নগরায়ণের শুরুতে আমরা পর্যাপ্ত প্রস্তুতি নিতে পারিনি। এখন প্রতিনিয়তই সমস্যার সম্মুখীন হতে হচ্ছে। তাই সিটি করপোরেশনের নিজস্ব আয় বাড়াতে সবাই মিলে পরিকল্পনা নিতে হবে।’খন্দকার মোশাররফ হোসেন বলেন, ডিএসসিসির উন্নয়নে অনেক কাজ করার সুযোগ আছে। উন্নয়নকাজে গত বছর ডিএসসিসিকে প্রায় ২৫ কোটি টাকা দেওয়া হয়েছে। মন্ত্রণালয়ে আরও প্রায় ১ হাজার ৭০০ কোটি টাকার প্রকল্প আছে। তাই রাজধানীকে তার যোগ্য মর্যাদায় প্রতিষ্ঠিত করতে সবাইকে একযোগে কাজ করতে হবে।অনুষ্ঠানের সভাপতি ঢাকা দক্ষিণ সিটি করপোরেশনের মেয়র সাঈদ খোকন বলেন, রাজধানীকে দুটি সিটি করপোরেশনে ভাগ করায় এখন ডিএসসিসির আয় কমে গেছে। ফলে কোনো উন্নয়নকাজ হাতে নিলেই ব্যয়ের খাত বেড়ে যায়। ডিএসসিসিকে নিজ পায়ে দাঁড়াতে সরকারকে পর্যাপ্ত আর্থিক সহযোগিতা করতে হবে।অনুষ্ঠানে স্থানীয় সরকার, পল্লী উন্নয়ন ও সমবায় মন্ত্রণালয়ের সচিব আবদুল মালেক বলেন, রাজধানীর পরিধি বাড়াতে আরও আটটি ইউনিয়নকে পর্যায়ক্রমে সিটি করপোরেশনের অধীনে আনা হবে। এতে সিটি করপোরেশনের রাজস্ব আয় বাড়বে। এসব এলাকারও উন্নয়ন হবে।অনুষ্ঠানে ডিএসসিসির প্রধান নির্বাহী কর্মকর্তা খান মোহাম্মদ বিলাল, ডিএসসিসির ২৩ নম্বর ওয়ার্ডের কাউন্সিলর মো. হুমায়ন কবির, সংরক্ষিত ১ নম্বর নারী আসনের কাউন্সিলর ফারহান ইসলাম প্রমুখ বক্তব্য দেন। অনুষ্ঠানে ২৬ নম্বর ওয়ার্ডের কাউন্সিলর মো. হাসিবুর রহমানসহ ডিএসসিসির অধিকাংশ কাউন্সিলর উপস্থিত ছিলেন।গত ২৮ অক্টোবর ‘লালবাগ-আজিমপুর-পলাশী: ৪৩টি সিসি ক্যামেরা বিনা মূল্যে ইন্টারনেট’ শিরোনামে প্রথম আলোতে একটি প্রতিবেদন ছাপা হয়।
