
বিএনপির নেতা ও সাবেক মন্ত্রী আবদুল আলীমের বিরুদ্ধে মুক্তিযুদ্ধকালে মানবতাবিরোধী অপরাধের মামলায় আন্তর্জাতিক অপরাধ ট্রাইব্যুনালের রায়ে অসন্তোষ প্রকাশ করেছেন তাঁর ছেলে সাজ্জাদ বিন আলীম। তিনি বলেন, ‘রায়ে আমরা সন্তুষ্ট নই। এই রায়ের বিরুদ্ধে আপিল করা হবে।’
আন্তর্জাতিক অপরাধ ট্রাইব্যুনাল-২ আজ বুধবার এই মামলায় আলীমকে আমৃত্যু কারাদণ্ডের আদেশ দিয়েছেন। রায় ঘোষণার পর আলীমের ছেলে সাজ্জাদ বিন আলীম এ প্রতিক্রিয়া জানান।
সাজ্জাদ বিন আলীম দাবি করেন, ‘আমার বাবা শান্তি কমিটি বা রাজাকার বাহিনীর সঙ্গে যুক্ত ছিলেন না এবং রাষ্ট্রপক্ষ তা প্রমাণ করতে ব্যর্থ হয়েছে।’
রায়ের প্রতিক্রিয়ায় আলীমের আইনজীবী আহসানুল হক বলেন, ‘পূর্ণাঙ্গ রায় পাওয়ার পরে রায়ের বিরুদ্ধে আপিল করা হবে।’
বিচারপতি ওবায়দুল হাসানের নেতৃত্বে তিন সদস্যের আন্তর্জাতিক অপরাধ ট্রাইব্যুনাল-২ আজ রায়ে বলেন, আলীম যে অপরাধ করেছেন, তা মৃত্যুদণ্ড পাওয়ার যোগ্য। কিন্তু শারীরিক অবস্থা বিবেচনা করে মৃত্যু না হওয়া পর্যন্ত তাঁকে কারাবাসের আদেশ দেওয়া হলো।
