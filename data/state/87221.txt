
পাবনার তিন উপজেলার পরিবার পরিকল্পনা বিভাগের গুদাম থেকে একের পর এক ওষুধ চুরির ঘটনা ঘটছে। এ পর্যন্ত খোয়া গেছে প্রায় সাড়ে ১১ হাজার জন্মনিয়ন্ত্রণ অ্যাম্পল ইনজেকশন (ডিপোপ্রভেরা)। একের পর এক চুরির ঘটনায় উদ্বেগ প্রকাশ করেছেন পরিবার পরিকল্পনা বিভাগের কর্মকর্তারা।জেলা পরিবার পরিকল্পনা কার্যালয় থেকে জানা গেছে, প্রতিটি উপজেলা স্বাস্থ্য কমপ্লেক্সে পরিবার পরিকল্পনা বিভাগের একটি করে গুদাম রয়েছে। এসব গুদাম থেকে জন্মনিয়ন্ত্রণসহ বিভিন্ন ধরনের ওষুধ ইউনিয়ন ও গ্রাম পর্যায়ে পরিবার পরিকল্পনাকর্মীরা বিতরণ করেন। এসব ওষুধের মধ্যে উল্লেখযোগ্য হচ্ছে জন্মনিয়ন্ত্রণ ইনজেকশন। জন্মনিয়ন্ত্রণের জন্য তিন মাস পর পর নারীদের এই ইনজেকশন নিতে হয়। গ্রাম এলাকার নারীরা পরিবার পরিকল্পনা কর্মীদের কাছ থেকে এই ইনজেকশন সংগ্রহ করলেও শহর এলাকায় অনেকেই তা দোকান থেকে কেনেন। বাজারে এর চাহিদা রয়েছে।গত ১০ জুন জেলায় প্রথম চুরির ঘটনাটি ঘটে সুজানগর স্বাস্থ্য কমপ্লেক্সের পরিবার পরিকল্পনা গুদামে। সেখান থেকে খোয়া যায় প্রায় নয় হাজার ৯৬টি জন্মনিয়ন্ত্রণ ইনজেকশন (ডিপোপ্রভেরা) ও ৪৭টি এমআর সেট। বেড়া থেকে খোয়া যায় ১২২টি পেথিডিন, ৫০০টি সিপ্রোসিন বড়ি ও ৩০০টি জন্মনিয়ন্ত্রন ইনজেকশন। সর্বশেষ গত রোববার চাটমোহর স্বাস্থ্য কমপ্লেক্সের পরিবার পরিকল্পনা গুদাম থেকে চুরি যায় প্রায় এক হাজার ৪৩৭টি জন্মনিয়ন্ত্রণ ইনজেকশন। এ ছাড়া দুই সপ্তাহ আগে আটঘরিয়া স্বাস্থ্য কমপ্লেক্স গুদামের ভেন্টিলেটর ভাঙার সময় নৈশপ্রহরীর ধাওয়ায় চোরেরা পালিয়ে যায়।চাটমোহর থানার ভারপ্রাপ্ত কর্মকর্তা (ওসি) আসাদুজ্জামান মুন্সি বলেন, ‘খবর পেয়ে আমরা ঘটনাস্থল পরিদর্শন করেছি। ভেন্টিলেটর ও অন্যান্য আলামত দেখে ধারণা করা হচ্ছে, এটি একটি পরিকল্পিত চুরি। এ কাজে শিশুদের ব্যবহার করা হয়ে থাকতে পারে। তবে এ ঘটনায় পরিবার পরিকল্পনা কার্যালয় থানায় কোনো লিখিত অভিযোগ দেয়নি। অভিযোগ পেলে আমরা প্রয়োজনীয় ব্যবস্থা নেব।’ এদিকে একের পর এক জন্মনিয়ন্ত্রণ ইনজেকশন চুরির ঘটনায় সেবা বিঘ্নিত হওয়ার আশঙ্কা প্রকাশ করেছেন মাঠপর্যায়ের পরিবার পরিকল্পনাকর্মীরা।পরিবার পরিকল্পনা অধিদপ্তর পাবনার ভারপ্রাপ্ত উপপরিচালক চিকিৎসক রাম দুলাল ভৌমিক বলেন, সেবা বিঘ্নিত হওয়ার কোনো আশঙ্কা নেই। তাঁদের কাছে ইনজেকশনের মজুত রয়েছে। চুরি যাওয়া ওষুধের ঘাটতি পূরণের জন্য তাঁরা নতুন চাহিদা তৈরি করছেন। তবে চুরির ঘটনায় তাঁরা উদ্বিগ্ন।
