
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, কোটা সংস্কার আন্দোলনে কিছু করতে না পেরে বিএনপি হতাশার সাগরে ডুবে গেছে। এ কারণে বিএনপি আবোলতাবোল বলছে।
আজ রোববার ঢাকার ধানমন্ডিতে আওয়ামী লীগের সভানেত্রীর রাজনৈতিক কার্যালয়ে সাংবাদিকদের প্রশ্নের জবাবে ওবায়দুল কাদের এ কথা বলেন।
ওবায়দুল কাদের বলেন, বিএনপি হতাশায় ডুবে গেছে। কোটা সংস্কার আন্দোলনকে কেন্দ্র করে বিএনপি নতুন করে আন্দোলন গড়ে তোলার যে ‘রঙিন খোয়াব’ দেখেছিল, তা প্রধানমন্ত্রীর সাহসী ঘোষণার মধ্য দিয়ে কর্পূরের মতো বাতাসে মিশে গেছে। তিনি বলেন, কাজেই বিএনপির আর কোনো ইস্যু নেই, তাদের মাঠে নামার মতো অবস্থা নেই। যে কারণে এবারের স্বতঃস্ফূর্ত রঙিন (কালারফুল) পয়লা বৈশাখেও তারা রাজনীতি নিয়ে এসেছে। দেশে শান্তি আছে, স্থিতিশীলতা আছে—এটা বিএনপি সইতে পারছে না।
সেতুমন্ত্রী ওবায়দুল কাদের বলেন, পয়লা বৈশাখে বিএনপি নোংরা রাজনীতি টেনে এনেছে। পয়লা বৈশাখের এই স্বতঃস্ফূর্ত রঙিন তাদের ভালো লাগেনি। এমন দিনে প্রধানমন্ত্রী এবং আওয়ামী লীগের কেউ রাজনীতি টেনে আনেনি। অথচ বিএনপি পয়লা বৈশাখে নোংরা রাজনীতি টেনে এনেছে। তিনি অভিযোগ করেন, বিএনপি তাদের অন্ধ রাজনীতি উৎসবের কাজে লাগিয়েছে। বিএনপি যে ‘কুরুচিপূর্ণ’ রাজনীতি করে, এটা তার বহিঃপ্রকাশ।
বিজেপির আমন্ত্রণে ভারত যাচ্ছে আওয়ামী লীগ
আওয়ামী লীগের সাধারণ সম্পাদক ওবায়দুল কাদের সাংবাদিকদের বলেন, ভারতের ক্ষমতাসীন বিজেপির সাধারণ সম্পাদক রাম মাধবের আমন্ত্রণে আওয়ামী লীগের একটি প্রতিনিধিদল সে দেশে সফরে যাবে। ২০ সদস্যের প্রতিনিধিদলটি এপ্রিলের ২২ তারিখ সকালে ঢাকা ছাড়বে। ২৩ তারিখ ‘পার্টি টু পার্টি’ আলোচনা হবে। এরপর ২৪ তারিখ প্রতিনিধিদল ঢাকায় ফিরবে।
ওবায়দুল কাদের বলেন, দলের সাধারণ সম্পাদক হিসেবে তাঁর নেতৃত্বে ২০ সদস্যের প্রতিনিধিদলে থাকবেন দলের সভাপতিমণ্ডলীর সদস্য পীযূষ কান্তি ভট্টাচার্য, যুগ্ম সাধারণ সম্পাদক মাহবুব-উল আলম হানিফ, জাহাঙ্গীর কবির নানক, আবদুর রহমান, সাংগঠনিক সম্পাদক আহামদ হোসেন, আ ফ ম বাহাউদ্দিন নাছিম, এ কে এম এনামুল হক শামীম, মেজবাহ উদ্দিন সিরাজ, মহিবুল হাসান চৌধুরী, দপ্তর সম্পাদক আবদুস সোবহান গোলাপ, প্রচার ও প্রকাশনা সম্পাদক হাছান মাহমুদ, মুক্তিযুদ্ধ বিষয়ক সম্পাদক মৃণাল কান্তি দাস, আন্তর্জাতিক বিষয়ক সম্পাদক শাম্মী আহমেদ, বিজ্ঞান ও প্রযুক্তি বিষয়ক সম্পাদক আবদুস সবুর, ত্রাণ ও দুর্যোগ বিষয়ক সম্পাদক সুজিত রায় নন্দী, উপপ্রচার সম্পাদক আমিনুল ইসলাম, স্বাস্থ্য বিষয়ক সম্পাদক রোকেয়া সুলতানা, সদস্য গোলাম কবির রাব্বানী এবং এস এম কামাল হোসেন।
