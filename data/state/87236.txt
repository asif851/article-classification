
ঘন কুয়াশার কারণে দেশের গুরুত্বপূর্ণ দুই নৌপথ পাটুরিয়া-দৌলতদিয়া ও শিমুলিয়া-কাওড়াকান্দিতে রোববার রাত থেকে গতকাল সোমবার সকাল পর্যন্ত ১০ ঘণ্টা ফেরি চলাচল বন্ধ ছিল। এতে উভয় পথের দুই পাশে আটকা পড়ে শত শত যানবাহন। ব্যাপক দুর্ভোগে পড়তে হয় যাত্রীদের।বাংলাদেশ অভ্যন্তরীণ নৌপরিবহন সংস্থা (বিআইডব্লিউটিসি) দৌলতদিয়া কার্যালয় সূত্র জানায়, রোববার সন্ধ্যার পর থেকে দৌলতদিয়া-পাটুরিয়া নৌপথে কুয়াশা পড়ায় যানবাহন পারাপারে বিঘ্ন ঘটে। রাত ১১টার পর থেকে অতিমাত্রায় কুয়াশা পড়তে থাকলে সোয়া ১১টা থেকে ফেরিসহ সব ধরনের নৌযান চলাচল বন্ধ হয়ে যায়। এর আগে উভয় ঘাট থেকে ছেড়ে যাওয়া চারটি ফেরি মাঝনদীতে আটকা পড়ে।গতকাল সকাল সোয়া নয়টার দিকে কুয়াশা কমতে থাকলে ফেরি পারাপার আবার শুরু হয়। ১০ ঘণ্টা ফেরি পারাপার বন্ধ থাকায় দুই ঘাটের মহাসড়কে গাড়ির সারি দীর্ঘ হতে থাকে। দুর্ভোগের শিকার হন আটকে থাকা যানবাহনের যাত্রীসহ হাজার হাজার মানুষ।জরুরি প্রয়োজনে খুলনা থেকে ঢাকার উদ্দেশে রোববার রাতে হানিফ পরিবহনে রওনা করে ঘাটে এসে আটকা পড়েন হেলাল উদ্দিন ও তাঁর পরিবার। প্রায় ১২ ঘণ্টা পর গতকাল বেলা সাড়ে ১১টায়ও তাঁদের গাড়িটি ফেরিতে উঠতে পারেনি। শিশুসন্তান নিয়ে ব্যাপক দুর্ভোগে পড়েন হেলাল উদ্দিন।যানজটের কারণে বিপাকে পড়ে ঘাট এলাকার এসএসসি পরীক্ষার্থীরাও। অনেকে চার-পাঁচ কিলোমিটার হেঁটে গোয়ালন্দের কাছে গিয়ে যানবাহনে ওঠে।দৌলতদিয়া মডেল হাইস্কুলের সহকারী শিক্ষক রমজান আলী জানান, তাঁর বিদ্যালয়ের ১৫৫ জন পরীক্ষার্থীর মধ্যে কয়েকজন পরীক্ষাকেন্দ্রের কাছে থাকলেও অধিকাংশ শিক্ষার্থীকে কেন্দ্রে পৌঁছতে বিপাকে পড়তে হয়।এদিকে শিমুলিয়া ঘাটের বিআইডব্লিউটিসি সূত্রে জানা যায়, ভারী কুয়াশার কারণে রোববার রাত ১১টার দিকে ফেরি চলাচল বন্ধ হয়ে যায়। এ সময় মাঝনদীতে আটকা পড়ে সাতটি ফেরি।শিমুলিয়া ঘাটের বিআইডব্লিউটিসির ব্যবস্থাপক গিয়াসউদ্দিন পাটোয়ারী বলেন, গতকাল সকাল নয়টার পরে কুয়াশা কেটে গেলে আবার ফেরি চলাচল শুরু করা হয়। তবে যানজট স্বাভাবিক হতে আরও এক থেকে দেড় ঘণ্টা লেগে যায়।শিমুলিয়া ঘাটে মাইক্রোবাসচালক সিরাজুল ইসলাম বলেন, কাওড়াকান্দি ঘাট থেকে রাত সোয়া ১০টায় তিনি ফেরিতে ওঠেন। কুয়াশার কারণে মাঝনদীতে ফেরি নোঙর করা হয়। গতকাল সকাল পৌনে ১০টার দিকে ফেরি শিমুলিয়া ঘাটে ভেড়ে।
