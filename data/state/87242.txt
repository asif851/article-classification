
মোবাইল ফোনের রিংটোন ও ওয়েলকাম টিউন হিসেবে জাতীয় সংগীতের ব্যবহার অবৈধ ঘোষণা করে হাইকোর্টের দেওয়া আদেশ বহাল রেখেছেন সুপ্রিম কোর্টের আপিল বিভাগ।
আজ বৃহস্পতিবার প্রধান বিচারপতি সুরেন্দ্র কুমার সিনহার নেতৃত্বাধীন চার সদস্যের বেঞ্চ এ আদেশ দিয়েছেন বলে রিটকারীদের আইনজীবী মাসুদ আহমেদ সাঈদ জানিয়েছেন।
একই সঙ্গে আদালত মোবাইল ফোনের প্রতিষ্ঠান একটেলকে (রবি) দাতব্য অনুদান হিসেবে মহাখালীর জাতীয় ক্যানসার গবেষণা ও হাসপাতালকে ৩০ লাখ টাকা দিতে বলেছেন।
এর আগে চলতি বছরের ১১ মে গ্রামীণ ফোন ও বাংলালিংককে দাতব্য অনুদান দিতে বলেন আদালত। এর মধ্যে গ্রামীণ ফোনকে ন্যাশনাল লিভার ফাউন্ডেশনকে ৩০ লাখ টাকা এবং বাংলালিংককে ন্যাশনাল কিডনি হাসপাতালকে ৩০ লাখ দিতে বলেছেন।
রিটকারীদের আইনজীবী মাসুদ আহমেদ সাঈদ বলেন, ২০০৬ সালে কালীপদ মৃধা নামে এক ব্যক্তি মোবাইল ফোনের রিংটোন ও ওয়েলকাম টিউন হিসেবে জাতীয় সংগীত ব্যবহার নিষিদ্ধ চেয়ে হাইকোর্টে রিট করেন। ওই রিটের চূড়ান্ত শুনানি শেষে ২০১০ সালের ৫ আগস্ট মোবাইল ফোনে রিংটোন ও ওয়েলকাম টিউন হিসেবে জাতীয় সংগীত ব্যবহার বেআইনি ঘোষণা করেন। এই আদেশের বিরুদ্ধে গ্রামীণ ফোন, বাংলালিংক ও একটেল (রবি) সুপ্রিম কোর্টের আপিল বিভাগে আপিল করেন। ১১ মে গ্রামীণ ফোন ও বাংলালিংকের আপিল খারিজ করে দেন আদালত। আজ একটেলের (রবি) আবেদন খারিজ করে দেওয়া হলো।
