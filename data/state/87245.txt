
কুমিল্লার মনোহরগঞ্জের নাথেরপেটুয়া স্টেশন বাজারে বিভিন্ন ব্যবসাপ্রতিষ্ঠান থেকে লুট হওয়া মালামালের কিছু গত বৃহস্পতিবার উদ্ধার করেছে পুলিশ। এ ঘটনায় তিনজনকে গ্রেপ্তার করা হয়েছে। গ্রেপ্তার করা ব্যক্তিরা হলেন নাথেরপেটুয়া ইউনিয়ন পরিষদের (ইউপি) ৪ নম্বর ওয়ার্ডের সদস্য আবদুল মতিন, আবুল হাসেম ও রুস্তুম আলী। তাঁদের বাড়ি ওই ইউনিয়নের বিনয়ঘর গ্রামে।এলাকার অনেকে ও পুলিশ জানায়, গত সোমবার নাথেরপেটুয়ায় জুয়ার টাকার ভাগ-বাঁটোয়ারা নিয়ে দুই পক্ষের মধ্যে সংঘর্ষে ২৫ জন আহত হন। ওই ঘটনার জের ধরে একই দিন গভীর রাতে দুর্বৃত্তরা নাথেরপেটুয়া স্টেশন বাজারের ৪৫টি ব্যবসাপ্রতিষ্ঠানে হামলা চালিয়ে ভাঙচুর ও মালামাল লুট করে নিয়ে যায়। এর মধ্যে ৩২টি ব্যবসাপ্রতিষ্ঠান পুড়িয়ে দেওয়া হয়। ওই ঘটনার সঙ্গে জড়িত থাকার সন্দেহে গত বৃহস্পতিবার বিকেলে পুলিশ ওই তিনজনকে গ্রেপ্তার করে। পরে ওই দিন বৃহস্পতিবার রাতে পাশের উত্তরহাওলা ইউনিয়নের হাতিমারা গ্রামে পুলিশ অভিযান চালায়। এ সময় উত্তরহাওলা ইউপির চেয়ারম্যান আবদুল হান্নানের সহায়তায় কয়েকটি ফ্রিজ, টেলিভিশন, মোটরসাইকেল, বৈদ্যুতিক সরঞ্জামসহ বিভিন্ন ব্যবসাপ্রতিষ্ঠানের লুণ্ঠিত কিছু মালামাল উদ্ধার করে পুলিশ।ইউপি চেয়ারম্যান আবদুল হান্নান বলেন, ‘আমি জনপ্রতিনিধি। তাই লুণ্ঠিত মালামাল উদ্ধারে পুলিশকে সহায়তা করেছি।’মনোহরগঞ্জ থানার ভারপ্রাপ্ত কর্মকর্তা (ওসি) মো. হারুন অর রশিদ চৌধুরী জানান, গতকাল শুক্রবার গ্রেপ্তার হওয়া তিনজনকে আদালতের মাধ্যমে কারাগারে পাঠানো হয়েছে। উদ্ধার করা মালামাল ইউপি চেয়ারম্যান আবদুল হান্নানের দায়িত্বে হাতিমারা গ্রামের মৃত আজাদ ডিলারের বাড়িতে রাখা হয়েছে। উদ্ধার হওয়া মালামালের দাম প্রায় ২০ লাখ টাকা। ঘটনার সঙ্গে জড়িত ব্যক্তিদের গ্রেপ্তার ও আরও মালামাল উদ্ধারের চেষ্টা অব্যাহত রয়েছে।
