
২১ আগস্ট গ্রেনেড হামলা মামলায় চার পুলিশ সদস্য গতকাল বুধবার আদালতে সাক্ষ্য দিয়েছেন। গতকাল ঢাকার দ্রুত বিচার ট্রাইব্যুনাল-১-এর বিচারক শাহেদ নূরউদ্দিন এই জবানবন্দি রেকর্ড করেন।এ নিয়ে এই মামলার মোট ৪৯২ জন সাক্ষীর মধ্যে ২২১ জনের সাক্ষ্য গ্রহণ শেষ হলো। আগামী ৭ মার্চ মামলার পরবর্তী সাক্ষ্য গ্রহণের দিন ধার্য করা হয়েছে।গতকাল যাঁরা সাক্ষ্য দিয়েছেন তাঁরা হলেন পুলিশের উপপরিদর্শক (এসআই) কে এম তরিকুল ইসলাম, মো. আবুল কাশেম, শেখ মো. আখতারুজ্জামান ও তোতা মিয়া।২০০৪ সালের ২১ আগস্ট রাজধানীর বঙ্গবন্ধু অ্যাভিনিউয়ে আওয়ামী লীগের সমাবেশে গ্রেনেড হামলা করা হয়। এই গ্রেনেড হামলায় নিহত হন ২২ জন। আহত হন কয়েক শ লোক। ২০০৮ সালের ১১ জুন এ মামলায় ২২ জনকে আসামি করে সিআইডি প্রথম অভিযোগপত্র দেয়। পরে আওয়ামী লীগ ক্ষমতায় আসার পর এ মামলার অধিকতর তদন্ত করে ২০১১ সালের ৩ জুলাই তারেক রহমানসহ আরও ৩০ জনের বিরুদ্ধে সম্পূরক অভিযোগপত্র দেয় সিআইডি। মোট ৫২ আসামির মধ্যে তারেক রহমানসহ ১৯ জন পলাতক আছেন।
