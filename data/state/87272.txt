
দপ্তরবিহীন মন্ত্রী ও আওয়ামী লীগের উপদেষ্টামণ্ডলীর সদস্য সুরঞ্জিত সেনগুপ্ত বলেছেন, ঢাকা শহরের বাইরে জেলা, উপজেলা, ইউনিয়ন ও গ্রাম পর্যন্ত সরকারের উন্নয়ন কর্মসূচির বার্তা পৌঁছে দেওয়া হবে। তাঁর ভাষায়, বিরোধী দল বিএনপির ‘মিথ্যাচারের’ জবাবে তাঁদের ‘সত্যাচার’ করতে হবে।আজ বুধবার জাতীয় প্রেসক্লাবে ফজিলাতুন্নেসা মুজিব ও শেখ কামালের জন্মদিন উপলক্ষে এক আলোচনা সভায় সুরঞ্জিত সেনগুপ্ত এসব কথা বলেন। অনুষ্ঠানটির আয়োজক বঙ্গবন্ধু একাডেমি।সুরঞ্জিত সেনগুপ্ত বলেন, ‘বিএনপির মিথ্যাচারের বিরুদ্ধে সরকার যখন কী কী করেছে তা প্রচারের চেষ্টা করছে, তখন একশ্রেণীর লোক আর সংবাদমাধ্যম ‘গেল গেল’ রব তুলেছে। আমি তাদের বলতে চাই, বিলবোর্ডের দেখেছেন কী, আরম্ভ হলো মাত্র। এখন জেলায় জেলায়, থানায়, ইউনিয়ন ও গ্রামে পর্যন্ত বিএনপির মিথ্যাচারের বিরুদ্ধে সত্যাচার হবে।’সুরঞ্জিত সেনগুপ্ত বিরোধী দল বিএনপিকে আলোচনায় বসার আহ্বান জানিয়েছেন। তিনি বলেন, ঈদের পর বিরোধী দল আন্দোলনে যাবে বলে হুমকি দিচ্ছে। ‘অভ্যুত্থান’ ঘটানোর ক্ষমতা তাদের নেই। বিরোধীদলীয় নেতা খালেদা জিয়া দেশে ফিরে বলেছেন, শেখ হাসিনার অধীনে নির্বাচনে তিনি যাবেন না। এর আগে বলেছিলেন, তত্ত্বাবধায়ক সরকার ছাড়া নির্বাচনে যাবেন না। তিনি অন্তর্বর্তীকালীন সরকারের কথা শুনতেই পারতেন না। বিরোধী দলকে সাংবিধানিক পদ্ধতি অনুসরণ করে রাজনৈতিক সমস্যার সমাধান করার আহ্বান জানান সুরঞ্জিত।
আওয়ামী লীগের উপদেষ্টামণ্ডলীর এই সদস্য জনগণের স্বার্থে জামায়াতে ইসলামীকে হরতাল প্রত্যাহারের অনুরোধ জানিয়েছেন। তিনি বলেন, সরকারের বিরুদ্ধে বিভিন্ন রাজনৈতিক দল হরতাল ডাকে, কিন্তু আদালতের রায়ের বিরুদ্ধে হরতালের ঘটনা নজিরবিহীন।
