
আদিবাসীদের আন্তর্জাতিক স্বীকৃতি আছে। তারা এ দেশে বসবাস করছে। কিন্তু আদিবাসী হিসেবে তাদের সাংবিধানিক স্বীকৃতি মেলেনি। অবিলম্বে তাদের আদিবাসী হিসেবে সাংবিধানিক স্বীকৃতি দিতে হবে। গতকাল মঙ্গলবার জাতীয় আদিবাসী পরিষদের রাজশাহী জেলা শাখার উদ্যোগে আয়োজিত অনুষ্ঠানে কথাসাহিত্যিক হাসান আজিজুল হক এসব কথা বলেন। আন্তর্জাতিক আদিবাসী দিবস (৯ আগস্ট) রাষ্ট্রীয়ভাবে পালনের দাবি জানান তিনি। রাজশাহীতে গতকাল এই দাবিতে নগরের মিয়াপাড়া এলাকায় অবস্থিত রাজশাহী সাধারণ গ্রন্থাগারে আলোচনা সভা ও সাংস্কৃতিক অনুষ্ঠানের আয়োজন করা হয়। এর আগে একই দাবিতে একটি শোভাযাত্রা বের করা হয়। শোভাযাত্রার উদ্বোধনকালে হাসান আজিজুল হক আরও বলেন, ‘সারা পৃথিবী আন্তর্জাতিক আদিবাসী দিবস পালন করছে। কিন্তু বাংলাদেশে আদিবাসী থাকা সত্ত্বেও কেন রাষ্ট্রীয়ভাবে দিবসটি পালন করা হচ্ছে না? বাংলাদেশেও জাতীয়ভাবে আন্তর্জাতিক আদিবাসী দিবস পালন করতে হবে।’ জাতীয় আদিবাসী পরিষদের রাজশাহী জেলা শাখার সভাপতি বিমল চন্দ্র রাজোয়াড়ের সভাপতিত্বে আলোচনা সভায় অন্যান্যের মধ্যে বক্তব্য দেন জাতীয় আদিবাসী পরিষদের সভাপতি রবীন্দ্রনাথ সরেন, প্রেসিডিয়াম সদস্য অনিল মারান্ডি প্রমুখ। আলোচনা সভায় বক্তারা বলেন, সরকার আদিবাসীদের দাবি আজও মেনে নেয়নি। বরং সংবিধানের পঞ্চদশ সংশোধনীর মাধ্যমে আদিবাসীদের ‘আদিবাসী’ হিসেবে স্বীকৃতি না দিয়ে ক্ষুদ্র নৃ-গোষ্ঠী হিসেবে চিহ্নিত করেছে; যা আদিবাসীদের জন্য লজ্জাকর। এ ছাড়া বক্তারা সারা দেশে আদিবাসীদের ওপর নির্যাতন, নিপীড়ন, ধর্ষণ, হত্যা, ভূমি থেকে উচ্ছেদ প্রভৃতি ঘটনার তীব্র নিন্দা ও প্রতিবাদ জানিয়ে সন্ত্রাসীদের বিচারের দাবি জানান।
