
চট্টগ্রামের হাটহাজারী উপজেলার মির্জাপুর ইউনিয়নে তাসলিমা আক্তার (২১) নামের এক গৃহবধূকে বিষ খাইয়ে হত্যার অভিযোগ উঠেছে। গত শনিবার গভীর রাতে চট্টগ্রাম মেডিকেল কলেজ হাসপাতালে চিকিৎসাধীন অবস্থায় মারা যান তিনি। তাঁর পরিবারের অভিযোগ, পারিবারিক বিরোধের জের ধরে তাসলিমাকে বিষ খাইয়েছেন শ্বশুরবাড়ির সদস্যরা।
তাসলিমার পরিবার জানায়, দেড় বছর আগে পারিবারিকভাবে তাসলিমা আক্তার ও মির্জাপুর ইউনিয়নের মির কাসেম পাড়া গ্রামের মোহাম্মদ আনোয়ারের বিয়ে হয়। শনিবার দুপুরে আনোয়ার তাঁর কয়েকজন আত্মীয়কে নিয়ে তাসলিমার বাবার বাড়িতে বেড়াতে যান। বিকেলে তাঁরা ফিরে আসেন। তাসলিমার বাবার বাড়ি থেকে কম ঈদি দেওয়া নিয়ে বাগ্‌বিতণ্ডা শুরু করেন তাঁর শ্বশুরবাড়ির সদস্যরা। পরে রাতে তাসলিমা বিষপান করেছেন বলে প্রচার করা হয়। স্বামী আনোয়ার তাঁকে হাসপাতালে নিয়ে যান। সেখানে চিকিৎসাধীন অবস্থায় তাঁর মৃত্যু হয়।
তাসলিমার বাবা মোহাম্মদ শফি অভিযোগ করে বলেন, বাড়ি ফিরে তাসলিমার শাশুড়ি ও ননদ ঈদি কম হওয়া নিয়ে ঝগড়া শুরু করেন। একপর্যায়ে তাঁরা তাসলিমার মুখে বিষ ঢেলে দেন। এ ব্যাপারে তিনি থানায় মামলা করবেন বলে জানান।
তাসলিমার মৃত্যুর পর চট্টগ্রাম মেডিকেল কলেজ হাসপাতালের পুলিশ ফাঁড়িতে মৌখিক অভিযোগ জানায় তাঁর পরিবার। এরপর পাঁচলাইশ থানার উপপরিদর্শক এনামুল হক এসে লাশের সুরতহাল তৈরি করেন। তিনি প্রথম আলোকে বলেন, লাশের শরীরে আঘাতের কোনো চিহ্ন নেই। তাঁর পরিবারের অভিযোগ, বিষ খাইয়ে তাঁকে হত্যা করা হয়েছে। লাশের ময়নাতদন্ত করা হয়েছে।
অভিযোগ সম্পর্কে জানতে তাসলিমার শ্বশুরবাড়িতে গিয়ে কাউকে পাওয়া যায়নি। তাঁর স্বামীর মুঠোফোনটিও বন্ধ পাওয়া গেছে।
হাটহাজারী থানার ওসি বেলাল উদ্দীন জাহাংগীর বলেন, এ ঘটনায় পরিবারের পক্ষÿ থেকে এখনো কোনো অভিযোগ পাননি।
 
