
রাজধানীর রামপুরায় গতকাল শুক্রবার রাতে দুর্বৃত্তদের হামলায় বাংলাদেশ টেলিভিশনের (বিটিভি) উপসহকারী প্রকৌশলী হুমায়ুন কবির (৩০) গুরুতর আহত হয়েছেন। তাঁর বাড়ি রামপুরার পূর্ব উলনে। তাঁকে ঢাকা মেডিকেল কলেজ হাসপাতালে ভর্তি করা হয়েছে।হুমায়ুন কবিরের বন্ধু গোলাম মোস্তফা প্রথম আলোকে বলেন, কর্মস্থল থেকে বেরিয়ে রাত সাড়ে আটটার দিকে বাসার সামনে রিকশা থেকে নামার পর তিন-চারজন যুবক ধারালো অস্ত্র নিয়ে হুমায়ুনকে ঘিরে ধরে। যুবকেরা তাঁর কাছ থেকে মোবাইল ফোন ও টাকা ছিনিয়ে নেওয়ার চেষ্টা করে। বাধা দিলে তারা হুমায়ুনকে এলোপাতাড়ি কোপায়। তিনি চিৎকার শুরু করলে ওই যুবকেরা মোবাইল সেট নিয়ে পালিয়ে যায়। রাত পৌনে ১১টার দিকে হুমায়ুনকে ঢাকা মেডিকেলে ভর্তি করা হয়।
