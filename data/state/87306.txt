
মুক্তিযুদ্ধকালে মানবতাবিরোধী অপরাধের দায়ে ফাঁসির দণ্ডাদেশ পাওয়া জামায়াতে ইসলামীর নেতা মীর কাসেম আলীর ছেলে আহমেদ বিন কাশেমকে বাড়ি থেকে তুলে নিয়ে যাওয়ার অভিযোগ উঠেছে। গতকাল মঙ্গলবার রাতে তাঁকে তুলে নিয়ে যাওয়া হয় বলে অভিযোগ করেছেন তাঁর স্ত্রী তাহমিনা আক্তার।
তাহমিনা আক্তার প্রথম আলোকে বলেন, মিরপুর ডিওএইচএসের ৭ নম্বর সড়কে তাঁদের বাসায় রাত ১১টার দিকে কলবেল বেজে ওঠে। তিনি দরজা খুলে দিলে সাদা পোশাকের পাঁচজন লোককে দেখেন। তাঁরা জানতে চান, তাঁর স্বামী (আহমেদ বিন কাশেম) কোথায়। এ সময় তাঁর স্বামী দরজার কাছে এলে তাঁরা তাঁকে তাঁদের সঙ্গে যেতে বলেন। পরিচয় জানতে চাইলেও ওই ব্যক্তিরা নিজেদের পরিচয় দেননি। তাঁর স্বামী যেতে রাজি না হলে তারা আহমেদ বিন কাশেমকে টেনে হিঁচড়ে নিচে নিয়ে যায়। তাদের সঙ্গে তাহমিনা নিচে নামেন। এ সময় ওই পাঁচজন কাশেমকে বড় একটি মাইক্রোবাসে তুলে নিয়ে চলে যান বলে তাহমিনা জানিয়েছেন।
এ সম্পর্কে জানতে চাইলে পল্লবী থানার ভারপ্রাপ্ত কর্মকর্তা (ওসি) দাদন ফকির প্রথম আলোকে বলেন, আহমেদ বিন কাশেমকে বাড়ি থেকে তুলে নিয়ে যাওয়ার কোনো তথ্য তার কাছে নেই। পুলিশ এ নামে কাউকে আটক করেনি বলেও তিনি জানান।
