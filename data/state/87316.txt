
প্রধানমন্ত্রী শেখ হাসিনার দৃষ্টি আকর্ষণ করে কুমিল্লা জেলা দুর্নীতি প্রতিরোধ কমিটির সাধারণ সম্পাদক শাহ মো. আলমগীর খান বলেন, ‘তনু আপনার মেয়ে ভেবে সঠিক বিচারের নির্দেশ দিন। পুরো জাতি এখন এ হত্যাকাণ্ডের বিচার নিয়ে আপনার দিকনির্দেশনার দিকে তাকিয়ে আছে।’
আজ বুধবার কলেজছাত্রী ও নাট্যকর্মী সোহাগী জাহান তনু হত্যাকাণ্ডের এক মাস। এ উপলক্ষে বিকেল চারটায় নগরের কান্দিরপাড় পূবালী চত্বরে প্রতিবাদী নারী সমাবেশ অনুষ্ঠিত হয়। এই সমাবেশে সংহতি জানিয়ে শাহ মো. আলমগীর খান এসব কথা বলেন।
কুমিল্লার সর্বস্তরের জনগণের ব্যানারে আয়োজিত ওই সমাবেশ পরিচালনা করেন স্থানীয় নারীনেত্রীরা। সমাবেশে নারীদের সঙ্গে পুরুষেরাও ওই হত্যাকাণ্ডের বিচারের দাবিতে সংহতি প্রকাশ করেন। এতে কুমিল্লার বিভিন্ন বেসরকারি উন্নয়ন সংস্থা, স্বেচ্ছাসেবী সংগঠন ও সংস্কৃতিকর্মীরা অংশ নেন।
সমাবেশে খুনি-ধর্ষকদের চিহ্নিত করে বিচারের দাবি করা হয়। অন্যথায় আরও কঠোর কর্মসূচির ঘোষণা দেওয়া হবে বলে জানান বক্তারা।
সমাবেশে অ্যাসিড–সন্ত্রাস নির্মূল কমিটি কুমিল্লার সভাপতি দিলনাশি মোহসেন বলেন, এ আন্দোলন নিয়ে অনেকে দ্বিধাদ্বন্দ্বে রয়েছেন। এখানে ভয় পাওয়ার কিছু নেই। রাজনীতির কিছু নেই। নারীবান্ধব সরকার নিশ্চয়ই এ হত্যাকাণ্ডের বিচার করবে।
বেসরকারি উন্নয়ন সংস্থা এইড কুমিল্লার নির্বাহী পরিচালক রোকেয়া বেগম শেফালী বলেন, এক মাসেও আসামি চিহ্নিত হয়নি। আসামি গ্রেপ্তারও হয়নি। এটা দুঃখজনক। ব্যক্তি বিশেষের দায়ভার কেউ না নিয়ে, তাদের আইনের আওতায় তুলে দেওয়া উচিত।
কুমিল্লা সরকারি মহিলা কলেজের সাবেক অধ্যক্ষ জোহরা আনিস বলেন, খুনি ও ধর্ষকদের প্রশ্রয় দিলে সংবিধানের মর্যাদা অক্ষুণ্ন থাকবে না। পুরো বিশ্ব তনু হত্যাকারীদের দেখতে চায়। বর্বরোচিত হত্যাকাণ্ডের বিচার করতেই হবে।
উন্নয়নকর্মী লোকমান হাকিম বলেন, এটা সাধারণ হত্যাকাণ্ড নয়। এর থেকে দায়মুক্ত হতে হলে খুনিদের চিহ্নিত করে আইনের আওতায় আনতে হবে।
বাংলাদেশ পরিবার পরিকল্পনা সমিতি (এফপিএবি) কুমিল্লার সভাপতি অনুপ রঞ্জন বোস বলেন, ‘আমি মনে করেছি, আন্দোলন স্তিমিত হয়ে গেছে। এখানে এসে মনে হলো নতুন করে এ আন্দোলন গণজাগরণ তৈরি করছে। ঘটনাটি বিশেষ এলাকায় হয়েছে। তাই বিশেষভাবে এর বিচার করতে হবে।’
সমাবেশে আরও বক্তব্য দেন প্রত্যয় উন্নয়ন সংস্থার নির্বাহী পরিচালক মাহমুদা আক্তার, কুমিল্লা প্রেসক্লাবের কার্যনির্বাহী কমিটির সদস্য ও সাংবাদিক ইয়াসমিন রীমা, সৃষ্টি সমাজকল্যাণ সংস্থার নির্বাহী পরিচালক সালমা আক্তার, সুশাসনের জন্য নাগরিক (সুজন) কুমিল্লার সহসম্পাদক মায়মুনা আক্তার রুবি, কর্মজীবী নারী কুমিল্লার সম্পাদক আয়েশা সিদ্দিকা, হলুদিয়া সমাজকল্যাণ সংস্থার নির্বাহী পরিচালক মাহমুদা আক্তার শেফালী, মহিলা হস্তশিল্প কুমিল্লার নির্বাহী পরিচালক নিলুফার ইয়াসমিন, ব্লাস্টের কর্মকর্তা আয়েশা সিদ্দিকা সোমা, নারী আইনজীবী তানজিনা ইয়াসমিন ও গণজাগরণ মঞ্চ কুমিল্লার মুখপাত্র খায়রুল আনাম রায়হান।
গত ২০ মার্চ রাতে কুমিল্লা ভিক্টোরিয়া সরকারি কলেজের ইতিহাস বিভাগের শিক্ষার্থী ও নাট্যকর্মী সোহাগী জাহান তনুর লাশ ময়নামতি সেনানিবাসের একটি জঙ্গলে পাওয়া যায়। এ ঘটনায় তনুর বাবা ইয়ার হোসেন থানায় মামলা করেন। এখন পর্যন্ত এ মামলার আসামিদের চিহ্নিত করা যায়নি।
