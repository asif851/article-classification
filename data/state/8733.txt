
চট্টগ্রাম সিটি করপোরেশনের মেয়র আ জ ম নাছির উদ্দীন বলেছেন, পরিকল্পিত নগর গড়ে তুলতে হলে অবশ্যই মহাপরিকল্পনা প্রয়োজন। এর কোনো বিকল্প নেই।গতকাল মঙ্গলবার চট্টগ্রাম নগর ভবনের সম্মেলন কক্ষে অনুষ্ঠিত মতবিনিময় সভায় মেয়র এ কথা বলেন। ড্রেনেজ ও পয়োনিষ্কাশন বিষয়ে মহাপরিকল্পনা, উড়াল সড়ক নির্মাণ ও যানজট নিরসনে চট্টগ্রাম সিটি করপোরেশন এ মতবিনিময় সভার আয়োজন করে।সভায় অন্যদের মধ্যে উপস্থিত ছিলেন সিটি করপোরেশনের সচিব রশিদ আহমদ, নির্বাহী ম্যাজিস্ট্রেট নাজিয়া শিরিন, মেয়রের একান্ত সচিব মোহাম্মদ মঞ্জুরুল ইসলাম, চট্টগ্রাম উন্নয়ন কর্তৃপক্ষের (সিডিএ) প্রধান প্রকৌশলী মোহাম্মদ জসীম উদ্দিন চৌধুরী, চট্টগ্রাম বন্দর কর্তৃপক্ষের প্রধান প্রকৌশলী মাহমুদুল হোসেন খান।মতবিনিময় সভায় মেয়র আ জ ম নাছির বলেন, চট্টগ্রামের জন্য ১৯৯৫ সালে প্রণয়ন করা মহাপরিকল্পনার মেয়াদ এ বছর শেষ হবে। এ মহাপরিকল্পনার সঙ্গে সামঞ্জস্য রেখে আগামী মহাপরিকল্পনা হালনাগাদ করতে হবে। এই মহাপরিকল্পনা প্রণয়নে অর্থ, পরিকল্পনা এবং স্থানীয় সরকার মন্ত্রণালয়কে যুক্ত করা প্রয়োজন। এতে মহাপরিকল্পনায় থাকা প্রকল্পগুলো বাস্তবায়ন অনেক সহজ হবে। নগর পুলিশ ও অংশীদারদের সঙ্গে আলোচনা করে সড়কের ওপর গাড়ি পার্কিং বন্ধ এবং অবৈধ স্থাপনা উচ্ছেদে প্রয়োজনীয় ব্যবস্থা নেওয়া হবে বলে জানান মেয়র আ জ ম নাছির। তিনি বলেন, এ উদ্যোগ বাস্তবায়িত হলে গণপরিবহন ব্যবস্থায় শৃঙ্খলা আসবে।মতবিনিময় সভায় নগর গণপরিবহন ব্যবস্থাপনা ও যানজট নিরসনে প্রস্তাব উপস্থাপন করেন প্রকৌশলী সুভাষ বড়ুয়া।
