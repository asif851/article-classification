
সব মামলায় হাইকোর্টে জামিন পেয়ে মির্জা ফখরুল ইসলাম আলমগীর যখন মুক্তির অপেক্ষা করছিলেন, তখন আবারও তিনটি মামলায় জামিন স্থগিত চেয়ে আবেদন করেছে রাষ্ট্রপক্ষ। এর ফলে তাঁর আশু মুক্তি অনিশ্চিত হয়ে গেল।গাড়িতে আগুন-ভাঙচুরসহ নাশকতার তিনটি মামলায় বিএনপির ভারপ্রাপ্ত মহাসচিব মির্জা ফখরুল ইসলাম আলমগীরকে দেওয়া হাইকোর্টের জামিন স্থগিত চেয়ে গতকাল সোমবার আবেদন করেছে রাষ্ট্রপক্ষ। আগামী ২ জুলাই আপিল বিভাগের নিয়মিত বেঞ্চে এসব আবেদনের শুনানি হবে।পল্টন থানায় করা ওই তিন মামলায় ২১ জুন মির্জা ফখরুলকে জামিন দেন হাইকোর্ট। ওই আদেশ স্থগিত চেয়ে গতকাল চেম্বার আদালতে পৃথক তিনটি আবেদন করে রাষ্ট্রপক্ষ। চেম্বার বিচারপতি হাসান ফয়েজ সিদ্দিকী আবেদনগুলো শুনানির জন্য আপিল বিভাগের নিয়মিত বেঞ্চে পাঠিয়ে দেন। চেম্বার আদালতে রাষ্ট্রপক্ষে ছিলেন অ্যাটর্নি জেনারেল মাহবুবে আলম। মির্জা ফখরুলের পক্ষে ছিলেন আইনজীবী জয়নুল আবেদীন ও সগীর হোসেন।পরে সগীর হোসেন সাংবাদিকদের বলেন, চেম্বার আদালত স্থগিতাদেশ না দিয়ে আবেদনগুলো শুনানির জন্য আপিল বিভাগের নিয়মিত বেঞ্চে পাঠিয়ে দিয়েছেন। ২ জুলাই এসব আবেদনের ওপর শুনানি হবে।এর আগে গত রোববার নাশকতার অভিযোগে করা পল্টন থানার দুটি ও মতিঝিল থানার একটি মামলায় মির্জা ফখরুলকে দেওয়া হাইকোর্টের জামিন বহাল রাখেন আপিল বিভাগ। ১৮ জুন ওই তিন মামলায় মির্জা ফখরুলকে জামিন দিয়েছিলেন হাইকোর্ট।চলতি বছরের শুরুতে ৫ জানুয়ারির ‘একতরফা’ জাতীয় সংসদ নির্বাচনের বর্ষপূর্তি ঘিরে কর্মসূচি ঘোষণা করে বিএনপির নেতৃত্বাধীন ২০-দলীয় জোট। এ নিয়ে রাজধানীর পল্টন ও মতিঝিল এলাকাসহ নানা জায়গায় গাড়ি ভাঙচুর, অগ্নিসংযোগসহ নাশকতার ঘটনা ঘটে। এ সময় পল্টন ও মতিঝিল থানায় মির্জা ফখরুলসহ বিএনপি-জামায়াতের অর্ধশতাধিক নেতা-কর্মীর বিরুদ্ধে একাধিক মামলা করা হয়। মির্জা ফখরুলকে সাতটি মামলায় গ্রেপ্তার দেখানো হয়। এর মধ্যে পল্টন থানার ছয়টি ও মতিঝিল থানার মামলা একটি। সবগুলোতে তিনি হাইকোর্ট থেকে জামিন পেয়েছেন।গত ৬ জানুয়ারি মির্জা ফখরুলকে গ্রেপ্তার করে আইনশৃঙ্খলা রক্ষাকারী বাহিনী। কারাবন্দী অবস্থায় অসুস্থ হয়ে পড়লে ১৩ জুন হাইকোর্টের নির্দেশে তাঁকে কাশিমপুর কারাগার থেকে বঙ্গবন্ধু শেখ মুজিব মেডিকেল বিশ্ববিদ্যালয় (বিএসএমএমইউ) হাসপাতালে ভর্তি করা হয়। তিনি এখনো সেখানে চিকিৎসাধীন।
