
সুপ্রিম কোর্টের হাইকোর্ট বিভাগে স্থায়ী নিয়োগ পাওয়া ১০ জন বিচারপতি আজ সোমবার শপথ নিয়েছেন।
সকাল সাড়ে ১০টায় সুপ্রিম কোর্টের এনেক্স ভবন মিলনায়তনে প্রধান বিচারপতি মো. মোজাম্মেল হোসেন পর্যায়ক্রমে ১০ জন বিচারপতিকে শপথবাক্য পাঠ করান।
রেজিস্ট্রার এ কে এম শামসুল ইসলামের সঞ্চালনায় শপথ অনুষ্ঠানে সুপ্রিম কোর্টের উভয় বিভাগের বিচারপতিরা উপস্থিত ছিলেন।
নিয়োগ পাওয়া বিচারপতিরা হলেন বিচারপতি এস এইচ মো. নুরুল হুদা জায়গীরদার, বিচারপতি কে এম কামরুল কাদের, বিচারপতি মো. মজিবুর রহমান মিয়া, বিচারপতি মোস্তফা জামান ইসলাম, বিচারপতি মোহাম্মদ উল্লাহ, বিচারপতি মুহাম্মদ খুরশীদ আলম সরকার, বিচারপতি এ কে এম সাহিদুল হক, বিচারপতি সহিদুল করিম, বিচারপতি মো. জাহাঙ্গীর হোসেন ও বিচারপতি আবু তাহের মো. সাইফুর রহমান।
সংবিধানের ৯৫ অনুচ্ছেদের ক্ষমতাবলে রাষ্ট্রপতি প্রধান বিচারপতির সঙ্গে পরামর্শক্রমে গতকাল রোববার হাইকোর্ট বিভাগে এই ১০ জন অতিরিক্ত বিচারককে স্থায়ী বিচারপতি হিসেবে নিয়োগ দেন। আইন মন্ত্রণালয়ের আইন ও বিচার বিভাগ এ বিষয়ে প্রজ্ঞাপন জারি করেছে। আজ শপথগ্রহণের দিন থেকে এ নিয়োগ কার্যকর হবে।
