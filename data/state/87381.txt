
স্বাস্থ্যমন্ত্রী মোহাম্মদ নাসিম বলেছেন, মেডিকেল কলেজে ভর্তি পরীক্ষার প্রশ্নপত্র ফাঁসের অভিযোগের কোনো প্রমাণ পাওয়া যায়নি। আজ সোমবার সংসদে হাবিবুর রহমান মোল্লার এক প্রশ্নের জবাবে মন্ত্রী এ কথা বলেন। এ ছাড়া প্রশ্নোত্তর পর্বে নৌ-দুর্ঘটনা ও এবারের হজে গিয়ে নিহত হওয়ার প্রসঙ্গটি এসেছে। 
মোহাম্মদ নাসিম বলেন, ২০১৫-১৬ শিক্ষাবছরে এমবিবিএস ভর্তি পরীক্ষায় প্রশ্নপত্র ফাঁস হয়েছে বলে অভিযোগ উঠেছিল। রাজধানীর কাফরুল থানার পুলিশ এই পরীক্ষার প্রশ্ন ফাঁস হয়েছে সন্দেহে ৩৬টি প্রশ্নপত্র উদ্ধার করে। স্বাস্থ্য অধিদপ্তরের তদন্ত কমিটি এসব প্রশ্নের সঙ্গে মূল প্রশ্ন মিলিয়ে দেখেছে। এতে কোনো মিল পাওয়া যায়নি।  এম আবদুল লতিফের প্রশ্নের জবাবে স্বাস্থ্যমন্ত্রী বলেন, নকল ও ভেজাল ওষুধ উৎপাদন ও বিক্রি করার অপরাধে ভ্রাম্যমাণ আদালত চলতি বছরের জানুয়ারি থেকে অক্টোবর পর্যন্ত ৯৫৯টি প্রতিষ্ঠানকে দুই কোটি দুই লাখ ৭৬ হাজার ৪০০ টাকা জরিমানা করেছে। ৪৭টি প্রতিষ্ঠান সিলগালা করে বিপুল পরিমাণ ভেজাল ওষুধ ধ্বংস করেছে। এসব ঘটনার সঙ্গে জড়িত ৩৪ জনকে বিভিন্ন মেয়াদে কারাদণ্ড দেওয়া হয়েছে।  গোলাম দস্তগীর গাজীর প্রশ্নের জবাবে নৌপরিবহনমন্ত্রী শাজাহান খান বলেন, ১৯৮৩ সাল থেকে বর্তমান সময় পর্যন্ত ৪১৫টি নৌ-দুর্ঘটনায় চার হাজার ২৫৫ জনের মৃত্যু হয়েছে।
মুহিবুর রহমানের প্রশ্নের জবাবে ধর্মমন্ত্রী মতিউর রহমান বলেন, সরকারি ও বেসরকারি ব্যবস্থাপনায় এ বছর মোট এক লাখ ছয় হাজার ৯৪ জন হজ করেছেন। এঁদের মধ্যে ২৭১ জন মারা গেছেন।
