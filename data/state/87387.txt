
কিশোরগঞ্জের ভৈরব উপজেলার তিন ইউনিয়নের সিএনজিচালিত অটোরিকশার চালকেরা গত বৃহস্পতিবার ধর্মঘট প্রত্যাহার করে নিয়েছেন। ভৈরব বাস মালিক সমিতির মধ্যস্থতায় তাঁরা ধর্মঘট প্রত্যাহার করে নেন। গতকাল শুক্রবার থেকে ভৈরব-গজারিয়া সড়কে আবারও ওই তিন ইউনিয়নের অটোরিকশা চলাচল শুরু হয়। উপজেলার গজারিয়া ইউনিয়ন আওয়ামী লীগের সভাপতি ও ওই ইউনিয়নের পরিবহন নেতা ফরিদ খান গজারিয়া-ভৈরব সড়কে শিমুলকান্দি, শ্রীনগর ও সাদেকপুর ইউনিয়নের অটোরিকশা চলাচল নিষিদ্ধ করলে গত শুক্রবার থেকে ওই তিন ইউনিয়নের অটোরিকশার চালকেরা ধর্মঘট শুরু করেন। এ নিয়ে গত বৃহস্পতিবার প্রথম আলোর বিশাল বাংলা পাতায় ‘আওয়ামী লীগ নেতার নির্দেশে সড়ক বন্ধ’ শিরোনামে সংবাদ প্রকাশিত হয়। স্থানীয় সূত্রে জানা গেছে, জেলা বাস মালিক সমিতির নেতারা বৃহস্পতিবার সকালে অটোরিকশা শ্রমিক-মালিক সমিতির নেতাদের নিয়ে জরুরি বৈঠক করেন। বাস মালিক সমিতির সভাপতি সগির আহমেদের সভাপতিত্বে এ সভা থেকে চালকদের ধর্মঘট প্রত্যাহারের অনুরোধ জানানো হয়। ফরিদ খানও তাঁর অবস্থান থেকে সরে এসে ভৈরব-গজারিয়া সড়কে অটোরিকশা চলাচলের ওপর নিষেধাজ্ঞা প্রত্যাহার করে নেন। এ পরিপ্রেক্ষিতে ওই তিন ইউনিয়নের চালকেরা ধর্মঘট প্রত্যাহার করেন। গতকাল থেকে তাঁরা ওই সড়কে আবারও গাড়ি চালাতে শুরু করেন। ভৈরব অটোরিকশা শ্রমিক মালিক সমিতির সভাপতি কামাল আহমেদ বলেন, মূলত সড়ক ব্যবস্থাপনা নিয়ে তিন ইউনিয়নের চালকদের মধ্যে ভুল-বোঝাবুঝি হয়েছিল।
