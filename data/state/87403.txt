
লালমনিরহাটের আদিতমারী উপজেলায় জেলা পরিষদের রাস্তার গাছ কাটা চক্রের হোতা মাহবুবার রহমানের বিরুদ্ধে এবার লালমনিরহাট জেলা পরিষদের পক্ষ থেকে মামলা দায়ের করা হয়েছে। আদিতমারী থানায় গত বুধবার রাতে মামলাটি দায়ের করা হয়।
এর আগে গত রোববার মাহবুবার রহমানের বিরুদ্ধে একই থানায় আদিতমারী উপজেলার বাংলাদেশ সময়-এর প্রতিনিধি রেজাউল করিম রাজ্জাক বাদী হয়ে তাঁকে হত্যাচেষ্টার অভিযোগে মামলা করেন। গত বুধবার রাতে মাহবুবার রহমানের বিরুদ্ধে মামলাটি করেন জেলা পরিষদের অফিস সহায়ক মোশাররফ হোসেন।
জেলা পরিষদের অফিস সহায়ক মোশাররফ হোসেনের মামলার বিবরণে জানা গেছে, আদিতমারী উপজেলার কুমড়ীরহাট থেকে কমলাবাড়ীগামী রাস্তায় ভ্যাটেশ্বর এলাকার রাস্তার পাশ থেকে সাতটি গাছ কেটে নেন মাহবুবার রহমান ও তাঁর লোকজন। কেটে ফেলা এসব গাছের আনুমানিক মূল্য ৮৬ হাজার টাকা।
মোশাররফ হোসেনের দায়ের করা মামলায় মাহবুবার রহমান ছাড়াও অজ্ঞাত আরও কয়েকজনকে আসামি করা হয়েছে। বর্তমানে মাহবুবার রহমান পলাতক রয়েছেন।
আদিতমারী থানার ওসি হরেশ্বর রায় মামলার সত্যতা নিশ্চিত করে বলেন, ‘সাংবাদিককে পুড়িয়ে মারার চেষ্টা মামলায় মাহবুবার রহমান আদালত থেকে জামিনে থাকলেও জেলা পরিষদের গাছ কাটার মামলায় পলাতক আছেন। তাঁকে গ্রেপ্তারের চেষ্টা চলছে।’
গত বুধবার একই ঘটনায় প্রথম আলোর বিশাল বাংলায় ‘সাংবাদিককে হত্যাচেষ্টার অভিযোগে মামলা’ শিরোনামে একটি সংবাদ  প্রকাশিত হয়।
 
