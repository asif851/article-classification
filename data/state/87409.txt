
পারিবারিক কলহের পাশাপাশি শাশুড়ি তাঁর বড় ছেলের সন্তানদের চেয়ে ছোট ছেলের ঘরের নাতি ইব্রাহীমকে বেশি আদর করতেন, তাই তাকে হত্যা করেন তার বড় চাচি। আজ মঙ্গলবার এক সংবাদ সম্মেলনে পুলিশ এমনটাই দাবি করে।
কুমিল্লায় নিখোঁজের ৪৮ ঘণ্টা পর গত শনিবার কুমিল্লার বরুড়া উপজেলার সেপটিক ট্যাংক থেকে সাত বছরের শিশু ইব্রাহীম হোসেনের লাশ উদ্ধার হয়। সে বরুড়া উপজেলার শাকপুর প্রাথমিক বিদ্যালয়ের দ্বিতীয় শ্রেণির ছাত্র ছিল।
এ হত্যার সঙ্গে জড়িত সন্দেহে শিশুটির বড় চাচি হোসনে আরাকে আজ সকালে গ্রেপ্তার দেখানো হয়। আজ বেলা সাড়ে তিনটায় কুমিল্লা জেলা পুলিশ সুপারের কার্যালয়ের সম্মেলন কক্ষে আয়োজিত এক সংবাদ সম্মেলনে লিখিত বক্তব্য পাঠ করেন জেলা পুলিশ সুপার মো. শাহ আবিদ হোসেন। তিনি বলেন, জিজ্ঞাসাবাদে হোসনে আরা হত্যার কথা স্বীকার করেছেন। এ সময় উপস্থিত ছিলেন কুমিল্লার অতিরিক্ত পুলিশ সুপার (উত্তর) মো. আলী আশরাফ ভূঞা ও অতিরিক্ত পুলিশ সুপার (দক্ষিণ) আবদুল্লাহ আল মামুন, শিশু ইব্রাহীমের বাবা আবুল কাশেম ও শাকপুর ইউনিয়ন পরিষদের চেয়ারম্যান মমতাজ উদ্দিন।
সংবাদ সম্মেলনে শিশু ইব্রাহীমের বাবা আবুল কাশেম বলেন, ‘আমি হত্যাকারীর ফাঁসি চাই। আমার বড় ভাই আবুল বাশারের স্ত্রী হোসনে আরা বেগম আমার ছেলেকে গলা টিপে হত্যা করে লাশ গুম করে। পরে সে-ই আবার লাশ শনাক্ত করে।’এদিকে আজ বিকেলে হোসনে আরাকে কুমিল্লার জ্যেষ্ঠ বিচারিক হাকিম মো. সাইফুল ইসলামের আদালতে হাজির করা হয়। সেখানে ১৬৪ ধারায় তাঁর জবানবন্দি রেকর্ড করা হয়।পারিবারিক সূত্রে জানা গেছে, গত বৃহস্পতিবার বেলা দেড়টার দিকে শাকপুর গ্রামের কুরগাইর বাড়ির বাসিন্দা আবুল কাশেম ও শিরিন আক্তারের ছেলে ইব্রাহীম বাড়ির সামনে খেলা করছিল। এরপর সে নিখোঁজ হয়। পরে এলাকায় মাইকিং করা হয়। না পেয়ে পরিবারের পক্ষ থেকে গত শুক্রবার বরুড়া থানায় একটি সাধারণ ডায়েরি (জিডি) করা হয়। রোববার বেলা দুইটায় শিশুটির চাচা প্রবাসী আবুল বাশারের সঙ্গে মুঠোফোনে কথা বলছিলেন তাঁর স্ত্রী হোসনে আরা। এ সময় হোসনে আরা দেখেন, বাড়ির পাশে একটি সেপটিক ট্যাংকে শিশুটির লাশ পড়ে আছে। তাঁর চিৎকারে আশপাশের লোকজন এগিয়ে আসেন। বরুড়া থানার পুলিশ গিয়ে লাশ উদ্ধার করে। শিশুটির গলায় বৈদ্যুতিক তার দিয়ে প্যাঁচানোর দাগ রয়েছে। সেদিনই এ ঘটনায় শিশু ইব্রাহীমের বাবা আবুল কাশেম বাদী হয়ে একটি হত্যা মামলা করেন।ছেলে নিখোঁজ হওয়ার খবরে সৌদি আরব থেকে গত শুক্রবার রাতেই বাড়িতে আসেন আবুল কাশেম।
