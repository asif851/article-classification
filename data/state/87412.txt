
বিদেশি তথা ভারতীয় চলচ্চিত্রের প্রদর্শন নিষিদ্ধের দাবিতে রাজপথে নেমেছেন চলচ্চিত্র অভিনয়শিল্পী, পরিচালক, প্রযোজকেরা। সরকার যদি হিন্দি ও উর্দু চলচ্চিত্র প্রদর্শন বন্ধে উদ্যোগ না নেয়, তাহলে শরীরের শেষ রক্তবিন্দু দিয়ে দেশের চলচ্চিত্রশিল্পকে রক্ষা করা হবে বলে জানান প্রতিবাদমুখর শিল্পীরা।গতকাল দুপুরে জাতীয় প্রেসক্লাবের সামনে প্রতিবাদ সভার আয়োজন করেন চলচ্চিত্রশিল্পের ১৯টি সংগঠনের সমন্বয়ে গঠিত চলচ্চিত্র ঐক্যজোট।ভারতীয় ছবি প্রদর্শনের বিরুদ্ধে অনুষ্ঠিত এই প্রতিবাদ সভায় বক্তব্য দেন চলচ্চিত্র পরিচালক সমিতির সভাপতি দেলোয়ার জাহান ঝন্টু, মহাসচিব মুশফিকুর রহমান গুলজার, সাবেক মহাসচিব এফ আই মানিক, সোহানুর রহমান সোহান, আহমেদ শরীফ, চিত্রনায়ক রুবেল, শিল্পী সমিতির সভাপতি শাকিব খান, সাধারণ সম্পাদক মিশা সওদাগর, অমিত হাসান,পরীমনি প্রমুখ।প্রতিবাদ সমাবেশে বক্তারা আরও বলেন, এ দেশের মুক্তিযুদ্ধ থেকে সব ধরনের আন্দোলন-সংগ্রামে চলচ্চিত্রশিল্প গুরুত্বপূর্ণ অবদান রেখে আসছে। চলচ্চিত্রকে যদি রক্ষা করা না যায়, তাহলে এ দেশকেও রক্ষা করা যাবে না। প্রতিবাদ সভা শেষে একটি বিক্ষোভ মিছিল নিয়ে প্রেসক্লাবে থেকে কাকরাইল ফিল্মপাড়ায় যায় চলচ্চিত্র ঐক্যজোট।
