
ফেনীর দাগনভূঞা উপজেলায় ইটভাটার মাটিবাহী ট্রাক্টর ও মোটরসাইকেলের মুখোমুখি সংঘর্ষে এক মাদ্রাসাছাত্র নিহত হয়েছেন। আহত হয়েছেন আরও দুজন। হতাহত ব্যক্তিরা মোটরসাইকেল আরোহী ছিলেন।গতকাল শুক্রবার রাতে দাগনভূঞা উপজেলা পরিষদের অদূরে ফেনী-নোয়াখালী সড়কে এ দুর্ঘটনা ঘটে।নিহত ছাত্রের নাম মো. হাছান (১৮)। তিনি দাগনভূঞা পৌরসভার আজিজ ফাজিলপুর গ্রামের বাসিন্দা এবং স্থানীয় মাদ্রাসার আলিম শ্রেণির ছাত্র ছিলেন।আহত দুজন হচ্ছেন রবিন ও শাকিল।পুলিশ ও এলাকাবাসী সূত্রে জানা গেছে, গতকাল রাত ১০টার দিকে মোটরসাইকেলে করে ফেনী শহর থেকে দাগনভূঞায় নিজ বাড়িতে ফিরছিলেন তিনজন। উপজেলা পরিষদের অদূরে একটি ইটভাটার মাটিবাহী ট্রাক্টরের সঙ্গে মোটরসাইকেলটির মুখোমুখি সংঘর্ষ হয়। এতে ঘটনাস্থলেই নিহত হন হাছান। আহত রবিন ও শাকিলকে প্রথমে উপজেলা স্বাস্থ্য কমপ্লেক্স ও পরে চট্টগ্রাম মেডিকেল কলেজ হাসপাতালে স্থানান্তর করা হয়।
দাগনভূঞা থানার ভারপ্রাপ্ত কর্মকর্তা (ওসি) আবুল কালাম আজাদ ঘটনার সত্যতা নিশ্চিত করেছেন। তিনি জানান, দুর্ঘটনায় একজন মাদ্রাসাছাত্র নিহত হন এবং দুজন আহত হন। ট্রাক্টরটি আটক করা হয়েছে।
