
বরিশালের বাকেরগঞ্জে গতকাল সোমবার বাসের চাপায় উপজেলা সমাজসেবা কার্যালয়ের এক কর্মকর্তা নিহত হয়েছেন। একই দিন গোপালগঞ্জে অপর এক দুর্ঘটনায় দুজন নিহত হয়েছেন। আমাদের আঞ্চলিক কার্যালয় ও প্রতিনিধিদের পাঠানো খবর:গোপালগঞ্জ: গোপালগঞ্জ সদর উপজেলার উলপুরে সড়ক দুর্ঘটনায় দুজন নিহত ও একজন আহত হয়েছেন। তাঁরা হলেন, মাদারীপুরের শিবচর উপজেলার চরবাঁচামরা সিকদারকান্দি গ্রামের খোকন সিকদার (৩৪) ও শরীয়তপুরের জাজিরা উপজেলার দক্ষিণ সেরেরচর গ্রামের সুরুজ চোকদার (৩০)।পুলিশ জানায়, গতকাল গোপালগঞ্জ শহর থেকে ভাড়ায় চালিত মোটরসাইকেলে ওই তিনজন মাদারীপুরে যাচ্ছিলেন। বেলা পৌনে ১১টার দিকে গোপালগঞ্জ-টেকেরহাট সড়কের উলপুরের মান্দারতলা এলাকায় মোটরসাইকেলটি নিয়ন্ত্রণ হারিয়ে সড়কের পাশের একটি গাছের সঙ্গে ধাক্কা খায়। এতে মোটরসাইকেলচালক সুরুজ চোকদার ও আরোহী খোকন সিকদার নিহত হন।বরিশাল: বরিশাল-পটুয়াখালী সড়কের বরিশালের বাকেরগঞ্জ উপজেলার আউলিয়াপুর এমএ খান ফিলিং স্টেশনের সামনে বাসের চাপায় সমাজসেবা কর্মকর্তা আবু বকর সিদ্দিকী (৪৫) নিহত হয়েছেন। গতকাল সকাল ১০টার দিকে এ দুর্ঘটনা ঘটে।আবু বকর সিদ্দিকী বরগুনার বামনা থানার বাসিন্দা ও বাকেরগঞ্জ সমাজসেবা কার্যালয়ের ইউনিয়ন কর্মকর্তা ছিলেন। পুলিশ জানায়, বরিশাল থেকে মোটরসাইকেল চালিয়ে বাকেরগঞ্জে যাচ্ছিলেন আবু বকর। পথে ওই স্থানে একটি বাস তাঁকে চাপা দেয়।
 
