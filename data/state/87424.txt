
চুয়াডাঙ্গার জীবননগর উপজেলার সীমান্ত ইউনিয়নের গঙ্গাদাসপুরের জোড়া খুন মামলার প্রধান আসামি আবদুল মালেক মোল্লাকে (৬০) কারাগারে পাঠিয়েছেন আদালত। আজ বুধবার আবদুল মালেক মোল্লা জেলা ও দায়রা জজ আদালতে আত্মসমর্পণ করে জামিন আবেদন করেন। বিচারক শিরিন কবিতা আখতার জামিন আবেদন নাকচ করে তাঁকে কারাগারে পাঠানোর আদেশ দেন।
আদালত সূত্রে জানা গেছে, চলতি বছরের ৪ জানুয়ারি গঙ্গাদাসপুরে জমিসংক্রান্ত বিরোধ নিয়ে প্রতিপক্ষের লোকজন মোহাম্মদ আলী (৫০) ও তাঁর চাচাতো ভাই শাহাবুদ্দীনকে বোমা মেরে ও কুপিয়ে হত্যা করেন। ওই ঘটনায় নিহত মোহাম্মদ আলীর ছোট ভাই আবদুস সালাম বাদী হয়ে আবদুল মালেক মোল্লাসহ ৪২ জনকে আসামি করে গত ৬ জানুয়ারি জীবননগর থানায় হত্যা মামলা করেন।
মামলার প্রধান আসামি আবদুল মালেক মোল্লা সীমান্ত ইউনিয়ন পরিষদ নির্বাচনে আওয়ামী লীগের বিদ্রোহী প্রার্থী হিসেবে অংশ নিয়ে পরাজিত হন। ওই নির্বাচন উপলক্ষে গত ৪ মে উচ্চ আদালতে জামিন আবেদন করলে আদালত ছয় সপ্তাহের জন্য তাঁর অন্তর্বর্তীকালীন জামিন মঞ্জুর করেন। ছয় সপ্তাহ পর আজ বুধবার জেলা ও দায়রা জজ আদালতে তিনি আত্মসমর্পণ করলে তাঁকে কারাগারে পাঠানোর আদেশ দেওয়া হয়।
