
বাংলাদেশ পরিবেশ আইনবিদ সমিতির (বেলা) প্রধান নির্বাহী সৈয়দা রিজওয়ানা হাসানের স্বামী আবু বকর সিদ্দিক অপহরণসহ সব ধরনের অপহরণ ও গুমের বিরুদ্ধে দুর্বার আন্দোলন গড়ে তুলবে বিএনপির নেতৃত্বাধীন ১৯-দলীয় জোট। গতকাল বৃহস্পতিবার গুলশানে বিএনপির চেয়ারপারসনের কার্যালয়ে অনুষ্ঠিত জোটের এক বৈঠকে এ সিদ্ধান্ত হয়।বৈঠকে বিএনপির চেয়ারপারসন খালেদা জিয়া সভাপতিত্ব করেন। বৈঠকে আন্দোলনের ধরন নির্ধারণের দায়িত্ব দেওয়া হয়েছে বিএনপির ভারপ্রাপ্ত মহাসচিব মির্জা ফখরুল ইসলাম আলমগীরকে।বৈঠকে জনদুর্ভোগ শনাক্ত করে সেই বিষয়গুলোতে ধারাবাহিক আন্দোলন গড়ে তোলার সিদ্ধান্ত হয়েছে। এ ছাড়া আইনশৃঙ্খলা পরিস্থিতির অবনতি, বিদ্যুতের মূল্যবৃদ্ধি, তিস্তার পানির ন্যায্য হিস্যার দাবিতেও ধারাবাহিক আন্দোলনের বিষয়ে কথা হয়েছে।বৈঠকে ২২-২৩ এপ্রিল বিএনপির নেতৃত্বে তিস্তা ব্যারাজ অভিমুখে লংমার্চ কর্মসূচিতে ১৯-দলীয় জোটের শরিক দলগুলো সমর্থন জানিয়েছে। এতে বলা হয়েছে, লংমার্চের নেতৃত্ব দেবেন মির্জা ফখরুল। তবে জোটের নেতারা খালেদা জিয়াকে বলেছেন, বিএনপির চেয়ারপারসন নেতৃত্ব না দিলে লংমার্চ সফল হবে না।জবাবে খালেদা জিয়া বলেছেন, যেহেতু কর্মসূচি ঘোষণা হয়ে গেছে, সেহেতু মির্জা ফখরুলের নেতৃত্বেই এটি অনুষ্ঠিত হবে। এতে সবাইকে সর্বাত্মক সমর্থনের আহ্বান জানান তিনি।১৯-দলীয় জোটের অপর দলগুলোর উদ্দেশে বিএনপির চেয়ারপারসন বলেন, দল গুছিয়ে নিয়ে তিনি আন্দোলন করবেন। এবার এমনভাবে আন্দোলনে নামতে হবে, যেন জয়ী হয়ে ফিরে আসা যায়। বৈঠকে ১৯-দলীয় জোটের শীর্ষ নেতারা উপস্থিত ছিলেন।
 
