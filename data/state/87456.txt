
সোহরাওয়ার্দী উদ্যানে ঐতিহাসিক সাতই মার্চ উপলক্ষে আয়োজিত আওয়ামী লীগের জনসভায় পৌঁছেছেন প্রধানমন্ত্রী শেখ হাসিনা। বেলা তিনটার দিকে তিনি সভাস্থলে পৌঁছান।
আজ বেলা দুটার মধ্যেই সোহরাওয়ার্দী উদ্যান কানায় কানায় ভরে ওঠে। প্রধানমন্ত্রী মঞ্চে ওঠার সঙ্গে সঙ্গে লাখো মানুষের স্লোগানে প্রকম্পিত হয়ে ওঠে সভাস্থল। মঞ্চে প্রধানমন্ত্রীর পাশে বসে আছেন আওয়ামী লীগের সাধারণ সম্পাদক ও সড়ক পরিবহন ও সেতুমন্ত্রী ওবায়দুল কাদের, শিল্পমন্ত্রী আমির হোসেন আমু, কৃষিমন্ত্রী মতিয়া চৌধুরী।
এখন কেন্দ্রীয় নেতারা বক্তব্য দিচ্ছেন।
সকাল থেকেই রাজধানীর বিভিন্ন সড়ক ধরে নানা জায়গা থেকে খণ্ড খণ্ড মিছিল আসে সোহরাওয়ার্দী উদ্যানে। এসব মিছিলে সভা উপলক্ষে তৈরি নানা প্রতিকৃতি, পোস্টার। বঙ্গবন্ধু শেখ মুজিবুর রহমান, প্রধানমন্ত্রী শেখ হাসিনার ছবিবাহী পোস্টার ও প্রতিকৃতি ছিল অনেকের হাতে।
সোহরাওয়ার্দী উদ্যানে বাংলাদেশ আওয়ামী লীগের নির্বাচনী প্রতীক ছোট আকারের নৌকা শোভা পাচ্ছে অনেকেরই হাতে। মিছিলের মানুষ অনেকে পরেছেন এক রঙের গেঞ্জি। যুবলীগের কর্মীরা পরেছেন সবুজ রঙের টি-শার্ট। এর কলার লাল রঙের। তাঁদের মাথায় সবুজ রঙের টুপি। এমন একই রঙের টি-শার্ট যাঁরা পরেছেন, তাঁরা দলবদ্ধ হয়ে বসেছেন সভামঞ্চের সামনে। সোহরাওয়ার্দীর সবুজের মধ্যে তাই লাল, সবুজ, হলুদের সমারোহ।
আজ সোহরাওয়ার্দী উদ্যানজুড়ে নেওয়া হয়েছে নিশ্ছিদ্র নিরাপত্তা। সভাস্থলে ঢোকার আগে সবারই তল্লাশি চলেছে। সেনাবাহিনীর সদস্যরা আছেন নিরাপত্তার দায়িত্বে।
শুধু রাজধানীর বিভিন্ন অঞ্চল থেকে নয়, নারায়ণগঞ্জ, মানিকগঞ্জ, কেরানীগঞ্জ, নরসিংদী থেকে আওয়ামী লীগ ও এর অঙ্গ-সংগঠনের হাজার হাজার নেতা-কর্মী সভাস্থলে জড়ো হতে থাকেন সকাল থেকেই।
