
শিক্ষিকা আতিয়া জাহানের হত্যাকারীদের গ্রেপ্তার ও ফাঁসির দাবিতে গতকাল রোববার কিশোরগঞ্জ শহরের কালীবাড়ি এলাকায় রাস্তা অবরোধ কর্মসূচি পালন করা হয়েছে। এ সময় আতিয়ার স্বজনেরা অভিযোগ করেন, মামলার আসামিরা প্রকাশ্যে ঘোরাফেরা করলেও তাঁদের গ্রেপ্তার করা হচ্ছে না।বেলা ১১টা থেকে দুপুর ১২টা পর্যন্ত কিশোরগঞ্জ স্টেশন রোডের কালীবাড়ি মোড়ে এই কর্মসূচি পালন করা হয়। এতে শহরের ব্যস্ততম রাস্তার উভয় দিকে তীব্র যানজটের সৃষ্টি হয়। এ সময় আতিয়ার পরিবারের সদস্যরা ছাড়াও শহরের বিভিন্ন শিক্ষাপ্রতিষ্ঠানের শিক্ষক-শিক্ষার্থী ও এলাকাবাসী অংশ নেন। পরে কিশোরগঞ্জ সদর সার্কেলের জ্যেষ্ঠ সহকারী পুলিশ সুপার অনির্বাণ চৌধুরী ও কিশোরগঞ্জ সদর মডেল থানার ভারপ্রাপ্ত কর্মকর্তা (ওসি) মো. মীর মোশারফ হোসেন আসামিদের দ্রুত গ্রেপ্তার ও বিচারের আশ্বাস দিলে অবরোধ তুলে নেওয়া হয়।কর্মসূচি চলাকালে বক্তব্য দেন আতিয়ার খালাতো বোন সামিরা আফরিন, ভাগনি প্রীতি হাসান প্রমুখ। তাঁরা বলেন, অভিযোগপত্রভুক্ত আসামিরা প্রকাশ্যে ঘোরাফেরা করছেন। কিন্তু তাঁদের গ্রেপ্তার করা হচ্ছে না। তাঁরা আসামিদের দ্রুত গ্রেপ্তার ও দৃষ্টান্তমূলক শাস্তির দাবি জানান।মিঠামইন উপজেলার গোপদীঘি সরকারি প্রাথমিক বিদ্যালয়ের সহকারী শিক্ষক আতিয়া জাহান গত বছরের ৬ নভেম্বর রাতে জেলা সদরের বত্রিশ এলাকার নিজ বাসায় খুন হন। এ ঘটনায় সদর থানায় মামলা হয়। গত ৬ অক্টোবর তদন্ত কর্মকর্তা সিআইডির পরিদর্শক শহীদুল ইসলাম খান এই মামলায় অভিযোগপত্র দাখিল করেন।
কিশোরগঞ্জ সদর মডেল থানার ওসি মো. মীর মোশারফ হোসেন জানান, আসামি মো. রাজীব কারাগারে রয়েছেন। ইউসুফ হায়দার ও অসীম কুমার দেব জামিনে আছেন। অন্য দুজন ঝুমুর ও মো. টিটুকে এখনো গ্রেপ্তার করা যায়নি। তবে তাঁদের গ্রেপ্তারে পুলিশের চেষ্টা অব্যাহত রয়েছে।
 
