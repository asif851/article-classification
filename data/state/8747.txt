
কাণ্ডজ্ঞান থাকলে বিএনপির চেয়ারপারসন খালেদা জিয়ার অবরোধ কর্মসূচি প্রত্যাহার করা উচিত বলে মনে করেন প্রধানমন্ত্রী শেখ হাসিনা। তিনি বলেছেন, ‘সরকার উৎখাতে তার উদ্দেশ্য সফল হবে না। দীর্ঘ ৮১ দিন অবরোধ করেও তারা ব্যর্থ হয়েছে।’আজ শুক্রবার রাজধানীর কৃষিবিদ ইনস্টিটিউশন মিলনায়তনে ৪৫ তম স্বাধীনতা ও জাতীয় দিবস উপলক্ষে আওয়ামী লীগ আয়োজিত আলোচনা সভায় বক্তব্য দেন প্রধানমন্ত্রী। খবর বাসসের।শেখ হাসিনা বলেন, ‘খালেদা জিয়া আমাকে হত্যা না করে ঘরে ফিরে যাবেন না এবং অবরোধ বন্ধ করবেন না। কিন্তু আমি মনে করি, তাঁর যদি কাণ্ডজ্ঞান থেকে থাকে, তাহলে অবরোধ প্রত্যাহার করা উচিত। কারণ, ৮১ দিনেও তাঁর এ ধরনের কাণ্ডজ্ঞানহীন কর্মসূচি সফল হয়নি।’ তিনি বলেন, স্বাধীনতাকে নস্যাৎ করতে স্বাধীনতাবিরোধী অপশক্তি এখনো সক্রিয় রয়েছে। এ অপচেষ্টার অংশ হিসেবে তারা ১৯৭৫ সালে বঙ্গবন্ধুকে হত্যা করে। বর্তমানে খালেদা জিয়া এ মিশনে স্বাধীনতাবিরোধী অপশক্তিকে মদদ দিচ্ছেন। তিনি বলেন, জনসমর্থন ছাড়া তাদের এ লক্ষ্য সফল হবে না। ভাষা আন্দোলন ও মহান মুক্তিযুদ্ধের শহীদদের প্রতি শ্রদ্ধা জানাতে এ বছর শহীদ মিনার ও সাভার স্মৃতিসৌধে না যাওয়ায় খালেদা জিয়ার সমালোচনা করেন প্রধানমন্ত্রী। তিনি বলেন, এর মাধ্যমে বেগম খালেদা জিয়া আবারও প্রমাণ করলেন তিনি ১৯৭১ সালের পরাজিত শক্তির দোসর।আওয়ামী লীগের সভানেত্রী শেখ হাসিনার সভাপতিত্বে আলোচনা সভায় আরও বক্তব্য দেন আওয়ামী লীগ উপদেষ্টা পরিষদের সদস্য আমির হোসেন আমু ও তোফায়েল আহমেদ, সভাপতিমণ্ডলীর সদস্য মতিয়া চৌধুরী ও শেখ ফজলুল করিম সেলিম, ঢাকা মহানগর আওয়ামী লীগের সাধারণ সম্পাদক মোফাজ্জাল হোসেন চৌধুরী, দলের যুগ্ম সাধারণ সম্পাদক মাহবুব উল আলম হানিফ ও জাহাঙ্গীর কবির নানক প্রমখু। দলের সাংস্কৃতিক সম্পাদক আসাদুজ্জামান নূর নির্মলেন্দু গুণের ‘একটি কবিতা লেখা হবে’ কবিতাটি আবৃত্তি করেন। আলোচনা সভা পরিচালনা করেন দলের প্রচার সম্পাদক হাছান মাহমুদ ও উপপ্রচার সম্পাদক অসীম কুমার উকিল।
