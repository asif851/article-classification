
বিস্ময়কন্যা রেশমা এখন পাঁচতারকা হোটেল ওয়েস্টিনের অ্যাম্বাসেডর। সাভারের সম্মিলিত সামরিক হাসপাতালের (সিএমএইচ) চিকিত্সা শেষে সুস্থ হওয়ার পর আজ বৃহস্পতিবার তিনি ওই হোটেলে যোগ দেন।  সাভারের বহুতল ভবন রানা প্লাজার ধসের ৩৯১ ঘণ্টা ৩০ মিনিট পর ১৭তম দিনে ধংসস্তূপের ভেতর থেকে উদ্ধার করা হয় বিস্ময়কন্যা রেশমাকে। তিনি দিনাজপুরের ঘোড়াঘাট উপজেলার আনসার আলীর মেয়ে। গত ২৪ এপ্রিল ভবন ধসের ২২ দিন আগে ২ এপ্রিল তিনি রানা প্লাজার একটি পোশাক কারখানায় কাজ শুরু করেন।  উদ্ধারের পর রেশমাকে সাভারের সম্মিলিত সামরিক হাসপাতালে ভর্তি করা হয়। সেখানে ২৭ দিন বিশেষজ্ঞ মেডিকেল বোর্ডের সার্বিক ব্যবস্থাপনায় ও মনোরোগ বিশেষজ্ঞের তত্ত্ব্বাবধানে রেশমা ধীরে ধীরে সুস্থ হয়ে ওঠেন। আবেদনের পরিপ্রেক্ষিতে আজ আনুষ্ঠানিকভাবে হোটেল ওয়েস্টিন তাঁকে হাউস কিপিং বিভাগের পাবলিক এরিয়া অ্যাম্বাসেডর পদে নিয়োগ দেয়।  এ উপলক্ষে সাভার সেনানিবাসে এক অনুষ্ঠানের আয়োজন করা হয়। অনুষ্ঠানে রেশমা তাঁর অনুভূতি ব্যক্ত করতে গিয়ে বলেন, ১৭ দিন ধ্বংসস্তূপের ভেতরে ছিলাম। আমি কল্পনাও করতে পারিনি জীবিত উদ্ধার হব। উদ্ধারের পর সিএমএইচে চিকিত্সা নিয়ে আমি এখন পূর্ণ সুস্থ। আমার পাশে দাঁড়ানোর জন্য আমি প্রধানমন্ত্রী শেখ হাসিনা ও সেনাবাহিনীর কর্মকর্তাসহ সকলের কাছে কৃতজ্ঞ।’  সাভার সেনানিবাসের নবম পদাতিক ডিভিশনের জিওসি মেজর জেনারেল চৌধুরী হাসান সারওয়ার্দী বলেন, শত চেষ্টা করেও শাহীনাকে জীবিত উদ্ধার করা সম্ভব হয়নি। সে বিষয়টি আমাদের হূদয়ে দাগ কাটে। তবে ঘটনার ১৭তম দিনে অলৌকিকভাবে ধ্বংসস্তূপের ভেতর থেকে বিস্ময়কন্যা রেশমাকে জীবিত উদ্ধার করায় সেই ক্ষত অনেকটাই মিশে গেছে। তিনি বলেন, রেশমাকে চাকরি দেওয়ার জন্য হোটেল সোনারগাঁও ও ওয়েস্টিন থেকে দুটি আবেদন পাওয়া যায়। রেশমা হোটেল ওয়েস্টিনে যোগদানের ইচ্ছা প্রকাশ করায় তাঁকে সেখানেই যোগদানের ব্যবস্থা করা হয়।  হোটেল ওয়েস্টিনে যোগদানের সিদ্ধান্ত কেন নিলেন—সাংবাদিকদের এমন প্রশ্নের জবাবে রেশমা বলেন, ওয়েস্টিন সম্পর্কে সব জানার পর আমার কাছে ভালো মনে হয়েছে। এ কারণেই আমি ওয়েস্টিনে যোগদানের সিদ্ধান্ত নিয়েছি।  হোটেলে আপনাকে কী ধরনের কাজ করতে হবে—এমন প্রশ্নের জবাবে রেশমা বলেন, ‘যোগদানের পর প্রশিক্ষণ নিলেই সব বুঝতে পারব, আমাকে কী করতে হবে। আশা করি আমাকে বুঝিয়ে দিলে আমি দায়িত্ব পালন করতে পারব।’  ধ্বংসস্তূপের ভেতরে আটকে থাকার অনুভূতি জানতে চাইলে রেশমা বলেন, ‘সে সময়ের কথা মনে পড়লে আমি ভয় পাই। আমার খারাপ লাগে। আমি শুধু ভাবি, ছিলাম কই, আসলাম কই, আর যাচ্ছি কই।’  অনুষ্ঠানে হোটেল ওয়েস্টিনের মহাব্যবস্থাপক (জিএম) আজিম শাহ বলেন, ‘রেশমার পাশে দাঁড়াতে পেরে আমরা গর্বিত।’ রেশমার বেতন কত—জানতে চাইলে তিনি বলেন, ‘অন্য স্টাফদের মতোই তিনি সকল সুবিধা পাবেন।’  রেশমা যোগ দিলেন কাজে সেনানিবাসের অনুষ্ঠান শেষে ওয়েস্টিনের জিএম রেশমাকে হোটেলে নিয়ে যান। সেখানে আজ বিকেলেই রেশমা কাজে যোগ দেন। এর আগে হোটেলের সভাকক্ষে আনুষ্ঠানিকভাবে তাঁর হাতে নিয়োগপত্র তুলে দেওয়া হয়। এ সময় ওয়েস্টিনের ব্যবস্থাপনা পরিচালক মোহাম্মদ নূর আলী বলেন, ‘রেশমা আমাদের কী দিতে পারবেন সেটা বড় কথা নয়, আমরা রেশমা এবং দেশকে কী দিতে পারলাম, সেটাই বড় কথা।’
