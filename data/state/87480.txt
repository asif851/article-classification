
সন্ত্রাস ও জঙ্গিবাদের বিরুদ্ধে আবারও কড়া হুঁশিয়ারি উচ্চারণ করেছেন প্রধানমন্ত্রী শেখ হাসিনা। তিনি বলেছেন, ‘যারা পেট্রলবোমা ছুড়ে মানুষ পোড়াচ্ছে, তাদের হাত পুড়িয়ে দিলে তারা বুঝবে পোড়ার কী যন্ত্রণা।আজ শনিবার বিকেলে সেগুনবাগিচায় জাতীয় নিরাপত্তা গোয়েন্দা অধিদপ্তরের (এনএসআই) ২০ তলাবিশিষ্ট প্রধান কার্যালয়ের ভিত্তিপ্রস্তর স্থাপন উপলক্ষে আয়োজিত অনুষ্ঠানের ভাষণে প্রধানমন্ত্রী এসব কথা বলেন। খবর বাসসের।শেখ হাসিনা বলেন, ‘বিএনপি-জামায়াতের সন্ত্রাসীদের পেট্রলবোমায় এক অন্তঃসত্ত্বা মায়ের গর্ভেই তার সন্তান মারা গেছে, এ কথা শুনে আমি খুবই কষ্ট পেয়েছি। যারা বোমা বানায় ও তা ছুড়ে মারে, গ্রেপ্তারের পর তাদের হাত পুড়িয়ে দেওয়া উচিত, যেন তারা পোড়ার যন্ত্রণা বুঝতে পারে। ’প্রধানমন্ত্রী বলেন, ‘অনেক আঁতেল আমার এ কথার সমালোচনা করবেন। তাদেরকে বলছি, বার্ন ইউনিটে (ঢাকা মেডিকেল কলেজ হাসপাতাল) গিয়ে বিএনপি-জামায়াত চক্রের সন্ত্রাসীদের নৃশংসতায় আক্রান্তদের কান্না ও দুর্ভোগ দেখে আসুন। ’সরকারপ্রধান হিসেবে শেখ হাসিনা প্রথম এনএসআই সদর দপ্তর পরিদর্শন করেন। এনএসআইর মহাপরিচালক মেজর জেনারেল মো. শামসুল হক অনুষ্ঠানে স্বাগত বক্তব্য দেন। এ সময় মঞ্চে ছিলেন প্রধানমন্ত্রীর নিরাপত্তা উপদেষ্টা মেজর জেনারেল (অব.) তারিক আহমেদ সিদ্দিক। এ ছাড়া অন্যদের মধ্যে অর্থমন্ত্রী আবুল মাল আবদুল মুহিত অনুষ্ঠানে উপস্থিত ছিলেন।
