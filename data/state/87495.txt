
রাজধানী ঢাকার ওপর দিয়ে গতকাল বৃহস্পতিবার সন্ধ্যা থেকে আজ শুক্রবার ভোর পর্যন্ত দুই দফায় কালবৈশাখী ঝড় বয়ে গেছে। এ সময় ঢাকায় ৫৪ মিলিমিটার বৃষ্টিপাত রেকর্ড করা হয়েছে বলে আবহাওয়া অধিদপ্তর জানিয়েছে। অধিদপ্তর জানায়, আজও কালবৈশাখী ঝড় হতে পারে। তবে কখন এই ঝড় হবে, সে ব্যাপারে এখনো কিছু জানা যায়নি।
আবহাওয়া অধিদপ্তর আরও জানায়, ঢাকার পাশাপাশি টাঙ্গাইল, ময়মনসিংহ, পাবনা, বগুড়া, নোয়াখালীতেও গতকাল রাতে কালবৈশাখী ঝড় আঘাত হেনেছে। তবে ঝড়ে বড় ধরনের কোনো ক্ষয়ক্ষতির খবর জানা যায়নি।
আবহাওয়াবিদ আবুল কালাম মল্লিক জানান, আজও ঢাকা, যশোর, কুষ্টিয়া, হাতিয়া, সন্দ্বীপসহ দেশের বিভিন্ন স্থানে বয়ে যেতে পারে কালবৈশাখী। মার্চের শেষ দিক থেকে এপ্রিল ও মে মাসে সাধারণত বিদ্যুত্ ও দমকা হাওয়াসহ কালবৈশাখী ঝড় বয়ে যায়। বসন্তের শেষে ও গ্রীষ্মের শুরুতে প্রতিবছর যেভাবে ঝড় হয়, এবারও ঠিক একই কারণে এই কালবৈশাখী ঝড় শুরু হয়েছে।
গতকাল বৃষ্টির বাধার মুখে পড়েছিল মিরপুর জাতীয় স্টেডিয়ামে অনুষ্ঠিত টি-টোয়েন্টি বিশ্বকাপের প্রথম সেমিফাইনাল। সে ক্ষেত্রে আজও কালবৈশাখী ঝড় হলে টি-টোয়েন্টি বিশ্বকাপের দ্বিতীয় সেমিফাইনালটির ভাগ্যে কী আছে তা বলা মুশকিল।
তবে প্রচণ্ড গরমের মধ্যে গতকাল রাতে শুরু হওয়া হঠাত্ বৃষ্টি জনজীবনে অনেকটা স্বস্তি এনে দেয়। অনেকেই আনন্দে বৃষ্টিতে ভিজতে শুরু করেন। বাড়ির বারান্দায় অথবা ছাদে শিল কুড়াতে দেখা গেছে অনেককে।
 
