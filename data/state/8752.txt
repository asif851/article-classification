
আওয়ামী লীগের প্রচার ও প্রকাশনা সম্পাদক হাছান মাহমুদ বলেছেন, বিএনপি শুধু দেশের বিরুদ্ধেই নয়, সমগ্র মুসলিম বিশ্বের বিরুদ্ধে ষড়যন্ত্র করছে। আজ বুধবার ধানমন্ডিতে আওয়ামী লীগ সভাপতি শেখ হাসিনার রাজনৈতিক কার্যালয়ে ২০ তম জাতীয় কাউন্সিল উপলক্ষে গঠিত প্রচার উপপরিষদের এক বৈঠক শেষে সংবাদ সম্মেলনে তিনি এ কথা বলেন। হাছান মাহমুদ বলেন, বাংলাদেশের পাসপোর্ট নিয়ে ইসরায়েলে যাওয়া যায় না। এমনকি বাংলাদেশসহ বিশ্বের অনেক মুসলিম দেশের সঙ্গে ইসরায়েলের কূটনীতিক সম্পর্ক নেই। কারণ দেশটি ফিলিস্তিনসহ মুসলিম দেশের বিরুদ্ধে সর্বদাই ষড়যন্ত্রে লিপ্ত। অথচ সেই দেশের গোয়েন্দা সংস্থার (মোসাদ) প্রধান লিউকিয়ান তাপাহির সঙ্গে বিএনপির যুগ্ম মহাসচিব আসলাম চৌধুরী বৈঠক করেছেন। এটা প্রমাণ করে বিএনপি শুধু বাংলাদেশের বিরুদ্ধেই নয়, সমগ্র মুসলিম বিশ্বের বিরুদ্ধে ষড়যন্ত্র করে বলেও জানান তিনি। হাছান মাহমুদ আরও বলেন, যুদ্ধাপরাধীদের গাড়িতে পতাকা তুলে দেওয়া ও তাদের বিভিন্ন সময়ে পুনর্বাসন করার কাজে বিএনপি জড়িত। তাই সময় এসেছে জামায়াতের মতো এই দলটিরও বিচার করার। বিভিন্ন সময় যুদ্ধাপরাধীদের বিচার নিয়ে পাকিস্তান ও বিএনপির প্রতিক্রিয়া একই সূত্রে গাঁথা বলেও জানান তিনি। 
জামায়াতকে নিষিদ্ধ প্রসঙ্গে সাংবাদিকদের এক প্রশ্নের জবাবে সাবে এই মন্ত্রী বলেন, এক সময় মানুষ মনে করত বঙ্গবন্ধু হত্যার বিচার হবে না। যুদ্ধাপরাধীদের বিচার হবে না। কিন্তু আওয়ামী লীগ সরকার সে বিচার করেছে। জনগণকে দেওয়া ওয়াদা অনুযায়ী ধারাবাহিকভাবে সকল যুদ্ধাপরাধীর বিচার করতে প্রতিজ্ঞাবদ্ধ। জামায়াতকে নিষিদ্ধের বিষয়টি আদালতে বিচারাধীন। আদালত এ বিষয়ে রায় দেওয়ার পরেই সরকার সিদ্ধান্ত নেবে বলেও জানান তিনি। বৈঠক পরবর্তী সংবাদ সম্মেলনে উপস্থিত ছিলেন ডাক ও টেলিযোগাযোগ প্রতিমন্ত্রী তারানা হালিম, আওয়ামী লীগের উপপ্রচার সম্পাদক অসীম কুমার উকিলসহ প্রচার উপপরিষদের সদস্যরা।
