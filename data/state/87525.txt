
বাল্যবিবাহ ও ইভ টিজিং প্রতিরোধে কক্সবাজারের মহেশখালী উপজেলা পরিষদের সামনে মানববন্ধন করেছে মহেশখালী সরকারি বালিকা উচ্চবিদ্যালয় ও মহেশখালী আদর্শ উচ্চবিদ্যালয়ের ছাত্রীরা।জাতীয় কন্যাশিশু দিবস উপলক্ষে উপজেলা প্রশাসন গত ৩০ সেপ্টেম্বর সকালে এ কর্মসূচির আয়োজন করে। এবারের প্রতিপাদ্য বিষয় ছিল, ‘শিশুকন্যার বিয়ে নয়, করবে তারা বিশ্ব জয়।’মানববন্ধন শেষে আলোচনা সভায় বক্তারা বলেন, বিদ্যালয়ের অনেক শিশুছাত্রী বাল্যবিবাহের শিকার হচ্ছে। এসব শিশুর বিয়ে ঠেকাতে জন্মনিবন্ধন কার্ড ইস্যু করার ক্ষেত্রে জনপ্রতিনিধিদের আরও সচেতন হতে হবে।মহেশখালী উপজেলা নির্বাহী কর্মকর্তা (ইউএনও) মোহাম্মদ আনোয়ারুল নাসেরের সভাপতিত্বে আলোচনা সভায় বক্তব্য দেন উপজেলা পরিষদের চেয়ারম্যান আবু বক্কর ছিদ্দিক, জেলা আওয়ামী লীগের সহসভাপতি নুরুল আমিন, গোরকঘাটা ইউনিয়ন পরিষদের (ইউপি) সাবেক চেয়ারম্যান শামসুল আলম, মহেশখালী ডিগ্রি কলেজের অধ্যাপক আশিষ চক্রবর্তী ও মহিলাবিষয়ক কর্মকর্তা উম্মে সুরাইয়া।
