
দেশে চলমান সহিংসতা, সাধারণ মানুষকে পুড়িয়ে মারা ও শিক্ষাব্যবস্থাকে ধ্বংস করার প্রতিবাদে মানববন্ধন করেছে জগন্নাথ বিশ্ববিদ্যালয় শিক্ষক সমিতি।গতকাল সোমবার দুপুরে পুরান ঢাকার জনসন রোডে এই মানববন্ধন করা হয়। এতে পুরান ঢাকার বিভিন্ন সামাজিক, ব্যবসায়িক প্রতিষ্ঠান ও শিক্ষাপ্রতিষ্ঠান অংশ নেয়।মানববন্ধনে জগন্নাথ বিশ্ববিদ্যালয়ের উপাচার্য মীজানুর রহমান বলেন, দেশে রাজনীতির নামে আন্তর্জাতিক সন্ত্রাসী সংগঠন ইসলামিক স্টেটের (আইএস) মতো সহিংসতা চালানো হচ্ছে। তাই সহিংসতার নির্দেশদাতাদের চিহ্নিত করে বিচারের আওতায় আনতে হবে।এ ছাড়া চলমান সহিংসতা বন্ধে সরকারকে পদক্ষেপ নিতে হবে। তিনি বলেন, দেশে হরতাল-অবরোধ ডেকে মাঠে নেই বিএনপির নেতা-কর্মীরা। এখন তারাই সন্ত্রাসী ও মাদকাসক্তদের সঙ্গে চুক্তি করে যাত্রীবাহী বাসে পেট্রলবোমা মারছে। এতে আগুনে পুড়ে মারা যাচ্ছে সাধারণ মানুষ। তাই সহিংস কার্যকলাপের বিরুদ্ধে সবাইকে সচেতন থাকতে হবে।মানববন্ধনে সভাপতিত্ব করেন জগন্নাথ বিশ্ববিদ্যালয় শিক্ষক সমিতির সভাপতি মোহা. আলী নূর। সভা সঞ্চালনা করেন সমিতির সাধারণ সম্পাদক আবুল হোসেন। মানববন্ধনে বিশ্ববিদ্যালয়ের আওয়ামী লীগ-সমর্থিত শিক্ষকদের সংগঠন নীল দলের সভাপতি আশরাফ-উল-আলম, সাধারণ সম্পাদক নূর মোহাম্মাদ প্রমুখ বক্তব্য দেন।
