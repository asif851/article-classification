
বিএনপির মহাসচিব মির্জা ফখরুল ইসলাম আলমগীর বলেছেন, দেশ এখন দুর্বৃত্ত ও সন্ত্রাসীদের দখলে। সাংসদ মঞ্জুরুল ইসলাম হত্যাকাণ্ডের ঘটনায় প্রমাণিত হলো বাংলাদেশের সামাজিক অবস্থা চরম নৈরাজ্যময়।গতকাল রোববার গণমাধ্যমে পাঠানো এক বিবৃতিতে মির্জা ফখরুল এ কথা বলেন। তিনি বলেন, আইনশৃঙ্খলা পরিস্থিতি কতটা নাজুক হলে জনপ্রতিনিধিরাও এ ধরনের হত্যাকাণ্ডের শিকার হতে পারেন, তা সহজেই অনুমেয়।বিএনপির মহাসচিব বলেন, সন্ত্রাসীরা অবৈধ অস্ত্র নিয়ে দাপিয়ে বেড়াচ্ছে। কিন্তু আইনশৃঙ্খলা বাহিনী তাদের দমনে অসহায়, অথবা তাদের প্রশ্রয় দিতে বাধ্য হচ্ছে। শাসকগোষ্ঠীর দলীয় অঙ্গসংগঠনগুলোকে বেপরোয়া হওয়ার সুযোগ দেওয়ার জন্যই আইনশৃঙ্খলা পরিস্থিতিতে ভয়াবহ ধস নেমেছে। দুষ্কৃতকারীরা যদি রাষ্ট্রীয় আনুকূল্য না পায়, তাহলে তাদের পক্ষে কখনোই বেপরোয়া হওয়া সম্ভব নয়। সাংসদ মঞ্জুরুল ইসলামকে প্রকাশ্যে কাছ থেকে গুলি করে হত্যা প্রমাণ করে সন্ত্রাসীরা ভয়ানক দুর্ধর্ষ। বিবৃতিতে মির্জা ফখরুল ইসলাম আলমগীর সাংসদ মঞ্জুরুল ইসলাম হত্যার তীব্র নিন্দা এবং হত্যার সঙ্গে জড়িত দুষ্কৃতকারীদের গ্রেপ্তার করে দৃষ্টান্তমূলক শাস্তির দাবি জানান। একই সঙ্গে নিহত ব্যক্তির জন্য গভীর শোক ও তাঁর বিদেহী আত্মার মাগফিরাত কামনা করেন।
