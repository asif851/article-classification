
গাজীপুরের কালিয়াকৈরে নিখোঁজ হওয়ার এক দিন পর গতকাল রোববার দুপুরে বাড়ির পাশের একটি পুকুর থেকে স্কুলছাত্রের লাশ উদ্ধার করেছে পুলিশ। এ ঘটনায় জড়িত থাকার অভিযোগে দুজনকে আটক করেছে পুলিশ।
নিহত স্কুলছাত্র হলো কালিয়াকৈরের গাছবাড়ী এলাকার নাসির হোসেনের ছেলে নাহিদুল ইসলাম (১৪)। সে কালিয়াকৈর পৌরসভার পূর্ব চান্দরা এলাকার জেনিথ পিএল কিন্ডারগার্টেনের অষ্টম শ্রেণির ছাত্র ছিল।
পুলিশ, এলাকাবাসী ও নিহত ছাত্রের পরিবার সূত্রে জানা যায়, নাসির হোসেন প্রায় ১০ বছর ধরে স্ত্রী নাছিমা বেগম, বড় ছেলে নাহিদুল ইসলাম ও ছোট ছেলে ফেরদৌস ইসলামকে নিয়ে কালিয়াকৈর পৌরসভার ৮ নম্বর ওয়ার্ডের পূর্ব চান্দরা এলাকার একটি বাসায় ভাড়া থাকছেন। সেখানে থেকে নাসির ও তাঁর স্ত্রী নাছিমা স্থানীয় একটি পোশাক কারখানায় কাজ করেন। শনিবার বেলা দুইটার দিকে খেলার কথা বলে বাড়ি থেকে বের হয় নাহিদুল। ওই দিন বিকেল পাঁচটার দিকে কারখানা ছুটি শেষে মা-বাবা দুজনই বাড়ি ফিরে নাহিদুলকে পাননি। সম্ভাব্য সব জায়গায় সন্ধ্যা থেকে রাতভর খোঁজাখুঁজি করেও তাকে পাওয়া যায়নি। গতকাল সকালে কালিয়াকৈর থানায় সাধারণ ডায়েরি (জিডি) করেন নাসির। এর কিছুক্ষণ পর সকাল নয়টার দিকে পূর্ব চান্দরা এলাকার একটি বাগানবাড়ির পুকুরে নাহিদুলের লাশ ভাসতে দেখে পরিবারের লোকজনকে খবর দেন এলাকাবাসী। দুপুর ১২টার দিকে পুকুর থেকে লাশ উদ্ধার করে পুলিশ। ময়নাতদন্তের জন্য লাশ শহীদ তাজউদ্দীন আহমদ মেডিকেল কলেজ হাসপাতালের মর্গে পাঠানো হয়েছে। লাশের মুখ ও নাক রক্তাক্ত ছিল। এ ছাড়া মাথায় ও গলায় আঘাতের চিহ্ন ছিল। ধারণা করা হচ্ছে, কেউ তাকে হত্যার পর লাশ পুকুরে ফেলে দেয়। হত্যাকাণ্ডে জড়িত থাকার অভিযোগে বাগানবাড়ির তত্ত্বাবধায়ক আবদুল হালিম খান ও তাঁর নাতি সাইদুল ইসলামকে আটক করেছে পুলিশ।
কালিয়াকৈর থানার ভারপ্রাপ্ত কর্মকর্তা (ওসি) আবদুল মোতালেব মিয়া বলেন, আটক দুজনকে জিজ্ঞাসাবাদ করা হচ্ছে।
 
