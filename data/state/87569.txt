
সমুদ্রসীমা নিয়ে সরকার নাটক শুরু করেছে বলে মন্তব্য করেছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। আজ শুক্রবার বিকেলে এক আলোচনা সভায় তিনি এ মন্তব্য করেন।
রাজধানীর ঢাকা রিপোর্টার্স ইউনিটির মিলনায়তনে জাতীয়তাবাদী ক্ষুদ্র জাতিগোষ্ঠী দল নামের একটি সংগঠন ‘বাংলাদেশি জাতীয়তাবাদ, ক্ষুদ্র জাতিগোষ্ঠী ও বর্তমান রাজনৈতিক প্রেক্ষাপট’ শীর্ষক ওই আলোচনা সভার আয়োজন করে।মির্জা ফখরুল বলেন, ‘জলসীমা নিয়ে সরকার নাটক শুরু করেছে। ছয় হাজার বর্গমাইল এলাকা, দক্ষিণ তালপট্টি হাতছাড়া হয়েছে। তার পরও নাকি বিরাট জয়! জয় কখন হয়? যখন দাবির চেয়ে বেশি পাওয়া যায়। দাবি থেকেই ছয় হাজার বর্গ মাইল চলে গেছে, জয় কীভাবে?’সরকার অর্থনীতি, শিক্ষাব্যবস্থা, প্রশাসন সবকিছু ধ্বংস করে দিয়েছে অভিযোগ করে ফখরুল বলেন, তাদের উচিত অবিলম্বে ক্ষমতা ছেড়ে দেওয়া। একটি নির্দলীয় সরকারের অধীনে নির্বাচনের ব্যবস্থা করা।ফখরুল বলেন, আওয়ামী লীগ ক্ষমতায় গেলে তাদের আসল চেহারা প্রকাশ পায়। ’৭৫-এর আগের মতো তারা আবার একদলীয় শাসন ব্যবস্থার দিকে যাচ্ছে। বিদেশিরাও এখন একই কথা বলছেন।মির্জা ফখরুল অভিযোগ করেন, দুর্নীতির কারণে বিশ্বব্যাংক পদ্মা সেতু প্রকল্পে অর্থায়ন করেনি। এখন তারা নিজেদের অর্থায়নে সেতু করার কথা বলছে। এমন একটি কোম্পানিকে কাজ দেওয়া হয়েছে, যাদের ঠিকানাও নাকি সরকারের কাছে নেই।বিএনপির স্থায়ী কমিটির সদস্য আ স ম হান্নান শাহ, আয়োজক সংগঠনের সভাপতি মৃগেন হাগিদক প্রমুখ অন্যদের মধ্যে বক্তব্য দেন।
