
মামলার তথ্য ও ধারা গোপন করায় আপিল শুনানিতেও চাঁদপুরের হাজীগঞ্জ পৌরসভার দুই কাউন্সিলর প্রার্থীর মনোনয়নপত্র বাতিল হয়েছে। আজ শুক্রবার সকালে জেলা প্রশাসকের কার্যালয়ে আপিল শুনানি অনুষ্ঠিত হয়। দুই প্রার্থীর মনোনয়ন বাতিল হওয়ায় এখন একমাত্র বৈধ প্রার্থী নান্নু মিয়া বিনা প্রতিদ্বন্দ্বিতায় কাউন্সিলর নির্বাচিত হওয়ার পথে রয়েছেন।
উপজেলা নির্বাচন কার্যালয় সূত্রে জানা গেছে, হাজীগঞ্জ পৌরসভার ২ নং ওয়ার্ডে কাউন্সিলর পদে চারজন প্রার্থী মনোনয়নপত্র দাখিল করেন। এরা হলেন: আলাউদ্দিন মুন্সী, সাখাওয়াত হোসেন, আক্তার হোসেন ও নান্নু মিয়া। মনোনয়ন যাচাই-বাছাইয়ের সময় আক্তার হোসেন ও নান্নু মিয়ার মনোনয়নপত্র বাতিল করা হয়। পরে জেলা প্রশাসক ও আপিল কর্তৃপক্ষের কাছে আবেদনের পরিপ্রেক্ষিতে বৃহস্পতিবার নান্নু মিয়ার মনোয়নপত্রটি বৈধ ঘোষণা করা হয়।অপর দুই প্রার্থী আলাউদ্দিন মুন্সী ও সাখাওয়াত হোসেন হলফনামায় মামলার তথ্য গোপনের অভিযোগ এনে জেলা প্রশাসকের কাছে পরস্পরের বিরুদ্ধে অভিযোগ করেন। আজ জেলা প্রশাসকের কার্যালয়ে অনুষ্ঠিত আপিল শুনানিতে হলফনামায় আলাউদ্দিন মুন্সী মামলার ধারা ও সাখাওয়াত হোসেন মামলার তথ্য গোপন করায় দুজনের মনোনয়নপত্র বাতিল করা হয়।মনোনয়ন বাতিল হওয়া প্রার্থী সাখাওয়াত হোসেন অভিযোগ করেন, এই মুহূর্তে মনোনয়নপত্র বৈধ থাকা একমাত্র প্রার্থী নান্নু মিয়া শিক্ষাগত যোগ্যতার প্রমাণ অষ্টম শ্রেণির জাল সনদ দিয়েছেন। তিনি বলেন, ‘আমি তাঁর মনোনয়ন বাতিল ও আমার মনোনয়নপত্র বৈধ করার জন্য উচ্চ আদালতে আপিল করব।’জেলা নির্বাচন কর্মকর্তা ও হাজীগঞ্জ পৌর রিটার্নিং কর্মকর্তা মো. আতাউর রহমান দুই কাউন্সিলরের মনোনয়ন বাতিল হওয়ার বিষয়টি নিশ্চিত করে বলেন, ওই ওয়ার্ডে এখন একমাত্র কাউন্সিলর প্রার্থী হিসেবে নান্নু মিয়া আছেন।
