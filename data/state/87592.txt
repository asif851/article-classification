
পঞ্চগড়ের দেবীগঞ্জ উপজেলায় খলিলুর রহমান (৩৮) নামের এক ব্যক্তি তাঁর ভাইয়ের হাতে খুন হয়েছেন বলে অভিযোগ উঠেছে। গত বৃহস্পতিবার বিকেলে উপজেলার চেংঠিহাজরাডাঙ্গা ইউনিয়নের কোনাপাড়া গ্রামে এ ঘটনা ঘটে।দেবীগঞ্জ থানার ভারপ্রাপ্ত কর্মকর্তা (ওসি) আবদুল মোনায়েম বলেন, বৃহস্পতিবার রাতে লাশ উদ্ধার করে থানায় আনা হয়েছে। গতকাল শুক্রবার সকালে ময়নাতদন্তের জন্য লাশ পঞ্চগড় আধুনিক সদর হাসপাতালের মর্গে পাঠানো হয়েছে। এ ঘটনায় নিহত খলিলুর রহমানের ছেলে মো. সুমন বাদী হয়ে তিনজনের বিরুদ্ধে থানায় হত্যা মামলা করেছেন। মামলার আসামিরা হলেন নুরুল ইসলাম, তাঁর স্ত্রী ও আরেক ভাই।পুলিশ ও প্রত্যক্ষদর্শীরা জানান, একটি বাঁশবাগানের মালিকানা নিয়ে কোনাপাড়া গ্রামের খলিলুর রহমানের সঙ্গে তাঁর বড় ভাই নুরুল ইসলামের বিরোধ ছিল। এ নিয়ে বৃহস্পতিবার বিকেলে দুই ভাইয়ের মধ্যে কথা-কাটাকাটি হয়। একপর্যায়ে নুরুল ইসলাম লোকজন নিয়ে তাঁর ভাই খলিলুর রহমানকে কিল-ঘুষি মারেন। এতে ঘটনাস্থলেই তাঁর মৃত্যু হয়।পরে পুলিশ রাত ১০টার দিকে লাশ উদ্ধার করে থানায় নেয়।
