
গবেষক অশোক কুমার দেওয়ান অপরিসীম নিষ্ঠায় চাকমা জাতির ইতিহাস ও উৎসের সন্ধান দিয়েছিলেন। এ জন্য পরবর্তী প্রজন্ম তাঁকে স্মরণ করবে। খাগড়াছড়িতে প্রিসিলা রাজ রচিত চাকমা জাতির ইতিহাস বিচার এবং অশোক কুমার দেওয়ান বইয়ের ওপর আলোচনা করতে গিয়ে বক্তারা এ কথা বলেন।গত শুক্রবার সন্ধ্যায় শহরের একটি রেস্তোরাঁয় অনুষ্ঠিত এই আলোচনা সভায় সভাপতিত্ব করেন সুধীন কুমার চাকমা। আলোচনায় অংশ নেন লেখক ও গবেষক প্রভাংশু ত্রিপুরা, প্রজ্ঞাবীর চাকমা এবং বইয়ের রচয়িতা প্রিসিলা রাজ। সঞ্চালনায় ছিলেন অরুণ বিকাশ চাকমা।প্রিসিলা রাজ বলেন, ‘অশোক কুমার দেওয়ান (১৯২৬-১৯৯১) পেশায় ছিলেন শিক্ষক। একই সঙ্গে তিনি ছিলেন ঐতিহাসিক ও ভাষাবিদ। গভীর নিবেদনসহকারে তিনি চাকমা জাতির উৎসের সন্ধান করেছিলেন। এর ফলে যে বিপুল তথ্য উদ্ঘাটিত হয়েছে তা আমাদের বিস্মিত করেছে। তাঁর লেখা ও ভাবনার সঙ্গে পাঠককে পরিচয় করিয়ে দিতে সাহায্য করবে চাকমা জাতির ইতিহাস বিচার এবং অশোক কুমার দেওয়ান বইটি।’সুধীন কুমার চাকমা বলেন, এক শ্রেণির লেখক আছেন যাঁরা সম্পূর্ণ না জেনে ভুল তথ্য দিয়ে পাঠককে বিভ্রান্ত করেন। কিন্তু প্রিসিলা রাজ সঠিক তথ্য জানার জন্য নিরলস গবেষণা করেছেন।প্রভাংশু ত্রিপুরা বলেন, অশোক কুমার একজন সজ্জন ও বিদ্বান ব্যক্তি ছিলেন। তিনি শুধু গবেষক বা লেখক ছিলেন না, বরং সামাজিক এবং সাংস্কৃতিক বিভিন্ন কর্মকাণ্ডেও তাঁর ভূমিকা অগ্রণী ছিল।প্রজ্ঞাবীর চাকমা বলেন, ‘আমরা যে কাজটি করতে পারিনি প্রিসিলা রাজ এটি করে দেখিয়েছেন। তাঁর বইটি পরবর্তী প্রজন্মকে ইতিহাসের একটি উল্লেখযোগ্য অধ্যায় জানতে সাহায্য করবে।’
