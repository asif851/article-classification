
আরব ইসলামিক আমেরিকান (এআইএ) সম্মেলনে যোগ দিতে চার দিনের সরকারি সফরে আজ শনিবার সৌদি আরব যাচ্ছেন প্রধানমন্ত্রী শেখ হাসিনা। সৌদি আরবের রাজধানী রিয়াদের উদ্দেশে বিমান বাংলাদেশ এয়ারলাইনসের একটি ভিআইপি ফ্লাইটে সন্ধ্যায় তিনি ঢাকা ত্যাগ করবেন। ফ্লাইটটির একই দিন রাতে রিয়াদে বাদশাহ খালিদ আন্তর্জাতিক বিমানবন্দরে পৌঁছানোর কথা রয়েছে।প্রধানমন্ত্রীর প্রেস সচিব ইহসানুল করিম বলেন, সৌদি বাদশাহ এবং পবিত্র দুই মসজিদের খাদেম সালমান বিন আবদুল আজিজ আল সউদের আমন্ত্রণে প্রধানমন্ত্রী শেখ হাসিনা সম্মেলনে যোগ দিচ্ছেন। সৌদি আরবের সংস্কৃতি ও তথ্যমন্ত্রী আওয়াদ বিন সালেহ আল আওয়াদ ১১ মে গণভবনে প্রধানমন্ত্রী শেখ হাসিনার কাছে বাদশাহ সালমান বিন আবদুল আজিজের একটি আমন্ত্রণ বার্তা হস্তান্তর করেন।কাল রোববার রিয়াদে বাদশাহ আবদুল আজিজ আন্তর্জাতিক সম্মেলন কেন্দ্রে এআইএ শীর্ষ সম্মেলন অনুষ্ঠিত হবে। এই সম্মেলনে যোগ দেওয়ার পাশাপাশি প্রধানমন্ত্রী মক্কায় পবিত্র ওমরাহ পালন করবেন এবং মদিনায় মহানবী হজরত মুহাম্মদ (সা.)–এর রওজা মোবারক জিয়ারত করবেন।রিয়াদে পৌঁছানোর পর বিমানবন্দরে প্রধানমন্ত্রীকে অভ্যর্থনা জানাবেন সৌদি আরবে নিযুক্ত বাংলাদেশের রাষ্ট্রদূত গোলাম মসীহ। আগামী মঙ্গলবার প্রধানমন্ত্রীর দেশে ফেরার কথা রয়েছে।
 
