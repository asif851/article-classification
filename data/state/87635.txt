
সিরাজগঞ্জের উল্লাপাড়ায় গত সোমবার থেকে ভেজাল ও ফরমালিনবিরোধী অভিযান শুরু হয়েছে। এ অভিযানের জন্য উপজেলা নির্বাহী কর্মকর্তা (ইউএনও) মোহাম্মদ শামীম আলমকে উল্লাপাড়া বাজার বণিক সমিতির সভাপতি আবদুল কুদ্দুস হুমকি দিয়েছেন বলে অভিযোগ উঠেছে৷ইউএনও কার্যালয় জানায়, গত সোমবার উপজেলা প্রশাসন শহরের বিভিন্ন এলাকায় ভ্রাম্যমাণ আদালত পরিচালনা করে। আদালত খাদ্যে ভেজাল, ফরমালিন দেওয়া এবং মাছ মাংসের দোকানে ওজনে কম দেওয়ার অপরাধে ১০ জন দোকানমালিককে ৩০ হাজার টাকা জরিমানা ও ২০০ লিটার ভেজাল সয়াবিন তেল এবং আধা মণ মালটা জব্দ করে ধ্বংস করেন। এ ঘটনায় বাজার বণিক সমিতির সভাপতি আবদুল কুদ্দস ক্ষিপ্ত হয়ে ইউএনওকে দেখে নেওয়ার হুমকি দেন।মোহাম্মদ শামীম আলম বলেন, কুদ্দুস গত সোমবার হুমকি দিয়ে বলেছেন, বাজার বণিক সমিতির অনুমতি ছাড়া বাজারে কোনো প্রকার ভ্রাম্যমাণ আদালত পরিচালনা বা কোনো খাদ্যসামগ্রী জব্দ করা যাবে না। আবদুল কুদ্দুস বলেন, ইউএনওকে হুমকি দেওয়ার মতো কোনো কিছু বলা হয়নি।
