
দক্ষিণ ও দক্ষিণ-পূর্ব এশিয়ার মধ্যে সংযোগের চারদেশীয় উদ্যোগ অর্থনৈতিক করিডরকে চূড়ান্ত রূপ দিতে যৌথ সমীক্ষা দল আগামী সপ্তাহে কলকাতায় তৃতীয় বৈঠকে বসছে। উদ্যোগের সঙ্গে যুক্ত চার দেশের উপস্থাপিত প্রতিবেদনগুলোকে নিয়ে একটি একীভূত প্রতিবেদন দুই দিনের আলোচনায় চূড়ান্ত করা হবে। এরপর তা বাংলাদেশ, চীন, ভারত ও মিয়ানমারের সরকারের কাছে পেশ করা হবে।
পররাষ্ট্র মন্ত্রণালয়ের এক জ্যেষ্ঠ কর্মকর্তা গতকাল মঙ্গলবার প্রথম আলোকে জানান, নির্ধারিত সময়ের প্রায় দুই বছর পর অনুষ্ঠেয় ওই আলোচনায় বিসিআইএম-ইসির প্রাতিষ্ঠানিক এবং সাতটি খাতভিত্তিক রূপরেখা কেমন হবে, সে বিষয়ে পরামর্শ নিয়ে একীভূত প্রতিবেদন (সিনথেসিস রিপোর্ট) চূড়ান্ত হবে। ওই প্রতিবেদনের ওপর ভিত্তি করে চার দেশ অর্থনৈতিক করিডর বাস্তবায়নের জন্য প্রয়োজনীয় পদক্ষেপ নেবে। সব দেশ রাজি হলে অর্থনৈতিক করিডর চালুর জন্য একটি রূপরেখা চুক্তি সই হতে পারে। এতে অর্থনৈতিক করিডর বাস্তবায়নের পথ নকশায় উল্লেখ থাকবে।
বিসিআইএম-ইসির সর্বশেষ অর্থাৎ দ্বিতীয় বৈঠক ২০১৪ সালের ডিসেম্বরে কক্সবাজারে অনুষ্ঠিত হয়েছিল। ওই বৈঠকে ২০১৫ সালের দ্বিতীয়ার্ধে কলকাতায় তৃতীয় বৈঠকের কথা ছিল। কিন্তু ওই বছর নির্বাচনের মাধ্যমে মিয়ানমারে ক্ষমতার পালাবদল এবং গত বছরের শেষ দিকে রাখাইন রাজ্যে রোহিঙ্গাদের ওপর সশস্ত্র বাহিনীর নির্যাতনের পর দেশটির সঙ্গে বাংলাদেশের টানাপোড়েন শুরু হয়। এই পরিপ্রেক্ষিতে ঝিমিয়ে পড়ে বিসিআইএমের কার্যক্রম।
জানতে চাইলে সেন্টার ফর পলিসি ডায়ালগের (সিপিডি) সাম্মানিক ফেলো মোস্তাফিজুর রহমান আজ বুধবার বিকেলে প্রথম আলোকে বলেন, কলকাতায় অনুষ্ঠেয় বিশেষজ্ঞ কমিটির ২৫ ও ২৬ এপ্রিলের বৈঠকে চার দেশের উপস্থাপিত প্রতিবেদনের ভিত্তিতে প্রাতিষ্ঠানিক ও সাতটি খাতের রূপরেখা কী হবে, তা নিয়ে প্রতিবেদন চূড়ান্ত করা হবে। এর মধ্যে প্রতিবেদনটিতে বাংলাদেশ প্রাতিষ্ঠানিক কাঠামো এবং পরিবেশের অংশটি করছে। বহুমাত্রিক সংযোগ, জ্বালানি, পণ্য ও সেবা-বাণিজ্য, বিনিয়োগ ও অর্থায়ন, সামাজিক উন্নয়ন ও দারিদ্র্য দূরীকরণ ও মানুষের মধ্যে যোগাযোগসহ ছয়টি বিষয়ে প্রতিবেদনটি তৈরিতে কাজ করছে চীন, ভারত ও মিয়ানমার।
এক প্রশ্নের উত্তরে মোস্তাফিজুর রহমান জানান, বিসিআইএম-ইসির কাঠামো কেমন হবে, অর্থনৈতিক করিডর বাস্তবায়নে কী ধরনের পদক্ষেপ নেওয়া যায়, তা নিয়ে প্রতিবেদনে সুপারিশ থাকবে।
কূটনীতিক সূত্রে জানা গেছে, দক্ষিণ ও দক্ষিণ-পূর্ব এশিয়ার সংযোগের চারদেশীয় উদ্যোগ বাস্তবায়নের প্রক্রিয়ার ব্যাপারে চীন ও ভারতের মধ্যে মতপার্থক্য আছে। চীন চায় প্রক্রিয়াটির বাস্তবায়ন শুরুর আগে কাজের ধারা চূড়ান্ত করার লক্ষ্যে একটি সনদ তৈরি হোক। সেই সঙ্গে অর্থনৈতিক করিডর বাস্তবায়নে কী কী প্রকল্প নেওয়া যায়, সেই প্রস্তাবও জানতে আগ্রহী চীন। অন্যদিকে ভারতের মত হচ্ছে, বিসিআইএম-ইসি বাস্তবায়নের ক্ষেত্রে কতগুলো চুক্তি হবে, সেটি আগে ঠিক করা হোক।
আঞ্চলিক সহযোগিতার মাধ্যমে এই অঞ্চলের অর্থনৈতিক ও সামাজিক উন্নতির লক্ষ্যে নাগরিক সমাজের উদ্যোগে বিসিআইএম-ইসির উদ্যোগটি নেওয়া হয়। ওই প্রক্রিয়ায় সিপিডি গুরুত্বপূর্ণ ভূমিকা রেখেছে। বিসিআইএমের মাধ্যমে মিয়ানমার আর বাংলাদেশের মধ্য দিয়ে কুনমিংয়ের সঙ্গে কলকাতার যোগাযোগ স্থাপনের কথা রয়েছে। বিশেষজ্ঞ পর্যায়ের আলোচনা শুরু হয় ১৯৯৮ সালে। ২০১৩ সালে এই উদ্যোগ নিয়ে চীন ও ভারতের প্রধানমন্ত্রীর শীর্ষ বৈঠকের পর সরকারি পর্যায়ে এটি নিয়ে আলোচনা শুরু হয়।
