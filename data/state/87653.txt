
মৌলভীবাজারের কমলগঞ্জ উপজেলায় গত শনিবার রাতে বিদ্যুৎ সরবরাহ ১২ ঘণ্টা বন্ধ ছিল। এলাকার কয়েকজন বাসিন্দা জানান, গত শনিবার দিবাগত রাত একটার দিকে প্রবল বৃষ্টি ও তীব্র বেগে ঝড় হয়। এতে লাউয়াছড়া জাতীয় উদ্যানের ভেতরের পাহাড়ি এলাকায় তিনটি বৈদ্যুতিক খুঁটি ক্ষতিগ্রস্ত হয়। ফলে বিদ্যুৎ সরবরাহ বন্ধ হয়ে যায়। তবে ক্ষতিগ্রস্ত লাইন মেরামত করার পর গতকাল বেলা একটার দিকে বিদ্যুৎ সরবরাহ স্বাভাবিক হয়। এদিকে ঝড়-বৃষ্টিতে টমেটো, বাঁধাকপি, ফুলকপি, আলু, শিমসহ অন্যান্য সবজির ব্যাপক ক্ষতি হয়েছে। 
