
চাঁপাইনবাবগঞ্জের নাচোল উপজেলায় স্বামী-স্ত্রীর লাশ উদ্ধার করেছে পুলিশ।
আজ বুধবার সকাল সাড়ে আটটার দিকে উপজেলার হাকরইল গ্রামের বাড়ি থেকে স্বামী-স্ত্রীর লাশ উদ্ধার করা হয়।
নিহত স্বামী-স্ত্রী হলেন মইদুল ইসলাম (৪৮) ও নাসিমা খাতুন (৪০)।
পুলিশ জানায়, স্থানীয় লোকজনের কাছ থেকে খবর পেয়ে তারা গ্রামটিতে যায়। ঘরে গলায় দড়ি প্যাঁচানো ও চৌকির খুঁটির সঙ্গে বাঁধা অবস্থায় পাওয়া যায় স্ত্রী নাসিমার লাশ। আর বাড়ির বাইরে কুমড়ার উঁচু মাচার বাঁশে ফাঁস লাগানো অবস্থায় স্বামী মইদুলের ঝুলন্ত লাশ পাওয়া যায়।
অতিরিক্ত পুলিশ সুপার ওয়ারেছ আলী মিয়া বলেন, মইদুল তাঁর স্ত্রীকে হত্যার পর নিজে আত্মহত্যা করে থাকতে পারেন বলে প্রাথমিকভাবে ধারণা করা হচ্ছে।  আত্মীয়স্বজন ও স্থানীয় লোকজনের বরাত দিয়ে পুলিশ জানায়, মইদুল কিছুদিন ধরে মানসিকভাবে অসুস্থ ছিলেন।
স্বামী-স্ত্রীর লাশ উদ্ধার করে ময়নাতদন্তের জন্য চাঁপাইনবাবগঞ্জ সদর হাসপাতালের মর্গে পাঠিয়েছে পুলিশ। এ ঘটনায় মামলা করার প্রক্রিয়া চলছে।
