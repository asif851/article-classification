
মাসের শুরুতে বৃষ্টি-বাদলা ভর করেছিল দেশের দক্ষিণাঞ্চলে। কিন্তু এক সপ্তাহ ধরে তার প্রকোপ এখন উত্তরাঞ্চলে। তবে রাজধানীর আকাশে খণ্ড খণ্ড মেঘ ভেসে বেড়াচ্ছে। কোনোটি ধূসর আবার কোনোটি পেজা তুলার মতো ছেঁড়া ছেঁড়া। এই ছিন্নভিন্ন মেঘের কারণেই রাজধানীজুড়ে দুদিন ধরে নিরবচ্ছিন্ন বৃষ্টি হচ্ছে না। মালিবাগে-মগবাজারে ঝরেছে তুমুল বৃষ্টি, আর মিরপুর থেকেছে বৃষ্টিহীন। 
আবহাওয়া বিভাগের পূর্বাভাস আরও বলছে, আগামীকাল রোববার দেশের উত্তরাঞ্চলে মৌসুমি বায়ু সবচেয়ে শক্তিশালী থাকবে। ফলে রংপুরে ভারী বর্ষণ হতে পারে। এ ছাড়া রাজশাহী, রংপুর ও সিলেট বিভাগের অধিকাংশ জায়গায় এবং ঢাকা, বরিশাল, চট্টগ্রাম ও খুলনা বিভাগের অনেক স্থানেই মাঝারি ধরনের বৃষ্টি হতে পারে। দক্ষিণাঞ্চল থেকে আসা মৌসুমি বায়ুটি বর্তমানে দেশের উত্তর ও মধ্যাঞ্চলের ভেতর দিয়ে বয়ে যাচ্ছে। ফলে ওই অঞ্চলেই বৃষ্টি বেশি হচ্ছে।
আবহাওয়া অধিদপ্তরের আবহাওয়াবিদ আবদুর রহমান প্রথম আলোকে বলেন, আগামী দু-এক দিন থেমে থেমে দেশের বিভিন্ন জায়গায় বৃষ্টি হবে। সেপ্টেম্বরের মাঝামাঝি সময়ে বাংলাদেশ থেকে মৌসুমি বায়ু বিদায় নিলে বৃষ্টিপাত কমে আসবে।
আবহাওয়াবিদরা দেশের বিভিন্ন স্থানের বৃষ্টিকে বর্ষাকালীন আবহাওয়ার স্বাভাবিক নিয়মই বলছেন। ষড়্ঋতুর চক্রে এখন শরৎকালই চলছে। তবে বাংলার বর্ষা কাগজে-কলমে গত ১৫ আগস্ট বিদায় নিলেও আবহাওয়াতে তা সেপ্টেম্বর পর্যন্ত চলবে।
আজ দেশের সবচেয়ে বেশি বৃষ্টি হয়েছে রংপুরে ১৯১ মিলিমিটার। এ ছাড়া সৈয়দপুরে ১১৭, দিনাজপুরে ৬০ মিলিমিটার বৃষ্টিপাত হয়েছে। রাজধানীতে আজ সারা দিনে মাত্র ৮ মিলিমিটার বৃষ্টি রেকর্ড করেছে আবহাওয়া বিভাগ। আর খুলনা ও রাজশাহী খুব সামান্য বৃষ্টি হয়েছে।
