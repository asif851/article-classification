

‘ভালোবেসে গেলাম শুধু, ভালোবাসা পেলাম না’—প্রখ্যাত গায়ক এন্ড্রু কিশোরের কণ্ঠের গানটি গেয়েছেন ঢাকা-৭ আসনের স্বতন্ত্র সাংসদ হাজি মো. সেলিম। আজ শনিবার সন্ধ্যা ছয়টা ১০ মিনিটে বাংলাদেশ টেলিভিশনের (বিটিভি) ঈদ আনন্দ অনুষ্ঠানে তিনি গানটি গান। এ ছাড়া ওই অনুষ্ঠানে তথ্য ও যোগাযোগ প্রযুক্তি প্রতিমন্ত্রী জুনাইদ আহমেদ পলক এবং সাংসদ নূরজাহান বেগম মুক্তাও গান গেয়েছেন।
হাজি সেলিমের গানটির মিউজিক ভিডিওর দৃশ্যধারণ করা হয় তাঁর নির্বাচনী এলাকার লালবাগ কেল্লায়। কখনো দুই হাত উঁচিয়ে, কখনো মাথা নেড়ে গানটির মিউজিক ভিডিওতে পেশাদার শিল্পীদের মতো অভিনয় করেন তিনি। পুরো গানটি নিজের কণ্ঠে গেয়ে শেষ করেন এই সাংসদ।
ঈদ আনন্দ অনুষ্ঠানের শুরুতে সাংসদ নূরজাহান বেগম মুক্তা ‘মনেরও রঙে রাঙাব..’ গানটি গান। এই গানের দৃশ্যধারণ করা হয় রাজধানীর হাতিরঝিলে।
এরপর দর্শকদের ‘শ্রাবণের মেঘগুলো জড়ো হলো আকাশে..’ গানটি উপহার দেন তথ্য ও যোগাযোগ প্রযুক্তি প্রতিমন্ত্রী জুনাইদ আহমেদ পলক। পেশাদার ব্যান্ড তারকাদের মতোই চোখে চশমা, হাতের গিটার নিয়ে গানটি দর্শক-শ্রোতাদের শোনান তিনি। বিশ্ববিদ্যালয় জীবনেও নিয়মিত গান গাইতেন তিনি।
অনুষ্ঠানের বিভিন্ন পর্বে খালি গলায় সাংসদ ও যুবলীগ নেতা নূরুন্নবী চৌধুরী, সাংসদ আবদুল ওয়াদুদও গান গেয়ে শোনান। আর সাংসদ সানজিদা খানম, অনুপম শাহজাহান জয় কবিতা পাঠ করেন। এ ছাড়া চট্টগ্রাম-১২ আসনের সাংসদ সামশুল হক চৌধুরী গল্প, যুব ও ক্রীড়া প্রতিমন্ত্রী বীরেন সিকদার, নেত্রকোনা-৫ আসনের সাংসদ ওয়ারেসাত হোসেন বেলাল ঈদের বিভিন্ন মজার স্মৃতিচারণা করেন।
ঈদ আনন্দ অনুষ্ঠানটি উপস্থাপনা করেন আওয়ামী লীগ নেতা মতিউর রহমান মাইকেল।
আরও পড়ুন:
গাইবেন হাজি সেলিম, খুদে বার্তায় আমন্ত্রণ
