
রোহিঙ্গা প্রত্যাবাসন অবিলম্বে শুরু করার ওপর গুরুত্বারোপ করেছেন প্রধানমন্ত্রী শেখ হাসিনা। এ জন্য মিয়ানমারের ওপর চাপ প্রয়োগের জন্য আন্তর্জাতিক সম্প্রদায়ের প্রতি আহ্বান জানিয়েছেন তিনি।
ঢাকায় জাতিসংঘের নবনিযুক্ত আবাসিক সমন্বয়ক ও ইউএনডিপির আবাসিক প্রতিনিধি মিয়া সেপ্পো গতকাল মঙ্গলবার সন্ধ্যায় প্রধানমন্ত্রীর সঙ্গে তাঁর সংসদ ভবন কার্যালয়ে সাক্ষাৎ করতে গেলে তিনি এ আহ্বান জানান।
পরে প্রধানমন্ত্রীর প্রেস সচিব ইহসানুল করিম সাংবাদিকদের বলেন, বাংলাদেশ থেকে মিয়ানমারের নাগরিকদের ফিরিয়ে নিতে চাপ সৃষ্টির জন্য জাতিসংঘসহ আন্তর্জাতিক সম্প্রদায়ের প্রতি প্রধানমন্ত্রী তাঁর আহ্বান পুনর্ব্যক্ত করেছেন। প্রধানমন্ত্রী বলেন, বাংলাদেশে রোহিঙ্গাদের আগমনে স্থানীয় জনগণ ভোগা‌ন্তির শিকার হচ্ছে। রোহিঙ্গাদের অবস্থানের কারণে তাঁরা চাষাবাদ করতে পারছেন না। শরণার্থী শিবিরের আশপাশে বৃক্ষ নিধনের ফলে প্রাকৃতিক পরিবেশেরও ব্যাপকÿক্ষতি হচ্ছে।
এ সময় বিপুলসংখ্যক রোহিঙ্গাকে আশ্রয় দেওয়ায় বাংলাদেশের ভূয়সী প্রশংসা করে মিয়া সেপ্পো বলেন, রোহিঙ্গাদের স্বাস্থ্য ও পরিবেশগত বিষয়ের প্রতি নজর দিতে হবে। জাতিসংঘের সাধারণ পরিষদে শেখ হাসিনার বিবৃতির কথা উল্লেখ করে তিনি আরও বলেন, সংকট নিরসনে এটি একটি দিকনির্দেশনা হতে পারে। রোহিঙ্গা ইস্যুতে জাতিসংঘের সহযোগিতা অব্যাহত থাকবে বলে জানান জাতিসংঘের এই আবাসিক সমন্বয়ক।
 
