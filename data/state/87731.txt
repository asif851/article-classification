
দুর্নীতি দমন কমিশনের (দুদক) তলবি নোটিশে এবারও সাড়া দেননি অবিভক্ত ঢাকা সিটি করপোরেশনের সাবেক মেয়র ও বিএনপির ভাইস চেয়ারম্যান সাদেক হোসেন খোকা। দোকান বরাদ্দে দুর্নীতি মামলা তদন্তে জিজ্ঞাসাবাদের জন্য দুই দিনের সময় দিয়ে তাঁকে ডাকা হয়েছিল। তলবি নোটিশে আজ বৃহস্পতিবার সকালে তাঁকে দুদকে হাজির হতে বলা হয়েছিল।সাদেক হোসেন বর্তমানে যুক্তরাষ্ট্রে অবস্থান করছেন।দুদক সূত্র জানায়, সাদেক হোসেনকে তলব করে নোটিশটি যথাযথ প্রক্রিয়ায় তাঁর গোপীবাগের প্রথম লেনের পুরোনো বাসা এবং গুলশানের বর্তমান ঠিকানায় পৌঁছানো হয়। কিন্তু নোটিশটি তাঁর হাতে পৌঁছেছে কি না, নিশ্চিত হতে পারেনি দুদক। তবে আজ অফিসের সময়সূচি শেষ হওয়া পর্যন্ত ঢাকার সাবেক এই মেয়রের পক্ষ থেকে দুদকের সঙ্গে কেউ যোগাযোগ করেনি।সূত্রটি আরও জানায়, দোকান বরাদ্দে অনিয়মের অনুসন্ধান পর্যায়েও তাঁকে দুদকে তলব করা হয়। তখনো তিনি দুদকে হাজিরা দেননি। সাদেক হোসেন জিজ্ঞাসাবাদে উপস্থিত না হলেও মামলার অন্য আসামিদের জিজ্ঞাসাবাদ অব্যাহত রয়েছে বলে জানায় দুদক সূত্র।
অবিভক্ত ডিসিসির বঙ্গবাজার ও ঢাকা ট্রেড সেন্টারের কার পার্কিংয়ের স্থানে এবং খোলা জায়গায় দোকান নির্মাণ ও বরাদ্দে অনিয়ম-দুর্নীতির অভিযোগে সাদেক হোসেনসহ আটজনের বিরুদ্ধে গত বছরের ২৪ আগস্ট ওই মামলা করে দুদক।অন্য সাত আসামি হলেন ঢাকা দক্ষিণ সিটি করপোরেশনের সাবেক প্রধান সম্পত্তি কর্মকর্তা মশিয়ার রহমান, সাবেক সম্পত্তি কর্মকর্তা মহসিন উদ্দিন মোড়ল, অবসরপ্রাপ্ত সম্পত্তি কর্মকর্তা সাহাবুদ্দিন সাবু, সম্পত্তি বিভাগের কানুনগো মোহাম্মদ আলী, সার্ভেয়ার মুহাম্মদ বাচ্চু মিয়া, ফারুক হোসেন ও মোতালেব হোসেন।
