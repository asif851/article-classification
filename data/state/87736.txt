
আবাসিক চুলায় গ্যাসসহ পাঁচ দফা দাবিতে নারায়ণগঞ্জে ৩০ অক্টোবর অর্ধদিবস হরতাল ডেকেছে ‘আমরা নারায়ণগঞ্জবাসী’ নামের একটি সংগঠন।গতকাল সোমবার নারায়ণগঞ্জ প্রেসক্লাবের সামনে প্রতীকী গণ-অনশন কর্মসূচি পালনকালে এই ঘোষণা দেওয়া হয়। একই সঙ্গে তিতাসের দুর্নীতিবাজ কর্মকর্তা ও কর্মচারীদের বিচারের দাবি জানানো হয়। সংগঠনের সভাপতি হাজী নূরউদ্দিনের সভাপতিত্বে বক্তব্য দেন সংগঠনের অন্যতম সমন্বয়ক মাহাবুবুর রহমান, নারায়ণগঞ্জ প্রেসক্লাবের সাবেক সভাপতি মাহবুবুর রহমান প্রমুখ।দাবিগুলো হলো: আবাসিক চুলায় সার্বক্ষণিক পর্যাপ্ত গ্যাস সরবরাহ এবং তিতাসের দুর্নীতিবাজ কর্মকর্তা-কর্মচারীদের বিচার করতে হবে, বন্দরের লক্ষণখোলা এলাকায় ওয়াসার দূষিত পানি পান করে ডায়রিয়ায় আক্রান্ত হয়ে চারজনের মৃত্যু ও তিন শতাধিক ব্যক্তি আক্রান্তের ঘটনায় ওয়াসার বিরুদ্ধে ক্ষতিপূরণ ও শাস্তির ব্যবস্থা করতে হবে, যানজট নিরসনে রেলপথের যাত্রীসেবার মান বৃদ্ধি, বগি ও যাত্রী বিশ্রামাগারে পর্যাপ্ত আলো, শিক্ষার্থীদের মধ্যে ভাড়া অর্ধেক কমানো এসব দাবি জানানো হয়।
 
