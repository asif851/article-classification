
বিএনপির স্থায়ী কমিটির সদস্য মওদুদ আহমদের বিরুদ্ধে নাইকো দুর্নীতি মামলার কার্যক্রমের স্থগিতাদেশের মেয়াদ এক সপ্তাহ বেড়েছে।
প্রধান বিচারপতি সুরেন্দ্র কুমার সিনহার নেতৃত্বাধীন তিন সদস্যের আপিল বিভাগ আজ রোববার এই আদেশ দেন। পাশাপাশি এই সময়ের মধ্য আবেদনকারীকে (মওদুদ) নিয়মিত লিভ টু আপিল করতে বলা হয়েছে।
গত ১৩ এপ্রিল চেম্বার বিচারপতি এই মামলার কার্যক্রম (মওদুদের ক্ষেত্রে) স্থগিত করেন। ৭ মে (আজ) পর্যন্ত মামলার কার্যক্রম স্থগিত করে এদিন শুনানির জন্য বিষয়টি আপিল বিভাগের নিয়মিত বেঞ্চে পাঠান চেম্বার বিচারপতি।
এর ধারাবাহিকতায় আবেদনটি আজ আপিল বিভাগের নিয়মিত বেঞ্চে শুনানির জন্য ওঠে। আদালত শুনানি এক সপ্তাহের জন্য মুলতবি করে আদেশ দেন।  আদালতে আবেদনের পক্ষে নিজেই শুনানি করেন মওদুদ। সঙ্গে ছিলেন আইনজীবী আবদুল্লাহ আল মাহমুদ।
দুদকের পক্ষে ছিলেন আইনজীবী খুরশীদ আলম খান।  মওদুদের করা এক আবেদনের পরিপ্রেক্ষিতে গত বছরের ১ ডিসেম্বর হাইকোর্টের একটি দ্বৈত বেঞ্চ রুলসহ মামলার কার্যক্রম আট সপ্তাহের জন্য স্থগিত করেছিলেন। এ আদেশের বিরুদ্ধে দুদক আপিল বিভাগে আবেদন করে। শুনানি নিয়ে ১১ ডিসেম্বর আপিল বিভাগ হাইকোর্টে রুল শুনানি করতে পক্ষগুলোকে নির্দেশ দেন। এই রুল খারিজ করে রায় দেন হাইকোর্ট। পাশাপাশি মামলার কার্যক্রমের ওপর আগে দেওয়া স্থগিতাদেশ প্রত্যাহার করা হয়। ফলে মামলা সচলের পথ খুলে যায়। এই রায় স্থগিত চেয়ে আবেদন করেন মওদুদ।
নাইকো দুর্নীতির অভিযোগে ২০০৭ সালের ৯ ডিসেম্বর মামলাটি করে দুদক। পরের বছরের ৫ মে খালেদা জিয়াসহ ১১ জনের বিরুদ্ধে অভিযোগপত্র দেয় দুদক। অভিযোগে বলা হয়, কানাডীয় কোম্পানি নাইকোর সঙ্গে তেল-গ্যাস অনুসন্ধান চুক্তির মাধ্যমে আসামিরা রাষ্ট্রের প্রায় ১৩ হাজার ৭৭৭ কোটি টাকার ক্ষতি করেছেন।
