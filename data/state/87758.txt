
মালিতে জাতিসংঘ শান্তিরক্ষী মিশনে নিয়োজিত বাংলাদেশের চার শান্তিরক্ষী আহত হয়েছেন। এদের মধ্যে মেজর পদমর্যাদার তিন কর্মকর্তা ও একজন সৈনিক রয়েছেন। আজ সোমবার আন্তঃবাহিনী জনসংযোগ পরিদপ্তর আইএসপিআরের এক বিজ্ঞপ্তিতে এ কথা জানানো হয়।আহত চারজন হলেন, মেজর আশরাফ (এএমসি), মেজর শাহরিয়ার (সিগনাল কোর), মেজর তুশিত বড়ুয়া (আর্মাড কোর) ও সৈনিক শরিফুল (পদাতিক)।বিজ্ঞপ্তিতে বলা হয়, গতকাল রোববার স্থানীয় সময় সন্ধ্যা সাড়ে ছয়টায় মালির টাবানকোর্ট নামক স্থানে বাংলাদেশ থেকে জাতিসংঘ মিশনে নিয়োজিত বাংলাদেশ পদাতিক ইউনিটের একটি টহল দল অবস্থান করছিল। টহল কার্যক্রমের সময় বিস্ফোরণে এ চারজন আহত হন। আহত শান্তিরক্ষীরা বর্তমানে মালির একটি ফরাসি হাসপাতালে চিকিৎসাধীন।২০১২ সালের মার্চ মাসে মালির তৎকালীন প্রেসিডেন্ট আমাদু তোমানি তুরি সামরিক অভ্যুত্থানে ক্ষমতাচ্যুত হওয়ার পর থেকে দেশটিতে অরাজকতা ও বিশৃঙ্খলা বিরাজ করছে। ২০১৩ সালের ২৫ এপ্রিল জাতিসংঘের নিরাপত্তা পরিষদে অনুমোদিত ২১০০ নম্বর প্রস্তাব অনুযায়ী মালিতে শান্তিরক্ষী বাহিনী মোতায়েন করা হয়।
