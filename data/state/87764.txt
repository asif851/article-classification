
নির্ধারিত সময়ে সম্পদ বিবরণী দাখিল না করায় সোনালী ব্যাংক প্রধান কার্যালয়ের মহাব্যবস্থাপক (সাময়িক বরখাস্ত) ননীগোপাল নাথের বিরুদ্ধে ‘নন-সাবমিশন’ মামলা করেছে দুর্নীতি দমন কমিশন (দুদক)।
আজ রোববার দুদকের সহকারী পরিচালক মো. মুজিবুর রহমান রাজধানীর রমনা থানায় মামলাটি করেন। গত সোমবার কমিশন ননীগোপাল নাথের বিরুদ্ধে ‘নন-সাবমিশন’ মামলার অনুমোদন দেয়। তিনি দেশের আর্থিক খাতের সবচেয়ে বড় কেলেঙ্কারি হল-মার্ক গ্রুপের অর্থ আত্মসাতের ঘটনায় করা মামলার অভিযোগপত্রভুক্ত আসামি।
মামলার এজাহারে বলা হয়, এই ব্যাংকার দুদকের সম্পদ বিবরণী নোটিশের বিপরীতে সম্পদ বিবরণী জমা না দিয়ে দুর্নীতি দমন কমিশন আইন-২০০৪ এর ২৬ (২) ধারায় শাস্তিযোগ্য অপরাধ করেছেন।
দুদক সূত্র জানায়, ২০১২ সালে ননীগোপাল নাথের বিরুদ্ধে অবৈধ সম্পদ অর্জনের অভিযোগ অনুসন্ধানে নামে দুদক। প্রাথমিক অনুসন্ধানে তাঁর বিরুদ্ধে বিপুল পরিমাণ জ্ঞাত আয়বহির্ভূত সম্পদ অর্জনের প্রমাণ পাওয়া যায়। এরপর নির্ধারিত সময়ের মধ্যে যাবতীয় সম্পদের হিসাব চেয়ে তাঁকে সম্পদ বিবরণী দাখিলের নোটিশ দেওয়া হয়। কিন্তু নোটিশ গ্রহণ করেও নির্ধারিত সময়ের মধ্যে কমিশনে সম্পদের হিসাব দেননি তিনি। অনুসন্ধানের পর দুদকের সহকারী পরিচালক মো. মুজিবুর রহমানের সুপারিশের পরিপ্রেক্ষিতে মামলা করার অনুমোদন দেয় কমিশন।
