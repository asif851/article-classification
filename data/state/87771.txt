
পাবনার ঈশ্বরদীতে হামলা ও ভাঙচুরের ঘটনায় ভূমিমন্ত্রী শামসুর রহমান শরীফের ছেলে ও ঈশ্বরদী উপজেলা যুবলীগের সভাপতি শিরহান শরীফ তমালের বিরুদ্ধে করা দুটি মামলায় দ্বিতীয় দফায় জামিন নামঞ্জুর করেছেন আদালত।
আজ রোববার দুপুরে পাবনার অতিরিক্ত মুখ্য বিচারিক হাকিমের আদালতে একটি মামলায় শুধু তমালকে এবং অপর একটি মামলায় তমালসহ তাঁর ১০ সহযোগীর জামিন আবেদন করা হয়। আদালতের বিচারক রেজাউল করিম জামিন নামঞ্জুর করে তাঁদের কারাগারে রাখার নির্দেশ দেন।আদালত সূত্রে জানা গেছে, এবার দ্বিতীয় দফায় তমালের জামিন নামঞ্জুর হলো। এর আগে ২২ মে তাঁর জামিন আবেদন নামঞ্জুর হয়েছিল।পাবনা জেলা জজ আদালতের অতিরিক্ত পাবলিক প্রসিকিউটর (এপিপি) আইনজীবী আবদুল আহাদ ঘটনার সত্যতা নিশ্চিত করেছেন। তিনি আসামিপক্ষের আইনজীবী ছিলেন।আবদুল আহাদ প্রথম আলোকে বলেন, ‘আবারও জামিন আবেদন করা হবে। আশা করছি, আদালত জামিন মঞ্জুর করবেন।’১৮ মে প্রকাশ্য দিবালোকে মুখে কালো কাপড় বেঁধে শিরহান শরীফ তমালসহ তাঁর অনুসারীরা পৌর সদরের দুটি বাড়ি ও তিনটি ব্যবসাপ্রতিষ্ঠানে হামলা চালিয়ে ভাঙচুর করেন। এ সময় মন্ত্রীর জামাতা ও ঈশ্বরদী পৌর মেয়র আবুল কালাম আজাদ মিন্টুর ব্যবসাপ্রতিষ্ঠান এবং উপজেলা ছাত্রলীগের সভাপতি জুবায়ের বিশ্বাসের বাড়িতে ভাঙচুর চালানো হয়। এ ঘটনায় জুবায়ের বিশ্বাসের বাবা আতিয়ার রহমান বিশ্বাস বাদী হয়ে ওই দিন রাতে তমালসহ ৩৪ জনকে আসামি করে প্রথম মামলাটি করেন। মামলার পর যৌথ অভিযান চালিয়ে তমালসহ ১১ জনকে আটক করে পুলিশ। ঘটনায় পরে ১৯ ও ২০ মে তাঁর বিরুদ্ধে আরও দুটি অভিযোগ জমা পড়ে ঈশ্বরদী থানায়। এর একটি মামলার বাদী ঈশ্বরদী পৌর সদরের কলেজপাড়া মহল্লার আজমল হক বিশ্বাস। বাড়িতে ভাঙচুরের অভিযোগ তুলে তিনি মামলাটি করেন। মামলাটিতে আসামি ৩৬ জন। তবে গ্রেপ্তার হওয়া আসামিদের মধ্যে এ মামলায় শুধু তমালের নাম রয়েছে। ২৩ মে তমালকে মামলাটিতে গ্রেপ্তার দেখানো হয়েছে। অন্যরা পালাতক রয়েছেন।
