
সংবিধানের ষোড়শ সংশোধনী বাতিলের পূর্ণাঙ্গ রায়ের প্রত্যয়িত অনুলিপি চেয়ে আবেদন করেছে রাষ্ট্রপক্ষ।
ডেপুটি অ্যাটর্নি জেনারেল একরামুল হক আজ বুধবার প্রথম আলোকে বলেন, পূর্ণাঙ্গ রায় প্রকাশের দিনই আবেদনটি করা হয়।
বিচারকদের অপসারণের ক্ষমতা জাতীয় সংসদের হাতে দিতে আনা সংবিধানের ষোড়শ সংশোধনী অবৈধ ঘোষণার রায় বহাল রেখে আপিল বিভাগের দেওয়া পূর্ণাঙ্গ রায় ১ আগস্ট প্রকাশিত হয়।
পূর্ণাঙ্গ রায় প্রকাশের পর এ নিয়ে সরকার ও ক্ষমতাসীন দল আওয়ামী লীগ সংক্ষুব্ধ হয়। এই রায়, বিশেষ করে প্রধান বিচারপতি সুরেন্দ্র কুমার সিনহার বিভিন্ন পর্যবেক্ষণ নিয়ে ক্ষোভ ও অসন্তোষ প্রকাশ করে আসছেন মন্ত্রী, দলীয় নেতা ও সরকারপন্থী আইনজীবীরা।
আওয়ামী লীগ মনে করছে, রায়ের পর্যবেক্ষণে রাজনীতি রয়েছে। এ জন্য এই রায়কে যতটা সম্ভব প্রশ্নবিদ্ধ করার কৌশল নেওয়া হয়েছে বলে আওয়ামী লীগের দায়িত্বশীল সূত্রগুলো জানিয়েছে।
রায়কে ‘ঐতিহাসিক’ হিসেবে বর্ণনা করে সরকারের পদত্যাগ দাবি করে আসছে আওয়ামী লীগের প্রধান রাজনৈতিক প্রতিপক্ষ বিএনপি।
