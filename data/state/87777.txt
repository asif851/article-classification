
কোনোভাবেই সীমান্তে হত্যা গ্রহণযোগ্য নয় বলে মন্তব্য করেছেন বর্ডার গার্ড বাংলাদেশ (বিজিবি) মহাপরিচালক মেজর জেনারেল আজিজ আহমেদ। তিনি বলেন, সীমান্তে প্রতিটি হত্যাকাণ্ডের পর আমাদের পক্ষ থেকে পতাকা বৈঠকের মাধ্যমে প্রতিবারই বাংলাদেশি নাগরিককে হত্যার তীব্র প্রতিবাদ জানিয়ে আসছি।আজ শুক্রবার দুপুরে লালমনিরহাট ১৫ বিজিবি ব্যাটালিয়ন কার্যালয়ে এক প্রেস ব্রিফিংয়ে আজিজ আহমেদ এসব কথা বলেন।আজিজ আহমেদ বলেন, আমাদের পক্ষ থেকে ভারতীয়দের বলা হয়েছে, যদি বাংলাদেশি চোরাকারবারিরা বা অন্য কেউ কোনোভাবে সীমান্ত আইনে অপরাধ করে থাকে, তাহলে তাদের আইনের আওতায় নিয়ে আসুন। কিন্তু তাদের প্রাণে মারবেন না। ভারতীয়রা প্রতিবার সীমান্তে হত্যাকাণ্ড শূন্যে নামিয়ে আনার প্রতিশ্রুতি দিলেও তারপর কী হচ্ছে, তা সবার জানা আছে। সীমান্ত আইন মেনে চলতে সবার এগিয়ে আসা উচিত। তাহলে এমন অনাকাঙ্ক্ষিত পরিস্থিতি আমরা এড়াতে পারব।বিজিবি মহাপরিচালক বলেন, সীমান্তে চোরাচালান রোধ ও দেশের আইনশৃঙ্খলা রক্ষায় র‌্যাব-পুলিশের পাশাপাশি বিজিবি যৌথভাবে কাজ করে আসছে। সরকার যতদিন চাইবে, দেশের একটি গুরুত্বপূর্ণ বাহিনী হিসেবে বিজিবির সদস্যরা আইনশৃঙ্খলা পরিস্থিতি উন্নয়নকল্পে অন্যান্য বাহিনীর সঙ্গে বা পাশাপাশি দায়িত্ব পালন করে যাবে। চোরাচালানি ও মাদক ব্যবসায়ীদের বিরুদ্ধে কঠোর অবস্থান নিয়ে বিজিবি অবৈধ মালামাল উদ্ধারের পাশাপাশি তাদের বিরুদ্ধে নিয়মিত মামলা দিয়ে যাচ্ছে। তিনি বলেন, ভালো কাজের জন্য বিজিবি সদস্যদের পুরস্কৃত করা হয় এবং খারাপ কাজের জন্য তদন্ত সাপেক্ষে ব্যবস্থা নেওয়া হয়। দায়িত্ব পালনে কোনো শৈথিল্য সহ্য করা হবে না।
আজিজ আহমেদ বলেন, প্রয়োজন সাপেক্ষে আরও নতুন বিওপি পোস্ট স্থাপন, নতুন সীমান্ত হাট ও গরুর করিডোর স্থাপনের পরিকল্পনা সরকারের ঊর্ধ্বতন মহলে জানানো হয়েছে, তবে এসব ক্ষেত্রে প্রশাসনিকভাবে কিছুটা দেরি ও সীমাবদ্ধতা রয়েছে। তিনি বলেন, আমি শুধু আমাদের কথা বলতে নয়, বরং আপনাদের কথাও শুনতে এসেছি, আপনারা তথ্য দিন, ভালো কাজে বিজিবিকে সহায়তা করুন।এ সময় রংপুরের বিজিবির আঞ্চলিক অধিনায়ক ব্রিগেডিয়ার জেনারেল মাহফুজুর রহমান, রংপুর সেক্টর কমান্ডের কর্নেল মো. জুলফিকার আলী, লালমনিরহাট জেলা প্রশাসক হাবিবুর রহমান, পুলিশ সুপার টিএম মোজাহিদুল ইসলাম, লালমনিরহাট ১৫ ব্যাটালিয়নের অধিনায়ক লে. কর্নেল বজলুর রহমান হায়াতী প্রমুখ উপস্থিত ছিলেন।
