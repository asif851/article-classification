
সুষ্ঠু নির্বাচনের জন্য সেনা মোতায়েন করা না-করা নির্বাচন কমিশনের ব্যাপার বলে জানিয়েছেন নারায়ণগঞ্জ সিটি করপোরেশনের আওয়ামী লীগের মেয়র প্রার্থী সেলিনা হায়াৎ​ আইভী। প্রয়োজন মনে করলে ইসি নারায়ণগঞ্জে সেনাবাহিনী কেন, আরও কোনো বাহিনীর নিয়োগ দেবে। যেটা প্রয়োজন মনে করে, সেটাই করবে বলে তিনি মন্তব্য করেন।
আজ শনিবার দুপুরে নারায়ণগঞ্জ শহরের চাষাঢ়ায় কেন্দ্রীয় শহীদ মিনারে জাতীয় দলের সাবেক ও বর্তমান খেলোয়াড়দের সঙ্গে মতবিনিময়কালে সেনা মোতায়েন নিয়ে সাংবাদিকদের প্রশ্নের জবাবে আইভী এ কথা বলেন।
সাংবাদিকের প্রশ্নের উত্তরে আইভী বলেন, ‘আমাকে প্রশ্ন করছেন। কিন্তু এটা ইসির ব্যাপার। আমার ব্যাপার না। আমি চাই নির্বাচন সুষ্ঠু হোক। ইসিকে বলেছি কোনো ফেভার চাই না।’
আইভী বলেন, ‘আপনারা মিডিয়ার লোক। নারায়ণগঞ্জে এসে আপনারাই বুঝতে পারছেন কেমন সাড়া পাচ্ছেন। উৎসবমুখর পরিবেশে সবাই নৌকায় ভোট দেওয়ার জন্য উন্মুখ হয়ে আছে। জনগণ আমার সঙ্গে আছে। দলমতের ঊর্ধ্বে উঠে আমার পাশে এসে দাঁড়িয়েছে।’
আইভী আশা করে বলেন, ‘২০১১ সালের ৩০ অক্টোবর নির্বাচনে জনগণ যেভাবে আমাকে ভোট দিয়ে পাস করিয়ে কাজ করার সুযোগ করে দিয়েছিল, এই বিজয়ের মাসেও সেভাবে নৌকা মার্কায় ভোট দেবে।’
চুনকা পাঠাগার চালু করতে না পারা নিয়ে বিএনপির মেয়র প্রার্থী সাখাওয়াত হোসেনের মন্তব্য প্রসঙ্গে আইভী বলেন, টেকনিক্যাল কারণে পাঠাগারটি বন্ধ রয়েছে। খোলার জন্য কাজ চলছে।
আপনি চাইলে শামীম ওসমান নারায়ণগঞ্জ-৪ আসনের সাংসদ পদ থেকে পদত্যাগ করে নির্বাচনী প্রচারণায় নামতে পারেন সাংবাদিকের এমন প্রশ্নের জবাবে আইভী বলেন, ‘আমি আমার শ্রদ্ধেয় বড় ভাইকে বলতে চাই সামান্য নির্বাচনের জন্য ওনার সংসদ সদস্য পদ থেকে পদত্যাগ করার প্রয়োজন নেই।’ আইভী আশা করেন, পদককে কাজে লাগিয়ে তিনি মানুষের জন্য কাজ করবেন।
মতবিনিময়কালে আইভীর সঙ্গে ছিলেন বাংলাদেশ ফুটবল ফেডারেশনের সহসভাপতি বাদল রায়, আবাহনী ক্রীড়া চক্রের চেয়ারম্যান হারুনুর রশিদ, জাতীয় দলের সাবেক ফুটবলার আশরাফ উদ্দিন চুন্নু, জাকির হোসেন, জোবায়ের নিপু প্রমুখ। জাতীয় দলের খেলোয়াড়েরা আইভীর পক্ষে গণসংযোগ করেন। এর আগে আইভী ৯ নম্বর ওয়ার্ডের সিদ্ধিরগঞ্জের জালকুড়ি এলাকায় গণসংযোগ করেন।
