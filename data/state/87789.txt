
চাঁপাইনবাবগঞ্জের শিবগঞ্জে রুবেল (২২) হত্যা মামলায় একজনকে ফাঁসির আদেশ দিয়েছেন আদালত। আজ সোমবার বেলা সাড়ে ১১টার দিকে অতিরিক্ত জেলা ও দায়রা জজ জিয়াউর রহমান আসামির উপস্থিতিতে এ রায় ঘোষণা করেন।
দণ্ডিত ব্যক্তি হলেন শিবগঞ্জ উপজেলার মোবারকপুর ইউনিয়নের কান্তিনগর কালীচক গ্রামের আবদুল মালেক (৩১)।
এ ছাড়া লাশ গোপনের দায়ে আবদুল মালেকের বিরুদ্ধে সাত বছর সশ্রম কারাদণ্ড, পাঁচ হাজার টাকা জরিমানা ও অনাদায়ে আরও তিন মাস বিনাশ্রম কারাদণ্ডের আদেশ দিয়েছে আদালত।
মামলার বিবরণ ও অতিরিক্ত সরকারি কৌঁসুলি আঞ্জুমান আরা বেগম জানান, কান্তিনগর কালীচক গ্রামের তোবজুল ইসলামের ছেলে মো. রুবেল তাঁর বন্ধু আবদুল মালেককে ১৮ হাজার টাকা ধার দেন। পরে সেই টাকা ফেরত চাইলে মালেক রুবেলকে টাকা পরিশোধের কথা বলে ২০০৯ সালের ৪ সেপ্টেম্বর সকালে বাড়ি থেকে ডেকে গ্রামের পাশে চৌহান বিলে নিয়ে যান। সেখানে মালেক পেছন থেকে ধারালো হাঁসুয়া দিয়ে রুবেলকে কুপিয়ে হত্যার পর লাশ আখখেতের মাটিতে পুঁতে রাখেন। এর ১ মাস ২ দিন পর লাশের খণ্ডিত অংশ চটের ব্যাগে ভরে ওই স্থান থেকে সরিয়ে কাছের চোহান ব্রিজের নিচে খালের পানিতে ডুবিয়ে রাখেন।
এ ঘটনায় সন্দেহবশত ১০ অক্টোবর নিহত যুবকের পরিবার, ইউপি চেয়ারম্যানসহ অন্যরা মালেককে নিজ বাড়িতে আটক করে জিজ্ঞাসাবাদ করলে তিনি রুবেলকে হত্যার কথা স্বীকার করেন। এ কথা পুলিশকে জানানো হয়। মালেকের দেওয়া তথ্যের ভিত্তিতে পুলিশ ওই দিনই রুবেলের লাশের খণ্ডিত অংশ উদ্ধার করে। এ ব্যাপারে ওই দিনই রুবেলের বাবা বাদী হয়ে শিবগঞ্জ থানায় একটি হত্যা মামলা করেন। ২০১০ সালের ৩১ জানুয়ারি মামলার তদন্ত কর্মকর্তা (আইও) শিবগঞ্জ থানার উপপরিদর্শক (এসআই) জামাল উদ্দিন মালেকের বিরুদ্ধে আদালতে অভিযোগপত্র দাখিল করেন।
 
