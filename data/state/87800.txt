
রাজধানীর মতিঝিলে সন্ত্রাসীদের গুলিতে আহত দুই ব্যক্তির মধ্যে একজন চিকিৎসাধীন অবস্থায় মারা গেছেন।
গতকাল শুক্রবার রাতে এজিবি কলোনিতে সন্ত্রাসীদের গুলিতে রিজভী হাসান ওরফে বাবু (৩৪) ও আহসানুল হক ওরফে ইমন (৩০) নামের দুজন আহত হন। পরে চিকিৎসাধীন অবস্থায় রিজভী মারা যান। আহত আহসানুল ঢাকা মেডিকেল কলেজ হাসাপাতালে চিকিৎসাধীন।
রিজভী ও আহসানুলকে যুবলীগের কর্মী বলা হচ্ছে।
ঢাকা মেডিকেল কলেজ হাসপাতাল পুলিশ ফাঁড়ির উপপরিদর্শক (এসআই) বাচ্চু মিয়া বলেন, গতকাল মধ্যরাতে গুলিবিদ্ধ অবস্থায় রিজভী ও আহসানুলকে এই হাসপাতালে আনা হয়। পরে উন্নত চিকিৎসার জন্য রিজভীকে অ্যাপোলো হাসপাতালে নেওয়া হয়। সেখানে চিকিৎসাধীন অবস্থায় গভীর রাতে তিনি মারা যান। আজ শনিবার ভোরে তাঁর লাশ ঢাকা মেডিকেল কলেজের মর্গে নিয়ে আসে মতিঝিল থানার পুলিশ।
