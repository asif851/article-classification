
পদ্মা সেতু দুর্নীতির বিষয়ে বিশ্বব্যাংকের বিশেষজ্ঞ দলের চূড়ান্ত প্রতিবেদনের ওপর আগামী সোমবার জবাব দেবেন অর্থমন্ত্রী আবুল মাল আবদুল মুহিত।
আজ বৃহস্পতিবার সচিবালয়ে সোনালী ব্যাংক লিমিটেডের (যুক্তরাজ্য) লভ্যাংশ হস্তান্তর অনুষ্ঠানে সাংবাদিকদের প্রশ্নের জবাবে অর্থমন্ত্রী এ কথা বলেন।
অর্থমন্ত্রী বলেন, ‘বিশ্বব্যাংকের পুরো প্রতিবেদন পড়েছি। এটি বস্তুনিষ্ঠই হয়েছে। এখানে দু-তিনটা নাম তারা ঢুকিয়েছে। এ সম্পর্কে আমি অবহিত নই। প্রিয় সৈয়দ আবুল হোসেনকে নিয়েই তাদের আপত্তি।’
বিশ্বব্যাংকের নবনিযুক্ত কান্ট্রি ডিরেক্টর জোহান্স জাট গত মঙ্গলবার বিশ্বব্যাংকের বিশেষজ্ঞ দলের চূড়ান্ত প্রতিবেদন অর্থমন্ত্রীর কাছে জমা দেন।
এতে বলা হয়, পদ্মা সেতু প্রকল্পে দুর্নীতি বা দুর্নীতির ষড়যন্ত্র নিয়ে সরকার যে তদন্ত করেছে, তা অবাধ, সুষ্ঠু তথা নিরপেক্ষ হয়নি। বিশ্বব্যাংকের কাছে সরকারের ওই প্রতিবেদন গ্রহণযোগ্য নয়। কারণ, অনেকেরই নাম এতে এড়িয়ে যাওয়া হয়েছে। বিশেষ করে অভিযুক্ত ব্যক্তিদের তালিকায় সাবেক যোগাযোগমন্ত্রী সৈয়দ আবুল হোসেনের নাম না থাকা নিয়ে বড় প্রশ্ন বিশ্বব্যাংকের।
হল-মার্ক কেলেঙ্কারির বিষয়ে অর্থমন্ত্রী বলেন, প্রাথমিক তদন্তে সোনালী ব্যাংকের এমডিসহ অনেকের নাম এসেছে। মামলা চলছে।
ব্যাংকের পরিচালকদের শাস্তি হবে কি না—এমন প্রশ্নের জবাবে মন্ত্রী বলেন, ‘পরিচালকদের ধরা খুবই মুশকিল।’ 
