
নির্বাচন-পরবর্তী সময়ে বিভিন্ন জেলায় সংখ্যালঘু নির্যাতনের ঘটনায় নিরাপত্তা ও ক্ষতিপূরণ বিষয়ে কী ব্যবস্থা নেওয়া হয়েছে—তা জানতে চেয়েছেন হাইকোর্ট। সাত দিনের মধ্যে সংশ্লিষ্ট জেলাগুলোর জেলা প্রশাসক ও পুলিশ সুপারকে সাত দিনের মধ্যে প্রতিবেদন দিতে বলা হয়ছে।
আজ বুধবার বিচারপতি কাজী রেজা-উল হক ও বিচারপতি এ বি এম আলতাফ হোসেনের সমন্বয়ে গঠিত হাইকোর্ট বেঞ্চ স্বতঃপ্রাণোদিত হয়ে রুল জারির পাশাপাশি এ আদেশ দেন।
১৩ জানুয়ারি প্রথম আলোয় ‘চার জেলায় আরও মন্দির-বাড়িতে আগুন, হামলা’ এবং আমাদের সময়ে ‘আরও ছয় জেলায় ঘর-মন্দিরে আগুন’ শিরোনামে পৃথক প্রতিবেদন ছাপা হয়। আজ প্রতিবেদন দুটি আদালতের নজরে আনেন আইনজীবী পরিমল চন্দ্র গুহ। রাষ্ট্রপক্ষে শুনানি করেন ডেপুটি অ্যাটর্নি জেনারেল বিশ্বজিত রায়। শুনানি নিয়ে আদালত রুল জারি করেন।
আদেশের বিষয়টি জানিয়ে বিশ্বজিত বলেন, সাতটি জেলায় সংখ্যালুঘ নির্যাতন, বাড়িঘরে আগুন ও ক্ষয়ক্ষতি কেন বেআইনি হবে না, রুলে তা জানতে চাওয়া হয়েছে। আক্রান্ত এলাকার নিরাপত্তার পাশাপাশি ক্ষতিগ্রস্তদের নিরাপত্তা ও ক্ষতিপূরণ নিরূপণে কেন নির্দেশ দেওয়া হবে না—তাও জানতে চাওয়া হয়েছে। তিনি জানান, আক্রান্ত জেলাগুলো হলো পিরোজপুর, নেত্রকোনা, বগুড়া, টাঙ্গাইল, ঝালকাঠি, চাঁদপুর ও নাটোর।
স্বরাষ্ট্রসচিব, পুলিশের মহাপরিদর্শক, র্যাবের মহাপরিচালক, সংশ্লিষ্ট জেলার জেলা প্রশাসক ও পুলিশ সুপারসহ বিবাদীদের দুই সপ্তাহের মধ্যে রুলের জবাব দিতে বলা হয়েছে।
