
সিরাজগঞ্জের কামারখন্দ উপজেলার সীমান্ত বাজার এলাকায় ট্রাক-পিকআপ ভ্যান সংঘর্ষে ট্রাকের চালক ও হেলপারসহ দুজন নিহত হয়েছেন। বঙ্গবন্ধু সেতু পশ্চিম সংযোগ মহাসড়কে আজ শুক্রবার ভোর পাঁচটার দিকে এ দুর্ঘটনা ঘটে। 
দুর্ঘটনায় নিহত চালকের নাম মো. নাজিম উদ্দীন (২৭)। তিনি রাজশাহী বোয়ালিয়া গ্রামের হোসেনগঞ্জ গ্রামের আবদুস সালামের ছেলে। গাড়ির সহকারীর (২৫) পরিচয় জানা যায়নি। সিরাজগঞ্জ ফায়ার সার্ভিস উপসহকারী পরিচালক আবদুল হামিদ বলেন, উত্তরবঙ্গ থেকে পাথরবোঝাই ট্রাক ও সবজিবোঝাই পিকআপটি ঢাকার দিকে যাচ্ছিল। সবজিবোঝাই পিকআপ অতিক্রম করার সময় পাথরবোঝায় ট্রাকের সামনে পড়ে যায়। এ সময় দুটি ট্রাকের সংঘর্ষে দুটি গাড়িই রাস্তার পাশে পড়ে যায়। এতে পিকআপের কেবিনের ভেতর চাপা লেগে চালক ঘটনাস্থলেই নিহত এবং সহকারী গুরুতর আহত হয়। তাঁকে সিরাজগঞ্জ জেনারেল হাসপাতালে ভর্তি করা হলে চিকিৎসাধীন অবস্থায় তিনিও মারা যান।বঙ্গবন্ধু সেতু পশ্চিম থানার ভারপ্রাপ্ত কর্মকর্তা মোহাম্মদ দাউদ বিষয়টি নিশ্চিত করে বলেন, ট্রাক দুটি উদ্ধারের তৎপরতা চলছে। এ ঘটনায় থানায় একটি মামলা করা হয়েছে। লাশ সিরাজগঞ্জ জেনারেল হাসপাতালের মর্গে রয়েছে।
