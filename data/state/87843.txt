
কুষ্টিয়া, মেহেরপুর ও সাতক্ষীরায় অভিযান চালিয়ে ১৪৪ জনকে গ্রেপ্তার করেছে পুলিশ। এর মধ্যে কুষ্টিয়ায় ৫২ জন, মেহেরপুরে ৪১ জন এবং সাতক্ষীরা থেকে গ্রেপ্তার করা হয়েছে ৫১ জনকে। ঢাকার বাইরে থেকে নিজস্ব প্রতিবেদক ও প্রতিনিধিদের পাঠানো খবর:কুষ্টিয়ার অতিরিক্ত পুলিশ সুপার জয়নুল আবেদীন বলেন, গত শনিবার সন্ধ্যা থেকে গতকাল রোববার ভোর পর্যন্ত কুষ্টিয়া সদর, ভেড়ামারা, মিরপুর, খোকসা, কুমারখালী ও দৌলতপুর থানায় অভিযান চালিয়ে পরোয়ানাভুক্ত আসামিসহ ৫২ জনকে গ্রেপ্তার করা হয়েছে। পরে আদালতের মাধ্যমে তাঁদের কারাগারে পাঠানো হয়।সাতক্ষীরায় জামায়াত-শিবিরের চারজন নেতা-কর্মীসহ ৫১ জনকে গ্রেপ্তার করেছে পুলিশ। গত শনিবার সন্ধ্যা থেকে গতকাল দুপুর পর্যন্ত জেলার আটটি থানায় অভিযান চালানো হয়। মেহেরপুরে বিভিন্ন মামলায় ৪১ জনকে গ্রেপ্তার করেছে পুলিশ। তাঁদের মধ্যে সদর থানা ৭, গাংনী থানা ১৩, মুজিবনগর থানা ৩ এবং গোয়েন্দা পুলিশ ১৮ জনকে গ্রেপ্তার করে। আদালতের মাধ্যমে তাঁদের কারাগারে পাঠানো হয়েছে।
