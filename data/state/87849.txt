
চলতি বছর যারা হজে যাবেন, তাঁদের নিবন্ধন আজ বৃহস্পতিবার শুরু হয়েছে। ১১ মার্চ পর্যন্ত নিবন্ধন চলবে। আগামী ১৪ জুলাই থেকে হজ ফ্লাইট শুরু হবে।
আজ বৃহস্পতিবার সচিবালয়ে এক সংবাদ সম্মেলনে এই তথ্য জানান ধর্মমন্ত্রী মতিউর রহমান। এ সময় তাঁর সঙ্গে ছিলেন মন্ত্রণালয়ের ভারপ্রাপ্ত সচিব আনিছুর রহমান।  সংবাদ সম্মেলনে একজন চিকিৎসকের হাতে হজে যাওয়ার নিবন্ধন সনদ তুলে দেওয়া হয়।  সংবাদ সম্মেলনে জানানো হয়, এবার মোট ১ লাখ ২৭ হাজার ১৯৮ জন হজে যেতে পারবেন। প্রত্যেক হজযাত্রী নিবন্ধন সনদ পাওয়ার পর সংশ্লিষ্ট এজেন্সির সঙ্গে যোগাযোগ করে বিমানের টিকিট নিশ্চিত করবেন।
গত ২৬ ফেব্রুয়ারি মন্ত্রিসভা হজ প্যাকেজের খসড়া অনুমোদন দেয়। এ-সংক্রান্ত তথ্য সংবাদ সম্মেলনে তুলে ধরা হয়।
গত বছর হজ কার্যক্রমে অনিয়মের ঘটনায় বিভিন্ন এজেন্সির বিরুদ্ধে নেওয়া শাস্তিমূলক ব্যবস্থার বিষয়ে সংবাদ সম্মেলনে তথ্য জানানো হয়।
