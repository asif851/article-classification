
ঢাকার দুই সিটি করপোরেশনে নির্ধারিত সময়ে (রাত ১০টা থেকে সকাল ৬টা) এবং ঢাকনা ছাড়া ট্রাক বা ভ্যান দিয়ে বর্জ্য সংগ্রহ ও পরিবহন বন্ধে পদক্ষেপ নিতে নির্দেশ দিয়েছেন হাইকোর্ট।
সেই সঙ্গে কার্যকর বর্জ্য ব্যবস্থাপনার জন্য ঢাকনাবিশিষ্ট যানবাহন দিয়ে নির্ধারিত সময়ে বর্জ্য সংগ্রহ ও পরিবহনের জন্য কী পদক্ষেপ নেওয়া হয়েছে, তা জানিয়ে ৪৫ দিনের মধ্যে আদালতকে প্রতিবেদন দিতে বলা হয়েছে।
বিচারপতি কাজী রেজা-উল হক ও বিচারপতি মোহাম্মদ উল্লাহর সমন্বয়ে গঠিত হাইকোর্ট বেঞ্চ এক রিট আবেদনের শুনানি নিয়ে আজ সোমবার রুলসহ এ আদেশ দেন।
জাস্টিস ওয়াচ ফাউন্ডেশনের নির্বাহী পরিচালক আইনজীবী মাহফুজুর রহমান মিলন গতকাল রোববার রিট আবেদনটি করেন। এর ওপর আজ শুনানি হয়।  আদালতে রিটের পক্ষে শুনানি করেন আইনজীবী এ বি এম আলতাফ হোসেন ও মাহফুজুর রহমান মিলন। সঙ্গে ছিলেন আইনজীবী সাইফুল ইসলাম।
রাষ্ট্রপক্ষে ছিলেন ডেপুটি অ্যাটর্নি জেনারেল তাপস কুমার বিশ্বাস।
‘শহরে বর্জ্য ছড়াচ্ছে ৩৭৮ খোলা ট্রাক’ শিরোনামে গত ৯ সেপ্টেম্বর এবং ‘দূরপাল্লার বাস ও বর্জ্যবাহী গাড়িতে সকালেই যানজট’ শিরোনামে ১৫ সেপ্টেম্বর প্রথম আলোতে দুটি প্রতিবেদন ছাপা হয়। এ ছাড়া ৩ অক্টোবর একটি ছবি ছাপা হয়। এসব যুক্ত করে বর্জ্য ব্যবস্থাপনায় প্রয়োজনীয় পদক্ষেপ নিতে নির্দেশনা চেয়ে রিটটি করা হয়।
রুলে নির্ধারিত সময়ে ও ঢাকনাবিশিষ্ট ট্রাক বা ভ্যান দিয়ে বর্জ্য পরিবহনে ব্যর্থতা কেন অবৈধ হবে না, তা জানতে চাওয়া হয়েছে। এই সঙ্গে বর্জ্য ব্যবস্থাপনার জন্য একটি বিধিমালা প্রণয়নে কেন নির্দেশ দেওয়া হবে না, তা-ও জানতে চাওয়া হয়েছে। স্থানীয় সরকার সচিব, পরিবেশ সচিব, স্বরাষ্ট্রসচিব, আইন সচিব, ঢাকা উত্তর ও দক্ষিণ সিটি করপোরেশনের মেয়র এবং দুই সিটির প্রধান নির্বাহী কর্মকর্তা, সচিব ও প্রধান বর্জ্য ব্যবস্থাপনা কর্মকর্তাসহ ১৫ বিবাদীকে এই রুলের জবাব দিতে বলা হয়েছে। একই সঙ্গে ১০ ডিসেম্বর পরবর্তী আদেশের জন্য দিন রাখা হয়েছে।
