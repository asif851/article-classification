
পুরস্কার ঘোষিত শীর্ষ সন্ত্রাসী মোল্লা মাসুদ ভারতে গ্রেপ্তার হয়েছেন। গত ৮ ফেব্রুয়ারি ভারতের সিআইডি পুলিশ মুর্শিদাবাদ এলাকা থেকে তাঁকে গ্রেপ্তার করে। তিনি এখন ভারতের কারাগারেই আছেন। দিল্লি থেকে পুলিশের আন্তর্জাতিক সংস্থা ইন্টারপোল ঢাকায় পুলিশ সদর দপ্তরকে এ তথ্য নিশ্চিত করেছে।গতকাল রোববার পুলিশ সদর দপ্তরের এক বিজ্ঞপ্তিতে বলা হয়, পশ্চিমবঙ্গের ব্যারাকপুর থানায় তাঁর বিরুদ্ধে মামলা হয়েছে। সেখান থেকে তাঁকে দেশে ফিরিয়ে আনার চেষ্টা করা হচ্ছে। মোল্লা মাসুদ রমনা থানায় একাধিক মামলার পলাতক আসামি। তাঁর বিরুদ্ধে ইন্টারপোলের পরোয়ানাও ছিল।র্যাব সূত্র জানায়, বর্ধমান বিস্ফোরণের পর ভারতের জাতীয় তদন্ত সংস্থার (এনআইএ) একটি প্রতিনিধিদল বাংলাদেশে এলে বাংলাদেশ-ভারতের মধ্যে সন্ত্রাসী ও জঙ্গিদের যে তালিকা বিনিময় হয়, তাতে মোল্লা মাসুদের নাম ছিল।পুলিশ সূত্র জানায়, মোল্লা মাসুদের বিরুদ্ধে যেসব মামলা আছে, তার মধ্যে সাংসদ কামাল মজুমদারের ভাগনে মামুন হত্যা, পুরান ঢাকায় মুরগি মিলন হত্যা, খিলগাঁওয়ের তিলপাপাড়ায় ট্রিপল মার্ডার উল্লেখযোগ্য। এ ছাড়া রাজধানীর বিভিন্ন এলাকায় তাঁর বিরুদ্ধে চাঁদাবাজির অসংখ্য জিডি রয়েছে।২০০১ সালে তৎকালীন সরকার যে ২৩ শীর্ষ সন্ত্রাসীর নাম ঘোষণা করে, তাতে মোল্লা মাসুদেরও নাম ছিল। তিনি রাজধানীর মতিঝিল ও গোপীবাগ এলাকায় সন্ত্রাসী কর্মকাণ্ড করতেন। আরেক শীর্ষ সন্ত্রাসী সুব্রত বাইনের হাত ধরেই মোল্লা মাসুদ অপরাধ জগতে জড়িয়ে পড়েন। তবে চারদলীয় জোট সরকারের আমলেই তিনি ভারতে পালিয়ে যান। ২০০৩ সালের পরে তাঁকে আর বাংলাদেশে দেখা যায়নি। ভারতে তিনি আবু রাসেল মো. মাসুদ নামে পরিচিত হন। ভারতীয় নাগরিক রিজিয়া সুলতানাকে বিয়ে করে সেখানে বসবাস করছিলেন।
