
জামায়াতে ইসলামী অভিযোগ করেছে, ইউপি নির্বাচনের দ্বিতীয় ধাপে গতকাল প্রথম ধাপের চেয়ে বেশি পরিমাণ ভোটকেন্দ্র দখল, ব্যালট ডাকাতি, জাল ভোট হয়েছে এবং সরকারি দলের প্রার্থীরা প্রতিপক্ষের ওপর হামলা ও ব্যাপক সহিংসতা চালিয়েছেন।এক বিবৃতিতে জামায়াতের ভারপ্রাপ্ত সেক্রেটারি জেনারেল শফিকুর রহমান এ অভিযোগ করেন। বিবৃতিতে বলা হয়, ইউনিয়ন পরিষদের দুই ধাপের নির্বাচন থেকে স্পষ্ট বোঝা যাচ্ছে, অবাধ, সুষ্ঠু ও নিরপেক্ষ নির্বাচন অনুষ্ঠানের কোনো ইচ্ছা বর্তমান নির্বাচন কমিশন ও সরকারের নেই। তারা ব্যালট ডাকাতির মাধ্যমে আওয়ামী লীগের সন্ত্রাসী ক্যাডারদের সব ইউনিয়ন পরিষদের চেয়ারম্যান ও মেম্বর বানিয়ে গোটা দেশে সন্ত্রাসের রাজত্ব কায়েম করতে চায়।
