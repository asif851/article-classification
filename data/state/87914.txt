
দেশে মাদকাসক্তিতে ভুগছে, এমন মানুষের সংখ্যা ৭০ লাখের বেশি। অথচ চিকিৎসক আছেন মাত্র ২২০ জন। দেশের মাদকাসক্তির চিকিৎসায় অরাজক পরিস্থিতি বিরাজ করছে। 
আজ বুধবার জাতীয় মানসিক স্বাস্থ্য ইনস্টিটিউটে বিশেষজ্ঞ চিকিৎসক ও পদস্থ সরকারি কর্মকর্তারা এক আলোচনা সভায় এসব কথা বলেন।
‘মাদকদ্রব্যের অপব্যবহার ও অবৈধ পাচারবিরোধী আন্তর্জাতিক দিবস’ উপলক্ষে এ আলোচনা সভার আয়োজন করে জাতীয় মানসিক স্বাস্থ্য ইনস্টিটিউট ও বাংলাদেশ অ্যাসোসিয়েশন অব সাইকিয়াট্রিস্ট। মূল উপস্থাপনায় ইনস্টিটিউটের সহকারী অধ্যাপক মেখলা সরকার বলেন, যারা মাদক নেয়, তাদের মধ্যে ১০ শতাংশের মাদকাসক্তি রোগ দেখা দেয়।
অন্য উপস্থাপনায় একই প্রতিষ্ঠানের সহকারী অধ্যাপক হেলাল উদ্দিন আহমেদ বলেন, মাদকাসক্তির চিকিৎসা চিকিৎসকদেরই করা উচিত। যেহেতু এটা রোগ, তাই এর চিকিৎসা অন্য কারও করা উচিত নয়, আর তা সম্ভবও না।
অনুষ্ঠানে একাধিক আলোচক মাদকাসক্তির চিকিৎসায় চিকিৎসাকেন্দ্রগুলোর লাইসেন্স দেওয়ার ক্ষমতা স্বরাষ্ট্র মন্ত্রণালয়ের হাত থেকে নিয়ে স্বাস্থ্য মন্ত্রণালয়ের হাতে ন্যস্ত করার দাবি জানান।
অনুষ্ঠানে অন্যদের মধ্যে স্বাস্থ্য অধিদপ্তরের মহাপরিচালক অধ্যাপক আবুল কালাম আজাদ, বিশিষ্ট মনোরোগ বিশেষজ্ঞ মোহিত কামাল প্রমুখ বক্তব্য দেন।
