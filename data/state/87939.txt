
ভারতে বিভিন্ন সময় পাচার হওয়া ৪৮ জন নারী দেশে ফিরেছেন। গত সোমবার সন্ধ্যায় ভারতের অভিবাসন ব্যুরোর কর্মকর্তারা বেনাপোল অভিবাসন পুলিশের কাছে তাঁদের হস্থান্তর করেন।আরও অন্তত ১৮০ জন নারী ভারতের তিনটি আশ্রয়কেন্দ্রে রয়েছেন। তাঁদেরও দ্রুত দেশে ফেরত আনার প্রস্তুতি চলছে বলে জানা গেছে। স্বজনেরা এলেই তাঁদের পরিবারের কাছে হস্তান্তর করা হবে।মানবাধিকার সংগঠন রাইটস যশোরের নির্বাহী পরিচালক বিনয়কৃষ্ণ মল্লিক জানান, ভালো চাকরির প্রলোভন দেখিয়ে পাচারকারী চক্র ওই নারীদের দেড় থেকে দুই বছরের মধ্যে বিভিন্ন সময়ে ভারতে নিয়ে যায়। তাঁদের বেশির ভাগই আগে তৈরি পোশাক কারখানায় কাজ করতেন। সেখানে যাওয়ার পর পাচারকারীরা তাঁদের অসম্মানজনক পেশায় জড়িত হতে বাধ্য করে। একসময় তাঁরা ভারতের পুলিশের হাতে ধরা পড়েন। পরে বেসরকারি মানবাধিকার সংস্থা রেসকিউ ফাউন্ডেশনের কর্মকর্তারা তাঁদের নিজেদের আশ্রয়ে নেন।বেনাপোল অভিবাসন পুলিশের ভারপ্রাপ্ত কর্মকর্তা মো. আখতারুজ্জামান বলেন, স্বরাষ্ট্র ও পররাষ্ট্র মন্ত্রণালয়ে চিঠি চালাচালি করে তাঁদের দেশে ফিরিয়ে আনা হয়েছে।
