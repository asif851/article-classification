

ঝিনাইদহের মহেশপুর উপজেলায় জঙ্গি আস্তানা সন্দেহে একটি বাড়ি ঘিরে অভিযান চালাচ্ছে আইনশৃঙ্খলা রক্ষাকারী বাহিনী। অভিযানে সন্দেহভাজন দুই জঙ্গির নিহত হওয়ার তথ্য দিয়েছে পুলিশ।

আজ রোববার ভোর থেকে উপজেলার এসবিকে ইউনিয়নের বজ্রাপুর গ্রামে জঙ্গিবিরোধী এই অভিযান শুরু হয়।
সন্দেহজনক জঙ্গি আস্তানার আশপাশের এলাকায় আজ সকাল থেকে ১৪৪ ধারা জারি করেছে প্রশাসন। এ-সংক্রান্ত ঘোষণা মাইকে প্রচার করা হচ্ছে।
পুলিশের খুলনা রেঞ্জের ডিআইজি দিদার আহমেদ একটি বেসরকারি টিভি চ্যানেলকে বলেছেন, অভিযানের মধ্যে অন্তত দুই জঙ্গি নিহত হয়েছে। আর পুলিশের দুই সদস্য আহত হয়েছেন।
সকালে ঝিনাইদহের পুলিশ সুপার মিজানুর রহমান প্রথম আলোকে বলেছিলেন, অভিযানে এক জঙ্গি নিহত হয়েছে। বাড়ির ভেতরে আরেক জঙ্গি নিহত হয়ে থাকতে পারে বলে তাঁরা ধারণা করছেন।
স্থানীয়রা জানান, ঘিরে রাখা বাড়ির মালিকের নাম জহুরুল ইসলাম।
পুলিশ জানায়, জহুরুল ইসলামসহ তিনজনকে আটক করা হয়েছে।
পাশের বাড়ির মালিক হাসেম আলীর ভাষ্য, ভোর পাঁচটার দিকে ঘুম থেকে উঠে আশপাশে প্রচুর পুলিশ দেখতে পান তিনি। অভিযানের একপর্যায়ে বিস্ফোরণের শব্দ শুনেছেন তিনি।  স্থানীয় কয়েকজন বাসিন্দা নাম প্রকাশ না করে বলেন, ঘিরে রাখা বাড়ি থেকে তাঁরা গুলি ও বিস্ফোরণের শব্দ শুনেছেন।
ঘটনাস্থলে আইনশৃঙ্খলা রক্ষাকারী বাহিনীর বিভিন্ন সংস্থা রয়েছে। আছেন ফায়ার সার্ভিসের সদস্যরা।
