
দেশের দুই অঞ্চলের মহাসড়কে আজ শনিবার সকাল থেকে দেখা দিয়েছে একই ধরনের সংকট। ঢাকা-রংপুর ও ঢাকা-চট্টগ্রাম মহাসড়ক দুটির দুই পাশেই যানজটে আটকে আছে বিপুলসংখ্যক গাড়ি। ঢাকামুখী কোনো গাড়ি নড়ছে না। একই ঘটনা বিপরীতমুখেও।
আমাদের সিরাজগঞ্জ প্রতিনিধি জানান, ঢাকা-রংপুর মহাসড়কে সিরাজগঞ্জের হাটিকুমরুল গোলচত্বর থেকে ঢাকাগামী গাড়িগুলো নড়ছে না। সকাল আটটা থেকে এ অবস্থা। এ মুখে গাজীপুরের কোনাবাড়ী পর্যন্ত যানজটের কারণে এমন অবস্থার সৃষ্টি হয়েছে বলে হাইওয়ে পুলিশ জানিয়েছে।
এই মহাসড়কে ঢাকা থেকে উত্তরবঙ্গগামী গাড়িগুলো এক লেন ধরে যাচ্ছে মাঝেমধ্যে, খুবই ধীরগতিতে। তবে বেশির ভাগ সময়ই গাড়ি যানজটে থমকে থাকছে।
হাটিকুমরুল হাইওয়ে থানার ভারপ্রাপ্ত কর্মকর্তা (ওসি) আবদুল কাদের জিলানী বলেন, হাটিকুমরুল থেকে কোনাবাড়ী পর্যন্ত মহাসড়কের দুই পাশে যানজট এবং অতিরিক্ত গাড়ির চাপে এমন অবস্থার সৃষ্টি হয়েছে।
আমাদের দাউদকান্দি (কুমিল্লা) প্রতিনিধি জানান, ঢাকা-চট্টগ্রাম মহাসড়কে কুমিল্লার দাউদকান্দির বিশ্বরোড এলাকা থেকে মুন্সিগঞ্জের গজারিয়ার ভবেরচর পর্যন্ত ১২ কিলোমিটার এলাকায় মহাসড়কের দুই পাশে তীব্র যানজট চলছে।
দাউদকান্দি হাইওয়ে থানার ওসি আবদুল আউয়াল বলেন, যান চলাচল স্বাভাবিক করতে হাইওয়ে পুলিশের চেষ্টা চলছে।
