
ম​ন্ত্রিসভা থেকে অপসারিত আবদুল ল​তিফ সিদ্দিকী বর্তমান সরকার ও ক্ষমতাসীন আওয়ামী লীগের অনেক বড় ক্ষতি করেছেন বলে মন্তব্য করেছেন সড়ক পরিবহন ও সেতুমন্ত্রী ওবায়দুল কাদের। তিনি বলেন, এ ক্ষতি পুষিয়ে নিতে সময় লাগবে।
আজ শুক্রবার বগুড়ার সারিয়াকান্দি উপজেলায় বাঙ্গালী নদীর ওপর নির্মিত বাঙ্গালী সেতু উদ্বোধনের পর ওবায়দুল কাদের সাংবাদিকদের এসব কথা বলেন।
ল​তিফ সিদ্দিকীর দলীয় সদস্যপদ বাতিল ও সংসদ সদস্যপদ থেকে সরানোর ব্যাপারে আওয়ামী লীগের সভাপতিমণ্ডলীর এই সদস্য বলেন, ‘দল থেকে তাঁকে কারণ দর্শানোর যে নোটিশ পাঠানো হয়েছে, তার যুক্তিযুক্ত জবাব প্রদানে ব্যর্থ হলে আবদুল লতিফ সিদ্দিকীর দলের প্রাথমিক সদস্যপদ বাতিল হবে। আর উনার সংসদ সদস্যপদ বাতিল হবে কি না, সে ব্যাপারে স্পিকার রুলিং দিতে পারেন।’
এ ছাড়া বগুড়ার গাবতলী উপজেলার নেপালতলী ও সারিয়াকান্দির বাঙ্গালী নদীর তীরসংলগ্ন হিন্দুকান্দিতে আলাদা দুটি পথসভায় বক্তব্য দেন সড়ক পরিবহন ও সেতুমন্ত্রী ওবায়দুল কাদের। নেপালতলীর পথসভায় তিনি বলেন, বিএনপি পাঁচ বছর ক্ষমতায় থাকলেও এই এলাকার উন্নয়নে খালেদা জিয়া কোন কাজ করেননি। বিএনপির নেতৃত্বাধীন জোট পাঁচ বছর ধরে সরকারের বিরুদ্ধে আন্দোলনের নামে শুধু বক্তৃতা আর সংবাদ সম্মেলন করে গেছে। কর্মসূচি দিয়ে নেতারা ঘুমিয়েছে, কর্মীরা মাঠে থাকেনি। ফলে সেই আন্দোলনে জনগণ সাড়াও দেয়নি। এভাবে আন্দোলন সফল হয় না।’
বিএনপি জোটের আন্দোলন নয়, ষড়যন্ত্র নিয়ে সরকার ভাবছে
সারিয়াকান্দির পথসভায় ওবায়দুল কাদের বলেন, ‘বিএনপির নেতৃত্বাধীন জোটের আন্দোলনের কোনো প্রস্তুতি নেই, তাই আন্দোলন নিয়ে সরকারেরও প্রস্তুতি নেই। কারণ জনগণ আন্দোলন চায় না। তবে বিএনপি জোটের আন্দোলন নিয়ে সরকারের চিন্তা না থাকলেও তাদের ষড়যন্ত্র নিয়ে সরকারকে গভীরভাবে ভাবতে হচ্ছে।’
সারিয়াকান্দি উপজেলা আওয়ামী লীগের সভাপতি সাহাদরা মান্নানের সভাপতিত্বে পথসভায় অন্যদের মধ্যে বগুড়া-১ আসনের সাংসদ আবদুল মান্নান, জেলা আওয়ামী লীগের সভাপতি মমতাজ উদ্দিন, উপজেলা আওয়ামী লীগের সাধারণ সম্পাদক আলমগীর শাহী প্রমুখ বক্তব্য দেন।
এর আগে ওবায়দুল কাদের বগুড়া-সারিয়কান্দি সড়কে গাবতলীর খলসাকুড়ি, নেপালতলী ও শাহবাজপুর এবং সারিয়কান্দি ও গরুমারা, আমতলী ও বাঙ্গালী নদীর উপর ২৭ কোটি টাকা ব্যয়ে নির্মিত সড়ক ও জনপথ বিভাগের ছয়টি সেতুর আনুষ্ঠানিক উদ্বোধন করেন।এ ছাড়া সকালে ঢাকা-বগুড়া মহাসড়কের শাজাহানপুর উপজেলার বি-ব্লক ক্যান্টনমেন্ট এলাকায় সেতুমন্ত্রী প্রায় এক কোটি ৭১ লাখ টাকা ব্যয়ে নির্মিত উড়াল সড়ক (পদচারী সেতু) উদ্বোধন করেন। এ সময় অন্যদের মধ্যে মাঝিড়া ক্যান্টনমেন্টের স্টেশন কমান্ডার ফিরোজ রহিম, বগুড়ার জেলা প্রশাসক শফিকুর রেজা বিশ্বাস, পুলিশ সুপার মো. মোজাম্মেল হক প্রমুখ উপস্থিত ছিলেন।
