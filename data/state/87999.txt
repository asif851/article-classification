

ঢাকা-টাঙ্গাইল মহাসড়কে তীব্র যানজটের কারণে যাত্রীদের দুর্ভোগ পোহাতে হচ্ছে।
আজ বৃহস্পতিবার সকাল সোয়া আটটায় এই প্রতিবেদন লেখার সময় টাঙ্গাইলের মির্জাপুরের জামুর্কী থেকে গাজীপুরের চন্দ্রা পর্যন্ত প্রায় ৩০ কিলোমিটার এলাকায় যানজট ছিল।
মির্জাপুরের ট্রাফিক পরিদর্শক মো. শাহাদত হোসেন বলেন, গতকাল বুধবার দিবাগত রাত সাড়ে তিনটার দিকে মির্জাপুরের কদিম ধল্যা এলাকায় একটি ট্রাক বিকল হয়। এতে মহাসড়কে যান চলাচল ব্যাহত হয়। পরে মির্জাপুর বাইপাসের বাওয়ার কুমারজানী এলাকায় আরেকটি ট্রাক বিকল হয়। এতে যানজটের সৃষ্টি হয়। একপর্যায়ে যানজট চন্দ্রা থেকে এলেঙ্গা পর্যন্ত বিস্তৃত হয়।
আজ সকালে ট্রাক দুটি মহাসড়ক থেকে সরিয়ে নেয় পুলিশ। পরে যানবাহন চলতে শুরু করে।
পুলিশ জানায়, আজ সকাল সোয়া সাতটার দিকে ধেরুয়া এলাকায় একটি বাসের সঙ্গে ট্রাকের মুখোমুখি সংঘর্ষ হয়। এতে অন্তত সাতজন বাসযাত্রী আহত হন। এ ঘটনায় মহাসড়কে যান চলাচল বন্ধ হয়ে যায়। পরে পুলিশ মহাসড়ক থেকে যানবাহন দুটি সরিয়ে নেয়।
যান চলাচল স্বাভাবিক করতে এখন চেষ্টা চালাচ্ছে পুলিশ।
