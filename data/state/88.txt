
সামাজিক যোগাযোগের ওয়েবসাইট ফেসবুকের মাধ্যমে প্রধানমন্ত্রী শেখ হাসিনাকে হত্যার হুমকি দেওয়ায় বাংলাদেশ প্রকৌশল বিশ্ববিদ্যালয়ের (বুয়েট) প্রভাষক হাফিজুর রহমানকে সাত বছরের কারাদণ্ডের আদেশ দিয়েছেন আদালত।
আজ বৃহস্পতিবার ঢাকার মহানগর দায়রা জজ মো. জহুরুল হক এ রায় দেন।তথ্য ও যোগাযোগ প্রযুক্তি আইনের ৫৭ ধারায় পাঁচ বছর ও দণ্ডবিধির ৫০৬ ধারায় দুই বছর করে মোট সাত বছরের কারাদণ্ডের আদেশ দেন আদালত।হাফিজুর রহমান যন্ত্রকৌশল বিভাগের প্রভাষক।
আদালত সূত্রে জানা যায়, হাফিজুর রহমান ফেসবুকে একটি বার্তা লেখেন।ওই বার্তার একটি স্থানে তিনি ‘হায়েনা’ শব্দটি উল্লেখ করেন।গত বছরের ১৯ এপ্রিল ‘দৈনিক ভোরের কাগজ’-এ এই সংবাদ প্রকাশিত হয়।এর পরিপ্রেক্ষিতে বাংলাদেশ জননেত্রী পরিষদ নামের একটি সংগঠনের সভাপতি এ বি সিদ্দিকী শাহবাগ থানায় একটি সাধারণ ডায়েরি করেন।পরে গোয়েন্দা পুলিশ ঘটনার তদন্ত করে গত বছরের ১৭ জুন হাফিজুর রহমানের বিরুদ্ধে প্রতিবেদন দাখিল করে।এ সময় পাঁচজনকে সাক্ষী হিসেবে আদালতে উপস্থাপন করা হয়।
সে সময় এ বি সিদ্দিকী বলেছিলেন, ‘ওই লেখা পড়ে আমার মনে হয়েছে তা প্রধানমন্ত্রীকে উদ্দেশ করেই লেখা হয়েছে।’
সে সময় হাফিজুর রহমান বলেছিলেন, ‘ওই বক্তব্য কোনো ব্যক্তিকে উদ্দেশ করে লেখা হয়নি। হয়েনা বলতে অনিয়ম আর দুর্নীতিকে বোঝানো হয়েছে।’
রায়ে বলা হয়, আসামির বিরুদ্ধে আনীত অভিযোগ রাষ্ট্রপক্ষ প্রমাণে সক্ষম হওয়ায় তথ্য ও যোগাযোগ প্রযুক্তি আইনে আসামিকে এ সাজা দেওয়া হয়।আসামি হাফিজুর রহমান জামিন নিয়ে পলাতক রয়েছেন।তিনি যে দিন গ্রেপ্তার হবেন বা আত্মসমর্পণ করবেন, সেদিন থেকে এ রায় কার্যকর হবে।
রাষ্ট্রপক্ষে মামলাটি পরিচালনা করেন আইনজীবী শাহ আলম তালুকদার ও তাপস কুমার পাল।
