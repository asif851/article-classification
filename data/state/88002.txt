
শরীয়তপুরের নড়িয়া উপজেলা যুবলীগের সদস্য রিপন ব্যাপারীর চিকিৎসার উদ্যোগ নিয়েছে শরীয়তপুর জেলা কারাগার কর্তৃপক্ষ। গতকাল বুধবার সকালে চিকিৎসার জন্য রিপনকে জেলা কারাগার থেকে ঢাকার জাতীয় অর্থোপেডিক হাসপাতাল ও পুনর্বাসন প্রতিষ্ঠানে (পঙ্গু হাসপাতালে) পাঠানো হয়েছে।উপজেলা নির্বাচনের জের ধরে গত শনিবার প্রতিপক্ষের লোকজন রিপনের পা ভেঙে দেয়। পরে তারা অবৈধ অস্ত্র দিয়ে তাঁকে পুলিশের কাছে সোপর্দ করে। পুলিশ অস্ত্র আইনে মামলা দিয়ে তাঁকে আদালতের মাধ্যমে জেলা কারাগরে পাঠায়।এদিকে রিপনের স্ত্রী শান্তা আক্তার তার স্বামীকে অপহরণ ও মারধর করে অস্ত্র দিয়ে ধরিয়ে দেওয়ার অভিযোগে মামলা রেকর্ড করার জন্য নড়িয়া থানায় গতকাল আবেদন করেছেন।নড়িয়া থানার ওসি শেখ কবিরুল ইসলাম বলেন, বিষয়টি পর্যালোচনা করে ব্যবস্থা গ্রহণ করা হবে।
