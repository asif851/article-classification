
নোয়াখালীর হাতিয়া উপজেলার বয়ারচরের কাছে মেঘনা নদীতে শতাধিক যাত্রী নিয়ে ‘এম বি রেবেকা’ নামের একটি ট্রলার ডুবে গেছে। আজ শুক্রবার দুপুর সোয়া ১২টার দিকে এ ঘটনা ঘটে।
ট্রলারডুবির পর প্রায় ১০০ জন যাত্রী সাঁতরে তীরে উঠতে পেরেছেন। কেউ নিখোঁজ রয়েছেন কি না, এ ব্যাপারে তাৎক্ষণিকভাবে নিশ্চিত হওয়া যায়নি।
ঘটনার সত্যতা নিশ্চিত করেছেন বয়ারচরের চেয়্যারম্যানঘাট পুলিশ তদন্তকেন্দ্রের দায়িত্বপ্রাপ্ত পুলিশের উপপরিদর্শক (এসআই) মো. ইউসুফ। তাঁর ভাষ্য, হাতিয়া থেকে শতাধিক যাত্রী নিয়ে আসা ট্রলারটি বয়ারচরের কাছে মেঘনা নদীতে দুপুর সোয়া ১২টার দিকে ডুবে যায়। ট্রলারডুবির পর প্রায় ১০০ জন যাত্রী সাঁতরে তীরে উঠতে সক্ষম হয়েছেন। ট্রলারটিতে ঠিক কতজন যাত্রী ছিলেন এবং কতজন নিখোঁজ রয়েছেন—এ ব্যাপারে নিশ্চিত হওয়া যায়নি। ডুবে যাওয়া ট্রলার ও সম্ভাব্য নিখোঁজ যাত্রীদের উদ্ধারে অভিযান চলছে।ট্রলারডুবির কারণ সম্পর্কে এখনো কিছু জানা যায়নি। তবে অতিরিক্ত যাত্রী বোঝাইয়ের কারণে বা ডুবোচরের সঙ্গে ধাক্কা লেগে ট্রলারটির তলা ফেটে এটি ডুবে যেতে পারে বলে এসআই ইউসুফের ধারণা।
