
বাঁচতে চাইলে মানুষ পোড়ানো থামাতে হবে বলে বিএনপি–জামায়াতকে হুঁশিয়ার করে দিয়েছেন প্রধানমন্ত্রীর তথ্য ও যোগাযোগ প্রযুক্তিবিষয়ক উপদেষ্টা সজীব ওয়াজেদ জয়।আজ শুক্রবার সন্ধ্যায় রাজধানীর গুলশানের লেকশোর হোটেলে সুচিন্তা ফাউন্ডেশন নামের একটি সংগঠনের ‘সন্ত্রাস বনাম রাজনীতি’ শীর্ষক এক আলোচনা সভায় জয় এ কথা বলেন।বিএনপি-জামায়াতের উদ্দেশে সজীব ওয়াজেদ বলেন, ‘এতদিন আমাদের সরকার চেষ্টা করছে তাদের গ্রেপ্তার করতে, থামাতে। অনেক হয়েছে। ৫০ জনের ওপরে মানুষের প্রাণহানি হয়েছে। ২০০ জনের ওপরে আহত হয়েছে। আমরা আর সন্ত্রাস সহ্য করতে রাজি না। এখন থেকে আইনশৃঙ্খলা বাহিনী এদের বিরুদ্ধে কঠিন ব্যবস্থা নেবে। সন্ত্রাসীদের, এই বিএনপি-জামায়াতের উদ্দেশে বলতে চাই যে, তোমরা থামো। না হলে পুলিশ তোমাদের আক্রমণ করবে। তোমরা যদি বেঁচে থাকতে চাও, তাহলে মানুষ পোড়ানো থামাও। না হলে আমরা তোমাদের ধরবই। সেটা জ্যন্ত হোক বা যেভাবেই হোক। বাংলার মানুষকে আমরা নিরাপদ রাখব। আর যারা মানুষকে আইএসের মতো পুড়িয়ে মারে, তাদের সঙ্গে কোনো সংলাপ হবে না।’জয় বলেন, ‘পুলিশ ও সরকারের দায়িত্ব দেশের মানুষকে নিরাপদ রাখা। কেউ যদি নিরীহ মানুষ মারতে যায়, কেউ যদি পেট্রলবোমা দিয়ে মানুষকে হত্যা করতে যায়, তাহলে পুলিশের দায়িত্ব যেভাবেই হোক সেটা থামানো। পুলিশের ওপর কেউ আক্রমণ করে তাহলে এটা তার অধিকার তার ওপর পাল্টা আক্রমণ করা। মানুষের জানমাল রক্ষা অধিকার নয়, এটা তাদের দায়িত্ব। এর জন্য যে পরিমাণ শক্তি দেওয়া দরকার পুলিশ সেটা করবে।’সুশীল সমাজের প্রতিনিধিদের উদ্দেশ করে সজীব ওয়াজেদ জয় বলেন, ‘আমাদের প্রধানমন্ত্রী সংলাপের জন্য ফোন করার পরও তারা রাস্তায় নেমেছিল। সংলাপ করলে কী এই সংঘর্ষ থেমে যাবে? এটা তো এক বছর আগে থামেনি। তাহলে আমাদের সুশীল সমাজ আমাকে বুঝাক এখন সংলাপ করলে কী লাভ?’ তিনি বলেন, ‘বিভিন্ন জরিপে বলা হচ্ছে, এখন মানুষ শান্তিতে আছে, নির্বাচন হলে আওয়ামী লীগ বিপুল ভোটে জিতবে। তো আমার প্রশ্ন, এখন যদি আবারও নির্বাচন হয় তাহলে তো আওয়ামী লীগ জিতবে। এতে কি বিএনপি চুপ হয়ে যাবে? না মেনে নেবে? না অগ্নিসংযোগ থেমে যাবে? যদি তা নয় হয়, তাহলে সংলাপ করে কী লাভ?’জয় বলেন, ‘অনেকে বলছেন সংলাপ করলে সংঘর্ষ থেমে যাবে। তবে আমি মনে করি, এটা করলে তারা আরও বেশি সন্ত্রাস করবে। তখন দাবি না মানা হলে তারা আরও এনকারেজড (উৎসাহী) হবে। তখন তারা ভাববে, মানুষ মেরে তো কাজ হচ্ছে। তখন তারা এটা আরও বেশি করবে। এটা হবে তাদের লাভ। দেশের কোনো লাভ হবে না। ফলে এ সংঘর্ষ কখনো থামবে না। বাস্তব কথা, কোনো যুক্তি দিয়ে বলা যায় না যে সংলাপ করলে এ সংঘর্ষ থেমে যাবে।’জয় বলেন, ‘যারা সংলাপের কথা বলছেন। কিছুদিন আগে আমাদের প্রধানমন্ত্রী খালেদা জিয়ার কাছে যান শোক প্রকাশ করতে। সংলাপ তো দূরের কথা, আমাদের দেশের প্রধানমন্ত্রীকে তারা ভেতরে ঢুকতেই দেয়নি। খালেদা জিয়া ঘরে বসে ছিলেন। তাহলে কীভাবে হবে? তাহলে একজন পাগল ছাড়া কীভাবে বলতে পারে, খালেদা জিয়ার সঙ্গে সংলাপ হতে পারে? এখন বুঝতে পারছি যারা এটা বলে, তারা পাগল ছাড়া কিছু না।’জয় বলেন, ইংরেজি দৈনিক ডেইলি স্টার ও দি ইনডিপেনডেন্ট পত্রিকায় একটি খবর প্রকাশ করা হয়েছে। ইংরেজি পত্রিকা কারা পড়ে? সমাজের উচ্চবিত্ত কিংবা সুশীল সমাজের প্রতিনিধিরা। পত্রিকা দুটিতে লেখা হয়েছে, যারা পুলিশের গুলিতে নিহত হয়েছে, তারা সন্ত্রাসী না, জামায়াত-শিবির। তো একটা কথা, এই যে অগ্নিসংযোগ করা হচ্ছে, এটা কারা করছে?’ তিনি বলেন, ‘এ পর্যন্ত যারা পেট্রলবোমা মারছে, সব বিএনপি-জামায়াত করছে। যখনই খালেদা জিয়া অবরোধের কথা বলেন, তখন সন্ত্রাস আরও বাড়ে। ফলে এটা কারা করছে? এটা তো জামায়াত-বিএনপিই করছে। নাকি খালেদা জিয়া ঘোষণার পর আসমান থেকে কেউ এসে এগুলো করে? সন্ত্রাসীদের প্রাণের জন্য আজ ডেইলি স্টার হা হা করছে, তারা দুঃখ প্রকাশ করেছে। তাদের উদ্দেশ্য কী? সন্ত্রাসীদের বাঁচানো?’আলোচনা সভায় সাংবাদিক আবেদ খান বলেন, ‘কোকোকে এ দেশে আনা প্রয়োজন ছিল না। তাঁর সর্বশেষ অবস্থান হওয়া উচিত ছিল পাকিস্তানে।’আলোচনা সভায় আরও বক্তব্য দেন চট্টগ্রাম বিশ্ববিদ্যালয়ের সাবেক উপাচার্য আবদুল মান্নান, সাংস্কৃতিক ব্যক্তিত্ব ইনামুল হক, সংগীতশিল্পী মিতা হক, সুচিন্তা ফাউন্ডেশনের আহ্বায়ক মোহাম্মদ এ আরাফাত।
