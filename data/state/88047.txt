
ডাক, টেলিযোগাযোগ ও তথ্যপ্রযুক্তি মন্ত্রণালয়ের দায়িত্ব পেয়ে মোস্তাফা জব্বার বলেছেন, এক বছর অনেক সময়। এ সময়ের মধ্যে অনেক কিছু করা সম্ভব।
বাংলাদেশ অ্যাসোসিয়েশন অব সফটওয়্যার অ্যান্ড ইনফরমেশন সার্ভিসেস (বেসিস) আয়োজিত সংবর্ধনা অনুষ্ঠানে আজ বুধবার মোস্তাফা জব্বার এ মন্তব্য করেন। গতকাল শপথ নেওয়ার পর আজ তিনি ওই মন্ত্রণালয়ের দায়িত্ব পান।
দেশের ইন্টারনেট ব্যবস্থা বিষয়ে মোস্তাফা জব্বার বলেন, ‘মোবাইল ফোন অপারেটর, ইন্টারনেট সেবাদাতা প্রতিষ্ঠানসহ এ ধরনের প্রতিষ্ঠানগুলোতে যেসব সমস্যা আছে, তা সমাধান করা গেলে ইন্টারনেটে এ অবস্থা থাকবে না। এই পরিবর্তন সম্ভব। এক বছর অনেক সময়। ইন্টারনেট সেবা-ব্যবস্থার পরিবর্তন করতে এত সময় লাগার কথা নয়।’
তথ্যপ্রযুক্তি খাতের সবাইকে সঙ্গে নিয়ে সরকারের ডিজিটাল বাংলাদেশ বিনির্মাণে কাজ করার কথা বলেছেন মোস্তাফা জব্বার। তিনি বলেন, ‘আমি সত্যিই অভিভূত। ১৯৯৭ সালে সফটওয়্যার ও আইটি সেবা খাতের ব্যবসায়ীদের নিয়ে আমরা বেসিস প্রতিষ্ঠা করি। সেই বেসিসের সভাপতি পদে থেকেই মাননীয় প্রধানমন্ত্রীর আহ্বানে সরকারের মন্ত্রিসভার সদস্য হওয়ার সুযোগ পেয়েছি। বেসিসসহ তথ্যপ্রযুক্তিশিল্পের সঙ্গে সংশ্লিষ্ট সবাইকে সঙ্গে নিয়ে কাজ করব।’
টেলিকম বিভাগ সম্পর্কে নবনিযুক্ত এই মন্ত্রী বলেন, ‘টেলিকম বিভাগের ভেতরে ক্যানসারের মতো সমস্যা বিরাজ করছে। কিন্তু সেই সমস্যা সমাধানে কোনো উদ্যোগ নেওয়া হয়নি।’
মন্ত্রী হিসেবে তিনটি বিষয়ে অগ্রাধিকার দেওয়ার কথা জানান মোস্তাফা জব্বার। তিনটি বিষয় হলো ইন্টারনেট, শিক্ষাব্যবস্থার ডিজিটাল রূপান্তর ও সরকারি সব কাজ ডিজিটাল করা। বেসিসের বর্তমান সভাপতি মোস্তাফা জব্বার প্রায় এক ঘণ্টার বক্তব্যে টেলিযোগাযোগ ও তথ্যপ্রযুক্তির বিভিন্ন দিক নিয়ে কথা বলেন। অনুষ্ঠানে তথ্যপ্রযুক্তি খাতের বিভিন্ন সংগঠনের নেতারা ও বেসিস সদস্যরা ফুল দিয়ে তাঁকে অভিনন্দন জানান।
