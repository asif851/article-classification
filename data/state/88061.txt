
চট্টগ্রামের আনোয়ারায় অবস্থিত কোরীয় রপ্তানি প্রক্রিয়াজাতকরণ অঞ্চলের (কেইপিজেড) দুটি ব্লক থেকে বিভিন্ন জাতের চার হাজার চারাগাছ কেটে নিয়ে গেছে দুর্বৃত্তরা। গত বুধ ও শুক্রবার রাতে কেইপিজেডের বাগানে প্রবেশ করে এ ঘটনা ঘটায় তারা।কেইপিজেড সূত্র জানায়, গত বুধবার রাতে কেইপিজেডের বৈরাগ ইউনিয়নের গুয়াপঞ্চক গ্রামের ই-ব্লক থেকে দুই হাজার পেয়ারাগাছ কেটে নিয়ে যায় দুর্বৃত্তরা। পরে শুক্রবার রাতে বড় উঠান এলাকার বি-ব্লক থেকে আরও দুই হাজার গাছ কেটে নিয়ে যায় দুর্বৃত্তরা। কেটে নেওয়া গাছগুলোর মধ্যে পেয়ারা ছাড়াও নারকেল ও আকাশিগাছ রয়েছে। কেইপিজেডের মহাব্যবস্থাপক আফতাব উদ্দিন আহমেদ বলেন, ‘কেইপিজেড এলাকায় সবুজ বনায়নের জন্য আমরা বিভিন্ন প্রজাতির প্রায় ১৬ লাখ গাছ লাগাই। কিন্তু রাতের আঁধারে সেখান থেকেই গাছ কেটে নিচ্ছে দুর্বত্তরা। এ ব্যাপারে থানাকে জানানো হয়েছে।’ এ ব্যাপারে জানতে চাইলে কর্ণফুলী থানার ভারপ্রাপ্ত কর্মকর্তা (তদন্ত) উত্তম কুমার বলেন, ‘কেইপিজেড এলাকা থেকে গাছ কেটে নেওয়ার ঘটনায় আমরা অভিযোগ পেয়েছি। তদন্ত করে ব্যবস্থা নেওয়া হবে।’
