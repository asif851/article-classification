
খাদ্যমন্ত্রী ও আওয়ামী লীগের যুগ্ম সাধারণ সম্পাদক কামরুল ইসলাম অভিযোগ করেছেন, বিএনপির চেয়ারপারসন খালেদা জিয়ার বিরুদ্ধে দায়ের করা দুর্নীতির মামলা বিলম্বিত করার জন্যই সমমনা কয়েকটি ইসলামি দলকে দিয়ে ২৬ অক্টোবর হরতাল ডাকা হয়েছে। তবে হরতাল ডেকে মামলার কার্যক্রম বন্ধ করা যাবে না। মামলা নিজস্ব গতিতে চলবে। যে রায় হবে, তা মানতে হবে।আজ মঙ্গলবার সকালে রাজধানীর বঙ্গবন্ধু অ্যাভিনিউয়ে আওয়ামী লীগ কার্যালয়ে ঢাকা মহানগর আওয়ামী লীগের বর্ধিত সভায় মন্ত্রী এ কথা বলেন। আগামী ৩ নভেম্বর জেলহত্যা দিবস উপলক্ষে সোহরাওয়ার্দী উদ্যানে আওয়ামী লীগের জনসভা সফল করার বিষয়ে আলোচনা করতে এ সভা ডাকা হয়।
খাদ্যমন্ত্রী কামরুল ইসলাম বলেন, কয়েকটি ইসলামি সমমনা দল আবদুল লতিফ সিদ্দিকীর ফাঁসির দাবিতে ২৬ অক্টোবর হরতাল ডাকায় দেশের মানুষ অবাক হয়েছে। কারণ, পবিত্র হজ নিয়ে আপত্তিকর মন্তব্য করায় প্রধানমন্ত্রী শেখ হাসিনা মন্ত্রিসভা ও আওয়ামী লীগের সভাপতিমণ্ডলীর সদস্যের পদ থেকে তাঁকে অপসারণ করেছেন। দল থেকে তাঁকে কেন স্থায়ীভাবে বহিষ্কার করা হবে না, তার কারণ জানতে চেয়ে নোটিশ দেওয়া হয়েছে। এ ব্যাপারে আগামীকাল শুক্রবার আওয়ামী লীগের কার্যনির্বাহী কমিটির সভায় সিদ্ধান্ত নেওয়া হবে। এ পরিস্থিতিতে হরতাল ডাকা হাস্যকর।
খাদ্যমন্ত্রী অভিযোগ করেন, এ হরতালের পেছনে আসলে কলকাঠি নাড়ছে বিএনপি। কারণ, সেদিন খালেদা জিয়ার দুর্নীতির মামলার হাজিরার দিন।
এতে সভাপতিত্ব করেন ঢাকা মহানগর আওয়ামী লীগের জ্যেষ্ঠ সহসভাপতি ফয়েজ উদ্দিন মিয়া। বাসস
