
জাতিসংঘের মানবাধিকারবিষয়ক বিশেষ রাপোর্টিয়্যের ইয়াংঘি লি মিয়ানমার থেকে প্রাণের ভয়ে পালিয়ে আসা রোহিঙ্গাদের দেখতে বাংলাদেশে আসছেন। ১৯ ফেব্রুয়ারি ছয় দিনের সফরে এসে তিনি কক্সবাজার গিয়ে রোহিঙ্গা শরণার্থী ও মিয়ানমারের অনিবন্ধিত লোকজনের অবস্থা দেখবেন।
পররাষ্ট্র মন্ত্রণালয় সূত্রে গতকাল বৃহস্পতিবার জানা গেছে, ইয়াংঘি লি বাংলাদেশ সফরের সময় রোহিঙ্গা পরিস্থিতি নিয়ে পররাষ্ট্রমন্ত্রী আবুল হাসান মাহমুদ আলীর সঙ্গে কথা বলবেন। এ ছাড়া সরকারের আরও কয়েকজন জ্যেষ্ঠ কর্মকর্তার সঙ্গে তিনি এ বিষয়ে কথা বলতে পারেন।
জাতিসংঘের পরিসংখ্যান অনুযায়ী, মিয়ানমারের সশস্ত্র বাহিনী গত বছরের ৯ অক্টোবর থেকে দেশটির রাখাইন রাজ্যে রোহিঙ্গাদের ওপর নিপীড়ন, নির্বিচারে লোকজনকে হত্যা, ধর্ষণের পাশাপাশি তাদের ঘরবাড়ি পুড়িয়েছে ও সহিংসতা ছড়িয়েছে। এর ফলে এ পর্যন্ত প্রায় ৬৯ হাজার রোহিঙ্গা আশ্রয় নিয়েছে বাংলাদেশে।
রাখাইনে রোহিঙ্গাদের ওপর নির্যাতনের পর সেখানকার পরিস্থিতি দেখতে গত মাসের ৯ থেকে ২১ তারিখ মিয়ানমার সফরে যান ইয়াংঘি লি। 
