
বেসিক ব্যাংকের ৪০ কোটি টাকা ঋণ অনিয়মের এক মামলায় ব্যাংকটির তৎকালীন চেয়ারম্যান ও পরিচালনা পর্ষদের সদস্যদের আইনের আওতায় আনতে ও তদন্ত করে ৬০ কার্যদিবসের মধ্যে তদন্ত প্রতিবেদন দিতে দুদককে নির্দেশ দিয়েছেন উচ্চ আদালত। ঋণ অনুমোদের সময় ২০১০ সালে ব্যাংকটির চেয়ারম্যান ছিলেন আবদুল হাই বাচ্চু।
আজ বুধবার বিচারপতি এম ইনায়েতুর রহিম ও বিচারপতি সহিদুল করিমের সমন্বয়ে গঠিত হাইকোর্ট বেঞ্চ এ আদেশ দেন। ওই মামলায় এক আসামির জামিনের বিরুদ্ধে দুর্নীতি দমন কমিশনের (দুদক) করা আবেদনের শুনানি নিয়ে এ আদেশ দেওয়া হয়। ২০১৫ সালে মামলা হলেও এখনো তদন্ত প্রতিবেদন দাখিল না হওয়ার বিষয়টি বিবেচনায় নিয়ে এ আদেশ দেন আদালত। এ মামলায় রূপসা সার্ভেয়ার কোম্পানির চিফ সার্ভেয়ার শাহজাহান আলীর জামিন বহাল রাখা হয়েছে।
আদালতে দুদকের পক্ষে শুনানিতে ছিলেন আইনজীবী সৈয়দ মামুন মাহবুব। আসামিপক্ষে ছিলেন আইনজীবী পঙ্কজ কুণ্ডু।
আইনজীবী সূত্র বলেছে, যথাযথ তথ্য প্রমাণ ছাড়াই শান্তিনগর বেসিক ব্যাংক শাখা থেকে ৪০ কোটি টাকা ঋণ নেন মেসার্স সৈয়দ ট্রেডার্সের ম্যানেজিং পার্টনার সৈয়দ মাহবুবুল গণি। ২০১০ সালের ২ নভেম্বর ঋণ অনুমোদনের প্রক্রিয়ায় অনিয়মের অভিযোগে ২০১৫ সালের ২৩ সেপ্টেম্বর পল্টন থানায় মামলা করে দুদক। এই মামলাটি এখনো তদন্তাধীন। এই মামলায় শাহজাহান আলী ২০১৬ সালের ১০ আগস্ট গ্রেপ্তার হন। পরে ওই বছরই তিনি বিচারিক আদালত থেকে জামিন পান। এই জামিন বাতিল চেয়ে ২০১৬ সালে দুদক রিভিশন আবেদন করে। শুনানি নিয়ে আদালত রুল দেন। এই রুলের ওপর শুনানি নিয়ে আজ তা খারিজ করে আদেশ দেন আদালত।
