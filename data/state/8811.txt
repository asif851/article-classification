
ট্যানারি শিল্প নগরীর দূষণের কারণে ধলেশ্বরী নদীতে দূষণ ছড়িয়ে পড়ায় গভীর উদ্বেগ জানিয়েছে বাংলাদেশ পরিবেশ আন্দোলন (বাপা) ও বুড়িগঙ্গা রিভারকিপার নামের দুটি পরিবেশবাদী সংগঠন। সংগঠন দুটি থেকে আশঙ্কা করা হচ্ছে, এই দূষণ এক নদী বুড়িগঙ্গা থেকে উজানে ধলেশ্বরী, কালীগঙ্গা, তুরাগসহ সংশ্লিষ্ট অন্যান্য জলাধারে ছড়িয়ে পড়ছে। এতে স্থানীয় নদী ও এলাকায় মারাত্মক দূষণ এবং পরিবেশ বিপর্যয়ের মুখে পড়েছে।
গত সোমবার প্রথম আলোতে প্রকাশিত ‘ট্যানারির বর্জ্যে এবার আক্রান্ত ধলেশ্বরী’ শীর্ষক প্রতিবেদনের পরিপ্রেক্ষিতে সংগঠন দুটি এই উদ্বেগ জানিয়ে এর জন্য সংশ্লিষ্ট কর্তৃপক্ষ ও ট্যানারি মালিকদের দায়ী করেছে। তারা আশঙ্কা করছে, হাজারীবাগ থেকে ট্যানারি স্থানান্তর প্রক্রিয়ায় সঠিক পরিকল্পনার অভাব স্পষ্ট।
 
