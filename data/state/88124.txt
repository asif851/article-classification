
জিয়া অরফানেজ ট্রাস্ট ও জিয়া চ্যারিটেবল ট্রাস্ট দুর্নীতির দুই মামলায় আজ বুধবারও আদালতে হাজির হচ্ছেন না বিএনপির চেয়ারপারসন খালেদা জিয়া। আজ মামলা দুটিতে সাক্ষ্য গ্রহণের জন্য দিন ধার্য রয়েছে।খালেদা জিয়া আজ আদালতে যাবেন কি না—এ বিষয়ে জানতে চাইলে তাঁর আইনজীবী সানাউল্লাহ মিয়া গতকাল মঙ্গলবার সাংবাদিকদের বলেন, খালেদা জিয়া শারীরিকভাবে অসুস্থ হওয়ায় এবং হরতাল-অবরোধে নিরাপত্তাজনিত কারণে আদালতে হাজির হতে পারবেন না। তাঁর পক্ষে সময়ের আবেদন করা হবে।পুরান ঢাকার বকশীবাজারে আলিয়া মাদ্রাসাসংলগ্ন মাঠে স্থাপিত তৃতীয় বিশেষ জজ আদালতের অস্থায়ী এজলাসে এ দুই মামলার বিচারকাজ চলছে। গত বছরের ১৯ মার্চ খালেদা জিয়াসহ নয়জনের বিরুদ্ধে এ দুই মামলায় অভিযোগ গঠন করেন আদালত। ২২ সেপ্টেম্বর জিয়া অরফানেজ মামলায় সাক্ষ্য গ্রহণ শুরু হয়। সর্বশেষ তিনি গত ডিসেম্বরে আদালতে হাজির হয়েছিলেন।
