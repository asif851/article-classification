
স্বরাষ্ট্রমন্ত্রী মহীউদ্দীন খান আলমগীর বলেছেন, সংবিধান অনুযায়ী পরবর্তী নির্বাচন অনুষ্ঠিত হওয়ার সীমা আছে আগামী ২৪ জানুয়ারি পর্যন্ত। সে পর্যন্ত এই সরকার বৈধ, নিশ্চিত ও কার্যকর থাকবে।গতকাল শনিবার দুপুরে চাঁদপুরের কচুয়া বঙ্গবন্ধু ডিগ্রি কলেজে মেধাবী শিক্ষার্থীদের মধ্যে বৃত্তি প্রদান শেষে স্বরাষ্ট্রমন্ত্রী সাংবাদিকদের এ কথা বলেন।বিরোধী দলের ডাকা হরতাল প্রসঙ্গে স্বরাষ্ট্রমন্ত্রী বলেন, ‘আমি মনে করি, হরতাল আহ্বান বা পালন করার কোনো নৈতিক অধিকার খালেদা জিয়া কিংবা তাঁর সহযোগী দলের নেই। সারা দেশে মানুষের অধিকার রক্ষায় নির্বাচনের পথে দেশ ও সমাজকে এগিয়ে নেওয়ার জন্য আমরা যে পথ অবলম্বন করছি, সেই পথে বাধা দেওয়ার সাধ্য ও ক্ষমতা খালেদা জিয়ার নেই। তাঁরা যদি কোনো বাধা সৃষ্টি করেন, রাষ্ট্রের তরফ থেকে সর্বাত্মক শক্তি দিয়ে দমন করা হবে।’সংলাপ প্রসঙ্গে মহীউদ্দীন খান আলমগীর বলেন, ‘গণতন্ত্র রক্ষা ও নির্বাচন সুষ্ঠু ও সুচারুভাবে অনুষ্ঠানের জন্য আমরা যেকোনো দল বা ব্যক্তির সঙ্গে আলোচনার জন্য তৈরি আছি। যদি কোনো দল নির্বাচনে না আসে, তাহলে সেই দায়িত্ব তাদের। এ কারণে নির্বাচন যথাসময়েঅনুষ্ঠানের ক্ষেত্রে কোনো ব্যাঘাত সৃষ্টি হবে না।’
