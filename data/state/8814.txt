
মুন্সিগঞ্জ সদর উপজেলার দালালপাড়া এলাকায় এক স্কুলশিক্ষকের বাড়িতে ডাকাতি করে পালানোর সময় গণপিটুনিতে একজন নিহত হয়েছেন। এ ঘটনায় জড়িত থাকার অভিযোগে গ্রেপ্তার হওয়া তিনজনকে গতকাল রোববার আদালতে হাজির করে সাত দিনের রিমান্ড চেয়েছে পুলিশ।গণপিটুনিতে নিহত ব্যক্তির নাম শাহাবুদ্দিন সাবু (৩০)। তাঁর বাড়ি নারায়ণগঞ্জের রূপগঞ্জ উপজেলার চনপাড়া গ্রামে। গতকাল মুন্সিগঞ্জ সদর হাসপাতালের মর্গ থেকে স্বজনেরা তাঁর লাশ নিয়ে গেছেন।সদর থানার পরিদর্শক (তদন্ত) ইয়ারদৌস হাসান জানান, গত শুক্রবার দিবাগত রাত একটার দিকে ১৪-১৫ জন ডাকাত দালালপাড়া গ্রামের বাসিন্দা রামপাল এনবিএম উচ্চবিদ্যালয়ের শিক্ষক হেকমত আলীর ঘরে হানা দেয়। তারা ৮০ হাজার টাকা ও পাঁচ ভরি স্বর্ণালংকার লুট করে। এ সময় ডাকাতদের হামলায় হেকমত আলী ও তাঁর স্ত্রী তাহমিনা আহত হন। পালিয়ে যাওয়ার সময় আশপাশের লোকজন এগিয়ে এসে ডাকাত সন্দেহে শাহাবুদ্দিনকে আটক করেন এবং তাঁকে পিটুনি দেন। খবর পেয়ে পুলিশ ঘটনাস্থলে এসে তাঁকে উদার করে। আশঙ্কাজনক অবস্থায় শাহাবুদ্দিনকে মুন্সিগঞ্জ সদর হাসপাতালে ভর্তি করা হয়। সেখানে রাত তিনটার দিকে চিকিৎসাধীন অবস্থায় শাহাবুদ্দিন মারা যান।ইয়ারদৌস হাসান আরও জানান, মারা যাওয়ার আগে পুলিশের কাছে শাহাবুদ্দিন ডাকাতির বিষয়ে কিছু গুরুত্বপূর্ণ তথ্য দেন। ওই তথ্যের ভিত্তিতে শুক্রবার রাতেই পুলিশ রামপাল থেকে রোমান (৩০), বাগবাড়ী এলাকা থেকে নাগর (৫০) এবং রতনপুর থেকে রতনকে (৩২) গ্রেপ্তার করে।পুলিশ জানায়, শাহাবুদ্দিনের বিরুদে টঙ্গীবাড়ি ও সদর থানায় ডাকাতিসহ পাঁচটি মামলা রয়েছে। ডাকাতির ঘটনায় গত শনিবার শিক্ষক হেকমত আলীর স্ত্রী তাহমিনা বাদী হয়ে সদর থানায় মামলা করেন।সদর থানার ভারপ্রাপ্ত কর্মকর্তা শহীদুল ইসলাম জানান, গতকাল সাত দিনের রিমান্ড চেয়ে তিন ডাকাতকে মুন্সিগঞ্জ আমলি আদালত-১-এ হাজির করা হয়। আদালতের হাকিম আজ সোমবার রিমান্ডের শুনানির দিন ধার্য করেছেন। অন্য ডাকাতদের গ্রেপ্তারের চেষ্টা চলছে।
 
