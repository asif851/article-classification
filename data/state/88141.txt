
দুর্নীতি দমন কমিশনের (দুদক) করা দুই মামলায় ৫০ দিনের মধ্যে ২৫ কোটি টাকা না দিলে নীলফামারী-৪ আসনের জাতীয় পার্টির সাংসদ মো. শওকত চৌধুরীর জামিন বাতিল হবে বলে হাইকোর্টের দেওয়া রায় স্থগিতাদেশের মেয়াদ বেড়েছে। দায়িত্বরত প্রধান বিচারপতি মো. আবদুল ওয়াহ্হাব মিঞার নেতৃত্বাধীন পাঁচ সদস্যের আপিল বেঞ্চ সংসদ সদস্যের করা সময় আবেদনের পরিপ্রেক্ষিতে স্থগিতাদেশের মেয়াদ বাড়িয়ে আগামী ৩ ডিসেম্বর শুনানির জন্য দিন ধার্য করেছেন।
এর আগে গত ২২ অক্টোবর হাইকোর্টের একটি দ্বৈত বেঞ্চ এক রায়ে শওকত চৌধুরীকে ৫০ দিনের মধ্য ২৫ কোটি টাকা ব্যাংকে জমা দিতে নির্দেশ দেন। এতে ব্যর্থ হলে নিম্ন আদালতে তাঁকে দেওয়া জামিন বাতিল হবে বলেও উল্লেখ করা হয়। এই আদেশ স্থগিত চেয়ে শওকত চৌধুরী আপিল বিভাগে আবেদন করেন, যা ২৯ অক্টোবর শুনানির জন্য ওঠে। সেদিন আদালত হাইকোর্টের রায় দুই সপ্তাহের জন্য স্থগিত করে নিয়মিত লিভ টু আপিল করতে বলেন। এর ধারাবাহিকতায় আজ আবেদন শুনানির জন্য ওঠে।
আদালতে শওকত চৌধুরীর পক্ষে আইনজীবী নুরুল ইসলাম সুজন ও দুদকের পক্ষে আইনজীবী খুরশীদ আলম খান ছিলেন।
পরে সংসদ সদস্য শওকত চৌধুরীর আইনজীবী নুরুল ইসলাম সুজন প্রথম আলোকে বলেন, ‘হাইকোর্টের রায়ের সত্যায়িত অনুলিপি পাইনি। এ জন্য চার সপ্তাহের সময়ের আবেদন করা হয়েছিল। আদালত তিন সপ্তাহ সময় মঞ্জুর করে আগামী ৩ ডিসেম্বর শুনানির জন্য দিন রেখেছেন। ৩ ডিসেম্বর পর্যন্ত হাইকোর্টের রায় স্থগিত থাকবে।’
শওকত চৌধুরীর বিরুদ্ধে বাংলাদেশ কমার্স ব্যাংক থেকে ১২০ কোটি টাকারও বেশি আত্মসাতের অভিযোগে একটি মামলা রয়েছে দুদকের। তাঁর বিরুদ্ধে সোয়া কোটি টাকা আত্মসাতের অভিযোগে আরেকটি মামলাও রয়েছে দুদকের।
মামলার এজাহারে বলা হয়, যমুনা এগ্রো কেমিক্যাল কোম্পানি ও যমুনা এগ্রো কেমিক্যাল কোম্পানি লিমিটেড নামের দুটি প্রতিষ্ঠান বাংলাদেশ কমার্স ব্যাংকের কর্মকর্তাদের যোগসাজশে ব্যাংকটির বংশাল শাখা থেকে ৯৩ কোটি কোটি ৩৬ লাখ ২০ হাজার ২৩১ টাকা আত্মসাৎ করে। পরে সুদে-আসলে সেটা দাঁড়ায় ১২০ কোটি ৯ লাখ ৮০ হাজার ৯৯০ টাকা। প্রতিষ্ঠান দুটির মালিক শওকত চৌধুরী।
অনুসন্ধান সূত্রে জানা গেছে, ব্যাংক থেকে জালিয়াতির জন্য নানা কৌশল নেয় প্রতিষ্ঠান দুটি। ভুয়া মেয়াদি আমানত (এফডিআর) দেখিয়ে তার বিপরীতে ঋণ নেওয়া, বিটিআরসির একটি হিসাবকে জাল কাগজপত্র তৈরির মাধ্যমে নিজেদের দেখিয়ে ব্যাংক থেকে অর্থ উত্তোলনসহ নানা প্রক্রিয়ায় ওই অর্থ আত্মসাৎ করা হয়।
