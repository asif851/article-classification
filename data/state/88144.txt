
সোনার বার আত্মসাতের অভিযোগে ঢাকার রামপুরা থানার ভারপ্রাপ্ত কর্মকর্তা (ওসি) কৃপা সিন্ধু বালা ও পরিদর্শক (তদন্ত) নাসিম আহমদকে প্রত্যাহার করা হয়েছে। আজ মঙ্গলবার বিকেলে তাঁদের প্রত্যাহার করে নেওয়ার আদেশ দেয় পুলিশ কর্তৃপক্ষ।
তবে অভিযুক্ত ওই দুই পুলিশ কর্মকর্তা এ অভিযোগ অস্বীকার করে বলেছেন, বদলির অংশ হিসেবে তাঁদের প্রত্যাহার করা হয়েছে।
ঢাকা মহানগর পুলিশ (ডিএমপি) সদর দপ্তরের উপকমিশনার মো. আনোয়ার হোসেন প্রথম আলোকে বলেন, কাজের গতি বাড়াতে রামপুরার ওসি ও পরিদর্শককে প্রত্যাহার করা হয়েছে। তবে ডিএমপির উপকমিশনার মো. মাসুদুর রহমান বলেন, রামপুরা থানার ওসি ও পরিদর্শককে প্রত্যাহার করা হয়েছে।
একাধিক পুলিশ কর্মকর্তা জানান, গত বৃহস্পতিবার (১৩ মার্চ) রাতে রাজধানী ঢাকার রামপুরার ব্যাংক কলোনির বালুর মাঠ এলাকায় রামপুরা থানার পুলিশ একটি প্রাইভেট কারে তল্লাশি চালায়। এ সময় ২৩৫টি সোনার বারসহ দুজনকে আটক করা হয়। কিন্তু থানার ওসি ও পরিদর্শক কয়েক দিন বিষয়টি গোপন করে রাখেন। রোববার (১৬ মার্চ) তা জানাজানি হয়। আবার উদ্ধার হওয়া সোনার বারের সংখ্যা ৭০ দেখানো হয় বলে তাঁদের বিরুদ্ধে অভিযোগ ওঠে। এ ঘটনায় পুলিশের পক্ষ থেকে তদন্ত করা হয়। তদন্তে অভিযোগের সত্যতা প্রমাণিত হওয়ায় তাঁদের বিরুদ্ধে এ ব্যবস্থা নেওয়া হলো।   
