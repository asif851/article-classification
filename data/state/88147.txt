
জাতীয় সংসদ নির্বাচন অনুষ্ঠানে ‘নির্বাচনকালীন মন্ত্রিসভা’য় নতুন কয়েকজন শপথ নেবেন। তাঁরা বিভিন্ন দলের বলে জানিয়েছেন মন্ত্রিপরিষদ সচিব মোহাম্মদ মোশাররাফ হোসাইন ভূইঞা।
আজ সোমবার সচিবালয়ে মন্ত্রিপরিষদ বিভাগে সাংবাদিকদের সঙ্গে আলাপকালে মন্ত্রিপরিষদ সচিব এসব তথ্য জানান। তিনি বলেন, এই মন্ত্রিসভার বিষয়ে বিভিন্ন টিভি চ্যানেলে যেসব স্ক্রল দেখানো হচ্ছে, সেগুলো শতভাগ সত্য নয়।
মন্ত্রিপরিষদ সচিব জানান, যাঁরা শপথ নেবেন, এরই মধ্যে তাঁদের সবাইকে আমন্ত্রণ জানানোর কাজ শেষ হয়েছে। আজ বিকেলে বঙ্গবভনে অনাড়ম্বর অনুষ্ঠানের মধ্য দিয়ে রাষ্ট্রপতি মো. আবদুল হামিদ তাঁদের শপথবাক্য পাঠ করাবেন।
মন্ত্রিপরিষদে মন্ত্রীদের সংখ্যা কত হবে এবং কে কে থাকবেন, এ বিষয়ে মোশাররাফ হোসাইন ভূইঞা কিছু বলতে রাজি হননি।
সাংবাদিকদের প্রশ্নের জবাবে মোশাররাফ হোসাইন বলেন, যাঁরা নতুন, আজ কেবল তাঁরাই শপথ নেবেন। অন্যদের মধ্যে যাঁদের পদত্যাগপত্র গ্রহণ করা হবে, তাঁরা বাদ যাবেন। তবে পদত্যাগের প্রজ্ঞাপন জারির আগ পর্যন্ত তাঁরা দায়িত্বে থাকবেন। নতুনদের শপথ অনুষ্ঠানের পর মন্ত্রিসভার সদস্যদের মধ্যে দপ্তর পুনর্বন্টন করা হবে।
প্রধানমন্ত্রী শেখ হাসিনা এখনো রাষ্ট্রপতির কাছে মন্ত্রীদের পদত্যাগপত্রগুলো জমা দেননি। তিনি এখনো পরীক্ষা-নিরীক্ষা করছেন।আজ নির্বাচনকালীন মন্ত্রিসভার শপথ
