
চাঞ্চল্যকর ১০ ট্রাক অস্ত্র মামলার আসামি জামায়াতের নেতা মতিউর রহমান নিজামীকে হাজির না করায় আজ বৃহস্পতিবার ফৌজদারি কার্যবিধির ৩৪২ ধারায় পরীক্ষা (এক্সামিনেশন) হয়নি। আজ ৩৪২ ধারায় নিজামীর পরীক্ষার দিন ধার্য ছিল। তবে ঢাকায় মানবতাবিরোধী আন্তর্জাতিক অপরাধ ট্রাইব্যুনালে হাজিরার দিন ধার্য থাকায় তাঁকে চট্টগ্রামে নেওয়া হয়নি। মামলার আসামি দোষী কি নির্দোষ, আত্মপক্ষ সমর্থনে তাঁর কোনো বক্তব্য আছে কি না, তা শুনানির শেষ পর্যায়ে যে প্রক্রিয়ার মাধ্যমে পরিচালিত হয়, তাকে ফৌজদারি কার্যবিধির ৩৪২ ধারায় পরীক্ষা (এক্সামিনেশন) বলা হয়।
মামলার অপর আসামি সাবেক স্বরাষ্ট্র প্রতিমন্ত্রী লুত্ফুজ্জামান বাবরের জামিনের আবেদন করা হলে আদালত আগামী কার্যদিবসে শুনানির দিন নির্ধারণ করেন। আদালত ১৯, ২০ ও ২১ নভেম্বর পরবর্তী শুনানির তারিখ ধার্য করেন। আজ বৃহস্পতিবার চট্টগ্রাম মহানগর বিশেষ ট্রাইব্যুনাল-১-এর বিচারক এস এম মুজিবর রহমান এ তারিখ ধার্য করেন। আজ দুপুরে বাবরসহ এ মামলার ১০ জন আসামিকে আদালতে হাজির করা হয়। শুনানি শেষে তাঁদের কারাগারে নিয়ে যাওয়া হয়।
