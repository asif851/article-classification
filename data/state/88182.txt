
বর্তমান রাজনৈতিক সংকট নিরসনে উদ্যোগ নেওয়ার জন্য রাষ্ট্রপতি আবদুল হামিদকে অনুরোধ জানিয়েছে বিএনপির নেতৃত্বাধীন ১৮-দলীয় জোট। বিএনপির চেয়ারপারসন খালেদা জিয়ার নেতৃত্বে ২০ সদস্যের একটি প্রতিনিধিদল আজ মঙ্গলবার সন্ধ্যায় বঙ্গভবনে রাষ্ট্রপতির সঙ্গে সাক্ষাত্ করে। সাক্ষাত্ শেষে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর এ কথা বলেন।বঙ্গভবনের সামনে অপেক্ষমাণ সাংবাদিকদের মির্জা ফখরুল বলেন, ‘চলমান রাজনৈতিক সংকট নিরসনে ২০ সদস্যের একটি প্রতিনিধিদল রাষ্ট্রপতির সঙ্গে সাক্ষাত্ করি। চলমান রাজনৈতিক অবস্থা কী, সেটা আমরা রাষ্ট্রপতির কাছে তুলে ধরেছি। যেহেতু তিনি রাষ্ট্রের সর্বোচ্চ অভিভাবক, তাই তাঁকে সংলাপ ও সমঝোতার অনুরোধ করেছি। তিনি সংবিধানের মধ্যে থেকে তাঁর যে ক্ষমতা আছে, সে অনুযায়ী ব্যবস্থা নেবেন। আমরা সংকট নিরসনে উদ্যোগ নেওয়ার জন্য রাষ্ট্রপতিকে অনুরোধ জানিয়েছি। তিনি (রাষ্ট্রপতি) আমাদের বলেছেন, তিনি উদ্যোগ গ্রহণ করবেন।’ এর আগে সন্ধ্যায় রাষ্ট্রপতি আবদুল হামিদের সঙ্গে সাক্ষাতের জন্য বিএনপির চেয়ারপারসন ও বিরোধীদলীয় নেতা খালেদা জিয়া বঙ্গভবনে যান।মির্জা ফখরুল ইসলাম আলমগীর ছাড়াও ২০ সদস্যের প্রতিনিধিদলে ছিলেন বিএনপির স্থায়ী কমিটির সদস্য খন্দকার মোশাররফ হোসেন, মঈন খান, নজরুল ইসলাম খান ও গয়েশ্বর চন্দ্র রায় এবং ১৮-দলীয় জোটের নেতাদের মধ্যে নজির আহমদ, অলি আহমদ, আবদুল লতিফ নেজামী, আন্দালিব রহমান, শফিউল আলম প্রধান, শওকত হোসেন, মো. ইব্রাহিম প্রমুখ।

