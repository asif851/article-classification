
দুধে ভেজাল থাকায় বিক্রেতাকে ধোলাই দিয়ে হাসপাতালে পাঠিয়েছেন পুলিশের এক সদস্য। পটুয়াখালীর বাউফল উপজেলায় পুলিশ সদস্য মো. আলমগীর হোসেনের (৩৫) বিরুদ্ধে এই অভিযোগ উঠেছে।
আজ রোববার সকাল ১০টার দিকে বাউফল থানার অদূরে ডাকবাংলোর সামনে এ ঘটনা ঘটে।
ওই পুলিশ সদস্যের নাম মো. আলমগীর হোসেন (৩৫)। দুধ বিক্রেতার নাম মো. সাইফুল ইসলাম (৩২)।
সাইফুল ইসলাম ও প্রত্যক্ষদর্শী কয়েকজনের সঙ্গে কথা বলে জানা গেছে, চার দিন আগে সাইফুলের কাছ থেকে ১০ লিটার দুধ কেনেন পুলিশ সদস্য আলমগীর। ওই দুধে ভেজাল ছিল—এমন অভিযোগ করে আলমগীর আজ সকাল ১০টার দিকে সাইফুলকে মারধর করেন। সাইফুলের জামার কলার ধরে এলোপাতাড়ি কিল-ঘুষি ও লাথি মেরে আহত করেন পুলিশ সদস্য আলমগীর। পরে স্থানীয় লোকজন সাইফুলকে উপজেলা স্বাস্থ্য কমপ্লেক্সে নিয়ে যান।
অভিযোগের ব্যাপারে পুলিশ সদস্য আলমগীর হোসেন বলেন, ‘মারধর করা হয়নি। তবে দুধে ভেজাল ছিল—এ বিষয়ে তাঁকে (সাইফুল) জিজ্ঞাসা করেছিলাম।’
বাউফল থানার ভারপ্রাপ্ত কর্মকর্তা (ওসি) আযম খান ফারুকী বলেন, ‘বিষয়টি শুনে ঊর্ধ্বতন কর্তৃপক্ষকে জানানো হয়েছে। লিখিত অভিযোগ পেলে এ বিষয়ে প্রয়োজনীয় ব্যবস্থা নেওয়া হবে।’
আলমগীর বাউফল থানার গাড়ির চালক হিসেবে দায়িত্ব পালন করছেন। আহত দুধ বিক্রেতা সাইফুলের বাড়ি উপজেলার সূর্যমণি ইউনিয়নের সূর্যমণি গ্রামে।
