
ফেনীর ফুলগাজী উপজেলা আওয়ামী লীগের সভাপতি ও উপজেলা চেয়ারম্যান একরামুল হক হত্যার ঘটনায় জড়িত থাকার অভিযোগে আবুল হোসেন জাহাঙ্গীর (৪৫) নামের এক ব্যক্তিকে গ্রেপ্তার করা হয়েছে।
গতকাল শুক্রবার রাতে সদর উপজেলার শর্শদী ইউনিয়নের গজারিয়াকান্দি গ্রাম থেকে র্যাপিড অ্যাকশন ব্যাটালিয়নের (র্যাব-৭) সদস্যরা আবুলকে গ্রেপ্তার করেন। এ ঘটনায় এখন পর্যন্ত ২৩ জনকে গ্রেপ্তার করা হলো।
র্যাব-৭ ফেনী ক্যাম্পের অধিনায়ক মেজর মহিউদ্দিন প্রথম আলোকে বলেন, ‘গতকাল রাতে গোপন সংবাদের ভিত্তিতে আবুলের অবস্থান জানা যায়। পরে সদর উপজেলার শর্শদী ইউনিয়নের গজারিয়াকান্দি গ্রাম থেকে তাঁকে গ্রেপ্তার করা হয়। তাঁকে র্যাব ক্যাম্পে জিজ্ঞাসাবাদ শেষে ফেনী মডেল থানায় হস্তান্তর করা হবে। আবুলের বিরুদ্ধে একরামুল হত্যার ঘটনায় জড়িত থাকার অভিযোগ রয়েছে।’
এ ব্যাপারে জানতে ফেনী মডেল থানার ভারপ্রাপ্ত কর্মকর্তাকে (ওসি) ফোন করা হলে তিনি ধরেননি।
গত ২০ মে ফেনীর একাডেমি এলাকায় একরামুলকে কুপিয়ে, গুলি করে ও গাড়িতে আগুন দিয়ে পুড়িয়ে হত্যা করে সন্ত্রাসীরা।
