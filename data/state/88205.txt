
বিএনপির ভাইস চেয়ারম্যান মেজর (অব.) হাফিজউদ্দিন আহমদ বলেছেন, রাজধানীর শেরেবাংলা নগর থেকে জিয়াউর রহমানের কবর সরানোর অপচেষ্টা সর্বশক্তি দিয়ে বিএনপি প্রতিহত করবে। তিনি সরকারকে এ উদ্যোগ থেকে সরে আসার আহ্বান জানান।
আজ বৃহস্পতিবার জাতীয় প্রেসক্লাবে জাতীয়তাবাদী সামাজিক-সাংস্কৃতিক সংস্থার (জাসাস) এক আলোচনা সভায় বক্তব্য দেন বিএনপির এই নেতা। সংগঠনটি ৭ নভেম্বর উপলক্ষে এই সভার আয়োজন করে।
হাফিজউদ্দিন আহমদ বলেন, রাজনৈতিক পরশ্রীকাতরতার সবচেয়ে কলঙ্কময় অধ্যায় হবে সরকার জিয়াউর রহমানের কবর সরানোর চেষ্টা করলে। তিনি প্রশ্ন রাখেন, ‘লুই কানের নকশায় কবরের কথা থাকবে কেমন করে? তখন তো জিয়াউর রহমান জীবিত ছিলেন।’ ওই নকশার কথা বলে দুরভিসন্ধি করা হচ্ছে বলে অভিযোগ করেন তিনি। সরকারের কাছে তাঁর আবেদন, ‘এ উদ্যোগ নেবেন না। এ উদ্যোগ নিয়ে ইতিহাসে কলঙ্কিত হবেন না।’
ভারতের উলফা নেতা অনুপ চেটিয়াকে কী পদ্ধতিতে ভারতের কাছে হস্তান্তর করা হয়েছে সরকারের কাছে তার ব্যাখ্যাও চান এই বিএনপি নেতা।
