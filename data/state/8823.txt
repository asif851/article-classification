
বাংলাদেশ বিমানের হজ ফ্লাইট পরিচালনার জন্য নাইজেরিয়ার কাবো এয়ারলাইনস থেকে ভাড়ায় আনা উড়োজাহাজটি অবশেষে সৌদি কর্তৃপক্ষের ছাড়পত্র পেয়েছে। বিমান কর্তৃপক্ষ জানিয়েছে, গতকাল রোববার সন্ধ্যায় সৌদি কর্তৃপক্ষ ছাড়পত্র দিয়েছে। আজ সোমবার সকাল থেকেই কাবোর উড়োজাহাজটি হজযাত্রী পরিবহন শুরু করবে বলে জানা গেছে।তবে হজ ফ্লাইট শুরুর দ্বিতীয় দিন গতকল রোববারও ওই উড়োজাহাজটি বসিয়ে রাখায় দুই দিনে হাজি ক্যাম্পে আটকা পড়েছেন মোট ২৬৮ জন হজযাত্রী। বিমান কর্তৃপক্ষ বলছে, আগামী ৩৬ ঘণ্টায় অতিরিক্ত দুটি ফ্লাইট চালিয়ে আটকে পড়া হজযাত্রীদের সৌদি আরবে পাঠানো হবে।বিমান সূত্র জানায়, বিতর্কিত কাবো এয়ার থেকে ভাড়ায় আনা ৫৮২ আসনের উড়োজাহাজটি সৌদি আরবের ছাড়পত্র না পাওয়ায় প্রথম দুই দিন বিমানের নিজস্ব উড়োজাহাজ ডিসি-১০ (৩১৪ আসনের) ও বোয়িং-৭৭৭ (৪১৯ আসন) দিয়ে ঢাকা থেকে হজযাত্রী পরিবহন করা হচ্ছে। ফলে গত শনিবার বোয়িং-৭৪৭ দিয়ে নির্ধারিত প্রথম ফ্লাইটের ১৬৩ জন হজযাত্রী যেতে পারেননি। আর গতকাল সকাল নয়টায় যাওয়া ফ্লাইটের জন্যও ভাড়ায় আনা ওই উড়োজাহাজটি নির্ধারিত ছিল। তখন পর্যন্ত উড়োজাহাজটি উড্ডয়নের জন্য সৌদি কর্তৃপক্ষের ছাড়পত্র না পাওয়ায় সেটির স্থলে ডিসি-১০ দিয়ে ওই ফ্লাইটটি জেদ্দায় পাঠানো হয়। ফলে এ ফ্লাইটের জন্য টিকিট কেটেও ১৬৩ জন যাত্রী যেতে পারেননি। এ নিয়ে দুই দিনে মোট ২৬৮ জন হজযাত্রী বিপত্তিতে পড়েন।এ ছাড়া গতকাল বেলা একটা ৪০ মিনিটে বোয়িং-৭৭৭ উড়োজাহাজে ৪১৯ জন হজযাত্রী ঢাকা ছাড়ার কথা ছিল। কিন্তু নিয়মিত ফ্লাইট ঠিক রাখতে ওই হজ ফ্লাইটের সময়সূচি পিছিয়ে রাত সাড়ে ১১টায় পুনর্নির্ধারণ করা হয়।বিমান সূত্রে জানা গেছে, মূলত বিতর্কিত কাবো এয়ার থেকে আনা উড়োজাহাজটির বয়স ২১ বছর হওয়ায় সৌদি সরকার থেকে সেটির ছাড়পত্র পেতে সমস্যা হয়েছে। সৌদি আরবের নিয়ম অনুযায়ী, সে দেশে ফ্লাইট চালানোর জন্য উড়োজাহাজের বয়স ২০ বছরের নিচে হতে হয়। বাংলাদেশের বেসামরিক বিমান চলাচল কর্তৃপক্ষসহ বেশির ভাগ দেশে একই নিয়ম অনুসরণ করা হয়। কিন্তু কাবোর এই উড়োজাহাজের ক্ষেত্রে বাংলাদেশ কর্তৃপক্ষ বিশেষ বিবেচনায় নিয়ম শিথিল করেছে। শুধু তা-ই নয়, উড়োজাহাজটির প্রতি উড্ডয়ন ঘণ্টার ভাড়া ১১ হাজার ৭৫০ মার্কিন ডলার বা নয় লাখ ১৩ হাজার টাকা। বিমানের ইতিহাসে এত উচ্চমূল্যে উড়োজাহাজ ভাড়া করার নজির বিরল। অভিযোগ রয়েছে, বিশেষ মহলের স্বার্থ উদ্ধারের জন্য কাবো এয়ার থেকে আবার উড়োজাহাজ ভাড়া নেওয়া হয়েছে।
