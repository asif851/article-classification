
নোয়াখালীর চাটখিল উপজেলার রামনারায়ণপুর ইউনিয়নের পশ্চিম রামনারায়ণপুর গ্রামের একটি ধানখেত থেকে কবির হোসেন (৩২) নামে এক ব্যক্তির গুলিবিদ্ধ লাশ উদ্ধার করা হয়েছে। গতকাল শুক্রবার সকালে স্থানীয় ব্যক্তিদের তথ্যের ভিত্তিতে থানা-পুলিশ লাশটি উদ্ধার করে।চাটখিল থানার ভারপ্রাপ্ত কর্মকর্তা (ওসি) মো. নাছিমুল হকের ভাষ্য, নিহত কবির থানা-পুলিশের তালিকাভুক্ত সন্ত্রাসী এবং একটি বাহিনীর প্রধান। এ ছাড়া তিনি অস্ত্র মামলায় ১০ বছরের সাজাপ্রাপ্ত পলাতক আসামি। তাঁর বিরুদ্ধে থানায় একাধিক হত্যাসহ বিভিন্ন অভিযোগে ১০টির বেশি মামলা রয়েছে।নিজেদের মধ্যে ভাগ-বাঁটোয়ারা নিয়ে বিরোধের জের ধরে কবির খুন হতে পারেন বলে ধারণা করছেন ওসি নাছিমুল হক।রামনারায়ণপুর ইউনিয়নের চৌকিদার আবদুল মান্নানের ভাষ্য, বৃহস্পতিবার দিবাগত রাত ১১টার দিকে পশ্চিম রামনারায়ণপুর গ্রামে পর পর কয়েকটি গুলির শব্দ শোনা যায়। কিন্তু ওই গ্রামে প্রায় গুলির শব্দ হওয়ার কারণে স্থানীয় কেউ সেদিকে যায়নি। গতকাল সকালে হাঁটতে বের হওয়া দুই নারী গ্রামের আনিছ জমাদারবাড়ির পাশের ধানখেতে লাশ পড়ে থাকতে দেখে চিৎকার দেন। খবর পেয়ে তিনিসহ আশপাশের লোকজন এসে লাশটি কবিরের বলে নিশ্চিত হন এবং বিষয়টি থানায় জানান।এক প্রশ্নের জবাবে আবদুল মান্নান জানান, আনিস জমাদারবাড়ির লোকজন সন্ত্রাসীদের ভয়ে বেশ কিছুদিন ধরে রাতে বাড়িতে থাকেন না। তাই কারা কবিরকে সেখানে নিয়ে হত্যা করেছে, তা কেউ বলতে পারছে না। তবে একটি সাদা কাপড় দিয়ে কবিরের মুখ বাঁধা ছিল। এ ছাড়া বুকে দুটি গুলির চিহ্ন দেখা গেছে।কবির হোসেনের স্ত্রী শিরিন আক্তার স্থানীয় সাংবাদিকদের জানান, বৃহস্পতিবার সন্ধ্যায় তাঁর স্বামীর সঙ্গে সর্বশেষ কথা হয়। তখন তিনি সোনাইমুড়ী উপজেলায় তাঁর বাবার বাড়িতে ছিলেন। ফোনে স্বামী তাঁকে লক্ষ্মীপুরের রামগঞ্জের শ্যামপুর আছেন এবং রাতে শ্বশুরবাড়িতে আসবেন বলে জানান। কিন্তু রাত নয়টার পর তাঁর ফোন বন্ধ পাওয়া যায়। পরে গতকাল সকালে স্বামীর মৃত্যুর খবর পান।স্থানীয় লোকজন জানান, কবির রামনারায়ণপুর ইউনিয়নের সোবহানপুর গ্রামের সামছুল হকের ছেলে। তিনি স্থানীয় একটি সন্ত্রাসী গ্রুপের নেতৃত্ব দিতেন, যারা চাঁদাবাজি, অপহরণ, হামলাসহ প্রতিনিয়ত বিভিন্ন অপরাধ করে বেড়ায়।ওসি নাছিমুল হক জানান, কবিরের লাশ উদ্ধারের পর নোয়াখালী জেনারেল হাসপাতালের মর্গে পাঠানো হয়। সেখানে ময়নাতদন্ত শেষে বিকেলে পরিবারের সদস্যদের কাছে লাশ হস্তান্তর করা হয়। এ ঘটনায় থানায় মামলার প্রস্তুতি চলছে।
