
নেত্রকোনার সদর উপজেলায় অন্তঃসত্ত্বা স্ত্রীকে হত্যার দায়ে এক ব্যক্তিকে মৃত্যুদণ্ড দিয়েছেন আদালত। আজ রোববার দুপুরে জেলা ও দায়রা জজ এ কে এম রাশেদুজ্জামান রাজা আসামির উপস্থিতিতে এ রায় ঘোষণা করেন।
মৃত্যুদণ্ডপ্রাপ্ত আসামি হলেন ছোয়াব আলী (৪০)। তাঁকে একই সঙ্গে ২০ হাজার টাকা অর্থদণ্ড করা হয়েছে। তাঁর বাড়ি সদর উপজেলার দনিবালি গ্রামে।
মামলার বিবরণে জানা গেছে, ২০১৬ সালের ২৬ এপ্রিল দনিবালি গ্রামের ছোয়াব আলী পারিবারিক কলহের জের ধরে চার মাসের অন্তঃসত্ত্বা স্ত্রী শিল্পী আক্তারকে (৩২) শ্বাসরোধে হত্যা করেন। এ ঘটনার পরদিন নিহত নারীর ভাই স্বপন মিয়া বাদী হয়ে নেত্রকোনা মডেল থানায় একটি হত্যা মামলা করেন। তদন্ত শেষে পুলিশ ওই বছরের ২৫ জুলাই আদালতে অভিযোগপত্র জমা দেয়। আটজন সাক্ষীর সাক্ষ্য শেষে আদালত আজ দুপুরে এই রায় দেন।
আদালতে রাষ্ট্রপক্ষে মামলা পরিচালনা করেন সরকারি কৌঁসুলি সাইফুল আলম প্রদীপ। আসামিপক্ষে আইনজীবী ছিলেন মানবেন্দ্র বিশ্বাস উজ্জ্বল।
 
