
১৮-দলীয় জোটের ডাকা ৮৪ ঘণ্টা হরতালের দ্বিতীয় দিন আজ সোমবার সারা দিনে রাজধানীতে হরতালের সমর্থনে তেমন একটা পিকেটিং চোখে না পড়লেও রাতে সক্রিয় হয়ে ওঠে শিবির ও ছাত্রদলের নেতা-কর্মীরা। সন্ধ্যার পর তাঁরা রাজধানীর বিজয়নগর ও প্রেসক্লাব এলাকায় মিছিল বের করেন। বেশ কয়েকটি এলাকায় ককটেল বিস্ফোরণ ঘটায় হরতাল-সমর্থকেরা।প্রত্যক্ষদর্শী ও পুলিশ জানায়, সন্ধ্যা পৌনে সাতটার দিকে বিজয়নগরে ঝটিকা মিছিল বের করেন শিবিরের কর্মীরা। তাঁরা একটি সিএনজিচালিত অটোরিকশায় আগুন দেন। তবে এতে হতাহতের কোনো ঘটনা ঘটেনি। এ সময় ১০টি ককটেল বিস্ফোরণ ঘটান তাঁরা। পুলিশের উপস্থিতি টের পেয়ে সটকে পড়েন শিবিরের কর্মীরা। পুলিশের রমনা থানার ভ্রাম্যমাণ পরিদর্শক (পিআই) শেখ শহিদুল ইসলাম ঘটনার সত্যতা নিশ্চিত করেছেন।এ দিকে সন্ধ্যা সাতটার দিকে জাতীয় প্রেসক্লাবের বিপরীত পাশের সড়কে ছাত্রদল একটি মিছিল বের করে। এ সময় তারা একটি ককটেল নিক্ষেপ করে। তবে সেটি বিস্ফোরিত হয়নি। পরে পরিত্যক্ত অবস্থায় পুলিশ এটি উদ্ধার করে। এ ছাড়া ফার্মগেটে তেজগাঁও কলেজের সামনে, মালিবাগ সুপার মার্কেটসহ বেশ কয়েকটি এলাকায় ককটেল বিস্ফোরণের খবর পাওয়া গেছে।সন্ধ্যার পরে কাঁচপুর থেকে ফেরার পথে যাত্রাবাড়ী এলাকায় হরতাল-সমর্থকদের ছোড়া ককটেলে আহত হন বাংলানিউজ ২৪ ডটকমের নিজস্ব প্রতিবেদক সাঈদ শিপন।
