
২০০৯ থেকে ২০১৩ সাল পর্যন্ত পাঁচ বছরে জাতীয় আইনগত সহায়তা প্রদান কেন্দ্রের মাধ্যমে ৬৭ হাজার ৯৩৭ জন আইনগত সুবিধা পেয়েছেন বলে জানিয়েছেন আইনমন্ত্রী আনিসুল হক। তিনি বলেন, এই কার্যক্রম শুরুর পাঁচ বছরের মধ্যে সুবিধাপ্রাপ্তদের সংখ্যা দ্বিগুণ হয়েছে।আগামীকাল ২৮ এপ্রিল জাতীয় আইনগত সহায়তা দিবস উপলক্ষে আয়োজিত এক সংবাদ সম্মেলনে আইনমন্ত্রী এ কথা বলেন। আজ রোববার জাতীয় প্রেসক্লাবে আইন মন্ত্রণালয় এই সংবাদ সম্মেলনের আয়োজন করে।সংবাদ সম্মেলনে জানানো হয়, এ বছর আইনগত সহায়তা দিবসের প্রতিপাদ্য ‘গরিবের মামলার ভার বহন করে সরকার’। দরিদ্র বিচারপ্রার্থীদের জন্য আইনি সেবার প্রতি ইঙ্গিত করে এই প্রতিপাদ্য নির্ধারণ করা হয়েছে।আইনমন্ত্রী জানান, ২০০৯ সালে আর্থিকভাবে অসচ্ছল নয় হাজার ১৬০ জন আইনগত সুবিধা পেয়েছেন। ২০১০ সালে ১১ হাজার ২৬৬, ২০১১ সালে ১২ হাজার ৫৬৮, ২০১২ সালে ১৫ হাজার ৪৫০ এবং গত বছর ১৯ হাজার ৪৯৩ জন আইনি সহায়তা পেয়েছেন। এই পাঁচ বছরে মামলা নিষ্পত্তি হয়েছে ২৩ হাজার ৮৯৫টি। এ ছাড়া শ্রমিক আইন সহায়তা সেলের মাধ্যমে ৮২৯ জন শ্রমিক আইনি সহায়তা পেয়েছেন।সংবাদ সম্মেলনে আরও জানানো হয়, আগামীকাল সারা দিন জাতীয় আইনগত সহায়তা দিবস উপলক্ষে বিভিন্ন অনুষ্ঠানের আয়োজন করা হয়েছে। এর মধ্যে রয়েছে র্যালি, সভা, সেমিনার, রক্তদান কর্মসূচি। এ ছাড়া পত্রিকায় বিশেষ ক্রোড়পত্র ও রেডিও-টিভিতে মুক্ত আলোচনা হবে।সংবাদ সম্মেলনে আরও উপস্থিত ছিলেন আইন ও বিচার বিভাগের সচিব আবু সালেহ শেখ মো. জহিরুল হক ও জাতীয় আইনগত সহায়তা প্রদান সংস্থার পরিচালক সৈয়দ আমিনুল ইসলাম।
