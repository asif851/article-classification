
রামপাল প্রকল্পকে সুন্দরবনের কফিনের প্রধান পেরেক হিসেবে চিহ্নিত করে অনতিবিলম্বে প্রকল্পের কাজ বন্ধ করার দাবি জানিয়েছে সুন্দরবন রক্ষা জাতীয় কমিটি। কমিটির পক্ষ থেকে সুন্দরবনের পাশে বিভিন্ন শিল্পগোষ্ঠীর বিদ্যুৎ প্রকল্প ও কারখানা বন্ধে সরকারের হস্তক্ষেপ চাওয়া হয়েছে।আজ শনিবার ঢাকা রিপোর্টার্স ইউনিটি মিলনায়তনে এক সংবাদ সম্মেলনে জাতীয় কমিটির আহ্বায়ক ও সাবেক তত্ত্বাবধায়ক সরকারের উপদেষ্টা সুলতানা কামাল এসব দাবি জানান।সুন্দরবনের পরিবেশগত প্রভাব সমীক্ষা (ইআইএ) সঠিকভাবে হয়নি মন্তব্য করে সুলতানা কামাল তা প্রত্যাখ্যান করেন। জাতিসংঘের তত্ত্বাবধানে রামপাল প্রকল্পের ইআইএ করার দাবি জানান তিনি।সংবাদ সম্মেলনে জাতীয় কমিটির সদস্যসচিব ও বাংলাদেশ পরিবেশ আন্দোলনের (বাপা) সাধারণ সম্পাদক আবদুল মতিন বলেন, সরকার সুন্দরবন রক্ষার বিষয়টি পাত্তাই দিচ্ছে না। এ কারণে সুন্দরবনের চারপাশে পরিবেশ ধ্বংসকারী বিভিন্ন শিল্পপ্রতিষ্ঠান করার উদ্যোগ অনুমোদন দিচ্ছে।
ট্রান্সপারেন্সি ইন্টারন্যাশনাল বাংলাদেশের (টিআইবি) নির্বাহী পরিচালক ইফতেখারুজ্জামান বলেন, বাংলাদেশ জলবায়ু পরিবর্তনের কারণে বিশ্বের অন্যতম ক্ষতিগ্রস্ত দেশ। আমাদের প্রধানমন্ত্রী শেখ হাসিনা বিশ্ব দরবারে জলবায়ু ক্ষতির বিষয়টি বেশ ভালোভাবে তুলে ধরছেন। কিন্তু সরকার দেশের মধ্যেই সুন্দরবনের পাশে এমন শিল্পপ্রতিষ্ঠান গড়ে তুলছে, যা বাংলাদেশকে পরিবেশের জন্য ক্ষতিকারক দেশ হিসেবে প্রতিষ্ঠিত করছে। এই অবস্থান থেকে বেরিয়ে আসছে সরকারে প্রতি আহ্বান জানান তিনি।জ্বালানি বিশেষজ্ঞ শামসুল আলম বলেন, সুন্দরবন আমাদের সুরক্ষা দিচ্ছে তাই সুন্দরবনকে সুরক্ষা দেওয়া আমাদের দায়িত্ব। দেশে-বিদেশে রামপাল ইআইএ প্রত্যাখ্যাত হয়েছে এ মন্তব্য করে তিনি বলেন, আমরা অক্ষত সুন্দরবন চাই।
