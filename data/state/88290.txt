
‘কতবার তোর আয়না ভেঙেচুরে ফিরে তাকাই/ আমার মতে তোর মতন কেউ নেই!’ বন্ধুকে ছাড়া আর নিয়ে এমন ভাবনা মাথায় আসতে পারে! লোপামুদ্রা মিত্রের গাওয়া এই গানটি তাই অনেকের মনেই বাজে। আজও অনেকের মনেই গুনগুনিয়ে উঠবে এই গান। কারণ আজ তো সেই বন্ধুরই দিন।আগস্ট মাসের প্রথম রোববার সারা বিশ্বে ‘বিশ্ব বন্ধু দিবস’ উদ্যাপিত হয়। সামাজিক যোগাযোগের মাধ্যমগুলোর কল্যাণে গত কয়েক বছর এ দেশের তরুণেরা বন্ধু দিবস উদ্যাপন করছেন। নগরের বহু তরুণের কাছে আজকের দিনটি বিশেষ দিন। এ নিয়ে বিশেষ পরিকল্পনাও আছে অনেকের।বিশ্ব বন্ধু দিবস উদ্যাপনের জন্য এক সপ্তাহ ধরে প্রস্তুতি নিয়েছেন চট্টগ্রাম ইনডিপেনডেন্ট বিশ্ববিদ্যালয়ের শিক্ষার্থী বেনজির বিন্তে শওকত। বিশেষ একটি দিনে প্রিয় বন্ধুকে বিশেষ উপহার দেওয়ার জন্য ঘুরে বেড়িয়েছেন নগরের বিভিন্ন উপহারসামগ্রীর দোকানে। তিনি বলেন, ‘ভালোবাসা, নির্ভরতা, বিশ্বাস ও প্রতিশ্রুতি হচ্ছে বন্ধুর জন্য সবচেয়ে বড় উপহার। তবু বন্ধু দিবসের বিশেষ দিনে ভালোবাসার নিদর্শন হিসেবে বন্ধুকে ছোট্ট একটি স্মারক দিয়ে দিনটিকে স্মরণীয় করে রাখতে চাই আমি।’বন্ধুদের ভালোবাসা জানানোর কতই না উপায় আছে। উপহারের পাশাপাশি অনেকে কার্ড দিয়েও বন্ধুদের চমকে দিতে চান। বাংলাদেশ মহিলা সমিতি বালিকা উচ্চবিদ্যালয়ের দশম শ্রেণির শিক্ষার্থী ফারিয়া জামানও এবার তেমন কিছু করতে চায়। নিজের হাতে বানানো কিছু তুলে দিতে চায় বন্ধুর হাতে। তাই এক মাস সময় নিয়ে খুব যত্ন করে বেশ কয়েকটি কার্ড বানিয়েছে সে। আজ প্রিয় বন্ধুদের সেসব দেবে।শুধু কি বন্ধুকে উপহার দিয়ে দিনটি উদ্যাপন করেন তরুণ-তরুণীরা? বিষয়টি মোটেও তেমন নয় বলে জানালেন চট্টগ্রাম কলেজের মনোবিজ্ঞান বিভাগের প্রথম বর্ষের শিক্ষার্থী অদিতি মজুমদার। বন্ধু দিবসের মতো বিশেষ দিনে বন্ধুদের সঙ্গে আড্ডা দিয়ে সময় কাটাতে পছন্দ করেন তিনি। আজ বন্ধুদের সঙ্গে পতেঙ্গা সমুদ্রসৈকতে বেড়াতে যাওয়ার পরিকল্পনা আছে বলেও জানালেন।এই দিনে বন্ধুদের সঙ্গে বেড়ানোর পরিকল্পনা আছে চট্টগ্রাম বিশ্ববিদ্যালয়ের প্রাণরসায়ন বিভাগের শিক্ষার্থী শ্রাবন্তী দাশেরও। তিনি বলেন, ‘বন্ধু দিবসে বন্ধুদের সঙ্গে হারিয়ে যাব। ঘুরে আসব ক্যাফে টোয়েন্টিফোর ও ভাটিয়ারী লেকে।’বন্ধু দিবসে জমজমাট আড্ডায় মেতে উঠবেন সাদার্ন বিশ্ববিদ্যালয়ের শিক্ষার্থী রাকিব হাসান। তিনি বলেন, ‘আজ বিশ্ববিদ্যালয়ের ক্লাস শেষ করেই বন্ধুদের সঙ্গে জম্পেশ একটা আড্ডা দেব। এরপর নেভাল সড়কে ঘুরতে যাব দলবেঁধে।’পোর্ট সিটি বিশ্ববিদ্যালয়ের শিক্ষার্থী আবির হোসেনের কাছে বিশেষ দিন মানেই সাইকেল নিয়ে ঘোরাঘুরি। আজকের দিনেও বন্ধুদের নিয়ে সাইকেল চালিয়ে ঠান্ডাছড়ি যাওয়ার পরিকল্পনা রয়েছে তাঁর।আলাদা কোনো দিন নয়, প্রতিটি দিনই বন্ধুর জন্য হওয়া উচিত বলে মনে করেন প্রিমিয়ার বিশ্ববিদ্যালয়ের আইন বিভাগের শিক্ষার্থী নোমান বিন খুরশীদ। তবু বন্ধু দিবস যেন বছরে একবার মনে করিয়ে দিয়ে যায় বন্ধুর গুরুত্বকে। নতুন করে অনুভব করতে শেখায় বন্ধুত্বের গভীরতা। তাই আজকের দিনে বন্ধুদের নিয়ে অভয়মিত্র ঘাটে গিয়ে নৌকায় কর্ণফুলীতে ভ্রমণ করতে চান তিনি।এদিকে, অনেকে ব্যস্ততার জন্য এই দিনে কেবল বন্ধুদের শুভেচ্ছাই জানাবেন। গত কয়েক বছর বেশ ঘটা করেই বন্ধু দিবস উদ্যাপন করলেও চাকরিতে যোগ দেওয়ায় এ বছর বন্ধু দিবসে ঘোরাঘুরি তেমন হবে না বলে জানালেন সদ্য বিশ্ববিদ্যালয়ের বেড়া ডিঙানো আবদুস সামাদ। তবে মুঠোফোনে বন্ধুদের বার্তা পাঠিয়ে জানাবেন ভালোবাসার কথা।
