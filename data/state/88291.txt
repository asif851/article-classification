
কিশোরগঞ্জের নিকলী উপজেলার ছাতিরচরে কাল মঙ্গলবার থেকে মেলা বসবে। গ্রামীণ মেলা। এলাকায় থাকবে উৎসবের আমেজ। এলাকার যাঁরা বাইরে থাকেন, এ সময় তাঁরা বাড়ি ফেরেন। তাঁদের ১২ জনেরও যাওয়ার কথা ছিল। এ জন্য ঢাকা থেকে ফিরছিলেন। কিন্তু মর্মান্তিক এক সড়ক দুর্ঘটনা কেড়ে নিল তাঁদের সবার প্রাণ।ঢাকা-সিলেট মহাসড়কের নরসিংদীর বেলাব উপজেলার দড়িকান্দি বাসস্ট্যান্ডে গতকাল রোববার সকালে এ সড়ক দুর্ঘটনা ঘটে।ছাতিরচরের বাসিন্দা বাছির হারিয়েছেন চার স্বজনকে। নিহত হয়েছেন তাঁর দুই বোন হালিমা বেগম (২৫) ও ঝুমা বেগম (১৫), হালিমার স্বামী হাসান মিয়া (৩৪) ও তাঁদের ছেলে ঈশান মিয়া (৮)।দুপুরে ভৈরব হাইওয়ে থানায় গিয়ে দেখা যায়, লাশের সারি। স্বজনেরা লাশের কাছে বসে বিলাপ করছেন। থানা চত্বরের এক পাশে বসে বিলাপ করছিলেন বাছির। স্বজনেরা তাঁকে সান্ত্বনা দেওয়ার চেষ্টা করছিলেন।কান্নাজড়িত কণ্ঠে বাছির বলেন, মাইক্রোবাসে ওঠার আগে তাঁর কাছে বোনের মুঠোফোন থেকে ফোন করে ভাগনে ঈশান। আবদার করেছিল, আগামীকাল মঙ্গলবার থেকে ছাতিরচরে যে গ্রামীণ মেলা শুরু হবে, সেখানে তাকে নিয়ে যেতে হবে। ভাগনের সে আবদার পূরণ করার আগেই মর্মান্তিক সড়ক দুর্ঘটনা কেড়ে নিল তার প্রাণ।বাছির জানান, মাইক্রোবাসের হতাহত আরোহীরা কিশোরগঞ্জের নিকলী উপজেলার ছাতিরচর গ্রামের বাসিন্দা। দীর্ঘদিন ধরে ঢাকায় থাকেন। তাঁদের কেউ রিকশা চালাতেন। কেউ হকার। নারীরা বাসাবাড়িতে কাজ করতেন। ছাতিরচরে গ্রামীণ মেলা উপলক্ষে তাঁরা বাড়ি ফিরছিলেন।
