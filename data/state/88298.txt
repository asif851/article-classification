
রাজধানীর আদাবর ও উত্তরায় পৃথক দুটি সড়ক দুর্ঘটনায় দুজনের মৃত্যু হয়েছে। এদের একজন হচ্ছে মরণ (১৬), অন্যজন অজ্ঞাত।
মোহাম্মদপুর থানার উপপরিদর্শক আখতার হোসেন বলেন, আজ বৃহস্পতিবার ভোর সোয়া পাঁচটার দিকে রাস্তা পারাপারের সময় মোহাম্মদপুর বেড়িবাঁধ এলাকায় ট্রাকচাপায় ঘটনাস্থলেই মারা যায় মরণ। দুপুর সাড়ে ১২টার দিকে ঢাকা মেডিকেল কলেজ হাসপাতালের মর্গে লাশ আনা হয়। হাসপাতালে এক স্বজন তাঁর লাশ শনাক্ত করেছেন। নিহত মরণের বাড়ি মুন্সিগঞ্জের টঙ্গীবাড়িতে। তার বাবার নাম আমির হোসেন। পুলিশ ট্রাকটি আটক করেছে।এদিকে গতকাল রাত সাড়ে ১১টার দিকে ঢাকা-ময়মনসিংহ মহাসড়কে আরেকটি সড়ক দুর্ঘটনা ঘটে। উত্তরা পশ্চিম জোনের উপপরিদর্শক নুরুল আলম জানান, গতকাল রাতে ঢাকা-ময়মনসিংহ রোডে কাভার্ড ভ্যানের ধাক্কায় আহত হন অজ্ঞাত পরিচয় এক ব্যক্তি। আহত অবস্থায় তাঁকে স্থানীয় হাসপাতালে নেওয়া হলে সেখানে তাঁর মৃত্যু হয়। আজ বেলা সাড়ে ১১টার দিকে তাঁর লাশ ঢাকা মেডিকেল কলেজ হাসপাতালে আনা হয়। তাঁর বয়স আনুমানিক ৩৫ বছর। তাঁর পরনে ছিল গাঢ় নীল পাঞ্জাবি ও লুঙ্গি।
