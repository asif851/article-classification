
রাজধানীর ইস্কাটনে অবস্থিত নাদিয়া স্ট্রাস অ্যান্ড রিগ্যাল পোশাক কারখানার শ্রমিকেরা তিনটি দাবিতে আজ সোমবার সকাল থেকে বিক্ষোভ ও অবস্থান পালন করছেন।
কারখানাটির সুইং অপারেটর আয়েশা জানান, নাশতার (টিফিন) ভাতা, দুপুরের খাওয়ার (লাঞ্চ) ভাতা ও হাজিরা বোনাসের দাবিতে গতকাল রোববার বিক্ষোভ ও অবস্থান পালন করছেন শ্রমিকেরা। এরই ধারাবাহিকতায় আজ সকাল থেকে তাঁদের বিক্ষোভ ও অবস্থান চলছে।
প্রত্যক্ষদর্শীরা জানান, সকালে শ্রমিকেরা কারখানা চত্বরে বিক্ষোভ করেন। এরপর তাঁরা অবস্থান পালন শুরু করেন।
বেলা সাড়ে ১১টার পর ঘটনাস্থলে গিয়ে দেখা যায়, কাজ না করে পোশাক কারখানার চত্বরে শ্রমিকেরা অবস্থান করছেন।
বিজিএমইএর সাবেক সভাপতি আবদুস সালাম মুর্শিদী ও কুতুব উদ্দিন আহমেদের মালিকানাধীন এ কারখানাটিতে প্রায় এক হাজার ৩০০ জন কর্মী রয়েছেন।
শ্রমিকদের দাবি, তাঁদের নাশতার বিল ১২ থেকে ২০ টাকা এবং হাজিরা বোনাস ২০০ থেকে ৬০০ টাকা করার দাবি করছেন তাঁরা। এ ছাড়া এখন দুপুরের খাওয়ার বিল দেওয়া হয় না। মাসে ৭৫০ টাকা করে খাওয়ার বিল দাবি করছেন শ্রমিকেরা।
সুইং অপারেটর আয়েশা জানান, জীবনযাত্রার খরচ বেড়ে যাওয়ায় তাঁরা এ তিনটি দাবি জানিয়েছেন। তবে মালিকপক্ষ এই দাবিগুলোর আংশিক মেনেছে। নাশতার ভাতা ১৬ টাকা ও হাজিরা বোনাস ৪০০ টাকা দেওয়ার কথা বলেছে তারা। এ ছাড়া দুপুরে খাওয়ার বিল দিতে অস্বীকৃতি জানিয়েছে মালিকপক্ষ। এ কারণে শ্রমিকেরা আন্দোলনে নেমেছেন।
সংশ্লিষ্ট কারখানার সহকারী মহাব্যবস্থাপক সিরাজুল হক প্রথম আলো ডটকমকে বলেন, ‘শ্রমিকদের দাবি আংশিক মেনে নেওয়া হয়েছে। আমাদের আরও ২৬টি প্রতিষ্ঠান আছে। এক কারখানার শ্রমিকদের দাবি মানলে অন্য কারখানার শ্রমিকদেরও দাবি মানতে হবে। এতে আমাদের ওপর চাপ পড়বে।’
কারখানা এলাকায় সতর্ক অবস্থানে রয়েছে পুলিশ। রমনা থানার উপপরিদর্শক (এসআই) রেজাউল ইসলাম বলেন, ‘আমরা আইনশৃঙ্খলা ও নিরাপত্তার বিষয়টি দেখছি।’
