
রাজশাহীর বাঘা উপজেলা পরিষদের নির্বাচনে দলের একাধিক নেতা প্রার্থী হওয়ায় বিব্রতকর অবস্থায় পড়েছে বিএনপি। নির্বাচনে চেয়ারম্যান পদে বিএনপির তিন নেতা প্রার্থী হয়েছেন। অন্যদিকে জামায়াত ও আওয়ামী লীগ থেকে একজন করে নেতা প্রার্থী হয়েছেন।রাজশাহী জেলা বিএনপি বাঘা উপজেলা পরিষদ নির্বাচনে চেয়ারম্যান পদে বর্তমান ভাইস চেয়ারম্যান ও যুবদলের সভাপতি আবদুল্লাহ আল মামুন, ভাইস চেয়ারম্যান পদে উপজেলা যুবদলের সাধারণ সম্পাদক মুখলেছুর রহমান ও মহিলা ভাইস চেয়ারম্যান পদে ফারহানা রুমিকে সমর্থন দিয়েছে। তবে চেয়ারম্যান পদে জেলা বিএনপির সহসভাপতি জাহাঙ্গীর হোসেন এবং সাবেক ইউপি চেয়ারম্যান ও বিএনপি নেতা আবদুল গণি মণ্ডলও প্রার্থী হয়েছেন। ভাইস চেয়ারম্যান পদে জিয়া পরিষদের পৌর কমিটির সভাপতি শাহীন মণ্ডল মনোনয়ন জমা দিয়েছেন। দলীয় সমর্থন না পেলেও বিদ্রোহী প্রার্থী হিসেবে তাঁরা নির্বাচনে অংশ নিচ্ছেন। চেয়ারম্যান পদে উপজেলা জামায়াতের আমির জিন্নাত আলী প্রার্থী হয়েছেন।এদিকে জেলা বিএনপির সিদ্ধান্তের বিরুদ্ধে উপজেলা সদরে বিক্ষোভ করেছেন দলের সমর্থন না পাওয়া নেতারা। তাঁদের সমর্থকেরা জেলার নেতাদের বিরুদ্ধে মনোনয়ন-বাণিজ্যের অভিযোগ তুলে কুশপুত্তলিকাও দাহ করেন। জেলা বিএনপির যুগ্ম সাধারণ সম্পাদক সৈয়দ মোহম্মদ মহসিন স্বাক্ষরিত এক বিবৃতিতে বলা হয়, মনোনয়নবঞ্চিত ব্যক্তিরা দলের সমর্থন না পেয়ে ক্ষিপ্ত হয়ে জেলার নেতাদের বিরুদ্ধে মিথ্যা অভিযোগ তুলছেন।এদিকে উপজেলা কমিটির আহ্বায়ক আজিজুল আলমকে চেয়ারম্যান পদে প্রার্থী হিসেবে সমর্থন দিয়েছে আওয়ামী লীগ। এই পদে অন্য মনোনয়নপ্রত্যাশী ব্যক্তিরা নিজেদের নির্বাচন থেকে প্রত্যাহার করে নিয়েছেন। ফলে একক প্রার্থী থাকায় আওয়ামী লীগ অনেকটা সুবিধাজনক অবস্থানে রয়েছে। দলের কয়েকজন নেতা-কর্মী জানান, এই নির্বাচন নিয়ে তাঁদের তেমন মাথাব্যথা নেই। একক প্রার্থী হওয়ায় তাঁরা সহজেই জয়ী হতে পারবেন। ২৭ ফেব্রুয়ারি এই নির্বাচন অনুষ্ঠিত হবে।
 
