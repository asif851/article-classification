
৪৩তম স্বাধীনতা দিবসে প্রায় তিন লাখ কণ্ঠে জাতীয় সংগীত গাওয়ার উদ্যোগ ‘লাখো কণ্ঠে সোনার বাংলা’র প্রস্তুতি পর্ব শুরু হয়েছে। পরিকল্পনা চূড়ান্ত করার মধ্য দিয়ে প্রস্তুতির কাজ শুরু হয়েছে বলে জানিয়েছেন সশস্ত্র বাহিনী বিভাগের প্রিন্সিপাল স্টাফ অফিসার লেফটেন্যান্ট জেনারেল আবু বেলাল মোহাম্মদ শফিউল হক। খবর বিজ্ঞপ্তির।
২ মার্চ এক আনুষ্ঠানিক ঘোষণার মধ্য দিয়ে ‘লাখো কণ্ঠে সোনার বাংলা’ আয়োজনের কার্যক্রম শুরু হয়।
আয়োজকেরা আশা করছেন, প্রায় তিন লাখ মানুষের সম্ভাব্য অংশগ্রহণে স্বাধীনতা দিবসে সৃষ্টি হবে এক আনুষ্ঠানিক নতুন বিশ্বরেকর্ড। আয়োজনের প্রস্তুতির প্রাথমিক অবস্থায় জাতীয় সংগীত পরিবেশনায় অংশগ্রহণ করবেন বাংলাদেশের সশস্ত্র বাহিনী বিভাগের সদস্য, বিভিন্ন স্কুল-কলেজ ও বিশ্ববিদ্যালয়ের শিক্ষার্থী, পোশাকশিল্পের কর্মীসহ সমাজের বিভিন্ন শ্রেণী-পেশার প্রতিনিধিরা। জাতীয় সংগীতের প্রমিত পরিবেশন নিশ্চিত করতে ইতিমধ্যেই সংশ্লিষ্ট প্রতিষ্ঠানগুলোতে জাতীয় শিল্পকলা একাডেমীর তৈরি জাতীয় সংগীতের একটি অডিও সিডি পৌঁছে দেওয়া হয়েছে।
জাতীয় চেতনায় উদ্বুদ্ধ হয়ে এই উদ্যোগটি সফল করতে সামাজিক যোগাযোগ মাধ্যমে প্রচারণার বিভিন্ন উদ্যোগ গ্রহণ করা হয়েছে। উদ্যোগটির ফেসবুক পেজে (www.facebook.com/LakhoKonthe) ইতিমধ্যে ১৯ হাজার ৯৫৯ জন অনুসারী আছেন। অনুসারীর সংখ্যা দৈনিক গড়ে এক হাজার ৯৪২ জন করে বৃদ্ধি পাচ্ছে। 
‘লাখো কণ্ঠে সোনার বাংলা’র আনুষ্ঠানিক ওয়েবসাইটটি (www.lakhokonthe.com) চালু করার পর ইতিমধ্যেই ৩৬ হাজার ৯৯২ জন দর্শক সাইটটি দেখেছেন। জনগণের জন্য সহজলভ্য করার উদ্দেশ্যে প্রমিত গীত জাতীয় সংগীতটি ওয়েবসাইটে আপলোড করা হয়েছে।
 
