
রাঙামাটিতে আইনজীবীরা দুই বিচারককে প্রত্যাহারের দাবিতে ওই দুজনের আদালত বর্জন কর্মসূচি অব্যাহত রেখেছেন। গতকাল মঙ্গলবার তাঁরা জেলার বাকি সব আদালতও বর্জন করেন। এ সময় আদালত প্রাঙ্গণে অবস্থান কর্মসূচি পালন করা হয়।জেলার মুখ্য বিচারিক হাকিম সামস উদ্দিন খালেদ ও অতিরিক্ত মুখ্য বিচারিক হাকিম সাবরিনা আলীকে প্রত্যাহারের দাবিতে আইনজীবীরা ১১ অক্টোবর থেকে ওই দুই বিচারকের আদালত বর্জন কর্মসূচি শুরু করেন। এর ফলে বিচারপ্রার্থীরা ভোগান্তি বাড়ার অভিযোগ করেছেন। ওই দুই বিচারকের বিরুদ্ধে আইনজীবীরা আদালতের নাজির ও নকল শাখায় দুর্নীতিকে প্রশ্রয় দেওয়ার অভিযোগ তুলেছেন। এ ছাড়া আদালত বসার সময়সীমা এক ঘণ্টা পেছানো ও আইনজীবী সমিতিকে ট্রেড ইউনিয়নের সঙ্গে তুলনার প্রতিবাদসহ সাত দফা দাবিতে কর্মসূচি চলছে।গতকাল সকাল ১০টা থেকে ১১টা পর্যন্ত আইনজীবীরা আদালত প্রাঙ্গণে অবস্থান কর্মসূচি পালন করেন। এ সময় রাঙামাটি আইনজীবী সমিতির সাধারণ সম্পাদক হ্লা থোয়াই মারমা বলেন, ওই দুই বিচারককে প্রত্যাহার না করা পর্যন্ত আন্দোলন চলবে। কাল (বুধবার) থেকে আইনজীবীরা সামস উদ্দিন খালেদ ও সাবরিনা আলীর আদালত বর্জন অব্যাহত রেখে অন্য আদালতের বিচারকাজে অংশ নেবেন। আগামী রোববার সংবাদ সম্মেলনের মাধ্যমে নতুন কর্মসূচি ঘোষণা করা হবে।মুখ্য বিচারিক হাকিম সামস উদ্দিন খালেদ গতকাল প্রথম আলোকে বলেন, ‘আদালতের কাজকর্ম স্বাভাবিকভাবে চলছে। আদালতে জেরা চলছে, সাক্ষ্য গ্রহণ ও রায় হচ্ছে। শুধু বিজ্ঞ উকিলেরা আসছেন না। গত ১১ তারিখ থেকে তাঁদের কর্মসূচি চলছে বলে শুনেছি। তবে তাঁদের দাবিদাওয়া কী, তা এখনো জানি না।’আদালতে আসা চারজন বিচারপ্রার্থী নাম প্রকাশ না করার শর্তে বলেন, অনেক দূর থেকে আসার পর জানতে পারেন আজ আইনজীবীরা আদালত বর্জন করবেন। পরবর্তী শুনানির দিন কখন ধার্য হবে, তা-ও অনিশ্চিত হয়ে পড়েছে।এ বিষয়ে হ্লা থোয়াই মারমা বলেন, ‘আমরা শুধু আইনজীবীদের জন্য আন্দোলন করছি না। বৃহত্তর স্বার্থে আন্দোলন করছি। তাই সবাইকে একটু ত্যাগ ও কষ্ট স্বীকার করতে হবে।’
