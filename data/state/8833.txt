
ঢাকার উত্তরায় আজ শনিবার ভোরে সড়ক দুর্ঘটনায় হাবিবুর রহমান (৩১) নামে র‍্যাপিড অ্যাকশন ব্যাটালিয়নের (র‍্যাব) এক সদস্য নিহত হয়েছেন।
নিহত হাবিবুরের বাড়ি টাঙ্গাইলের কালিহাতী উপজেলায়। তিনি র‍্যাব সদর দপ্তরের গোয়েন্দা শাখায় কর্মরত।
উত্তরা থানার উপপরিদর্শক (এসআই) আনোয়ার হোসেন জানান, জসীমউদ্দিন মোড়ে দুর্ঘটনাটি ঘটে। হাবিবুর রহমানকে বাংলাদেশ মেডিকেলে নেওয়ার পর কর্তব্যরত চিকিৎসক মৃত ঘোষণা করেন।
উত্তরা থানার ভারপ্রাপ্ত কর্মকর্তা (ওসি) আবু বকর মিয়া দুর্ঘটনায় নিহত হওয়ার বিষয়টি জানিয়েছেন। তবে দুর্ঘটনাটি কীভাবে ঘটেছে এই প্রতিবেদন লেখা পর্যন্ত জানা যায়নি।
হাবিবুর রহমান আগে সেনাবাহিনীর ওয়ারেন্ট অফিসার ছিলেন।
