
মানিকগঞ্জে জেলা প্রশাসকের (ডিসি) সরকারি ‍মুঠোফোনের সিম ক্লোন করে একটি চক্র চাঁদা দাবি করেছে বলে অভিযোগ পাওয়া গেছে। এ ঘটনায় গতকাল শুক্রবার সদর থানায় সাধারণ ডায়েরি (জিডি) করা হয়েছে।
জেলা পরিবার ও পরিকল্পনা কার্যালয়ের উপপরিচালক রঞ্জিত কুমার মণ্ডল জানান, গতকাল সরকারি ছুটির দিন থাকায় সকালে জেলা শহরে একটি বেসরকারি ক্লিনিকে রোগী দেখছিলেন তিনি। বেলা সাড়ে ১১টার দিকে জেলা প্রশাসক মো. নাজমুছ সাদাতের মুঠোফোন থেকে তাঁর ফোনে কল আসে। এ সময় এক ব্যক্তি তাঁকে জানান, স্বাস্থ্য মন্ত্রণালয় থেকে একটি প্রকল্পের কাজ এনে দেওয়া হবে। এ জন্য দ্রুত তাঁকে ২০ হাজার টাকা বিকাশ করে দিতে হবে। নম্বরটি পরে জানানো হবে বলে ফোনের সংযোগটি বিচ্ছিন্ন করে দেন ওই ব্যক্তি।
রঞ্জিত কুমার বলেন, জেলা প্রশাসকের কণ্ঠ নিয়ে তাঁর সন্দেহ হয়। এরপর তিনি জেলা প্রশাসকের মুঠোফোনে কল করেন। তবে জেলা প্রশাসক বিষয়টি তাঁর জানা নেই বলে জানান।
জেলা প্রশাসক নামজুছ সাদাত বলেন, একটি প্রতারক চক্র তাঁর মুঠোফোন নম্বর ক্লোন করে স্বাস্থ্য বিভাগের ওই কর্মকর্তার কাছে চাঁদা দাবি করে। বিষয়টি জানার সঙ্গে সঙ্গে তিনি অতিরিক্ত জেলা প্রশাসক (সার্বিক) বাবুল মিয়াকে প্রয়োজনীয় ব্যবস্থা নিতে নির্দেশ দেন। এ বিষয়ে তিনি সদর থানায় জিডি করেছেন।
সদর থানার ভারপ্রাপ্ত কর্মকর্তা (ওসি) মো. হাবিবুল্লাহ সরকার বলেন, প্রতারক চক্রের সদস্যদের চিহ্নিত এবং তাদের গ্রেপ্তারের  চেষ্টা চলছে।
