
জাগৃতি প্রকাশনীর কর্ণধার ফয়সাল আরেফিন দীপনকে কুপিয়ে হত্যা ও শুদ্ধস্বর প্রকাশনীর প্রকাশক আহমেদুর রশীদ টুটুলসহ তিনজনকে কুপিয়ে গুরুতর জখম করার প্রতিবাদে আগামীকাল রোববার বিকেল তিনটায় সারা দেশে বিক্ষোভ কর্মসূচি ঘোষণা করেছে গণজাগরণ মঞ্চের মুখপাত্র ইমরান এইচ সরকার।ফয়সাল আরেফিন দীপন খুন হওয়ার খবর পেয়ে আজ শনিবার সন্ধ্যার পর ঢাকা মেডিকেল কলেজ হাসপাতালে ছুটে যান ইমরান এইচ সরকার। সেখানে তিনি সাংবাদিকদের বলেন, ‘এসব ঘটনায় আইনশৃঙ্খলা রক্ষাকারী বাহিনীর যে ব্যর্থতা রয়েছে তা স্পষ্ট। সরকারের ভেতর থেকে পৃষ্ঠপোষকতা না থাকলে এ ধরনের ঘটনা ঘটানো সম্ভব নয়। কোনো মানুষই এখন আর নিরাপদ নয়। আগে ব্লগারদের হত্যা করা হচ্ছিল, এখন মুক্তমনা প্রকাশকদেরও হত্যা করা হচ্ছে।’এ হত্যাকাণ্ডের প্রতিবাদে গণজাগরণ মঞ্চের পক্ষ থেকে তিনি আগামীকাল রোববার বিকেলে শাহবাগসহ সারা দেশে বিক্ষোভ সমাবেশের ডাক দেন।আজ শনিবার বেলা আড়াইটার দিকে দুর্বৃত্তরা লালমাটিয়ার সি-ব্লকে পাঁচতলা একটি ভবনের চারতলায় শুদ্ধস্বরের কার্যালয়ে ঢুকে প্রকাশক আহমেদুর রশীদসহ তিনজনকে কুপিয়ে গুরুতর জখম করে। আহত অন্য দুজন হলেন তারেক রহিম ও রনদীপম বসু। আহত তিনজনই বর্তমানে ঢাকা মেডিকেল কলেজ হাসপাতালে চিকিৎসাধীন। এ ঘটনার কয়েক ঘণ্টা পর সন্ধ্যায় রাজধানীর শাহবাগে আজিজ সুপার মার্কেটে জাগৃতি প্রকাশনীর মালিক ফয়সাল আরেফিন দীপনকে কুপিয়ে হত্যার খবর আসে।
