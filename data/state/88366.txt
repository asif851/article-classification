
চট্টগ্রামে পুলিশের তালিকাভুক্ত সন্ত্রাসী যুবলীগ নেতা মেহেদি হাসান বাদল (৪৫) বাসায় যাওয়ার পথে দুর্বৃত্তের গুলিতে নিহত হয়েছেন। আজ মঙ্গলবার রাত ১১টার দিকে নগরের বায়েজীদ বোস্তামী থানার শেরশাহ এলাকার এ ঘটনা ঘটে। প্রত্যক্ষদর্শী ও পুলিশ জানায়, মেহেদি হাসান বাদল নাগরিক হাউজিং সোসাইটির সামনে দিয়ে যাওয়ার সময় দুর্বৃত্তরা গুলি করে পালিয়ে যায়। এতে ঘটনাস্থলেই তাঁর মৃত্যু হয়। মেহেদি নগর যুবলীগের রাজনীতির সঙ্গে জড়িত। তবে কোনো পদে ছিলেন না। এর আগে তিনি চট্টগ্রাম পলিটেকনিক ইনস্টিটিউটের ছাত্রলীগের রাজনীতি নিয়ন্ত্রণ করতেন। এ ব্যাপারে জানতে চাইলে নগর পুলিশের অতিরিক্ত কমিশনার (অপরাধ ও অভিযান) দেবদাস ভট্টাচার্য্য রাতে প্রথম আলোকে বলেন, রাতে হেঁটে বাসায় যাওয়ার পথে আগে থেকে ওত পেতে থাকা দুর্বৃত্তরা মেহেদি হাসান বাদলকে গুলি করে পালিয়ে যায়। ঘটনাস্থলেই তাঁর মৃত্যু হয়। তার বাসা থেকে ঘটনাস্থলের দূরত্ব প্রায় দু শ গজ। তার ঘাড়ের পেছনের দিকে গুলি লাগে। ঘটনাস্থল থেকে লাশ উদ্ধার করে ময়নাতদন্তের জন্য চট্টগ্রাম মেডিকেল কলেজ হাসপাতাল মর্গে পাঠানো হয়েছে। দেবদাস ভট্টাচার্য্য আরও বলেন, মেহেদিকে কারা গুলি করেছে তা নিশ্চিত হওয়া যায়নি। কী কারণে তাঁকে গুলি করা হয়েছে তা তদন্ত করা হচ্ছে। এদিকে রাতে মেহেদির লাশ চট্টগ্রাম মেডিকেল কলেজ হাসপাতালে আনা হলে তার অনুসারীরা উত্তেজিত হয়ে পড়েন। তারা বিভিন্ন স্লোগানও দেন বলে জানান হাসপাতাল পুলিশ ফাঁড়ির নায়েক জাহাঙ্গীর আলম। পুলিশ সূত্র জানায়, মেহেদির বিরুদ্ধে বায়েজীদ বোস্তামী থানায় পাঁচটি মামলা রয়েছে। তিনি পুলিশের তালিকাভুক্ত সন্ত্রাসী। গত এপ্রিল মাসে চট্টগ্রাম সিটি করপোরেশন নির্বাচনের আগে প্রতিপক্ষের প্রার্থীর ওপর হামলার অভিযোগে গ্রেপ্তার হয়েছিলেন মেহেদি। পরে তিনি জামিনে মুক্ত পান। বায়েজীদ বোস্তামী শিল্প এলাকায় তার বিরুদ্ধে চাঁদাবাজির অভিযোগ রয়েছে। তিনি চট্টগ্রাম সিটি করপোরেশনের মেয়র ও নগর আওয়ামী লীগের সাধারণ সম্পাদক আ জ ম নাছির উদ্দিনের অনুসারী হিসেবে পরিচিত।
