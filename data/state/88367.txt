
গাইবান্ধার সাদুল্যাপুরে অটোরিকশায় ওড়না পেঁচিয়ে আয়শা বেগম (৫৫) নামে এক নারীর মৃত্যু হয়েছে। আজ শনিবার সাদুল্যাপুর-তুলসীঘাট সড়কে বদলাগাড়ি ইটভাটা এলাকায় এ দুর্ঘটনা ঘটে।
পারিবারিক সূত্র ও সাদুল্যাপুর থানা-পুলিশ জানায়, সদর উপজেলার নয়ানী সাদেকপুর গ্রামের আয়শা বেগম কয়েক দিন আগে বদলাগাড়ী গ্রামে তাঁর জামাতা তোতা মিয়ার বাড়িতে বেড়াতে যান। ব্যাটারিচালিত এক অটোরিকশায় করে দুপুরের দিকে তিনি জামাতার বাড়ি থেকে নিজ গ্রামে ফিরছিলেন। তাঁর জামাতা তোতা মিয়াই অটোরিকশাটির চালক। দুপুর আড়াইটার দিকে তাঁরা বদলাগাড়ি এলাকায় পৌঁছালে অটোরিকশার চাকার সঙ্গে ওড়না পেঁচিয়ে গেলে আয়শার বেগমের গলা কেটে যায়। গুরুতর অবস্থায় সাদুল্যাপুর উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক তাঁকে মৃত ঘোষণা করেন।
সাদুল্যাপুর থানার ভারপ্রাপ্ত কর্মকর্তা (ওসি) ফরহাদ ইমরুল কায়েস প্রথম আলোকে বলেন, এই ঘটনায় থানায় একটি ইউডি মামলা হয়েছে। কোনো অভিযোগ না থাকায় এবং আবেদনের পরিপ্রেক্ষিতে ময়নাতদন্ত ছাড়াই লাশ পরিবারের কাছে হস্তান্তর করা হয়েছে।
