
চট্টগ্রাম ভেটেরিনারি ও অ্যানিমেল সায়েন্সেস বিশ্ববিদ্যালয়ের (সিভাসু) কক্সবাজার ক্যাম্পাসে শিক্ষা কার্যক্রম শুরু হয়েছে। শিক্ষার্থীদের পদচারণে মুখর হয়ে উঠেছে সাগর আর পাহাড়বেষ্টিত দরিয়ানগরের এ ক্যাম্পাস। বিশ্ববিদ্যালয়ের ফিশারিজ বিভাগের প্রথম ব্যাচের ৩৫ জন শিক্ষার্থী মাঠপর্যায়ে শিক্ষাগ্রহণের জন্য এখানে অবস্থান করছেন।গত রোববার সকালে ক্যাম্পাসে গিয়ে দেখা গেছে, তথ্য–উপাত্ত সংগ্রহের জন্য শিক্ষার্থীরা দল বেঁধে বের হচ্ছেন বিভিন্ন খামার ও শিল্পপ্রতিষ্ঠানের উদ্দেশে।শিক্ষার্থী সুমী আক্তার বলেন, ‘বাংলাদেশে এই প্রথম আমাদের বিশ্ববিদ্যালয় তিন মাসের ইন্টার্নশিপের আয়োজন করেছে। ইতিমধ্যেই শহরের বিভিন্ন মৎস্য খামার পরিদর্শন করে নানা তথ্য সংগ্রহ করেছি।’আরেক শিক্ষার্থী সাজীদ মেহরাব বলেন, ‘মাঠপর্যায়ে শিক্ষাগ্রহণ কার্যক্রমের আওতায় আমরা মৎস্যবিষয়ক সব শিক্ষা পাচ্ছি হাতেকলমে। বিশেষ করে কক্সবাজারে নরম খোসার কাঁকড়া চাষ দেখা আমাদের জন্য অন্য রকম অভিজ্ঞতা।’সিভাসুর ফিশারিজ অনুষদের ডিন নুরুল আবছার খান বলেন, দেশের ১২টি সরকারি বিশ্ববিদ্যালয়ে ফিশারিজ বা মাৎস্যবিজ্ঞান বিষয়ে স্নাতক ডিগ্রিতে পড়ালেখার সুযোগ রয়েছে। কিন্তু এত দিন পর্যন্ত কোনো বিশ্ববিদ্যালয়ে এই কারিগরি বিষয়ে ইন্টার্নশিপ প্রোগ্রামের সুযোগ ছিল না। ফলে শিক্ষাজীবন শেষ করে কর্মক্ষেত্রে মাঠপর্যায়ে কাজ করতে গিয়ে শিক্ষার্থীরা অসুবিধার সম্মুখীন হচ্ছিলেন। কক্সবাজার ক্যাম্পাস প্রতিষ্ঠার পর মাঠপর্যায়ের অভিজ্ঞতার সেই ঘাটতি আর থাকবে না।বিশ্ববিদ্যালয় সূত্র জানায়, গত ৩০ সেপ্টেম্বর চট্টগ্রাম প্রেসক্লাবে মালয়েশিয়ার বিশ্ববিদ্যালয় ইউনিভার্সিটি মালয়েশিয়া তেরেঙ্গানোর সঙ্গে চট্টগ্রাম ভেটেরিনারি ও অ্যানিমেল সায়েন্সেস বিশ্ববিদ্যালয়ের শিক্ষা ও গবেষণা বিনিময়ের লক্ষ্যে একটি সমঝোতা চুক্তি সই হয়। চুক্তিতে সই করেন দুই বিশ্ববিদ্যালয়ের উপাচার্য গৌতম বুদ্ধ দাশ ও নূর আয়েনী হাজি মুখতার।চুক্তি অনুযায়ী এ বিশ্ববিদ্যালয়ের মাৎস্যবিজ্ঞান অনুষদ এবং ফুড সায়েন্স অ্যান্ড টেকনোলজি অনুষদের সব শিক্ষার্থী প্রতিবছর মালয়েশিয়ার ওই বিশ্ববিদ্যালয়ে এক মাসের ইন্টার্নশিপ করার সুযোগ পাবেন। একইভাবে মালয়েশিয়ার ওই বিশ্ববিদ্যালয়ের শিক্ষার্থীরাও ইন্টার্নশিপ করার জন্য সিভাসুতে আসবেন।এ প্রসঙ্গে ডিন নুরুল আবছার খান বলেন, আগামী ৬ নভেম্বর সিভাসুর ফিশারিজ বিভাগের প্রথম ব্যাচের ইন্টার্নশিপের ৩৫ শিক্ষার্থী মালয়েশিয়া যাচ্ছেন। তাঁরা সেখানে এক মাস অবস্থান করবেন। শিক্ষার্থীদের থাকা-খাওয়া, বিমানভাড়াসহ আনুষঙ্গিক ব্যয় বহন করবে মালয়েশিয়ার ওই বিশ্ববিদ্যালয়।বিশ্ববিদ্যালয়ের উপাচার্য গৌতম বুদ্ধ দাশ বলেন, সিভাসু প্রতিষ্ঠালগ্ন থেকেই কারিগরি বিষয়সমূহে যুগোপযোগী শিক্ষা প্রদান এবং হাতে-কলমে ব্যবহারিক কাজের অভিজ্ঞতাসম্পন্ন দক্ষ গ্র্যাজুয়েট তৈরির কাজ চালিয়ে যাচ্ছে। কক্সবাজারের দরিয়ানগরের ঝিলংজা মৌজার পাঁচ একর জমিতে এ ক্যাম্পাস প্রতিষ্ঠিত হয়েছে। দেশের কোনো সরকারি স্বায়ত্তশাসন বিশ্ববিদ্যালয়ের প্রথম বহির্ক্যাম্পাস এটি। এর মাধ্যমে এ অঞ্চলে শিক্ষাক্ষেত্রে এক নতুন দিগন্তের উন্মোচন হচ্ছে। ২০১৫ সালের নভেম্বর মাসে শিক্ষামন্ত্রী নুরুল ইসলাম নাহিদ এই ক্যাম্পাসের ভিত্তিফলক উন্মোচন করেন। বর্তমানে ক্যাম্পাসের অবকাঠামোগত উন্নয়নকাজ চলছে।
