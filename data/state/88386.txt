
ঢাকার অদূরে ধামরাইয়ে শ্রীশ্রী যশোমাধবের উল্টোরথযাত্রা অনুষ্ঠিত হবে। আজ সোমবার দুপুর ১২টা থেকে বেলা পৌনে দুইটা পর্যন্ত স্থানীয় সাংসদ, প্রশাসন ও রথযাত্রা পরিচালনা পরিষদের বৈঠকের পর এই সিদ্ধান্ত নেওয়া হয়।
জঙ্গি হামলার আশঙ্কায় পুলিশ গতকাল রোববার থেকে নিরাপত্তা জোরদার করার পাশাপাশি রথযাত্রা উপলক্ষে আয়োজিত মেলার দোকানপাট, সার্কাস ও পুতুলনাচ বন্ধ করে দেয়। এর পরপরই যশোমাধব মন্দির ও রথযাত্রা উৎসব পরিচালনা পরিষদের কর্মকর্তারা বৈঠকে বসেন। বৈঠক থেকে উল্টোরথযাত্রা উৎসব বর্জনের ঘোষণা দেওয়া হয়। এরপর তাঁরা বিক্ষোভ মিছিল করেন।
আজ যশোমাধব মন্দির এলাকায় স্থানীয় সাংসদ এম এ মালেক, প্রশাসন ও পুলিশের ঊর্ধ্বতন কর্মকর্তারা এবং রথযাত্রা উৎসব পরিচালনা পরিষদের নেতারা বৈঠকে বসেন। ওই বৈঠকে সংশ্লিষ্ট বিষয়গুলো নিয়ে আলোচনার পর প্রয়োজনীয় সব ব্যবস্থা গ্রহণের আশ্বাস দিয়ে উল্টোরথযাত্রা উৎসব করার জন্য সবার প্রতি আহ্বান জানান সাংসদ।
ওই বৈঠকের পর যশোমাধব মন্দির পরিচালনা পর্ষদের যুগ্ম সাধারণ সম্পাদক নন্দ গোপাল সেন বলেন, আজ উল্টোরথযাত্রা উৎসব উদ্‌যাপন করা হবে।
গত ২৫ জুন ধামরাইয়ে রথযাত্রা উৎসব অনুষ্ঠিত হয়। ওই দিন কায়েতপাড়া মন্দির থেকে যশোমাধবকে রথে করে ধামরাই পৌর এলাকার গোপনগরের মন্দিরে নিয়ে যাওয়া হয়। সেখান থেকে আজ উল্টোরথযাত্রা উৎসবের মধ্য দিয়ে মাধবকে কায়েতপাড়া মন্দিরে আনা হবে।
আরও পড়ুন:ধামরাইয়ে রথযাত্রা উৎসব বন্ধ ঘোষণা, বিক্ষোভ
