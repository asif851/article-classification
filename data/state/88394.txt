
চমক নিয়েই সকাল শুরু হলো দর্শনার্থীদের। প্রাপ্তবয়স্ক দুই জেব্রার সঙ্গে তিড়িংবিড়িং করে লাফিয়ে বেড়াচ্ছে তাদের শাবক। এমন দৃশ্য দেখতে কার না ভালো লাগে! নয়ন ভরে তাই দেখছিলেন দর্শনার্থীরা। আর দর্শনার্থীদের আনন্দ দেখে খুশি কর্তৃপক্ষও। 
আজ রোববার গাজীপুরে অবস্থিত বঙ্গবন্ধু শেখ মুজিব সাফারি পার্কে সদ্য জন্ম নেওয়া জেব্রা শাবকটি হয়ে উঠেছিল মূল আকর্ষণ। চঞ্চল সন্তানটিকে বেশ নজরে রেখেছে তার মা। আর রাখবে নাই-বা কেন! আজ ভোরেই তার গর্ভ থেকে জন্ম নিয়েছে শিশু জেব্রাটি। কোনো রকমে দাঁড়ানোর শক্তি পেয়েই শুরু করেছে ছুটোছুটি। এরপর ক্লান্ত হলেই মায়ের দুধ পান করছে।
জেব্রার সংসারে এই নতুন সদস্য যুক্ত হওয়ার বিষয়টি নিশ্চিত করেছেন সাফারি পার্কের ওয়াইল্ড লাইফ সুপারভাইজার সারোয়ার হোসেন খান। তিনি জানান, আজই জন্ম নিয়েছে জেব্রা শাবকটি। এটি ছেলে না মেয়ে তা আরও কয়েক দিন পর বোঝা যাবে। ১১ মাস বয়স পর্যন্ত জেব্রা শাবকটি মায়ের দুধ পান করবে। তবে সপ্তাহ খানেক পর দুধের পাশাপাশি অল্পস্বল্প ঘাসও খাবে। তিনি আরও জানান, নতুন এই জেব্রাটিসহ সাফারি পার্কে মোট জেব্রার সংখ্যা দাঁড়াল ১৩-তে।
