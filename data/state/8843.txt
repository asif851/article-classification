
রামপাল চুক্তিকে ‘গণবিরোধী’ আখ্যায়িত করে তা বাতিলের দাবি জানিয়েছে বাংলাদেশের কমিউনিস্ট পার্টি (সিপিবি)। জাতীয় প্রেসক্লাবের সামনে সিপিবির ঢাকা কমিটির এক বিক্ষোভ সমাবেশে এ দাবি করা হয়। এ সময় বক্তারা রামপাল চুক্তি বাতিল করা না হলে কঠোর আন্দোলন গড়ে তোলার কথা বলেন।
বিদ্যুৎকেন্দ্র নির্মাণের বিকল্প স্থান থাকলেও আরেকটি সুন্দরবন তৈরি করা সম্ভব নয় বলে উল্লেখ করেন দলটির কেন্দ্রীয় সাধারণ সম্পাদক সৈয়দ আবু জাফর আহমেদ। তিনি বলেন, সুন্দরবন কোনো সামাজিক বনায়ন নয়। এটি প্রাকৃতিকভাবে গড়ে ওঠা বনাঞ্চল। শেখ হাসিনা বলে থাকেন, তাঁর কাছে অনেক ভালো প্রযুক্তি আছে, যাতে প্রকৃতির কোনো ক্ষতি হবে না। তাহলে আবাসিক বা অন্য কোনো বড় এলাকায় বিদ্যুৎকেন্দ্র করলে সমস্যা কোথায়?
আবু জাফর আহমেদ বলেন, ভারতীয় হাইকমিশনার বলেছেন, এই বিদ্যুৎকেন্দ্রে নাকি প্রকৃতির ক্ষতি হবে না। তাহলে এটি ভারতে করলেই ভালো হয়। সে ক্ষেত্রে প্রয়োজনে আরও বেশি দাম দিয়ে বাংলাদেশ সেখানে উৎপাদিত বিদ্যুৎ কিনে নেবে।
ঢাকা কমিটির সাধারণ সম্পাদক সাজেদুল হক বলেন, যখন শাসকশ্রেণির আর জনগণের ভোটের দরকার হয় না, তখনই তাঁরা এমন আত্মঘাতী সিদ্ধান্ত নিতে পারে। তাই এখন জনগণের সম্পদ জনগণকেই রক্ষা করতে হবে। আর এই আন্দোলনে সিপিবি জনগণের পাশে আছে।
সমাবেশে সিপিবির ঢাকা কমিটির সদস্য খান আসাদুজ্জামান বলেন, ভারতকে সুবিধা দেওয়ার জন্য এই চুক্তি করা হয়েছে। এর মধ্য দিয়ে যে ষড়যন্ত্রের বীজ বপন করা হয়েছে, তা জনগণকে সঙ্গে নিয়ে রুখে দিতে হবে।
ঢাকা কমিটির নেতা আশরাফ হোসেন বলেন, ‘সোনারগাঁ হোটেলে বসে দুই দেশের কোম্পানি চুক্তি করেছে। আমরা বিদ্যুৎ উৎপাদনের বিপক্ষে নই। কিন্তু প্রাণ-প্রতিবেশের ক্ষতি করে উন্নয়ন করলে চলবে না। তাতে শুধু জাতীয় ক্ষতিই হয়।’
সভাপতির বক্তব্যে ঢাকা কমিটির সভাপতি আবদুল কাদের অবিলম্বে রামপাল চুক্তি বাতিলের আহ্বান জানান। তিনি বলেন, তা না হলে জনগণকে সঙ্গে নিয়ে সিপিবি কঠোর আন্দোলন গড়ে তুলবে।
সমাবেশ শেষে একটি মিছিল জাতীয় প্রেসক্লাবের সামনে থেকে শুরু হয়ে সিপিবির কেন্দ্রীয় কার্যালয়ের সামনে গিয়ে শেষ হয়।
