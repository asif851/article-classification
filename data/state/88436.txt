
বিদেশ থেকে ফেরার সময় ব্যক্তিগত ব্যবহারের জন্য একজন ব্যক্তি এখন থেকে সর্বোচ্চ আটটি মোবাইল ফোন দেশে আনতে পারবেন। এর মধ্যে দুটি ফোন আনা যাবে বিনা শুল্কে। আর বাকি ছয়টি ফোনের জন্য নির্ধারিত হারে শুল্ক দিতে হবে। বর্তমানে একজন ব্যক্তি বিদেশ থেকে সর্বোচ্চ পাঁচটি মোবাইল ফোন আনতে পারেন।
ব্যক্তিগত ব্যবহারের জন্য বিদেশ থেকে মোবাইল ফোন আনার প্রক্রিয়া সহজ করতে বাংলাদেশ টেলিযোগাযোগ নিয়ন্ত্রণ কমিশন (বিটিআরসি) সম্প্রতি এ সিদ্ধান্ত নিয়েছে। বিটিআরসি থেকে এ বিষয়ক একটি চিঠি সম্প্রতি শুল্ক গোয়েন্দা ও তদন্ত অধিদপ্তরের মহাপরিচালক মইনুল খানকে পাঠানো হয়েছে।
বিটিআরসির চিঠিতে বলা হয়েছে, এ সিদ্ধান্ত আগামী ১ জানুয়ারি থেকে কার্যকর হবে। একজন যাত্রী তাঁর ভ্রমণ দলিল বা বোর্ডিং পাসের বিপরীতে আটটি মোবাইল ফোন সেট বিটিআরসির অনাপত্তিপত্র ছাড়া খালাস করতে পারবেন। তবে আটটির বেশি মোবাইল হ্যান্ডসেট আনতে হলে বিটিআরসির নির্ধারিত নিয়মে আমদানির অনুমোদন নিতে হবে।  বিটিআরসি সচিব ও মুখপাত্র সরওয়ার আলম প্রথম আলোকে বলেন, বিদেশ থেকে অনেকেই পরিচিত বক্তিদের উপহার দেওয়ার জন্য অথবা নিজের ব্যবহারের জন্য একাধিক মোবাইল ফোন নিয়ে আসেন। তাঁদের ভোগান্তি কমাতে এ সিদ্ধান্ত নেওয়া হয়েছে। মোবাইল ফোন আমদানিকারকদের সংগঠন বাংলাদেশ মোবাইল ফোন ইমপোর্টার্স অ্যাসোসিয়েশনের (বিএমপিআইএ) হিসেবে ২০১৬ সালে দেশে বৈধপথে তিন কোটির বেশি মোবাইল ফোন সেট আমদানি হয়েছে। এর মধ্যে স্মার্টফোনের সংখ্যা ছিল ৮২ লাখ, বাকিটা বেসিক বা ফিচার ফোন। আমদানি হওয়া এসব ফোনের বাজারমূল্য ছিল আট হাজার কোটি টাকা, যার মধ্যে স্মার্টফোনের বাজারমূল্য ৬ হাজার ৫০০ কোটি টাকা।
