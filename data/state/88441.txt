
নাশকতার মামলায় গাইবান্ধার গোবিন্দগঞ্জে বিএনপি ও অঙ্গসংগঠনের ২৫ নেতা-কর্মীর প্রত্যেককে পাঁচ বছর করে সশ্রম কারাদণ্ড দেওয়া হয়েছে। একই সঙ্গে প্রত্যেককে এক হাজার টাকা করে জরিমানা এবং অনাদায়ে আরও এক মাস করে কারাদণ্ড দেন আদালত।
গাইবান্ধার দ্রুত বিচার ট্রাইব্যুনালের বিচারক মইনুল হাসান ইউসুফ আজ মঙ্গলবার এ রায় ঘোষণা করেন।
সাজাপ্রাপ্ত ২৫ জন হলেন গোবিন্দগঞ্জ উপজেলা ছাত্রদলের ভারপ্রাপ্ত সভাপতি মোকাদ্দেম হোসেন ও সাধারণ সম্পাদক কাজী এহসানুল কবীর, পৌর ছাত্রদলের আহ্বায়ক আবদুল মতিন ও যুগ্ম আহ্বায়ক আবদুল মোন্নাফ চৌধুরী, পৌর যুবদলের সভাপতি লিপন মিয়া, পৌর স্বেচ্ছাসেবক দলের সাধারণ সম্পাদক দেবাশীষ কুমার চাকী, গোবিন্দগঞ্জ সরকারি কলেজ ছাত্রদলের সাংগঠনিক সম্পাদক আতিকুর রহমান মণ্ডল, পৌর স্বেচ্ছাসেবক দলের সাংগঠনিক সম্পাদক স্বপন মিয়া ও সদস্য রিতু মিয়া, পৌর শ্রমিক দলের সাংগঠনিক সম্পাদক মতলেব হোসেন, গোবিন্দগঞ্জ ২ নম্বর ওয়ার্ড বিএনপির সাংগঠনিক সম্পাদক মতলেব আলী, জেলা ছাত্রদলের সহসভাপতি পল্লব হোসেন, পৌর যুবদলের সাধারণ সম্পাদক সোফায়েল হোসেন, গোবিন্দগঞ্জ সরকারি কলেজ ছাত্রদলের সভাপতি আবদুল মজিদ, শিবপুর ইউনিয়ন যুবদলের সাধারণ সম্পাদক হাবিব মিয়া, পৌর বিএনপির সহসাংগঠনিক সম্পাদক চঞ্চল মিয়া, উপজেলা যুবদলের সাংগঠনিক সম্পাদক আল আমিন প্রধান, সদস্য মো. লিটন, মো. সুমন, পৌর যুবদলের সভাপতি মহিউদ্দিন লিপন, সদস্য মুন্না মিয়া, মামুন মিয়া, মো. মামুন, মো. সোহেল এবং পৌর শ্রমিক দলের সাবেক সভাপতি সোনা মিয়া।
মামলার বিবরণে উল্লেখ করা হয়, ২০১৩ সালের ৩০ নভেম্বর গোবিন্দগঞ্জ উপজেলায় বিএনপি ও অঙ্গ সংগঠনের নেতা-কর্মীরা ঢাকা-রংপুর মহাসড়ক অবরোধ করে। তারা গোবিন্দগঞ্জ উপজেলা শহরের মহাসড়কে পঞ্চগড়গামী একটি বাসে ইটপাটকেল নিক্ষেপ করে ভাঙচুর করে। এ ঘটনায় গোবিন্দগঞ্জ থানার উপপরিদর্শক (এসআই) আবুল কালাম আজাদ বাদী হয়ে যুবদল, ছাত্রদল ও স্বেচ্ছাসেবক দলের ২৫ নেতা-কর্মীকে আসামি করে দ্রুত বিচার আইনে গোবিন্দগঞ্জ থানায় মামলা করেন।
এ আদালতের সহকারী সরকারি কৌঁসুলি মাজেদুর ইসলাম প্রধান বলেন, আসামিরা পলাতক আছেন। তবে আসামিদের গ্রেপ্তারের দিন থেকে সাজার মেয়াদ শুরু হবে।  তবে আসামি পক্ষের আইনজীবী মনজুর মোর্শেদের দাবি, রাজনৈতিকভাবে হয়রানি করার জন্য দ্রুত বিচার আইনে এই মামলা করা হয়েছিল। এ রায়ের বিরুদ্ধে উচ্চ আদালতে আপিল করার কথা জানান তিনি।
