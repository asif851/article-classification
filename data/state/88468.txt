
সোনাগাজীতে গত বুধবার রাতে পারিবারিক বিরোধের জের ধরে সন্ত্রাসীরা নিজাম উদ্দিন (৪২) নামের এক ব্যক্তিকে কুপিয়ে ও পিটিয়ে আহত করেছে। পরে তিনি চিকিৎসাধীন অবস্থায় গতকাল বৃহস্পতিবার সকালে চট্টগ্রাম মেডিকেল কলেজ হাসপাতালে মারা যান।পুলিশ ও এলাকাবাসী জানান, সোনাগাজী উপজেলার নবাবপুর ইউনিয়নের মোহদিয়া গ্রামের মৃত সাহাব উদ্দিনের ছেলে নিজাম উদ্দিনের সঙ্গে তাঁর ছোট ভাই মো. ইউনুছের অনেক দিন থেকে জমিজমাসংক্রান্ত বিরোধ চলে আসছিল। এ নিয়ে ইতিপূর্বে একাধিক সালিস হয়। গত বুধবার সকালে পূর্ববিরোধের জের ধরে দুই ভাইয়ের মধ্যে ঝগড়া হয়। তখন ছোট ভাই মো. ইউনুছ তার বড় ভাই নিজাম উদ্দিনকে প্রাণনাশের হুমকি দিয়ে চলে যায়। রাত প্রায় নয়টার দিকে এলাকার ঈদগাহ মাঠের পাশে নিজাম উদ্দিনকে একা পেয়ে পাঁচ-ছয়জন মুখোশধারী সন্ত্রাসী তার ওপর হামলা করে। কোনো কিছু বুঝে ওঠার আগেই সন্ত্রাসীরা নিজাম উদ্দিনকে এলোপাতাড়ি কুপিয়ে ও পিটিয়ে আহত অবস্থায় ফেলে যায়। সন্ত্রাসীরা চলে যাওয়ার পর স্থানীয় লোকজন মুমূর্ষু অবস্থায় তাকে উদ্ধার করে প্রথমে ফেনী সদর হাসপাতালে ভর্তি করেন এবং পরে চট্টগ্রাম মেডিকেল কলেজ হাসপাতালে স্থানান্তর করেন। চট্টগ্রাম মেডিকেল কলেজ হাসপাতালে চিকিৎসাধীন অবস্থায় গতকাল বৃহস্পতিবার সকালে তিনি মারা যান।নিহত নিজাম উদ্দিনের স্ত্রী রোকেয়া বেগম অভিযোগ করেন, তাঁর দেবর মো. ইউনুছের নেতৃত্বে ভাড়াটে সন্ত্রাসীরা তাঁর স্বামীকে পিটিয়ে ও কুপিয়ে হত্যা করেছে। তিনি সোনাগাজী থানায় একটি হত্যা মামলা দায়ের করবেন।সোনাগাজী থানার পরিদর্শক (ওসি-তদন্ত) মোহামঞ্চদ আরজুন জানান, তিনি ঘটনাটি শুনেছেন। মামলা হলে তদন্তক্রমে প্রয়োজনীয় আইনগত ব্যবস্থা নেওয়া হবে।
