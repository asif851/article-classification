
একাদশ শ্রেণিতে ভর্তির আবেদনকারীদের মধ্যে ৬১ হাজার ৯৯ জন শিক্ষার্থী প্রথম দফায় কোনো কলেজে ভর্তির জন্য সুযোগ পায়নি। এর মধ্যে পাঁচ হাজার ৯৪৬ জন জিপিএ-৫ পাওয়া শিক্ষার্থীও আছে। আর ২৮০টি কলেজে একজন শিক্ষার্থীও ভর্তির জন্য মনোনীত হয়নি।
তবে ঢাকা বোর্ডের জ্যেষ্ঠ সিস্টেম অ্যানালিস্ট মনজুরুল কবীর প্রথম আলোকে বলেন, যারা প্রথম দফায় কোনো কলেজে ভর্তির জন্য মনোনীত হয়নি, তাদের দুশ্চিন্তার কারণ নেই। নির্ধারিত প্রক্রিয়ায় দ্বিতীয় পর্যায়ে ফল প্রকাশেও তাদের অনেকে সুযোগ পাবে। এ ছাড়া মাইগ্রেশন প্রক্রিয়াতেও অনেকে সুযোগ পাবে।
গতকাল রোববার দিবাগত রাতে একাদশ শ্রেণিতে ভর্তির জন্য মনোনীত শিক্ষার্থীদের তালিকা প্রকাশ করা হয়। এতে মোট ১২ লাখ ৪৯ হাজার ৮৪৮ জন ভর্তির জন্য মনোনীত হয়। মোট আবেদন করেছিল ১৩ লাখ ১০ হাজার ৯৪৭ জন। আবেদনকারীদের মধ্যে মনোনীতদের হার ৯৫ দশমিক ৩৩ শতাংশ।
এর আগে মাধ্যমিক স্কুল সার্টিফিকেট (এসএসসি) ও সমমানের পরীক্ষায় পাস করেও এ বছর ১ লাখ ২৬ হাজার ৪৯৮ জন শিক্ষার্থী একাদশ শ্রেণিতে ভর্তির জন্য আবেদন করেনি। এই সংখ্যাটি মোট পাস করা শিক্ষার্থীর প্রায় ৯ শতাংশ। নির্ধারিত সময়ে ভর্তির কাজ শেষ করে আগামী ১ জুলাই থেকে ক্লাস শুরু হবে।
