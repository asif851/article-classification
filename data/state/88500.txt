
প্রতিবন্ধীদের শিক্ষার সুযোগ করে দেওয়া ছিল একসময়ের চ্যালেঞ্জ। এখন শিক্ষিত প্রতিবন্ধীদের সংখ্যা বাড়ছে। এবার তাঁদের জন্য কাজের সুযোগ ও সুন্দর পরিবেশ সৃষ্টি করতে হবে। পাশাপাশি তাঁদের প্রতি আমাদের মানসিকতারও পরিবর্তন দরকার।
গতকাল শনিবার রাজধানীর ডেইলি স্টার সেন্টারে আয়োজিত ‘ক্রিয়েটিং এমপ্লয়মেন্ট অপরচুনিটি অ্যান্ড ডিজঅ্যাবিলিটি ফ্রেন্ডলি সেফ ওয়ার্কিং এনভায়রনমেন্ট: কারেন্ট সিচুয়েশন্স অ্যান্ড হোয়াই’ শীর্ষক গোলটেবিল বৈঠকে বক্তারা এসব কথা বলেন। সেন্টার ফর ডিজঅ্যাবিলিটি ডেভেলপমেন্ট (সিডিডি) ও মানুষের জন্য ফাউন্ডেশন যৌথভাবে এ বৈঠকের আয়োজন করে।
বৈঠকে সিডিডির নির্বাহী পরিচালক এ এইচ এম নোমান খান, বাংলাদেশি সিস্টেমস চেঞ্জ অ্যাডভোকেসি নেটওয়ার্কের সাধারণ সম্পাদক সালমা মাহবুব, মানুষের জন্য ফাউন্ডেশনের নির্বাহী পরিচালক শাহীন আনাম, ডেইলি স্টার-এর ব্যবস্থাপনা সম্পাদক সালেহউদ্দিন আহমেদ, আইএলও বাংলাদেশের প্রতিবন্ধী উপদেষ্টা পিটার ফ্রেমলিন, শ্রমসচিব শাহজাহান মিয়া প্রমুখ উপস্থিত ছিলেন।
