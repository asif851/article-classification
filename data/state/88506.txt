
যে বয়সে বন্ধুদের সঙ্গে ছোটাছুটি করার কথা, সে বয়সে হাসপাতালের বিছানায় শুয়ে দিন কাটছে তার। প্রায় এক মাস আগে ছোট্ট শরীরে ক্যানসার ধরা পড়ে। এরপর থেকে টুম্পা বিশ্বাসের দরিদ্র বাবা দিশেহারা।ঢাকার আহ্ছানিয়া মিশন ক্যানসার হাসপাতালে চিকিৎসাধীন টুম্পা বিশ্বাসের পাশে এসে দাঁড়াল রাজবাড়ী জেলা পুলিশ। গতকাল বৃহস্পতিবার টুম্পার চিকিৎসার জন্য পুলিশ সুপার জিহাদুল কবির ৩০ হাজার টাকা শিশুটির বাবা নারায়ণ বিশ্বাসের হাতে তুলে দেন।টুম্পা রাজবাড়ীর গোয়ালন্দ পৌরসভার ৫ নম্বর ওয়ার্ড ক্ষুদিরাম সরকারপাড়ার নারায়ণ বিশ্বাসের মেয়ে। সে স্থানীয় একটি প্রাথমিক বিদ্যালয়ে তৃতীয় শ্রেণিতে পড়াশোনা করে।টুম্পার পারিবারিক সূত্রে জানা যায়, গত ১১ আগস্ট টুম্পার জ্বরসহ নানা সমস্যা দেখা দিলে পরিবারের লোকজন তাঁকে উপজেলা স্বাস্থ্য কমপ্লেক্সে নিয়ে যান। সেখান থেকে ফরিদপুর মেডিকেল কলেজ হাসপাতালে এবং ১৩ আগস্ট চিকিৎসকেরা ঢাকা মেডিকেল কলেজ হাসপাতালে স্থানান্তর করেন। গত ২৭ আগস্ট ভর্তি করা হয় আহ্ছানিয়া মিশন ক্যানসার হাসপাতালে। টুম্পার বাবা গোয়ালন্দ বাসস্ট্যান্ড ফুটপাতে বসে চপ-পিঁয়াজু ও পাপর বিক্রি করে সংসার চালান। তিনি সামর্থ্য অনুযায়ী সবকিছু করে প্রায় দেড় লাখ টাকা খরচ করেছেন। এখনো হাসপাতাল কর্তৃপক্ষের কাছে প্রায় ৫৫ হাজার টাকা বাকি রয়েছে।টুম্পাকে নিয়ে সামাজিক যোগাযোগ মাধ্যম ফেসবুকসহ স্থানীয় পত্রিকায় সংবাদ প্রকাশিত হলে পুলিশ সুপারের নজরে আসে। গতকাল বৃহস্পতিবার সকালে নিজ কার্যালয়ে তিনি নারায়ণ বিশ্বাস ও তাঁর ভাই বিশ্বনাথ বিশ্বাসের হাতে টাকা তুলে দেন।পুলিশ সুপার বলেন, ‘সামাজিক দায়বদ্ধতার অংশ হিসেবে এই মানবিক কাজে আমরা এগিয়ে এসেছি। জেলা পুলিশের পক্ষ থেকে তাঁকে এই টাকা দেওয়া হলো।’
