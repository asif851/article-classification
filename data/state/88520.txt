
ফেনীর মধুপুর এলাকায় আজ রোববার রাতে দুটি কাভার্ড ভ্যানে পেট্রলবোমা ও ককটেল নিক্ষেপ করেছে দুর্বৃত্তরা। এতে কাভার্ড ভ্যানে থাকা এক যাত্রী দগ্ধ হয়েছেন। আহত হয়েছেন কাভার্ড ভ্যান দুটির চালক।
অগ্নিদগ্ধ ব্যক্তির নাম মোহাম্মদ হোসেন মিয়া। আহত চালকেরা হলেন আবদুল আলিম ও হৃদয় বিশ্বাস। তাঁদের ফেনী সদর হাসপাতালে প্রাথমিক চিকিৎসা দিয়ে ঢাকা মেডিকেল কলেজ হাসপাতালে পাঠানো হয়েছে।ফেনী সদর হাসপাতাল ও পুলিশ সূত্র জানায়, কাভার্ড ভ্যান দুটি চট্টগ্রাম থেকে ঢাকা যাচ্ছিল। মধুপুর এলাকায় ফেনী বাইপাস সড়কে পৌঁছালে রাত নয়টার দিকে কাভার্ড ভ্যান দুটি লক্ষ্য করে পেট্রলবোমা ও ককটেল নিক্ষেপ করে দুর্বৃত্তরা। এতে একজন দগ্ধ ও দুজন আহত হন। পরে ফায়ার সার্ভিস ও পুলিশ ঘটনাস্থলে গিয়ে তাঁদের উদ্ধার করে ফেনী সদর হাসপাতালে নিয়ে যায়।ফেনী সদর হাসপাতালের কর্তব্যরত চিকিৎসা কর্মকর্তা ফয়েজ আকবর জানান, পেট্রলবোমার আগুনে হোসেন মিয়ার শরীরের ৬০ শতাংশ পুড়ে গেছে। আবদুল আলিম ও হৃদয় বিশ্বাস ককটেলের স্প্লিন্টারে আহত হয়েছেন। প্রাথমিক চিকিৎসা দিয়ে তাঁদের ঢাকা মেডিকেল কলেজ হাসপাতালে পাঠানো হয়েছে।ফেনী মডেল থানার ভারপ্রাপ্ত কর্মকর্তা (ওসি) মাহবুব মোরশেদ ঘটনার সত্যতা নিশ্চিত করেছেন।
