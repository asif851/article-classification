
চট্টগ্রাম নগরের পাথরঘাটার ইকবাল সড়কের ফিশারিঘাটে মাছের পাইকারি ব্যবসা বন্ধ রাখতে নিষেধাজ্ঞা দিয়েছেন জ্যেষ্ঠ সহকারী জেলা ও দায়রা জজ আদালত। আজ শুক্রবার থেকে সেখানে মাছের বাজার বসতে দেবে না পুলিশ। গতকাল বৃহস্পতিবার দুপুরের পর থেকে বাজারে পুলিশ মোতায়েন করা হয়েছে।
কোতোয়ালি থানার ভারপ্রাপ্ত কর্মকর্তা (ওসি) মো. জসিমউদ্দিন প্রথম আলোকে বলেন, গত ২২ জুন নিম্ন আদালত এই নিষেধাজ্ঞা দেন। আদালতের এই আদেশ বৃহস্পতিবার তিনি পেয়েছেন। আদালতের সিদ্ধান্ত অনুযায়ী সেখানে নোটিশ দিয়ে মাছের বাজার না বসাতে সংশ্লিষ্ট ব্যবসায়ীদের অনুরোধ করা হয়েছে। আদালতে বিষয়টি নিষ্পত্তি না হওয়া পর্যন্ত কেউ সেখানে মাছের ব্যবসা করতে পারবেন না। সবাইকে আদালতের নির্দেশ মেনে চলার পরামর্শ দেন তিনি।
পাথরঘাটা সোনালী যান্ত্রিক মৎস্য শিল্প সমবায় সমিতির সাধারণ সম্পাদক আমিনুল হক গতকাল মুঠোফোনে প্রথম আলোকে বলেন, ‘পাথরঘাটায় মাছে পাইকারি বাজার অনেক পুরোনো। চট্টগ্রামের সব মাছ ব্যবসায়ী এখান থেকে মাছ সংগ্রহ করে খুচরা বাজারে নিয়ে যান। কিন্তু একটি পক্ষ আদালতে গিয়ে অন্তর্বর্তীকালীন নিষেধাজ্ঞা এনেছে। আমরা বিষয়টি আইনগতভাবে মোকাবিলা করে পরবর্তী পদক্ষেপ নেব।’
গত ২২ ফেব্রুয়ারি পাথরঘাটার মাছের পাইকারি বাজার বাকলিয়ার চর চাক্তাই এলাকায় সরিয়ে নেন সিটি মেয়র আ জ ম নাছির উদ্দীন। এ কারণে ইকবাল সড়কের ফিশারিঘাটের মাছ ব্যবসায়ীদের একটি অংশ ক্ষুব্ধ হয়ে ওঠেন। গত ১৫ মার্চ নগর আওয়ামী লীগের সভাপতি এ বি এম মহিউদ্দিন চৌধুরী পাথরঘাটায় সোনালী যান্ত্রিক মৎস্য শিল্প সমবায় সমিতির ব্যানারে সমাবেশ করে সেখানে আবার মাছের ব্যবসা চালুর ঘোষণা দেন। পরদিন ১৬ মার্চ ভোর থেকে আবার সেখানে মাছের পাইকারি ব্যবসা শুরু হয়। তবে কিছু ব্যবসায়ী বাকলিয়ায় বসছেন।
