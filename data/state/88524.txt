
রাজধানীর মিরপুরে নিজ বাসায় খুন হয়েছেন এক ব্যবসায়ী। তাঁর নাম জাফরুল হক মোক্তার। তিনি আবাসন প্রতিষ্ঠান হোম টেক্স ডেভেলপমেন্ট লিমিটেডের চেয়ারম্যান।
জাফরুলের স্বজনেরা প্রথম আলো ডটকমকে বলেন, তিনি রূপনগর থানার মিরপুর ৬ নম্বর সেকশনের ট ব্লকে একটি ছয়তলা বাড়ির মালিক। ভবনের দ্বিতীয় তলায় তিনি সপরিবারে বাস করতেন। আর নিচের তলাটি জাফরুল বৈঠকখানা হিসেবে ব্যবহার করতেন। আজ দুপুর সাড়ে ১২টার দিকে জাফরুল ড্রইংরুমের সোফায় বসে ছিলেন। এ সময় অপরিচিত কয়েকজন যুবক বাসায় ঢুকে তাঁকে লক্ষ্য করে গুলি ছোড়ে। গুরুতর আহত অবস্থায় ঢাকা মেডিকেল কলেজ হাসপাতালে তাঁকে নেওয়া হয়। পরে চিকিত্সকেরা তাঁকে মৃত ঘোষণা করেন।
মৃত্যুর কারণ সম্পর্কে এখনো তেমন কিছু জানা যায়নি। তবে জমিজমা-সংক্রান্ত বিরোধে তিনি খুন হয়েছেন বলে প্রাথমিকভাবে ধারণা করা হচ্ছে। জাফরুলের ভাতিজি মারুফা হক জানান, তাঁদের গ্রামের বাড়ি মাদারীপুরের শিবচর থানার ক্রোকচরে। ওখানে চার বিঘা জমি নিয়ে দীর্ঘদিন ধরে একটি পক্ষের সঙ্গে বিরোধ চলে আসছিল।
এ ঘটনায় মামলা করার প্রস্তুতি চলছে। ঢাকা মহানগর গোয়েন্দা পুলিশের পরিদর্শক নিবারণ চন্দ্র বর্মণ জাফরুলের স্বজন ও প্রত্যক্ষদর্শীদের কাছ থেকে তথ্য সংগ্রহ করছেন। ঘটনাস্থলে পুলিশ ও র্যাব সদস্যরা আছেন।
