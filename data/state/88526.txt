
ঔষধ প্রশাসন অধিদপ্তরের অনুমোদনবিহীন এবং নিম্নমানের ওষুধ আমদানি ও বিক্রি করায় একটি প্রতিষ্ঠানকে দুই লাখ টাকা জরিমানা করেছেন ভ্রাম্যমাণ আদালত। এ সময় প্রায় ১০ লাখ টাকার খাদ্য-সম্পূরক (ফুড সাপ্লিমেন্ট) জব্দ ও ধ্বংস করা হয়।গতকাল বৃহস্পতিবার বেলা ১১টার দিকে বারিধারায় ঢাকা জেলা প্রশাসন, ৫-আর্ম পুলিশ ব্যাটালিয়ন (এপিবিএন) এবং ঔষধ প্রশাসন অধিদপ্তরের যৌথ উদ্যোগে এই আদালত পরিচালিত হয়।ঢাকা জেলা প্রশাসন সূত্র জানায়, নির্বাহী ম্যাজিস্ট্রেট তৌহিদ এলাহীর নেতৃত্বে বারিধারার ডিএক্সএন ফার্মাসিউটিক্যালস লিমিটেডে অভিযান চালান ভ্রাম্যমাণ আদালত। এ সময় অনুমোদনবিহীন ওষুধ বিক্রি করায় দোকানটিকে দুই লাখ টাকা জরিমানা, অনাদায়ে মালিককে তিন মাসের বিনাশ্রম কারাদণ্ড দেন আদালত। পরে দোকানে থাকা প্রায় ১০ লাখ টাকার নিম্নমানের খাদ্য-সম্পূরক জব্দ করা হয়। প্রতিষ্ঠানের পক্ষ থেকে জরিমানার টাকা দেওয়া হয়। তৌহিদ এলাহী বলেন, প্রশাসনের অনুমোদনবিহীন ওষুধ দীর্ঘদিন ধরে বিক্রি করে আসছিল ওই প্রতিষ্ঠান। এ ছাড়া মিথ্যা তথ্য দিয়ে মোটা হওয়ার ওষুধ আমদানি ও প্রক্রিয়াজাত করায় তা জব্দ করে ধ্বংস করা হয়েছে। পর্যায়ক্রমে রাজধানীর বিভিন্ন এলাকায় এ অভিযান চালানো হবে।৫-এপিবিএনের সহকারী পুলিশ সুপার হাফিজুর রহমান বলেন, এমএলএম পদ্ধতিতে দেশের বিভিন্ন অঞ্চলে ভেজাল ওষুধ বাজারজাত করে আসছে এই প্রতিষ্ঠান। এই ওষুধ খেয়ে অনেকে পার্শ্বপ্রতিক্রিয়ায় আক্রান্ত হয়েছেন। পরে ভুক্তভোগীদের অভিযোগ ও দীর্ঘদিন প্রতিষ্ঠানটিকে পর্যবেক্ষণ করে এ অভিযান চালানো হয়েছে। অভিযানে ঔষধ প্রশাসন অধিদপ্তরের সহকারী পরিচালক আকিব হোসেন, ড্রাগ সুপার মাহবুব হোসেন, বিএসটিআইয়ের পরিদর্শক রিজোয়ানুর রহমান সরকার প্রমুখ উপস্থিত ছিলেন।
