
নারায়ণগঞ্জ সদর উপজেলার ফতুল্লায় একটি যাত্রীবাহী বাসে পুলিশের তল্লাশির সময় দুই সন্ত্রাসী কয়েকটি ফাঁকা গুলি ছুড়ে পালিয়েছে। আজ সোমবার দুপুরে ঢাকা-নারায়ণগঞ্জ লিংকরোডের সাইনবোর্ড এলাকায় এ ঘটনা ঘটে।
প্রত্যক্ষদর্শী ও পুলিশ সূত্রে জানা গেছে, সোমবার সকাল থেকে ঢাকা-নারায়ণগঞ্জ লিংক রোডে ফতুল্লার রঘুনাথপুর এলাকায় ফতুল্লা মডেল থানা-পুলিশের একটি দল তল্লাশিচৌকিতে দায়িত্ব পালন করছিলেন। দুপুর পৌনে ১২টার দিকে পুলিশ সদস্যরা সিদ্ধিরগঞ্জের শিমরাইল এলাকা থেকে চাষাঢ়াগামী বন্ধু পরিবহনের একটি যাত্রীবাহী বাস থামিয়ে তল্লাশি শুরু করে। একপর্যায়ে বাসের পেছনের দিকে সিটে বসে থাকা দুই যুবক জানালা দিয়ে নিচে লাফিয়ে পড়েন। এ সময় পুলিশ, বাসযাত্রী ও আশপাশের লোকজন তাদের ধাওয়া করলে তারা কয়েকটি ফাঁকা গুলি ছুড়ে পালিয়ে যায়।
ফতুল্লা মডেল থানার ভারপ্রাপ্ত কর্মকর্তা (ওসি) কামাল উদ্দিন জানান, বাসে তল্লাশিকালে দুই যুবক তিনটি ফাঁকা গুলি ছুড়ে পালিয়ে গেছে। ঘটনাস্থল থেকে দুটি গুলির খোসা উদ্ধার করা হয়েছে। এ ঘটনায় কেউ হতাহত হয়নি। পুলিশ নিরাপত্তার স্বার্থে কোনো গুলি ছোড়েনি। সন্ত্রাসীদের শনাক্ত ও গ্রেপ্তারে অভিযান চলছে।
