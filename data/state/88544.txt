
জিয়া অরফানেজ ট্রাস্ট দুর্নীতি মামলায় দুর্নীতি দমন কমিশনের (দুদক) যুক্তিতর্ক শুনানি শেষ হয়েছে। দুদক খালেদা জিয়াসহ অন্য আসামিদের সর্বোচ্চ সাজা চেয়েছে। আগামীকাল খালেদা জিয়ার পক্ষে যুক্তিতর্ক শুনানির জন্য দিন রয়েছে।
আজ মঙ্গলবার দুদকের পক্ষে আইনজীবী মোশাররফ হোসেন কাজল যুক্তিতর্ক উপস্থাপন করেন। তিনি আদালতকে বলেন, রাষ্ট্রপক্ষ আসামিদের বিরুদ্ধে আনা অভিযোগ সন্দেহাতীতভাবে প্রমাণ করতে সক্ষম হয়েছে। আজ বেলা ১১টা থেকে ১টা ৩৫ মিনিট পর্যন্ত দুদকের পক্ষে যুক্তিতর্ক উপস্থাপন করেন মোশাররফ হোসেন কাজল।
দুদকের আইনজীবী মোশাররফ হোসেন কাজল আদালতকে বলেন, খালেদা জিয়া আত্মপক্ষ সমর্থন করে যে বক্তব্য দিয়েছিলেন, তা বিভ্রান্তিকর। খালেদা জিয়ার বিরুদ্ধে আনা অভিযোগ সাক্ষ্য–প্রমাণ দিয়ে দুদক প্রমাণ করতে সক্ষম হয়েছে।
মোশাররফ হোসেন কাজল সাক্ষীদের সাক্ষ্য, সাক্ষীদের জবানবন্দি, সাক্ষীদের জেরা ও মামলা–সংশ্লিষ্ট অভিযোগের সপক্ষে আদালতে বক্তব্য তুলে ধরেন।
এর আগে আজ বেলা ১১টার দিকে আদালতে হাজির হন খালেদা জিয়া।  ২ কোটি ১০ লাখ ৭১ হাজার ৬৭১ টাকা আত্মসাতের অভিযোগে করা জিয়া অরফানেজ ট্রাস্ট মামলায় আসামি হলেন খালেদা জিয়া, তাঁর বড় ছেলে বিএনপির সিনিয়র ভাইস চেয়ারম্যান তারেক রহমানসহ ছয়জন। তারেক রহমানের বিরুদ্ধে এর মধ্যে গ্রেপ্তারি পরোয়ানা জারি করেছেন আদালত। ৩ কোটি ১৫ লাখ ৪৩ হাজার টাকা আত্মসাতের অভিযোগে করা জিয়া চ্যারিটেবল ট্রাস্ট মামলায় আসামি হলেন খালেদা জিয়াসহ চারজন।
