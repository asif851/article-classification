
পাবনা সদর উপজেলা থেকে গতকাল সোমবার দুপুরে পুলিশের গোয়েন্দা শাখা (ডিবি) অভিযান চালিয়ে দুটি রিভলবার, রিভলবার তৈরির সরঞ্জামসহ এক ব্যক্তিকে গ্রেপ্তার করেছে। পুলিশের দাবি, তিনি নিজ বাড়িতে ওয়ার্কশপের আড়ালে অস্ত্র তৈরির কারখানা গড়ে তুলেছিলেন। গ্রেপ্তার করা ব্যক্তির নাম রেজাউল করিম ওরফে রেজাউল মল্লিক (৩৮)।পাবনার পুলিশ সুপারের কার্যালয়ে সংবাদ সম্মেলন করে পুলিশ সুপার জিহাদুল কবির জানান, গোপন সংবাদের ভিত্তিতে উপজেলার হিমাইতপুর ইউনিয়নের গাফুরিয়াবাদ এলাকার একটি বাড়িতে অভিযান চালানো হয়। বাড়িটি থেকে দুটি রিভলবার, ৪৯টি রিভলবারের ম্যাগাজিন, লেদ মেশিন, দেশীয় পাইপগানের অংশবিশেষসহ বেশ কিছু অস্ত্র তৈরির সামগ্রী উদ্ধার করা হয়। এ সময় কারখানার মূল কারিগর ও বাড়ির মালিক রেজাউলকে গ্রেপ্তার করা হয়।পুলিশ সুপার বলেন, আরও গভীর তদন্তের জন্য গতকাল বিকেলে গ্রেপ্তার করা ব্যক্তিকে আদালতে হাজির করে সাত দিনের রিমান্ডের আবেদন করা হয়েছে।সংবাদ সম্মেলনে রেজাউল করিমকে হাজির করা হয়। তিনি বলেন, রিভলবারের কিছু অংশ ভারত থেকে কিনে বাকিটা তিনি তৈরি করেন। একটি রিভলবার তৈরির পর তিন থেকে চার হাজার টাকায় বিক্রি করা হয়।ডিবি পুলিশের ওসি জাহাঙ্গীর হোসেন বলেন, রেজাউল পেশায় একজন লেদ মেকানিক। কিন্তু তিনি অস্ত্র তৈরির কৌশল রপ্ত করেছেন। তিনি দীর্ঘদিন মালয়েশিয়ায় ছিলেন। ২০০৮ সালে দেশে ফিরেছেন। এরপর ২০১০ সালে নিজ বাড়িতে ওয়ার্কশপ দেন। এই ওয়ার্কশপের আড়ালে তিনি অস্ত্র তৈরি করতেন।
