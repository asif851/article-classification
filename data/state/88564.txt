

জাগৃতি প্রকাশনীর কর্ণধার ফয়সল আরেফিন দীপনকে নৃশংসভাবে হত্যার ঘটনায় মামলা করেছেন তাঁর স্ত্রী রাজিয়া রহমান। আজ সোমবার দুপুর সোয়া দুইটার দিকে তিনি রাজধানীর শাহবাগ থানায় মামলাটি করেন।
শাহবাগ থানার উপপরিদর্শক (এসআই) আনোয়ারুল ইসলাম প্রথম আলোকে এ তথ্য জানান। তিনি বলেন, মামলায় অজ্ঞাতনামা ব্যক্তিদের আসামি করা হয়েছে।
গত ৩১ অক্টোবর ফয়সলকে কুপিয়ে হত্যা করে দুর্বৃত্তরা। রাজধানীর শাহবাগে আজিজ সুপার মার্কেটে তাঁর কার্যালয়ে ঢুকে দুর্বৃত্তরা তাঁকে কুপিয়ে ভেতরে ফেলে রেখে দরজা বন্ধ করে দিয়ে চলে যায়। আরেক প্রকাশনা প্রতিষ্ঠান শুদ্ধস্বরের লালমাটিয়ে কার্যালয়ে ঢুকে স্বত্বাধিকারী আহমেদুর রশীদ টুটুলসহ তিনজনকে কুপিয়ে জখম করার কয়েক ঘণ্টা পর জাগৃতি প্রকাশনীর কর্ণধার খুন হন।
নিহত ফয়সলের বাবা ঢাকা বিশ্ববিদ্যালয়ের বাংলা বিভাগের সাবেক অধ্যাপক আবুল কাসেম ফজলুল হক ওই দিন সাংবাদিকদের বলেন, দুপুর দেড়টা পর্যন্ত ছেলে তাঁর সঙ্গেই বাসায় ছিলেন। পরে ছেলে শাহবাগে তাঁর প্রকাশনা প্রতিষ্ঠানে যান। খোঁজ নেওয়ার জন্য তিনি কয়েকবার ছেলেকে ফোন করেন। কিন্তু ছেলে ফোন ধরেননি। বিকেল চারটার দিকে তিনি আজিজ সুপার মার্কেটের তিন তলায় ১৩১ নম্বর রুমের সামনে যান। এটি তাঁর ছেলের কার্যালয়। ওই সময় তিনি কার্যালয়ের দরজা খুলতে গিয়ে বন্ধ পান। এ সময় কাচের দরজা দিয়ে ভেতরে আলো জ্বলতে দেখেন। ছেলে বাইরে গেছে ভেবে তখন তিনি সেখান থেকে চলে যান। পরে ছেলের বউকে ফোন করলে জানতে পারেন, দুর্বৃত্তরা লালমাটিয়ায় শুদ্ধস্বর প্রকাশনীর কর্ণধার আহমেদুর রশীদ টুটুলসহ তিনজনকে কুপিয়ে জখম করেছে। এই কথা শুনে তিনি বিকেল পাঁচটার দিকে লোকজন নিয়ে আবার ছেলের কার্যালয়ে গিয়ে দরজা ভেঙে দেখেন, রক্তাক্ত অবস্থায় তাঁর ছেলে পড়ে আছে। ওই অবস্থায় ফয়সল আরেফিনকে উদ্ধার করে তাঁরা ঢাকা মেডিকেল কলেজ হাসপাতালে নিয়ে যান। সন্ধ্যা সাতটার দিকে হাসপাতালের আবাসিক সার্জন রিয়াজ মোর্শেদ তাঁর মৃত্যুর বিষয়টি নিশ্চিত করেন।
স্বামীর মৃত্যুর ঘটনায় আজ মামলা করলেন তাঁর চিকিৎ​সক স্ত্রী রাজিয়া রহমান।
চলতি বছরের ফেব্রুয়ারিতে একুশের বইমেলা থেকে বের হওয়ার পথে ঢাকা বিশ্ববিদ্যালয় এলাকায় মুক্তমনা ব্লগের প্রতিষ্ঠাতা ও বিজ্ঞান লেখক অভিজিৎ রায়কে কুপিয়ে হত্যা করা হয়। হামলায় আহত হন তাঁর স্ত্রী রাফিদা আহমেদ। জাগৃতি থেকে অভিজিৎ রায়ের ‘বিশ্বাসের ভাইরাস’ ও ‘অবিশ্বাসের দর্শন’ নামের দুটি বই প্রকাশিত হয়। আর শুদ্ধস্বর তাঁর লেখা ‘সমকামিতা: একটি বৈজ্ঞানিক এবং সমাজ-মনস্তাত্ত্বিক অনুসন্ধান’ ও ‘শূন্য থেকে মহাবিশ্ব’ নামে দুটি বই প্রকাশ করে।
আরও পড়ুন : 
দরজা খুলে বাবা দেখলেন ছেলের রক্তাক্ত দেহ‘আমি কোনো বিচার চাই না’আমরা শূন্যের মধ্যে ভালো কিছু খুঁজছিচুপচাপ থাকলে চলবে না, মাঠে নামতে হবেসন্তানের বিদায় বেলায় অঝোরে কাঁদলেন বাবাসরকার হতভম্বস্বজনেরা উদ্ভ্রান্ত
