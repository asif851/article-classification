
পাবনার ফরিদপুর উপজেলার ছয়টি ইউনিয়ন পরিষদ (ইউপি) নির্বাচনে চেয়ারম্যান পদে আওয়ামী লীগের একাধিক ‘বিদ্রোহী’ প্রার্থী থাকায় বিভক্ত হয়ে পড়েছেন নেতা-কর্মীরা।দলীয় শৃঙ্খলা ভঙ্গের অভিযোগে গতকাল সোমবার বিকেলে উপজেলা আওয়ামী লীগ ছয় বিদ্রোহী চেয়ারম্যান প্রার্থীকে সাময়িকভাবে বহিষ্কার এবং দুজনকে কারণ দর্শানোর নোটিশ দিয়েছে।বহিষ্কৃত নেতারা হলেন উপজেলা আওয়ামী লীগের সহসভাপতি নূরুল ইসলাম, বিএলবাড়ী ইউনিয়ন আওয়ামী লীগের সভাপতি আবদুল গফুর প্রামাণিক, পুংগলী ইউনিয়ন আওয়ামী লীগের কার্যকরী সদস্য আবদুল মান্নান, উপজেলা আওয়ামী লীগের কার্যনির্বাহী সদস্য জহুরুল ইসলাম, মিজানুর রহমান, উপজেলা আওয়ামী লীগের স্বাস্থ্য ও জনসংখ্যাবিষয়ক সম্পাদক আবদুল জলিল।একই সঙ্গে দলীয় প্রার্থীদের বিপক্ষে কাজ করায় কারণ দর্শানোর নোটিশ দেওয়া হয়েছে আরও দুই নেতাকে। এঁরা হলেন উপজেলা আওয়ামী লীগের তথ্য ও গবেষণা সম্পাদক নূর শহীদ ও দপ্তর সম্পাদক শফিকুল ইসলাম।বহিষ্কারের বিষয়টি নিশ্চিত করেছেন উপজেলা আওয়ামী লীগের সাধারণ সম্পাদক আলী আশরাফুল কবির।
