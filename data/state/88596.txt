
সরকার ছায়ার সঙ্গে শত্রু শত্রু খেলায় লিপ্ত রয়েছে বলে মন্তব্য করেছেন বিএনপির মুখপাত্র আসাদুজ্জামান রিপন। তিনি বলেন, বিরোধীদলীয় নেতাদের সরকার অকারণে শত্রু ভাবছে। আজ মঙ্গলবার সন্ধ্যায় এক জরুরি সংবাদ সম্মেলনে আসাদুজ্জামান রিপন ওই মন্তব্য করেন। রাজধানীর নয়াপল্টনে বিএনপির কেন্দ্রীয় কার্যালয়ে অনুষ্ঠিত সংবাদ সম্মেলনে বিএনপির এই নেতা মির্জা ফখরুল ইসলামসহ দলের কারাবন্দী নেতাদের মুক্তির দাবি জানান। দলের ভারপ্রাপ্ত মহাসচিব মির্জা ফখরুল ইসলাম আলমগীরকে বিকেলে কারাগারে পাঠানোর নির্দেশ দেন আদালত। পরে তাঁকে কারাগারে নেওয়া হয়। আসাদুজ্জামান রিপন বলেন, মির্জা ফখরুল ইসলাম ছয় মাস কারাভোগের পর উচ্চ আদালত থেকে জামিন নিয়ে যুক্তরাষ্ট্র ও সিঙ্গাপুরে চিকিৎসা নেন। কিন্তু তাঁর করোনারি আর্টারির ব্লকটির অবস্থা খুব জটিল হওয়ায় অস্ত্রোপচার করা সম্ভব হয়নি। আগামী ২৪ নভেম্বর চিকিৎসার জন্য তাঁর সিঙ্গাপুরে যাওয়ার তারিখ নির্ধারিত ছিল। বিএনপির এই নেতা বলেন, ‘মির্জা ফখরুল আইন মান্যকারী নাগরিক হিসেবে উচ্চ আদালতের নির্দেশে জামিন আবেদন করেন। কিন্তু আদালত জামিন আবেদন নাকচ করে অসুস্থ মানুষটিকে কারাগারে পাঠানোয় আমরা বিচলিত হয়ে পড়েছি। আমরা আশা করেছিলাম, আদালত বিষয়টি মানবিকভাবে বিবেচনায় করবেন।’ বিএনপির মুখপাত্র বলেন, বাংলাদেশের রাজনীতিতে মির্জা ফখরুল একজন সজ্জন ও পরিশীলিত মানুষ হিসেবে সব মহলে একটা ভাবমূর্তি রয়েছে। এমন একজন মানুষ মিথ্যা মামলায় জর্জরিত হয়ে পড়েছেন। তাঁর মতো বিএনপির নেতা তরিকুল ইসলাম, খন্দকার মোশাররফ হোসেন, এম কে আনোয়ার, রফিকুল ইসলাম মিয়া, রুহুল কবির রিজভী আহমেদ, গাজীপুর সিটি করপোরেশনের মেয়র আবদুল মান্নানসহ আরও অনেকে মিথ্যা মামলায় জর্জরিত। অনেকে কারাবন্দী রয়েছেন। আসাদুজ্জামান বলেন, বাংলাদেশে অপরাজনীতি চলছে। বিরোধী দল গণতান্ত্রিক প্রক্রিয়ায় সরকারের একটি গুরুত্বপূর্ণ অনুষঙ্গ। অথচ সরকার সেই প্রতিষ্ঠানটি ধ্বংস করার আত্মঘাতী কাজে নিজেদের জড়িয়ে ফেলছে। তিনি বলেন, ‘সরকার বিরোধী দলের সঙ্গে রাজনীতি করবে রাজনৈতিক প্রক্রিয়ায়। কিন্তু কাউকে তিলে তিলে মৃত্যুর মুখে ঠেলে দেওয়া অমানবিক হবে। আমরা সরকারকে সে পথ থেকে সরে আসার আবেদন জানাচ্ছি।’
