
ক্ষোভ–দুঃখ–উদ্বেগ
কওমি মাদ্রাসার স্বীকৃতি, সুপ্রিম কোর্ট চত্বর থেকে ভাস্কর্য অপসারণের দাবি এবং বর্ষবরণ আয়োজনের বিরোধিতা—এসব ঘটনাকে বিচ্ছিন্ন হিসেবে দেখছেন না দেশের বিশিষ্টজনেরা। তাঁরা ক্ষোভ–দুঃখ–উদ্বেগ প্রকাশ করেছেন
টেক্সট বুকে কারিকুলাম পরিবর্তনের ক্ষেত্রে একটি অশুভ শক্তির প্রভাব ছিল বলে সচেতন সমাজের অধিকাংশ লোক মনে করেন। বাঙালি সংস্কৃতির প্রধান উৎসব পয়লা বৈশাখের অনুষ্ঠানসূচি কাটছাঁট করার ক্ষেত্রেও এরূপ কোনো অপশক্তির মদদ রয়েছে কি না, তা স্পষ্ট হওয়া প্রয়োজন। এই প্রশ্নটি তাঁদের করতে চাই, যাঁরা নিরাপত্তার নামে সংস্কৃতিকে ঘরে ঠেলে দেওয়ার চিন্তা করেন। দরজা আটকে সংস্কৃতির শুভবোধের চেতনা প্রবাহিত করা যাবে না। তরুণ প্রজন্মকে উন্মুক্ত পরিবেশ, সংস্কৃতিচর্চার সুযোগ করে দিয়ে এ দেশে অসাম্প্রদায়িক মানবিক চেতনাবোধে তাদের উজ্জীবিত করতে হবে। এ দায়িত্ব সকলের।
আমরা শিক্ষা ও সংস্কৃতি সচেতন বাঙালি সমাজ আগাগোড়া একই ধারার শিক্ষা প্রচলনের দাবি জানিয়ে এসেছি। এ ক্ষেত্রে কওমি মাদ্রাসাকে শিক্ষাব্যবস্থার ক্ষেত্রে উচ্চশিক্ষার সমপর্যায়ে উন্নীত করার বিষয়টি শিক্ষার মান রক্ষায় কতটা অবদান রাখবে, তা নিশ্চত করে যেমন বলা যায় না; অন্যদিকে এ দেশে যারা ধর্মের নামে সন্ত্রাস ও জঙ্গিবাদ বিস্তারে আগাগোড়া মদদ জুগিয়েছে, তাদের দাবির মুখে দেশের ভাস্কর্যশিল্পের অবস্থান নিয়ে প্রশ্ন তোলা যৌক্তিক কি না, সেটাও ভেবে দেখার বিষয় রয়েছে। আমরা মনে করি, এই ভাস্কর্য ন্যায়বিচারের প্রতীক। বলা যায় ‘সিম্বল অব জাস্টিস’।
সেলিনা হোসেন: কথাসাহিত্যিক
 
