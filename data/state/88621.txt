
মাদারীপুরের কালকিনিতে বোমা তৈরি করতে গিয়ে শফিকুল ইসলাম শিকদার ওরফে শফিক (২২) নামের এক যুবকের দুই হাতের কবজি উড়ে গেছে। আজ রোববার সন্ধ্যা সাড়ে ছয়টার দিকে কালকিনি উপজেলার বাঁশগাড়ি ইউনিয়নের খুনেরচর এলাকায় এ ঘটনা ঘটে। আহত শফিক একই এলাকার ইউনুস শিকদারের ছেলে।পুলিশ ও স্থানীয় সূত্র জানায়, বাঁশগাড়ি ইউনিয়নের ৯ নম্বর ওয়ার্ডের সাবেক ইউপি সদস্য আজাদ সরদারের বাড়িতে বসে বোমা তৈরি করছিলেন শফিকুল। বোমা বিস্ফোরিত হলে মুহূর্তেই তাঁর কবজিসহ দুই হাত উড়ে যায়। গুরুতর আহত অবস্থায় তাঁকে বরিশাল শের-ই-বাংলা মেডিকেল কলেজ হাসপাতালে নেওয়া হয়েছে।মাদারীপুরের পুলিশ সুপার মোহাম্মদ সরোয়ার হোসেন মুঠোফোনে প্রথম আলোকে বলেন, খবর পেয়ে ঘটনাস্থলে পুলিশ পাঠানো হয়েছে। বিষয়টি গুরুত্ব সহকারে খতিয়ে দেখা হচ্ছে। আহত ওই যুবককে চিকিৎসার জন্য হাসপাতালে নেওয়া হয়েছে।
