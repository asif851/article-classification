
ঢাকা দক্ষিণ সিটি করপোরেশনের মেয়র সাঈদ খোকনের বক্তব্যের প্রতিক্রিয়ায় ঢাকা ওয়াসার ব্যবস্থাপনা পরিচালক (এমডি) তাকসিম এ খান বলেছেন, ‘রাজধানীর পানিনিষ্কাশনের একমাত্র দায়িত্ব যদি ঢাকা ওয়াসার হয়, তাহলে ড্রেনেজ লাইন নির্মাণসহ জলাবদ্ধতা দূরীকরণে দক্ষিণ সিটি করপোরেশন ৫০০ কোটি টাকা খরচ করল কোন ম্যানডেটে? এটা কি স্ববিরোধী হয়ে গেল না?’
আজ বৃহস্পতিবার দুপুরে ওয়াসা ভবনে এক সংবাদ সম্মেলনে তাকসিম এ খান এ কথা বলেন। তিনি বলেন, দোষারোপ করে সমস্যার সমাধান হবে না। সবাইকে একযোগে কাজ করতে হবে।
গতকাল বুধবার ঢাকায় অস্বাভাবিক জলাবদ্ধতার সৃষ্টি হওয়ার পর গণমাধ্যমকে ঢাকার দক্ষিণ সিটি করপোরেশনের মেয়র সাঈদ খোকন বলেছিলেন, পানিনিষ্কাশনের একমাত্র দায়িত্ব ঢাকা ওয়াসার।
সংবাদ সম্মেলনে তাকসিম এ খান বলেন, এক সংস্থা আরেক সংস্থাকে দোষারোপ করলে সমস্যার সমাধান হবে না। ঢাকা ওয়াসা ও সিটি করপোরেশন দুটিই সরকারের হয়ে কাজ করে। কাজেই সবাই সমন্বিতভাবে কাজ করলে ভালো ফল পাওয়া যাবে। তিনি বলেন, বুধবার অস্বাভাবিক বৃষ্টি হয়েছিল। এ ছাড়া ঢাকা এবং চারপাশের নদীগুলো বিপৎসীমার অনেক ওপর দিয়ে বইছে। এ জন্য ঢাকা ওয়াসার চারটি পাম্প স্টেশনের স্লুইসগেটগুলো বন্ধ করে রাখতে হয়েছে। নইলে বাইরের পানি ঢাকায় প্রবেশ করত। আর তা হলে আরও ভয়াবহ অবস্থার সৃষ্টি হতো। এ ছাড়া সার্বক্ষণিক পাম্প চালিয়ে পানিনিষ্কাশন করেছে ঢাকা ওয়াসা। শুধু ওয়াসা নয়, পানি উন্নয়ন বোর্ডও (পাউবো) তাঁদের উচ্চক্ষমতাসম্পন্ন পাম্প স্টেশনের মাধ্যমে পানিনিষ্কাশন করছে।
তাকসিম এ খান জানান, ঢাকা ওয়াসা নতুন পদ্ধতিতে ড্রেনেজ লাইন ও বক্স কালভার্ট পরিষ্কার করছে ভাসমান বুলডোজারের মাধ্যমে। এ কাজে সহায়তা করছে নেদারল্যান্ডস।
