
শীত আসা মানেই অতিথিদের আগমন। শূন্যে ডানা মেলে দলবেঁধে আসে তারা। নীল জল ছুঁয়ে কখনো লুটোপুটি খায়, কখনো বা খাবারের খোঁজে ইতিউতি ঘোরে।একটু উষ্ণতার খোঁজে ছুটে আসা এসব নানা রঙের পাখির আগমনে তাই পুকুর, বিল ও হাওর হয়ে ওঠে চমকপ্রদ।রাঙামাটির লংগদু উপজেলার কাট্টলী বিলও তেমনি অতিথি পাখির কলরবে এখন মুখরিত। নিরাপদ আশ্রয় হিসেবে ১৭ হাজার একর আয়তনের বিলটিকে বেছে নিয়েছে তারা।জেলেদের সঙ্গে কথা বলে জানা গেছে, গত নভেম্বর মাস থেকে কাট্টলী বিলে পাখি আসতে শুরু করে। যে এলাকায় মাছ ধরা শেষ হয় সেই এলাকায় মাছ খুঁজতে থাকে হাজারো পাখি। এসব পাখির মধ্যে আছে ছোট সরালি, বড় সরালি, টিকি হাঁস, মাথা মোটা টিটি, চোখাচোখি, গাং চিল, গাং কবুতর, চ্যাগা ও জল মোরগ।বাঘাইছড়ি পরিবেশ সুরক্ষা আন্দোলন কমিটির সভাপতি আবুল ফজল বলেন, তাঁদের প্রায় দুই শতাধিক কর্মী আছেন। তাঁরা বিভিন্ন এলাকায় পরিবেশ রক্ষার্থে কাজ করছেন। শীত মৌসুমে অতিথি পাখি শিকারে নিরুৎসাহিত করার জন্য নানা কাজ চলছে বলে তিনি জানান।
