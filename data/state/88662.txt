
বিদেশি প্রজাতির গাছ ইউক্যালিপটাস। এই গাছের ছায়া বেশি ঘন হয় না। তবু সেই ছায়াতে বসে মাঝির (সরদার) জন্য অপেক্ষা করছেন পাঁচ রোহিঙ্গা শরণার্থী। মাঝি এলে তাঁরা ত্রাণ পাবেন। তাঁরা এসেছেন মিয়ানমারের রাখাইন রাজ্যের মংডু এলাকার একটি গ্রাম কাউয়ারবিল থেকে। মোহাম্মদ জোহার, মোহাম্মদ আয়াস, সামছুল আলম, মোহাম্মদ আলী ও মোহাম্মদ রফিক তাঁদের নাম। তাঁরা বসে ছিলেন উখিয়ার কুতুপালং-১ শিবিরে ঢোকার মুখে রাস্তার পাশে ইউক্যালিপটাসের পাতলা ছায়ায়। গতকাল রোববার ঘণ্টা দুয়েকের আলাপে জানা হলো মংডুতে রোহিঙ্গা-জীবনের গল্প।
নিজ দেশে তাঁদের দুজন ছিলেন দিনমজুর। একজন ভ্যান চালাতেন। একজন জঙ্গল থেকে  কাঠ কেটে বিক্রি করতেন। বাকিজন চাষবাস করতেন। পাঁচজনের একটাই মিল—কেউ লেখাপড়া জানেন না। কোনো দিন স্কুলে যাননি। আরেকটি মিল, তাঁদের প্রত্যেকের বাড়িঘর পুড়িয়ে দিয়েছে মিয়ানমারের সেনাবাহিনী।
কাউয়ারবিল গ্রামে হাসপাতাল নেই। মোহাম্মদ জোহার বলেন, তিনি জীবনে কোনো দিন হাসপাতালে যাননি। সাধারণ অসুখ-বিসুখে গ্রাম্য ডাক্তার চিকিৎসা দেন। দু–একটা দোকানে বাংলাদেশ থেকে চোরাই পথে যাওয়া ওষুধও পাওয়া যেত। আর বড় কোনো অসুখে কেউ কেউ চলে আসতেন কক্সবাজার বা টেকনাফে। চিকিৎসা নিয়ে আবার ফিরে যেতেন।
সন্তান প্রসব সাধারণত বাড়িতেই হয়। তাঁদের কথা, প্রসূতিকে হাসপাতালে নিলে কখনো কখনো মাকে বাঁচানো গেছে, তবে নবজাতককে নয়। তাঁদেরঅভিযোগ, রোহিঙ্গা নবজাতককে মেরে ফেলা হয় হাসপাতালে।
তবে বাড়িতে কোনো সন্তানের জন্ম হলে এলাকার পুলিশ ফাঁড়িতে জানানো বাধ্যতামূলক। সন্তানের নাম নিবন্ধন করার পাশাপাশি টাকাও দিতে হয়।
গল্পের আসরে যোগ দেন হামিদ হোসেন। তিনি জানালেন, তাঁর তিন ছেলে। বড় ছেলের জন্মের পর নাম নিবন্ধনের সময় দিতে হয়েছিল ৭ হাজার টাকা। দ্বিতীয় ছেলের সময় ৮ হাজার টাকা। সর্বশেষ ছেলের বেলায় ২০ হাজার টাকা। তাঁরা বলেন, গরু বা ছাগলের বাচ্চা হলেও একইভাবে টাকা দিয়ে নিবন্ধন করাতে হয়। তবে টাকা নেওয়ার কোনো রসিদ মিয়ানমারের পুলিশ রোহিঙ্গাদের দেয় না।
গত চার দিনে বিভিন্ন শিবির ঘুরে দেখা গেছে, রোহিঙ্গারা দল বেঁধে খোশমেজাজে গল্প করছে। দল বেঁধে গল্প করার বা দল বাঁধার কোনো অধিকার কাউয়ারবিলের মানুষের ছিল না। কর্তৃপক্ষের নির্দেশ ছিল, চারজনের বেশি একত্র হতে পারবে না। এমনকি মসজিদে পাঁচজনের বেশি একসঙ্গে নামাজ পড়তে পারবে না। সভা বা মিছিল করার কথা এই গ্রামের মানুষ কোনো দিন ভাবেনি।
কথায় কথায় ইউক্যালিপটাস গাছের নিচে ভিড় জমে যায়। মোহাম্মদ কাইয়ুম নামের এক কিশোর এগিয়ে এসে বলে, তারা দল বেঁধে ফুটবল খেলতে পারত। তবে ফুটবলের কোনো প্রতিযোগিতার আয়োজন ছিল নিষেধ। গ্রামে আর কোনো খেলাধুলা হতো না।
এই গ্রামের কোনো পরিবারে টেলিভিশন ছিল না। কারণ, সরকার তাদের বিদ্যুৎ দেয়নি। এমনকি রেডিও-ও ছিল না কারও ঘরে। এই গ্রামের কারোরই ব্যাংক হিসাব নেই। মিয়ানমারের রাজধানীর নাম জিজ্ঞেস করলে সবাই বলে ওঠে, ‘রেঙ্গুন’। আপনাদের মধ্যে কে কে রেঙ্গুন গেছেন? এমন প্রশ্নের পর শরণার্থীরা এ-ওর মুখের দিকে তাকাতে থাকে। উপস্থিত ২০ জনের কেউই রেঙ্গুন দেখেনি।
অং সান সু চির নাম শুনেছেন? জবাবে সবাই বলে, শুনেছে। তাঁকে কেউ দেখেনি। শুধু পোস্টারে ছবি দেখেছে। এরপর আলোচনা হয় সু চির নোবেল পুরস্কার পাওয়া নিয়ে। তবে অধিকাংশই বলল, এই পুরস্কারের বিষয়টা তারা বাংলাদেশে এসে জেনেছে।
রোদ বাড়ে, মানুষও বাড়ে ইউক্যালিপটাসের তলায়। বেশ কিছু শিশু–কিশোর জড়ো হয়। কেউ কি গান জানে? ছেলে-বুড়ো-জওয়ান সবাই বলে, তারা গান জানে না। গ্রামে যাত্রাপালা বা ওই ধরনের কোনো অনুষ্ঠান হয় না। বিনোদনের অর্থ জানা নেই তাদের।
এরপর কথা এগোয় শরণার্থীজীবনসহ বিভিন্ন বিষয় নিয়ে। ঝকঝকে চেহারার এক কিশোর ছলছল চোখে এগিয়ে আসে এই প্রতিবেদকের দিকে। কী নাম তোমার? করুণভাবে বলে, ‘মোহাম্মদ খোবায়েত’। বয়স? ‘১৩ বছর। বাবার নাম খালেদ হোসেন।’
কিশোরটি বলে, তার মা আর ছয় ভাইবোন শরণার্থী হয়ে এসেছে। বাবা মিয়ানমারের জেলে। মাস ছয়েক আগে বাবা মরিচ কেনার জন্য চার ঘণ্টার পথ হেঁটে ‘তানজির বাজারে’ গিয়েছিলেন। ফেরার পথে সেনাসদস্যরা তাঁকে আটক করে জেলে পাঠায়। খালেদ হোসেনের দূরের গ্রামে যাওয়ার অনুমতি ছিল না। এই কিশোর জানে না, বাবার সঙ্গে আর দেখা হবে কি না।
