
বনভোজনে যাওয়ার সময় যশোরের চৌগাছা উপজেলার বর্ণি রামকৃষ্ণপুর মাধ্যমিক বিদ্যালয়ের বাস উল্টে তিনজন নিহত ও অন্তত ৪০ জন আহত হয়েছে। আহতদের চৌগাছা স্বাস্থ্য কমপ্লেক্স, যশোর ২৫০ শয্যাবিশিষ্ট জেনারেল হাসপাতালসহ বিভিন্ন হাসপাতাল ক্লিনিকে ভর্তি করা হয়েছে। বুধবার রাত সাড়ে নয়টার দিকে চৌগাছা-দুর্গাপাশা সড়কের খড়িঞ্চা এলাকার দানবাক্স নামক স্থানে এ দুর্ঘটনা ঘটে।নিহতদের মধ্যে রয়েছে বিদ্যালয়ের দুই শিক্ষার্থী সাথি ও সুমাইয়া এবং বাসের সহকারী (হেলপার) মো. মিলন।যশোরের সহকারী পুলিশ সুপার শহীদ মো. আবু সারোয়ার প্রথম আলোকে বলেন, ‘বিদ্যালয়ের বনভোজনের বাস উল্টে তিনজন নিহত ও ১৫ জন গুরুতর আহত হয়েছে। দমকল বাহিনী ও পুলিশ উদ্ধার অভিযান চালাচ্ছে।’পুলিশ ও স্থানীয় বাসিন্দাদের ভাষ্য মতে, রাত সাড়ে ৯টার দিকে চৌগাছার বর্ণি রামকৃষ্ণপুর মাধ্যমিক বিদ্যালয়ের শিক্ষার্থীরা দিনাজপুরের স্বপ্নপুরী বনভোজন স্পটের উদ্দেশে রওনা হয়। ছেলে ও মেয়েদের আলাদা দুটি বাসে প্রায় ১০০ জনের মতো শিক্ষার্থী ছিল। মেয়েদের বহনকারী (ময়মনসিংহ ০৫-০০১০) বাসটি পুড়াপাড়া সড়কের খড়িঞ্চা এলাকার দানবাক্স নামকস্থানে পৌঁছে নিয়ন্ত্রণ হারিয়ে রাস্তার পাশে তালগাছের সঙ্গে ধাক্কা লাগে। বাসটি খাদে পড়ে যায়। এতে ঘটনাস্থলেই মারা যান গাড়ির হেলপার মিলন রহমান, শিক্ষার্থী সাথি ও সুমাইয়া।স্থানীয় লোকজন জানালার কাচ ভেঙে আহতদের উদ্ধার করে হাসপাতালে নিয়ে যায়।
