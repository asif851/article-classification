
উপাচার্য, সহ-উপাচার্য, রেজিস্ট্রার ও কোষাধ্যক্ষের বিরুদ্ধে রাজশাহী বিশ্ববিদ্যালয়ের জমি কেনাসহ আর্থিক অনিয়মের অভিযোগ দুদককে তদন্ত করতে কেন নির্দেশ দেওয়া হবে না, তা জানতে চেয়ে রুল দিয়েছেন হাইকোর্ট।
অভিযোগ অনুসন্ধান ও তদন্তে নিষ্ক্রিয়তা কেন আইনগত কর্তৃত্ববহির্ভূত ঘোষণা করা হবে না, তাও জানতে চাওয়া হয়েছে।  বিচারপতি নাইমা হায়দার ও বিচারপতি আবু তাহের মো. সাইফুর রহমানের সমন্বয়ে গঠিত হাইকোর্ট বেঞ্চ এক রিট আবেদনের প্রাথমিক শুনানি নিয়ে আজ মঙ্গলবার এই রুল দেন।
স্বরাষ্ট্রসচিব, পুলিশের মহাপরিদর্শক, দুদক চেয়ারম্যানসহ সাত বিবাদীকে চার সপ্তাহের মধ্যে এই রুলের জবাব দিতে বলা হয়েছে।  আদালতে রিটের পক্ষে ছিলেন এ এম আমিনুদ্দিন। রাষ্ট্রপক্ষে ছিলেন ডেপুটি অ্যাটর্নি জেনারেল মোখলেছুর রহমান।
গত ৫ ফেব্রুয়ারি ‘রাজশাহী বিশ্ববিদ্যালয়: জমি কেনা নিয়ে নয়ছয়’ শিরোনামে প্রথম আলোয় একটি প্রতিবেদন প্রকাশিত হয়। জমি কেনা ও আর্থিক অনিয়ম নিয়ে অন্য গণমাধ্যমেও খবর আসে।
এসব প্রতিবেদন যুক্ত করে ১২ মার্চ হাইকোর্টে একটি রিট আবেদন করেন রাজশাহী বিশ্ববিদ্যালয়ের প্রাক্তন শিক্ষার্থী আসাদুজ্জামান। আবেদনটি আজ শুনানির জন্য আসে। শুনানি নিয়ে রুল দেন হাইকোর্ট।
আরও পড়ুন: জমি কেনা নিয়ে নয়ছয়
