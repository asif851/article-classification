
যানজট নিরসনের লক্ষ্যে তেজগাঁও ট্রাকস্ট্যান্ড পর্যায়ক্রমে অন্যত্র স্থানান্তর করা হবে। কোনো অবস্থাতেই ট্রাক-কাভার্ডভ্যান তেজগাঁও অঞ্চলের রাস্তার ওপর রাখা যাবে না। প্রথম পর্যায়ে রেলওয়ের জায়গায় অবৈধ স্থাপনা উচ্ছেদ করে সেখানে ট্রাক-কাভার্ডভ্যান সারিবদ্ধভাবে রাখা হবে।গতকাল বুধবার নৌ-পরিবহন মন্ত্রণালয়ে তেজগাঁও ট্রাকস্ট্যান্ড অন্যত্র স্থানান্তর বিষয়ে এক আলোচনা সভায় এ সিদ্ধান্ত হয়। নৌ-পরিবহন মন্ত্রণালয়ের সংবাদ বিজ্ঞপ্তিতে সভার সিদ্ধান্ত জানানো হয়।সভায় সিদ্ধান্ত হয়, ট্রাকস্ট্যান্ডের ভেতরের কোনো জায়গা যেন গ্যারেজ হিসেবে ব্যবহার করা না হয় সে বিষয়ে সংশ্লিষ্ট কর্তৃপক্ষ ব্যবস্থা নেবে। রাজধানীর চারপাশে বিভিন্ন স্থানে বহুতল ট্রাকস্ট্যান্ড গড়ে তোলা হবে। এ জন্য জায়গার প্রাপ্যতার বিষয়ে ঢাকা জেলা প্রশাসককে দায়িত্ব দেওয়া হয়েছে।সভায় বলা হয়, ট্রাকস্ট্যান্ডের ভেতরের বর্তমান অবস্থা দেখতে ২৭ অক্টোবর বিকেলে স্থানীয় সরকার, সড়ক পরিবহন, নৌ-পরিবহন, রেলপথ ও স্বরাষ্ট্রমন্ত্রী এবং ঢাকা উত্তর সিটি করপোরেশনের মেয়র সেখানে যাবেন।
