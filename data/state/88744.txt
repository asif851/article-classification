
‘পরিকল্পিত খুনের মহড়া দিয়ে যাচ্ছে দুর্বৃত্তরা। আমরা এ কোন সমাজে বাস করছি? আমি ফেরদৌস নামের এই যুবকের মৃতদেহ নয়, কয়লা নিয়ে ফিরে যাচ্ছি। তাঁর শরীর পুড়ে বিবর্ণ হয়েছে, চেনা যাচ্ছে না।’গতকাল মঙ্গলবার রাতে রাজধানীর বাংলামোটরে পেট্রলবোমা হামলায় নিহত পুলিশ সদস্য ফেরদৌস খলিলের জানাজার পর এটুকু বলেই  কান্নায় ভেঙে পড়েন তাঁর স্ত্রীর বড় ভাই চিকিত্সক আবদুল জলিল।রাজারবাগ পুলিশ লাইন মসজিদে আজ বুধবার দুপুরে ফেরদৌস খলিলের জানাজা অনুষ্ঠিত হয়। জানাজায় পুলিশের মহাপরিদর্শক (আইজি) হাসান মাহমুদ খন্দকার, ঢাকা মহানগর পুলিশের (ডিএমপি) কমিশনার বেনজীর আহমেদ অংশ নেন।জানাজার পর ফেরদৌস খলিলের মরদেহ গ্রামের বাড়ি গাইবান্ধার গোবিন্দগঞ্জে পাঠানো হয়। ফেরদৌসের জন্ম ৭১ সালে। ১৯৯১ সালে তিনি পুলিশে যোগ দেন। মৃত্যুকালে তাঁর বয়স ছিল ৪২ বছর। তাঁর স্ত্রী, এক ছেলে ও দুই মেয়ে আছে। মাত্র দেড় মাস আগে তিনি ডিএমপিতে আসেন।জানাজার পর আইজিপি হাসান মাহমুদ খন্দকার বলেন, ‘রাষ্ট্রযন্ত্রকে বিকল করার পাঁয়তারা হিসেবে পুলিশের ওপর হামলা হয়েছে। হামলাকারীরা মনে করছে, এভাবে তারা পুলিশের মনোবল ভেঙে দেবে। কিন্তু এ ধরনের আক্রমণ কোনো মনোবল ভেঙে দিতে পারবে না। আমরা দেশের জন্য কাজ করে যাব।’গতকাল রাতে বাংলামোটরে পুলিশ সদস্যদের বহনকারী একটি বাসে পেট্রলবোমা হামলা হয়। এতে অগ্নিদগ্ধ হয়ে পুলিশের সদস্য ফেরদৌস খলিল ঘটনাস্থলেই নিহত হন। আহত হয়েছেন পুলিশের আরও একজন সদস্য মো. সাইদুর ও বাসের চালক বায়েজীদ। বিএনপির নেতৃত্বাধীন ১৮-দলীয় জোটের পঞ্চম দফার অবরোধ শেষ হওয়ার সাড়ে ছয় ঘণ্টার মাথায় রাত সাড়ে ১১টার দিকে এ ঘটনা ঘটে।
