
পরিবারের সবার সঙ্গে ঈদ কাটাবেন বলে রাজধানী থেকে পাবনার সুজানগরে যান তিন ভাই। আজ শুক্রবার তিন ভাইয়ের তিন সন্তানের মৃত্যুর ঘটনা ওই বাড়িতে ঈদের আনন্দ ম্লান করে শোকের মাতম তুলেছে। পুকুরে গোসল করতে নেমে ডুবে মারা গেছে ওই শিশুরা।
উপজেলার সাগরকান্দি ইউনিয়নের খলিলপুর গ্রামে এ ঘটনা ঘটে।
মৃত ওই তিন শিশু হচ্ছে আজম শেখের ছেলে অমি হোসেন (৮), লিটন শেখের ছেলে রোহান হোসেন (৪) ও টুটুল শেখের মেয়ে সুমাইয়া খাতুন (৭)। সম্পর্কে এই শিশুরা চাচাতো ভাইবোন।
স্বজনেরা জানান, সকাল সাড়ে ১০টার দিকে তিন ভাইবোন বাড়ির কাছে একটি পুকুরে গোসল করতে যায়। তারা ভেলা নিয়ে খেলছিল। একপর্যায়ে ভেলা উল্টে রোহান হোসেন ডুবে যায়। তাকে খুঁজতে গিয়ে অপর দুজনও ডুবে যায়। অনেকক্ষণ বাড়ি না ফেরায় স্বজনেরা তাদের খুঁজতে শুরু করেন। একপর্যায়ে ওই পুকুর থেকে তাদের লাশ উদ্ধার করা হয়।
সুজানগর থানার ভারপ্রাপ্ত কর্মকর্তা (ওসি) হাদিউর রহমান ঘটনার সত্যতা নিশ্চিত করেছেন।
