

ঢাকা উত্তর সিটি করপোরেশনের (ডিএনসিসি) মেয়র আনিসুল হকের মস্তিষ্কের রক্তনালির প্রদাহজনিত রোগ ধরা পড়েছে। তিনি লন্ডনের একটি হাসপাতালে চিকিৎসাধীন। পরিবারের পক্ষ থেকে তাঁর জন্য দোয়া চাওয়া হয়েছে। 
আনিসুল হকের স্ত্রী রুবানা হক বুধবার লন্ডন থেকে প্রথম আলোকে জানিয়েছেন, দুই মাস ধরে আনিসুল হকের মাঝেমধ্যে মাথা ঘোরাত এবং ভারসাম্যের সমস্যা দেখা দিত। ঢাকায় তাঁর রোগ চিহ্নিত হয়নি। লন্ডনে যাওয়ার পর তাঁর ‘সেরিব্রাল ভাস্কুলাইটিস’ রোগ শনাক্ত হয়। তাঁকে স্টেরয়েড ও অন্যান্য ওষুধ দেওয়া হচ্ছে। ন্যাশনাল ইনস্টিটিউট অব নিউরোসায়েন্সেস অ্যান্ড হাসপাতালের যুগ্ম পরিচালক অধ্যাপক বদরুল আলম প্রথম আলোকে বলেন, আনিসুল হক রাজধানীর একাধিক বড় হাসপাতালে স্বাস্থ্য পরীক্ষা করিয়েছিলেন। কিন্তু রোগটি শনাক্ত করা যায়নি। তিনি বলেন, রোগটি বেশ জটিল।
এর আগে গত ২৯ জুলাই আনিসুল হক ব্যক্তিগত সফরে সপরিবার লন্ডন যান। সেখানে অসুস্থ হয়ে পড়লে ১৩ আগস্ট তাঁকে লন্ডনের একটি হাসপাতালে ভর্তি করা হয়। চার দিন ধরে তিনি আইসিইউতে আছেন। চলতি মাসের ১৪ তারিখ তাঁর দেশে ফেরার কথা ছিল।
মেয়রের ব্যক্তিগত সহকারী মিজানুর রহমান জানান, লন্ডনের হাসপাতালে আগে থেকেই তিনি চিকিৎসা নিচ্ছিলেন। চার দিন আগে হাসপাতালে ভর্তি হন। চিকিৎসকেরা তাঁকে পুরো বিশ্রামে থাকার পরামর্শ দিয়েছেন। কথা বলতেও নিষেধ করেছেন।
মেয়র আনিসুল হকের সুস্থতা কামনা করে বুধবার ডিএনসিসির নগর ভবনে এবং পাঁচটি আঞ্চলিক কার্যালয়ে দোয়া ও মিলাদ মাহফিলের আয়োজন করা হয়।
আরও পড়ুন:
লন্ডনে হাসপাতালে মেয়র আনিসুল
