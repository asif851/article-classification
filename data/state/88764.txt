
বিএনপির চেয়ারপারসন খালেদা জিয়া একতরফা নির্বাচন ঠেকাতে প্রতিটি ভোটকেন্দ্রে ‘সর্বদলীয় সংগ্রাম কমিটি’ গঠন করতে আবারও আহ্বান জানিয়েছেন। আজ মঙ্গলবার রাজধানীর বঙ্গবন্ধু আন্তর্জাতিক সম্মেলন কেন্দ্রে এক অনুষ্ঠানে বিরোধীদলীয় নেতা এ আহ্বান জানান। বিএনপি সমর্থক ব্যবসায়ীদের সংগঠন বাংলাদেশ ব্যবসায়ী পরিষদ এ অনুষ্ঠানের আয়োজন করে।এর আগে সিলেটে এক জনসভায়ও খালেদা জিয়া ভোটকেন্দ্রভিত্তিক সর্বদলীয় সংগ্রাম কমিটি গঠনের কথা বলেন।আজকের অনুষ্ঠানে খালেদা জিয়া বলেন, বর্তমান সরকার একতরফা একদলীয় নির্বাচন করতে চাইলে তা প্রতিহত করা হবে। এ ধরনের নির্বাচন প্রতিহত করার জন্য ব্যবসায়ীসহ সবার প্রতি আহ্বান জানিয়ে তিনি বলেন, একদলীয় শাসন কখনো দেশের কল্যাণ বয়ে আনতে পারে না, কোনোভাবে দেশের উন্নতি হতে পারে না। তিনি বলেন, আর মাত্র কয়েকটি দিন, শুভদিন সামনে আসবে।খালেদা জিয়া বলেন, ‘মানুষকে যারা সম্মান দিতে জানে না, তাদের “না” বলার সময় এসেছে। পাঁচ বছর ধরে উন্নয়নের কথা শুনতে শুনতে কান ঝালাপালা হয়ে গেছে।’
খালেদা জিয়া বলেন, প্রতিশোধপরায়ন হয়ে গ্রামীণ ব্যাংক ধ্বংসের পাঁয়তারা চলছে। এই ব্যাংক যদি ধ্বংস হয়, তবে নারীর ক্ষমতায়ন ব্যাহত হবে। তিনি বলেন, ১৯৯৬ সালের মতো শেয়ারবাজার লুট করে ৩২ লাখ মানুষকে পথে বসানো হয়েছে। রাষ্ট্রায়ত্ত ব্যাংকে দলীয় লোককে বসিয়ে লুটপাট করা হচ্ছে। দলীয় লোকদের নতুন করে বেসরকারি ব্যাংক দেওয়া হয়েছে উল্লেখ করে খালেদা জিয়া বলেন, এত টাকা তারা কোথায় পেল? পোশাকশিল্প ধ্বংসের প্রয়াস চলছে বলেও তিনি অভিযোগ করেন।
খালেদা জিয়া বলেন, ‘দেশের মানুষ মেগাওয়াটের কথা শুনতে চায় না, বিদ্যুত্ চায়। নতুন ধারার সরকার গঠনে বিএনপি অঙ্গীকারবদ্ধ। আমরা সকলের মতামত নিয়ে সমস্যা সমাধান করব।’
 
