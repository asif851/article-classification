
রাষ্ট্রপতি আবদুল হামিদ আজ শনিবার ঢাকার গুলশান এলাকায় সন্ত্রাসী হামলার তীব্র নিন্দা জানিয়েছেন। রাষ্ট্রপতির প্রেস সচিব বাসসকে বলেন, ‘জিম্মি সংকটের অবসানে যৌথ বাহিনী প্রশংসনীয় ভূমিকা রাখায় তাদেরও ধন্যবাদ জানান রাষ্ট্রপতি।’ তিনি জিম্মি সংকট চলাকালে প্রাণহানির ঘটনায় দুঃখ প্রকাশ করেন। কয়েকজন জিম্মি ও সংকট অবসানে দায়িত্ব পালনের সময় দুই পুলিশ কর্মকর্তা নিহত হওয়ার ঘটনায় গভীর শোকও প্রকাশ করেন। রাষ্ট্রপতি নিহত ব্যক্তিদের রুহের মাগফিরাত কামনা করেন এবং শোকসন্তপ্ত পরিবারের সদস্যদের প্রতি গভীর সমবেদনা জানান। তিনি আহত ব্যক্তিদের আশু রোগমুক্তি কামনা করেছেন। তিনি জিম্মি সংকটের অবসানে যৌথ অভিযানে অংশ নেওয়া যৌথ বাহিনীর সদস্যদের ধন্যবাদ জানান এবং আশা প্রকাশ করেন, আইন প্রয়োগকারী সংস্থা ভবিষ্যতে দেশের যে কোনো প্রয়োজনে যথাযথ ভূমিকা পালনে সক্ষম হবে। বাংলাদেশের রাষ্ট্রপতি এ ইস্যুতে প্রধানমন্ত্রী শেখ হাসিনার সঙ্গে আলোচনা করেন এবং সংকট অবসানে দ্রুত পদক্ষেপের জন্য তাকে ধন্যবাদ জানান। রাষ্ট্রপতি আবদুল হামিদ ভুটানের রাজা জিগমে খেসার ন্যাম ঘায়েল ওয়াংচুকের আমন্ত্রণে বর্তমানে দেশটিতে চার দিনের সফরে রয়েছেন। একদল বন্দুকধারী গতকাল শুক্রবার রাতে গুলশানের কূটনৈতিক এলাকায় হলি আর্টিজান বেকারিতে হামলা চালায় এবং বিদেশিসহ কয়েকজনকে জিম্মি করে। পরে সংকট অবসানে যৌথ বাহিনী ওই ভবনে অভিযান চালিয়ে পরিস্থিতি নিয়ন্ত্রণে নেয়।
