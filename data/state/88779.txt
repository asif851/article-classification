
ইউএস-বাংলার বিধ্বস্ত উড়োজাহাজের সংগৃহীত ডেটা রেকর্ডার নিয়ে তদন্ত শুরু করেছে নেপালের সংশ্লিষ্ট কর্তৃপক্ষ। নেপালের ত্রিভুবন আন্তর্জাতিক বিমানবন্দরের মহাব্যবস্থাপক এ তথ্য জানিয়েছেন।
রয়টার্সের খবরে জানানো হয়, বিধ্বস্ত উড়োজাহাজটির নির্মাতা প্রতিষ্ঠান কানাডার বোমবারডিয়ার বলেছে, তারা তদন্তের কাজে নেপালে একটি দল পাঠাচ্ছে।
বিমানবন্দরের জেনারেল ম্যানেজার রাজকুমার ছেত্রি বলেন, ‘ধ্বংসাবশেষ থেকে ডেটা রেকর্ডার উদ্ধার করা হয়েছে। আমরা সেটি নিরাপদে রেখেছি।’
ডেটা রেকর্ডার নিয়ে তদন্তের পর এ নিয়ে পরিষ্কার তথ্য পাওয়া যাবে। এদিকে ইউএস-বাংলার এই উড়োজাহাজ ছিল বোমবারডিয়ার কিউ ৪০০ সিরিজের।
গতকাল সোমবার বেলা ২টা ২০ মিনিটে কাঠমান্ডুর ত্রিভুবন আন্তর্জাতিক বিমানবন্দরে অবতরণের সময় ইউএস-বাংলা এয়ারলাইনসের বিএস-২১১ ফ্লাইটটি বিধ্বস্ত হয়। ঢাকা থেকে যাওয়া ৭৮ আসনের উড়োজাহাজটিতে চারজন ক্রুসহ মোট আরোহী ছিলেন ৭১ জন। এ ঘটনায় ৫০ জন নিহত হন।
নেপালে ১৯৯২ সালের পর এটাই বড় ধরনের বিমান দুর্ঘটনা। ওই বছর পাকিস্তান ইন্টারন্যাশনাল এয়ারলাইনসের (পিআইএ) একটি বিমান দুর্ঘটনায় ১৬৭ জন নিহত হন। বিধ্বস্ত হওয়ার পর নেপালের বিমানবন্দর কর্তৃপক্ষ এবং বিমান সংস্থাটি একে অপরকে দায়ী করছে।
