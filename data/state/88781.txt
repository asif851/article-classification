
 
শূন্য ঘোষিত কিশোরগঞ্জ-৪ আসনের উপনির্বাচনে দলীয় মনোনয়ন চূড়ান্ত করতে আগ্রহী প্রার্থীদের মাঝে কাল রোববার ও সোমবার ফরম বিতরণ করবে আওয়ামী লীগ।
দলীয় প্রধানের ধানমন্ডির কার্যালয় থেকে এই আবেদন ফরম বিতরণ করা হবে। একই সঙ্গে আগ্রহী প্রার্থীদের আবেদন ফরম পূরণ করে সোমবারের মধ্যে ধানমন্ডির কার্যালয়ে জমা দিতে হবে।
আজ শনিবার সন্ধ্যায় গণভবনে আওয়ামী লীগের পার্লামেন্টারি বোর্ডের সভায় এ সিদ্ধান্ত নেওয়া হয়। সভায় সভাপতিত্ব করেন দলের সভাপতি শেখ হাসিনা। সভায় উপস্থিত ছিলেন পার্লামেন্টারি বোর্ডের সদস্য তোফায়েল আহমেদ, আমির হোসেন আমু, সুরঞ্জিত সেনগুপ্ত ও আবদুল মান্নান খান।
সভা শেষে দলের উপদপ্তর সম্পাদক মৃণাল কান্তি দাস সাংবাদিকদের জানান, প্রার্থী চূড়ান্ত করতে সোমবার রাত আটটায় আবারও পার্লামেন্টারি বোর্ডের সভা হবে। সেখানে আগ্রহী প্রার্থীদের সাক্ষাত্কার নেওয়া হবে এবং সব শেষে চূড়ান্ত প্রার্থীর নাম ঘোষণা করা হবে।
