
রাজধানীতে পৃথক সড়ক দুর্ঘটনায় গতকাল রোববার তিনজন নিহত হয়েছেন। বাড্ডা, মুগদা ও মিরপুরে এই তিনটি দুর্ঘটনা ঘটে।বাড্ডা নতুন বাজারে সিএনজিচালিত অটোরিকশার ধাক্কায় মহারানী সরকার (৪০) নামের এক নারী নিহত হন। তাঁর স্বামী নরেন্দ্র সরকার বলেন, সকালে সড়কের পাশে দাঁড়িয়ে কথা বলার সময় একটি অটোরিকশা মহারানীকে পেছন থেকে ধাক্কা দেয়। এতে তিনি ছিটকে পড়ে মাথায় প্রচণ্ড আঘাত পান। ঢাকা মেডিকেল কলেজ হাসপাতালে নেওয়া হলে চিকিৎসকেরা তাঁকে মৃত ঘোষণা করেন।সকাল ছয়টার দিকে মিরপুরের সেনপাড়া পর্বতা এলাকায় নিজের ট্রাকের নিচে চাপা পড়ে চালক কবির হোসেন (২৫) নিহত হন। মিরপুর থানার এসআই মিজানুর রহমান বলেন, মিরপুরের দিয়াবাড়ী থেকে ট্রাক নিয়ে বালু আনতে যাওয়ার পথে সেনপাড়া পর্বতার ঢাকা ফিলিং স্টেশনের সামনে কবিরের ট্রাকটি একটি ভ্যানকে ধাক্কা দেয়। এ সময় ভ্যানচালক ছিটকে রাস্তার পাশে পড়ে যান। ভ্যানচালক ট্রাকের নিচে চাপা পড়েছেন—এমনটা ভেবে কবির চলন্ত ট্রাক থেকে লাফিয়ে পড়েন। এতে সড়ক বিভাজকের সঙ্গে ধাক্কা লেগে তিনি নিজের ট্রাকের নিচেই চাপা পড়েন। ঘটনাস্থলেই তাঁর মৃত্যু হয়।মুগদা থানার কমলাপুর স্টেডিয়ামের পাশে টিটিপাড়া বস্তির সামনে রাস্তায় ভোরে তেলবাহী ট্যাংকারের চাপায় মো. জসিম উদ্দিন (৩৬) নামে সংবাদপত্র বিক্রেতা (হকার) নিহত হন।
