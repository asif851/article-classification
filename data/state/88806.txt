
জাতীয় রাজনীতিতে জাতীয় পার্টি এখন ‘বিগ ফ্যাক্টর’—এমনটাই মনে করেন দলটির চেয়ারম্যান হুসেইন মুহম্মদ এরশাদ। তিনি বলেছেন, ‘আগামী নির্বাচনে ক্ষমতায় যাওয়ার জন্য আমরা প্রস্তুত আছি। আমরা এখন ৩০০ আসনে প্রার্থী দেওয়ার জন্য চেষ্টা করছি।’
আজ সোমবার বিকেলে রাজশাহীতে মহানগর জাতীয় পার্টির সম্মেলনে প্রধান অতিথির বক্তব্যে তিনি এসব কথা বলেন। রাজশাহীর শহীদ এ এইচ এম কামারুজ্জামান বিভাগীয় স্টেডিয়ামের সামনের সড়কে এই সম্মেলন অনুষ্ঠিত হয়।এরশাদ বলেন, ‘অনেক কষ্ট গেছে, অনেক ঝড় গেছে আমাদের ওপর দিয়ে। মানুষের ভালোবাসায় জাতীয় পার্টি বেঁচে আছে। আগামী নির্বাচনে কর্মী বাহিনী নিয়ে মাঠে নামলে আবার আমরা ক্ষমতায় আসতে পারব, সেই বিশ্বাস আমাদের আছে।’জাতীয় পার্টির চেয়ারম্যান বলেছেন, ‘ধর্ষণ আমাদের জাতীয় ক্রীড়া হয়ে গেছে। খবরের কাগজ খুললেই ধর্ষণ। আমরা তো এমন ছিলাম না। মহিলাদের (নারীদের) আমরা সমীহ করতাম, সম্মান করতাম। এখন এই অবস্থার কারণ কী? বিচারহীনতা। কারণ, তারা জানে ধর্ষণ করলে বিচার হবে না, শাস্তি হবে না।’
জাতীয় পার্টি রাজশাহী মহানগরের সম্মেলন প্রস্তুতি কমিটির আহ্বায়ক শাহাবুদ্দিন বাচ্চুর সভাপতিত্বে সম্মেলনে বিশেষ অতিথি হিসেবে বক্তব্য দেন জাতীয় পার্টির মহাসচিব এ বি এম রুহুল আমিন হাওলাদার, জাতীয় পার্টির প্রেসিডিয়াম সদস্য সাংসদ কাজী ফিরোজ রশিদ, এস এম ফয়সাল চিশতি, জাতীয় পার্টির যুগ্ম মহাসচিব সাংসদ নুরুল ইসলাম প্রমুখ।সম্মেলন শেষে শাহাবুদ্দিন বাচ্চুকে সভাপতি ও খন্দকার মোস্তাফিজুর রহমানকে সাধারণ সম্পাদক হিসেবে ঘোষণা দেন হুসেইন মুহম্মদ এরশাদ।
