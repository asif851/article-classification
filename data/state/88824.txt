
চট্টগ্রাম বন্দরে কোকেনের চালান জব্দ করার ঘটনার সঙ্গে জড়িত সন্দেহে দুই ব্যক্তিকে গ্রেপ্তার করেছে শুল্ক গোয়েন্দা ও তদন্ত অধিদপ্তরের কর্মকর্তারা।
আজ মঙ্গলবার রাজধানীর কাকরাইলে শুল্ক গোয়েন্দা ও তদন্ত অধিদপ্তরের সদর দপ্তরে সংবাদ সম্মেলনে সংস্থাটির মহাপরিচালক (ডিজি) মঈনুল খান বলেন, আটক ব্যক্তিরা হলেন মোস্তফা কামাল ও আতিকুর রহমান।
চট্টগ্রাম বন্দরে জব্দ হওয়া সূর্যমুখী তেলের চালানের একটি নমুনায় তরল কোকেন শনাক্ত করা হয়। বাংলাদেশ বিজ্ঞান ও শিল্প গবেষণা পরিষদ (বিসিএসআইআর) এবং বাংলাদেশ ড্রাগ টেস্টিং ল্যাবরেটরিতে পৃথক পরীক্ষায় কোকেনের বিষয়ে নিশ্চিত হওয়া গেছে।
বন্দরে জব্দ হওয়া চালানের ৯৬ নম্বর ড্রামে এই কোকেন শনাক্ত করা হয়। যে ড্রাম থেকে এই নমুনা সংগ্রহ করা হয়েছে, সেখানে ১৮৫ কেজি সূর্যমুখী তেল রয়েছে। এই তেলের এক-তৃতীয়াংশে কোকেন থাকতে পারে বলে মনে করা হচ্ছে।
কোকেন সন্দেহে ৬ জুন রাতে কনটেইনারটি বন্দরে সিলগালা করা হয়। ৮ জুন এটি খুলে ১০৭টি ড্রামের প্রতিটিতে ১৮৫ কেজি করে সূর্যমুখী তেল পাওয়া যায়। এই তেলের নমুনা প্রাথমিক পরীক্ষা করে কোকেন শনাক্ত না হওয়ায় পরীক্ষা পদ্ধতি নিয়ে সন্তুষ্ট ছিলেন না শুল্ক গোয়েন্দা ও তদন্ত অধিদপ্তর এবং পুলিশ কর্মকর্তারা। এ কারণে তখন অধিকতর পরীক্ষার জন্য সব কয়টি নমুনা দুটি পরীক্ষাগারে পাঠানো হয়।
আরও  পড়ুন :-তেলের সঙ্গে কোকেন
