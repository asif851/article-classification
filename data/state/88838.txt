
সড়ক ও জনপথ অধিদপ্তরের (সওজ) হিসাবে, সারা দেশে এখন পর্যন্ত ১৭টি সড়ক বন্যার পানির তোড়ে বিচ্ছিন্ন হয়ে পড়েছে। এর মধ্যে সবচেয়ে বেশি ক্ষতিগ্রস্ত হয়েছে দিনাজপুর ও কুড়িগ্রাম জেলা এবং এর আশপাশের জেলাগুলোর সড়ক। এই দুই জেলার ভেতর এবং দুই জেলার সঙ্গে অন্য জেলার সংযোগ স্থাপনকারী অন্তত ৯টি সড়ক পুরোপুরিই বিচ্ছিন্ন। নেত্রকোনা জেলায় ৫টি সড়কে স্থানে স্থানে পানি থাকায় চলাচল প্রায় বন্ধ। জামালপুর, ফরিদপুর ও শরীয়তপুরের তিনটি সড়কের কিছু অংশ পানিতে নিমজ্জিত। এসব সড়কে কী পরিমাণ ক্ষয়ক্ষতি হয়েছে, তা পরিমাপ করতে পারছে না সওজ।
সওজের কর্মকর্তারা বলছেন, প্রাথমিকভাবে উত্তরের ১০ জেলায় ৭৩টি জাতীয় ও আঞ্চলিক মহাসড়ক এবং জেলা সড়ক ক্ষতিগ্রস্ত হওয়ার তালিকা করা হয়েছে। এই জেলাগুলো হচ্ছে রংপুর, কুড়িগ্রাম, লালমনিরহাট, বগুড়া, গাইবান্ধা, জয়পুরহাট, দিনাজপুর, ঠাকুরগাঁও, পঞ্চগড় ও নীলফামারী। এসব জেলায় ক্ষতিগ্রস্ত সড়কের পরিমাণ প্রায় সাড়ে ৬০০ কিলোমিটার। এর মধ্যে বিভিন্ন স্থানে অন্তত পৌনে ২০০ কিলোমিটার পানিতে তলিয়ে আছে। এই জেলাগুলোর ১৯টি সেতু-কালভার্ট ক্ষতিগ্রস্ত হয়েছে।
 
