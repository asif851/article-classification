
উসকানি দিয়ে পুলিশে বিদ্রোহের চেষ্টা ও রাষ্ট্রদ্রোহের অভিযোগে করা মামলায় ইটিভির চেয়ারম্যান আবদুস সালামের পাঁচ দিনের রিমান্ড মঞ্জুর করেছেন আদালত। আজ রোববার মহানগর হাকিম ওয়েজ করুনি খান চৌধুরী রিমান্ড মঞ্জুর করেন। একই সঙ্গে তাঁর জামিন আবেদন নাকচ করা হয়।স্বরাষ্ট্র মন্ত্রণালয়ের অনুমোদন সাপেক্ষে গত বৃহস্পতিবার দুপুরে তেজগাঁও থানায় পুলিশ মামলাটি করে। মামলায় অপরাধ সংঘটনের ঘটনাস্থল হিসেবে ইটিভি কার্যালয়কে উল্লেখ করা হয়েছে। সালাম ও বিএনপির সিনিয়র ভাইস চেয়ারম্যান তারেক রহমান ছাড়া অজ্ঞাতনামা আরও চার-পাঁচজনকে মামলার আসামি করা হয়েছে।৪ জানুয়ারি রাতে যুক্তরাজ্যে অনুষ্ঠিত একটি সভায় বিএনপির সিনিয়র ভাইস চেয়ারম্যান তারেক রহমানের ৫০ মিনিটের একটি বক্তব্য সরাসরি সম্প্রচার করে বেসরকারি টেলিভিশন চ্যানেল একুশে টেলিভিশন (ইটিভি)। এরপর ৬ জানুয়ারি ভোরে কারওয়ান বাজারে ইটিভির কার্যালয়ের নিচ থেকে প্রতিষ্ঠানটির চেয়ারম্যান আবদুস সালামকে ধরে নিয়ে যায় গোয়েন্দা পুলিশ। পরে তাঁকে পর্নোগ্রাফি আইনে দায়ের করা একটি মামলায় গ্রেপ্তার দেখানো হয়, যেই মামলাটির এজাহারে সালামের নাম নেই। সেই মামলায় ৮ জানুয়ারি সালামকে কারাগারে পাঠিয়েছেন আদালত।
পুলিশ জানায়, ৪ জানুয়ারি রাত দেড়টার দিকে (ক্যালেন্ডারের হিসাবে ৫ জানুয়ারি) ইটিভিতে তারেক রহমানের ভাষণ প্রচারের পর ৭ জানুয়ারি তেজগাঁও থানায় একটি জিডি করে পুলিশ (জিডি নম্বর ৩৫০)। এর ভিত্তিতে স্বরাষ্ট্র মন্ত্রণালয়ে রাষ্ট্রদ্রোহ মামলা করার আবেদন করা হয়। গতকাল মন্ত্রণালয় থেকে এই মামলার অনুমোদন দেওয়া হয়। কারও বিরুদ্ধে রাষ্ট্রদ্রোহ মামলা করতে হলে স্বরাষ্ট্র মন্ত্রণালয়ের অনুমোদন প্রয়োজন হয়।
তারেকের বিরুদ্ধে সহিংসতা উসকে দেওয়ার অভিযোগ: তারেক রহমান যুক্তরাজ্যে প্রবাসী বাংলাদেশিদের মধ্যে অশান্তি সৃষ্টি ও সহিংসতা উসকে দিচ্ছেন বলে অভিযোগ এনে এ-সংক্রান্ত একটি আবেদন দেশটির স্বরাষ্ট্রমন্ত্রী তেরেসা মের বরাবর দাখিল করা হয়েছে। গত বুধবার যুক্তরাজ্য আওয়ামী আইনজীবী পরিষদ আবেদনটি দাখিল করে।
