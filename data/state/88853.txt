
নাবালিকাকে বিয়ে করতে এসে বরকে যেতে হলো কারাগারে। রেহাই পাননি কনের বাবাও। তাঁকেও বরের সঙ্গে ১৫ দিনের কারাভোগে যেতে হয়েছে। গতকাল রোববার সন্ধ্যায় সিরাজগঞ্জের রায়গঞ্জ পৌর এলাকায় এ ঘটনা ঘটে।
এলাকাবাসী ও পুলিশ সূত্রে জানা যায়, রায়গঞ্জ পৌরসভার ৪ নম্বর ওয়ার্ডের মকিমপুর এলাকার এক ব্যক্তি তাঁর ১২ বছর বয়সী মেয়ের বিয়ে ঠিক করেন। সপ্তম শ্রেণির ওই ছাত্রীর সঙ্গে ধানগড়া ইউনিয়নের আবুদিয়া গ্রামের আয়নাল শেখের ছেলে ওবায়দুল ইসলাম শেখের (২৮) বিয়ের আয়োজন করা হয়। গতকাল ছিল বিয়ের দিন। বিকেলে বরযাত্রীরা ওই বাড়িতে আসেন। খাওয়াদাওয়া শেষে বিয়ের আনুষ্ঠানিকতা শুরু হয়। এলাকাবাসী অপ্রাপ্তবয়স্ক মেয়ের বিয়ে দিতে মানা করলেও পরিবারের লোকজন এতে কান দেননি। পরে এলাকার লোকজন বিষয়টি উপজেলা নির্বাহী কর্মকর্তাকে (ইউএনও) জানান। খবর পেয়ে সহকারী কমিশনার (ভূমি) সোহেল মারুফ রায়গঞ্জ থানার পুলিশ নিয়ে ঘটনাস্থলে যান। এ সময় বরযাত্রীরা পালিয়ে গেলেও বর ওবায়দুল ইসলাম শেখ ধরা পড়েন। সন্ধ্যা সাতটার দিকে ভ্রাম্যমাণ আদালত বর এবং কনের বাবাকে ১৫ দিন করে কারাদণ্ডাদেশ দেন। রাতেই দুজনকে জেলা কারাগারে পাঠিয়ে দেওয়া হয়।ঘটনার সত্যতা নিশ্চিত করে ইউএনও ইকবাল আখতার প্রথম আলোকে বলেছেন, ‘সহকারী কমিশনার (ভূমি) আমার কাছে এ বিষয়ে প্রতিবেদন জমা দিয়েছেন। বর এবং কনের বাবা দুজনকে ১৫ দিন করে কারাদণ্ড দেওয়া হয়েছে।’
