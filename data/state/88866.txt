
রাজশাহীর বাগমারা উপজেলায় ভাড়া করা একটি বাসা থেকে ব্র্যাক ব্যাংকের এক কর্মকর্তার লাশ উদ্ধার করেছে পুলিশ। আজ সোমবার সকালে এ ঘটনা ঘটে। ওই ব্যাংক কর্মকর্তার নাম আতিকুর রহমান (৩৫)। তিনি ব্র্যাক ব্যাংকের বাগমারা উপজেলা শাখার ব্যবস্থাপক ছিলেন। তাঁর বাড়ি নাটোরের আহম্মদপুর গ্রামে। আতিকুরের সহকর্মী মহিরুল ইসলামের ভাষ্য, দাপ্তরিক কাজে গতকাল রোববার সকালে রাজশাহীতে যান আতিকুর। সন্ধ্যার পর বাগমারায় ফেরেন। উপজেলার দেউলা বাসস্ট্যান্ড-সংলগ্ন একটি বাসায় ভাড়া থাকতেন তিনি। আতিকুর অবিবাহিত। কয়েকজন প্রত্যক্ষদর্শী ও পুলিশের ভাষ্য, প্রতিদিনের মতো আজ সকালে আতিকুরের বাসায় কাজ করতে যান গৃহকর্মী সায়েদা খাতুন। অনেক ডাকাডাকির পরও বাসার ভেতর থেকে কোনো সাড়া না পেয়ে বিষয়টি অন্যদের জানান গৃহকর্মী। পরে থানায় খবর দেওয়া হয়। পুলিশের তথ্যমতে, সকাল সাড়ে ১০টার দিকে বাগমারা থানা পুলিশ ওই বাসায় গিয়ে দরজা ভেঙে আতিকুরের লাশ উদ্ধার করে। বাগমারা থানার ভারপ্রাপ্ত কর্মকর্তা (ওসি) আবু ওবায়দা খাঁন বলেন, ব্যাংক কর্মকর্তা আতিকুরের মৃত্যুর কারণ প্রাথমিকভাবে জানা যায়নি। লাশের ময়নাতদন্তের প্রতিবেদন পেলে মৃত্যুর কারণ বলা যাবে। এ বিষয়ে থানায় একটি অপমৃত্যুর মামলা হয়েছে।
