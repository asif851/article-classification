
সিরাজগঞ্জের উল্লাপাড়া উপজেলার চৌকিদহ সেতুর কাছে আজ শুক্রবার অবরোধ সমর্থকদের সঙ্গে পুলিশের সংঘর্ষে দুজন গুলিবিদ্ধ হয়েছে। পুলিশ গুলিবিদ্ধ একজনসহ তিনজনকে আটক করেছে।আটক ব্যক্তিরা হলেন গুলিবিদ্ধ জাননুল ইসলাম (২৬), সোলায়মান হোসেন ও গোলাম কিবরিয়া।স্থানীয় লোকজনের দেওয়া তথ্যমতে, সোলায়মান হোসেন জেলা শিবিরের সভাপতি, জাননুল ইসলাম শিবিরের কর্মী ও গোলাম কিবরিয়া দপ্তর সম্পাদক। গুলিবিদ্ধ আরেক ব্যক্তি হলেন আবদুল বাতেন। জাননুলকে প্রথমে সিরাজগঞ্জ জেনারেল হাসপাতাল ও পরে বগুড়ার শহীদ জিয়াউর রহমান মেডিকেল কলেজ হাসপাতালে পাঠানো হয়। পুলিশের দাবি, ঘটনাস্থল থেকে তিনটি ককটেল, বিস্ফোরিত ককটেলের অংশবিশেষ, তিনটি বড় ছুরি, ব্যানার ও একটি মোটরসাইকেলসহ এক বস্তা ইট-পাথরের খোয়া উদ্ধার করেছে।পুলিশ ও প্রত্যক্ষদর্শীদের ভাষ্য, সকাল সাড়ে সাতটার দিকে অবরোধ সমর্থকেরা চৌকিদহ সেতুর কাছে টায়ার জ্বেলে যানবাহনে ইট-পাটকেল ছোড়ে। খবর পেয়ে পুলিশ ঘটনাস্থলে গেলে অবরোধকারীরা পুলিশকে লক্ষ্য করে ককটেল ছোড়ে। পরে পুলিশ শটগানের গুলি ছোড়ে। অবরোধ সমর্থকেরা ছত্রভঙ্গ হয়ে পালিয়ে যায়। এ সময় ঘটনাস্থল থেকে গুলিবিদ্ধ জাননুল, সোলায়মান ও কিবরিয়াকে আটক করা হয়।
উল্লাপাড়া থানার ভারপ্রাপ্ত কর্মকর্তা (ওসি) তাজুল হুদার ভাষ্য, বাইরে থেকে এসে অবরোধকারীরা যানবাহনে হামলা চালানোর প্রস্তুতি নিচ্ছিল। এ সময় পুলিশ ওই তিনজনকে আটক করে। আরেকজন গুলিবিদ্ধ অবস্থায় পালিয়ে গেছে। এ ঘটনায় থানায় মামলা করার প্রস্তুতি চলছে।
