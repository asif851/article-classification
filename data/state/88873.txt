
মুক্তিযোদ্ধাদের যাচাই–বাছাইয়ের জন্য নির্দেশিকা ও যাচাই–বাছাইয়ের জন্য কমিটি গঠন কেন অবৈধ হবে না, তা জানতে চেয়ে রুল দিয়েছেন উচ্চ আদালত। কিশোরগঞ্জের বাসিন্দা নয় মুক্তিযোদ্ধার করা এক রিটের প্রাথমিক শুনানি নিয়ে আজ সোমবার বিচারপতি মইনুল ইসলাম চৌধুরী ও বিচারপতি জে বি এম হাসানের সমন্বয়ে গঠিত হাইকোর্ট বেঞ্চ এ রুল দেন।
মুক্তিযুদ্ধ–বিষয়ক মন্ত্রণালয়ের সচিব, জাতীয় মুক্তিযোদ্ধা কাউন্সিলের মহাপরিচালককে দুই সপ্তাহের মধ্যে রুলের জবাব দিতে বলা হয়েছে।
এর আগে গত বছরের ৪ নভেম্বর মুক্তিযোদ্ধা যাচাই–বাছাই নির্দেশিকা বিষয়ে একটি বিজ্ঞপ্তি প্রকাশ করে জাতীয় মুক্তিযোদ্ধা কাউন্সিল। চলতি বছরের ১২ জানুয়ারি যাচাই–বাছাই কমিটি গঠন করে মুক্তিযুদ্ধ–বিষয়ক মন্ত্রণালয়। এই নির্দেশিকা ও কমিটি গঠন জাতীয় মুক্তিযোদ্ধা কাউন্সিল আইন-২০০০–এর বিধানপরিপন্থী উল্লেখ করে চলতি মাসে রফিকুল আলম, নাজিমউদ্দিন, আজিজুর রহমানসহ নয় মুক্তিযোদ্ধা রিটটি করেন।
আদালতে রিটের পক্ষে শুনানি করেন আইনজীবী হাসনাত কাইয়ূম। রাষ্ট্রপক্ষে ছিলেন ডেপুটি অ্যাটর্নি জেনারেল মোতাহার হোসেন সাজু।
পরে হাসনাত কাইয়ূম প্রথম আলোকে বলেন, আইন অনুসারে গেজেট প্রকাশ করার আগে মুক্তিযোদ্ধাদের যাচাই–বাছাই করা হয়েছে। এরপর গেজেটের মাধ্যমে তা প্রকাশ করে চূড়ান্ত করা হয়েছে। গেজেট অনুসারে অ-মুক্তিযোদ্ধা হলে যথাযথ তদন্ত করে তাঁর নাম বাদ দেওয়াসহ শাস্তিমূলক ব্যবস্থা নেওয়ার সুযোগ আছে। কিন্তু এভাবে যাচাই–বাছাই করা যাবে তার কোনো বিধান আইনে নেই। অথচ সব মুক্তিযোদ্ধার যাচাই–বাছাই করার জন্য নির্দেশিকা ও কমিটি গঠন করা হয়েছে। এটা মুক্তিযোদ্ধা কাউন্সিল আইনবিরোধী।
