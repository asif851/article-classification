
গোপালগঞ্জ ও রংপুরে ট্রাকে ট্রাকে ধাক্কার ঘটনায় চারজন নিহত হয়েছেন। আজ শনিবার ভোরে ও গতকাল শুক্রবার দিবাগত রাত তিনটার দিকে পৃথক দুর্ঘটনায় গোপালগঞ্জে শিশুপুত্রসহ মা এবং রংপুরে ধাক্কা দেওয়া ট্রাকচালকের দুই সহকারী মারা গেছেন।
প্রথম আলোর ফরিদপুর অফিস জানিয়েছে, বিকল দাঁড়িয়ে ছিল একটি ট্রাক। আরেকটি ট্রাক পেছন থেকে এসে প্রচণ্ড জোরে ধাক্কা মারে ওই ট্রাককে। এতে প্রাণ গেছে ধাক্কা মারা ট্রাকের যাত্রী শিশু ও মায়ের। গুরুতর আহত বাবা হাসপাতালে চিকিৎসাধীন। আজ ভোরে গোপালগঞ্জ সদরের চন্দ্র দিঘলিয়া এলাকায় ঢাকা-খুলনা মহাসড়কে এ দুর্ঘটনা ঘটে।
নিহত শিশুর নাম রিফাত মোল্লা (৬)। মায়ের নাম রুবি বেগম (২৩)। বাবার নাম হাসিব মোল্লা (৩৫)। তিনি পোশাকশ্রমিক। ঢাকা থেকে মালপত্র নিয়ে ট্রাকে করে তাঁরা গোপালগঞ্জের দিকে যাচ্ছিলেন। তাঁদের বাড়ি সদর উপজেলার হরিদাসপুর ইউনিয়নের হরিদাসপুর পশ্চিমপাড়া গ্রামে।
প্রত্যক্ষদর্শী ও পুলিশের ভাষ্য, মহাসড়কে বিকল হয়ে থাকা একটি ট্রাককে পেছন থেকে আরেকটি ট্রাক ধাক্কা দেয়। বিকল ট্রাকটিতে লোহাজাতীয় বস্তু ছিল। ধাক্কার পর পেছনের ট্রাকে থাকা হাসিব সপরিবারে আহত হন। গোপালগঞ্জ সদর হাসপাতালে নেওয়ার পর রিফাত ও তার মাকে চিকিৎসক মৃত ঘোষণা করেন। গুরুতর আহত হাসিব খুলনা মেডিকেল কলেজ হাসপাতালে চিকিৎসাধীন।
গোপালগঞ্জের গোপীনাথপুর পুলিশ তদন্ত কেন্দ্রের দায়িত্বপ্রাপ্ত কর্মকর্তা উপপরিদর্শক (এসআই) আব্দুস সোবহানের ভাষ্য, ট্রাকচালককে পাওয়া যায়নি। মামলা প্রক্রিয়াধীন।
প্রথম আলোর নিজস্ব প্রতিবেদক, রংপুর জানিয়েছেন, রংপুরের মিঠাপুকুর উপজেলায় থেমে থাকা একটি ট্রাককে চলন্ত ট্রাকের ধাক্কা দেওয়ার ঘটনায় দুজন মারা গেছেন। নিহত দুজন হলেন ধাক্কা দেওয়া ট্রাকের চালকের সহকারী লিমন মিয়া (২২) ও শাজাহান (৫০)। গতকাল শুক্রবার দিবাগত রাত তিনটার দিকে এই দুর্ঘটনা ঘটে। ওই ট্রাকের চালক পলাতক।
থানা-পুলিশ ও স্থানীয় সূত্রে জানা গেছে, উপজেলার বৈরাগীগঞ্জ এলাকায় ঢাকা-রংপুর মহাসড়কের ওপর আলুবোঝাই একটি ট্রাক রাখা ছিল। এতে কোনো লোক ছিল না। রাত তিনটার দিকে ঢাকা থেকে রংপুরগামী কাঠবাহী একটি ট্রাক থেমে থাকা ওই ট্রাককে প্রচণ্ড জোরে ধাক্কা দেয়। এতে ঘটনাস্থলেই ট্রাকচালকের সহকারী লিমন মারা যান। অপর সহকারী শাজাহানকে গুরুতর আহত অবস্থায় পুলিশ উদ্ধার করে রংপুর মেডিকেল কলেজ হাসপাতালে নেওয়ার পথে তিনি মারা যান।
নিহত লিমন মিঠাপুকুর উপজেলার বালুয়া মাসিমপুর ইউনিয়নের মোকিমপুর গ্রামের মোজাম্মেল হকের ছেলে। আর নিহত শাজাহান একই উপজেলার দুর্গাপুর ইউনিয়নের তিকলি দক্ষিণপাড়া গ্রামের মৃত লাল মিয়ার ছেলে।
মিঠাপুকুর থানার ভারপ্রাপ্ত কর্মকর্তা (ওসি) হুমায়ুন কবির প্রথম আলোকে বলেন, ধারণা করা যাচ্ছে, ঘন কুয়াশার কারণে থেমে থাকা ট্রাকটিকে চলন্ত ট্রাক দেখতে পায়নি। এতে দুর্ঘটনাটি ঘটেছে। এতে ঘটনাস্থলেই ট্রাকচালকের এক সহকারী এবং হাসপাতালে নেওয়ার পথে অপরজন মারা গেছেন।
ওসি জানান, দুটি ট্রাককে মহাসড়ক থেকে সরিয়ে রাস্তার পাশে রাখা হয়েছে।
