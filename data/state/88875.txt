
স্বরাষ্ট্রমন্ত্রী মো. আসাদুজ্জামান খান কামাল বলেছেন, ইংরেজি নববর্ষ উদ্‌যাপনের নামে থার্টি ফার্স্ট নাইটে যাতে কোনো অরাজক পরিস্থিতি ও নাশকতার সৃষ্টি না হয়, সে জন্য আইনশৃঙ্খলা বাহিনীর সদস্যরা প্রস্তুত রয়েছে। ঢাকা বিশ্ববিদ্যালয় ও গুলশান এলাকায় অনুষ্ঠানের নামে কেউ যাতে কোনো অরাজক পরিস্থিতি সৃষ্টি করতে না পারে, সে জন্য আইনশৃঙ্খলা বাহিনীর সদস্যরা পোশাকে ও সাদাপোশাকে টহল দেবে।
আজ মঙ্গলবার বিকেলে রাজধানীর রমনার ইস্কাটন গার্ডেন রোডে পুলিশ কনভেনশন হলে ‘ঢাকা মেট্রোপলিটন শুটিং ক্লাবে’র উদ্বোধন শেষে সাংবাদিকদের প্রশ্নের জবাবে এসব কথা বলেন স্বরাষ্ট্রমন্ত্রী। খবর বাসস।
স্বরাষ্ট্রমন্ত্রী বলেন, ‘মানুষের জানমালের নিরাপত্তা ও দেশের শান্তি-শৃঙ্খলার কথা চিন্তা করেই উন্মুক্ত স্থান বা বাইরে কোনো অনুষ্ঠান করতে দেওয়া হবে না। এ ব্যাপারে এর আগে আইনশৃঙ্খলা পরিস্থিতি নিয়ন্ত্রণে অনুষ্ঠিত সভায় আমরা কিছু বিধিনিষেধ জারি করেছি। প্রতিবছরের মতো এবারও নগরীতে সন্ধ্যার পর বারগুলোতেও কোনো মাদক বেচাকেনা করা যাবে না এবং অবৈধ মাদক বেচাকেনার বিরুদ্ধেও আইনশৃঙ্খলা বাহিনীর অভিযান চলবে। ঢাকা বিশ্ববিদ্যালয় ও গুলশান এলাকায় অনুষ্ঠান করার নামে কেউ যাতে কোনো অরাজক পরিস্থিতি সৃষ্টি করতে না পারে, সে জন্য আইনশৃঙ্খলা বাহিনীর সদস্যরা পোশাকে ও সাদাপোশাকে সার্বক্ষণিক টহলে থাকবে। সাংবাদিকদের এক প্রশ্নের জবাবে মন্ত্রী বলেন, অনেকে ইচ্ছা করেই নিখোঁজ হন, আবার অনেকে গাঢাকা দেন। অনেকে আবার কিছু সময়ের পর ফিরেও আসেন।
অনুষ্ঠানে বিশেষ অতিথি ছিলেন, পুলিশের মহাপরিদর্শক (আইজিপি) এ কে এম শহীদুল হক, অতিরিক্ত আইজিপি (প্রশাসন ও অপারেশন) মো. মোখলেসুর রহমান, স্পেশাল ব্রাঞ্চের (এসবি) অতিরিক্ত আইজিপি মো. জাবেদ পাটোয়ারি, বাংলাদেশ শুটিং স্পোর্টস ফেডারেশনের সভাপতি ও জ্বালানি এবং খনিজ সম্পদ বিভাগের সচিব নাজিমউদ্দিন চৌধুরী ও বাংলাদেশ অলিম্পিক অ্যাসোসিয়েশনের মহাসচিব শাহেদ রেজা। সভাপতিত্ব করেন ঢাকা মেট্রোপলিটন শুটিং ক্লাবের সভাপতি ও আর্মড পুলিশ ব্যাটালিয়নের (এপিবিএন) অতিরিক্ত আইজিপি মো. সিদ্দিকুর রহমান।
