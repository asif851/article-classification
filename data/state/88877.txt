
এইচএসসি পরীক্ষার কথিত প্রশ্নপত্র সরবরাহের প্রলোভন দেখিয়ে অর্থ আদায়ের অভিযোগে ঢাকার ওয়ারী থেকে এক তরুণকে আটক করা হয়েছে।
গতকাল বুধবার দিবাগত রাত একটার দিকে ওই তরুণকে ওয়ারীর লালমোহন সাহা স্ট্রিটের একটি বাড়ি থেকে আটক করে র‍্যাপিড অ্যাকশন ব্যাটালিয়ন (র‍্যাব)-১০-এর একটি দল।
আটক হওয়া তরুণের নাম হায়দার আলী (২১)। তিনি একটি বিশ্ববিদ্যালয়ের সম্মান তৃতীয় বর্ষের শিক্ষার্থী।
র‍্যাব-১০-এর কোম্পানি কমান্ডার অতিরিক্ত পুলিশ সুপার মহিউদ্দিন ফারুকী প্রথম আলোকে বলেন, সামাজিক যোগাযোগমাধ্যম ব্যবহার করে এইচএসসির কথিত প্রশ্নপত্র সরবরাহের প্রলোভন দেখাতেন হায়দার। তিনি নিজেই পেজটির অ্যাডমিন। এভাবে ভুয়া প্রশ্নপত্র সরবরাহ করার বিনিময়ে বিকাশ ও রকেটের মাধ্যমে অর্থ নিতেন তিনি।
হায়দারের বিরুদ্ধে আইনগত ব্যবস্থা নেওয়া হবে বলে জানায় র‍্যাব।
