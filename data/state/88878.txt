
জয়পুরহাট জেলা আওয়ামী লীগের কার্যালয়ে আগুন দেওয়ার মামলায় জেলা ছাত্রদলের সভাপতিসহ ১২ নেতা-কর্মীর জামিন নামঞ্জুর করে গতকাল বুধবার তাঁদের কারাগারে পাঠিয়েছেন আদালত।জয়পুরহাট জেলা যুবদলের সাধারণ সম্পাদক ওবায়দুর রহমান জানান, নেতা-কর্মীদের বিরুদ্ধে" করা মিথ্যা মামলা ও তাঁদের জেলহাজতে নেওয়ার প্রতিবাদে জয়পুরহাট সদর উপজেলায় আজ বৃহস্পতিবার সকাল ছয়টা থেকে বেলা দুইটা পর্যন্ত হরতাল ডাকা হয়েছে।এজাহার ও আদালত সূত্রে জানা গেছে, গত বছরের ১০ ডিসেম্বর রাতে জেলা ছাত্রদলের সভাপতি মাসুদ রানা প্রধানের নেতৃত্বে ১৫ জনের একটি দল জেলা আওয়ামী লীগের কার্যালয়ে পেট্রল ঢেলে ককটেলের বিস্ফোরণ ঘটায়। এতে কার্যালয়ে আগুন ধরে যায়। আগুনে কার্যালয়ের টিভি, সিলিং ফ্যান, চেয়ার-টেবিলসহ আসবাব ও অন্যান্য মালামাল পুড়ে যায়। এ ঘটনায় ১৮ ডিসেম্বর জেলা আওয়ামী লীগের সাংগঠনিক সম্পাদক জিল্লুর রহমান বাদী হয়ে ১৫ জনের নাম উল্লেখ করে জয়পুরহাট সদর থানায় মামলা করেন।মামলায় গত ২১ জানুয়ারি ছাত্রদলের সভাপতি মাসুদ রানাসহ ১৫ আসামি হাইকোর্ট থেকে আট সপ্তাহের আগাম জামিন লাভ করেন। জামিনের মেয়াদ শেষে গতকাল বুধবার ১২ জন জয়পুরহাট জ্যেষ্ঠ বিচারিক হাকিমের আদালতের বিচারক মো. তাজুল ইসলাম মিঞার আদালতে হাজির হয়ে জামিনের আবেদন করেন। আদালত তাঁদের আবেদন নামঞ্জুর করে কারাগারে পাঠানোর আদেশ দেন।
