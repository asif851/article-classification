
উত্তরা ব্যাংকের ১ কোটি ৬৩ লাখ টাকা আত্মসাতের মামলায় একজনকে গ্রেপ্তার করেছে দুর্নীতি দমন কমিশন (দুদক)। আজ রোববার দুপুরে চট্টগ্রামের আগ্রাবাদ এলাকা থেকে তাঁকে গ্রেপ্তার করা হয়।
গ্রেপ্তার সিরাজুল ইসলাম এসএম অ্যাপারেলস নামের একটি প্রতিষ্ঠানের সাবেক উপব্যবস্থাপনা পরিচালক (ডিএমডি)। দুদক চট্টগ্রাম বিভাগীয় কার্যালয়ের পরিচালক আবদুল আজিজ ভূঁইয়া প্রথম আলোকে এ তথ্য নিশ্চিত করেছেন।দুদক সূত্র জানায়, উত্তরা ব্যাংকের ১ কোটি ৫৩ লাখ টাকা আত্মসাতের অভিযোগে বিলুপ্ত দুর্নীতি দমন ব্যুরোর আমলে ২০০৩ সালে চট্টগ্রামের ডবলমুরিং থানায় তিনজনের বিরুদ্ধে একটি মামলা হয়। মামলাটি দীর্ঘদিন ধরে অনিষ্পন্ন শাখায় পড়ে ছিল। সাম্প্রতিক সময়ে ওই মামলার তদন্তের দায়িত্ব পান উপসহকারী পরিচালক মানিক লাল দাস। তদন্তের প্রয়োজনে সিরাজুল ইসলামকে গ্রেপ্তার করা হয়েছে বলে সূত্র জানিয়েছে।
