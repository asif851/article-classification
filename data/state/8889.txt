
লাখো কণ্ঠে জাতীয় সংগীত গাওয়ার অনুষ্ঠানে মুক্তিযোদ্ধাদের ‘উপেক্ষা’ করা হয়েছে বলে মন্তব্য করেছেন বিএনপির স্থায়ী কমিটির সদস্য নজরুল ইসলাম খান।গতকাল বুধবার প্রয়াত রাষ্ট্রপতি জিয়াউর রহমানের সমাধিস্থলে ফুল দিয়ে শ্রদ্ধা জানানোর পর সাংবাদিকদের কাছে এ মন্তব্য করেন নজরুল ইসলাম খান।বিএনপির চেয়ারপারসন খালেদা জিয়ার নেতৃত্বে বিএনপির নেতারা স্বাধীনতা দিবস উপলক্ষে গতকাল বেলা তিনটার দিকে শেরেবাংলা নগরে জিয়াউর রহমানের কবরে ফুল দিয়ে শ্রদ্ধা জানান।জাতীয় প্যারেড গ্রাউন্ডে আয়োজিত লাখো কণ্ঠে জাতীয় সংগীতের আয়োজনে বিএনপির সম্পৃক্ততা না থাকার বিষয়ে সাংবাদিকদের প্রশ্নের জবাবে নজরুল ইসলাম খান বলেন, এখানে কোনো রাজনৈতিক দলের অংশগ্রহণ ছিল না। সরকারের উদ্যোগে এ অনুষ্ঠান হয়েছে। তিনি বিস্ময় প্রকাশ করে বলেন, এখানে মুক্তিযোদ্ধাদের অংশগ্রহণ ছিল না। মুক্তিযুদ্ধবিষয়ক মন্ত্রণালয়ের নামও ছিল না। যেখানে মুক্তিযোদ্ধাদের উপেক্ষা করা হয়েছে, সেখানে বিএনপি উপেক্ষিত হবে, এটাই তো স্বাভাবিক। নজরুল ইসলাম খান অভিযোগ করেন, দেশে এখন মুক্তিযুদ্ধের অন্যতম চেতনা গণতন্ত্র ভূলুণ্ঠিত। ‘গণতন্ত্র পুনরুদ্ধার’ করাই এখন মূল চ্যালেঞ্জ বলে তিনি মন্তব্য করেন।
 
