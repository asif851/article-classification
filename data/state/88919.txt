
মিসরে আটক দুই বাংলাদেশি মুক্তি পেয়েছেন। তাঁরা হলেন বেলায়েত হোসেন ও নাসির মজুমদার।
বাংলাদেশের পররাষ্ট্র মন্ত্রণালয়ের জনসংযোগ বিভাগ জানায়, এই দুজনকে মিসরের পুলিশ সান্ধ্য আইন ভঙ্গ করার অভিযোগে ১৯ আগস্ট আটক করেছিল। এঁদের মধ্যে বেলায়েত হোসেন মিসরের আল আজহার বিশ্ববিদ্যালয়ের ছাত্র। তাঁর বাবার নাম রাজ্জাক চৌধুরী।
আর নাসির মজুমদার কায়রোর একটি কারখানায় কাজ করতেন। ভিসা শেষ হওয়ার পরও তিনি দেশটিতে অবস্থান করছিলেন। আগামী বৃহস্পতিবার তাঁর বাংলাদেশে ফিরে আসার কথা।
পররাষ্ট্র মন্ত্রণালয় মিসরে বাংলাদেশ দূতাবাসের সঙ্গে সার্বক্ষণিক যোগাযোগ রাখছে বলে মন্ত্রণালয়ের কর্মকর্তারা জানিয়েছেন।
