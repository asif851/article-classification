

কারও মুখের দিকে না তাকিয়ে শিক্ষাঙ্গনে সন্ত্রাস সৃষ্টিকারীদের বিরুদ্ধে ব্যবস্থা নেওয়ার নির্দেশ দিয়েছেন প্রধানমন্ত্রী শেখ হাসিনা।আজ সোমবার মন্ত্রিপরিষদের সভাকক্ষে সিলেটের বিভাগীয় কমিশনার ও পুলিশ কমিশনারের সঙ্গে ভিডিও কনফারেন্সে কথা বলার পর প্রধানমন্ত্রী এ নির্দেশ দেন। এ সময় মন্ত্রিপরিষদের কয়েকজন সদস্য সেখানে উপস্থিত ছিলেন।প্রধানমন্ত্রী শেখ হাসিনা বলেন, কে কোন দলের তা প্রশাসনের দেখার কথা নয়। আপনারা সঙ্গে সঙ্গে অ্যাকশন নেবেন। ছাত্রলীগে কয়েকজন অছাত্র ও বহিরাগত আছে। তাদের বিরুদ্ধে ব্যবস্থা নিলে এ ধরনের ঘটনা বন্ধ হবে।গত বৃহস্পতিবার সিলেটের শাহজালাল বিজ্ঞান ও প্রযুক্তি বিশ্ববিদ্যালয় ক্যাম্পাসে ছাত্রলীগের দুই পক্ষের মধ্যে ভয়াবহ সংঘর্ষ হয়েছে। এ সময় প্রতিপক্ষ নেতা-কর্মীদের গুলি ও ধারালো অস্ত্রের কোপে প্রাণ হারান সুমন চন্দ্র দাস (২২) নামের ছাত্রলীগের এক কর্মী। এর পরিপ্রেক্ষিতে আজ প্রধানমন্ত্রী এ নির্দেশ দেন।
প্রধানমন্ত্রীর ভিডিও কনফারেন্সপ্রধানমন্ত্রী আজ থেকে প্রত্যেক জেলা উন্নয়ন সমন্বয় কমিটির সঙ্গে বৈঠক করার কথা জানান। দেশে প্রথমবারের মতো ভিডিও কনফারেন্সের মাধ্যমে এ ধরনের বৈঠক হবে। এর অংশ হিসেবে প্রধানমন্ত্রী রাজশাহী ও সিলেট বিভাগের কর্মকর্তা এবং পাবনা ও মৌলভীবাজার জেলার প্রশাসন, পুলিশ ও জনপ্রতিনিধিদের সঙ্গে ভিডিও কনফারেন্সের মাধ্যমে কথা বলেন।
ভিডিও কনফারেন্সে জেলা প্রতিনিধি ও প্রশাসনিক কর্মকর্তারা নিজ নিজ এলাকার ভালো কাজের বিবরণ ও বিভিন্ন চাহিদার কথা তুলে ধরেন। এ সময় প্রধানমন্ত্রী কিছু বিষয় তাৎক্ষণিকভাবে সমাধানের জন্য নির্দেশ দেন। এর মধ্যে প্রধানমন্ত্রী ভিডিও কনফারেন্সে উপস্থিত পানিসম্পদমন্ত্রী আনিসুল ইসলাম মাহমুদকে মনু নদীর ভাঙন রোধে প্রয়োজনীয় ব্যবস্থা নেওয়ার জন্য নির্দেশ দেন।
ভিডিও কনফারেন্সের পর মন্ত্রিপরিষদ সচিব মোহাম্মদ মোশাররাফ হোসাইন ভূইঞা জানান, প্রধানমন্ত্রী মাসে কমপক্ষে দুটি ভিডিও কনফারেন্স করবেন। এর লক্ষ্য স্থানীয় পর্যায়ে উন্নয়ন কর্মকাণ্ড, সমস্যা, সংকট ও সম্ভাবনার বিষয়গুলো জানা এবং সঙ্গে সঙ্গে প্রয়োজনীয় ব্যবস্থা নেওয়া।
ভিডিও কনফারেন্সের ব্যাপারে শেখ হাসিনা বলেন, ‘আমরা ২০০৮ সালে বলেছিলাম ডিজিটাল বাংলাদেশ হবে। এই হলো দৃষ্টান্ত।’ তিনি উদাহরণ দিয়ে বলেন, এখানে বসে তৃণমূল পর্যায়ের জনপ্রতিনিধি ও প্রশাসনের সঙ্গে কথা বলে তাঁদের সমস্যার কথা জানতে পারছে সরকার।
মন্ত্রিসভার বৈঠকে স্মারক সইভিডিও কনফারেন্সের আগে মন্ত্রিসভার বৈঠক অনুষ্ঠিত হয়। সেখানে সভাপতিত্ব করেন প্রধানমন্ত্রী শেখ হাসিনা। বৈঠকে মালয়শিয়ার সঙ্গে দুটি সমঝোতা স্মারকের অনুমোদন করা হয়। বৈঠকে বাণিজ্যমন্ত্রী তোফায়েল আহমেদ কোরিয়া সফর ও পররাষ্ট্র প্রতিমন্ত্রী শাহরিয়ার আলম ইন্দোনেশিয়ার বালি দ্বীপের সফর সম্পর্কে প্রধানমন্ত্রীকে জানান।
আরও পড়ুন:,কারও দিকে না তাকিয়ে ব্যবস্থা নিতে নির্দেশ প্রধানমন্ত্রীর নিজেদের কর্মীকে গুলি করে ও কুপিয়ে মারল ছাত্রলীগ দায় অস্বীকারের সেই পুরোনো অভ্যাস
