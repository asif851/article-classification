
মুঠোফোন সিমের কেন্দ্রীয় তথ্যভান্ডার চালুর কারণে বায়োমেট্রিক পদ্ধতিতে সিম বিক্রি আগামীকাল বৃহস্পতিবার রাত আটটা থেকে পরবর্তী ১৮ ঘণ্টা পর্যন্ত বিঘ্নিত হতে পারে। সচিবালয়ে আজ বুধবার ‘সেন্ট্রাল বায়োমেট্রিক ভেরিফিকেশন মনিটরিং প্ল্যাটফর্ম’-এর উদ্বোধনী অনুষ্ঠানে এ তথ্য জানান ডাক ও টেলিযোগাযোগ প্রতিমন্ত্রী তারানা হালিম।
এ উপলক্ষে আয়োজিত সংবাদ সম্মেলনে জানানো হয়, সব মুঠোফোন অপারেটরের বায়োমেট্রিক সিম নিবন্ধনের তথ্য এই তথ্যভান্ডারে সংরক্ষিত থাকবে। এটি পরিচালনা করবে বাংলাদেশ টেলিযোগাযোগ নিয়ন্ত্রণ কমিশন (বিটিআরসি)।
প্রতিমন্ত্রী তারানা হালিম বলেন, ব্যবস্থাটি চালু করতে বৃহস্পতিবার থেকে সিম বিক্রিতে কিছুটা সমস্যা হতে পারে।
অনুষ্ঠানে আরও জানানো হয়, একটি জাতীয় পরিচয়পত্র দিয়ে বায়োমেট্রিক পদ্ধতিতে সর্বোচ্চ ২০টি সিম নিবন্ধন করা যাবে। ২০টির বেশি সিম থাকলে বিটিআরসি সেসব সিম বন্ধ করে দেবে।
সংবাদ সম্মেলনে উপস্থিত ছিলেন ডাক ও টেলিযোগাযোগ সচিব শ্যাম সুন্দর সিকদার, বিটিআরসির মহাপরিচালক এমদাল উল বারী প্রমুখ।
