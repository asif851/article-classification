
খাগড়াছড়ি জেলার পানছড়ি উপজেলার ফূজগাঙ এলাকায় আজ বৃহস্পতিবার সকালে সন্ত্রাসীদের ব্রাশফায়ারের দুজন নিহত হয়েছে। এ ছাড়া একজনকে অপহরণ করা হয়েছে।
নিহত ব্যক্তিরা হলেন ইউনাইটেড পিপলস ডেমোক্রেটিক ফ্রন্ট (ইউপিডিএফ)-সমর্থিত গণতান্ত্রিক যুব ফোরামের নেতা সমীরণ চাকমা (৩২) ও জনসংহতি সমিতির (এমএন লারমা) কর্মী ভদ্র চাকমা (৪৫)। তাঁদের লাশ খাগড়াছড়ি জেলা হাসপাতালের মর্গে রাখা হয়েছে। গণতান্ত্রিক যুব ফোরামের সন্তোষ চাকমাকে অপহরণ করা হয়েছে।
প্রত্যক্ষদর্শীদের ভাষ্য, আজ সকাল সোয়া আটটার দিকে উপজেলার ফূজগাঙ এলাকায় এ ঘটনা ঘটে। সমীরণ চাকমা ও সন্তোষ চাকমাকে অপহরণ করে নিয়ে যাচ্ছিল প্রতিপক্ষ। একপর্যায়ে সমীরণ চাকমাকে ব্রাশফায়ার করে সন্ত্রাসীরা। এতে ঘটনাস্থলেই নিহত হন তিনি। এ সময় সেখানে ভদ্র চাকমা গেলে তাঁকে লক্ষ্য করেও ব্রাশফায়ার করা হয়। গুরুতর আহত অবস্থায় খাগড়াছড়ি জেলা হাসপাতালে নেওয়ার পথে তিনি মারা যান।
এমএন লারমার পক্ষের অভিযোগ, সন্তু লারমা-সমর্থিত জনসংহতি সমিতির সমর্থকেরা এ ঘটনা ঘটিয়েছে।
তবে সন্তু লারমা-সমর্থিত জনসংহতি সমিতির সহ-তথ্য ও প্রচার সম্পাদক সজীব চাকমা এ অভিযোগ অস্বীকার করেছেন।
এ ব্যাপারে পুলিশের বক্তব্য নেওয়ার চেষ্টা চলছে।
 
