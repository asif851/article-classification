
গবাদিপশুর প্রতিদিনের খাবারের চাহিদার ৭০ ভাগ হচ্ছে ঘাস। এটা না পেলে গবাদিপশু পুষ্টিহীনতায় ভোগে। সিলেট শহরে গবাদিপশুর প্রতিপালনে বড় সমস্যা হচ্ছে এই ঘাস।শহরের ধোপাদিঘিরপাড় এলাকায় প্রাণিসম্পদ অধিদপ্তরের কৃত্রিম প্রজননকেন্দ্রে স্থায়ীভাবে ‘ঘাসের বাজার’ উদ্বোধন করা হয়েছে গতকাল সোমবার। বিকেলে ১৫টি ঘাস উৎপন্নকারী খামারি প্রতিষ্ঠানের অংশগ্রহণে ঘাস প্রদর্শনীর মধ্য দিয়ে শুরু হয়েছে এ বাজার।সদর উপজেলা প্রাণিসম্পদ অধিদপ্তরের উদ্যোগে ঘাসের বাজার বাস্তবায়নে সহযোগিতা করেছে ‘প্রাণী পুষ্টি উন্নয়ন ও প্রযুক্তি প্রকল্প’। ঘাসের বাজারের উদ্বোধনী অনুষ্ঠানে সভাপতিত্ব করেন জেলা প্রাণিসম্পদ কর্মকর্তা মো. নুরুল ইসলাম। বক্তব্য দেন সিলেটের অতিরিক্ত জেলা প্রশাসক শহীদুল ইসলাম চৌধুরী, জেলা তথ্য অধিদপ্তরের উপপরিচালক যুলিয়া জেসমিন, সদরের ইউএনও মীর মাহবুবুর রহমান ও উপজেলা প্রাণিসম্পদ কর্মকর্তা বাসনা আক্তার। অনুষ্ঠান সঞ্চালনা করেন ভেটেরিনারি সার্জন মো. আতাউর রহমান।অনুষ্ঠান থেকে জানানো হয়, সিলেটে এ ধরনের উদ্যোগ এই প্রথম। এটি সফল হলে পর্যায়ক্রমে ঘাসের বাজারের সঙ্গে আনুষঙ্গিক অন্যান্য বিষয় যুক্ত করে বাজারকে সচল রাখার ব্যবস্থা করা হবে।প্রথম দিন দুই জাতের ঘাস প্রদর্শন করা হয়েছে। এই দুই জাত হলো ‘জার্মান’ ও ‘নেপিয়ার’। প্রতি কেজি ঘাস ৫ টাকায় বিক্রি করছেন খামারিরা। তাঁরা বাজার জমজমাট রাখতে দুধ কেনা-বেচারও পরামর্শ দেন। ঘাস খামারিদের এ পরামর্শ শুনে উদ্যোক্তারা ভবিষ্যতে দুধ বাজার চালুর বিষয়টি বিবেচনা করবেন বলে জানান।
