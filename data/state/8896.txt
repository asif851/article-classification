
দুই মাস ধরে নিখোঁজ থাকা দলের যুগ্ম মহাসচিব সালাহ উদ্দিনের বিষয়ে তাঁর প্রকৃত অবস্থা জানার পর আনুষ্ঠানিক প্রতিক্রিয়া জানাবে বিএনপি। দলটি কোনো ধরনের নিষ্ঠুর আচরণ না করে সালাহ উদ্দিনকে তাঁর পরিবারের কাছে ফিরিয়ে দিতে সরকারের সহায়তা কামনা করেছে।
আজ বৃহস্পতিবার দুপুরে রাজধানীর নয়াপল্টনে দলের কেন্দ্রীয় কার্যালয়ে এক সংবাদ সম্মেলনে বিএনপির যুগ্ম মহাসচিব মোহাম্মদ শাহজাহান ও আন্তর্জাতিকবিষয়ক সম্পাদক আসাদুজ্জামান রিপন এসব কথা জানান। সংবাদ সম্মেলনে দলের প্রতিষ্ঠাতা জিয়াউর রহমানের মৃত্যুবার্ষিকী উপলক্ষে ১৪ দিনের কর্মসূচি ঘোষণা করেন মোহাম্মদ শাহজাহান।বিএনপি দাবি করে আসছে, দুই মাস আগে উত্তরার একটি বাসা থেকে সালাহ উদ্দিনকে আইনশৃঙ্খলা রক্ষাকারী বাহিনীর সদস্যরা তুলে নিয়ে যান। বিএনপির চেয়ারপারসন খালেদা জিয়া বলেছিলেন, সালাহ উদ্দিন র‍্যাবের কাছে আছেন। দুই মাস নিখোঁজ থাকার পর গত মঙ্গলবার ভারতের মেঘালয়ে পাওয়া যায় সালাহ উদ্দিনকে। তাঁর হদিস মেলার পর থেকে বিএনপি অনেকটা চুপ রয়েছে।বিএনপি চুপ কেন—সাংবাদিকদের এমন প্রশ্নের জবাবে দলের যুগ্ম মহাসচিব মোহাম্মদ শাহজাহান বলেন, বিএনপি নিশ্চুপ নয়, কৌশলগত দিক আছে। সালাহ উদ্দিন নিজেও এখনো অনেক বেশি আতঙ্কগ্রস্ত। সরকারে উদ্দেশে তিনি বলেন, ‘সালাহউদ্দিনকে নিয়ে কোনো নিষ্ঠুর ও নির্দয় মন্তব্য না করে তাঁকে তাঁর পরিবারের কাছে ফিরিয়ে দিতে যথাযথ ব্যবস্থা ও সহায়তা করুন। তারা (সরকার) মানবিক আচরণ করবেন বলে আমরা প্রত্যাশা করি।’এরপর অবশ্য আসাদুজ্জামান রিপন বলেন, মোহাম্মদ শাহজাহান কৌশলগত শব্দটি বলতে চাননি। কোনো কৌশল নয়, তাঁরা চান আগে সালাহ উদ্দিন ফিরে আসুন। সালাহ উদ্দিনের প্রকৃত অবস্থা জানা দরকার। তাঁর পরিবারের সদস্যরা দ্রুত মেঘালয়ে যাবেন। তখন তাঁর প্রকৃত অবস্থা জানা যাবে। এরপর বিএনপি বক্তব্য দেবে।অপর এক প্রশ্নের জবাবে আসাদুজ্জামান বলেন, রেড অ্যালার্ট কিছু নয়। এটি সরকারের দৃষ্টিভঙ্গিরই প্রতিফলন।
জিয়ার মৃত্যুবার্ষিকীতে বিএনপির কর্মসূচি৩০ মে জিয়াউর রহমানের ৩৪তম মৃত্যুবার্ষিকী। এ উপলক্ষে ১৪ দিনের কর্মসূচি ঘোষণা করেছে বিএনপি। কেন্দ্রীয় কার্যালয়ে যৌথসভা শেষে মোহাম্মদ শাহজাহান সংবাদ সম্মেলনে জানান, ২৮ মে থেকে ১০ জুন পর্যন্ত কর্মসূচি পালন করা হবে। এর মধ্যে ২৮ মে রাজধানীর ইঞ্জিনিয়ার্স ইনস্টিটিউশন মিলনায়তনে আলোচনা সভা করবে বিএনপি। এতে দলের চেয়ারপারসন খালেদা জিয়া উপস্থিত থাকবেন। এর পর প্রতিদিন বিএনপির অঙ্গ-সহযোগী সংগঠনগুলো আলোচনা সভার আয়োজন করবে। ৩০ মে সকালে খালেদা জিয়ার নেতৃত্বে জিয়াউর রহমানের কবরে শ্রদ্ধা জানানো হবে। ওই দিন সারা দেশে সব কার্যালয়ে দলীয় পতাকা অর্ধনমিত রাখার পাশাপাশি নেতা-কর্মীরা কালো ব্যাজ ধারণ করবেন। এ ছাড়া ঢাকা মহানগর বিএনপির দুস্থ ব্যক্তিদের মধ্যে খাবার বিতরণ কর্মসূচিতে উপস্থিত থাকবেন খালেদা জিয়া।
