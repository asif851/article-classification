
গণধর্ষণ, নারী ও শিশু নির্যাতন বৃদ্ধির প্রতিবাদে আগামীকাল বুধবার সারা দেশে বিক্ষোভ কর্মসূচি দিয়েছে জামায়াতে ইসলামী। গতকাল সোমবার এক বিবৃতিতে দলের ভারপ্রাপ্ত সেক্রেটারি জেনারেল শফিকুর রহমান এ কর্মসূচির ঘোষণা দেন।বিবৃতিতে বলা হয়, ‘বেশ কিছুদিন থেকে সারা দেশে গণধর্ষণ, নারী ও শিশু নির্যাতনের ঘটনা অব্যাহতভাবে বৃদ্ধি পেয়ে চলেছে। এসব ঘটনায় দেশবাসীর সঙ্গে আমরাও উদ্বিগ্ন। কিন্তু সরকার এবং আইনশৃঙ্খলা রক্ষাকারী বাহিনীর নির্লিপ্ততার কারণে দুর্বৃত্তরা শাস্তি পাচ্ছে না।’বিবৃতিতে গত ৩০ জুলাই উত্তরায় এক বিক্রয়কর্মীকে গণধর্ষণ, ২৪ জুলাই সিলেটের কানাইঘাটে তরুণীকে অপহরণ করে গণধর্ষণের পর হত্যা, ২ আগস্ট রাজধানীর মিরপুর ও হাজারীবাগে দুই শিশু ধর্ষণ এবং মাগুরায় ছাত্রলীগের দুই পক্ষের গোলাগুলিতে অন্তঃসত্ত্বা নারী ও তাঁর পেটের সন্তান গুলিবিদ্ধ হওয়ার ঘটনার উল্লেখ করা হয়।
