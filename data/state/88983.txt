
ঈদের সরকারি ছুটির আজ শেষ দিন। এরই মধ্যে ঢাকায় ফেরার তোড়জোড় শুরু হয়ে গেছে। সরকারি ও বেসরকারি চাকরিজীবীরা ছুটি শেষে কর্মস্থলে ফিরতে শুরু করেছেন। তবে রাজধানীতে এখনো কর্মব্যস্ততা শুরু হয়নি। রাস্তায় গাড়ির সংখ্যা যেমন কম, তেমনি কম মানুষের চলাফেরাও।
একটি বেসরকারি উন্নয়ন সংস্থায় চাকরি করেন নাহিদা আরেফিন। ছুটি শেষ হয়ে যাওয়ায় শনিবার ফিরে এসেছেন ঢাকায়। তিনি বলেন, ঈদের এক দিন পর গফরগাঁও থেকে ট্রেনের টিকিট পেতে বেশ বিড়ম্বনার শিকার হতে হয়েছে তাঁকে। টিকিট না পেয়ে পরে রেন্ট-এ-কার থেকে গাড়ি ভাড়া করে ঢাকায় এসেছেন। গাজীপুর চৌরাস্তার কাছে কিছুটা যানজটে পড়লেও ঢাকার ভেতরে কোনো ভোগান্তি হয়নি। ‘উত্তরার পর থেকে রাস্তা বেশ ফাঁকাই ছিল’, বলেন নাহিদা। সকাল থেকেই ঢাকার রাস্তায় গণপরিবহন ছিল হাতে গোনা। রিকশাও খুব একটা চোখে পড়েনি। বেশির ভাগ দোকানপাটই ছিল বন্ধ। তবে বেলা বাড়ার সঙ্গে সঙ্গে বিভিন্ন বিনোদনকেন্দ্রে মানুষের ভিড় বাড়তে থাকে। সিনেমা হলগুলোতে লাইন ধরে টিকিট কাটতে দেখা গেছে অনেককে।
মোহাম্মদপুরের বাসিন্দা আইনুন আসাদ। ঈদে স্বামী ও দুই সন্তানকে নিয়ে রংপুর গিয়েছিলেন তিনি। বেসরকারি প্রতিষ্ঠানে চাকরি করা স্বামীর অফিস রোববার থেকে খুলবে। এ ছাড়া দুই সন্তানের স্কুলও কাল থেকেই খুলছে। তাই ঈদের এক দিন পরই ঢাকায় ফিরতে হয়েছে। তিনি বলেন, ‘কাল থেকেই আবার সবকিছু আগের মতোই চলবে। ছেলে-মেয়েদের স্কুল তো আর বাদ দেওয়া যাবে না।’
এদিকে রাজধানীর মহাখালী, গাবতলী, সায়েদাবাদসহ বিভিন্ন বাসস্ট্যান্ডে দেখা গেছে, বিভিন্ন জেলা থেকে ঢাকায় ফিরতে শুরু করেছে অনেকে। কমলাপুর রেলস্টেশনেও ঢাকামুখী মানুষের ভিড় বাড়ছে। তবে ঈদের পর রিকশা ও সিএনজিচালিত অটোরিকশার ভাড়া কিছুটা বেশি দিতে হচ্ছে বলে অভিযোগ করেন কেউ কেউ। পরিবহনের সংখ্যাও কিছুটা কম বলে জানিয়েছেন তাঁরা।
মহাখালী বাস টার্মিনাল এলাকা থেকে সিএনজিচালিত অটোরিকশায় আজিমপুরের বটতলায় যেতে চেয়েছিলেন মো. আমিনুল হক। কিন্তু মিটারে যেতে চাননি কোনো চালক। শেষে কিছু টাকা বেশি দিয়েই অটোরিকশা ভাড়া নেন আমিনুল। তিনি বলেন, ‘ঈদের পর এই সময়ে ভাড়া একটু বেশিই দিতে হয়। এবারও আগের অবস্থাই আছে।’
তবে ঢাকামুখী মানুষের ভিড় আগামীকাল ও পরশু দিন আরও বাড়বে বলে মনে করেন আমিনুল। তিনি বলেন, এ কারণেই ঈদের এক দিন পরই ঢাকায় চলে এসেছেন। এ সময় ঢাকার ভেতরে যানজট কম থাকে বলেই তাঁর এমন সিদ্ধান্ত নেওয়া।
