
রাজধানীর লালবাগের শহীদনগরে রাব্বি হোসেন নামের এক তরুণকে ছুরিকাঘাত করে হত্যা করা হয়েছে। গতকাল শনিবার রাত ১১টার দিকে এ ঘটনা ঘটে।
স্বজনের ভাষ্য, রাব্বি কামরাঙ্গীরচরে একটি টেইলার্সে কাজ করতেন। গতকাল রাত ১১টার দিকে লালবাগে রাব্বির বাসার কাছে কয়েকজন দুর্বৃত্ত তাঁকে ছুরিকাঘাত করে।
ঢাকা মেডিকেল কলেজ হাসপাতালে নেওয়ার পর গতকাল দিবাগত রাত দেড়টার দিকে কর্তব্যরত চিকিৎসক রাব্বিকে মৃত ঘোষণা করেন। হাসপাতাল সূত্রে জানা যায়, রাব্বির পেট ও বুকে ছুরিকাঘাতের একাধিক চিহ্ন ছিল।
রাব্বির লাশ ঢাকা মেডিকেল কলেজের জরুরি বিভাগের মর্গে রয়েছে।
হাসপাতালের পুলিশ ফাঁড়ির উপপরিদর্শক (এসআই) বাচ্চু মিয়া বিষয়টি জানিয়েছেন।
