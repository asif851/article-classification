
নরসিংদীর রায়পুরা উপজেলায় সুভাষ চন্দ্র সাহা (৭০) নামের এক মুক্তিযোদ্ধাকে পিটিয়ে ও ছুরিকাঘাতে জখম করেছে সন্ত্রাসীরা। গত শুক্রবার রাতে উপজেলার রহিমাবাদ গ্রামে এ ঘটনা ঘটে।এলাকাবাসী ও পুলিশ সূত্রে জানা গেছে, শুক্রবার রাতে প্রচণ্ড গরমের কারণে নিজের বািড়র কাছে রহিমাবাদ বাজারের পাশের পুকুর ঘাটে বসেছিলেন সুভাষ সাহা।রাত নয়টার দিকে একই গ্রামের বখাটে ও সন্ত্রাসী হিসেবে পরিচিত দুজন ব্যক্তি সুভাষ সাহার ওপর হামলা চালায়। তারা সুভাষকে রড দিয়ে পেটায়। একপর্যায়ে তারা সুভাষকে ছুরিকাঘাত করে। লক্ষ্যভ্রষ্ট হয়ে ছুরি সুভাষের হাতে লাগে। সুভাষের চিৎকার শুনে আশপাশের লোকজন ছুটে আসেন। তখন হামলাকারীরা পালিয়ে যায়। পরে সুভাষকে উদ্ধার করে নরসিংদী সদর হাসপাতালে ভর্তি করা হয়।সুভাষের ছোট ভাই প্রীতি রঞ্জন সাহা বলেন, ‘জমি নিয়ে বিরোধের জের ধরে এ হামলা হয়ে থাকতে পারে বলে আমরা ধারণা করছি।’ রায়পুরা থানার ওসি কাজী মিজানুর রহমান বলেন, পুলিশ অভিযুক্ত ব্যক্তিদের ধরতে চেষ্টা চালাচ্ছে।
