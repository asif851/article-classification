
নারায়ণগঞ্জ সদর উপজেলায় এক তরুণীকে অপহরণ-চেষ্টার অভিযোগ পাওয়া গেছে। এ সময় বাধা দিলে ওই তরুণীর বাবা সন্দেহভাজন অপহরণকারীদের ধারালো অস্ত্রের আঘাতে নিহত হন। গতকাল মঙ্গলবার দিবাগত রাত সাড়ে তিনটার দিকে উপজেলার ভূইগড় রঘুনাথপুর এলাকায় এ ঘটনা ঘটে।
ঘটনার সঙ্গে জড়িত সন্দেহে চার ব্যক্তিকে আটক করা হয়েছে। ফতুল্লা মডেল থানার ভারপ্রাপ্ত কর্মকর্তা (ওসি) আসাদুজ্জামান এই তথ্যের সত্যতা নিশ্চিত করেছেন।
নিহত ব্যক্তির নাম মণীন্দ্র চন্দ্র (৫২)। তিনি পেশায় দিনমজুর ছিলেন। সন্দেহভাজন অপহরণকারীদের ধারালো অস্ত্রের আঘাতে ঘটনাস্থলে তাঁর মৃত্যু হয়। তাঁর লাশ উদ্ধার করেছে পুলিশ। ময়নাতদন্তের জন্য লাশ নারায়ণগঞ্জ জেনারেল হাসপাতালের মর্গে পাঠানোর প্রস্তুতি চলছে।
পুলিশ ও স্থানীয় লোকজনের ভাষ্য, দিবাগত রাত সাড়ে তিনটার দিকে তুহিন নামের এক ব্যক্তির নেতৃত্বে ১০-১২ জন দুর্বৃত্ত দুটি মাইক্রোবাসে করে মণীন্দ্র চন্দ্রের বাসায় আসে। তাঁর মেয়েকে তুলে নিয়ে যাওয়ার চেষ্টা করে দুর্বৃত্তরা। বাধা দিলে দুর্বৃত্তরা তাঁকে ধারালো অস্ত্র দিয়ে আঘাত করে। এতে তাঁর মৃত্যু হয়। পরিবারের অন্য সদস্যদের চিৎকারে আশপাশের লোকজন এগিয়ে আসে। পরে দুটি মাইক্রোবাসের দুই চালক ও অন্য দুজনকে আটক করা হয়। আটক হওয়া ব্যক্তিদের ফতুল্লা থানা-পুলিশের হেফাজতে নেওয়া হয়েছে।
ফতুল্লা মডেল থানার ওসি আসাদুজ্জামান বলেন, চারজনকে আটক করা হয়েছে। কথিত তুহিনসহ অন্যদের ধরার চেষ্টা চলছে। এ ঘটনায় আজ বুধবার সকাল নয়টা পর্যন্ত মামলা হয়নি।
