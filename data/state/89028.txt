
ব্রাহ্মণবাড়িয়ার নাসিরনগরে হামলার ঘটনার তদন্ত সরকার করবে বলে জানিয়েছেন বাণিজ্যমন্ত্রী তোফায়েল আহমেদ। তিনি বলেন, ‘এটা আমাদের জন্য সাংঘাতিক দুর্ভাগ্যজনক ঘটনা। আমরা এটা ঘৃণা করি, নিন্দা জানাই। এবং সে যে-ই হোক, সে যে দলের হোক, মতের হোক, আমার দলের হলেও তাদের বিরুদ্ধে দৃষ্টান্তমূলক শাস্তি দেব। কাউকে ক্ষমা করব না।’
আজ শনিবার বিকেলে নগরের পোলো গ্রাউন্ড মাঠে চট্টগ্রাম উইমেন চেম্বারের মাসব্যাপী পণ্যমেলার উদ্বোধনী অনুষ্ঠান শেষে সাংবাদিকদের প্রশ্নের জবাবে বাণিজ্যমন্ত্রী এসব কথা বলেন।
তোফায়েল আহমেদ বলেন, ‘এ ব্যাপারে মাননীয় প্রধানমন্ত্রীর নির্দেশ আছে। আমরা এ ঘটনার তদন্ত করে প্রকৃত অপরাধীদের খুঁজে বের করে আসামিদের কাঠগড়ায় দাঁড় করিয়ে এ ঘটনার বিচার করব।’
আওয়ামী লীগ এ ঘটনার দায় নেবে কি না, সাংবাদিকদের এক প্রশ্নের জবাবে বাণিজ্যমন্ত্রী বলেন, ‘বাংলাদেশ আওয়ামী লীগ লক্ষ লক্ষ কোটি কোটি লোকের কাছে সমাদৃত রাজনৈতিক দল। এর মধ্যে কেউ সন্ত্রাসী হতে পারে, সন্ত্রাসী কর্মকাণ্ডে লিপ্ত হতে পারে, তাঁকে আমরা ফাঁসির কাঠগড়ায় দাঁড় করাব।’
এর আগে নারী উদ্যোক্তাদের মেলার উদ্বোধনী অনুষ্ঠানে বাণিজ্যমন্ত্রী বলেন, ‘ষড়যন্ত্র করে আমাদের অগ্রযাত্রা বাধাগ্রস্ত করতে চায়, দেশে সে ধরনের রাজনৈতিক দলও আছে। আমরা যদি ঐক্যবদ্ধ থাকি, তারা সফল হবে না। আগামী ২০১৯ সালের ২৯ জানুয়ারির আগের তিন মাসের যেকোনো দিন জাতীয় নির্বাচন হবে, সে নির্বাচনের জন্য আপনারা প্রস্তুতি গ্রহণ করবেন।’
বৃষ্টিবিঘ্নিত এই উদ্বোধনী অনুষ্ঠানে সভাপতিত্ব করেন চট্টগ্রাম উইমেন চেম্বারের সভাপতি কামরুন মালেক। অনুষ্ঠানে অন্যদের মধ্যে উপস্থিত ছিলেন ভূমি প্রতিমন্ত্রী সাইফুজ্জামান চৌধুরী, চট্টগ্রাম সিটি করপোরেশনের মেয়র আ জ ম নাছির উদ্দীন, চট্টগ্রাম উন্নয়ন কর্তৃপক্ষের চেয়ারম্যান আবদুচ ছালাম, সংরক্ষিত আসনের সাংসদ সাবিকুন নাহার মুছা ও মাহজাবিন মোরশেদ, এফবিসিসিআইয়ের প্রথম সহসভাপতি শফিউল ইসলাম মহিউদ্দিন, চট্টগ্রাম চেম্বারের সভাপতি মাহবুবুল আলম, এফবিসিসিআইয়ের সাবেক প্রথম সহসভাপতি মনোয়ারা হাকিম আলী, মেলা কমিটির চেয়ারম্যান আবিদা মোস্তফা প্রমুখ।
অনুষ্ঠানে ভূমি প্রতিমন্ত্রী বলেন, বর্তমান সরকারের সময়ে দেশে নারী-পুরুষের ভেদাভেদ কমেছে। প্রধানমন্ত্রী চান, পুরুষের সঙ্গে সমানতালে নারীরাও অর্থনৈতিক কর্মকাণ্ডে অংশ নিন। লিঙ্গসমতার ক্ষেত্রে বাংলাদেশ বিশ্বে সফলতা অর্জন করেছে। বাংলাদেশের বর্তমান উন্নয়নে নারীদেরও বিরাট অবদান রয়েছে।সিটি করপোরেশনের মেয়র আ জ ম নাছির উদ্দীন বলেন, এ দেশের অর্ধেক জনগোষ্ঠী নারী। তাঁদের জন্য একটি ব্যবসাবান্ধব পরিবেশ তৈরির জন্য সরকার কাজ করে যাচ্ছে।
অনুষ্ঠানে আয়োজকেরা বলেন, আগামী ৫ ডিসেম্বর পর্যন্ত মেলা প্রতিদিন সকাল ১০টা থেকে রাত ১০টা পর্যন্ত চলবে। এবারের মেলায় প্রবেশমূল্য ধরা হয়েছে ১৫ টাকা।
