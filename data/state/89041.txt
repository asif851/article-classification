
নির্বাচনকে প্রভাবিত করতে সরকার সেনাবাহিনী মোতায়েন করতে চাচ্ছে না বলে মন্তব্য করেছেন ঢাকা দক্ষিণের বিএনপি সমর্থিত মেয়র প্রার্থী মির্জা আব্বাসের স্ত্রী আফরোজা আব্বাস। সরকারদলীয় লোকজন ও পুলিশ প্রচারের সময় নানাভাবে হেনস্তা করছে বলেও অভিযোগ করেন তিনি।আজ রোববার সকাল সাড়ে ১০টার দিকে রাজধানীর জিগাতলা এলাকা থেকে নির্বাচনী প্রচার, গণসংযোগ ও লিফলেট বিতরণ শুরু করেন আফরোজা আব্বাস। এর আগে তিনি সাংবাদিকদের সঙ্গে কথা বলেন।আফরোজা আব্বাস বলেন, ‘আমরা যেখানেই যাচ্ছি, সেখানেই মানুষের ঢল নামছে। এ কারণে নির্বাচনকে প্রভাবিত করতে সরকার সেনাবাহিনী মোতায়েন করতে চাচ্ছে না। আমরা চাই নির্বাচনের অন্তত সাত দিন আগে সেনা মোতায়েন করা হোক। সুষ্ঠু নির্বাচন চাইলে সরকারকে এটা করতে হবে।’
আফরোজা অভিযোগ করে বলেন, ‘আমরা যেখানেই যাচ্ছি, সরকারদলীয় লোকজন হামলা চালাচ্ছে। পুলিশ হেনস্তা করছে। আমি কোনো বাসায় ঢুকলাম আমার সামনেই ঘরে ঢুকে তল্লাশি চালানো হচ্ছে। এই অবস্থায় নির্বাচন সুষ্ঠু করতে আমরা সেনাবাহিনী চাই, কেন্দ্রে কেন্দ্রে সিসিটিভি চাই। তিনি প্রশ্ন রেখে বলেন, সরকার যদি মনে করে জনগণ তাঁদের পক্ষে আছে, তাহলে সেনাবাহিনী মোতায়েন করতে সমস্যা কোথায়? ’
মেয়রপ্রার্থী মির্জা আব্বাসের জনপ্রিয়তায় ভয় পেয়ে তাঁকে মাঠে নামতে দেওয়া হচ্ছে না বলে মন্তব্য করেন আফরোজা। তিনি বলেন, ‘তাঁর সালাম ও শুভেচ্ছা সবার কাছে পৌঁছে দিতে আমি আপনাদের কাছে এসেছি। বাধা সত্ত্বেও আমি জনগণের ব্যাপক সাড়া পাচ্ছি। বিজয়ের ব্যাপারে আমরা শতভাগ আশাবাদী। জনগণ যদি ভোট দিতে পারে ইনশা আল্লাহ বিপুল ভোটের ব্যবধানে আমরা বিজয়ী হব।’
পরে আরেকটি পথসভায় আফরোজা নেতা-কর্মীদের সহযোগিতা চেয়ে বলেন, ‘কেউ যেন ভোট চুরি করতে না পারে এ জন্য আপনারা কেন্দ্রে কেন্দ্রে পাহারায় থাকবেন।’
আফরোজা আব্বাস আজ দুপুর পর্যন্ত ঢাকা দ‌ক্ষিণের জিগাতলা এলাকার ২২ নম্বর ওয়ার্ডের সালেক গার্ডেন, মনেশ্বর রোড ও রায়েরবাজার এলাকায় প্রচার চালাবেন। বিকেলে তিনি ধানমন্ডি আবাসিক এলাকা ও নিউমার্কেট এলাকায় প্রচার চালাবেন।
প্রচারের সময় আফরোজা আব্বাসের সঙ্গে মহানগর বিএনপির যুগ্ম সাধারণ সম্পাদক আবু সাঈদ খোকন, সাবেক সাংসদ নিলোফার চৌধুরী, বিলকিস ইসলাম প্রমুখ ছিলেন।
