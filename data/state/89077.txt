
পুলিশ সুপার (এসপি) বাবুল আক্তারের স্ত্রী মাহমুদা খানম হত্যার ঘটনায় জড়িত সন্দেহে গ্রেপ্তার এক আসামির মঞ্জুর হওয়া রিমান্ড বাতিলের জন্য করা রিভিশন আবেদন খারিজ করে দিয়েছেন আদালত। আজ বৃহস্পতিবার দুপুরে চট্টগ্রাম মহানগর দায়রা জজ মো. শাহেনূর শুনানি শেষে এ আদেশ দেন।
৫ জুন সকালে ছেলেকে স্কুলবাসে তুলে দিতে যাওয়ার সময় চট্টগ্রামের জিইসি এলাকায় গুলি ও ছুরিকাঘাতে খুন হন মাহমুদা খানম। ঘটনার পর পুলিশ জানায়, জঙ্গি দমনে বাবুল আক্তারের সাহসী ভূমিকা ছিল। এ কারণে জঙ্গিরা তাঁর স্ত্রীকে খুন করে থাকতে পারে। এ ঘটনায় পরদিন বাবুল আক্তার অজ্ঞাতপরিচয় তিন ব্যক্তিকে আসামি করে মামলা করেন। পরে পুলিশ অভিযান চালিয়ে ঘটনায় জড়িত সন্দেহে দুজনকে গ্রেপ্তার করে।
চট্টগ্রাম মহানগর সরকারি কৌঁসুলি মো. ফখরুদ্দিন চৌধুরী প্রথম আলোকে বলেন, মাহমুদা হত্যা মামলায় গ্রেপ্তার আসামি আবু নছর ওরফে গুন্নুকে জিজ্ঞাসাবাদ করতে পুলিশের আবেদনের পরিপ্রেক্ষিতে চট্টগ্রাম মহানগর হাকিম মোহাম্মদ হারুন অর রশিদ গত রোববার সাত দিনের রিমান্ড মঞ্জুর করেন। এ আদেশের বিরুদ্ধে রিমান্ড বাতিল চেয়ে তাঁর আইনজীবী বৃহস্পতিবার চট্টগ্রাম মহানগর দায়রা জজ আদালতে রিভিশন আবেদন করেন। তাঁর আইনজীবী দাবি করেন, আবু নছর সম্পূর্ণ নির্দোষ। ষড়যন্ত্রমূলকভাবে তাঁকে এ মামলায় জড়িয়েছে পুলিশ। রিমান্ডে তাঁর কাছ থেকে কোনো তথ্য পাবে না পুলিশ। তাই তাঁর রিমান্ড বাতিল করা হোক।
সরকারি কৌঁসুলি বলেন, শুনানিকালে রাষ্ট্রপক্ষ থেকে রিমান্ড বাতিলের বিরোধিতা করে আদালতকে জানানো হয়, আবু নছর শিবিরের সাবেক কর্মী। দেশে-বিদেশে তাঁর যোগসূত্র রয়েছে। দীর্ঘদিন মধ্যপ্রাচ্যের দুবাই থাকার পর পাঁচ বছর আগে দেশে ফিরে আসেন তিনি। এ ঘটনায় জড়িত থাকতে পারেন বলে পুলিশের কাছে তথ্য রয়েছে। তাঁকে এ মামলায় জিজ্ঞাসাবাদে গুরুত্বপূর্ণ অনেক তথ্য পাওয়া যেতে পারে। পরে আদালত রিমান্ড বাতিলের জন্য করা রিভিশন আবেদন নাকচ করে দেন।
