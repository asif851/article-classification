
তথ্যমন্ত্রী হাসানুল হক ইনু বলেছেন, আগামী ঈদের আগেই সাংবাদিকদের জন্য অষ্টম ওয়েজবোর্ড ঘোষণা করা হবে। কমিশন প্রতিবেদন জমা দিয়েছে।তথ্যমন্ত্রী আরও বলেন, ‘আইন আছে তিন মাসের মধ্যে ওয়েজ বোর্ড চূড়ান্ত করতে হবে। আমি এত দিন সময় নেব না। প্রতিবেদনটির পরীক্ষা-নিরীক্ষা চলছে। আলাপ আলোচনা করছি। ঈদের আগেই তথ্য মন্ত্রণালয় থেকে গেজেট প্রকাশ করে এর নিষ্পত্তি করা হবে।’আজ শুক্রবার বিকেল সাড়ে পাঁচটায় কক্সবাজার শহরের হিলডাউন সার্কিট হাউসের সম্মেলনকক্ষে সাংবাদিকদের সঙ্গে মতবিনিময় সভায় মন্ত্রী এসব কথা বলেন।তথ্যমন্ত্রী বলেন, ‘বেসরকারি টিভি চ্যানেল নীতিমালাও এই জুলাই মাসে ঘোষণা করা হবে। সম্প্রচার নীতিমালা জনসমক্ষে প্রচার করব মতামতের জন্য। আশা করছি দুই মাসের ভেতরে সম্প্রচার নীতিমালাও চূড়ান্ত করতে পারব। তখন স্বচ্ছতা ও জবাবদিহিতা ফিরে আসবে।’তথ্যমন্ত্রী বলেন, রাজনীতিতে দুর্নীতিবাজ ও জঙ্গিবাদের দোসর যেমন আছে, তেমনি গণমাধ্যমের ভেতরেও দুর্বৃত্তায়ন রয়েছে। রাজনীতির দুর্বৃত্তায়ন এবং গণমাধ্যমের দুর্বৃত্তায়ন মোকাবিলা করাটা এই মুহূর্তে বড় চ্যালেঞ্জ। গণতন্ত্রকে নিরাপদ ও মজবুত এবং গণমাধ্যমের পবিত্রতা রক্ষা করতে দুর্বৃত্তায়নকে মোকাবিলা করতে হবে।কক্সবাজার সাংবাদিক ইউনিয়নের সভাপতি আবু তাহেরের সভাপতিত্বে অনুষ্ঠিত মতবিনিময় সভায় বক্তব্য দেন ‘প্রথম আলো’র নিজস্ব প্রতিবেদক আব্দুল কুদ্দুস, ‘কালের কণ্ঠ’-এর তোফায়েল আহমদ, বিটিভির জাহেদ সরওয়ার, প্রবীণ সাংবাদিক প্রিয়তোষ পাল ও ফজলুল কাদের চৌধুরী। সেখানে উপস্থিত ছিলেন তথ্য মন্ত্রণালয়ের উপসচিব মো. শহীদুল হক ভুঁইয়া, গণসংযোগ কর্মকর্তা মীর আকরাম ইউ আহমদ, জেলা জাসদের সভাপতি নঈমুল হক চৌধুরী। মন্ত্রী পরে জেলা জাসদ কার্যালয়ে অনুষ্ঠিত দলীয় সমাবেশে যোগ দেন।
