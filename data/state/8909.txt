
কক্সবাজারের সেন্ট মার্টিনে আটকে পড়া প্রায় ১ হাজার ২০০ পর্যটককে নিয়ে গতকাল রোববার বিকেলে টেকনাফের দমদমিয়া ঘাটে ফিরেছে এমভি বাঙ্গালী নামের একটি জাহাজ। গত বৃহস্পতিবার সেন্ট মার্টিন ভ্রমণে গিয়ে এসব পর্যটক আটকা পড়েছিলেন।টেকনাফ উপজেলা নির্বাহী কর্মকর্তা (ইউএনও) মো. শফিউল আলম বলেন, গতকাল সকালে আটকে পড়া পর্যটকদের আনতে টেকনাফ থেকে সেন্ট মার্টিন যায় এমভি বাঙ্গালী। বিকেল চারটার দিকে জাহাজটি পর্যটকদের নিয়ে টেকনাফের উদ্দেশে রওনা দেয়। সন্ধ্যা সোয়া ছয়টার দিকে জাহাজটি দমদমিয়া ঘাটে পৌঁছায়।এমভি বাঙ্গালী জাহাজের ব্যবস্থাপনা পরিচালক তোফায়েল আহমদ বলেন, উপজেলা প্রশাসনের অনুরোধে এমভি বাঙ্গালী সেন্ট মার্টিন গিয়ে আটকে পড়া ১ হাজার ২০০ পর্যটককে টেকনাফ ফিরিয়ে আনে।সেন্ট মার্টিন ইউনিয়ন পরিষদের চেয়ারম্যান (ইউপি) নুর আহমদ বলেন, এখন দ্বীপে আর কোনো পর্যটক নেই। সাগর শান্ত না হওয়া পর্যন্ত জাহাজ চলাচল বন্ধ থাকবে।সন্ধ্যায় টেকনাফ ফিরে এসে স্বস্তির নিশ্বাস ফেলেন ঢাকার মগবাজারের ব্যবসায়ী কামরুল আহসান। তিনি স্ত্রী ও দুই মেয়ে নিয়ে বৃহস্পতিবার কেয়ারি সিন্দাবাদ জাহাজে করে টেকনাফ থেকে সেন্ট মার্টিন যান। কিন্তু সাগর উত্তাল হওয়ায় শুক্র ও শনিবার জাহাজ না চলায় তাঁরাসহ দেড় হাজারের মতো পর্যটক সেন্ট মার্টিনে আটকা পড়েন।আবহাওয়া অধিদপ্তরের কক্সবাজার কার্যালয়ের আবহাওয়াবিদ এ কে এম নাজমুল হক বলেন, গতকাল বিকেল চারটার দিকে ৩ নম্বর সতর্কসংকেত তুলে নেওয়া হয়েছে।
