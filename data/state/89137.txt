
অতীতের সব ভেদাভেদ ভুলে গিয়ে পাহাড়ি ও বাঙালি সম্প্রদায়ের মধ্যে সম্প্রীতি রক্ষার আহ্বান জানিয়েছেন রাঙামাটি আসনের সাংসদ উষাতন তালুকদার। গতকাল মঙ্গলবার সকালে রাঙামাটির লংগদু উপজেলায় আগুনে ক্ষতিগ্রস্ত পাহাড়ি শিক্ষার্থীদের সহায়তা প্রদান উপলক্ষে আয়োজিত অনুষ্ঠানে তিনি এ কথা বলেন।
গতকাল সকাল সাড়ে ১০টায় লংগদু উপজেলা সদরের লংগদু বালিকা উচ্চবিদ্যালয়ের ছাত্রাবাসের মিলনায়তনে আয়োজিত অনুষ্ঠানে প্রধান অতিথি ছিলেন সাংসদ উষাতন তালুকদার। এ সময় বক্তব্য দেন লংগদু উপজেলা পরিষদের চেয়ারম্যান তোফাজ্জল হোসেন, লংগদু আটারকছড়া ইউনিয়ন পরিষদের চেয়ারম্যান মঙ্গল কান্তি চাকমা প্রমুখ।
পরে ২৫৬ জন শিক্ষার্থীকে শিক্ষাসামগ্রী কেনার জন্য অনুদান দেওয়া হয়। এতে ৩৪ জন কলেজ পড়ুয়া শিক্ষার্থীকে ৫ হাজার টাকা করে, উচ্চবিদ্যালয়ের ১৩০ জন শিক্ষার্থীকে ৩ হাজার টাকা করে ও ৯২ জন প্রাথমিক বিদ্যালয়ের শিক্ষার্থীকে ২ হাজার টাকা করে দেওয়া হয়।
গত ২ জুন লংগদু উপজেলার যুবলীগ নেতার মৃত্যুকে কেন্দ্র করে িতনটি গ্রামের ২১২টি পাহাড়ি বাড়িঘর পুড়িয়ে দেওয়া হয়। এ সময় ২৫৬ শিক্ষার্থীর বই ও পোশাক পুড়ে যায়।
