
নারায়ণগঞ্জ সিটি করপোরেশনের সংরক্ষিত নারী কাউন্সিলর জান্নাতুল ফেরদৌস ওরফে নীলাকে একটি হত্যা মামলায় গ্রেপ্তার করেছে পুলিশ। জিজ্ঞাসাবাদের জন্য তাঁকে তিন দিনের রিমান্ডে নেওয়া হয়েছে।গতকাল রোববার রাতে সিদ্ধিরগঞ্জ উপজেলার নিজ বাড়ি থেকে তাঁকে গ্রেপ্তার করা হয়। আজ সোমবার মুখ্য বিচারিক হাকিম যাবিদ হোসেনের আদালতে জান্নাতুল ফেরদৌসকে হাজির করা হয়। পুলিশ তাঁকে পাঁচ দিনের রিমান্ডে নেওয়ার আবেদন জানায়। আদালত তিন দিনের রিমান্ড মঞ্জুর করেছেন।জান্নাতুল ফেরদৌস সিটি করপোরেশনের সংরক্ষিত (৪, ৫ ও ৬)-এর নারী কাউন্সিলর। তিনি সাত খুনের ঘটনায় প্রধান আসামি নূর হোসেনের ‘বান্ধবী’ হিসেবে এলাকায় পরিচিত।সিদ্ধিরগঞ্জ থানার ভারপ্রাপ্ত কর্মকর্তা (ওসি) আলাউদ্দিন জানান, ২০১৩ সালের অক্টোবরে জুয়েল নামের এক ব্যক্তির হত্যা মামলায় দুজন আসামিকে গ্রেপ্তার করা হয়। তাঁরা আদালতে স্বীকারোক্তিমূলক জবানবন্দি দেন। তাঁদের দেওয়া তথ্য অনুযায়ী নীলাকে গ্রেপ্তার করা হয়।এর আগে ১৮ মে সন্ধ্যায় সাত খুনের মামলায় জিজ্ঞাসাবাদের জন্য জান্নাতুল ফেরদৌস ওরফে নীলাকে আটক করেছিল পুলিশ। নারায়ণগঞ্জের সার্কিট হাউসে তদন্ত কমিটির কাছে গণশুনানিতে অংশ নিয়ে বের হওয়ার সময় তাঁকে আটক করা হয়। আটক করার পর তাঁকে গোয়েন্দা পুলিশের কাছে হস্তান্তর করা হয়। পরে জিজ্ঞাসাবাদ শেষে তাঁকে ছেড়ে দেওয়া হয়।
