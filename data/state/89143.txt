
জেরুজালেমকে ইসরায়েলের রাজধানী হিসেবে যুক্তরাষ্ট্রের প্রেসিডেন্ট ডোনাল্ড ট্রাম্পের স্বীকৃতি কোনোভাবেই কাম্য নয় বলে মন্তব্য করেছেন প্রধানমন্ত্রী শেখ হাসিনা। তিনি প্যালেস্টাইনের অধিকার রক্ষায় মুসলিম দেশ ও মুসলিম উম্মাহকে ঐক্যবদ্ধ হওয়ার আহ্বান জানিয়েছেন।
আজ বৃহস্পতিবার বিকেলে প্রধানমন্ত্রী শেখ হাসিনা তাঁর সরকারি বাসন ভবন গণভবনে সংবাদ সম্মেলনে প্রশ্নের উত্তরে এ কথা বলেন। কম্বোডিয়া সফর সম্পর্কে বিভিন্ন দিক তুলে ধরতে এই সংবাদ সম্মেলন অনুষ্ঠিত হয়।
প্রধানমন্ত্রী বলেন, ‘আমাদের বক্তব্য হলো, যুক্তরাষ্ট্রের প্রেসিডেন্ট ডোনাল্ড ট্রাম্প যে সুয়োমোটো ঘোষণা দিয়েছেন, তা কারও কাছে, মুসলিম বিশ্বের কাছে কোনোভাবেই গ্রহণযোগ্য নয়। কেননা জেরুজালেম প্রশ্নে জাতিসংঘের সিদ্ধান্ত (রেজুলেশন) আছে। জাতিসংঘের সিদ্ধান্ত অনুযায়ীই পদক্ষেপ নেওয়া উচিত। জাতিসংঘের সিদ্ধান্তকে এভাবে অগ্রাহ্য করা কেউই মনে নেবে না।’
প্রধানমন্ত্রী বলেন, ‘আমরা মনে করি, প্যালেস্টাইনের একটা অধিকার রয়েছে। তাদের একটা নিজস্ব রাষ্ট্রের স্বীকৃতি দিতে হবে। নিজস্ব রাষ্ট্র হতে হবে। ১৯৬৭ সালে প্যালেস্টাইনের যে সীমানাটা ছিল, ইস্ট জেরুজালেম যেটা তাদেরই জায়গা, সেটাই থাকা উচিত। এর বিরুদ্ধে একতরফাভাবে কিছু করা মানে সারা বিশ্বে শান্তি নষ্ট করা।’ তিনি বলেন, ‘যুক্তরাষ্ট্র শান্তিপ্রক্রিয়া শুরু করে। এ জন্য নোবেল শান্তি পুরস্কারও পেয়েছিল। এখন সেই শান্তিপ্রক্রিয়াকে অশান্তির পথে ঠেলে দেওয়া হলো। এটা কাম্য নয়। অনুরোধ করব সকল মুসলিম দেশকে এক হতে, মুসলিম উম্মাহকে ঐক্যবদ্ধ হতে। প্যালেস্টাইন যেন ন্যায় অধিকার পায়, সে জন্য যেন এক হয়।’
