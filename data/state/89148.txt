
পিকআপের চালকসহ দুই নির্মাণশ্রমিককে আটকের পর টাকা রেখে ছেড়ে দেওয়ার অভিযোগে ঢাকার ধামরাই থানার সহকারী উপপরিদর্শক (এএসআই) বাবুল মিয়ার বিরুদ্ধে তদন্ত শুরু হয়েছে। সাভার সার্কেলের সহকারী পুলিশ সুপার (এএসপি) রাসেল শেখ গতকাল শুক্রবার দুই নির্মাণশ্রমিকের সঙ্গে কথা বলেন।জানা গেছে, মানিকগঞ্জে কাজ শেষে ১২ ফেব্রুয়ারি রাতে একটি পিকআপে চড়ে ঢাকার আশুলিয়ায় ফেরার পথে এএসআই বাবুল মিয়া ধামরাই থেকে চালক মোস্তাফিজুর রহমানসহ শাহাজুল ও আইয়ুব আলী নামের দুই নির্মাণশ্রমিককে আটক করেন। এ সময় তাঁদের কাছে থাকা ৫২ হাজার টাকা নিয়ে পিকআপসহ তাঁদের থানায় নিয়ে যান। এরপর ১০ ঘণ্টা হাজতে আটকে রেখে পরদিন ৪২ হাজার টাকা ও পিকআপ রেখে তাঁদের ছেড়ে দেন। পরে আরও ৩২ হাজার টাকা নিয়ে ওই দিন রাতে পিকআপটি ছেড়ে দেন।গতকাল সকালে সাভারে এএসপি রাসেল শেখের কার্যালয়ে উপস্থিত হয়ে মোস্তাফিজুর ও শাহাজুল ঘটনার বর্ণনা দেন। জানতে চাইলে এএসপি রাসেল শেখ বলেন, ‘ঢাকা জেলার পুলিশ সুপার হাবিবুর রহমানের নির্দেশে তদন্ত শুরু করেছি। প্রাথমিক তদন্তে অভিযোগের সত্যতা পাওয়া গেছে। আরও তদন্ত করে সংশ্লিষ্ট ব্যক্তিদের বিরুদ্ধে আইনানুগ ব্যবস্থা নেওয়া হবে।’
