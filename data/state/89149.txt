
বাংলাদেশের সুবিধাবঞ্চিত শিশুদের নিয়ে কাজ করে পর্তুগালের বর্ষসেরা নারী হয়েছেন মারিয়া কন্সিসাও। পর্তুগিজ এই সমাজকর্মী ঢাকার বস্তির শিশুদের নিয়ে কাজ করছেন।২০০৫ সাল থেকে ঢাকার সুবিধাবঞ্চিত বস্তিবাসীদের জন্য শিক্ষা এবং কর্মসংস্থানের সুযোগ সৃষ্টির জন্য কাজ করছে মারিয়া ক্রিস্টিনা ফাউন্ডেশন। মারিয়ার নেতৃত্বেই চলে ফাউন্ডেশনটি। তিনি পরিবারের সদস্য, বন্ধু-বান্ধবদের সহযোগিতায় ২০০৫ সাল থেকে বস্তির শিশুদের বিনা মূল্যে শিক্ষা দেওয়ার কাজ করছেন।২০০৩ সালে প্রথম বাংলাদেশে আসেন মারিয়া। তখন পথশিশু ও বস্তিবাসীদের দুর্দশা তাঁর মনে দাগ কেটে যায়। তখন থেকেই সুবিধাবঞ্চিত এই মানুষদের নিয়ে কিছু করতে চান তিনি। পরে ২০০৫ সালে মায়ের নামে মারিয়া ক্রিস্টিনা ফাউন্ডেশন প্রতিষ্ঠার পর বাংলাদেশে কাজ শুরু করেন তিনি। এই পর্যন্ত মারিয়া ঢাকার ১৭২টি বস্তিবাসী শিশুকে শিক্ষার আলো দিয়েছেন। এই অর্জনটি নিজের মা মারিয়া ক্রিস্টিনার নামে উৎসর্গ করেছেন এই উদ্যমী নারী।ফাউন্ডেশনের তহবিল সংগ্রহের কর্মসূচি সফলভাবে এগিয়ে নেওয়ার এবং গণসচেতনতা সৃষ্টির লক্ষ্যে মারিয়া নানা উদ্যোগ নিয়েছেন। এর মধ্যে তিনি প্রথম পর্তুগিজ নারী হিসেবে এভারেস্টের চূড়ায় আরোহণ করেন। এ ছাড়াও তিনি তিনবার ম্যারাথন দৌড়ে অংশ নিয়েছেন। তাঁর নামে ছয়টি গিনেস ওয়ার্ল্ড রেকর্ডও রয়েছে।
গত সেপ্টেম্বরে তিনি সাঁতরে ইংলিশ চ্যানেল পার হতে চেষ্টা করেন। তবে নানা কারণে শেষ পর্যন্ত ওই প্রচেষ্টা বাদ দিতে বাধ্য হন তিনি।
