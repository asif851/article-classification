
ভোলার বোরহানউদ্দিন উপজেলার উত্তর বাজার এলাকায় গতকাল শুক্রবার দুপুরে সাবেক সাংসদ হাফিজ ইব্রাহীমের গাড়িবহরে হামলা হয়েছে। এ ঘটনাকে কেন্দ্র করে আওয়ামী লীগ ও বিএনপি-সমর্থিত উপজেলা চেয়ারম্যান প্রার্থীর সমর্থকদের মধ্যে সংঘর্ষ ও পাল্টাপাল্টি ধাওয়ার ঘটনা ঘটে। এতে কমপক্ষে ৪২ জন আহত হয়েছেন।প্রত্যক্ষদর্শীরা বলেন, বিএনপি-সমর্থিত চেয়ারম্যান প্রার্থী উপজেলা বিএনপির সভাপতি আনোয়ার হোসেন ভূঁইয়ার পক্ষে প্রচারণা চালাতে উপজেলায় আসেন ভোলা-২ আসনের সাবেক সাংসদ হাফিজ ইব্রাহীম। দুপুর সাড়ে ১২টার দিকে বোরহানউদ্দিন বাজারে প্রবেশ করলে আওয়ামী লীগ-সমর্থিত প্রার্থী জেলা আওয়ামী লীগের সাংগঠনিক সম্পাদক মোহাব্বতজান চৌধুরীর সমর্থকেরা তাঁর গাড়িবহরে হামলা চালিয়ে তিনটি মোটরসাইকেল ভাঙচুর করেন। এ ঘটনাকে কেন্দ্র করে দুই পক্ষের মধ্যে ঘণ্টাব্যাপী ধাওয়া-পাল্টাধাওয়া ও সংঘর্ষ চলে। এ সময় আওয়ামী লীগ ও এর অঙ্গসংগঠনের ২২ জন আহত হন। তাঁদের বোরহানউদ্দিন উপজেলা স্বাস্থ্য কমপ্লেক্সে চিকিৎসা দেওয়া হয়। এ ছাড়া বিএনপির আরও ২০ সমর্থক আহত হন। তাঁদের স্থানীয়ভাবে চিকিৎসা দেওয়া হয়।আনোয়ার হোসেন ভূঁইয়া বলেন, নির্বাচনের পরিবেশ নষ্ট করার জন্য আওয়ামী লীগ-সমর্থিত প্রার্থীর লোকজন হাফিজ ইব্রাহীমের গাড়িবহরে হামলা চালিয়েছেন। এ সময় আইনশৃঙ্খলা রক্ষাকারী বাহিনীর সদস্যরা নীরব ভূমিকা পালন করেন।মোহাব্বতজান চৌধুরী বলেন, ‘আমার কর্মীরা হাফিজ ইব্রাহীমের গাড়িবহরে হামলা করেননি। উল্টো বিএনপির লোকজন আমার গণসংযোগ চালাকালে হামলা চালিয়েছেন।’
 
