
জাতীয় পর্যায়ে গৌরবোজ্জ্বল ও কৃতিত্বপূর্ণ অবদানের স্বীকৃতি হিসেবে ১৬ জন বিশিষ্ট ব্যক্তি চলতি বছর স্বাধীনতা পুরস্কার পাচ্ছেন। মন্ত্রিপরিষদ বিভাগের ওয়েবসাইটে প্রকাশিত সংবাদ বিজ্ঞপ্তিতে এ কথা জানানো হয়েছে। গতকাল সোমবার বিজ্ঞপ্তিতে স্বাক্ষর করেন মন্ত্রিপরিষদ বিভাগের যুগ্ম সচিব (কমিটি ও অর্থনৈতিক) আবু সালেহ মোস্তফা কামাল।
স্বাধীনতা ও মুক্তিযুদ্ধে অবদানের জন্য স্বাধীনতা পদকপ্রাপ্ত ব্যক্তিরা হলেন কাজী জাকির হাসান (মরণোত্তর), শহিদ বুদ্ধিজীবী এস এম এ রাশীদুল হাসান (মরণোত্তর), শংকর গোবিন্দ চৌধুরী (মরণোত্তর), এয়ার ভাইস মার্শাল সুলতান মাহমুদ বীর উত্তম-এসিএসসি (অব.), এম আবদুর রহিম (মরণোত্তর), ভূপতি ভূষণ চৌধুরী ওরফে মানিক চৌধুরী (মরণোত্তর), শহিদ লে. মো. আনোয়ারুল আজিম (মরণোত্তর), হুমায়ুন রশীদ চৌধুরী (মরণোত্তর), শহিদ আমানুল্লাহ্ মোহাম্মদ আসাদুজ্জামান (মরণোত্তর), শহিদ মতিউর রহমান মল্লিক (মরণোত্তর), শহিদ সার্জেন্ট জহরুল হক (মরণোত্তর), আমজাদুল হক। এ ছাড়া চিকিৎসাবিদ্যায় স্বাধীনতা পদক পাচ্ছেন অধ্যাপক ডা. এ কে এম ডি আহসান আলী, সমাজসেবায় অধ্যাপক এ কে আজাদ খান, সাহিত্যে সেলিনা হোসেন এবং খাদ্যনিরাপত্তায় ড. মো. আবদুল মজিদ।
মন্ত্রিপরিষদ বিভাগের আয়োজনে আগামী ২৫ মার্চ ঢাকার ওসমানী স্মৃতি মিলনায়তনে মনোনীত স্বাধীনতা পদকপ্রাপ্ত ব্যক্তিদের ‘স্বাধীনতা পুরস্কার-২০১৮’-এর পদক তুলে দেওয়া হবে।
 
