
মুক্তিযুদ্ধের অবমাননাকারীদের বিরুদ্ধে শাস্তিমূলক ব্যবস্থা নিতে আইন প্রণয়ন করা হচ্ছে। আজ রোববার জাতীয় সংসদের প্রশ্নোত্তরে এ তথ্য জানিয়েছেন আইনমন্ত্রী আনিসুল হক।
সরকার দলীয় সাংসদ ওয়ারেসাত হোসেনের এ সম্পর্কিত এক প্রশ্নের জবাবে আইনমন্ত্রী বলেন, নৃশংসভাবে সপরিবারে জাতির জনক বঙ্গবন্ধুকে হত্যার পর কিছু দায়িত্বজ্ঞানহীন রাজনীতিবিদের মুক্তিযুদ্ধ ও তৎকালীন সময়ের ইতিহাস বিকৃতির প্রবণতা অভ্যাস হয়ে দাঁড়িয়েছে। এ প্রেক্ষাপটে কোনো ব্যক্তি মুক্তিযুদ্ধ এবং তৎকালীন সময়ের ইতিহাস বা স্বীকৃত ঘটনাবলি সম্পর্কে অসত্য বা বিভ্রান্তিকর তথ্য দিলে অর্থাৎ মুক্তিযুদ্ধকে কেউ অবমাননা করলে তার বিরুদ্ধে শাস্তিমূলক ব্যবস্থা নেওয়া হবে। সে জন্য আইন প্রণয়নের বিষয়টি সরকারের সক্রিয় বিবেচনাধীন রয়েছে।বিএনপি চেয়ারপারসন খালেদা জিয়া মুক্তিযুদ্ধ নিয়ে আপত্তিকর বক্তব্য রেখে যাচ্ছেন। এই বিষয়টি বিবেচনায় নিয়ে চলতি অধিবেশনে এ সংক্রান্ত বিলটি সংসদে আনা হবে কি না—এ সম্পর্কে ওয়ারেসাত হোসেনের সম্পূরক প্রশ্নের জবাবে আইনমন্ত্রী বলেন, এই আইনের বিষয়টি নিয়ে আলাপ-আলোচনা চলছে। এখনো খসড়া দাঁড় করানো যায়নি। আইনটি তাড়াতাড়ি করাটাই উদ্দেশ্য। তবে এই মুহূর্তে সময় বেঁধে দেওয়া সম্ভব নয়। কিছুটা সময় লাগবে।
