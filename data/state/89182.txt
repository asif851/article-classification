
পাবনার চাটমোহর উপজেলার মথুরাপুর ক্যাথলিক চার্চের নৈশপ্রহরী গিলবার্ট কস্তাকে (৬৫) ধারালো অস্ত্র দিয়ে কুপিয়ে আহত করেছে দুর্বৃত্তরা। এ ঘটনায় জড়িত সন্দেহে তিনজনকে আটক করেছে পুলিশ।
গতকাল বৃহস্পতিবার দিবাগত রাত তিনটার দিকে এই হামলা হয়।
গিলবার্টের বাড়ি কস্তা উপজেলার লাউতিয়া গ্রামে। তিনি পাবনা জেনারেল হাসপাতালে চিকিৎসাধীন।
আটক তিনজন হলেন উপজেলার লাউতিয়া গ্রামের রাজিব হোসেন (১৮), মুরাদ হোসেন (১৭) ও ফরিদ হোসেন (১৮)।
আহত ব্যক্তির ছোট ভাই বকুল কস্তার ভাষ্য, গতকাল বৃহস্পতিবার রাতে মথুরাপুর ক্যাথলিক চার্চে নৈশপ্রহরীর দায়িত্বপালন করছিলেন গিলবার্ট কস্তা। রাত তিনটার দিকে কয়েকজন দুর্বৃত্ত চার্চের প্রাচীর টপকে ভেতরে ঢোকে। এ সময় নৈশপ্রহরী গিলবার্ট তাঁদের বাধা দেন। তাঁকে এলোপাতাড়ি কুপিয়ে পালিয়ে যায় দুর্বৃত্তরা।
গিলবার্টের চিৎকারে আশপাশের লোকজন এসে তাঁকে উদ্ধার করে। গিলবার্টকে প্রথমে চাটমোহর উপজেলা স্বাস্থ্য কমপ্লেক্স ও পরে পাবনা জেনারেল হাসপাতালে পাঠানো হয়।
চাটমোহর থানার অফিসার ইনচার্জ (ওসি) এস এম আহসান হাবিব বলেছেন, পুলিশ রাতেই অভিযান চালিয়ে হামলার সঙ্গে জড়িত সন্দেহে তিনজনকে আটক করেছে। পূর্ববিরোধের জেরে গিলবার্টের ওপর হামলা হতে পারে বলে পুলিশের ধারণা।
