
স্কুল চলার সময় উত্তরা এলাকায় কোনো ছাত্রছাত্রী বাইরে ঘোরাফেরা করতে পারবে না। স্কুলের পোশাক পরে শিক্ষার্থী ওই সময় বাইরে ঘোরাফেরা করলে তাকে ধরে থানায় নিয়ে যাবে পুলিশ।
আজ মঙ্গলবার দুপুরে এ কথা জানান পুলিশের উত্তরা বিভাগের উপকমিশনার (ডিসি) বিধান ত্রিপুরা।
রাজধানীর মিন্টো রোডে ঢাকা মহানগর পুলিশের (ডিএমপি) মিডিয়া সেন্টারে সাংবাদিকদের বিধান ত্রিপুরা বলেন, সামাজিক যোগাযোগমাধ্যম ফেসবুকে বিভিন্ন গ্রুপ খুলে দ্বন্দ্বে জড়াচ্ছে উত্তরা এলাকার কিশোরেরা। এমনই দ্বন্দ্বের জড়িয়ে পড়ে এই এলাকার নাইন স্টার ও ডিসকো বয়েজ নামে দুটি গ্রুপ। আর এই দ্বন্দ্বে নিহত হয়েছে আদনান নামের এক কিশোর। এ কারণে তাঁরা (পুলিশ) সিদ্ধান্ত নিয়েছেন, উত্তরা এলাকায় কোনো শিক্ষার্থী স্কুল চলার সময় স্কুলের পোশাক পরে বাইরে ঘোরাফেরা করতে পারবে না। যদি ওই সময় বাইরে ঘোরাফেরা করে, তাহলে তাকে ধরে সংশ্লিষ্ট থানায় নিয়ে যাবে পুলিশ। অভিভাবক ও স্কুল কর্তৃপক্ষের প্রতিনিধি ছাড়া অন্য কারও কাছে তাকে হস্তান্তর করা হবে না।পুলিশের উত্তরা বিভাগের এক ঊর্ধ্বতন কর্মকর্তা নাম না প্রকাশ করার শর্তে প্রথম আলোকে বলেন, তাদের ভ্রাম্যমাণ দল উত্তরার বিভিন্ন এলাকায় টহল দিচ্ছে। শিক্ষার্থীদের উপস্থিতির বিষয়টি নজরদারির জন্য বিভিন্ন এলাকার শিক্ষাপ্রতিষ্ঠানের কর্তৃপক্ষকে জানানো হয়েছে। স্কুল কর্তৃপক্ষ যেন অভিভাবকদের কাছে তাঁদের সন্তানদের উপস্থিতির তালিকা দেয়, সে বিষয়ে তাদের জানানো হয়েছে।
