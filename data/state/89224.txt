
বিস্ফোরণের সময় পুরো এলাকা কেঁপে ওঠে। বিস্ফোরণস্থলে গর্ত সৃষ্টি হয়। মাটি ছড়িয়ে পড়ে চারপাশে। এ সময় আশপাশের অনেকেই আতঙ্কিত হয়ে পড়েন।
আজ রোববার খুলনা নগরের শেখ আবু নাসের বিশেষায়িত হাসপাতালের পাশে খোলা স্থানে দুটি শক্তিশালী বোমা নিষ্ক্রিয় করে র‍্যাপিড অ্যাকশন ব্যাটালিয়নের বোমা বিশেষজ্ঞরা। এ সময় ওই পরিস্থিতির সৃষ্টি হয়। ওই বোমা দুটি আজ দুপুরের দিকে খুলনা নগরের নতুন রাস্তা রেল ক্রসিংয়ের পাশের ঝোপ থেকে উদ্ধার করে র‍্যাব। বোমা দুটি একটি মিষ্টির প্যাকেটে ছিল।
বোমা দুটি বিস্ফোরণ ঘটানোর পর র‍্যাব-৬-এর পরিচালক খন্দকার রফিকুল ইসলাম সাংবাদিকদের বলেন, বেলা একটার দিকে রেল ক্রসিংয়ের পাশের ঝোপের মধ্যে স্থানীয় লোকজন মিষ্টির প্যাকেটের মধ্যে বোমাসদৃশ বস্তু দেখতে পেয়ে পুলিশকে খবর দেয়। পরে র‍্যাব-৬-এর বোমা নিষ্ক্রিয়কারী দল ঘটনাস্থলে গিয়ে বোমা দুটি উদ্ধার করে। বিস্ফোরণ ঘটানোর জন্য বোমা দুটি শেখ আবু নাসের বিশেষায়িত হাসপাতালের পাশে খোলা স্থানে নিয়ে যাওয়া হয়।
রফিকুল ইসলাম বলেন, বোমার মধ্যে সার্কিট ডিভাইস ছিল, ছিল সুইচ ও ব্যাটারি। একটি লাল টেপ দিয়ে সেগুলো মোড়ানো ছিল। বোমা দুটি স্থানীয়ভাবে হাতে তৈরি করা হয়েছে। যেহেতু উদ্ধারের জায়গাটি জনবহুল, তাই বোমা দুটি নির্জন এলাকায় নিয়ে বিস্ফোরণ ঘটানো হয়েছে। বোমা দুটি ছিল অত্যন্ত শক্তিশালী ও স্থানীয়ভাবে হাতে তৈরি করা। তিনি বলেন, ‘কোনো অসৎ উদ্দেশ্য ছাড়া তো কেউ আর বোমা এভাবে ফেলে রাখবে না। নিঃসন্দেহে এর পেছনে বড় কোনো দুরভিসন্ধি ছিল। এটা এখন আইনশৃঙ্খলা রক্ষাকারী বাহিনীর সদস্যরা খুঁজে বের করবে।’
