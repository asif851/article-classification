
বরিশালের বাবুগঞ্জ উপজেলায় ট্রাক্টর উল্টে বাবা-ছেলের মৃত্যুর হয়েছে। আজ শুক্রবার বিকেল চারটার দিকে উপজেলার মাধবপাশা ইউনিয়নের যাত্রাঘাটে এ দুর্ঘটনা ঘটে।
নিহত ব্যক্তিরা হলেন মাধবপাশার জমিদারবাড়ি-সংলগ্ন এলাকার বাসিন্দা হানিফ ফকির (৩৫) ও তাঁর ছেলে মাধবপাশা মাধ্যমিক বিদ্যালয়ের ষষ্ঠ শ্রেণির ছাত্র সাব্বির হোসেন। হানিফ ফকির ছিলেন ওই ট্রাক্টরের চালক।  হানিফ ফকিরের আত্মীয় আরিফুর রহমান জানান, মালামাল পরিবহন শেষে ট্রাক্টরে করে বাবা-ছেলে বাড়ি ফিরছিলেন। যাত্রাঘাটা এলাকায় ট্রাক্টরটি নিয়ন্ত্রণ হারিয়ে উল্টে যায়। এতে চাপা পড়ে ঘটনাস্থলেই হানিফ ফকিরের মৃত্যু হয়। আহত সাব্বিরকে বরিশাল শের-ই-বাংলা মেডিকেল কলেজ হাসপাতালে নিয়ে এলে জরুরি বিভাগের চিকিৎসক বিকেল পাঁচটার দিকে মৃত ঘোষণা করেন। বরিশাল নগরের বিমানবন্দর থানার ভারপ্রাপ্ত কর্মকর্তা (ওসি) আনোয়ার হোসেন বাবা-ছেলের মৃত্যুর বিষয়টি নিশ্চিত করেছেন।
