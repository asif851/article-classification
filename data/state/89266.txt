
আত্মপক্ষ সমর্থন করে পঞ্চম দিনের মতো বক্তব্য তুলে ধরতে আদালতে গেছেন বিএনপির চেয়ারপারসন খালেদা জিয়া। আজ বৃহস্পতিবার রাজধানীর বকশীবাজারে বিশেষ জজ আদালত-৫–এ আত্মপক্ষ সমর্থন করে তাঁর অসমাপ্ত বক্তব্য তুলে ধরার কথা রয়েছে।
বেলা সাড়ে ১১টার দিকে বিএনপির চেয়ারপারসন আলিয়া মাদ্রাসা মাঠের অস্থায়ী আদালতে পৌঁছান।
এর আগে জিয়া অরফানেজ ট্রাস্ট দুর্নীতি মামলায় বিএনপি চেয়ারপারসন আত্মপক্ষ সমর্থন করে চার দিন বক্তব্য দিয়েছেন। সেখানে তিনি নিজেকে নির্দোষ দাবি করে মামলাকে রাজনৈতিক উদ্দেশ্যপ্রণোদিত বলে উল্লেখ করেন।
সাবেক প্রধানমন্ত্রী খালেদা জিয়ার বিরুদ্ধে এই আদালতে জিয়া চ্যারিটেবল ট্রাস্ট দুর্নীতি মামলাটিও বিচারাধীন আছে। অরফানেজ ও চ্যারিটেবল ট্রাস্ট দুর্নীতি মামলা দুটি দুর্নীতি দমন কমিশনের (দুদক) করা। খালেদা জিয়ার বিরুদ্ধে আদালতে মোট ৩৭টি মামলা বিচারাধীন রয়েছে। এর মধ্যে ৫টি প্রধানমন্ত্রী থাকার সময় দুর্নীতির অভিযোগে করা। দুর্নীতির মামলাগুলো বিগত তত্ত্বাবধায়ক সরকারের সময় করা। বাকি মামলাগুলো গাড়িতে অগ্নিসংযোগ, হত্যা, মানহানি ও রাষ্ট্রদ্রোহের অভিযোগে করা হয়েছে।
২ কোটি ১০ লাখ ৭১ হাজার ৬৭১ টাকা আত্মসাতের অভিযোগে করা জিয়া অরফানেজ ট্রাস্ট মামলায় আসামি হলেন খালেদা জিয়া, তাঁর বড় ছেলে বিএনপির সিনিয়র ভাইস চেয়ারম্যান তারেক রহমানসহ ছয়জন। তারেক রহমানের বিরুদ্ধে এর মধ্যে গ্রেপ্তারি পরোয়ানা জারি করেছেন আদালত। আর ৩ কোটি ১৫ লাখ ৪৩ হাজার টাকা আত্মসাতের অভিযোগে করা জিয়া চ্যারিটেবল ট্রাস্ট মামলায় আসামি হলেন খালেদা জিয়াসহ চারজন।
