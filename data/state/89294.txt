
ঢাকা মহানগর পুলিশের (ডিএমপি) গোয়েন্দা বিভাগের (ডিবি) ১১ সদস্যের বিরুদ্ধে রাজধানীর একটি ক্লাবে ঢুকে মোবাইল ও টাকা ছিনিয়ে নেওয়ার অভিযোগের তদন্ত শুরু করেছে পুলিশ। তিন কার্যদিবসের মধ্যে এ-সংক্রান্ত প্রতিবেদনটি জমা দেওয়ার কথা।
জানতে চাইলে তদন্ত কমিটির সদস্য ডিএমপির যুগ্ম কমিশনার (অপরাধ) কৃষ্ণপদ রায় প্রথম আলোকে বলেন, তদন্তের অংশ হিসেবে ক্লাবে গিয়ে সেখানকার লোকজন ও সংশ্লিষ্ট থানার সঙ্গে কথা হয়েছে। অভিযুক্ত পুলিশ সদস্যদেরও বক্তব্য নেওয়া হয়েছে। সোমবারের মধ্যে প্রতিবেদন জমা দেওয়া হবে।
গত সোমবার সন্ধ্যার পর রাজধানীর কাফরুল থানাধীন ইব্রাহিমপুর এলাকার ‘নিউ ওয়েভ’ নামের একটি ক্লাবে ডিবি পুলিশ পরিচয়ে ঢুকে ক্লাবে উপস্থিত লোকজনের কাছ থেকে অস্ত্রের ভয় দেখিয়ে টাকা ও মুঠোফোন ছিনিয়ে নেন ১১ জন পুলিশ সদস্য। পরে তাঁদের সবাইকে কাফরুল থানায় সোপর্দ করে মিলিটারি পুলিশ।
কাফরুল থানা সূত্রে জানা গেছে, এ ঘটনায় কাফরুল থানায় একটি সাধারণ ডায়েরি করে (জিডি) তাঁদের ছেড়ে দেওয়া হয়েছে। ১১ জন সদস্য হলেন ডিবি পূর্বের সহকারী কমিশনার রুহুল আমিন সরকার (বিসিএস ৩১তম ব্যাচ), পরিদর্শক মো. গিয়াসউদ্দিন, উপপরিদর্শক মো. জাহিদুল ইসলাম, সহকারী উপপরিদর্শক লুৎফর রহমান, মাহবুবুর রহমান ও তোফাজ্জল হোসেন। বাকি পাঁচজন পুলিশের কনস্টেবল। তাঁরা হলেন আবদুল লতিফ, আজিজুল হক, জাহাঙ্গীর আলম খান, তৌহিদুল ইসলাম ও জিল্লুর রহমান। জিল্লুর রহমান মাইক্রোবাসটি চালাচ্ছিলেন। গত বুধবার তাঁদের সাময়িক বরখাস্ত করা হয়েছে।
ডিএমপির মিরপুর বিভাগের এক ঊর্ধ্বতন কর্মকর্তা জানিয়েছেন, থানায় সোপর্দ করার পর ডিবি পূর্বের অতিরিক্ত উপকমিশনার মোখলেসুর রহমান তাঁদের থানা থেকে নিয়ে আসেন।
