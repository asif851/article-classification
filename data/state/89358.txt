
তথ্য মন্ত্রণালয়-সম্পর্কিত সংসদীয় কমিটি বলেছে, পত্রিকার নিবন্ধন বাতিলের ক্ষমতা জেলা প্রশাসকদের দেওয়া যাবে না। আজ মঙ্গলবার সংসদ ভবনে অনুষ্ঠিত কমিটির বৈঠকে তথ্য মন্ত্রণালয়ের কাছে কমিটি এই সুপারিশ করেছে।
বৈঠকে কমিটি বলেছে, বর্তমান সরকার তথ্যের অবাধ প্রবাহে এবং গণমাধ্যমের স্বাধীনতায় বিশ্বাস করে। পত্রিকার নিবন্ধন বাতিলের ক্ষমতা জেলা প্রশাসকদের দেওয়া হলে গণমাধ্যমের স্বাধীনতা খর্ব হবে। এতে সরকারের কোনো লাভ হবে না। উল্টো সরকারের ভাবমূর্তি নষ্ট হবে।
বৈঠক শেষে কমিটির সদস্য মৃণাল কান্তি দাস প্রথম আলোকে বলেন, পত্রিকার নিবন্ধন বাতিলের ক্ষমতা জেলা প্রশাসকদের দেওয়ার প্রস্তাব বাস্তবতা বিবর্জিত। এটি জেলা প্রশাসকদের চাহিদা। এ বিষয়ে সরকারের নীতিগত কোনো সিদ্ধান্ত নেই। সে জন্য কমিটি মন্ত্রণালয়কে বলেছে, জেলা প্রশাসকদের এ প্রস্তাব গ্রহণ করা যাবে না।
বৈঠক সূত্র জানায়, বৈঠকে কমিটির সব সদস্য জেলা প্রশাসকদের পত্রিকার নিবন্ধন বাতিলের ক্ষমতা না দেওয়ার পক্ষে মত দেন এবং এ বিষয়ে তাঁরা তথ্যমন্ত্রী হাসানুল হক ইনুর কাছে সরকারের অবস্থান সম্পর্কে জানতে চান। এ সময় তথ্যমন্ত্রী জানান, জেলা প্রশাসকেরা এ ক্ষমতা চেয়েছেন। তবে তা সরকারের অবস্থান নয়। সুতরাং সরকার এ ধরনের প্রস্তাবে সম্মতি জানাবে না।
উল্লেখ্য, জেলা প্রশাসকেরা রাষ্ট্রবিরোধী বা ধর্মীয় মূল্যবোধে আঘাত আনে, এমন কোনো বিষয়ে পত্রিকায় সংবাদ প্রকাশ হলে সেই পত্রিকার নিবন্ধন বাতিলের ক্ষমতা তাঁদের দেওয়ার প্রস্তাব করেছে। তাঁদের এই প্রস্তাব জেলা প্রশাসকদের সম্মেলনের কার্যপত্রে স্থান পেয়েছে, যা আজ আলোচনা হওয়ার কথা রয়েছে।
বেতারের শিল্পী ও সংবাদ পাঠকদের সম্মানী বাড়ানোর সুপারিশ
সংসদ সচিবালয় থেকে জানানো হয়েছে, আজকের বৈঠকে বাংলাদেশ বেতারের সংগীতসহ বিভিন্ন অনুষ্ঠানে অংশগ্রহণকারী শিল্পী ও সংবাদ পাঠকদের সম্মানী বাড়ানোর সুপারিশ করা হয়। কমিটি শিল্পীদের চার ধরনের শ্রেণি বিভাগ বাতিল করে দুই শ্রেণিতে (‘ক’ ও ‘খ’) ভাগ করার কথা বলেছে। একই সঙ্গে বেতারের সাংগঠনিক কাঠামো অনুযায়ী বিভিন্ন শূন্যপদ ২০১৪ সালের মধ্যে পূরণ করতে বলেছে।
কমিটির সভাপতি এ কে এম রহমতউল্লাহর সভাপতিত্বে বৈঠকে কমিটির সদস্য তথ্যমন্ত্রী হাসানুল হক ইনু, জাহাঙ্গীর কবির নানক, সুকুমার রঞ্জন ঘোষ, মৃণাল কান্তি দাস, সিমিন হোসেন, সাইমুম সরওয়ার ও তারানা হালিম অংশ নেন।
