
বিরোধী দলকে আগামী জাতীয় সংসদ নির্বাচনে আনতে ক্ষমতাসীন আওয়ামী লীগকে তাগিদ দিয়েছে বাংলাদেশ সফররত কমনওয়েলথের প্রতিনিধিদল। এ ছাড়া চলমান রাজনৈতিক সংকট নিরসনে দলটিকে কার্যকর উদ্যোগ নেওয়ার আহ্বান জানায় দলটি।
আজ বুধবার দুপুরে আওয়ামী লীগের সভানেত্রীর ধানমন্ডির রাজনৈতিক কার্যালয়ে আওয়ামী লীগ নেতাদের সঙ্গে বৈঠক করে কমনওয়েলথের প্রতিনিধিদলটি। তিন সদস্যের প্রতিনিধিদলের নেতৃত্ব দিচ্ছেন কমনওয়েলথের গণতন্ত্র ও রাজনীতিবিষয়ক উপদেষ্টা মার্টিন ক্যাস্ত্রি।
মার্টিন ক্যাস্ত্রি সাংবাদিকদের বলেন, ‘আমরা মাঠপর্যায়ে বাংলাদেশের রাজনৈতিক পরিস্থিতি পর্যবেক্ষণ করতে এসেছি। ইতিমধ্যে নির্বাচন কমিশনের সঙ্গে বৈঠক করেছি। রাজনৈতিক দলগুলোর সঙ্গেও বৈঠক করব। ইউরোপীয় ইউনিয়ন রাজনৈতিক পরিস্থিতি শান্ত না হলে নির্বাচনী পর্যবেক্ষক দল পাঠাবে না বলে ইতিমধ্যে জানিয়েছে।’
আপনারা নির্বাচন পর্যবেক্ষক প্রতিনিধিদল পাঠাবেন কি না—এমন প্রশ্নের জবাবে মার্টিন ক্যাস্ত্রি বলেন, ‘আগামী নির্বাচনে পর্যবেক্ষক দল পাঠানোর ব্যাপারে কোনো সিদ্ধান্ত হয়নি। রাজনৈতিক পরিস্থিতি পর্যবেক্ষণ করে আমরা কমনওয়েলথের মহাসচিবের কাছে প্রতিবেদন দেব। পরিস্থিতি বিবেচনা করে মহাসচিব সিদ্ধান্ত নেবেন।’
প্রতিনিধিদলটির প্রধান সাংবাদিকদের বলেন, তাঁরা ক্ষমতাসীন আওয়ামী লীগের কাছে জানতে চেয়েছেন বিরোধী দল নির্বাচনে কেন আসছে না? প্রতিনিধিদলটি চলমান সংকট সমাধান করে অবাধ, সুষ্ঠু ও নিরপেক্ষ নির্বাচন করার তাগিদ দিয়েছে বলে তিনি জানান। জবাবে আওয়ামী লীগ তাঁদের আশ্বস্ত করেছে বলেও তিনি জানান।
বৈঠক শেষে আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেন, ‘প্রতিনিধিদলটি জানতে চেয়েছেন, বিরোধী দল নির্বাচনে কেন আসছে না। এ বিষয়ে আমরা আমাদের তত্পরতা তাঁদের অবগত করেছি। তাঁরা এতে সন্তোষ প্রকাশ করেছেন।’ তিনি জানান, আগামী নির্বাচনে কমনওয়েলথ পর্যবেক্ষক দল পাঠানোর বিষয়ে আগ্রহ প্রকাশ করেছে। তবে এ বিষয়ে নিশ্চিত করে কিছু বলেননি।
বৈঠকে উপস্থিত ছিলেন সাবেক পররাষ্ট্রমন্ত্রী ও আওয়ামী লীগের যুগ্ম সাধারণ সম্পাদক দীপু মনি, আন্তর্জাতিকবিষয়ক সম্পাদক ফারুক খান, তথ্য ও গবেষণা সম্পাদক আফজাল হোসেন প্রমুখ।
 
