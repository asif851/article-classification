
 
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর দলীয় নেতাদের উদ্দেশে বলেছেন, এখন নির্বাচনের মনোনয়ন নিয়ে কথা বলার সময় নয়। আগে এ সরকারকে হটাতে হবে। তারপর মনোনয়ন নিয়ে ভাবা যাবে। আজ সোমবার রাজধানীর একটি হোটেলে স্বেচ্ছাসেবক দলের বর্ধিত সভায় মির্জা ফখরুল এসব কথা বলেন।মির্জা ফখরুল বলেন, ‘সামনে একটাই লক্ষ্য, এ সরকারকে সরাতে হবে। জগদ্দল পাথরের মতো চেপে বসা এ সরকারকে হটানোর পর মনোনয়ন নিয়ে ভাবা যাবে।’ তিনি অভিযোগ করেন,বিএনপি যাতে নির্বাচনে যেতে না পারে সে জন্য আওয়ামী লীগ নানা কলাকৌশল করছে। এ জন্যই সরকার সংবিধান সংশোধন করেছে।ফখরুল বলেন, সামনে বড় সংকট। সময় কম। পেছনে তাকানোর সুযোগ নেই। একদলীয় নির্বাচনের চেষ্টা রুখে দাঁড়াতে তিনি নেতা-কর্মীদের প্রতি আহ্বান জানান।দলের সবাইকে ঐক্যবদ্ধ থাকার আহ্বান জানিয়ে ফখরুল বলেন, বিএনপিতে ভাঙন ধরানোর চেষ্টা চলছে।
সংশোধিত তথ্য ও যোগাযোগপ্রযুক্তি আইনের কঠোর সমালোচনা করে বিএনপির মুখপাত্র বলেন, ‘এ আইন অত্যন্ত নিবর্তনমূলক, ঘৃণিত আইন।’সভায় স্বেচ্ছাসেবক দলের সভাপতি হাবিব উন নবী খান, সাধারণ সম্পাদক সরাফত আলী, সাংগঠনিক সম্পাদক শফিউল বারী এবং সংগঠনের ৭৫টি সাংগঠনিক জেলার প্রতিনিধিরা অংশ নেন।
