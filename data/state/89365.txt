
রোহিঙ্গাদের আশ্রয় দেওয়ার পাশাপাশি তাদের মিয়ানমারে ফিরিয়ে নিতে আন্তর্জাতিকভাবে চাপ সৃষ্টির জন্য কূটনৈতিক উদ্যোগ নিতে সরকারের প্রতি আহ্বান জানিয়েছেন বিএনপির মহাসচিব মির্জা ফখরুল ইসলাম আলমগীর।গতকাল রোববার বিকেলে রিপোর্টার্স ইউনিটিতে এক আলোচনা সভায় মির্জা ফখরুল এই আহ্বান জানান। সেন্টার ফর ন্যাশনালিজম স্টাডিজ নামের একটি সংগঠন ‘রোহিঙ্গা সংকট: রাষ্ট্র নাকি মানবতা’ শীর্ষক ওই আলোচনা সভার আয়োজন করে।মিয়ানমারে রোহিঙ্গাদের ওপর নির্যাতন ও শান্তিতে নোবেল জয়ী নেত্রী অং সান সু চির ভূমিকার নিন্দা জানান মির্জা ফখরুল। তিনি বলেন, ‘আমরা অন্য দেশের অভ্যন্তরীণ বিষয়ে হস্তক্ষেপের ঘোর বিরোধী। কিন্তু অন্যের অভ্যন্তরীণ বিষয়ে আমার ওপরে চাপ সৃষ্টি হলে, স্বাধীনতা-সার্বভৌমত্ব বিপন্ন হলে, অবশ্যই এটিকে গুরুত্বপূর্ণ বিষয় হিসেবে অ্যাড্রেস করতে হবে।’ মির্জা ফখরুল বলেন, বিএনপি সরকারের আমলে খালেদা জিয়া রোহিঙ্গাদের ফিরিয়ে দেননি, আশ্রয় দিয়েছিলেন। পাশাপাশি মিয়ানমারের ওপর চাপ সৃষ্টি করার জন্য সীমান্তে এক ব্রিগেড সেনা মোতায়েন করেছিলেন।
