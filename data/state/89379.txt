
‘প্রতিদ্বন্দ্বী বড় প্লিয়ার (প্লেয়ার বা খেলোয়ার) নাই, তাহলে নির্বাচন জমবে কেমনে? তার পরও এখানে নৌকা ও হাতি মার্কার মধ্যেই কিছুটা প্রতিদ্বন্দ্বিতা হবে। তবে মানুষ এখনো আতঙ্কের মধ্যে আছে, নির্বাচন হয় কি না, সেটা নিয়েও সন্দিহান।’ গতকাল বৃহস্পতিবার দুপুরে কথাগুলো বলছিলেন মিরপুরের কাজীপাড়ার একটি ছোট খাবারের হোটেল ব্যবসায়ী জসিমউদ্দিন।রাজধানীর কাফরুল ও মিরপুর থানার একাংশ নিয়ে গঠিত ঢাকা-১৫ আসনের বিভিন্ন এলাকা ঘুরে বিভিন্ন শ্রেণী-পেশার মানুষের সঙ্গে কথা বলে বোঝা গেল, এই আসনে আওয়ামী লীগ মনোনীত প্রার্থী কামাল আহমেদ মজুমদার ও স্বতন্ত্র প্রার্থী একই দলের মোহাম্মদ এখলাস উদ্দিন মোল্লার মধ্যে লড়াই জমলেও ৫ জানুয়ারি অনুষ্ঠেয় জাতীয় সংসদ নির্বাচন নিয়ে মানুষের আগ্রহ খুবই কম। এই দুজন প্রার্থীর বাইরে জাতীয় সমাজতান্ত্রিক দলের (জাসদ) মোহাম্মদ সাইফুল ইসলাম প্রতিদ্বন্দ্বিতা করছেন এই আসনে।পুরো এলাকায় পোস্টার ও মাইকিংয়ে প্রচারণা থাকলেও নির্বাচনী আমেজ নেই। অথচ নির্বাচনের বাকি আছে মাত্র আজ ও কাল। মিরপুর-১০ নম্বর এলাকার আসবাবের দোকানদার আবু সাঈদ বলছিলেন, ব্যবসা খুব মন্দা যাচ্ছে, নির্বাচন নিয়ে মানুষের আগ্রহ কম। তবে এই আসনে কামাল মজুমদার ও এখলাস মোল্লার মধ্যে প্রতিদ্বন্দ্বিতা হবে।পশ্চিম শেওড়াপাড়ার ইলেকট্রিক্যাল সরঞ্জামাদির দোকান কলিম উল্লাহ বলছিলেন, অন্যবারের মতো এবার কোনো আমেজ নেই। প্রার্থীরা হয়তো হাত মিলিয়ে যাচ্ছেন কিংবা মাইকিংয়ে প্রচারণা চালাচ্ছেন। কিন্তু মানুষের মধ্যে সাড়া কম।এই আসনে এবার মোট ভোটার তিন লাখ ১৯ হাজার ৬০ জন। ১২৯টি কেন্দ্রে ভোট গ্রহণ হবে। গতবার এই আসনে আওয়ামী লীগের প্রার্থী কামাল আহমেদ মজুমদার এক লাখ ২০ হাজার ৭৮০ ভোট পেয়ে বিজয়ী হয়েছিলেন। তাঁর প্রধান প্রতিদ্বন্দ্বী ছিলেন বিএনপির প্রার্থী হামিদুল্লাহ খান। তিনি পেয়েছিলেন ৭৬ হাজার ৪৭২ ভোট।আওয়ামী লীগের দলীয় সূত্র ও এলাকার একাধিক মানুষ জানিয়েছেন, গত পাঁচ বছরে কামাল আহমেদ মজুমদার বিভিন্ন কর্মকাণ্ডের জন্য সমালোচিত হয়েছেন। আবার এখলাস মোল্লা দলের লোক হওয়ার পাশাপাশি মিরপুরের আদি বাসিন্দা হওয়ায় স্বতন্ত্র প্রার্থী হয়েও লড়াই জমিয়ে তুলছেন। একসময় তিনি বিএনপির রাজনীতির সঙ্গে জড়িত ছিলেন।এখলাস মোল্লার আরেক ভাই ঢাকা-১৬ আসনে আওয়ামী লীগের মনোনীত প্রার্থী ইলিয়াস উদ্দিন মোল্লাহ।গতকাল ওই নির্বাচনী এলাকা ঘুরে নির্বাচনী আচরণবিধি লঙ্ঘনের চিত্রও দেখা গেছে। সরকারদলীয় প্রার্থী কামাল আহমেদ মজুমদারের নির্বাচনী পোস্টারে বঙ্গবন্ধু শেখ মুজিবুর রহমানের ছবি ব্যবহার করতে দেখা গেছে। আচরণবিধি অনুযায়ী নির্বাচনী পোস্টারে প্রতীক এবং নিজের পাশাপাশি দলীয় প্রধানের ছবি ব্যবহার করার নিয়ম আছে। এর বাইরে কারও ছবি ব্যবহারের সুযোগ নেই। এ বিষয়ে কামাল মজুমদারের সঙ্গে যোগাযোগের চেষ্টা করেও কথা বলা সম্ভব হয়নি।
