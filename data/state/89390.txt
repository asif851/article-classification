
চিকিৎসা বন্ধ করে একঘণ্টা মুখোমুখি অবস্থান নেন বঙ্গবন্ধু শেখ মুজিব মেডিকেল বিশ্ববিদ্যালয়ের (বিএসএমএমইউ) সহ-উপাচার্য এ এস এম জাকারিয়া ও প্রক্টর হাবিবুর রহমানের সমর্থক চিকিৎসকেরা। পরে পরিস্থিতি নিয়ে ডিনস কমিটির বৈঠক বসে।  আজ শনিবার বেলা পৌনে ১১টা থেকে দুপুর পৌনে ১২টা পর্যন্ত বিএসএমএমইউ চত্বরের ভেতরে বটতলায় মিছিল করেন চিকিৎসকেরা। নার্স নিয়োগ এবং উপাচার্য, সহ-উপাচার্য, প্রক্টরের মধ্যকার বিবাদকে কেন্দ্র করে এ ঘটনা ঘটেছে বলে চিকিৎসকদের অভিযোগ।
দুই পক্ষের মধ্যে সমঝোতার চেষ্টা করেন বিএসএমএমইউয়ের পরিচালক ব্রিগেডিয়ার জেনারেল মো. আবদুল্লাহ আল হারুন। পরে ডিনস কমিটির বৈঠক বসে।
গত বৃহস্পতিবার উপাচার্যের কক্ষে উচ্চপদস্থ কর্মকর্তাদের সভায় নার্স নিয়োগে অনিয়মের বিষয় নিয়ে আলোচনা হয়। একপর্যায়ে মো. হাবিবুর রহমান ও এ এস এম জাকারিয়ার মধ্যে বিতণ্ডা শুরু হয়। এ এস এম জাকারিয়া অভিযোগ করেন, সভা থেকে উঠে আসার সময় বিশ্ববিদ্যালয়ের উপাচার্য কামরুল হাসান খান তাঁকে শারীরিকভাবে হেনস্তা করেন। তবে উপাচার্য এই অভিযোগ অস্বীকার করেছেন।
গতকাল শুক্রবার বিশ্ববিদ্যালয় কর্তৃপক্ষের সঙ্গে বৈঠকে বসেন বাংলাদেশ মেডিকেল অ্যাসোসিয়েশন (বিএমএ) ও আওয়ামী লীগ-সমর্থিত চিকিৎসকদের সংগঠন স্বাধীনতা চিকিৎসক পরিষদের (স্বাচিপ) নেতারা। সভায় সব পক্ষকে ধৈর্য ধরার আহ্বান জানানো হয়।
আরও পড়ুন: 
উপাচার্যের বিরুদ্ধে সহ-উপাচার্যকে হেনস্তার অভিযোগচিকিৎসকদের সভা ধৈর্য ধরার আহ্বান
