
 
আওয়ামী লীগের প্রেসিডিয়াম সদস্য ও স্বাস্থ্যমন্ত্রী মোহাম্মদ নাসিম বলেছেন, আওয়ামী লীগ জনগণের দল, কোনো হুমকি-ধমকিতে আওয়ামী লীগ ভয় পায় না। ঈদের পর বিএনপির আন্দোলন হবে অর্থহীন।
আজ রোববার দুপুরে সিরাজগঞ্জে মডেল ফার্মেসি ও মেডিসিন শপ উদ্বোধন শেষে সাংবাদিকদের প্রশ্নের জবাবে স্বাস্থ্যমন্ত্রী এ কথা বলেন।
স্বাস্থ্যমন্ত্রী মোহাম্মদ নাসিম বলেছেন, বিএনপির অতীতের আন্দোলন এ দেশের মানুষ দেখেছে। তাদের জ্বালাও-পোড়াও ও মানুষ পুড়িয়ে হত্যার আন্দোলন জনগণ সমর্থন করে না। আন্দোলনের হুমকি-ধমকি দিয়ে আওয়ামী লীগকে ভয় দেখানো যাবে না। একাদশ সংসদ নির্বাচন হবে সংবিধান অনুযায়ী, প্রধানমন্ত্রী শেখ হাসিনার অধীনে।
স্বাস্থ্যমন্ত্রী বলেন, মডেল ফার্মেসিতে গুটিকয়েক ওষুধ ছাড়া চিকিৎসকের ব্যবস্থাপত্র ছাড়া কোনো ওষুধ বিক্রি হবে না। নকল, ভেজাল ওষুধও বিক্রি হবে না। এসব ফার্মেসি হবে সরকারের বিশুদ্ধ ওষুধ বিক্রির একটি মডেল ব্যবসা প্রতিষ্ঠান।
মডেল ফার্মেসি ও মেডিসিন শপ উদ্বোধনের সময় মন্ত্রীর সঙ্গে ঔষধ প্রশাসনের মহাপরিচালক মেজর জেনারেল মো. মোস্তাফিজুর রহমান, পরিচালক মো. রুহুল আমীন, সিরাজগঞ্জের জেলা প্রশাসক কামরুন্নাহার সিদ্দিকা, সিভিল সার্জন শেখ মো. মনজুর রহমান, অতিরিক্ত পুলিশ সুপার শাহীনুর আলম খান, ২৫০ শয্যাবিশিষ্ট সিরাজগঞ্জ জেনারেল হাসপাতালের তত্ত্বাবধায়ক উদয় নারায়ণ মোহন্ত উপস্থিত ছিলেন।
 
