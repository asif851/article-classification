
রংপুরের বদরগঞ্জ অগ্রণী ব্যাংক শাখার ভেতরে অবসরপ্রাপ্ত এক শিক্ষক প্রতারণার শিকার হয়েছেন। তাঁর ৪১ হাজার টাকা নিয়ে সটকে পড়েছে এক ব্যক্তি। গত বুধবার ওই ঘটনা ঘটে।বদরগঞ্জ মডেল সরকারি প্রাথমিক বিদ্যালয়ের অবসরপ্রাপ্ত সহকারী শিক্ষক মোজাম্মেল হক জানান, তাঁর এক ছেলে দিল্লিতে পড়াশোনা করেন। ছেলের কাছে ৪০ হাজার টাকা পাঠাতে তিনি ওই দিন ব্যাংকের শাখায় যান। এ সময় জমা রসিদ নিয়ে লিখে টাকাসহ তা জমা দেওয়ার জন্য ব্যাংকের ক্যাশ কাউন্টারের সামনে দাঁড়ান।ওই শিক্ষকের অভিযোগ, ৪০-৪৫ মিনিট ওই কাউন্টারের সামনে দাঁড়িয়ে থাকার পরেও ব্যস্ততার অজুহাতে ব্যাংকের ক্যাশিয়ার টাকা জমা নেননি। একপর্যায়ে অজ্ঞাত এক ব্যক্তি তাঁর কাছে এসে নিজেকে ব্যাংকের লোক বলে পরিচয় দেয়। ওই ব্যক্তি তাঁর কাছে এতক্ষণেও টাকা জমা দিতে না পারার কারণ জানতে চান। এরপর তাঁর হাতে থাকা জমা রসিদের একটি ফাঁকা ঘর ওই লোক পূরণ করতে বলেন। তিনি টাকা সামনে রেখে জমা রসিদের ওই অংশ পূরণ করা শুরু করেন। এরই এক ফাঁকে ওই ব্যক্তি ২০ হাজার ৫০০ টাকার দুটি বান্ডিল নিয়ে সটকে পড়েন।শিক্ষক মোজাম্মেল হক জানান, ক্যাশিয়ার দীর্ঘক্ষণ দাঁড় করিয়ে না রেখে দ্রুত টাকা জমা নিলে তাঁর টাকাটা খোয়া যেত না।ঘটনার সত্যতা নিশ্চিত করে ওই ব্যাংকের শাখা ব্যবস্থাপক তাহমিদুর রহমান বলেন, ‘ব্যাংকে বিভিন্ন ধরনের মানুষ আসে। এত কিছু দেখভাল করা অসম্ভব। তবে ক্যাশিয়ার দীর্ঘ সময়ে টাকা জমা না নিয়ে থাকলে তিনি (শিক্ষক) আমার কাছে এসে বললেই টাকা জমার ব্যবস্থা করতে পারতাম।’বদরগঞ্জ থানার ভারপ্রাপ্ত কর্মকর্তা (ওসি) মোস্তাফিজার রহমান জানান, তাঁরা এ রকম কোনো অভিযোগ পাননি। পেলে বিষয়টি খতিয়ে দেখা হবে।
