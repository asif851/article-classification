
ভাদ্র মাসের বিদায় বেলায় ভারী বৃষ্টি হচ্ছে সারা দেশে। তবে দেশের মধ্যাঞ্চলে বৃষ্টির দাপট বেশি। আজ সোমবার সকালে বৃষ্টির মাত্রা আরও বেড়ে যায়। এ কারণে দেশের সব নৌবন্দরে ১ নম্বর সতর্কতা সংকেত দেখিয়ে যেতে বলা হয়েছে।
আবহাওয়া অধিদপ্তর সকাল সোয়া নয়টায় জানায়, ঢাকায় আজ সকাল ছয়টা থেকে নয়টা পর্যন্ত তিন ঘণ্টায় ৬৬ মিলিমিটার বৃষ্টি হয়েছে।
এর আগে সকালে আবহাওয়াবিদ আরিফ হোসেন প্রথম আলোকে বলেন, মৌসুমি বায়ুর সক্রিয়তার কারণে এই বৃষ্টি হচ্ছে। আপাতত বৃষ্টি কমছে না। এই ধারা আগামীকালও থাকতে পারে। রাজধানীতে বৃষ্টির মাত্রা হয়তো দুপুরের দিকে কিছুটা কমবে।
আরিফ হোসেন আরও বলেন, আজ সারা দিন ঢাকার আকাশ মেঘলা থাকতে পারে। বৃষ্টির মাত্রা দুপুরের দিকে কিছুটা কমতে পারে। তবে পুরো দিনই আকাশ মেঘাচ্ছন্ন থাকবে।
আজ সকালে রাজধানী ঢাকাসহ শ্রীমঙ্গল, ফরিদপুর, টাঙ্গাইল, রাজশাহী ও রংপুরের দিকে বৃষ্টি হচ্ছে। বৃষ্টির কারণে সিলেট ও পার্বত্য চট্টগ্রামের পাহাড়ি অঞ্চলে ভূমিধসের পূর্বাভাস দিয়েছে আবহাওয়া অধিদপ্তর।
এদিকে এই বৃষ্টির ফলে নতুন করে বন্যার আশঙ্কা নেই। তবে যমুনা নদীর পানি বৃদ্ধি পাচ্ছে বলে জানান বন্যা নিয়ন্ত্রণ ও সতর্কীকরণ কেন্দ্রের নির্বাহী প্রকৌশলী সাজ্জাদ হোসেন। তিনি প্রথম আলোকে বলেন, ‘সিরাজগঞ্জে যমুনার পানি বিপৎসীমার ওপরে রয়েছে। এখন মৌসুমি বায়ু আসামের দিকেও সক্রিয় রয়েছে। গুয়াহাটিতে পানি কমছে। তবে ওই এলাকায় বৃষ্টির ওপরই নির্ভর করছে আমাদের দেশের বন্যা পরিস্থিতি। তবে আশার খবর হলো গঙ্গা অববাহিকা অঞ্চলে বৃষ্টি কম হচ্ছে।’
গত আগস্ট মাসে সারা দেশে ৪৯৮ মিলিমিটার বৃষ্টিপাত হয়, যা স্বাভাবিকের চেয়ে সাড়ে ৩১ শতাংশ বেশি ছিল। আবহাওয়া অধিদপ্তরের বিশেষজ্ঞ কমিটির বৈঠকে এই তথ্য জানানো হয়। বিশেষজ্ঞ কমিটির ওই বৈঠকটি অনুষ্ঠিত হয় গত ৩০ আগস্ট। বৈঠকে সেপ্টেম্বর মাসের পূর্বাভাসে বলা হয়েছিল, চলতি মাসে সারা দেশে প্রায় ৩০০ থেকে ৩৩৫ মিলিমিটার বৃষ্টি হবে।
