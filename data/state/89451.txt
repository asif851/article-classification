
রাজধানীর খিলগাঁওয়ে গুলিতে নিহত যুবকের শরীরে বাঁধা বন্ধনীতে কয়েকটি বোমা পাওয়া গেছে বলে জানিয়েছে র‍্যাব। র‍্যাব বলছে, যুবকের সঙ্গে থাকা ব্যাগের মধ্যে হাতে তৈরি বড় একটি বোমা পাওয়া গেছে। বোমাগুলো নিষ্ক্রিয় করা হয়েছে।
আজ শনিবার সকাল ১০টা ৫০ মিনিটের দিকে ঘটনাস্থলে র‍্যাব-৩-এর অধিনায়ক লেফটেন্যান্ট কর্নেল তুহিন মোহাম্মদ মাসুদ প্রথম আলোকে এ তথ্য জানান।

সকাল সাড়ে নয়টার দিকে ঘটনাস্থলে এক ব্রিফিংয়ে তুহিন মোহাম্মদ মাসুদ বলেন, ভোর পৌনে পাঁচটার দিকে ওই যুবক মোটরসাইকেলে করে তল্লাশি চৌকির কাছাকাছি আসেন। এ সময় র‍্যাব সদস্যরা তাঁকে থামতে বলেন। কিন্তু তিনি নির্দেশ অমান্য করে না থেমে ‘ক্রস’ করার চেষ্টা করেন। এ অবস্থায় পরিস্থিতির কারণে তাঁকে গুলি করে র‍্যাব। এতে তিনি নিহত হন। আহত হন দুই র‍্যাব সদস্য। তাঁরা ঢাকা মেডিকেল কলেজ হাসপাতালে চিকিৎসাধীন।
দুপুর সাড়ে ১২টার দিকে খিলগাঁও পুলিশ একটি পিকআপে যুবকের লাশ ময়নাতদন্তের জন্য ঢাকা মেডিকেল কলেজের মর্গে নিয়ে যায়।
পুলিশের অপরাধ তদন্ত বিভাগের (সিআইডি) ক্রাইম ইউনিটের জ্যেষ্ঠ সহকারী পুলিশ সুপার (এএসপি) আব্দুস সালাম বলেন, তাঁরা নিহত যুবকের শরীরে ছয় থেকে সাতটি গুলির চিহ্ন দেখেছেন। লাশ থেকে ডিএনএ নমুনা সংগ্রহ করেছেন। বোমা নিষ্ক্রিয় করার জায়গা থেকেও নমুনা নেওয়া হয়েছে। পুলিশকে সুরতহাল প্রতিবেদন তৈরিতে সিআইডি সহায়তা করছে।

এটা র‍্যাবের নিয়মিত তল্লাশি চৌকি কি না, তা জানতে চাইলে র‍্যাব-৩-এর অধিনায়ক লেফটেন্যান্ট কর্নেল তুহিন মোহাম্মদ মাসুদ বলেন, নির্জন জায়গা হওয়ায় এখানে অসাধু লোকজন যাতায়াত করে। এ কারণে তল্লাশি চৌকি বসানো হয়। হামলাকারী কোথা থেকে আসছিলেন, জঙ্গিগোষ্ঠীর সঙ্গে সম্পৃক্ততা আছে কি না, তা জানা যায়নি।
এর আগে সকালে র‍্যাব-৩-এর অপারেশন অফিসার এ এস এম শাখাওয়াত হোসেন বলেন, মোটরসাইকেলে করে ওই যুবক তল্লাশি চৌকির কাছাকাছি আসেন। র‍্যাব সদস্যরা তাঁকে থামতে বলেন। যুবক না থেমে সঙ্গে থাকা ব্যাগ থেকে বোমাসদৃশ বস্তু ছুড়ে মারার চেষ্টা করেন। র‍্যাব সদস্যরা গুলি ছুড়লে যুবক নিহত হন।
সকালে সরেজমিনে দেখা যায়, র‍্যাবের তল্লাশি চৌকিটি শেখের জায়গা ও নন্দীপাড়ার সংযোগ সড়কে। আশপাশে ধানখেত ও খালি জায়গা। তেমন জনবসতি নেই। কিছুটা দূরে জনবসতি আছে। সে সময় দূর থেকে ঘটনাস্থলে নিহত ব্যক্তিকে পড়ে থাকতে দেখা গিয়েছিল। তাঁর মাথার কাছে একটি ব্যাগ ও লাল রঙের মোটরসাইকেল পড়েছিল। পরনে শার্ট ও জিনসের প্যান্ট ছিল।
গতকাল শুক্রবার বেলা একটার দিকে হজরত শাহজালাল আন্তর্জাতিক বিমানবন্দরের অদূরে র‍্যাব সদর দপ্তরের ফোর্সেস ব্যারাকে আত্মঘাতী হামলা হয়। এতে র‍্যাবের দুই সদস্য আহত হন। হামলার পরে গতকাল বেলা তিনটার দিকে দেশের সব কারাগার, অভ্যন্তরীণ ও আন্তর্জাতিক বিমানবন্দরে সতর্কতা জারি করা হয়।
আরও পড়ুন:র‍্যাব ব্যারাকে আত্মঘাতী হামলাএবার র‍্যাবের তল্লাশি চৌকিতে 'হামলার চেষ্টা' নিহত ১

