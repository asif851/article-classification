
পুলিশের সঙ্গে ‘বন্দুকযুদ্ধে’ মুন্সি রাজু (২৮) নামের এক যুবক নিহত হয়েছেন। গতকাল শুক্রবার দিবাগত রাত তিনটার দিকে খুলনা নগরের টুথপাড়া ক্রিস্টানপল্লী বালুর মাঠ এলাকায় এই ‘বন্দুকযুদ্ধের’ ঘটনা ঘটে বলে জানিয়েছে পুলিশ।
নিহত রাজু নগরের টুথপাড়া দারোগার বস্তি এলাকার সিদ্দিকুর রহমানের ছেলে। খুলনা সদর থানার ভারপ্রাপ্ত কর্মকর্তা (ওসি) এস এম মিজানুর রহমানের ভাষ্য, গতকাল রাত তিনটার দিকে টুথপাড়া ক্রিস্টানপল্লী বালুর মাঠ এলাকায় একদল ডাকাত ডাকাতির প্রস্তুতি নিচ্ছে—এমন খবর পেয়ে পুলিশ সেখানে যায়। পুলিশের উপস্থিতি টের পেয়ে ডাকাতেরা গুলি ছোড়ে। পুলিশ পাল্টা গুলি ছোড়ে। একপর্যায়ে ডাকাতেরা পালিয়ে যায়। সেখানে রাজুকে আহত অবস্থায় পাওয়া যায়। তাঁকে উদ্ধার করে খুলনা মেডিকেল কলেজ হাসপাতালে নেওয়ার পর ভোররাত ৪টা ১০ মিনিটের দিকে চিকিৎসকেরা রাজুকে মৃত ঘোষণা করেন।পুলিশ সূত্রে জানা গেছে, ঘটনাস্থল থেকে একটি বিদেশি পিস্তল, ম্যাগাজিনসহ তিনটি গুলি, একটি চায়নিজ কুড়াল ও একটি রামদা উদ্ধার করা হয়েছে।
সদর থানা সূত্রে জানা গেছে, রাজু খুলনার আলোচিত সন্ত্রাসী গ্রেনেড বাবুর সেকেন্ড ইন কমান্ড। কিছুদিন আগে সোনাডাঙা থানার এসআই হারুনুর রশিদের ছেলেকে ছুরিকাঘাত করেছিলেন তিনি। তাঁর বিরুদ্ধে খুন-গণধর্ষণসহ বিভিন্ন থানায় পাঁচটি মামলা আছে।
