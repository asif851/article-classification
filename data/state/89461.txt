
আওয়ামী লীগের ২০তম জাতীয় সম্মেলনে ফরিদপুর জেলা থেকে কাউন্সিলর নির্বাচিত হয়েছেন প্রধানমন্ত্রী শেখ হাসিনার মেয়ে সায়মা ওয়াজেদ হোসেন ও জামাই খন্দকার মাশরুর হোসেন।
ফরিদপুর জেলা আওয়ামী লীগের সাধারণ সম্পাদক সৈয়দ মাসুদ হোসেন দুজনের কাউন্সিলর নির্বাচিত হওয়ার বিষয়টি নিশ্চিত করেছেন। ২২ থেকে ২৩ অক্টোবর আওয়ামী লীগের ২০তম জাতীয় সম্মেলন হওয়ার কথা রয়েছে।
খন্দকার মাশরুর হোসেন স্থানীয় সরকারমন্ত্রী ও ফরিদপুর-৩ আসনের সাংসদ খন্দকার মোশাররফ হোসেনের ছেলে।
জেলা আওয়ামী লীগ সূত্রে জানা গেছে, গঠনতন্ত্র অনুযায়ী একটি জেলা ইউনিটের প্রতি ২৫ হাজার জনের বিপরীতে একজন করে কাউন্সিলর নির্বাচন করতে হয়। এই হিসাবে ফরিদপুর জেলা ৮৩ জন কাউন্সিলর নির্বাচিত করার সুযোগ পেয়েছে।
জেলা আওয়ামী লীগের সাধারণ সম্পাদক বলেন, ফরিদপুরের কাউন্সিলরদের তালিকা নির্ধারণের জন্য গতকাল শুক্রবার ধানমন্ডির কার্যালয়ে কেন্দ্রীয় নেতারা জেলা আওয়ামী লীগের সভাপতি সুবল সাহা ও তাঁকে ডেকেছিলেন। সেখানে ফরিদপুর জেলা থেকে সায়মা ওয়াজেদ হোসেন, খন্দকার মাশরুর হোসেনসহ ৮৩ জন কাউন্সিলর করার বিষয়টি চূড়ান্ত করা হয়।
উল্লেখ্য, সায়মা ওয়াজেদ হোসেনকে ঢাকা মহানগর দক্ষিণেরও কাউন্সিলর করা হয়েছে। তবে তিনি কোন জেলা ইউনিটের কাউন্সিলর হিসেবে সম্মেলনে যোগ দেবেন, তা এখনো চূড়ান্ত হয়নি।
