
স্বাস্থ্য ও পরিবার কল্যাণমন্ত্রী মোহাম্মদ নাসিম বলেছেন, মেডিকেল শিক্ষার সঙ্গে মানুষের জীবন-মরণের সম্পর্ক। বেসরকারি মেডিকেল কলেজগুলোর মান বজায় রাখতে হবে। নিম্নমানের কলেজ থেকে বের হয়ে মানসম্মত চিকিৎসাসেবা দেওয়া সম্ভব নয়। তাই সম্প্রতি চারটি কলেজে নতুন শিক্ষার্থী ভর্তি বন্ধ করে দেওয়া হয়েছে। মানের প্রশ্নে কোনো আপস করা হবে না। 
আজ বুধবার সচিবালয়ে মিট দ্য প্রেস অনুষ্ঠানে এসব কথা বলেন স্বাস্থ্যমন্ত্রী। বাংলাদেশ হেলথ রিপোর্টার্স ফোরাম এ অনুষ্ঠানের আয়োজন করে।
বেসরকারি হাসপাতাল, ক্লিনিক ও ডায়াগনস্টিক সেন্টারগুলোতে পরীক্ষা-নিরীক্ষায় উচ্চ ফি আদায়ের বিষয়ে সাংবাদিকদের প্রশ্নের জবাবে স্বাস্থ্যমন্ত্রী বলেন, এ বিষয়ে ওইসব প্রতিষ্ঠানের মালিকদের ডেকে আলোচনা করা হবে।
সারা দেশের হাসপাতালগুলোতে অবেদনবিদ (অ্যানেসথেসিস্ট) সংকট রয়েছে বলে জানান স্বাস্থ্য প্রতিমন্ত্রী জাহিদ মালেক। তিনি বলেন, অবেদনবিদ দরকার ১ হাজার ৫০০ থেকে ১ হাজার ৬০০ জন, কিন্তু আছেন ৫০০ জনের মতো। তবে স্বল্পমেয়াদি প্রশিক্ষণ দেওয়া হচ্ছে। তাঁরা আশা করছেন, এক-দেড় বছরের মধ্যে এই সমস্যার সমাধান হবে। চিকিৎসাশাস্ত্রের মৌলিক বিজ্ঞান বিষয়ের শিক্ষক সংকট নিরসনেও উদ্যোগ নেওয়া হয়েছে বলে জানান প্রতিমন্ত্রী।
বগুড়ার শহীদ জিয়াউর রহমান মেডিকেল কলেজ হাসপাতালে ইন্টার্ন চিকিৎসকদের সঙ্গে এক রোগীর স্বজনদের অপ্রীতিকর ঘটনার তদন্ত প্রতিবেদন জমা হয়েছে বলে জানান স্বাস্থ্যমন্ত্রী। তিনি বলেন, এ বিষয়ে ব্যবস্থা নেওয়া হবে।
অনুষ্ঠানে স্বাস্থ্যসচিব সিরাজুল ইসলামসহ একাধিক কর্মকর্তা বক্তৃতা করেন। অনুষ্ঠান সঞ্চালনা করেন হেলথ রিপোর্টার্স ফোরামের সভাপতি তৌফিক মারুফ।
