
যোগাযোগমন্ত্রী ওবায়দুল কাদের বলেছেন, দেশকে অস্থিতিশীল করার চক্রান্ত হিসেবেই চোরাগোপ্তা হামলা ও প্রকাশ্যে অপহরণের মতো ঘটনা ঘটছে। তিনি বলেন, ‘আমরা এ ব্যাপারে অন্ধকারে ঢিল ছুড়তে চাই না। সরকার এ ধরনের চক্রান্ত মোকাবিলায় যথেষ্ট কঠোর অবস্থানে রয়েছে।’যোগাযোগমন্ত্রী আজ মঙ্গলবার দুপুরে সাভারে বিআরটিএর কার্যালয় পরিদর্শনে গিয়ে সাংবাদিকদের এ কথা বলেন।যোগাযোগমন্ত্রী বলেন, বিএনপি-জামায়াত বিভিন্ন সময়ে আন্দোলনের কথা বলেও সফল হতে পারেনি। নিজেদের আন্দোলনে জনগণকে সম্পৃক্ত করতে না পেরে তারা এখন অস্ত্রের ভাষা ব্যবহার করছে। তাদের অস্ত্রের এ ভাষা আইনিভাবে মোকাবিলা করা হবে। অচিরেই সরকার এ ব্যাপারে কঠোর অবস্থানে যাবে বলেও জানান তিনি।যোগাযোগমন্ত্রী এ সময় সাভার বিআরটিএ কার্যালয়ে দালালদের দৌরাত্ম্য দেখে ক্ষোভ প্রকাশ করেন এবং এ ব্যাপারে প্রয়োজনীয় ব্যবস্থা নিতে সংশ্লিষ্ট কর্মকর্তাদের নির্দেশ দেন। তিনি দালালদের দৌরাত্ম্য বন্ধের জন্য পুলিশকে অভিযান পরিচালনা করার নির্দেশ দেন।
