
নেত্রকোনার দুর্গাপুরে গত শনিবার কার্যালয়ে বসে জুয়া খেলার অপরাধে উপজেলা পরিষদের ভাইস চেয়ারম্যানসহ পাঁচজনকে জরিমানা করেছেন ভ্রাম্যমাণ আদালত। ওই পাঁচজন জরিমানার টাকা পরিশোধ করে গতকাল রোববার থানা থেকে ছাড়া পেয়েছেন।পুলিশ ও উপজেলা প্রশাসন সূত্রে জানা গেছে, শনিবার রাত সাড়ে ১১টার দিকে উপজেলা নির্বাহী কর্মকর্তার (ইউএনওর) নেতৃত্বে একদল পুলিশ পরিষদের ভাইস চেয়ারম্যানের কার্যালয়ে অভিযান চালায়। এ সময় জুয়া খেলারত অবস্থায় উপজেলা পরিষদের ভাইস চেয়ারম্যান আনোয়ার হোসেন (আসাদ) এবং লিঙ্কন চন্দ, রিপন আহমেদ, নোমান মিয়া ও ইছহাক আহমেদ নামের চার ব্যক্তিকে আটক করা হয়। পরে এ ঘটনায় নির্বাহী হাকিম ও ইউএনও মোহাম্মদ কামাল হোসেনের নেতৃত্বে পরিচালিত ভ্রাম্যমাণ আদালত তাঁদের প্রত্যেককে ৪০০ টাকা করে জরিমানা ও অনাদায়ে পাঁচ দিনের কারাদণ্ডের আদেশ দেন। পরে তাঁরা জরিমানার টাকা দিয়ে ছাড়া পান। ইউএনও মোহাম্মদ কামাল হোসেন প্রথম আলোকে জানান, জুয়া খেলা ও ধূমপানের দায়ে তাঁদের ওই জরিমানা করা হয়।
