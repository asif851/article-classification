
গণতন্ত্রের মুক্তির জন্য নেতা-কর্মীদের সাহসের সঙ্গে আন্দোলন করে যেতে বলেছেন কারাগারে থাকা বিএনপি চেয়ারপারসন খালেদা জিয়া।
আজ শনিবার বিকেলে নাজিমুদ্দিন রোডের পুরোনো কারাগারে খালেদা জিয়ার সঙ্গে দেখা করার পর বেরিয়ে সাংবাদিকদের এ কথা বলেন বিএনপির মহাসচিব মির্জা ফখরুল ইসলাম আলমগীর।
মির্জা ফখরুল ইসলামের নেতৃত্বে দলটির তিন নেতা বিকেল পৌনে চারটার দিকে কারাগারে প্রবেশ করেন। অন্য দুই নেতা হলেন স্থায়ী কমিটির সদস্য মির্জা আব্বাস ও নজরুল ইসলাম। বিকেল পাঁচটার দিকে তাঁরা কারাগার থেকে বেরিয়ে আসেন।
ফখরুল ইসলাম বলেন, খালেদা জিয়ার শরীর অত্যন্ত খারাপ। তাঁকে (খালেদা জিয়া) দেখার পর তাঁরা অত্যন্ত উদ্বিগ্ন হয়ে পড়েছেন। তিনি যে হাসপাতালে (ইউনাইটেড হাসপাতাল) যেতে চেয়েছেন, সেখানে রেখে তাঁর দ্রুত চিকিৎসা দেওয়া প্রয়োজন।
মির্জা ফখরুল বলেন, তিনি (খালেদা জিয়া) বলেছেন, তাঁর বাঁ হাত আস্তে আস্তে শক্ত হয়ে যাচ্ছে। বাঁ হাতের ওজনও বেড়ে গেছে। বাঁ পা থেকে শুরু করে শরীরের বাঁ দিকে তাঁর ব্যথা বেড়ে গেছে। এখন সাধারণভাবে হাঁটাচলা করাও তাঁর জন্য মুশকিল হয়ে গেছে।
মির্জা ফখরুল বলেন, ‘তখনো বলেছি, এখনো বলছি, আর বিলম্ব না করে অবিলম্বে তিনি যে হাসপাতালে যেতে চেয়েছেন, সে হাসপাতালে রেখে বিশেষভাবে চিকিৎসার ব্যবস্থা করা প্রয়োজন। এটা সরকারের দায়িত্ব। এর যদি কোনো ব্যত্যয় ঘটে, কোনো রকমের ক্ষতিসাধন হয়, তার দায়-দায়িত্ব সরকারকেই বহন করতে হবে।’ দেশবাসীর কাছে খালেদা জিয়া দোয়া চেয়েছেন বলেও জানান মির্জা ফখরুল।
