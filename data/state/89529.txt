
যোগাযোগমন্ত্রী ওবায়দুল কাদের বলেছেন, দেশের সব মহাসড়কের পাশে গড়ে ওঠা অবৈধ স্থাপনা, হাটবাজার ও কাঁচাবাজার যানজটের অন্যতম কারণ। এ ছাড়া মহাসড়কগুলোতে অননুমোদিত পরিবহন চলাচলের কারণে প্রায়ই দুর্ঘটনা ঘটছে। এসব সমস্যা সমাধানে ১৫ জুনের পর থেকে কঠোর পদক্ষেপ নেওয়া হবে।আজ শনিবার দুপুরে মানিকগঞ্জের সাটুরিয়া উপজেলার কান্দিপাড়া সেতু উদ্বোধন শেষে সাংবাদিকদের এসব কথা বলেন যোগাযোগমন্ত্রী। দুপুরে সাটুরিয়ায় ছয়টি সেতুর আনুষ্ঠানিক উদ্বোধন করেন যোগাযোগমন্ত্রী।এর আগে ঢাকা-আরিচা মহাসড়কের মানিকগঞ্জের সদর উপজেলার ধলেশ্বরী সেতুতে নির্মিত রেলিং ও ফুটপাত উদ্বোধন করেন ওবায়দুল কাদের। এ সময় তাঁর সঙ্গে ছিলেন স্থানীয় সাংসদ জাহিদ মালেক, জেলা পরিষদের প্রশাসক গোলাম মহিউদ্দিন, জেলা প্রশাসক মো. মাসুদ করিম, পুলিশ সুপার বিধান ত্রিপুরা, সড়ক ও জনপথ বিভাগের অতিরিক্ত প্রধান প্রকৌশলী হাবিবুল হক, তত্ত্বাবধায়ক প্রকৌশলী শাহাবুদ্দীন খান এবং জেলার নির্বাহী প্রকৌশলী সবুজ উদ্দিন খান।ওবায়দুল কাদের বলেন, জনগণের দীর্ঘদিনের দাবি ‘নিরাপদ সড়কের’ বিষয়ে একটি উচ্চপর্যায়ের কমিটিও গঠন করা হয়েছে। এ কমিটির উদ্যোগে মহাসড়কগুলোতে যানজট এবং দুর্ঘটনা রোধে সমন্বিত কার্যকর পদক্ষেপ নেওয়া হবে। তিনি বলেন, ওই কমিটিতে ১০ জন মন্ত্রী এবং প্রধানমন্ত্রীর মুখ্য সচিবসহ ১২ জন সচিব রয়েছেন। আগামীকাল রোববার এ কমিটির প্রথম বৈঠক ডাকা হয়েছে।
গত ৪ মে ঢাকা-আরিচা এবং ঢাকা-পাটুরিয়া মহাসড়কে ৪০টি দ্বিতল বাস উদ্বোধন করার কথা থাকলেও তা আর হয়নি। এ প্রসঙ্গে সাংবাদিকদের প্রশ্নের জবাবে যোগাযোগমন্ত্রী বলেন, পরিবহন মালিকদের অভ্যন্তরীণ দ্বন্দ্বের কারণে বাসসেবা চালু করা সম্ভব হয়নি। পরবর্তী সময় পরিবহন মালিকদের সঙ্গে আলোচনা করে প্রয়োজনীয় ব্যবস্থা গ্রহণ করা হবে। তিনি বলেন, বিআরটিসির ২৯০টি এবং ৫০টি সংযুক্ত (আর্টিকুলেটেড) বাস চলাচল করছে। নতুন ৮৮টি শীতাতপ নিয়ন্ত্রিত (এসি) বাসের মধ্যে ইতিমধ্যে ১১টি চলে এসেছে। চলতি মাসে প্রধানমন্ত্রীর উদ্বোধনের পর ঢাকা-আরিচাসহ অন্যান্য মহাসড়কে এসব বাস চলাচল করবে।
