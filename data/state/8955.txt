
নারায়ণগঞ্জের আড়াইহাজারে গৃহবধূ মাসুমা বেগম হত্যা মামলার রায়ে তিনজনকে যাবজ্জীবন কারাদণ্ডের আদেশ দিয়েছেন আদালত। আসামিদের জরিমানাও করা হয়েছে। আজ বৃহস্পতিবার নারায়ণগঞ্জের অতিরিক্ত জেলা ও দায়রা জজ প্রথম আদালতের বিচারক মিয়াজী শহিদুল আলম চৌধুরী ওই মামলার রায়ে এ আদেশ দেন। অতিরিক্ত সরকারি কৌঁসুলি এম এ রহিম জানান, যাবজ্জীবন কারাদণ্ডের পাশাপাশি আসামিদের প্রত্যেককে ৫০ হাজার টাকা করে জরিমানা, অনাদায়ে ছয় মাস করে কারাদণ্ডাদেশ দিয়েছেন আদালত।  দণ্ড পাওয়া ব্যক্তিরা হলেন নূরে আলম, সোহেল ও সাব মিয়া। তাঁদের মধ্যে সোহেল পলাতক। মামলার সংক্ষিপ্ত বিবরণে জানা যায়, ২০০৮ সালের ১৭ এপ্রিল আড়াইহাজারে গৃহবধূ মাসুমা বাড়ির পাশের একটি দোকানে কেনাকাটা করতে যান। সেখানে নূরে আলম, সোহেল ও সাব মিয়া মিলে মাসুমাকে দোকানের ভেতরে নিয়ে ধর্ষণের চেষ্টা করেন। মাসুমা চিৎকার দিলে তাঁকে হত্যা করে আসামিরা পালিয়ে যান। পরে নূরে আলম ও সাব মিয়াকে গ্রেপ্তার করে পুলিশ। আদালত সূত্র জানায়, এই মামলায় তিনজনকে অভিযুক্ত করে আদালতে অভিযোগপত্র দেয় পুলিশ। ১১ জনের সাক্ষ্য নিয়ে আজ রায় ঘোষণা করেন আদালত।
