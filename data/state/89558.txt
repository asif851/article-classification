
প্রধানমন্ত্রী শেখ হাসিনার ছেলে সজীব ওয়াজেদ জয় বলেছেন, বিএনপির চেয়ারপারসন খালেদা জিয়ার জন্মদিন ১৫ আগস্ট পালন করা দুঃখজনক। আজ বৃহস্পতিবার সকাল আটটায় জয় তাঁর ফেসবুক পাতায় দেওয়া এক পোস্টে এ মন্তব্য করেন।সজীব ওয়াজেদ তাঁর ফেসবুক পাতায় ইংরেজি ও বাংলা ভাষায় পোস্টে উল্লেখ করেন, ‘এটি সত্যিই দুঃখজনক যে খালেদা জিয়া প্রতিবছর এই দিনে তাঁর জন্মদিন পালন করতে পছন্দ করেন। বিভিন্ন দাপ্তরিক নথিতে তাঁর তালিকাভুক্ত ভিন্ন ভিন্ন জন্মদিন আছে, যার কোনোটি পনেরোই আগস্ট নয়। কী ধরনের ব্যক্তি এটি করতে পারেন?’জয় বলেন, ‘আজ আমি স্মরণ করি আমার পরিবারের সদস্য যাঁদের হত্যা করা হয়েছে; আমার নানা, নানি, মামারা এবং তাঁদের স্ত্রীদের। সবচেয়ে পুরোনো স্মৃতি হলো আমার রাসেল মামাকে জ্বালানোর স্মৃতিটি। তিনি আমার চেয়ে অল্প কয়েক বছরের বড় ছিলেন। আমি তাঁর খেলনা চুরি করে নিতাম এবং দৌড়ে নানির আড়ালে লুকাতাম। তিনি আমার পিছু তাড়া করতেন এবং আমার নানি তাঁকে ধাতান দিতেন, যা তাঁকে কাঁদাত। আমি ছিলাম চার বছর বয়সী আর তিনি ছিলেন ১০ বছরের।’
১৯৭৫ সালের ১৫ আগস্ট বঙ্গবন্ধু শেখ মুজিবুর রহমানকে সপরিবারে হত্যা করা হয়। আজ বঙ্গবন্ধুর মৃত্যুবার্ষিকী ও জাতীয় শোক দিবস পালিত হচ্ছে।
