
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, তিতুমীর কলেজের ছাত্র সিদ্দিকুর রহমানের চোখের চিকিৎসায় প্রয়োজনে তাঁকে বিদেশে পাঠানো হবে।
জাতীয় চক্ষুবিজ্ঞান ইনস্টিটিউট ও হাসপাতালে চিকিৎসাধীন সিদ্দিকুরকে দেখার পর সাংবাদিকদের এ কথা বলেন ওবায়দুল কাদের। তিনি আজ বেলা আড়াইটার দিকে ওই হাসপাতালে যান। সেখানে প্রায় ১০ মিনিট ছিলেন মন্ত্রী।
পরে ওবায়দুল কাদের সাংবাদিকদের বলেন, প্রধানমন্ত্রী শেখ হাসিনা মন্ত্রিপরিষদের বৈঠকে সিদ্দিকুরের চিকিৎসার ব্যাপারে উদ্বেগ প্রকাশ করেন। সিদ্দিকুরের চিকিৎসার খোঁজ-খবর নিতে প্রধানমন্ত্রী তাঁকে পাঠিয়েছেন। সেতুমন্ত্রী বলেন, সিদ্দিকুরকে সর্বোচ্চ চিকিৎসাসেবা দেওয়া হচ্ছে। প্রয়োজনে উন্নত চিকিৎসার জন্য তাঁকে বিদেশে পাঠানো হবে।
পুলিশের টিয়ার শেলের আঘাতে সিদ্দিকুরের চোখ ক্ষতিগ্রস্ত হয়েছে—এ ব্যাপারে জানতে চাইলে ওবায়দুল কাদের বলেন, এটা অভিযোগ। বিষয়টি তদন্তে পুলিশের পক্ষ থেকে তিন সদস্যের কমিটি করা হয়েছে। তিন কার্যদিবসের মধ্যে ওই প্রতিবেদন জমা দিতে বলা হয়েছে।
রুটিনসহ পরীক্ষার তারিখ ঘোষণার দাবিতে শাহবাগে অবস্থান নিতে গিয়ে পুলিশের ‘কাঁদানে গ্যাসের শেলে’ দুই চোখে আঘাত পান সিদ্দিকুর। আজ দুপুরের দিকে চক্ষুবিজ্ঞান ইনস্টিটিউটিউটের সহযোগী অধ্যাপক ইফতেখার মো. মুনির জানান, বাঁ চোখের এক পাশ থেকে আলো দেখছেন সিদ্দিকুর রহমান। তবে তাঁর ডান চোখের অবস্থা আগের মতোই আছে। এই চোখে তিনি কোনো আলো দেখছেন না।
গত শনিবার একই হাসপাতালে সিদ্দিকুরের দুই চোখে অস্ত্রোপচার করা হয়। আজ সকালে তাঁর চোখের সবশেষ অবস্থা পর্যবেক্ষণ করেন চিকিৎসকেরা।
আরও পড়ুন... 
সিদ্দিকুরের বাঁ চোখ নিয়ে কিঞ্চিৎ আশা
