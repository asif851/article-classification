
বরিশালের বাকেরগঞ্জ উপজেলার ভরপাশা ইউনিয়নের কৃষ্ণকাঠি গ্রামে মো. শামীম খান (৩৫) নামে এক ব্যবসায়ীকে গলা কেটে হত্যা করেছে দুর্বৃত্তরা। আজ শুক্রবার সকাল ১০টার দিকে বাকেরগঞ্জ থানার পুলিশ উপজেলার কৃষ্ণকাঠি গ্রামের একটি মাছের ঘের-সংলগ্ন খালের পাড় থেকে লাশটি উদ্ধার করে।
শামীম খান উপজেলার ভরপাশা ইউনিয়নের ২ নম্বর ওয়ার্ড কৃষ্ণকাঠি গ্রামের হামিদ খানের ছেলে। তবে কী কারণে তাঁকে হত্যা করা হয়েছে সে বিষয়ে পুলিশ কিছু জানাতে পারেনি।
নিহত শামীমের মা মালেকা বেগম বলেন, ‘কৃষ্ণকা​ঠি বাজারে শামীমের কসমেটিকসের দোকান রয়েছে। প্রতিদিন সে রাত আটটার দিকে দোকান বন্ধ করে বাড়ি আসে। কিন্তু গতকাল বৃহস্পতিবার রাতে সে বাড়িতে ফেরেনি। পরে অনেক খোঁজাখুঁজি করেও তার কোনো সন্ধান পাওয়া যায়নি। তার মুঠোফোনটিও বন্ধ ছিল।’আজ শুক্রবার সকাল নয়টার দিকে স্থানীয় লোকজন গ্রামের একটি মাছের ঘের-সংলগ্ন এলাকায় তাঁর গলাকাটা লাশ দেখতে পায়। পরে পুলিশকে খবর দেওয়া হয়। পুলিশ এসে মরদেহ উদ্ধার করে।
বাকেরগঞ্জ থানার উপপরিদর্শক (এসআই) হারুন অর রশীদ বলেন, সকাল ১০টায় পুলিশ ঘটনাস্থলে পৌঁছে লাশটি উদ্ধার করেছে। ময়নাতদন্তের জন্য লাশটি বরিশাল শের-ই-বাংলা মেডিকেল কলেজ হাসপাতালে পাঠানো হয়েছে।
বাকেরগঞ্জ থানার ভারপ্রাপ্ত কর্মকর্তা (ওসি) এম এ আজিজ প্রথম আলোকে বলেন, ‘ব্যবসায়ী শামীম খানের মরদেহ গলা বিচ্ছিন্ন অবস্থায় উদ্ধার করা হয়েছে। হত্যার ধরন দেখে মনে হচ্ছে কোনো পূর্বশত্রুতার জের ধরে পরিকল্পিতভাবে হত্যা করা হয়েছে। পুলিশ হত্যারহস্য উদ্‌ঘাটনের চেষ্টা চালাচ্ছে। মামলা হলে পরবর্তী ব্যবস্থা নেওয়া হবে।’
