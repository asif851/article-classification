
টাঙ্গাইল-৮ (সখীপুর-বাসাইল) আসনের উপনির্বাচনে কাদের সিদ্দিকীর প্রার্থিতা ফিরে পাওয়ার রিট আবেদন খারিজ করে দিয়েছেন হাইকোর্টের অবকাশকালীন বেঞ্চ। আজ মঙ্গলবার বিচারপতি মো. মঈনুল ইসলাম চৌধুরী ও বিচারপতি জাফর আহমেদের সমন্বয়ে গঠিত বেঞ্চ শুনানি শেষে এ আদেশ দেন।গত ২৬ ফেব্রুয়ারি টাঙ্গাইল-৮ আসনের উপনির্বাচনে মনোনয়নপত্র যাচাই-বাছাইয়ের সময় ঋণখেলাপির অভিযোগে কাদের সিদ্দিকীর মনোনয়নপত্র বাতিল করেন রিটার্নিং কর্মকর্তা সৈয়দ খুরশিদ আনোয়ার। কাদের সিদ্দিকী মনোনয়নপত্রের বৈধতা চ্যালেঞ্জ করে আপিল করলে ২ মার্চ তা খারিজ করে দেয় নির্বাচন কমিশন। এ রায়ের বিরুদ্ধে গত রোববার কৃষক শ্রমিক জনতা লীগের সভাপতি কাদের সিদ্দিকী হাইকোর্টে প্রার্থিতা ফিরে পেতে আবেদন করেন। আজ দুপুরে শুনানি শেষে আদালত এ আদেশ দেন। শুনানিতে কাদের সিদ্দিকীর পক্ষে ছিলেন আইনজীবী ফিদা এম কামাল ও পরেশ চন্দ্র সরকার।নির্বাচন কমিশনের পক্ষে অতিরিক্ত অ্যাটর্নি জেনারেল এম কে রহমান বলেন, উপনির্বাচনে কাদের সিদ্দিকীর প্রার্থিতা ফিরে পাওয়ার রিট আবেদন হাইকোর্টের অবকাশকালীন বেঞ্চ খারিজ করে দিয়েছেন।টাঙ্গাইল জেলা কৃষক শ্রমিক জনতা লীগের প্রচার সম্পাদক ও সখীপুর উপজেলা কৃষক শ্রমিক জনতা লীগের যুগ্ম সাধারণ সম্পাদক আশিক জাহাঙ্গীর বলেন, ‘আমরা সব সময় প্রস্তুত ছিলাম যে আদালতের আদেশ আমাদের পক্ষে আসবে। আমরা হতাশ।’গত ২০ জানুয়ারি টাঙ্গাইল-৮ আসনের আওয়ামী লীগের সাংসদ শওকত মোমেন শাহজাহানের মৃত্যু হয়। ফলে আসনটি শূন্য হয়। ২৯ মার্চ এ আসনে উপনির্বাচনে ভোট গ্রহণ অনুষ্ঠিত হবে।
