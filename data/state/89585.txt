
শান্তিতে নোবেল বিজয়ী ড. মুহাম্মদ ইউনূস বলেছেন, ‘বাংলাদেশের নির্বাচনপদ্ধতি আমাদের সবারই জানা। এ নিয়ে দ্বন্দ্ব-সংঘাতের কারণে আমরা ক্রমশ পিছিয়ে পড়ছি।’প্রথম বাংলাদেশি হিসেবে যুক্তরাষ্ট্রের প্রেসিডেন্টাল ও কংগ্রেশনাল সর্বোচ্চ সম্মাননা পাওয়ায় প্রবাসী বাংলাদেশিদের পক্ষ থেকে আয়োজিত সংবর্ধনায় ড. ইউনূস এসব কথা বলেন। নিউইয়র্কের লাগোর্ডিয়া কলেজে সংবর্ধনার আয়োজন করা হয়। অনুষ্ঠানে সভাপতিত্ব করেন সংবর্ধনা কমিটির আহ্বায়ক শওকত আলী।ড. ইউনূস বলেন, ২০৩০ সালের মধ্যে বাংলাদেশ থেকে দারিদ্র্য, বেকারত্ব ও দুর্নীতি দূর করতে হবে। এ স্বপ্ন বাস্তবায়নের জন্য নতুন প্রজন্মের উজ্জীবনী শক্তিকে কাজে লাগাতে হবে।নোবেলজয়ী অর্থনীতিবিদ বলেন, প্রতিষ্ঠান হিসেবে গ্রামীণ ব্যাংক নোবেল পদক পেয়েছে। সারা বিশ্বে সুনাম অর্জনকারী এ প্রতিষ্ঠানকে এখন নানাভাবে হেয় করা হচ্ছে। তিনি অভিযোগ করেন, গ্রামীণফোন যখন প্রথম চালু করা হয়, তখন এ নিয়ে নানা অপপ্রচার চালানো হয়। নানাভাবে এর বিরোধিতাও করা হয়। অথচ এখন গ্রামীণফোনের সাফল্যের ছোঁয়া সারা বাংলাদেশে। সব বাধা-বিপত্তি মোকাবিলা করে এগিয়ে যেতে হবে—মন্তব্য করে তিনি তাঁর সামাজিক ব্যবসার ধারণা তুলে ধরেন।
