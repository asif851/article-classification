
পদ্মা সেতু প্রকল্পে চীন ও রাশিয়ার প্রস্তাব গ্রহণযোগ্য নয়। কারণ, এ প্রকল্পে দ্বিপক্ষীয় অর্থায়নের সুযোগ নেই। সচিবালয়ে গতকাল বৃহস্পতিবার সাংবাদিকদের এক প্রশ্নের জবাবে অর্থমন্ত্রী আবুল মাল আবদুল মুহিত এ কথা জানান। এর আগে গতকাল দুপুরে ঢাকায় নিযুক্ত রাশিয়ার রাষ্ট্রদূত আলেক্সজান্ডার এ নিকোলাভ এবং ভারতীয় হাইকমিশনার পঙ্কজ সরন অর্থমন্ত্রীর কার্যালয়ে তাঁর সঙ্গে সাক্ষাৎ করেন।অর্থমন্ত্রী বলেন, পদ্মা সেতু প্রকল্পে কোনো দ্বিপক্ষীয় অর্থায়নের প্রস্তাবই গ্রহণযোগ্য নয়। সে ক্ষেত্রে অর্থায়নকারী দেশের পছন্দের প্রতিষ্ঠানকে কাজ দিতে হবে। পদ্মা সেতু প্রকল্পের কাজ আন্তর্জাতিক দরদাতা ছাড়া কাউকে দেওয়া সম্ভব নয়। শুধু প্রযুক্তিগত কারণে নয়, দুর্নীতির অভিযোগ ওঠার কারণেও আন্তর্জাতিক দরপত্রের মাধ্যমেই পদ্মা সেতু প্রকল্পের কাজ করতে হবে বলে মন্তব্য করেন তিনি। অর্থমন্ত্রী বলেন, ‘চীনের প্রস্তাবটি আমি দেখেছি। রাশিয়াও একটি প্রস্তাব দিয়েছে সম্প্রতি। যেহেতু ইতিমধ্যে আন্তর্জাতিক দরপত্র আহ্বান করা হয়েছে, তাই এখন কোনো প্রস্তাব গ্রহণ করা সম্ভব নয়।’ সম্প্রতি পদ্মা সেতু প্রকল্পে ২৪০ কোটি মার্কিন ডলার বিনিয়োগের প্রস্তাব দেয় চীনের পলি টেকনোলজি করপোরেশন। মূল অর্থায়নকারী চীনা এক্সিম ব্যাংক। বাংলাদেশ সেনাবাহিনীকে সম্পৃক্ত করাসহ পাঁচ শর্ত দিয়েছে এই চীনা কোম্পানি। শর্তগুলো হচ্ছে: প্রকল্পে অর্থায়নের জন্য বাংলাদেশ সরকারকে ‘সভরেন গ্যারান্টি’ দেওয়া, নির্মাণব্যয় ১৫ বছরের মধ্যে পরিশোধ করা, সেতু নির্মাণের আগে পুরো নির্মাণব্যয়ের ২০ থেকে ৩০ শতাংশ অর্থ অগ্রিম পরিশোধ করা এবং টোল আদায় থেকে নির্মাণব্যয় তোলা না গেলে সরকারকে তা পরিশোধ করা। পঙ্কজ সরনের সঙ্গে বৈঠক: বাংলাদেশের জন্য প্রতিশ্রুত ভারতীয় অনুদানের ২০ কোটি মার্কিন ডলারের মধ্যে অর্থমন্ত্রীর কাছে গতকাল পাঁচ কোটি ডলারের চেক হস্তান্তর করেছেন পঙ্কজ সরন। এটি অনুদানের তৃতীয় কিস্তির অর্থ। আগের দুই কিস্তি মিলিয়ে বাংলাদেশ অনুদান পেয়েছে ১৫ কোটি ডলার। অর্থমন্ত্রীর সঙ্গে বৈঠকের পর পঙ্কজ সরন সাংবাদিকদের এসব তথ্য জানান।গতকাল এক বিজ্ঞপ্তিতে ভারতীয় হাইকমিশনও বলেছে, তৃতীয় কিস্তির অর্থ ছাড়ের পর বাংলাদেশি মুদ্রায় অনুদানের অর্থের পরিমাণ এক হাজার ১৭৬ কোটি টাকা। বাংলাদেশ-ভারতের মধ্যে ১০০ কোটি ডলারের ঋণচুক্তি হয় ২০১০ সালের আগস্টে। পরে ঋণের মধ্যে ২০ কোটি ডলার অনুদান হিসাবে দেওয়ার ঘোষণা দেয় ভারত। পঙ্কজ সরন সাংবাদিকদের বলেন, অনুদানের ২০ কোটি ডলার বাদে বাকি ৮০ কোটি ডলার ভারতীয় ঋণের সর্বশেষ অগ্রগতি নিয়ে অর্থমন্ত্রীর সঙ্গে আলোচনা হয়েছে। বাংলাদেশের সঙ্গে যৌথভাবে বেসরকারি সমুদ্রবন্দর স্থাপন বিষয়ে ভারতের আগ্রহ সম্পর্কে জানতে চাইলে ভারতীয় হাইকমিশনার বলেন, এ ব্যাপারে প্রস্তাব রয়েছে, এখনো কোনো সিদ্ধান্ত হয়নি।
