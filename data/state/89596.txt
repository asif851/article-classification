
কিশোরগঞ্জের কুলিয়ারচরে যাত্রীবাহী বাস খাদে পড়ে আট মাসবয়সী শিশুপুত্রসহ মা নিহত হয়েছেন। আজ শুক্রবার সকালে কুলিয়ারচর উপজেলার মনোহরপুর এলাকায় ভৈরব-ময়মনসিংহ আঞ্চলিক মহাসড়কে এ ঘটনা ঘটে।
নিহত মায়ের নাম নাদিরা আক্তার (২৮)। শিশুপুত্রের নাম আনাস। বাড়ি কিশোরগঞ্জের কটিয়াদী উপজেলার লোহাজুরী ইউনিয়নের লোহাজুরী গ্রামে।পুলিশ ও যাত্রীরা জানান, ২০-২৫ জন যাত্রী নিয়ে ঢাকা থেকে ছেড়ে আসা কিশোরগঞ্জগামী অনন্যা পরিবহনের একটি বাস সকাল সাড়ে ১০টার দিকে মনোহরপুর এলাকা দিয়ে যাচ্ছিল। এ সময় চালক নিয়ন্ত্রণ হারালে বাসটি খাদে গিয়ে পড়ে। মা-ছেলে ঘটনাস্থলে মারা যায়। চারযাত্রী সামান্য আহত হন। তাঁদের কুলিয়ারচর উপজেলা স্বাস্থ্য কমপ্লেক্স ও ভাগলপুর মেডিকেল কলেজ হাসপাতালে ভর্তি করা হয়েছে।ভৈরব হাইওয়ে থানার ভারপ্রাপ্ত কর্মকর্তা (ওসি) মিজানুল হক বলেন, বাসের চালক পলাতক। নিহত মা ও ছেলের লাশ হাইওয়ে থানার পুলিশ হেফাজতে রাখা হয়েছে।
