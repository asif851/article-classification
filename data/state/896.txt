
স্বাস্থ্যমন্ত্রী মোহাম্মদ নাসিম বলেছেন, খালেদা জিয়া সিরিয়াল কিলার। তিনি আগুন দিয়ে মানুষ পুড়িয়েছেন, শিশু ও নারী হত্যা করেছেন। তিনি আজও লন্ডনে বসে হত্যা চালিয়ে যাচ্ছেন। আজ বুধবার সন্ধ্যায় বাংলাদেশ মেডিকেল অ্যাসোসিয়েশন (বিএমএ) মিলনায়তনে শহীদ এম মনসুর আলী স্মৃতি পরিষদ আয়োজিত জাতীয় চার নেতা স্মরণ অনুষ্ঠানে তিনি এ কথা বলেন।  আওয়ামী লীগের সভাপতিমণ্ডলীর এই সদস্য বলেন, খালেদা জিয়াকে আমরা মাঠের রাজনীতিতে পরাজিত করেছি। নির্বাচনের মাঠে আবার পরাজিত করব সেই অঙ্গীকার করছি। তিনি বলেন, খালেদা জিয়া ভদ্রতা জানেন না। রুচিহীন জঘন্য ভাষায় প্রধানমন্ত্রীকে লন্ডনে বসে আক্রমণ করেছেন।প্রধান অতিথির বক্তব্যে শিল্পমন্ত্রী আমির হোসেন আমু বলেন, পাকিস্তানের পরাজিত শক্তি প্রথমে বঙ্গবন্ধুকে সপরিবারে হত্যা করেছে। তখন ধারণা দেওয়ার চেষ্টা করেছিল যে ওটা একটা পারিবারিক হত্যাকাণ্ড। পরে চার নেতাকে জেলখানায় হত্যার পর পরিষ্কার হয়ে যায় যে পরাজিত শক্তি পরাজয়ের প্রতিশোধ নিয়েছে। এরপর বিভিন্ন সময়ে যে সামরিক অফিসারদের হত্যা করা হয়েছে, তাঁরাও মুক্তিযোদ্ধা ছিলেন।
কৃষিমন্ত্রী মতিয়া চৌধুরী বলেন, ‘৭৫ এ যারা হত্যা ঘটিয়েছে, তারা একা ছিল না। তাদের পেছনে মুরব্বি ছিল। আজও যারা হত্যাকাণ্ড ঘটাচ্ছে, তাদের একা ভাবার কোনো কারণ নাই। শাহজালাল মাজারে ব্রিটিশ হাইকমিশনার আনোয়ার চৌধুরীর ওপর গ্রেনেড হামলার পর এত উচ্চবাচ্য দেখিনি। এখন কিছু হলে এমনভাবে শুরু করে যেন সব শেয়ালের এক রা। সারা বিশ্বে বান্দরের লেজে আগুন ধরিয়ে দিয়ে বাংলাদেশে এসে চোরকে বলে চুরি করো, আর গৃহস্থরে বলে সজাগ থাকো। এটা মানুষ বোঝে। সব অশুভ শক্তির পরাজয় হবে।’
অনুষ্ঠানে আরও বক্তব্য দেন পরিবেশ ও বনমন্ত্রী আনোয়ার হোসেন মঞ্জু, গণপূর্তমন্ত্রী মোশাররফ হোসেন, ত্রাণ ও দুর্যোগ ব্যবস্থাপনা মন্ত্রী মোফাজ্জল হোসেন চৌধুরী মায়া।
