
নারায়ণগঞ্জের একটি অনলাইন নিউজ পোর্টালের প্রধান নির্বাহীকে মারতে তেড়ে যাওয়ার অভিযোগ উঠেছে আওয়ামী লীগের সাংসদ এ কে এম শামীম ওসমানের বিরুদ্ধে।
প্রত্যক্ষদর্শী ব্যক্তিরা বলেন, নারায়ণগঞ্জ সদর উপজেলার এনায়েতনগর ইউনিয়নের পূর্ব শাসনগাঁও এলাকার বিসিক শিল্পনগরীর দীর্ঘদিনের জলাবদ্ধতা নিরসনে গতকাল বুধবার দুপুরে উপজেলা প্রশাসন উদ্যোগ নেয়। এ সময় সাংসদ এ কে এম শামীম ওসমান, এ কে এম সেলিম ওসমান, নারায়ণগঞ্জ সদর উপজেলা নির্বাহী কর্মকর্তা (ইউএনও) হোসনে আরা বেগম, ফতুল্লা মডেল থানার ভারপ্রাপ্ত কর্মকর্তা (ওসি) মঞ্জুর কাদের, সদর উপজেলা প্রকৌশলী খুরশিদ আলম সেখানে উপস্থিত ছিলেন। ওই সময় ব্যবসায়ী নেতা মোহাম্মদ হাতেমের ব্যক্তিমালিকানাধীন জায়গায় সমঝোতার মাধ্যমে নালা নির্মাণের উদ্যোগ নেওয়া হয়। এ সময় অনলাইন নিউজ পোর্টাল লাইভ নারায়ণগঞ্জ-এর প্রধান নির্বাহী কামাল হোসেন ব্যক্তিমালিকানাধীন জমিতে আবার নালা নির্মাণ সম্পর্কে প্রকৌশলীকে একটি তথ্য জানাতে গেলে সাংসদ শামীম ওসমান উত্তেজিত হয়ে তাঁকে (কামাল হোসেন) মারতে তেড়ে যান। শামীম ওসমান সাংবাদিক কামাল হোসেনকে অকথ্য ভাষায় গালাগাল করেন।
এ ব্যাপারে কামাল হোসেন বলেন, ‘সাংসদ শামীম ওসমান তাঁর ভুল বুঝতে পেরে মুঠোফোনে আমাকে ডেকে নিয়ে দুঃখ প্রকাশ করেছেন।’
ফতুল্লা মডেল থানার ভারপ্রাপ্ত কর্মকর্তা (ওসি) মঞ্জুর কাদের বলেন, সাংবাদিক কামাল হোসেনের সঙ্গে সাংসদ শামীম ওসমানের ভুল বোঝাবুঝি হয়েছিল। পরে বিষয়টি মীমাংসা হয়ে গেছে।
