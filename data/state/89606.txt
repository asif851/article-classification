
মানিকগঞ্জের সিঙ্গাইর উপজেলার ভূমদক্ষিণ এলাকা থেকে আজ শুক্রবার সকালে এক যুবকের গুলিবিদ্ধ লাশ উদ্ধার করেছে পুলিশ। আনুমানিক ৩০ বছর বয়সী নিহত ওই যুবকের পরিচয় তাৎক্ষণিকভাবে জানা যায়নি। পুলিশ হত্যাকাণ্ডের কারণ নিশ্চিত করতে পারেনি। সিঙ্গাইর থানার পুলিশ ও স্থানীয় সূত্র জানায়, আজ ভোরে ভূমদক্ষিণ এলাকার হেমায়েতপুর-সিঙ্গাইর সড়কের কাছে একটি ইটভাটার পাশে রক্তাক্ত অবস্থায় ওই যুবকের লাশ পড়ে থাকতে দেখেন স্থানীয় লোকজন। খবর পেয়ে পুলিশ সকাল নয়টার দিকে ঘটনাস্থলে গিয়ে লাশ উদ্ধার করে। লাশটি মানিকগঞ্জ সদর হাসপাতাল মর্গে পাঠানো হয়েছে। পুলিশ জানায়, যুবকের বুকের বাঁ পাশে ও পিঠে গুলির চিহ্ন রয়েছে। সিঙ্গাইর থানার ভারপ্রাপ্ত কর্মকর্তা (ওসি) সৈয়দুজ্জামান বলেন, হত্যাকাণ্ডের রহস্য উদঘাটন ও যুবকটির পরিচয় জানার চেষ্টা চলছে। 
