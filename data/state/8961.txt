
মেয়েটি বলছেন, ছেলেটির সঙ্গে সম্পর্ক রাখতে চাইছেন না। ছেলেটি তা মানতে নারাজ। এ নিয়ে বিরোধ। একপর্যায়ে ছেলেটিকে ছুরিকাঘাত করেন মেয়েটি।গতকাল বুধবার বিকেলে ঢাকা বিশ্ববিদ্যালয় এলাকার ফুলার রোডে ঘটা এ ঘটনায় আল আমিন হোসেন (২৫) নামের ওই যুবক আহত হন। তাঁকে ঢাকা মেডিকেল কলেজ হাসপাতালে ভর্তি করা হয়েছে। তিনি ঢাকার ইসলামবাগে প্লাস্টিক সামগ্রীর ব্যবসা করেন।আহত যুবকের বন্ধু রাজু আহমেদ সাংবাদিকদের বলেন, বিকেল সাড়ে পাঁচটার দিকে ফুলার রোডে উদয়ন স্কুলের সামনে আল আমিনের সঙ্গে তাঁর পূর্বপরিচিত এক তরুণীর দেখা হয়। ওই তরুণী তাঁর ভ্যানিটি ব্যাগ থেকে ছুরি বের করে আল আমিনের পিঠে আঘাত করেন। পরে আল আমিনকে উদ্ধার করে ঢাকা মেডিকেল কলেজ হাসপাতালে নেওয়া হয়। কিছুদিন ধরে তাঁদের দুজনের মধ্যে বিরোধ চলছিল। তবে কী নিয়ে বিরোধ, তা তিনি জানেন না।
শাহবাগ থানার ভারপ্রাপ্ত কর্মকর্তা (ওসি) আবুল হাসান প্রথম আলোকে বলেন, ছুরিসহ ওই তরুণীকে আটক করা হয়েছে। প্রাথমিক জিজ্ঞাসাবাদে তরুণী বলেছেন, তিনি ইডেন কলেজে পড়েন। আল আমিন তাঁকে জোর করে ধরে নিয়ে যেতে চেয়েছিলেন। তিনি সম্পর্ক রাখতে চাইছেন না। তবে আল আমিন তাঁকে বিরক্ত করতেন। তাই মেয়েটি ওই যুবককে পিঠে ছুরিকাঘাত করেছেন। আল আমিনের পিঠের দুই জায়গায় আঘাত লেগেছে। এ ঘটনা এখনো কোনো মামলা হয়নি।
ওসি বলেন, এ বিষয়ে আহত আল আমিনের সঙ্গে কথা বলা হবে। এরপর প্রয়োজনীয় ব্যবস্থা নেওয়া হবে।
প্রত্যক্ষদর্শী ব্যক্তিরা জানান, আল আমিনকে আঘাত করে মেয়েটি পালিয়ে না গিয়ে দাঁড়িয়ে ছিলেন।
