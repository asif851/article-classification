
উত্ত্যক্তের প্রতিবাদ করায় কুষ্টিয়া শহরের কোর্টপাড়ায় গত মঙ্গলবার সন্ধ্যায় এক কলেজছাত্রীকে পিটিয়েছেন এক বখাটে। শিরিন শবনব নামে ওই ছাত্রী কুষ্টিয়া সরকারি কলেজের রসায়ন বিভাগের চতুর্থ বর্ষে পড়েন।
সরকারি কলেজের সামনে ‘কিছুক্ষণ’ নামের একটি ছাত্রীনিবাসে থাকেন শিরিন। মঙ্গলবার সন্ধ্যা সাতটার দিকে রান্নার তেল ফুরিয়ে গেলে শিরিনসহ তিন বান্ধবী মিলে পাশের একটি দোকানে তেল কিনতে যান। হাসপাতালে চিকিৎসাধীন শিরিন শবনব বলেন, তেল নিয়ে ফেরার পথে এলাকার চিহ্নিত মাদক ব্যবসায়ী তুফান তাঁদের উদ্দেশ্য করে অশালীন কথা বলতে থাকেন। প্রতিবাদ করলে একপর্যায়ে তুফান পেছন থেকে লাথি মারেন। এরপর গালে চড় মারতে থাকেন। পড়ে গেলে তাঁর হাতে থাকা লাঠি দিয়ে পেটাতে থাকেন। এতে তিনি অচেতন হয়ে পড়েন। পরে ছাত্রীনিবাসের ছাত্রীরা খবর পেয়ে তাঁকে উদ্ধার করে কুষ্টিয়া মেডিকেল কলেজ হাসপাতালে ভর্তি করেন।
ছাত্রীরা তুফানকে গ্রেপ্তারের দাবিতে থানায় গিয়ে মৌখিকভাবে অভিযোগ দেন। ছাত্রীরা অভিযোগ করেন, এক ঘণ্টা হয়ে গেলেও পুলিশ কোনো পদক্ষেপ নেয় না। থানার ওসি ধমক দিয়ে থানা থেকে বের হয়ে যেতে বলেন। তার পরও তাঁরা তুফানকে গ্রেপ্তারের দাবিতে রাত সাড়ে নয়টা পর্যন্ত অবস্থান নিয়ে থাকেন।
