
মাগুরার শ্রীপুর উপজেলার বরালিদহ গ্রামের আব্দুর রউফ হত্যা মামলায় চারজনকে যাবজ্জীবন কারাদণ্ড দিয়েছেন আদালত। মাগুরা জেলা ও দায়রা জজ বেগম মাহফুজা বেগম গতকাল বুধবার ওই রায় দেন।
দণ্ডপ্রাপ্ত ব্যক্তিরা হলেন শ্রীপুর উপজেলার বরালিদহ গ্রামের মো. মোহন, সুরত আলী, আবুল হাসেম ও মো. পারভেজ। আসামিদের মধ্যে পারভেজ পলাতক রয়েছেন।
মামলার বরাত দিয়ে মাগুরা জজ আদালতের সরকারি কৌঁসুলি (পিপি) কামাল হোসেন জানান, ২০১১ সালের ১৪ জুলাই দুপুরে পূর্ববিরোধের জের ধরে আসামিরা মাগুরার শ্রীপুর উপজেলার বরালিদহ গ্রামের আহাদ মোল্লার ছেলে আব্দুর রউফ মোল্লাকে কুপিয়ে জখম করেন। গুরুতর আহত অবস্থায় তাঁকে মাগুরা সদর হাসপাতালে ভর্তি করা হয়। পরে চিকিৎসার জন্য ঢাকা নেওয়ার পথে ওই রাতেই তিনি মারা যান। ঘটনার দুই দিন পর আব্দুর রউফ মোল্লার ছেলে রিপন মোল্লা বাদী হয়ে আটজনকে আসামি করে শ্রীপুর থানায় হত্যা মামলা করেন। তদন্ত শেষে পুলিশ আসামিদের বিরুদ্ধে আদালতে অভিযোগপত্র দাখিল করে। গতকাল সাক্ষ্য-প্রমাণ শেষে বিচারক ওই চার আসামিকে যাবজ্জীবন এবং অন্য চারজনকে অভিযোগ থেকে খালাস দেন। 
