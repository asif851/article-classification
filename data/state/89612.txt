
বাংলাদেশের কেন্দ্রীয় ব্যাংকের রিজার্ভের অর্থ লোপাটে সম্ভবত চীনা হ্যাকাররা জড়িত—এ মর্মে ফিলিপিনো সিনেটরের কথিত মন্তব্যকে দায়িত্বজ্ঞানহীন বলে আখ্যায়িত করেছে চীন।দেশটির পররাষ্ট্র মন্ত্রণালয়ের মুখপাত্র লু কাং গতকাল বুধবার বেইজিংয়ে নিয়মিত ব্রিফিংয়ে এসব কথা বলেন।ব্রিফিংয়ে লু কাংকে একজন সাংবাদিক প্রশ্ন করেন, বাংলাদেশের কেন্দ্রীয় ব্যাংকের অর্থ লোপাটে সম্ভবত চীনা হ্যাকাররা জড়িত—মঙ্গলবার ফিলিপাইনের এক সিনেটরের এ বক্তব্যের বিষয়ে মুখপাত্র কী বলবেন। জবাবে লু কাং বলেন, সাইবার হামলা ও হ্যাকারদের বিষয়ে চীনের সুনির্দিষ্ট অবস্থান রয়েছে। চীন একটি উন্মুক্ত, সুরক্ষিত, সহযোগিতামূলক ও শান্তিপূর্ণ সাইবারস্পেসের পক্ষে। চীনের সরকার হ্যাকিং কার্যকলাপের বিরুদ্ধে লড়াইয়ে দৃঢ়প্রতিজ্ঞ।মুখপাত্র বলেন, ‘আমরা বলে আসছি, অভিযোগ করার আগে যে কারও উচিত বস্তুনিষ্ঠ তথ্য-প্রমাণ হাতে রাখা। “সম্ভবত” এবং “হতে পারে” ধরনের অনুমাননির্ভর কথা খুবই দায়িত্বহীন এবং তাতে ইন্টারনেট বিষয়ে দেশগুলোর মধ্যে সহযোগিতার ক্ষেত্রে হিতে বিপরীত হবে।’
