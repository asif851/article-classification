
প্রধানমন্ত্রী শেখ হাসিনা নিরাপত্তা হুমকি মোকাবিলায় এশিয়া-প্রশান্ত মহাসাগরীয় অঞ্চলের গোয়েন্দা সংস্থাগুলোর মধ্যে সমন্বয়ের তাগাদা দিয়েছেন।প্রধানমন্ত্রী আজ মঙ্গলবার সকালে রাজধানীর একটি হোটেলে এশিয়া-প্রশান্ত মহাসাগরীয় অঞ্চলের গোয়েন্দা প্রধানদের সপ্তম সম্মেলন (এপিআইসিসি) উদ্বোধনকালে এ কথা বলেন।প্রধানমন্ত্রী বলেন, ‘বিশ্ব আজ যে বহুমাত্রিক সন্ত্রাসী হুমকির সম্মুখীন, তা কোনো দেশের পক্ষে এককভাবে মোকাবিলা করা সম্ভব না। এদের মোকাবিলার জন্য সবাইকে সম্মিলিতভাবে একে অন্যের সঙ্গে সহযোগিতা ও সমন্বয় করে কাজ করতে হবে।’প্রধানমন্ত্রী বলেন, ‘সন্ত্রাসীরা তাদের টিকে থাকার জন্য সব সময়ই উদ্ভাবনী শক্তিতে খুব তত্পর। যখনই তাদের কোনো একটা কর্মকৌশল উদঘাটিত হয়, সঙ্গে সঙ্গে তারা নতুন কৌশলের উদ্ভাবন ঘটায়। সুতরাং, এটি সত্যিই একটি চ্যালেঞ্জিং মিশন।’
প্রধানমন্ত্রী আরও বলেন, বর্তমান বৈশ্বিক প্রেক্ষাপটে এ ধরনের সম্মেলন অত্যন্ত গুরুত্বপূর্ণ। বিশ্ব বর্তমানে একটি ক্রান্তিকাল অতিক্রম করছে। দেশে দেশে উগ্র জঙ্গিগোষ্ঠীর উত্থান ঘটছে। এসব জঙ্গিগোষ্ঠী সাধারণ মানুষের জানমালের পাশাপাশি বিশ্বশান্তির জন্য হুমকিস্বরূপ। বিশ্বশান্তি বজায় রাখার ক্ষেত্রে এই উগ্র জঙ্গিগোষ্ঠীর মোকাবিলা আজ শান্তিকামী জনগণের জন্য এক বিরাট চ্যালেঞ্জ।
পাঁচ দিনের এ সম্মেলনে ২৭টি দেশের গোয়েন্দা প্রধানেরা অংশ নিচ্ছেন। যুক্তরাষ্ট্রের প্যাসিফিক কমান্ড ও বাংলাদেশের প্রতিরক্ষা গোয়েন্দা মহাপরিদপ্তর যৌথভাবে এ সম্মেলনের আয়োজন করে। বাসস
