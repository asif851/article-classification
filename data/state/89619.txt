
জেলা পরিষদের চেয়ারম্যান পদে দল সমর্থিত প্রার্থীদের নাম ঘোষণা করেছে আওয়ামী লীগ। আজ শুক্রবার রাতে গণভবনে স্থানীয় সরকার মনোনয়ন বোর্ডের সভা শেষে আওয়ামী লীগের সাধারণ সম্পাদক ওবায়দুল কাদের দল-সমর্থিত প্রার্থীদের নাম ঘোষণা করেন। 
এ সময় ওবায়দুল কাদের বলেন, নতুন মুখ স্থান দেওয়ার চেষ্টা করা হয়েছে। যারা মন্ত্রী-সাংসদ হতে পারেননি, দলেও পদ-পদবি নেই এমন নেতাদেরই খুঁজে বের করে দলীয় প্রার্থী হিসেবে সমর্থন দেওয়া হয়েছে।
আওয়ামী লীগের সভাপতি শেখ হাসিনা ১৯ সদস্যের মনোনয়ন বোর্ডের বৈঠকে সভাপতিত্ব করেন।
এই নির্বাচনে বিএনপি ও জাতীয় পার্টি অংশ না নেওয়ার ঘোষণা দিয়েছে।
জেলা পরিষদ নির্বাচনে সাধারণ ভোটাররা ভোট দিতে পারবেন না। এখানে শুধু নির্বাচিত জনপ্রতিনিধিরাই ভোট দেবেন। জেলাগুলোতে আওয়ামী লীগের জনপ্রতিনিধির সংখ্যা বেশি। তাই আওয়ামী লীগের সমর্থন পেলেই নির্বাচনে জয়লাভ করা যাবে এমন ধারণা প্রার্থীদের মধ্যে আছে।
আওয়ামী লীগের সমর্থন পাওয়ার জন্য ৬১ জেলায় মোট ৭০১ জন আবেদন করেন।
আগামী ২৮ ডিসেম্বর নির্বাচন অনুষ্ঠিত হবে। পার্বত্য তিন জেলা রাঙামাটি, বান্দরবান ও খাগড়াছড়িতে আলাদা আইনে চলে। সুতরাং সেখানে নির্বাচন হবে না। জেলা পরিষদে একজন চেয়ারম্যান ১৫ জন সদস্য ও পাঁচজন সংরক্ষিত নারী সদস্য পদে ভোট হবে। সরাসরি ভোটাররা এই নির্বাচনে ভোট দেবেন না। ইউনিয়ন, উপজেলা, পৌরসভার নির্বাচিত প্রতিনিধিরাই জেলা পরিষদের প্রার্থীদের ভোট দিয়ে নির্বাচিত করবেন।
ঘোষিত প্রার্থী তালিকাপঞ্চগড়ে আবু বক্কর সিদ্দিক, ঠাকুরগাঁওয়ে সাদেক কৌরাইশী, নীলফামারীতে মমতাজ উদ্দিন, কুড়িগ্রামে জাফর আলী, গাইবান্ধায় শামসুল আলম, লালমনিরহাটে মতিয়ার রহমান, দিনাজপুরে আজিজুল ইসলাম চৌধুরী, রংপুরে সাফিয়া খানম, পাবনায় রেজাউল রহিম লাল, চাঁপাইনবাবগঞ্জ মাইনুদ্দিন মণ্ডল, বগুড়ায় মকবুল হোসেন, নাটোরে সাজেদুর রহমান খান, জয়পুরহাটে আরিফুর রহমান, রাজশাহীতে মাহবুব জামান, নওগাঁয় এ কে এম ফজলে রাব্বী, সিরাজগঞ্জে আবদুল লতিফ বিশ্বাস, বাগেরহাটে শেখ কামরুজ্জামান, যশোরে শাহ হাদি উজ জামান, কুষ্টিয়ায় রবিউল ইসলাম, সাতক্ষীরায় মনসুর আহমেদ, মেহেরপুরে মিয়া জান আলী, চুয়াডাঙায় মাহফুজুর রহমান, খুলনায় হারুনুর রশীদ, নড়াইলে আইয়ুব আলী, মাগুরায় পঙ্কজ কুমার, ঝিনাইদহে কনক কান্তি, বরগুনায় দেলোয়ার হোসেন, বরিশালে আলতাফ হোসেন, পিরোজপুরে শাহে আলম, ভোলায় আবদুল মোমিন, পটুয়াখালীতে মোশাররফ হোসেন, ঝালকাঠিতে শাহ আলম, টাঙ্গাইলে ফজলুর রহমান, মানিকগঞ্জে গোলাম মহি, ঢাকায় মাহবুবুর রহমান, মুন্সিগঞ্জে মহিউদ্দিন আহমেদ, গাজীপুরে আক্তারুজ্জামান, নরসিংদীতে আসাদুর রহমান, ফরিদপুরে লোকমান মৃধা, রাজবাড়িতে আবদুল জব্বার, শরিয়তপুরে সাজেদুর রহমান, নারায়ণগঞ্জে আনোয়ার হোসেন, ময়মনসিংহে ইউসূফ খান পাঠান, শেরপুরে চন্দন কুমার, জামালপুরে এইচ আর জাহিদ, নেত্রকোনায় প্রশান্ত, মৌলভীবাজারে আজিজুর রহমান, সুনামগঞ্জে এনামুল কবীর ইমন, চট্টগ্রামে আবদুস সালাম, নোয়াখালীতে জাফরুল্লাহ, কক্সবাজারে মোশতাক আহমেদ, ব্রাহ্মণবাড়িয়ায় এমদাদুল বারী, লক্ষ্মীপুরে শামসুল ইসলাম, কুমিল্লায় আবু তাহের, ফেনীতে আজিজ আহমেদ চৌধুরী, চাঁদপুরে আবু ওসমান চৌধুরী।
