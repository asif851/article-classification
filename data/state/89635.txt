
সিরাজগঞ্জের শাহজাদপুর উপজেলার দারিয়াপুর গ্রামের মাছ ব্যবসায়ী আবদুল কুদ্দুস বেপারী হত্যা মামলায় প্রধান আসামি মনসুর শেখকে মৃত্যুদণ্ড ও ২০ হাজার টাকা জরিমানা করেছেন আদালত। গতকাল বুধবার অতিরিক্ত জেলা ও দায়রা জজ-২ আদালতের বিচারক ফজলে খোদা নাজির এ রায় দেন।মনসুরের বাড়ি উল্লাপাড়া উপজেলার রাঘববাড়ীয়া গ্রামে। মামলার সংক্ষিপ্ত বিবরণে উল্লেখ করা হয়, মাছ ব্যবসা নিয়ে মনসুর ও কুদ্দুসের মধ্যে দীর্ঘদিন ধরে বিরোধ চলছিল। এর জের ধরে ২০০৯ সালের ৪ নভেম্বর সন্ধ্যায় কম দামে মাছ কিনে দেওয়ার কথা বলে মনসুর মুঠোফোনে কুদ্দুস বেপারীকে বাড়ি থেকে ডেকে নিয়ে যান। এর পর থেকে কুদ্দুস আর বাড়ি না ফেরায় বাড়ির লোকজন তাঁকে খোঁজাখুঁজি করেন। কিন্তু বাড়ির লোকজন কোথায়ও তাঁকে পাননি। ঘটনার তিন দিন পর উল্লাপাড়ার ছোট লক্ষ্মীপুর গ্রামের মাঠ থেকে কুদ্দুস বেপারীর লাশ উদ্ধার করে পুলিশ। ওই দিনই নিহতের স্ত্রী বুলবুলি বেগম বাদী হয়ে মনসুর ও শহিদুল ইসলামকে আসামি করে উল্লাপাড়া থানায় একটি হত্যা মামলা করেন। ওই বছরের ১ ডিসেম্বর ঢাকার নবাবপুর এলাকা থেকে মনসুরকে গ্রেপ্তার করে পুলিশ।পরে মনসুর আদালতে ১৬৪ ধারায় স্বীকারোক্তিমূলক জবানবন্দি দেন।
