
শাহজালাল বিজ্ঞান ও প্রযুক্তি বিশ্ববিদ্যালয়ের (শাবিপ্রবি) অধ্যাপক ও লেখক মুহম্মদ জাফর ইকবাল বলেছেন, ‘কোটা বেশি রেখে মুক্তিযোদ্ধাদের অসম্মানিত করার সুযোগ করে দেওয়া হয়েছে। কোটা একটা সহনীয় পর্যায়ে নিয়ে আসতে হবে। কেউ যেন এ ব্যাপারটি নিয়ে মুক্তিযোদ্ধাদের অসম্মানিত করার সুযোগ না পায়।’
সোমবার বেলা আড়াইটার দিকে বিশ্ববিদ্যালয়ের ড. এম এ ওয়াজেদ মিয়া আইসিটি ভবনের সম্মেলনকক্ষে বিজ্ঞান উৎসব-২০১৮ আয়োজন উপলক্ষে এক সংবাদ সম্মেলনে সাংবাদিকদের প্রশ্নের জবাবে জাফর ইকবাল এ কথা বলেন।
অধ্যাপক মুহম্মদ জাফর ইকবাল বলেন, ‘কোটাব্যবস্থা যুক্তিপূর্ণ হতে হবে। দেশের প্রয়োজনের সঙ্গে সামঞ্জস্যপূর্ণ হতে হবে। বর্তমানে বিদ্যমান কোটাপদ্ধতি সম্পর্কে আমি তেমন ভালো জানি না। তবে যতটুকু জেনেছি, তা সত্যি হলে এটা কোনোভাবেই গ্রহণযোগ্য না। বেসিক্যালি আমি কোটার পক্ষে না। এটা ফেয়ার না।’ শিক্ষার্থীদের ওপর পুলিশের হামলার বিষয়ে জাফর ইকবাল বলেন, ‘শিক্ষার্থীদের ওপর হামলার ঘটনায় আমি খুবই মর্মাহত। পুলিশের এ রকম জায়গায় আসা উচিত হয়নি। শিক্ষার্থীদের গায়ে হাত তোলা গ্রহণযোগ্য নয়।’  শাবিপ্রবির বিজ্ঞানবিষয়ক সংগঠন ‘বিজ্ঞানের জন্য ভালোবাসা’-এর আয়োজনে ২৩ থেকে ২৭ এপ্রিল ক্যাম্পাসে চার দিনের বিজ্ঞান উৎসব সম্পর্কে জানাতে এ সংবাদ সম্মেলনের আয়োজন করা হয়। সেখানে বক্তব্য দেন কম্পিউটার সায়েন্স অ্যান্ড ইঞ্জিনিয়ারিং (সিএসই) বিভাগের প্রভাষক মেহেদী হাসান নাহিদ, সিলেট টিচার্স ট্রেনিং কলেজের সহযোগী অধ্যাপক মানস কান্তি বিশ্বাস, ‘বিজ্ঞানের জন্য ভালোবাসা’র সভাপতি মোহাম্মদ ইব্রাহিম প্রমুখ।
