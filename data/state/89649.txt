
খ্রিষ্টান সম্প্রদায়ের বড়দিন ও ইংরেজি বর্ষবরণের রাতকে সামনে রেখে জঙ্গিরা যাতে মাথাচাড়া দিতে না পেরে, সে জন্য ব্লক রেইড ও তল্লাশি জোরদার করতে পুলিশকে নির্দেশ দিয়েছেন ঢাকা মেট্রোপলিটন পুলিশ (ডিএমপি) কমিশনার মো. আছাদুজ্জামান মিয়া।
গতকাল শনিবার ডিএমপি সদর দপ্তরের মিলনায়তনে আয়োজিত মাসিক অপরাধ সভায় ডিএমপি কমিশনার আছাদুজ্জামান মিয়া এসব কথা বলেন। সভায় ডিএমপি সদর দপ্তরের সহকারী কমিশনার থেকে অতিরিক্ত কমিশনার, ডিএমপির আটটি অপরাধ বিভাগের ভারপ্রাপ্ত কর্মকর্তা (ওসি) থেকে উপকমিশনার এবং গোয়েন্দা বিভাগের একই পর্যায়ের কর্মকর্তারা উপস্থিত ছিলেন।
সভায় উপস্থিত কয়েকজন পুলিশ কর্মকর্তা প্রথম আলোকে জানিয়েছেন, আছাদুজ্জামান মিয়া বলেছেন ২৫ ডিসেম্বর খ্রিষ্টান সম্প্রদায়ের সবচেয়ে বড় মহোৎসবের বড়দিন এবং ৩১ ডিসেম্বর রাতকে সামনে রেখে জঙ্গিরা সংগঠিত হয়ে তৎপরতা চালাতে না পারে, সে জন্য জঙ্গিবিরোধী অভিযান জোরদার করতে নির্দেশ দেন। এরই অংশ হিসেবে রাজধানীজুড়ে ব্লক রেইড দেওয়ার পাশাপাশি মহানগরের বিভিন্ন স্থানে নিরাপত্তাচৌকি বসিয়ে তল্লাশি বাড়ানোর নির্দেশ দেওয়া হয়।
 
