
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, মানুষ বিএনপির দিকে তাকিয়ে আছে। খালেদা জিয়ার নেতৃত্বের দিকে তাকিয়ে আছে। জাতীয় কাউন্সিলের মাধ্যমে বিএনপি সারা দেশে ফিনিক্স পাখির মতো জেগে উঠবে।
আজ শুক্রবার বিকেলে রাজধানীর কাফরুলে হালিম ফাউন্ডেশন মডেল স্কুলে এক স্মরণসভায় মির্জা ফখরুল এই মন্তব্য করেন। কাফরুল থানা বিএনপির আহ্বায়ক আলী আজগর মাতুব্বরের স্মরণে ওই সভার আয়োজন করে থানা বিএনপির অঙ্গ ও সহযোগী সংগঠনগুলো।মির্জা ফখরুল অভিযোগ করেন, সব অধিকার ছিনিয়ে নেওয়া হচ্ছে। কথা বলা, লেখা, সংগঠন, সমাবেশ করতে বাধা দেওয়া হচ্ছে। একদলীয় শাসন বাস্তবায়নের জন্য গণতন্ত্রকে ধ্বংস করে দিয়ে মানুষের অধিকারগুলো কেড়ে নিচ্ছে আওয়ামী লীগ। শুধু বিএনপি বা ২০ দল নয়, যাঁরাই প্রতিবাদ করছেন, তাঁদের বিরুদ্ধে মিথ্যা মামলা দিয়ে সরকার ত্রাস সৃষ্টি করছে, যাতে ভয়ে কেউ কথা না বলেন।দলের নেতা-কর্মীদের উদ্দেশে মির্জা ফখরুল বলেন, মানুষের ভোটের অধিকার, গণতন্ত্রের অধিকার ফিরিয়ে আনতে হবে। আজ যে সংকট সৃষ্টি হয়েছে, তাতে শুধু বিএনপি ক্ষতিগ্রস্ত হচ্ছে না। পুরো জাতি বিপদের মধ্যে পড়েছে।বিএনপির ভারপ্রাপ্ত মহাসচিব বলেন, ২০১৪ সালের ৫ জানুয়ারির নির্বাচন একটা তামাশা ছিল। পরবর্তী সময়ে সিটি করপোরেশন নির্বাচনও একটা তামাশায় পরিণত হয়েছিল। ইউনিয়নের নির্বাচনেও একই ঘটনার পুনরাবৃত্তি, একই দৃশ্য দেখা যাবে বলে তিনি আশঙ্কা প্রকাশ করে বলেন, বিভিন্ন জায়গায় বিএনপির প্রার্থীদের মনোনয়নপত্র ছিনিয়ে নেওয়া হচ্ছে।
