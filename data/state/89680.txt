
জাতীয় মানবাধিকার কমিশনের চেয়ারম্যান মিজানুর রহমান বলেছেন, ‘দেশের মেয়েশিশুরা ইভ টিজিং ও যৌন নির্যাতনসহ বিভিন্ন অপরাধের বিচার চেয়ে থানায় মামলা করে থাকে। কিন্তু অধিকাংশ ঘটনারই বিচার হয় না। তাই অনেক শিশুই আত্মহত্যার পথ বেছে নেয়। তাই আজ থেকে যেখানেই এ ধরনের অপরাধ দেখবে, সেখানেই প্রতিরোধ করতে সব মেয়েশিশুকে এগিয়ে আসতে হবে।’আজ শনিবার দুপুরে রাজধানীর শিল্পকলা একাডেমীতে ‘বিশ্ব শিশু অধিকার সপ্তাহ-২০১৩’ উপলক্ষে এক আলোচনা সভা ও সাংস্কৃতিক অনুষ্ঠানে এসব কথা বলেন মিজানুর রহমান। ‘কন্যাশিশুর প্রতি নির্যাতন বন্ধ করুন’ শিরোনামে ওয়ার্ল্ড ভিশন নামের একটি বেসরকারি সংগঠন এ অনুষ্ঠানের আয়োজন করে।অনুষ্ঠানে মিজানুর রহমান বলেন, দেশের শিশু ও বৃদ্ধদের দেখাশোনার দায়িত্ব রাষ্ট্রের। কিন্তু এ ক্ষেত্রে রাষ্ট্র ব্যর্থতার পরিচয় দিয়েছে। কারণ সরকার শুধু আইন করে, তা বাস্তবায়ন করে না।
মানবাধিকার কমিশনের চেয়ারম্যান আরও বলেন, শিশুরা ভালো থাকলে দেশ ভালো থাকে। তাই শিশুদের নিরাপত্তা দিতে সমাজের সচেতন সবাইকে এগিয়ে আসতে হবে।
অনুষ্ঠানে ওয়ার্ল্ড ভিশনের শিশু সদস্য শুভলতা আক্তারের সভাপতিত্বে নিউইয়র্কভিত্তিক আন্তর্জাতিক সংবাদ সংস্থা অ্যাসোসিয়েটেড প্রেসের (এপি) সাবেক ঢাকা ব্যুরো প্রধান ফরিদ হোসেন, ওয়ার্ল্ড ভিশনের পরিচালক স্টিফেন কে হালদার প্রমুখ বক্তব্য দেন।  
