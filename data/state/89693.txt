
রাঙামাটি পার্বত্য জেলা পরিষদ ২০১৪-১৫ অর্থবছরে ৫৫ কোটি টাকার বাজেট ঘোষণা করেছে। গতকাল মঙ্গলবার পরিষদের সম্মেলনকক্ষে চেয়ারম্যান নিখিল কুমার চাকমা বাজেট ঘোষণা করেন।রাঙামাটি পার্বত্য জেলা পরিষদের প্রস্তাবিত বাজেটে উন্নয়ন প্রকল্প ব্যয় ৫০ কোটি ৫০ লাখ এবং সংস্থাপন ব্যয় চার কোটি ৫০ লাখ টাকা ধরা হয়েছে। এর মধ্যে নিজস্ব আয় দুই কোটি ১০ লাখ এবং সরকারের থোক বরাদ্দ ৫২ কোটি ৯০ লাখ টাকা।প্রস্তাবিত বাজেটে সর্বোচ্চ ব্যয় ধরা হয়েছে শিক্ষা খাতে ১০ কোটি টাকা। এরপর যোগাযোগ খাতে আট কোটি টাকা; জলবায়ু পরিবর্তন রোধ খাতে সাত কোটি টাকা; ধর্ম খাতে পাঁচ কোটি; পূর্ত খাতে চার কোটি ৬০ লাখ; কৃষি ও মৎস্য চার কোটি ৫০ লাখ; স্বাস্থ্য, জনস্বাস্থ্য ও পরিবারকল্যাণ দুই কোটি ৫০ লাখ; প্রাণিসম্পদ দুই কোটি; ত্রাণ ও পুনর্বাসন এক কোটি ২০ লাখ এবং ক্রীড়া ও সংস্কৃতি, পর্যটন, সমাজকল্যাণ, আর্থসামাজিক ও নারী উন্নয়ন, তথ্য ও প্রযুক্তি, ভূমি ও হাটবাজার এবং বিবিধ খাতে এক কোটি টাকা করে ব্যয় ধরা হয়েছে।বাজেট উপস্থাপনার সময় চেয়ারম্যান নিখিল কুমার চাকমা বলেন, রাঙামাটি পার্বত্য জেলা পরিষদের নিজস্ব প্রস্তাবিত বাজেট ছাড়াও পরিষদের কাছে হস্তান্তরিত ২৫টি সরকারি বিভাগ ও অধিদপ্তরের আলাদা উন্নয়ন বাজেট রয়েছে। এ ছাড়া জাতিসংঘের তিনটি সংস্থা জাতিসংঘ উন্নয়ন কর্মসূচি (ইউএনডিপি), জাতিসংঘ শিশু তহবিল (ইউনিসেফ) এবং খাদ্য ও কৃষি সংস্থার (এফএও) সঙ্গে কৃষি, শিক্ষা, স্বাস্থ্য, তথ্যপ্রযুক্তি এবং খাদ্য নিরাপত্তা বিষয়ে বিভিন্ন প্রকল্প বাস্তবায়ন করছে।
