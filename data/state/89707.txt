
‘চ্যাম্পিয়নস অব দ্য আর্থ’ অ্যাওয়ার্ড পাওয়ায় প্রধানমন্ত্রী শেখ হাসিনাকে অভিনন্দন জানিয়েছেন রাষ্ট্রপতি আবদুল হামিদ। এ ছাড়া ময়মনসিংহকে বিভাগ ঘোষণা করায় প্রধানমন্ত্রীকে ধন্যবাদ জানান তিনি। 
আজ মঙ্গলবার প্রধানমন্ত্রী বঙ্গভবনে রাষ্ট্রপতি আবদুল হামিদের সঙ্গে সাক্ষাৎ করেছেন। এ সময় রাষ্ট্রপতি প্রধানমন্ত্রীকে অভিনন্দন ও ধন্যবাদ জানান। খবর বাসসের। সাক্ষাৎকালে প্রধানমন্ত্রী আসন্ন জাতিসংঘ সাধারণ পরিষদের ৭০ তম অধিবেশনে তাঁর সম্ভাব্য কর্মসূচি সম্পর্কে রাষ্ট্রপতিকে অবহিত করেন। এ অধিবেশনে যোগদানের লক্ষ্যে প্রধানমন্ত্রী শেখ হাসিনা আগামীকাল সকালে আট দিনের সরকারি সফরে যুক্তরাষ্ট্রের উদ্দেশ্যে ঢাকা ত্যাগ করবেন। এ সময় রাষ্ট্রপতি জলবায়ু পরিবর্তন প্রশমনে বাংলাদেশের উদ্যোগের স্বীকৃতিস্বরূপ জাতিসংঘের সর্বোচ্চ পরিবেশ পদক ‘চ্যাম্পিয়নস অব দ্য আর্থ’ অ্যাওয়ার্ড পাওয়ায় প্রধানমন্ত্রীকে অভিনন্দন জানান। রাষ্ট্রপতি বলেন, এটি বাংলাদেশ ও বাঙালি জাতির জন্য গর্বের বিষয় এবং এ পুরস্কার পরিবেশ দূষণ প্রশমনে কাজ করতে জনগণকে অনুপ্রাণিত করবে। রাষ্ট্রপতি ময়মনসিংহকে বিভাগ ঘোষণা করায় শেখ হাসিনাকে ধন্যবাদ জানান এবং এর ফলে ওই অঞ্চলের উন্নয়ন ত্বরান্বিত হবে বলে তিনি আশা প্রকাশ করেন। গত ১৪ সেপ্টেম্বর নিকারের বৈঠকে ময়মনসিংহকে নতুন বিভাগ হিসেবে অনুমোদন দেয়। এর ফলে দেশে বিভাগের সংখ্যা দাঁড়িয়েছে ৮ টিতে। ঈদুল আজহার সময় যুক্তরাষ্ট্রে থাকবেন বলে শেখ হাসিনা রাষ্ট্রপতিকে অগ্রিম ঈদ শুভেচ্ছা জানান। এর আগে প্রধানমন্ত্রী বঙ্গভবনে পৌঁছালে রাষ্ট্রপতি তাঁকে স্বাগত জানান। এ সময় রাষ্ট্রপতি ও প্রধানমন্ত্রীর কার্যালয়ের সচিব এবং পদস্থ কর্মকর্তারা উপস্থিত ছিলেন।
