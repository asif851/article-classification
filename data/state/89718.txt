
ঝিনাইদহ জেলার বিভিন্ন স্থানে মেলার নামে প্রকাশ্যে চলা জুয়ার আসর বন্ধের নির্দেশ দিয়েছেন আদালত। জেলার মুখ্য বিচারিক হাকিম মো. জাকির হোসেন গতকাল বৃহস্পতিবার এ আদেশ দেন।
এ বিষয়ে ব্যবস্থা​ নিতে আদেশের কপি জেলার বিভিন্ন থানার ওসি কাছে পাঠানো হয়েছে। আদেশে বলা হয়, পত্রিকা ও বিভিন্ন মাধ্যমে আদালত জেনেছেন যে ঝিনাইদহ শহরের নিউ একাডেমি স্কুল মাঠ, শৈলকুপার বসন্তপুর, ভাটইবাজার, হরিণাকুণ্ডু ও মহেশপুরের বলিভাদ্রপুর এলাকায় জুয়ার আসর বসানো হয়েছে। প্রকাশ্যে স্থানে জুয়ার আসর বসানো ১৮৬৭-এর (৩) ধারা অনুযায়ী দণ্ডনীয় অপরাধ। এসব জুয়ার আসরে তরুণ সমাজসহ বিভিন্ন শ্রেণি-পেশার মানুষ আসক্ত হয়ে সামাজিক ব্যাধির সৃষ্টি করছে। এতে আইনশৃঙ্খলার অবনতি ও সামাজিক অবক্ষয় ঘটছে। আদালত ১৮৬৭-এর (৫) ধারা অনুযায়ী থানার ওসিদের জুয়ার আসরের সরঞ্জামাদি জব্দসহ জড়িত ব্যক্তিদের আটক করে আদালতে সোপর্দ করার নির্দেশ দিয়েছেন।
ঝিনাইদহ শিল্প ও বণিক সমিতির আয়োজনে জেলার পাঁচটি স্থানে যাত্রা ও সার্কাসের নামে হাউজি ও জুয়াসহ অশ্লীল নাচের আসর চলছিল।
