
সিরাজগঞ্জের শাহজাদপুর উপজেলার এনায়েতপুর থানার ভেকা গ্রামে আগুনে ভাইবোনের মৃত্যু হয়েছে। গতকাল বৃহস্পতিবার দিবাগত রাতে এ ঘটনা ঘটে। এ সময় অপর একজন আহত হন।পুলিশ ও প্রত্যক্ষদর্শী সূত্রে জানা গেছে, ভেকা গ্রামের জামাল উদ্দীনের দুই শিশু সোহাগ হোসেন (৮) ও আল্লাদী খাতুন (৫) ঘরের মধ্যে ঘুমিয়ে পড়ে। এ সময় তাদের বাবা ও মা ঘরে ছিলেন না। রাত নয়টার দিকে আকস্মিকভাবে বৈদ্যুতিক শর্টসার্কিট থেকে ঘরে আগুন ধরে যায়। মুহূর্তেই ঘরে থাকা পাটকাঠিতে আগুন লেগে তা পুরো ঘরে ছড়িয়ে পড়ে। বাইরে থাকা মা-বাবার আর্তচিৎকারে প্রতিবেশীরা আগুন নেভানোর জন্য এগিয়ে আসে। নেভানোর পর সবাই ঘরে ঢোকে। আগুনে দুই শিশুর শরীর ঝলসে যায়। তাদের গুরুতর আহত অবস্থায় উদ্ধার করে প্রথমে সিরাজগঞ্জ জেনারেল হাসপাতালে ভর্তি করা হয়। সেখানে চিকিৎসাধীন অবস্থায় আল্লাদী মারা যায়। আশঙ্কাজনক অবস্থায় সোহাগকে বগুড়ার শহীদ জিয়াউর রহমান মেডিকেল কলেজ হাসপাতালে ভর্তি করা হলে সেখানে সে মারা যায়। আর আগুন নেভানোর সময় শিশু দুটির চাচা বহুত আলী আহত হন।
স্থানীয় জালালপুর ইউনিয়ন পরিষদের (ইউপি) চেয়ারম্যান হাজি সুলতান আহমেদ বলেন, মর্মান্তিক এ ঘটনায় এলাকাজুড়ে শোকের ছায়া নেমে এসেছে।
এ বিষয়ে এনায়েতপুর থানার ভারপ্রাপ্ত কর্মকর্তা (ওসি) রাসেদুজ্জামান জানান, কোনো অভিযোগ না থাকায় দুজনের মরদেহ স্বজনদের কাছে হস্তান্তর করা হয়েছে। বৈদ্যুতিক শর্টসার্কিট থেকে এ অগ্নিকাণ্ডের সূত্রপাত হয়েছে বলে নিশ্চিত হওয়া গেছে।
