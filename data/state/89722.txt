
হেমন্ত শেষ হয়ে আসছে। বাড়ছে শীতের প্রভাব। আর শীতকে সামনে রেখে দেশের সংস্কৃতি ও ঐতিহ্যকে তুলে ধরতে গতকাল বৃহস্পতিবার রাজধানীর বসুন্ধরা সিটি বিপণিবিতানে দেশী দশ চত্বরে শুরু হয়েছে মাসব্যাপী ‘শীত ও বিজয় উৎসব-২০১৫’ শীর্ষক পোশাক প্রদর্শনী ও ফ্যাশন শো। প্রদর্শনী চলছে ৩০ ডিসেম্বর পর্যন্ত।শীতের বিভিন্ন পোশাক নিয়ে ফ্যাশন শোতে দেশী দশের ১০টি প্রতিষ্ঠান নিপুণ, কে-ক্রাফট, অঞ্জনস, রঙ, বাংলার মেলা, সাদাকালো, বিবিয়ানা, দেশাল, নগরদোলা ও সৃষ্টি অংশ নেয়। এতে মেয়েদের শাল, কটি, জ্যাকেট ও হুডি এবং ছেলেদের শাল, জ্যাকেট, কটি, মাফলার ও হুডি স্থান পায়। প্রতিদিন সকাল ১০টা থেকে রাত ৮টা পর্যন্ত বসুন্ধরা সিটি শপিংমল, গুলশান, চট্টগ্রাম ও সিলেটে দেশী দশ চত্বরে এ প্রদর্শনী চলবে। গতকাল বসুন্ধরা সিটির অষ্টম তলায় দেশী দশ চত্বরে প্রদীপ প্রজ্বালন করে পোশাক প্রদর্শনী ও ফ্যাশন শোর উদ্বোধন করেন বেসামরিক বিমান পরিবহন ও পর্যটনমন্ত্রী রাশেদ খান মেনন। সেখানে বক্তারা বলেন, দেশের প্রতি ভালোবাসা ও দায়বদ্ধতা থেকে বিদেশি পোশাকের বাণিজ্য না করে দেশি পোশাকের পসরা সাজিয়েছে দেশী দশ। এসব পোশাকের মধ্য দিয়ে দেশের হাজার বছরের লালিত সংস্কৃতি ও ঐতিহ্য তুলে ধরার চেষ্টা করা হয়েছে।
