
০১৭ সিরিজের পাশাপাশি নতুন করে ০১৩ নম্বর সিরিজ ব্যবহারের অনুমতি পেয়েছে মুঠোফোন অপারেটর গ্রামীণফোন। বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) সর্বশেষ কমিশন বৈঠকে আজ রোববার এ সিদ্ধান্ত নেওয়া হয়েছে।
বিটিআরসি চেয়ারম্যান শাহজাহান মাহমুদ প্রথম আলোকে বলেন, কিছু শর্তসাপেক্ষে গ্রামীণফোনকে ০১৩ নম্বর সিরিজ ব্যবহারের অনুমতি দেওয়া হয়েছে। ০১৭ সিরিজে বরাদ্দ পাওয়া ১০ কোটি নম্বর শেষ হয়ে আসায় নতুন নম্বর সিরিজ চেয়ে গত বছর বিটিআরসির কাছে আবেদন করে অপারেটরটি।
জাতীয় নম্বর পরিকল্পনা অনুযায়ী বাংলাদেশে মুঠোফোন অপারেটরদের নম্বর সিরিজ ০১ দিয়ে শুরু হয়। এর মধ্যে সিটিসেল ০১১, টেলিটক ০১৫, এয়ারটেল ০১৬, রবি ০১৮ ও বাংলালিংক ০১৯ নম্বর সিরিজ ব্যবহার করে। গ্রামীণফোনের ০১৭ সিরিজের বাইরে বর্তমানে ০১০, ০১২, ০১৩ ও ০১৪ নম্বর সিরিজ অব্যবহৃত আছে। সেখান থেকেই ০১৩ সিরিজটি ব্যবহারের জন্য গ্রামীণফোনকে দেওয়ার সিদ্ধান্ত হলো। একেকটি সিরিজ দিয়ে ১১ অঙ্কবিশিষ্ট ১০ কোটি নম্বর অপারেটররা বিক্রি করতে পারে।
গ্রামীণফোনের প্রধান করপোরেট অ্যাফেয়ার্স কর্মকর্তা মাহমুদ হোসেন প্রথম আলোকে বলেন, ‘আমাদের বর্তমান নম্বর সিরিজ নভেম্বরের মধ্যে শেষ হয়ে যাবে। নতুন গ্রাহকদের মুঠোফোন সেবা দেওয়ার জন্য জরুরি ভিত্তিতে নতুন নম্বর সিরিজ প্রয়োজন। এ জন্য আমরা বিটিআরসির চূড়ান্ত অনুমোদনের অপেক্ষায় আছি।’
