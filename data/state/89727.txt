

ঝিনাইদহ সদর উপজেলার পোড়াহাটি গ্রামে সন্দেহজনক ‘জঙ্গি আস্তানায়’ অভিযান চালাচ্ছে আইনশৃঙ্খলা রক্ষাকারী বাহিনী। আজ শনিবার সকাল সোয়া নয়টার দিকে অভিযান শুরু হয়। বাড়িটি থেকে ১২ কনটেইনার বিস্ফোরকদ্রব্য উদ্ধার করা হয়েছে বলে জানিয়েছে পুলিশ।
ঝিনাইদহের অতিরিক্ত পুলিশ সুপার আজবাহার আলী শেখ বেলা সাড়ে ১১টার দিকে বিস্ফোরকদ্রব্য উদ্ধারের বিষয়টি জানিয়েছেন।
গতকাল শুক্রবার বাড়িটিতে অভিযান চালিয়ে কোনো জঙ্গিকে পাওয়া যায়নি। সেখানে প্রচুর বিস্ফোরকদ্রব্য, গ্রেনেড ও বোমাভর্তি আত্মঘাতী বন্ধনী (সুইসাইডাল ভেস্ট) পাওয়া গেছে বলে জানায় ঢাকা মহানগর পুলিশের কাউন্টার টেররিজম ইউনিট।

জঙ্গি আস্তানা সন্দেহে দুই কক্ষের টিনের যে বাড়িতে অভিযান চালানো হয়, এর মালিক আবদুল্লাহ নামের এক ব্যক্তি। ওই বাড়িতে বিপুল পরিমাণ বিস্ফোরকদ্রব্য, বোমা তৈরির সরঞ্জাম ও অস্ত্র রয়েছে বলে গতকাল জানায় পুলিশ। পুলিশ জানায়, বাড়ির মালিক আবদুল্লাহ এ ঘটনার সঙ্গে জড়িত। তিনি জেএমবির সদস্য। আবদুল্লাহ পাঁচ বছর আগে সনাতন ধর্ম থেকে ধর্মান্তরিত হয়ে ইসলাম ধর্ম গ্রহণ করেন।
ঢাকা মহানগর পুলিশের জনসংযোগ বিভাগ থেকে জানানো হয়েছে, ঝিনাইদহের ওই জঙ্গি আস্তানা থেকে গতকাল একটি নাইন এমএম পিস্তল, তিনটি সুইসাইডাল ভেস্ট, প্রেশার কুকার বোমা, রাসায়নিক পদার্থে ভরা ২০টি কনটেইনার, প্রচুর পরিমাণে তৈরি বোমা (আইইডি) ও ডেটোনেটর পাওয়া গেছে।
গত মার্চ মাসে চট্টগ্রাম, সিলেট ও মৌলভীবাজারে জঙ্গি আস্তানায় অভিযানে নারীসহ বেশ কয়েকজন জঙ্গি নিহত হয়। কুমিল্লার কোটবাড়ীতে একটি জঙ্গি আস্তানা থেকে বিস্ফোরকদ্রব্য পাওয়া গেলেও কাউকে পাওয়া যায়নি।
