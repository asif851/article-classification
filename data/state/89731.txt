
জাহাঙ্গীরনগর বিশ্ববিদ্যালয়ের শহীদ সালাম-বরকত হলের উত্তর-পশ্চিম পাশের মাঠে গত মঙ্গলবার রাতে ককটেল বিস্ফোরণের ঘটনা ঘটেছে। এ ঘটনায় সন্দেহভাজন ছাত্রদলের এক কর্মীকে আটক করে মারধর করেছেন ছাত্রলীগের নেতা-কর্মীরা।বিশ্ববিদ্যালয় সূত্রে জানা গেছে, মঙ্গলবার রাত পৌনে ১১টার দিকে ককটেল বিস্ফোরণের পরপরই বিশ্ববিদ্যালয়ের শহীদ সালাম-বরকত হলের ছাত্রলীগের নেতা-কর্মীরা ঘটনাস্থলে ছুটে যান। এ সময় ওই মাঠসংলগ্ন আল-বিরুনী হলের পেছন থেকে ছাত্রদল কর্মী ও ফিন্যান্স অ্যান্ড ব্যাংকিং বিভাগের ৪১ ব্যাচের শিক্ষার্থী অজিত চন্দ্র নন্দীকে আটক করেন ছাত্রলীগের নেতা-কর্মীরা। পরে তাঁকে বিশ্ববিদ্যালয়ের শহীদ সালাম-বরকত হলের অতিথি কক্ষে নিয়ে লোহার রড, স্টাম্প ও লাঠি দিয়ে বেধড়ক পেটান তাঁরা। এ সময় তিনি অচেতন হয়ে পড়েন। খবর পেয়ে সহকারী প্রক্টর মেহেদী ইকবাল ও নাজমুল হাসান তালুকদার তাঁকে উদ্ধার করে বিশ্ববিদ্যালয়ের চিকিৎসাকেন্দ্রে নিয়ে যান। রাত সাড়ে ১২টার দিকে তাঁকে সাভারের এনাম মেডিকেল কলেজ হাসপাতালে পাঠিয়ে দেওয়া হয়।ককটেল বিস্ফোরণে অজিতের জড়িত থাকার প্রমাণ পাওয়া গেছে কি না—জানতে চাইলে প্রক্টর তপন কুমার সাহা বলেন, ‘ওকে আমরা পুলিশি হেফজাতে দিয়েছি। এ বিষয়ে পুলিশ খোঁজ নেবে।’
