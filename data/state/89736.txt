
ফেনীতে সড়ক দুর্ঘটনায় অটোরিকশার একজন চালকসহ দুজন নিহত হয়েছেন। গত বৃহস্পতিবার মধ্যরাতে ঢাকা-চট্টগ্রাম মহাসড়কের ফেনী বাইপাস অংশের লেমুয়া হাফেজিয়া মাদ্রাসা এলাকায় এ দুর্ঘটনা ঘটে।ফেনীর মহিপাল হাইওয়ে থানা-পুলিশের ভারপ্রাপ্ত কর্মকর্তা (ওসি) এস এম জাহাঙ্গীর আলম বলেন, গত বৃহস্পতিবার রাত দেড়টার দিকে লেমুয়া হাফেজিয়া মাদ্রাসা এলাকায় একটি ট্রাক এক সিএনজিচালিত অটোরিকশাকে পেছন থেকে ধাক্কা দেয়। এতে অটোরিকশাটি সড়কের বাইরে ছিটকে পড়ে। তিনি বলেন, অটোরিকশার চালক মিজানুর রহমান ঘটনাস্থলেই নিহত হন। আর যাত্রী মো. মজু মিয়াকে ফেনী সদর হাসপাতালে নেওয়ার পর চিকিৎসক তাঁকে মৃত ঘোষণা করেন।চালক মিজানুর রহমান ও যাত্রী মো. মজু মিয়ার বাড়ি সোনাগাজীর মতিগঞ্জ এলাকায়। তাঁরা চাচাতো-জেঠাতো ভাই।
