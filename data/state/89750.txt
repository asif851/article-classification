
পুরোনো বেতন স্কেলে প্রণোদনা বোনাস দেওয়ার ঘটনায় বাংলাদেশ ব্যাংকের কর্মকর্তাদের বিক্ষোভের কারণে শোক দিবসের একটি অনুষ্ঠান বাতিল করা হয়েছে। আজ সোমবার দুপুরের পর বাংলাদেশ ব্যাংকের অভ্যন্তরীণ মাইকে এ ঘোষণা দেওয়া হয়।
বঙ্গবন্ধু পরিষদ, বাংলাদেশ ব্যাংকের আয়োজনে আজ বিকেল ৫টায় সেখানে শোক দিবসের আলোচনা অনুষ্ঠান হওয়ার কথা ছিল। এতে অর্থমন্ত্রী আবুল মাল আবদুল মুহিত এবং ডাক ও টেলিযোগাযোগ প্রতিমন্ত্রী তারানা হালিম উপস্থিত থাকবেন বলে জানানো হয়েছিল।
সোমবার সকাল থেকেই পুরোনো স্কেলে বোনাস দেওয়ার প্রতিবাদে বাংলাদেশ ব্যাংকের প্রধান কার্যালয়ে বিক্ষোভ করেন কর্মকর্তারা। বাংলাদেশ ব্যাংক অফিসার্স ওয়েলফেয়ার কাউন্সিল এর ব্যানারে বেলা একটার দিকে গভর্নর ফজলে কবিরের সঙ্গে দেখা করেন বিক্ষোভরত কর্মকর্তারা। এ সময় গভর্নর তাঁদের জানান, যেহেতু এটি পরিচালনা পর্ষদের সভার সিদ্ধান্ত, তাই তাঁর পক্ষে এটা পরিবর্তন করা সম্ভব নয়। পরবর্তী সময়ে এটি পরিবর্তন হলে অতিরিক্ত অর্থ প্রদান করা হবে। তবে কর্মকর্তারা গভর্নরের আশ্বাসে রাজি হননি। তাঁরা বিক্ষোভ অব্যাহত রাখার সিদ্ধান্ত নেন। আগামীকাল মঙ্গলবার কর্মকর্তাদের সভায় পরবর্তী কর্মসূচির বিষয়ে সিদ্ধান্ত নেওয়া হবে।
বিকেলে অর্থমন্ত্রীর সঙ্গে যোগাযোগ করে গভর্নর সংশ্লিষ্টদের জানান, তিনি (অর্থমন্ত্রী) শোক দিবসের অনুষ্ঠানে আসছেন না। এ কারণে অনুষ্ঠান বাতিল করতে বলেন। বিকেলে বাংলাদেশ ব্যাংকে ঘোষণা দেওয়া হয়, শোক দিবসের অনুষ্ঠান বাতিল করা হয়েছে।
তবে এ বিষয়ে বাংলাদেশ ব্যাংক কর্তৃপক্ষের কোনো মন্তব্য পাওয়া যায়নি।
