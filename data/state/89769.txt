
অর্থমন্ত্রী আবুল মাল আবদুল মুহিত বলেছেন, প্রয়োজনীয় তহবিল ও জনবলের অনুমোদন পাওয়া সাপেক্ষে পর্যায়ক্রমে দেশের সব উপজেলায় কর্মসংস্থান ব্যাংকের একটি করে শাখা খোলার পরিকল্পনা সরকারের রয়েছে। তিনি আজ বুধবার সংসদে সরকারি দলের সাংসদ মো. নজরুল ইসলাম বাবুর এক প্রশ্নের জবাবে এ কথা বলেন।
অর্থমন্ত্রী আরেক সাংসদ সামশুল হক চৌধুরীর প্রশ্নের জবাবে বলেন, ২০১২-১৩ অর্থবছরে চট্টগ্রাম কাস্টমসের মাধ্যমে চট্টগ্রাম জেলার বিভিন্ন ব্যবসায় প্রতিষ্ঠান থেকে ৭১ হাজার ৪৪১ দশমিক ২৭ কোটি টাকা রাজস্ব আদায় করা হয়েছে। এ রাজস্ব আয় ২০১১-১২ অর্থবছরের তুলনায় ৫ হাজার ৫১৫ কোটি ৮৬ লাখ টাকা বেশি।
সরকারি দলের সাংসদ মো. শিবলী সাদিকের অপর এক প্রশ্নের জবাবে অর্থমন্ত্রী বলেন, বাংলাদেশ কৃষি ব্যাংকের শাখার সংখ্যা এক হাজার ২৮টি। বর্তমানে রাজশাহী কৃষি উন্নয়ন ব্যাংকের শাখার সংখ্যা ৩৭৬টি। বাসস।
