
ঢাকার উত্তর বাসাবোর সবুজবাগ মুক্তিযোদ্ধা সংসদ থানা কমান্ড কার্যালয়ে মুক্ত আসর ও চেতনায় বীরাঙ্গনা ফাউন্ডেশন যৌথ আয়োজনে ‘মুক্তিযোদ্ধা দম্পতির গল্প’ শীর্ষক সম্মাননা প্রদান ও আলোচনা অনুষ্ঠান হয়েছে।
গতকাল শনিবার বিকেলের ওই অনুষ্ঠানে মুক্তিযোদ্ধা দম্পতি মাহমুদুর রহমান, অধ্যাপক এস এম আনোয়ারা বেগম, গাজী আজিজুল হক বকুল ও গাজী আমিনা বেগমকে সম্মাননা প্রদান করা হয়।
অনুষ্ঠানের এস এম আনোয়ারা বেগম বলেন, জীবনে অনেক সম্মাননা পেয়েছি। কিন্তু এমন সম্মাননা অনুষ্ঠান একেবারে ব্যতিক্রম। আয়োজকদের ধন্যবাদ জানিয়ে তিনি মুক্তিযুদ্ধের সময়ের স্মৃতিচারণা করেন।
অনুষ্ঠানের সভাপতি আমিনা বেগম বকুল বলেন, ‘বীরাঙ্গনাদের কাজ করতে অনেক সমস্যার সম্মুখীন হতে হয়েছে। তারপরও আমি থেমে নেই। কাজ করে যাচ্ছি। নানা জায়গা থেকে হুমকির মুখোমুখি হয়েছি। তবে তরুণ প্রজন্মকে দেখে সাহস পাই। তাদের দেখে ভালো লাগে। সামনের দিন এই দেশটাকে তারা সঠিকভাবে এগিয়ে নিয়ে যাবে, এটাই প্রত্যাশা করি।’
এ ছাড়া অনুষ্ঠানে বক্তব্য দেন মুক্তিযোদ্ধা সংসদ সবুজবাগ থানা কমান্ডার মোহাম্মদ ফরিদ উদ্দিন আহমেদ, মো. শাহ আলম, মুক্ত আসরের প্রতিষ্ঠাতা ও সভাপতি আবু সাঈদ, চেতনা বীরাঙ্গনা ফাউন্ডেশনের নির্বাহী সভাপতি শেখ রাজ্জাক প্রমুখ।
অনুষ্ঠান শেষে ‘ধনধান্য পুষ্পভরা’ গানটি পরিবেশন করা হয়। 
