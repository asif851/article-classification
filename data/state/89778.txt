
দেশের উত্তর-দক্ষিণাঞ্চলের যাতায়াতের অন্যতম প্রধান মহাসড়কের মোড় দাশুড়িয়ায় তীব্র যানজটের কারণে যাত্রীদের দুর্ভোগ পোহাতে হচ্ছে। গত শনিবার দুপুর থেকে শুরু হয়েছে যানজট। আজ মঙ্গলবার বিকেল পর্যন্ত তীব্র যানজট দেখা গেছে।
তীব্র যানজটের কারণে গতকাল সোমবার থেকে বিভিন্ন সড়কপথের বেশ কিছু যানবাহন দাশুড়িয়া ট্রাফিক মোড়ের পরিবর্তে মুলাডুলি পতিরাজপুর-ঈশ্বরদী গ্রামীণ সড়ক হয়ে দক্ষিণাঞ্চলে চলাচল করছে। এতেও দুর্ভোগ কমেনি।
পাবনার ঈশ্বরদীর মহাসড়কে অবস্থিত দাশুড়িয়া ট্রাফিক মোড় দিয়ে প্রতিদিন ঢাকা থেকে উত্তরাঞ্চলের পাবনা, দক্ষিণাঞ্চলের কুষ্টিয়া, যশোর, খুলনা, রাজবাড়ী, ফরিদপুর, মাদারীপুর, বরিশালসহ উত্তর-দক্ষিণাঞ্চলে যানবাহন যাতায়াত করে। দাশুড়িয়া ট্রাফিক মোড়টি উত্তর-দক্ষিণাঞ্চলের অন্যতম প্রধান মহাসড়কের মোড়।
স্থানীয় কয়েকজন বাসিন্দা জানান, ঈদের পর থেকে দাশুড়িয়া ট্রাফিক মোড়ে প্রতিদিন যানবাহনের চাপ বাড়তে থাকে। প্রতিদিনই ছোটখাটো যানজটের সৃষ্টি হচ্ছিল। গত কয়েক দিনের বৃষ্টিতে ভাঙাচোরা এ মহাসড়কে বিভিন্ন স্থানে বড় বড় গর্তের সৃষ্টি হয়। এরই মধ্যে সড়ক ও জনপথ বিভাগ শনিবার থেকে দাশুড়িয়া ট্রাফিক মোড়ে মহাসড়ক সংস্কারকাজ শুরু করে। এতে গত শনিবার দুপুর থেকে দাশুড়িয়া ট্রাফিক মোড়ে মহাসড়কের তিন দিকে যানজট তীব্র হতে থাকে।
মহাসড়কে নাজুক অবস্থার কারণে গত চার দিনে আটটি যানবাহন মহাসড়কে উল্টে ও কাত হয়ে পড়ে যায়। আজ মঙ্গলবার দুপুরে দুটি ও গতকাল সোমবার বিকেলে দুইটি ট্রাক দাশুড়িয়া ট্রাফিক মোড়ে উল্টে যায়।
দাশুড়িয়া ডিগ্রি কলেজের হিসাবরক্ষক ও দাশুড়িয়া এলাকার বাসিন্দা আফজাল হোসেন খান বলেন, কয়েক দিন ধরে যানজটের তীব্রতা বেড়েই চলেছে দাশুড়িয়া ট্রাফিক মোড়ে। বর্তমানে দাশুড়িয়া মোড় দিয়ে হেঁটে চলাও ঝুঁকিপূর্ণ হয়ে উঠেছে। প্রতিদিন তিন-চারটি করে গাড়ি উল্টে দুর্ঘটনার কবলে পড়ছে। আজ বিকেল পর্যন্ত ট্রাফিক মোড়ে মহাসড়কের তিন রুটে কয়েক কিলোমিটারজুড়ে তীব্র যানজট হয়। পাবনা-ঈশ্বরদী সড়কে একজন বাসচালক বলেন, দাশুড়িয়া ট্রাফিক মোড়ে যানজটের কারণে তিন দিন ধরে বাস পাকশী হয়ে পাবনা যাতায়াত করছে। এতে বেশি সময় লাগছে এবং যাত্রীরা দুর্ভোগ পোহাচ্ছেন।
ঈশ্বরদী থানার ভারপ্রাপ্ত কর্মকর্তা (ওসি) আজিমউদ্দীন প্রথম আলোকে জানান, যানজট নিরসনের জন্য পাকশী হাইওয়ে পুলিশের পাশাপাশি ঈশ্বরদী থানার অতিরিক্ত পুলিশ মোতায়েন করা হয়েছে।
সড়ক ও জনপথ বিভাগ পাবনার নির্বাহী প্রকৌশলী মোফাজ্জল হায়দার প্রথম আলোকে জানান, দাশুড়িয়া ট্রাফিক মোড় উত্তর-দক্ষিণাঞ্চলে যাতায়াতের গুরুত্বপূর্ণ তিন সড়কের মোড়। প্রতিদিন এ ট্রাফিক মোড় দিয়ে তিন দিক থেকে নয় হাজার যানবাহন চলাচল করে। সম্প্রতি বৃষ্টির কারণে মহাসড়কের এই ট্রাফিক মোড়ে বড় বড় গর্তের সৃষ্টি হয়। এতে যান চলাচল ব্যাহত হচ্ছে। তাই জরুরি ভিত্তিতে গত শনিবার থেকে দাশুড়িয়া ট্রাফিক মোড়ে তিন দিকে এক কিলোমিটার মহাসড়কে ইট বিছানোর কাজ শুরু হয়েছে। প্রতিদিন ৬০-৬৫ জন শ্রমিক কাজ করছেন। এ কারণে যানজট তীব্র হয়েছে। যানজট নিরসনে হাইওয়ে পুলিশকে অনুরোধ করা হয়েছে। রাস্তা মেরামতে ২০ দিন পর্যন্ত সময় লাগবে।
