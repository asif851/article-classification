
দশম জাতীয় সংসদের প্রথম বাজেট অধিবেশন আজ মঙ্গলবার শুরু হয়েছে। অধিবেশন চলবে আগামী ৩ জুলাই পর্যন্ত। বিকেল পাঁচটায় স্পিকার শিরীন শারমিন চৌধুরীর সভাপতিত্বে অধিবেশন শুরু হয়।
অধিবেশন শুরুর আগে সংসদের কার্য উপদেষ্টা পরিষদের বৈঠক অনুষ্ঠিত হয়। সেখানে প্রতিদিনই বিকেল চারটায় অধিবেশন বসবে বলে সিদ্ধান্ত হয়। তবে ২৮ ও ২৯ জুন অধিবেশন দুই বেলা বসবে। বাজেটের ওপর আলোচনা হবে ৪৫ ঘণ্টা।
বৈঠকে সভাপতিত্ব করেন শিরীন শারমিন চৌধুরী। বৈঠকে পরিষদের সদস্য প্রধানমন্ত্রী শেখ হাসিনা, চিফ হুইপ আ স ম ফিরোজসহ অন্য সদস্যরা উপস্থিত ছিলেন।
৫ জুন বৃহস্পতিবার অর্থমন্ত্রী আবুল মাল আবদুল মুহিত ২০১৪-১৫ অর্থবছরের প্রস্তাবিত বাজেট সংসদে উপস্থাপন করতে পারেন। 
