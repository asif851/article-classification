
দেশে ন্যায়বিচার নেই বলে মন্তব্য করেছেন জাতীয় পার্টির (জাপা) চেয়ারম্যান হুসেইন মুহম্মদ এরশাদ। তাঁর মতে, কে কখন কাকে বাড়ি থেকে তুলে নিয়ে গুম করে ফেলে তা নিয়ে মানুষ আতঙ্কে থাকে।
আজ শনিবার দুপুরে রাজশাহী মেডিকেল কলেজ হাসপাতালের কাইছার রহমান মিলনায়তনে জেলা জাতীয় পার্টির দ্বিবার্ষিক সম্মেলনে এরশাদ এ কথা বলেন। অবস্থা পরিবর্তনের জন্য তিনি জাপাকে শক্তিশালী করতে নেতা-কর্মীদের ঐক্যবদ্ধ হওয়ার আহ্বান জানান।
এরশাদ বলেন, ‘দেশে জাস্টিস নেই। সরকারি দলের লোকও যদি খুন হয়, থানায় মামলা করতে গেলে পুলিশ মামলা নেয় না। মানুষ আইনের প্রতি আস্থা হারিয়ে ফেলেছে।’
এরশাদ বিএনপির সমালোচনা করে বলেন, মাঠে-ময়দানে তাদের কোনো কর্মসূচি নেই। তারা সাংগঠনিকভাবে দুর্বল হয়ে গেছে। বিএনপির সাংগঠনিক এমন শক্তি আর নেই, যা দিয়ে আন্দোলন করে তাঁরা সরকারের পতন ঘটাতে পারবে।
রাজশাহী জেলা জাতীয় পার্টির সভাপতি খন্দকার হাফিজুর রহমানের সভাপতিত্বে সম্মেলনে প্রধান বক্তা ছিলেন দলের মহাসচিব জিয়াউদ্দিন আহম্মেদ বাবলু। বিশেষ অতিথি ছিলেন পানিসম্পদমন্ত্রী আনিসুল ইসলাম মাহমুদ। সম্মেলনে রাজশাহী জেলার নয়টি উপজেলার জাতীয় পার্টির কয়েক হাজার নেতা-কর্মী অংশ নেন।
