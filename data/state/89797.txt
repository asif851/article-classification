
আইনশৃঙ্খলা রক্ষাকারী বাহিনীর সদস্য পরিচয়ে টাঙ্গাইলের ভূঞাপুরে তিন দিনের ব্যবধানে তিন ব্যবসায়ীকে তুলে নেওয়ার অভিযোগ করেছে তাঁদের পরিবার। তাঁরা হলেন আবদুল মান্নান (৩৬), জহুরুল ইসলাম (৩৫) ও শমসের ফকির (৩৭)। তিনজন আসবাব ব্যবসায়ী। পরিবারের অভিযোগের বিষয়টি আইনশৃঙ্খলা রক্ষাকারী বাহিনীর পক্ষ থেকে অস্বীকার করা হয়েছে। এ ঘটনায় পরিবারের পক্ষ থেকে ভূঞাপুর থানায় পৃথক তিনটি সাধারণ ডায়েরি করা হয়েছে। 
অপহৃত ব্যবসায়ীদের পরিবারের অভিযোগ, ভূঞাপুর উপজেলার গোবিন্দাসী ইউনিয়নের চিতুলিয়া পাড়া গ্রামের আবদুল মান্নানকে ১২ জুন ভোরে দুটি মাইক্রোবাসে করে তুলে নেওয়া হয়। এ সময় আইনশৃঙ্খলা রক্ষাকারী বাহিনীর পরিচয়ে ৮-১০ জন লোক আসেন। ভূঞাপুর থানা, টাঙ্গাইল গোয়েন্দা পুলিশ (ডিবি) ও র‍্যাব-১২তে যোগাযোগ করেও তাঁর কোনো সন্ধান পাওয়া যায়নি। ওই দিন রাতেই ভূঞাপুর থানায় একটি সাধারণ ডায়েরি করা হয়। নাটোর জেলার সদর উপজেলার তেলকুপি গ্রামের জহুরুল ইসলাম ও ভূঞাপুর উপজেলার অলোয়া ইউনিয়নের খড়ক গ্রামের শমসের ফকিরের ভূঞাপুর পৌর এলাকার কলেজ গেটের কাছে আসবাবের দুটি দোকান আছে। ১৪ জুন রাত সাড়ে আটটার দিকে আইনশৃঙ্খলা রক্ষাকারী বাহিনীর সদস্য পরিচয়ে সাত-আটজনের একটি দল জহুরুল ইসলাম ও শমশের ফকিরকে দোকান থেকে তুলে নিয়ে যায়। আশপাশের ব্যবসায়ীরা তাৎক্ষণিক বিষয়টি ভূঞাপুর থানায় জানান। রাতেই ভূঞাপুর থানার ভারপ্রাপ্ত কর্মকর্তা (ওসি) এ কে এম কাউছার চৌধুরী ঘটনাস্থল পরিদর্শন করেন। এ ঘটনায় ওই রাতেই পৃথক দুটি সাধারণ ডায়েরি করা হয়। ভূঞাপুর থানার ভারপ্রাপ্ত কর্মকর্তা (ওসি) এ কে এম কাউছার চৌধুরী জানান, আবদুল মান্নান, জহুরুল ইসলাম ও শমসের ফকিরের বিষয়ে পরিবারের পক্ষ থেকে পৃথক তিনটি সাধারণ ডায়েরি (জিডি) করা হয়েছে। আইনশৃঙ্খলা রক্ষাকারী বাহিনী কর্তৃক তাঁদের তুলে নেওয়ার বিষয়ে তিনি অবগত নন।
