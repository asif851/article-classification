
নারায়ণগঞ্জের চানমারি এলাকায় আজ বুধবার সন্ধ্যায় ট্রাকের চাপায় তাবাসসুম ফারিহা নামের চার বছরের এক শিশু মারা গেছে। গুরুতর আহত হয়েছেন তার বাবা-মা। তাঁদের তিন শ শয্যাবিশিষ্ট নারায়ণগঞ্জ হাসপাতালে ভর্তি করা হয়েছে। ঘটনার পর উত্তেজিত জনতা ওই ট্রাকে আগুন ধরিয়ে দেয়।
প্রত্যক্ষদর্শীরা জানান, আজ সন্ধ্যা পৌনে ছয়টার দিকে শহরের চাষাঢ়া এলাকায় চালভর্তি একটি ট্রাক নিয়ন্ত্রণ হারিয়ে সড়কের ওপর ঘুরে যায়। এতে পাশাপাশি যাওয়া চলন্ত মোটরসাইকেলের সঙ্গে ট্রাকটির পেছনের চাকার ধাক্কা লাগে। তখন মোটরসাইকেল থেকে শিশু তাবাসসুম পড়ে গিয়ে ট্রাকের পেছনের চাকায় পিষ্ট হয়ে ঘটনাস্থলে মারা যায়। সড়কে ছিটকে পড়ে মোটরসাইকেলের চালক তার বাবা মো. মিলন ও মোটরসাইকেলের আরোহী মা মোছাম্মৎ সাথী গুরুতর আহত হন। ঘটনার পর চালক ও চালকের সহকারী ট্রাক ফেলে পালিয়ে যান। তখন উত্তেজিত এলাকাবাসী ট্রাকে আগুন ধরিয়ে দেয়। আগুনে ট্রাকের সামনের অংশ পুড়ে যায়। খবর পেয়ে ফায়ার সার্ভিসকর্মীরা ঘটনাস্থলে গিয়ে আগুন নেভান।ফতুল্লা মডেল থানার উপপরিদর্শক (এসআই) জিয়া উদ্দিন প্রথম আলোকে বলেন, তাবাসসুমের বাবা বেসরকারি সংস্থা ‘আশা’র নারায়ণগঞ্জ কার্যালয়ের কম্পিউটার অপারেটর। তিনি পরিবার নিয়ে নগরীর ইসদাইর বাজার এলাকায় ভাড়া থাকেন। গ্রামের বাড়ি কুষ্টিয়া জেলার ভেড়ামারা উপজেলার রামকৃষ্ণপুর গ্রামে। এ ঘটনায় আইনানুগ ব্যবস্থা নেওয়া হচ্ছে।
