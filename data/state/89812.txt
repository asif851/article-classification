
সরকারের ভিআইপি ও ভিভিআইপিদের (গুরুত্বপূর্ণ ব্যক্তি) জেলা সফরসহ বিভাগীয় কমিশনার, জেলা প্রশাসন এবং উপজেলা প্রশাসনে মোটর ও জলযানের জ্বালানি বাবদ গত অর্থবছরে খরচ হয়েছে ৩৯ কোটি ৯৩ লাখ টাকা।
আজ সোমবার সংসদে এক প্রশ্নের জবাবে জনপ্রশাসনমন্ত্রী সৈয়দ আশরাফুল ইসলাম এ তথ্য জানান। মন্ত্রীর অনুপস্থিতিতে প্রশ্নের জবাব দেন জনপ্রশাসন প্রতিমন্ত্রী ইসমাত আরা সাদেক।এ কে এম শাহজাহান কামালের প্রশ্নের জবাবে মন্ত্রী বলেন, ৩৯ কোটি ৯৩ লাখ টাকার মধ্যে গ্যাস ও জ্বালানি খাতে ৬ কোটি ৪৮ লাখ টাকা, পেট্রল ও লুব্রিকেন্ট খাতে ৩২ কোটি টাকা এবং জলযানে পেট্রল ও লুব্রিকেন্ট খাতে ১ কোটি ৪৫ লাখ টাকা খরচ হয়।জনপ্রশাসনমন্ত্রী জানান, প্রাধিকারপ্রাপ্ত কর্মকর্তারা (উপসচিব থেকে সিনিয়র সচিব পর্যন্ত) সার্বক্ষণিক ব্যবহারের জন্য সরকারি যানবাহন অধিদপ্তর থেকে একডি সিডান কার বরাদ্দ পেয়ে থাকেন। বরাদ্দ হওয়া যানবাহন চালানোর অনুমোদন পাওয়া কর্মকর্তারা মাসিক ১৮০ লিটার পেট্রল অথবা সিএনজিচালিত গাড়িতে স্টার্টআপ হিসেবে ২৭ লিটার পেট্রল ও ২৭০ ঘনমিটার গ্যাস জ্বালানি হিসেবে নিজ নিজ মন্ত্রণালয় থেকে পেয়ে থাকেন।মোরশেদ আলমের প্রশ্নের জবাবে জনপ্রশাসনমন্ত্রী জানান, বর্তমানে দেশে সরকারি অফিস, মন্ত্রণালয়, অধিদপ্তরগুলোতে মোট শূন্য পদের সংখ্যা ৩ লাখ ৫৯ হাজার ২৬১টি।
