
মাধ্যমিক স্কুল সার্টিফিকেট (এসএসসি) পরীক্ষায় সঠিকভাবে খাতা মূল্যায়ন না করার অভিযোগে ৪৭ জন পরীক্ষককে আগামী পাঁচ বছরের জন্য কালো তালিকাভুক্ত করেছে ঢাকা মাধ্যমিক ও উচ্চশিক্ষা বোর্ড। তাঁরা সবাই বিভিন্ন মাধ্যমিক বিদ্যালয়ের শিক্ষক। তাঁরা পাঁচ বছর ঢাকা শিক্ষা বোর্ডের অধীন কোনো গোপনীয় কাজেও অংশ গ্রহণের সুযোগ পাবেন না।ঢাকা শিক্ষা বোর্ডের সূত্র জানায়, কালো তালিকাভুক্ত শিক্ষকদের মধ্যে নয়জন ইংরেজির, নয়জন সামাজিক বিজ্ঞানের, পদার্থের আটজন, রসায়নের পাঁচজন, গণিতের তিনজন, হিসাববিজ্ঞানে তিনজন, কম্পিউটার শিক্ষার দুজন এবং বাংলা, ইসলাম ধর্ম, ভূগোল, সাধারণ বিজ্ঞান, জীববিজ্ঞান, ব্যবসায় পরিচিতি, ব্যবসায় উদ্যোগ ও বাণিজ্যিক ভূগোলের একজন করে পরীক্ষক রয়েছেন। কয়েক দিন আগে বোর্ড এ বিষয়ে আদেশ জারি করে।ঢাকা শিক্ষা বোর্ডের পরীক্ষা নিয়ন্ত্রক শ্রীকান্ত কুমার চন্দ প্রথম আলোকে বলেন, গত এসএসসি পরীক্ষার খাতা পুনঃ নিরীক্ষার সময় দেখা যায়, এসব পরীক্ষক সঠিকভাবে খাতা দেখেননি। খাতার নম্বর যোগ-বিয়োগ করতে গিয়ে দেখা যায়, কোনো কোনো পরীক্ষার্থী হয়তো পেয়েছে ৮০ নম্বর কিন্তু খাতায় লেখা আছে ৪০। আবার হয়তো কোনো পরীক্ষার্থীর খাতায় লেখা আছে ৭৫। কিন্তু যোগ করে দেখা যায় প্রকৃত নম্বর আরও বেশি বা কম। এসব কারণে পরীক্ষার্থীদের ক্ষতির আশঙ্কা থাকে। এ জন্য এ রকম বিভিন্ন কারণে ওই সব পরীক্ষককে কালো তালিকাভুক্ত করা হয়েছে।অবশ্য প্রথম আলোর পক্ষ থেকে কালো তালিকাভুক্ত কয়েকজন শিক্ষকের সঙ্গে কথা হলে তাঁরা দাবি করেন, তাঁরা সঠিকভাবেই খাতা দেখেছেন। এ রকম ইংরেজির একজন পরীক্ষক মুঠোফোনে প্রথম আলোকে বলেন, তাঁর জানামতে তিনি সঠিকভাবেই খাতা দেখেছেন। তাঁর ত্রুটি নেই। তবে হাজার হাজার খাতার মধ্যে কয়েকটিতে যোগ-বিয়োগে সামান্য ভুলত্রুটি হলে হতেও পারে।
