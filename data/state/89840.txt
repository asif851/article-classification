
দিনাজপুরে কাহারোল উপজেলায় ঐতিহাসিক কান্তজির মন্দির প্রাঙ্গণে রাসমেলার যাত্রা প্যান্ডেলে বোমা বিস্ফোরণের ঘটনায় জড়িত সন্দেহে পাঁচজনকে আটক করেছে পুলিশ। এ ছাড়া এ ঘটনায় কর্তব্যে অবহেলার অভিযোগে কাহারোল থানার ভারপ্রাপ্ত কর্মকর্তা (ওসি) আবদুল মজিদকে আজ শনিবার সন্ধ্যায় প্রত্যাহার করা হয়েছে বলে জানিয়েছেন জেলা পুলিশ সুপার মো. রুহুল আমিন। 
পুলিশ জানায়, রাসমেলার ইজারাদার মো. হারেছ আলী শাহ বাদী হয়ে অজ্ঞাতনামা কয়েকজনকে আসামি করে আজ কাহারোল থানায় মামলা করেছেন। কান্তজির মন্দির প্রাঙ্গণে গতকাল শুক্রবার দিবাগত রাত একটার দিকে রাসমেলার যাত্রা প্যান্ডেলে বিস্ফোরণ ঘটে। এতে কমপক্ষে ছয়জন আহত হয়। আহতদের দিনাজপুর মেডিকেল কলেজ হাসপাতালে ভর্তি করা হয়েছে। আহত ব্যক্তিরা হলেন রংপুর জেলার বদরগঞ্জ উপজেলার ঝাড়পাড়া গ্রামের মো. মোকাদ্দেছ হোসেন (২৩), দিনাজপুর সদর উপজেলার উত্তর শিবপুর গ্রামের মো. সাইদুল ইসলাম (৩২), একই গ্রামের সাধন রায় (৩০), নীলফামারী জেলার সৈয়দপুর শহরের মো. সাঈদ মিঠু (৩২), দিনাজপুর সদর উপজেলার উত্তর শিবপুর গ্রামের মো. সিরাজুল ইসলামের ছেলে আব্দুল জব্বার (২৫) এবং বীরগঞ্জ উপজেলার মোহনপুর ইউনিয়নের কাশিপুর গ্রামের মিহির দাসের ছেলে স্থানীয় চৌধুরীহাট কলেজের উচ্চ মাধ্যমিক দ্বিতীয় বর্ষের ছাত্র উমা কান্ত দাস (২২)।
দিনাজপুর মেডিকেল কলেজ হাসপাতাল ইউনিট-৩ এর দায়িত্বে থাকা সহকারী অধ্যাপক সোহেল উল্লাহ বলেন, ছয়জনই একাধিক স্প্লিন্টারের আঘাতে আহত হয়েছেন। সবার অস্ত্রোপচার করা হয়েছে। তবে আহত ব্যক্তিরা আশঙ্কামুক্ত। আহতদের চারজন হাসপাতালের সাধারণ সার্জারি বিভাগে এবং দুজন অর্থো-সার্জারি বিভাগে চিকিৎসাধীন। নাম প্রকাশ না করার শর্তে একটি গোয়েন্দা সংস্থার একজন জ্যেষ্ঠ কর্মকর্তা প্রথম আলোকে বলেন, নাশকতার ঘটনা যারা ঘটিয়েছে, তাঁরা অত্যন্ত আধুনিক পদ্ধতি ব্যবহার করেছে। তবে বিস্ফোরকের শক্তি কম ছিল বলে বড় ধরনের কোনো দুর্ঘটনা ঘটেনি। বোমাটি দূর নিয়ন্ত্রিত নাকি পেতে রাখা ছিল তা তদন্ত না করে নিশ্চিতভাবে বলা যাবে না। এ ব্যাপারে জানতে চাইলে দিনাজপুরের পুলিশ সুপার মো. রুহুল আমিন প্রথম আলোকে বলেন, ১৮ নভেম্বর সকালে শহরের মির্জাপুর এলাকার মিশনারির ফাদার ডা. পিয়েরো, ৩০ নভেম্বর রাতে চিরিরবন্দর উপজেলার রানীরবন্দরে হোমিওপ্যাথি চিকিৎসক বীরেন্দ্রনাথকে গুলি করে হত্যার চেষ্টা এবং শুক্রবার গভীর রাতে কান্তজির মন্দিরের রাস মেলার যাত্রা প্যান্ডেলে বোমা বিস্ফোরণ ঘটনা তিনটি একই সূত্রে গাথা। জেলা প্রশাসক মীর খায়রুল আলম বলেন, আজ বিকেলে মন্দির প্রাঙ্গণে মেলা কমিটি জরুরি সভা হয়। সভায় সিদ্ধান্ত হয় রাসমেলা চলবে, কিন্তু যাত্রা, সার্কাস, পুতুল নাচসহ সব ধরনের বিনোদন অনুষ্ঠান বন্ধ করে দেওয়া হয়েছে।
