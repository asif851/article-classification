
মিরপুরে রূপনগরে পুলিশের অভিযানে নিহত মুরাদ ওরফে জাহাঙ্গীরের লাশ ঢাকা মেডিকেল কলেজ মর্গে রাখা হয়েছে। আজ শনিবার সকালে তার লাশের ময়নাতদন্ত করা হবে।
রূপনগর থানার উপপরিদর্শক জাহাঙ্গীর আলম প্রথম আলোকে বলেন, শুক্রবার দিবাগত রাতে মুরাদের লাশ ঢাকা মেডিকেল কলেজ মর্গে পাঠানো হয়েছে।এদিকে ঢাকা মেডিকেল কলেজ মর্গ সূত্রে জানা গেছে, শুক্রবার রাত সাড়ে তিনটার দিকে মুরাদের লাশ পুলিশের কাছ থেকে গ্রহণ করে মর্গে রাখা হয়েছে।
রাজধানীর রূপনগর আবাসিক এলাকার ৩৩ নম্বর রোডের একটি বাসায় গতকাল শুক্রবার রাতে পুলিশের অভিযানে এক জঙ্গি নিহত ও ওসিসহ তিন পুলিশ কর্মকর্তা আহত হন। অভিযানে আহত পুলিশ কর্মকর্তারা হলেন রূপনগর থানার ভারপ্রাপ্ত কর্মকর্তা (ওসি) সৈয়দ সহিদ আলম, পরিদর্শক (তদন্ত) শাহীন ফকির ও উপপরিদর্শক (এসআই) মমিনুর রহমান। তাঁদের ঢাকা মেডিকেল কলেজ হাসপাতালে প্রাথমিক চিকিৎসা দেওয়া হয়। পরে তাঁদের স্কয়ার হাসপাতালে স্থানান্তর করা হয়।এসআই জাহাঙ্গীর আলম বলেন, স্কয়ার হাসপাতালে আনার পর শুক্রবার দিবাগত রাতে ওসি সৈয়দ সহিদ আলম ও পরিদর্শক (তদন্ত) শাহীন ফকিরকে অস্ত্রোপচারের কক্ষে নেওয়ার কথা তিনি জানতে পেরেছেন।
পুলিশ বলেছে, নিহত জঙ্গি মুরাদ নব্য জেএমবির ‘প্রশিক্ষক’ এবং সংগঠনে নিহত জঙ্গি তামিম চৌধুরীর পরেই ছিল তাঁর অবস্থান। নারায়ণগঞ্জে জঙ্গি আস্তানায় অভিযানের পর পুলিশের কাছে তথ্য ছিল, তামিমের স্থলাভিষিক্ত হতে যাচ্ছেন তিনি।
