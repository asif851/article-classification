
বাংলাদেশের স্বাধীনতাযুদ্ধের দলিলপত্র সরবরাহে হাক্কানী পাবলিশার্সকে কার্যাদেশ দেওয়াসংক্রান্ত আদেশের কার্যকারিতা ৩০ মে পর্যন্ত স্থগিত করেছেন চেম্বার বিচারপতি।গতকাল বুধবার চেম্বার বিচারপতি সৈয়দ মাহমুদ হোসেন রাষ্ট্রপক্ষের এক আবেদনের পরিপ্রেক্ষিতে এই আদেশ দেন।বাংলাদেশের স্বাধীনতাযুদ্ধের দলিলপত্র-এর ১৫ খণ্ড ১৯৮২ সালে মুদ্রণ করে তথ্য মন্ত্রণালয়। ১৫ খণ্ডের দলিলপত্র বাংলা একাডেমী ছয় হাজার ৩৮ টাকা দরে বিক্রির শর্তে ছাপতে রাজি হয়, যা হাক্কানী পাবলিশার্সের চেয়ে আট হাজার ৯৬২ টাকা কম। কিন্তু বাংলা একাডেমীকে দায়িত্ব দেওয়ার আগেই হাক্কানী পাবলিশার্স হাইকোর্টে রিট করলে বাংলা একাডেমীকে কাজ দেওয়ার বিষয়টি স্থগিত হয়ে যায়।
 
তথ্যমন্ত্রীর সঙ্গে প্রকাশক সমিতির সাক্ষাৎ
তথ্য মন্ত্রণালয় বাংলাদেশের স্বাধীনতাযুদ্ধের দলিলপত্র-এর ১৫ খণ্ড বাংলা একাডেমীর মাধ্যমে ছাপানোর যে সিদ্ধান্ত নিয়েছে, তাকে সমর্থন জানিয়েছে বাংলাদেশ জ্ঞান ও সৃজনশীল প্রকাশক সমিতি। গতকাল সমিতির নেতারা সচিবালয়ে তথ্যমন্ত্রী হাসানুল হক ইনুর সঙ্গে সাক্ষাৎকরে এ সমর্থনের কথা জানান। একই সঙ্গে তাঁরা ১৫ খণ্ডের দলিলপত্র ওয়েবসাইটে প্রকাশের ব্যবস্থা নেওয়ার পরামর্শ দেন।সমিতির সভাপতি ওসমান গণি প্রথম আলোকে বলেন, তথ্যমন্ত্রী বলেছেন, রাষ্ট্রীয় ও সাধারণ পাঠকের স্বার্থে এসব দলিলপত্র যাতে বাংলা একাডেমীর মাধ্যমে ছাপানো যায়, মন্ত্রণালয় সে চেষ্টা করে যাবে।প্রকাশক সমিতির প্রতিনিধিদলে ছিলেন সমিতির সাবেক সভাপতি মফিদুল হক, নির্বাহী পরিচালক মিলন কান্তি নাথ, সাবেক নির্বাহী পরিচালক ফরিদ আহমেদ, জাকির হোসেন প্রমুখ।
