
সিলেটের শাহজালাল বিজ্ঞান ও প্রযুক্তি বিশ্ববিদ্যালয়ে র‍্যাগিংয়ের ঘটনায় পাঁচ শিক্ষার্থীকে সাময়িকভাবে বহিস্কার করা হয়েছে। ঘটনার তদন্তে বিশ্ববিদ্যালয় কর্তৃপক্ষ তিন সদস্যের একটি কমিটি গঠন করেছে।
বিশ্ববিদ্যালয়ের প্রক্টর কামরুজ্জামান চৌধুরী প্রথম আলোকে এ তথ্যের সত্যতা নিশ্চিত করেছেন।
সাময়িকভাবে বহিষ্কৃত পাঁচ শিক্ষার্থী হলেন মো. মোশাররফ হোসেন, নজরুল ইসলাম, মোশারফ হোসেন, মাহমুদুল হাসান ও অসীম বিশ্বাস।
২৮ জানুয়ারি গণিত বিভাগের এক ছাত্রীকে র‍্যাগিং করার অভিযোগের প্রাথমিক তদন্তে এই পাঁচজনের সংশ্লিষ্টতা পাওয়া গেছে। আরও তদন্তের জন্য পুর ও পরিবেশ প্রকৌশল বিভাগের অধ্যাপক জহির বিন আলমকে আহ্বায়ক করে তিন সদস্যের একটি কমিটি করা হয়েছে। এই কমিটির অন্য দুই সদস্য হলেন সমাজকর্ম বিভাগের অধ্যাপক আমিনা পারভীন ও অর্থনীতি বিভাগের প্রভাষক মুন্সি নাসের ইবনে আফজাল।
