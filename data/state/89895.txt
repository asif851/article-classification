
কেন্দ্রে ভোটারের সংখ্যা যেখানে চার হাজার ৪২৭ টি, সেখানে বেলা পৌনে ১১টা পর্যন্ত ভোট পড়েছে মাত্র একটি! চট্টগ্রাম-১১ আসনের দক্ষিণ হালিশহর উচ্চ বিদ্যালয় কেন্দ্রের প্রিসাইডিং অফিসার মো. মহসিন প্রথম আলোকে এ তথ্য জানান।
চট্রগ্রাম-১১ আসনের দক্ষিণ হালিশহর উচ্চ বিদ্যালয় কেন্দ্রে বেলা ১১ টা পর্যন্ত যে চিত্র দেখা গেছে তাতে সব বুথে নির্বাচনী কর্মকর্তারা ছাড়া আর কোনো ভোটারের উপস্থিতি চোখে পড়েনি।একই চিত্র দেখা গেছে চট্রগ্রামের এই আসনটির কয়েকটি কেন্দ্রেও।গ্রীণ ভিউ মডেল হাইস্কুলে ভোটার চার হাজার ৭৬৬ ভোটারের মধ্যেও এই সময়ের মধ্যে মাত্র একটি ভোট পড়েছে বলে প্রিসাইডিং কর্মকর্তা জানান।
চট্টগ্রাম-৯ আসনেও ভোট শুরুর পর প্রথম তিন-চার ঘণ্টায় ভোট পড়েছে একটি বা দুটি। অবশ্য কয়েকটি কেন্দ্রের প্রিসাইডিং কর্মকর্তারা বলেছেন তাদের কেন্দ্রে শতাধিক ভোট পড়েছে। এসব কেন্দ্রে মহাজোটের প্রার্থী ছাড়া প্রতিদ্বন্দ্বী প্রার্থীদের এজেন্টও খুঁজে পাওয়া যায়নি।
