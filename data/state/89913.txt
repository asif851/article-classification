
গাজীপুর সিটি করপোরেশনের পুবাইল কলেজ গেট এলাকায় ঢাকা-চট্টগ্রাম রেলপথে একটি মালবাহী ট্রেনের ইঞ্জিন ও ছয়টি বগি লাইনচ্যুত হয়েছে। এতে ওই পথে গতকাল বুধবার ভোর পাঁচটা থেকে সকাল আটটা পর্যন্ত ট্রেন চলাচল বন্ধ ছিল। পরে ঢাকা-চট্টগ্রাম ও ঢাকা-সিলেট রেলপথে ট্রেন চলাচল শুরু হয়।
রেলওয়ে কর্তৃপক্ষ সূত্রে জানা গেছে, ঢাকা-চট্টগ্রাম রেলপথে ভোর সোয়া চারটার দিকে ঢাকাগামী মালবাহী একটি ট্রেন গাজীপুরের পুবাইল কলেজ গেট এলাকায় পৌঁছায়। এর পরপরই ইঞ্জিন ও ছয়টি বগি লাইনচ্যুত হয়। এ ঘটনার পর ওই পথে ট্রেন চলাচল বন্ধ হয়ে যায়। সকাল আটটার দিকে ডাউন লাইন দিয়ে ঢাকা-চট্টগ্রাম ও ঢাকা-সিলেট রেলরুটের ট্রেন চলাচল শুরু করে। ঢাকা থেকে উদ্ধারকারী ট্রেন সকাল সাড়ে সাতটার দিকে ঘটনাস্থলে পৌঁছে উদ্ধারকাজ শুরু করে। বিকেল সাড়ে চারটার দিকে ট্রেনের ইঞ্জিন উদ্ধার করা হলেও ক্ষতিগ্রস্ত রেললাইন মেরামত করা সম্ভব হয়নি।
পুবাইল স্টেশন মাস্টার কামরুল ইসলাম বলেন, ট্রেনটি বেশি গতিতে থাকায় দুর্ঘটনা ঘটেছে। পুবাইল স্টেশনের ১ নম্বর লুপলাইনে যেখানে ঘণ্টায় ১৬ কিলোমিটার গতি থাকার কথা, সেখানে ট্রেনটির গতি ছিল ৫০ কিলোমিটারের ওপরে। চট্টগ্রামগামী ট্রেনগুলো ডাউন লাইনে নির্বিঘ্নেই চলাচল করছে। তবে ঢাকাগামী ট্রেনগুলোকে একই লাইনে পাস করতে গিয়ে পাঁচ-সাত মিনিট করে বিলম্ব হচ্ছে। দুর্ঘটনায় ৩০ ফুটের মতো লুপলাইন ক্ষতিগ্রস্ত হয়েছে।
পুবাইল রেলওয়ে স্টেশনের পয়েন্টসম্যান মো. আশরাফ হোসেন রাত নয়টায় প্রথম আলোকে বলেন, উদ্ধারকারী ট্রেন দিয়ে বগিগুলো উদ্ধার করা হয়েছে। ক্ষতিগ্রস্ত লাইন মেরামতের কাজ চলছে।
