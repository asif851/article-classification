
জামালপুর সদর উপজেলার পিয়ারপুরে রেলমন্ত্রী মুজিবুল হককে স্বাগত জানাতে ইটাইল ইউনিয়নের মৌলভীনগর উচ্চবিদ্যালয়ের শিক্ষার্থীদের রাস্তার পাশে দাঁড় করানো হয়েছে।গতকাল রোববার সকাল ১০টা থেকে মন্ত্রীকে স্বাগত জানাতে পৌনে দুই ঘণ্টা দুই শতাধিক শিক্ষার্থীকে ওই বিদ্যালয়ের সামনের সড়কে রোদের মধ্যে দাঁড় করিয়ে রাখা হয়।বিদ্যালয়ের একাধিক শিক্ষার্থী ও কয়েকজন প্রত্যক্ষদর্শী জানান, মন্ত্রীকে স্বাগত জানাতে গত শনিবার বিদ্যালয়ের প্রধান শিক্ষক শহীদুল আলম রোববার (গতকাল) সকাল সাড়ে নয়টার মধ্যে সব ছাত্রছাত্রীকে বিদ্যালয়ে উপস্থিত থাকার নির্দেশ দেন। গতকাল সকাল সাড়ে নয়টার মধ্যে দুই শতাধিক শিক্ষার্থী উপস্থিত হয়। পরে মন্ত্রীকে স্বাগত জানাতে বিদ্যালয়ের সামনে সড়কের দুই পাশে রোদের মধ্যে ছাত্রছাত্রীদের সকাল ১০টা থেকে দুপুর পৌনে ১২টা পর্যন্ত দাঁড় করিয়ে রাখা হয়।রেলমন্ত্রী গতকাল পিয়ারপুর রেলস্টেশনে আন্তনগর তিস্তা এক্সপ্রেস ট্রেনের যাত্রাবিরতি উদ্বোধন ও সংবর্ধনা অনুষ্ঠানে যোগদান করতে যাওয়ার সময় তাঁকে স্বাগত জানাতে বিদ্যালয়ের শিক্ষার্থীদের ফুল হাতে এভাবে রাস্তায় দাঁড় করিয়ে রাখা হয়৷নাম গোপন রাখার শর্তে কয়েকজন ছাত্রছাত্রী বলে, সকাল ১০টা থেকে প্রচণ্ড গরমের মধ্যে মন্ত্রীকে স্বাগত জানাতে রাস্তার দুই পাশে তাদের দাঁড় করিয়ে রাখা হয়েছে। প্রধান শিক্ষক বলেন, ‘অনেক বড় বড় স্কুল এভাবে স্বাগত জানায়। তাই আমরাও মন্ত্রীকে স্বাগত জানাতে শিক্ষার্থীদের রাস্তায় নিয়ে যাই। তবে শিক্ষার্থীদের স্কুল থেকে দূরে নিয়ে যাওয়া হয়নি।’বিদ্যালয় ব্যবস্থাপনা কমিটির সভাপতি ও ঘোড়াধাপ ইউনিয়নের ৭ নম্বর ওয়ার্ড আওয়ামী লীগের সভাপতি শরাফত আলী খান বলেন, ‘বিদ্যালয়ের উন্নয়নের স্বার্থে অল্প কিছুক্ষণ শিক্ষার্থীদের রাস্তায় দাঁড় করানো হয়েছিল। কারণ, মন্ত্রীকে দাঁড় করিয়ে আমাদের ভাঙাচোরা স্কুলটিকে মেরামতের জন্য মন্ত্রীকে অনুরোধ করা হয়েছে।’
