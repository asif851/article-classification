
সাতক্ষীরা ও মাদারীপুরে আজ সোমবার সকালে পৃথক সড়ক দুর্ঘটনায় দুজন নিহত ও দুজন আহত হয়েছেন। দুর্ঘটনার পর সাতক্ষীরা-কালিগঞ্জ সড়কে কিছুক্ষণ যান চলাচল বন্ধ ছিল।
আমাদের প্রতিবেদক ও সংবাদদাতার পাঠানো খবর:মাদারীপুর: শিবচর উপজেলার পাঁচ্চর এলাকায় আজ সকালে যাত্রীবাহী বাসের চাপায় আকলিমা বেগম (৩৬) নামের এক গৃহবধূ নিহত হয়েছেন। শিবচর হাইওয়ে থানার কর্মকর্তা (ওসি) মাসুদুর রহমানের ভাষ্য, বাসের চালক নিয়ন্ত্রণ হারালে ঢাকা-খুলনা মহাসড়কে এ দুর্ঘটনা ঘটে। আকলিমার বাড়ি উপজেলার মাদবরেরচর এলাকায়। বাসের চালক পলাতক। তবে বাসটি জব্দ করে পুলিশের হেফাজতে রাখা হয়েছে বলে জানান ওসি।
সাতক্ষীরা: সাতক্ষীরার দেবহাটা উপজেলার জগন্নাথপুর পানির কল এলাকায় নিয়ন্ত্রণ হারিয়ে একটি ট্রাক বিদ্যুতের খুঁটির সঙ্গে ধাক্কা খায়। এতে রফিকুল ইসলাম (৫২) নামের এক ব্যক্তি নিহত হয়েছেন। তিনি চিংড়ি ব্যবসায়ী ছিলেন। দেবহাটা থানার উপপরিদর্শক (এসআই) সিরাজুল ইসলাম জানান, দুর্ঘটনায় আহত হয়েছেন হাসিনা বেগম (৫৫) ও তাঁর নাতনি জান্নাতুল ফেরদৌস (৮)। তাঁদের সাতক্ষীরা সদর হাসপাতালে পাঠানো হয়েছে। দুর্ঘটনার পর সাতক্ষীরা-কালিগঞ্জ সড়কে কিছুক্ষণ যান চলাচল বন্ধ ছিল।
