
বাগেরহাটে সংরক্ষিত নারী আসনের সাংসদ হেপী বড়ালের মেয়ে অদিতি বড়ালকে ছুরিকাঘাতের ঘটনায় আল মামুন সিকদার নামের এক যুবককে গ্রেপ্তার করেছে পুলিশ। গতকাল সোমবার দিবাগত রাতে বাগেরহাট শহরের গোবরদিয়া এলাকায় অভিযান চালিয়ে পুলিশ ওই যুবককে গ্রেপ্তার করে। তিনি শহরের গোবরদিয়া এলাকার সিকদার মুজিবর রহমানের ছেলে।
আজ মঙ্গলবার বিকেলে আল মামুন সিকদারকে বাগেরহাটের অতিরিক্ত মুখ্য বিচারিক হাকিম আবদুর সবুর মিয়ার আদালতে হাজির করা হয়। আদালত তাঁকে কারাগারে পাঠিয়েছেন। আল মামুনকে জিজ্ঞাসাবাদের জন্য রিমান্ডের আবেদন করা হবে বলে পুলিশ জানিয়েছে।
গত শনিবার সন্ধ্যায় শহরের আমলাপাড়া মাধ্যমিক বিদ্যালয় মাঠে বিজয় দিবসের অনুষ্ঠান থেকে বাসায় ফেরার পথে সাংসদ হেপী বড়ালের মেয়ে অদিতি বড়ালকে অজ্ঞাত দুর্বৃত্ত ছুরিকাঘাত করে পালিয়ে যায়। এ ঘটনায় রোববার রাতে হেপী বড়াল বাদী হয়ে অজ্ঞাতনামা ব্যক্তিদের বিরুদ্ধে বাগেরহাট মডেল থানায় একটি মামলা করেন। পুলিশ আল মামুনকে ওই মামলায় গ্রেপ্তার দেখিয়েছে।
বাগেরহাট মডেল থানার ভারপ্রাপ্ত কর্মকর্তা (ওসি) মাহাতাব উদ্দিন বলেন, আল মামুনকে ওই হামলার ঘটনায় জিজ্ঞাসাবাদ করা প্রয়োজন। আজ তাঁকে ওই মামলায় গ্রেপ্তার দেখিয়ে আদালতে হাজির করে জিজ্ঞাসাবাদের জন্য পাঁচ দিনের রিমান্ড আবেদন করা হয়েছে।
বাগেরহাট আদালতের উপপরিদর্শক (এসআই) বৈদ্যনাথ বলেন, আল মামুনকে জেলা কারাগারে পাঠানো হয়েছে।
