
নিরাপদ সড়ক ও সড়কে গতিরোধক (স্পিড ব্রেকার) নির্মাণের দাবিতে সিরাজগঞ্জ সদর উপজেলার চণ্ডিদাসগাতীতে মানববন্ধন ও বিক্ষোভ সমাবেশ করেছেন বিভিন্ন শিক্ষাপ্রতিষ্ঠানের শিক্ষক, শিক্ষার্থী ও অভিভাবকেরা। গতকাল সোমবার সকালে এ মানববন্ধন করা হয়।সিরাজগঞ্জ-নলকা আঞ্চলিক সড়কে গতকাল বেলা পৌনে ১১টা থেকে সাড়ে ১১টা পর্যন্ত এ মানববন্ধন চলে। এ সময় সদর উপজেলার চণ্ডিদাসগাতী সৈয়দ আকবর আলী উচ্চবিদ্যালয়, চণ্ডিদাসগাতী সরকারি প্রাথমিক বিদ্যালয়, আবেদা মাহমুদ হাফিজিয়া মাদ্রাসা, গণপাঠাগার, আব্বাসিয়া দাখিল মাদ্রাসা, বহুতী হাফিজিয়া মাদ্রাসা, গণস্বাস্থ্য বিদ্যালয়, মর্নিং স্টার কিন্ডারগার্টেন স্কুল ও রিভারভিউ আইডিয়াল কলেজের ছাত্রছাত্রী, অভিভাবক, শিক্ষক ও এলাকাবাসী রাস্তার দুই পাশে দাঁড়িয়ে মানববন্ধন করেন। কর্মসূচি চলাকালে চণ্ডিদাসগাতী বাজার, কবরস্থান ও বহুতি বাজার এলাকায় সড়কে গতিরোধক নির্মাণের দাবি জানিয়ে বক্তব্য রাখেন শিয়ালকোল ইউনিয়ন পরিষদের চেয়ারম্যান শাহজামাল আকন্দ, সৈয়দ আকবর আলী উচ্চবিদ্যালয় ব্যবস্থাপনা কমিটির সভাপতি মোজাম্মেল হক সরকার, সদস্য মতিউর রহমান আকন্দ, হযরত আলী প্রমুখ।গত সপ্তাহে সদর উপজেলার চণ্ডিদাসগাতী কবরস্থানের সামনে পৃথক সড়ক দুর্ঘটনায় সৈয়দ আকবর আলী উচ্চ বিদ্যালয় ও চণ্ডিদাসগাতী সরকারি প্রাথমিক বিদ্যালয়ের তিন ছাত্র নিহত হয়। দুর্ঘটনাস্থল পরিদর্শনে গিয়ে স্থানীয় লোকজনের দাবির মুখে সিরাজগঞ্জ সদর উপজেলা নির্বাহী কর্মকর্তা (ইউএনও) ব্রেনজন চাম্বু গং সড়কে গতিরোধক নির্মাণের ঘোষণা দিয়েছিলেন। কিন্তু এখনো গতিরোধক নির্মাণ শুরু না হওয়ায় এ মানববন্ধন করা হয়।
