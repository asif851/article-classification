
বিএনপির মহাসচিব মির্জা ফখরুল ইসলাম আলমগীর দাবি করেছেন, তাঁদের দলের নেতা কুমিল্লা সিটি করপোরেশনের মেয়র মনিরুল হক সাক্কুর বিরুদ্ধে মামলা ও পরোয়ানা জারি সম্পূর্ণ রাজনৈতিক উদ্দেশ্যপ্রণোদিত। আজ বুধবার এক বিবৃতিতে তিনি বলেন, সরকার নির্বাচিত জনপ্রতিনিধিদের শুধু ভিন্নমতাবলম্বী হওয়ার কারণে মিথ্যা মামলায় বরখাস্ত করছে এবং নতুন করে মিথ্যা মামলা দিচ্ছে।
মির্জা ফখরুল বলেন, ২০০৮ সালে দায়ের করা মামলায় এত দিন পর অভিযোগপত্র জমা দেওয়ার সঙ্গে সঙ্গে গ্রেপ্তারি পরোয়ানা জারি এবং মালামাল জব্দের নির্দেশে তাঁরা ক্ষুব্ধ হয়েছেন। এতে আবারও প্রমাণ হলো, এই সরকার গণতন্ত্রে বিশ্বাস করে না। এই মামলা নিষ্পত্তি না হওয়া পর্যন্ত হাইকোর্ট মনিরুলকে জামিন দিয়েছেন। তারপরও কীভাবে গ্রেপ্তারি পরোয়ানা জারি করা হলো, তা বোধগম্য নয়।
বিএনপির মহাসচিব বলেন, সম্প্রতি সিলেট, রাজশাহী, খুলনা ও গাজীপুরের মেয়রদের মিথ্যা মামলায় বরখাস্ত করার মাধ্যমে কারারুদ্ধ করে রাখা হয়েছিল এবং হাইকোর্টের নির্দেশনা সত্ত্বেও আবার মিথ্যা মামলা দিয়ে বরখাস্ত করা হয়েছিল। মনিরুলকেও একইভাবে হয়রানি করা হচ্ছে। তিনি মনিরুলের বিরুদ্ধে মামলা প্রত্যাহার করে তাঁকে দায়িত্ব গ্রহণের আইনগত অধিকার দেওয়ার দাবি জানান।
