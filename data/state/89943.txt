
ঢাকা উত্তর সিটি করপোরেশন (ডিএনসিসি) ও ঢাকা দক্ষিণ সিটি করপোরেশন (ডিএসসিসি) নির্বাচনের স্থগিতাদেশের বিরুদ্ধে আপিল করবে নির্বাচন কমিশন (ইসি)। এ জন্য প্রয়োজনীয় ব্যবস্থা নিতে ইসি সচিবালয়কে নির্দেশনা দেওয়া হয়েছে। জানতে চাইলে নির্বাচন কমিশনার কবিতা খানম রোববার প্রথম আলোকে বলেন, স্থগিতাদেশের বিরুদ্ধে আপিল করার সিদ্ধান্ত নিয়েছে ইসি। আইনজীবীদের সঙ্গে যোগাযোগ করে এ বিষয়ে প্রয়োজনীয় ব্যবস্থা নেওয়ার জন্য সচিবালয়কে বলা হয়েছে। আনিসুল হকের মৃত্যুতে ফাঁকা হয় ডিএনসিসির মেয়রের পদ। এই পদে উপনির্বাচনের পাশাপাশি নতুন যুক্ত হওয়া ১৮টি ওয়ার্ড এবং দক্ষিণ সিটি করপোরেশনে যুক্ত হওয়া ১৮টি ওয়ার্ডে নির্বাচনের তফসিল ঘোষণা করেছিল ইসি। ৯ জানুয়ারি এই তফসিল দেওয়া হয়। নির্বাচন হওয়ার কথা ছিল আগামী ২৬ ফেব্রুয়ারি।
কিন্তু ভোটার তালিকা, সীমানা ও নতুন ওয়ার্ডের কাউন্সিলরদের মেয়াদসংক্রান্ত জটিলতা নিয়ে দুই সিটিতে নির্বাচন স্থগিত চেয়ে উচ্চ আদালতে আলাদা রিট হয়। এই রিটের পরিপ্রেক্ষিতে আদালত ডিএনসিসি নির্বাচন ছয় মাসের জন্য এবং ডিএসসিসি নির্বাচন চার মাসের জন্য স্থগিত করেন।
