
চট্টগ্রামের লোহাগাড়া উপজেলায় গতকাল মঙ্গলবার পুলিশের ওপর হামলা চালানোর অভিযোগ পাওয়া গেছে। একটি মামলার তদন্তে গেলে এ হামলা চালানো হয়।হামলায় মামলার তদন্ত কর্মকর্তা লোহাগাড়া থানার উপপরিদর্শক (এসআই) রবিউল হোসেন ছাড়াও চারজন কনস্টেবল আহত হন। এ ঘটনায় তিনজনকে গ্রেপ্তার করেছে পুলিশ।মামলা সূত্রে জানা যায়, উপজেলার পশ্চিম কলাউজান খলিল সিকদার পাড়ার শামসু মিয়া ও প্রতিবেশী মোহাম্মদ মিয়ার মধ্যে দীর্ঘদিন ধরে জমিজমা নিয়ে বিরোধ চলে আসছে। এর জেরে সোমবার মোহাম্মদ মিয়া ও তাঁর ছেলেরা শামসু মিয়ার গাছ কেটে জমি দখলের চেষ্টা করেন।এসআই রবিউল হোসেন জানান, এ ঘটনায় শামসু মিয়া থানায় মামলা করেন। ওই মামলার তদন্ত করতে গেলে মোহাম্মদ মিয়া ও তাঁর পরিবারের সদস্যরা তাঁদের ওপর হামলা চালান।তবে মোহাম্মদ মিয়ার দাবি, তিনি নিজে এ ঘটনার সঙ্গে জড়িত নন। তাঁর পাল্টা অভিযোগ, তিনি গ্রেপ্তার হওয়ার পর প্রতিপক্ষ লোকজন তাঁর বাড়ি ভাঙচুর করেন।থানার ভারপ্রাপ্ত কর্মকর্তা (ওসি) মো. শাহজাহান জানান, পুলিশের ওপর হামলার ঘটনায় মামলার প্রস্তুতি চলছে।
