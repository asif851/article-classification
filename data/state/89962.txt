
দেশের সমুদ্রসীমা নিয়ে সরকার নাটক শুরু করেছে বলে মন্তব্য করেছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। গতকাল শুক্রবার বিকেলে রাজধানীতে এক আলোচনা সভায় তিনি এই মন্তব্য করেন।ঢাকা রিপোর্টার্স ইউনিটির মিলনায়তনে জাতীয়তাবাদী ক্ষুদ্র জাতিগোষ্ঠী দল নামের একটি সংগঠন ‘বাংলাদেশি জাতীয়তাবাদ, ক্ষুদ্র জাতিগোষ্ঠী ও বর্তমান রাজনৈতিক প্রেক্ষাপট’ শীর্ষক ওই আলোচনা সভার আয়োজন করে।মির্জা ফখরুল বলেন, ‘জলসীমা নিয়ে সরকার নাটক শুরু করেছে। ছয় হাজার বর্গমাইল এলাকা, দক্ষিণ তালপট্টি হাতছাড়া হয়েছে। তারপরও নাকি বিরাট জয়! জয় কখন হয়? যখন দাবির চেয়ে বেশি পাওয়া যায়। দাবি থেকেই ছয় হাজার বর্গমাইল চলে গেছে, জয় কীভাবে?’আওয়ামী লীগ সরকার অর্থনীতি, শিক্ষাব্যবস্থা, প্রশাসন—সবকিছু ধ্বংস করে দিয়েছে, এ অভিযোগ করে মির্জা ফখরুল বলেন, তাদের উচিত অবিলম্বে ক্ষমতা ছেড়ে নির্দলীয় সরকারের অধীনে নির্বাচনের ব্যবস্থা করা।বিএনপির ভারপ্রাপ্ত মহাসচিব আরও বলেন, এখন সরকার নিজেদের অর্থায়নে সেতু করার কথা বলছে। এমন একটি কোম্পানিকে কাজ দেওয়া হয়েছে, যাদের ঠিকানাও নাকি সরকারের কাছে নেই।বিএনপির স্থায়ী কমিটির সদস্য আ স ম হান্নান শাহও অনুষ্ঠানে বক্তব্য দেন।উল্লেখ্য, গত সোমবার দেওয়া রায়ে নেদারল্যান্ডসের দ্য হেগের সালিসি আদালত বিরোধপূর্ণ ২৫ হাজার ৬০২ বর্গকিলোমিটার সমুদ্রসীমার মধ্যে বাংলাদেশকে দিয়েছে ১৯ হাজার ৪৬৭ বর্গকিলোমিটার। ভারত পেয়েছে ৬ হাজার ১৩৫ কিলোমিটার। আর সাম্প্রতিককালে ‘সাগরগর্ভে তলিয়ে যাওয়া’ তালপট্টি দ্বীপ আদালতের কাছে গুরুত্ব পায়নি। তবে তা ভারতকে দেওয়া সীমার মধ্যে পড়েছে।
