
কক্সবাজারের টেকনাফে পৃথক দুটি ঘটনায় প্রায় ৯০ হাজার ইয়াবা বড়ি জব্দ করেছে বর্ডার গার্ড বাংলাদেশ (বিজিবি)। এর মধ্যে একটি ঘটনায় মো. হাফেজ উল্লাহ (৩৭) নামের একজনকে গ্রেপ্তার করা হয়েছে। তাঁর বাড়ি সাবরাং ইউনিয়নে।
গতকাল রোববার দিবাগত রাত আটটা থেকে আজ সোমবার ভোররাত পাঁচটা পর্যন্ত সাবরাং ও হ্নীলা এলাকায় অভিযান চালিয়ে ইয়াবাগুলো উদ্ধার করা হয়।
বিজিবির ভাষ্য, গতকাল রাতে একটি ইজিবাইকে করে ইয়াবার চালান সাবরাং নোয়াপাড়া থেকে টেকনাফে আনা হচ্ছে, এমন তথ্যে পায় বিজিবি। সেই সূত্র ধরে বিজিবির একটি দল সাবরাং ইউনিয়ন কমপ্লেক্স এলাকার সামনে রাস্তায় অবস্থান নেয়। ওই সময় ইজিবাইকে থাকা সন্দেহভাজন একযাত্রীর দেহ তল্লাশি চালিয়ে ৯ হাজার ৯৬৬ ইয়াবা বড়ি পাওয়া যায়। তাই যাত্রী মো. হাফেজ উল্লাহকে আটক করা হয়।
আজ সোমবার ভোররাতে হ্নীলার ওয়াব্রাং লবণ মাঠসংলগ্ন এলাকা দিয়ে একটি ব্যাগসহ কয়েকজন লোককে যেতে দেখে বিজিবির সন্দেহ হয় এবং তাদের থামার সংকেত দেয়। এ সময় তারা ব্যাগটি ফেলে পার্শ্ববর্তী গ্রামে পালিয়ে যায়। ওই ব্যাগের ভেতর থেকে ৮০ হাজার ইয়াবা বড়ি জব্দ করা হয়। কিন্তু কাউকে আটক করা সম্ভব হয়নি।
টেকনাফ ২ বিজিবির অধিনায়ক লেফটেন্যান্ট কর্নেল আবুজার আল জাহিদ বলেন, একজনসহ জব্দ ইয়াবা বড়িগুলো টেকনাফ থানায় জমা দিয়ে একটি মামলা করা হয় এবং ব্যাগ থেকে জব্দ ইয়াবা বড়িগুলো ব্যাটালিয়ন সদর দপ্তরে জমা রাখা হয়েছে।
