
গাজীপুরের কালীগঞ্জ উপজেলায় বিল্লাল হোসেন ওরফে বিলু (৪৫) হত্যা মামলায় ১৩ জনকে ফাঁসির রায় দিয়েছেন আদালত।আজ সোমবার দুপুর সোয়া ১২টার দিক গাজীপুরের অতিরিক্ত জেলা ও দায়রা জজ-১ আদালতের বিচারক ফজলে এলাহী ভূইয়া এ রায় দেন।রায় ঘোষণার সময় দণ্ডপ্রাপ্ত সাত আসামি আদালতে উপস্থিত ছিলেন। অন্যরা পলাতক।গাজীপুর আদালতের অতিরিক্ত পিপি মকবুল হোসেন কাজল জানান, কালীগঞ্জ উপজেলার ঈশ্বরপুর গ্রামে ১৯৯৫ সালে বিল্লাল হোসেন খুন হন। এ ঘটনায় তাঁর স্ত্রী বাদী হয়ে কালীগঞ্জ থানায় একটি হত্যা মামলা করেন। পরে পুলিশ দীর্ঘ তদন্ত শেষে ১৩ জনের নামে আদালতে অভিযোগপত্র দাখিল করে। দীর্ঘ শুনানির পর আজ ওই মামলার রায় ঘোষণা করা হয়। রায়ে ১৩ জন আসামিকেই মৃত্যুদণ্ড এবং প্রত্যেককে ১০ হাজার টাকা করে জরিমানা করা হয়েছে।
