
শিশু ‘একুশ’কে সন্তান হিসেবে লালন-পালনের সুযোগ পেতে আবেদনকারীদের অপেক্ষা আরও কয়েক দিন বাড়ল। ২৮ মার্চ আবেদনের শুনানির পরবর্তী তারিখ নির্ধারণ করেছেন আদালত।গতকাল বুধবার প্রথম অতিরিক্ত চট্টগ্রাম মহানগর দায়রা জজ জান্নাতুল ফেরদৌস শুনানির পরবর্তী এই তারিখ নির্ধারণ করেন। এর আগে আদালতে ৮টি আবেদনের ওপর শুনানি হয়। ছেলেশিশু একুশকে সন্তান হিসেবে লালন-পালনের সুযোগ পেতে আদালতে ১৪টি আবেদন জমা পড়েছে। শুনানি শেষে রাষ্ট্রপক্ষের কৌঁসুলি এম এ ফয়েজ সাংবাদিকদের বলেন, অনেক আবেদনকারী অজ্ঞতার কারণে আদালতে প্রয়োজনীয় কিছু নথিপত্র জমা দেননি। কোনো কোনো আবেদন নারীর বদলে পুরুষ করেছেন। তাঁদের আইনজীবীদের আবেদনের পরিপ্রেক্ষিতে শুনানির জন্য আরেকটি তারিখ নির্ধারণ করেছেন আদালত। বিষয়টি ফয়সালা না হওয়া পর্যন্ত শিশুটিকে সুরক্ষা দিতে চট্টগ্রাম মেডিকেল কলেজ হাসপাতাল কর্তৃপক্ষকে নির্দেশ দেওয়া হয়েছে।আদালতসংশ্লিষ্ট সূত্র জানায়, ১৪টি আবেদনের মধ্যে ৭টির আবেদনকারী নারী। ৫টি আবেদন করেছেন পুরুষ, আর ২টি আবেদন স্বামী-স্ত্রী যৌথভাবে করেছেন। গত ২০ ফেব্রুয়ারি রাতে চট্টগ্রাম নগরের কর্নেলহাট এলাকার একটি ডাস্টবিনে পাওয়া যায় নবজাতকটিকে। পরে তার নাম দেওয়া হয় একুশ। শিশু ‘একুশ’ বর্তমানে চট্টগ্রাম মেডিকেল কলেজ হাসপাতালের নবজাতক নিবিড় পরিচর্যা কেন্দ্রে রয়েছে।
