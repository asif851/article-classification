
ঢাকা উত্তর সিটি করপোরেশনে বিএনপি-সমর্থিত মেয়র পদপ্রার্থী তাবিথ আউয়াল। গতকাল বৃহস্পতিবার রাতে ‘আদর্শ ঢাকা আন্দোলন’-এর আহ্বায়ক অধ্যাপক এমাজউদ্দীন আহমদ গুলশানে বিএনপির চেয়ারপারসন খালেদা জিয়ার বাসভবনের ফটকে সাংবাদিকদের সামনে তাবিথকে প্রার্থী ঘোষণা করেন। এর আগে রাত সাড়ে আটটায় এমাজউদ্দীন আহমদের নেতৃত্বে আদর্শ ঢাকা আন্দোলনের নয় সদস্যের একটি প্রতিনিধিদল খালেদা জিয়ার বাসায় যায়। দেড় ঘণ্টা পর বাসা থেকে বের হয়ে এমাজউদ্দীন অপেক্ষমাণ সাংবাদিকদের প্রশ্নের জবাবে বলেন, বিএনপির চেয়ারপারসন ও ২০-দলীয় জোট তাবিথকে সমর্থন দিতে সম্মতি জানিয়েছেন।এমাজউদ্দীন এর আগে ঢাকা দক্ষিণ সিটি করপোরেশনে মেয়র পদে মির্জা আব্বাসকে প্রার্থী ঘোষণা করেছিলেন।প্রার্থী ঘোষণার পর রাত সাড়ে ১০টার দিকে বিএনপির চেয়ারপারসনের বাসায় যান তাবিথ আউয়াল। তাঁর সঙ্গে ছিলেন তাঁর মা নাসরিন আউয়াল ও ভাই তাফসির আউয়াল। তাঁরা খালেদা জিয়ার দোয়া চেয়েছেন বলে জানা গেছে।ঢাকা উত্তরে বিএনপি-সমর্থিত মূল প্রার্থী ছিলেন চেয়ারপারসনের উপদেষ্টা আবদুল আউয়াল মিন্টু। ছেলে তাবিথও বাবার বিকল্প হিসেবে মনোনয়নপত্র কেনেন। বাছাইতে মিন্টুর মনোনয়নপত্র বাতিল হওয়ার পর তাবিথ, নাকি বিকল্পধারার যুগ্ম মহাসচিব মাহী বি চৌধুরী বিএনপির সমর্থন পাচ্ছেন, তা নিয়ে এক সপ্তাহ ধরে নানা আলোচনা চলছিল। মাহী নিজেও বিএনপিসহ সব জাতীয়তাবাদী শক্তির সমর্থন চেয়েছিলেন। কিন্তু মিন্টুর আপিল নিষ্পত্তির অপেক্ষায় ছিলেন বিএনপির শীর্ষ নেতৃত্ব। গতকাল আপিলে চূড়ান্তভাবে মিন্টু বাদ পড়ার পর শেষ পর্যন্ত তাবিথকেই সমর্থন দিল বিএনপি।এ বিষয়ে জানতে চাইলে তাবিথ আউয়াল প্রথম আলোকে বলেন, ‘আমার জন্য বিএনপির এই সমর্থন প্রত্যাশার বাইরে। এর জন্য বিএনপির চেয়ারপারসনের প্রতি আমার অশেষ কৃতজ্ঞতা। কথা ছিল বাবা নির্বাচন করবেন। ঢাকাকে নিয়ে তাঁর অনেক স্বপ্ন ছিল। বাবার সারা জীবনের সব অর্জন-অভিজ্ঞতা এবং সৃষ্টিশীলতার ছায়া আমার ওপর আছে। নির্বাচিত হলে ঢাকা উত্তর সিটির জনগণ আমারটাও পাবেন, বাবারটাও পাবেন।’
