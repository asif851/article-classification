
শান্তিতে নোবেল পুরস্কার বিজয়ী অর্থনীতিবিদ ও গ্রামীণ টেলিকমের চেয়ারম্যান ড. মুহাম্মদ ইউনূসের বিরুদ্ধে শ্রমিকদের ‘প্রাপ্য বকেয়া’ পরিশোধ না করায় শ্রম আদালতে (৩) মামলা হয়েছে। ড. ইউনূস ছাড়াও মামলার বিবাদী গ্রামীণ টেলিকমের ব্যবস্থাপনা পরিচালক আশরাফুল হাসান। বাদীপক্ষের আইনজীবী জাফরুল হাসান প্রথম আলোকে জানিয়েছেন, ‘গ্রামীণ টেলিকম ২০০৬ সাল থেকে ২০১৫ সাল পর্যন্ত প্রায় ২ হাজার ১৫৮ কোটি টাকা মুনাফা করেছে। শ্রম আইনের বিধান অনুযায়ী নিট মুনাফার ৫ শতাংশ কোম্পানির কর্মীদের দিতে হবে। এই হিসাবে কর্মীদের নিট মুনাফা ১০৭ কোটি ৯৩ লাখ টাকা হয়। এর মধ্যে ৮০ শতাংশ কর্মীদের, ১০ শতাংশ সরকারকে এবং অন্য ১০ শতাংশ কল্যাণ তহবিলে জমা দিতে হবে। কিন্তু গ্রামীণ টেলিকম কর্মীদের প্রাপ্য পরিশোধ করেনি বা সরকারকেও টাকা দেয়নি।’ জাফরুল হাসান বলেন, প্রতিষ্ঠানটির ১০ জন সাবেক ও বর্তমান কর্মী এই মামলা করেছেন। জানতে চাইলে আশরাফুল হাসান প্রথম আলোকে বলেন, ‘আমরা আদালত থেকে এখনো এ বিষয়ে কোনো নোটিশ পাইনি। যদি এ ধরনের মামলা হয়ে থাকে, তাহলে আইন অনুযায়ী মোকাবিলা করা হবে। বিচারাধীন বিষয়ে এর চেয়ে বেশি মন্তব্য করতে চাই না।’
