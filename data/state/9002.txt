
মানবতাবিরোধী অপরাধী জামায়াত নেতা মীর কাসেম আলীর ফাঁসি কার্যকরের প্রতিবাদে আগামী সোমবার সকাল ৬টা থেকে বেলা ২টা পর্যন্ত সারা দেশে হরতাল ডেকেছে দলটি। এ ছাড়া কাল রোববার দোয়া-দিবসের কর্মসূচি ঘোষণা করা হয়েছে।
শনিবার মীর কাসেমের ফাঁসি কার্যকরের পরপরই জামায়াতের ভারপ্রাপ্ত সেক্রেটারি জেনারেল শফিকুর রহমান এক বিবৃতিতে এ কর্মসূচি ঘোষণা করেন।
বিবৃতিতে শফিকুর রহমান অভিযোগ করেন, ‘সরকার প্রতিহিংসার বশবর্তী হয়ে মীর কাসেম আলীকে ষড়যন্ত্রমূলকভাবে রাত সাড়ে ১০টায় ফাঁসি দিয়ে হত্যা করেছে। এ ঘটনা আবারও বাংলাদেশের ইতিহাসে এক কলঙ্কজনক অধ্যায় হিসেবে চিহ্নিত হয়ে থাকবে।’
ঘোষিত কর্মসূচি শান্তিপূর্ণভাবে সফল করার জন্য জামায়াতের সব শাখার প্রতি আহ্বান জানিয়ে দেশবাসীর সার্বিক সহযোগিতা কামনা করেন শফিকুর রহমান।
বিবৃতিতে জানানো হয়, হাসপাতাল, অ্যাম্বুলেন্স, ফায়ার সার্ভিস, হজযাত্রীদের বহনকারী যানবাহন, সংবাদপত্রের সঙ্গে সংশ্লিষ্ট গাড়ি এবং ওষুধের দোকান হরতালের আওতামুক্ত থাকবে।
