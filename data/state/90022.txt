
রাজধানীর বেসরকারি চিকিৎসা কেন্দ্র পপুলার ডায়াগনস্টিক সেন্টার ও মেডিকেল কলেজ হাসপাতালকে নয় লাখ টাকা জরিমানা করেছেন র‍্যাবের ভ্রাম্যমাণ আদালত। অনুমোদন ছাড়া ব্লাড ব্যাংক পরিচালনা, অনুমোদনহীন বিদেশি ওষুধ মজুত ও মেয়াদোত্তীর্ণ রক্ত রাখার অভিযোগে আজ বৃহস্পতিবার রাতে প্রতিষ্ঠান দুটিকে এই দণ্ড দেওয়া হয়।
র‍্যাবের নির্বাহী ম্যাজিস্ট্রেট সারওয়ার আলম এ ভ্রাম্যমাণ আদালত পরিচালনা করেন। র‍্যাব-২ এর সহযোগিতায় স্বাস্থ্য অধিদপ্তর ও ওষুধ প্রশাসন অধিদপ্তরের কর্মকর্তাদের উপস্থিতিতে সন্ধ্যা সাড়ে ছয়টা থেকে এ অভিযান চালানো হয়। রাত সাড়ে ১০টার দিকে এ প্রতিবেদন লেখা পর্যন্ত অভিযান চলছিল।
ম্যাজিস্ট্রেট সারওয়ার আলম প্রথম আলোকে বলেন, হাসপাতালে ২৩ ধরনের বিদেশি ওষুধের মজুত পাওয়া গেছে, যার কোনো অনুমোদন ওষুধ প্রশাসন অধিদপ্তর থেকে নেওয়া হয়নি। হাসপাতালের ব্লাড ব্যাংকটির কোনো অনুমোদনই ছিল না। দীর্ঘদিন ধরে অনুমোদন ছাড়া ব্লাড ব্যাংক পরিচালনা করছে হাসপাতালটি। ওই ব্লাড ব্যাংকে তিন ব্যাগ মেয়াদোত্তীর্ণ রক্ত পাওয়া গেছে। যার মেয়াদ শেষ হয়েছে দুদিন আগে।
