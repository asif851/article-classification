
ভারতের সঙ্গে সীমান্ত চুক্তিসহ নানা অবদানের জন্য ২৯ মে প্রধানমন্ত্রী শেখ হাসিনাকে সংবর্ধনা দিচ্ছে ‘জাতীয় নাগরিক কমিটি’। সংবর্ধনা স্থল সোহরাওয়ার্দী উদ্যানে সেদিন ব্যানার না আনতে, পোস্টার না লাগাতে ও নেত্রী ছাড়া অন্য কার নামে স্লোগান না দিতে নির্দেশ দিয়েছেন মোফাজ্জল হোসেন চৌধুরী মায়া।আজ বুধবার দুপুরে জাতীয় নাগরিক কমিটির সংবর্ধনা অনুষ্ঠান সফল করতে বঙ্গবন্ধু অ্যাভিনিউতে আওয়ামী লীগের কেন্দ্রীয় কার্যালয়ে মহানগর কমিটির এক বর্ধিত সভায় হয়। সেখানে ত্রাণমন্ত্রী ও ঢাকা মহানগর আওয়ামী লীগের সাধারণ সম্পাদক মোফাজ্জল হোসেন চৌধুরী মায়া ওই নির্দেশ দেন।সভায় মায়া বলেন, ‘সোহরাওয়ার্দী উদ্যানে কারও ব্যানার-পোস্টার দেখা গেলে, তাঁর বিরুদ্ধে সাংগঠনিক ব্যবস্থা নেওয়া হবে। কেউ প্রচার চালাতে চাইলে, নিজ এলাকায় চালাবেন। সেখানে পোস্টার লাগাবেন। সংবর্ধনা স্থলে নো ব্যানার, নো স্লোগান।’ তিনি আরও বলেন, ‘প্রধানমন্ত্রীকে গণসংবর্ধনার মধ্য দিয়ে আমরা জাতিকে শিক্ষা দিতে চাই, আওয়ামী লীগ যা বলে, তা-ই করে। আওয়ামী লীগের দ্বারা সব কিছু সম্ভব। আমরা কিছুতে ভয় পাই না।’সভায় আওয়ামী লীগের যুগ্ম সাধারণ সম্পাদক জাহাঙ্গীর কবির নানক বলেন, একটি সৃষ্টিশীল ও রুচিশীল অনুষ্ঠান উপহার দিতে চাই যাতে দেশ-বিদেশের মানুষ তন্ময় হয়ে তাকিয়ে থাকে। সংবর্ধনাস্থলে কোনো ব্যানার ঢুকবে না। আগের রাতে কেউ পোস্টার লাগালেও, তা খুলে ফেলা হবে। রাগ করলে করার কিছু নাই।
খাদ্যমন্ত্রী ও ঢাকা মহানগর আওয়ামী লীগের যুগ্ম সাধারণ সম্পাদক কামরুল ইসলাম বলেন, ‘প্রধানমন্ত্রী শেখ হাসিনা যে স্বপ্ন দেখিয়েছেন, একে একে তা পূরণে এগিয়ে যাচ্ছেন। ভারতের সঙ্গে স্থল সীমান্ত চুক্তি হয়েছে। আপনারা ভরসা রাখেন, অচিরেই তিস্তা চুক্তি বাস্তবায়ন হবে।’
ঢাকা মহানগর আওয়ামী লীগের ভারপ্রাপ্ত সভাপতি এম এ আজিজের সভাপতিত্বে বর্ধিত সভায় আরও বক্তব্য দেন আওয়ামী লীগ নেতা আ ফ ম বাহাউদ্দিন নাছিম, সাংসদ হাজি সেলিম, বলরাম পোদ্দার প্রমুখ।
