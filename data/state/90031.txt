
একুশের প্রথম প্রহরে কেন্দ্রীয় শহীদ মিনারে ফুল দিয়ে মহান ভাষা শহীদদের প্রতি শ্রদ্ধা নিবেদন করেছেন রাষ্ট্রপতি আবদুল হামিদ ও প্রধানমন্ত্রী শেখ হাসিনা।রাত ১২টা এক মিনিটে শহীদ মিনারের বেদীতে ফুল দিয়ে শ্রদ্ধা নিবেদন করেন তাঁরা। পুষ্পার্ঘ্য অর্পণ শেষে মহান ভাষা আন্দোলনের শহীদদের স্মৃতির প্রতি শ্রদ্ধা জানিয়ে এক মিনিট নীরবতা পালন করেন রাষ্ট্রপতি ও প্রধানমন্ত্রী।১৯৫২ সালের ২১ ফেব্রুয়ারি রাষ্ট্রভাষা বাংলার দাবিতে বুকের তাজা রক্ত দিয়েছিলেন বাংলা মায়ের দামাল ছেলেরা। তাঁদের শ্রদ্ধাভরে স্মরণ করছে জাতি।রাষ্ট্রপতি ও প্রধানমন্ত্রীর শ্রদ্ধা নিবেদন শেষে জাতীয় সংসদের স্পিকার শিরীন শারমিন চৌধুরী, জাতীয় সংসদের বিরোধী দলীয় নেতা রওশন এরশাদ, আওয়ামী লীগ, জাতীয় সংসদের চিফ হুইপ আ স ম ফিরোজ, তিন বাহিনীর প্রধান এবং পুলিশের পক্ষ থেকে শ্রদ্ধা জানানো হয়। রাত একটা দিকে শ্রদ্ধ জানান বিএনপিএর চেয়ারপারসন খালেদা জিয়া।  এছাড়া সেক্টরস কমান্ডারস ফোরাম, যুদ্ধাহত মুক্তিযোদ্ধা, ঢাকা বিশ্ববিদ্যালয়ের পক্ষে উপাচার্য আ আ ম স আরেফিন সিদ্দিক, অ্যাটর্নি জেনারেল মাহবুবে আলম, ঢাকা বিশ্ববিদ্যালয় শিক্ষক সমিতি, বাংলাদেশ সরকারি কর্মকমিশন শ্রদ্ধা জানিয়েছে। বিভিন্ন রাজনৈতিক, সামাজিক ও সাংস্কৃতিক সংগঠন, নানা শ্রেণী-পেশার মানুষ শহীদ মিনারের বেদীতে ফুল দিয়ে শহীদদের শ্রদ্ধা নিবেদন করছেন।
