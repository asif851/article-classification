
জিয়া চ্যারিটেবল ট্রাস্ট দুর্নীতি মামলায় তিন ব্যাংক কর্মকর্তা, দুদকের এক কর্মকর্তাসহ চার সাক্ষীকে জেরার জন্য অনুমতি পেয়েছেন বিএনপি চেয়ারপারসন খালেদা জিয়ার আইনজীবীরা। সাক্ষীদের জেরার জন্য খালেদা জিয়ার করা এক আবেদনের শুনানি নিয়ে আজ রোববার বিচারপতি মো. শওকত হোসেন ও বিচারপতি মো. নজরুল ইসলাম তালুকদারের সমন্বয়ে গঠিত হাইকোর্ট বেঞ্চ এ আদেশ দেন।
এর আগে ২১ জুলাই খালেদা জিয়া হাইকোর্টের সংশ্লিষ্ট শাখায় ওই আবেদন করেন। ৫ জুলাই আবেদনটি হাইকোর্টে শুনানির জন্য উপস্থাপন করা হয়। এর ধারাবাহিকতায় আজ শুনানি হয়।
আদালতে খালেদা জিয়ার পক্ষে শুনানিতে ছিলেন আইনজীবী এ জে মোহাম্মদ আলী, জয়নুল আবেদিন ও জাকির হোসেন ভূঁইয়া। দুর্নীতি দমন কমিশনের (দুদক) পক্ষে ছিলেন আইনজীবী খুরশিদ আলম খান।
পরে জাকির হোসেন ভূঁইয়া প্রথম আলোকে বলেন, চার সাক্ষী হলেন শেখ মকবুল আহমেদ, আমিরুল আসলাম, অমল কান্তি চক্রবর্তী ও চৌধুরী এম এন আলম। এঁদের মধ্যে প্রথম তিনজন ব্যাংক কর্মকর্তা। অপরজন হচ্ছেন দুদকের সহকারী পরিচালক।
জাকির হোসেন ভূঁইয়া বলেন, আগামী বৃহস্পতিবার ঢাকার বিশেষ জজ আদালত-৫ এ সাক্ষীর জন্য দিন ধার্য হয়েছে। পাঁচ সাক্ষীকে জেরার জন্য আবেদনটি করা হয়েছিল, আদালত চারজনকে জেরার আবেদন মঞ্জুর করেছেন।
জিয়া চ্যারিটেবল ট্রাস্টের নামে অবৈধভাবে ৩ কোটি ১৫ লাখ ৪৩ হাজার টাকা লেনদেনের অভিযোগে ২০১০ সালের ৮ আগস্ট তেজগাঁও থানায় এ মামলা করে দুদক। মামলায় খালেদা জিয়া ছাড়া অপর আসামিরা হলেন হারিছ চৌধুরী, জিয়াউল ইসলাম ও মনিরুল ইসলাম খান।
 
