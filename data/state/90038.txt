
দিনাজপুরের পার্বতীপুরের একটি ছাত্রীনিবাস থেকে গত সোমবার এক কলেজছাত্রীর ঝুলন্ত লাশ উদ্ধার করেছে পুলিশ। ওই ছাত্রীর পরিবারের অভিযোগ, এক বখাটে ঘনিষ্ঠ মুহূর্তের ভিডিওচিত্র ইন্টারনেটে ছড়িয়ে দেওয়া এবং মা-বাবার কাছে তা পাঠানোর হুমকি দেওয়ায় সে আত্মহত্যা করেছে। আত্মহত্যায় প্ররোচনা দেওয়ার অভিযোগে ওই যুবকের বিরুদ্ধে মামলা করেছেন ছাত্রীর বাবা।নিহত ছাত্রীর নাম সাবরিনা ইয়াছমিন ইভা (১৫)। পার্বতীপুর ক্যান্টনমেন্ট পাবলিক স্কুল অ্যান্ড কলেজ থেকে ২০১৪ সালের উচ্চমাধ্যমিক পরীক্ষায় অংশ নেওয়ার কথা ছিল তার। সে ফুলবাড়ী উপজেলা শহরের সুজাপুর এলাকার রেহানুজ্জামানের মেয়ে।পার্বতীপুর থানার ভারপ্রাপ্ত কর্মকর্তা (ওসি) নুরুজ্জামান চৌধুরী জানান, এ ঘটনায় রেহানুজ্জামান গত সোমবার রাতে ফুলবাড়ী উপজেলার সারোয়ার হোসেন ওরফে বাবুর (২৫) বিরুদ্ধে মামলা করেছেন।
