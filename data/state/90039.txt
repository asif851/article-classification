

ব্যাংকের এটিএম বুথে কার্ড জালিয়াতির ঘটনায় ইউসিবিএল ব্যাংক কর্তৃপক্ষের করা মামলায় এক বিদেশি নাগরিকসহ চার আসামির ছয় দিনের করে রিমান্ড মঞ্জুর করেছেন আদালত। আজ সোমবার ঢাকার মহানগর হাকিম মোহাম্মদ মাজহারুল ইসলাম রিমান্ডের এই আদেশ দেন। 
ওই চারজন হলেন: বিদেশি নাগরিক পিওটর সিজোফেন মাজুরেক (ছদ্মনাম থমাস পিটার) এবং সিটি ব্যাংকের তিন কর্মকর্তা মোরশেদ আলম মাকসুদ, রেজাউল করিম ও রিয়াজ আহমেদ। এর আগে মামলার তদন্তকারী কর্মকর্তা ডিবির উপপরিদর্শক সোহরাব মিয়া আসামিদের আদালতে হাজির করে ১০ দিনের রিমান্ডের আবেদন করেন। রিমান্ড আবেদনে বলা হয়, এই আসামিরা আধুনিক কম্পিউটার প্রযুক্তির সাহায্যে একাধিক গ্রাহকের লাখ লাখ টাকা সরিয়ে নিয়েছেন। এরা আন্তর্জাতিক জালিয়াত চক্রের সদস্য। এঁদের একজন চারটি দেশের নাগরিক। এই জালিয়াতির সঙ্গে আর কারা জড়িত, তাঁদের বের করার জন্য এই আসামিদের রিমান্ডে নিয়ে জিজ্ঞাসাবাদ করা জরুরি। শুনানি শেষে আদালত এই চারজনের ছয় দিনের রিমান্ড মঞ্জুর করেন।  রাজধানীর বিভিন্ন এলাকা থেকে গতকাল রোববার রাতে ওই চারজনকে গ্রেপ্তার করা হয়।চলতি মাসের প্রথম সপ্তাহে রাজধানীর বিভিন্ন এলাকায় বেসরকারি ইস্টার্ন, সিটি ও ইউসিবিএল ব্যাংকের এটিএম বুথ থেকে অন্তত ২০ লাখ টাকা তুলে নেয় চক্রটি। টাকা হাতিয়ে নিতে তারা স্কিমিং ডিভাইস বসিয়ে গ্রাহকদের গোপন তথ্য চুরি করে। এরপর ঘটনার শিকার গ্রাহকেরা ছাড়াও ইউসিবিএল, সিটি ব্যাংক ও ইস্টার্ন ব্যাংক কর্তৃপক্ষের টনক নড়ে। এই সেক্টরের কড়া নিরাপত্তা সুরক্ষায় বাংলাদেশ ব্যাংকও দ্রুত এগিয়ে আসে। মাঠে নামে আইনশৃঙ্খলা রক্ষাকারী বাহিনী।
আরও পড়ুন: 
বাংলাদেশে সংসার পেতে জালিয়াতি করছিলেন পিওটর
