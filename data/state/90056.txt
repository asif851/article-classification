
নিয়মিত স্বাস্থ্যপরীক্ষা করালেন প্রধানমন্ত্রী শেখ হাসিনা। তাঁর মা শেখ ফজিলাতুন্নেসা মুজিবের নামে প্রতিষ্ঠিত শেখ ফজিলাতুন্নেসা মুজিব মেমোরিয়াল কেপিজে হাসপাতালে এ পরীক্ষা করা হয়। আজ শুক্রবার প্রধানমন্ত্রীর কার্যালয় থেকে পাঠানো এক বিজ্ঞপ্তিতে এ তথ্য জানানো হয়। বিজ্ঞপ্তিতে জানানো হয়, আজ সকালে হাসপাতালে গেলে হাসপাতালের প্রধান নির্বাহী কর্মকর্তা (সিইও) জয়তুন সোলায়মান ও পরিচালক আরিফ মাহমুদ প্রধানমন্ত্রীকে স্বাগত জানান। প্রধানমন্ত্রী নিজেই হাসপাতালের কাউন্টারে গিয়ে নিয়মিত স্বাস্থ্যপরীক্ষার জন্য নিবন্ধন করেন। নিজ হাতে নিবন্ধন ও স্বাস্থ্যপরীক্ষার ফি দেন। এরপর হাসপাতালের দ্বিতীয় তলায় প্রধানমন্ত্রীর স্বাস্থ্যপরীক্ষা শুরু হয়। প্রধানমন্ত্রী হাসপাতালে চিকিৎসাধীন রোগীদের বঙ্গবন্ধু মেমোরিয়াল ট্রাস্টের পক্ষ থেকে সাহায্যও প্রদান করেন। বিজ্ঞপ্তিতে জানানো হয়, দেশের মেডিসিন বিশেষজ্ঞ অধ্যাপক এ বি এম আবদুল্লাহর তত্ত্বাবধানে প্রধানমন্ত্রীর স্বাস্থ্যপরীক্ষা শুরু হয়। খ্যাতিমান নাক-কান-গলা বিশেষজ্ঞ অধ্যাপক প্রাণ গোপাল দত্ত প্রধানমন্ত্রীর নাক, কান ও গলা পরীক্ষা করেন। চক্ষু পরীক্ষা করেন বিশিষ্ট চক্ষু বিশেষজ্ঞ অধ্যাপক দ্বীন মো. নুরুল হক। এ সময় উপস্থিত ছিলেন চক্ষু বিশেষজ্ঞ ও প্রধানমন্ত্রীর সাবেক স্বাস্থ্য ও সমাজকল্যাণ-বিষয়ক উপদেষ্টা সৈয়দ মোদাচ্ছের আলী। প্রধানমন্ত্রীর স্বাস্থ্যপরীক্ষায় অংশ নেন ওয়াজিহা আক্তার জাহান, বনজবা ও শাহানা ফেরদৌস। 
২০১৩ সালের ১৮ নভেম্বর মালয়েশিয়ার খ্যাতনামা প্রতিষ্ঠান কেপিজের সঙ্গে বঙ্গবন্ধু মেমোরিয়াল ট্রাস্টের যৌথ উদ্যোগে এ হাসপাতালটি যাত্রা শুরু করে। প্রধানমন্ত্রীর ব্যক্তিগত কর্মকর্তারা ছাড়াও বঙ্গবন্ধু মেমোরিয়াল ট্রাস্টের সদস্যসচিব শেখ হাফিজুর রহমানসহ অন্যান্য সদস্য এ সময় উপস্থিত ছিলেন।
