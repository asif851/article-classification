
ফেনীতে বাংলাদেশ এক্সটেনশন এডুকেশন সার্ভিসেস (বিজ) নামের একটি বেসরকারি সংস্থার সোয়া তিন লাখ টাকা ছিনতাই করেছে দুর্বৃত্তরা। এ ঘটনায় ফেনী সদর মডেল থানায় অভিযোগ দায়ের করা হয়েছে।
বিজ সূত্রের ভাষ্যমতে, গত রোববার দুপুরে ফেনী পৌরসভার একাডেমি-মালিবাড়ি সড়কের বিজ কার্যালয় থেকে সংস্থার কর্মী মৃণাল কান্তি পাল ও বনানী নাগ এ্যানি ৩ লাখ ৩৩ হাজার ৫০ টাকা সোনালী ব্যাংকের সিও অফিস শাখায় জমা দিতে যাচ্ছিলেন। বনানীপাড়ায় দুই-তিনজন যুবক তাঁদের গতিরোধ করে। পরে ওই যুবকেরা তাঁদের মারধর করে টাকাভর্তি ব্যাগ ছিনতাই করে পালিয়ে যায়।
এ ঘটনায় মৃণাল কান্তি পাল রোববার রাতে ফেনী সদর মডেল থানায় অভিযোগ দায়ের করেছেন।
ফেনী সদর মডেল থানার ভারপ্রাপ্ত কর্মকর্তা (ওসি) মাহবুব মোরশেদ বিজের টাকা ছিনতাইয়ের অভিযোগে মামলার সত্যতা নিশ্চিত করেছেন।
