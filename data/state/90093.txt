
প্রতারণার দায়ে সোহানা গ্রুপের ব্যবস্থাপনা পরিচালক মো মিজানুর রহমানকে গ্রেপ্তার করেছে পুলিশ। গতকাল বৃহস্পতিবার সন্ধ্যায় তাঁকে গ্রেপ্তার করা হয়।
গ্রেপ্তারকৃত মিজানুর রহমান কক্সবাজারে ১১৩ কাঠা জমির ওপর নির্মাণাধীন পাঁচ তারকা হোটেল হোয়াইট স্যান্ড রিসোর্টের চেয়ারম্যান। তিনি রংপুর রাইডার্সের ফ্র্যাঞ্চাইজি এবং এশিয়ান টিভির সাবেক ব্যবস্থাপনা পরিচালক। মো. মিজানুর রহমানের ফেসবুক পেজে তাঁর সঙ্গে রাষ্ট্রদূতসহ বহু গণ্যমান্য ব্যক্তির ছবি পাওয়া যায়। এক সময় তিনি ওয়ালটন গ্রুপের ভাইস প্রেসিডেন্টও ছিলেন।
গুলশান থানার ভারপ্রাপ্ত কর্মকর্তা আবু বকর সিদ্দিকী প্রথম আলোকে বলেন, মিজানুর রহমানের বিরুদ্ধে গ্রেপ্তারি পরোয়ানা আছে কমপক্ষে ছয়টি। এর মধ্যে তিনটি সাজা পরোয়ানা। তিনি বিভিন্ন সময় প্রতারণা করে লোকজনের কাছ থেকে টাকা পয়সা হাতিয়ে নিয়েছেন। তবে বৃহস্পতিবার তাঁকে গ্রেপ্তার করা হয়েছে বনানী চেয়ারম্যানবাড়ির চেয়ারম্যানের ছেলে আব্বাসউল্লাহর অভিযোগের ভিত্তিতে।
আব্বাসউল্লাহ অভিযোগ করেছেন, ২০১৩ সাল থেকে ব্যবসা কথা বলে বিভিন্ন সময় মিজানুর রহমান তাঁর কাছ থেকে ২৭ কোটি টাকা নিয়েছেন। সোহানা গ্রুপের একজন ঊর্ধ্বতন কর্মকর্তা নাম প্রকাশ না করার শর্তে প্রথম আলোকে বলেন, কেউ ওপরে উঠলে অনেকেরই চোখ টাটায়। শত্রুরা পেছনে লেগে যায়। এর আগেও বিপিএলের শেয়ার কেনা নিয়ে তাঁকে ঝামেলায় ফেলা হয়। এতে মিজানুর রহমানের সাজাও হয়েছে। তিনি আরও জানান, ওপরের মহলে তদবির করে তাঁকে ছাড়ানোর চেষ্টা করা হচ্ছে।
