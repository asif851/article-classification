
পাবনার ঈশ্বরদীতে দেড় মাস বয়সী এক কন্যাশিশু চুরি হয়েছে বলে অভিযোগ পাওয়া গেছে। আজ শনিবার দুপুরে শহরের অরনকোলা এলাকায় নিজ বাড়ি থেকে শিশুটি চুরি হয়।
চুরি হওয়া শিশুটির নাম আতিকা জান্নাত। বাবা আশরাফুল ইসলাম পেশায় একজন ব্যবসায়ী। মা নিশি খাতুন গৃহিণী।
শিশুটির বাবা আশরাফুল ইসলাম বলেন, গত ৫ ডিসেম্বর আতিকা নামের ওই কন্যা সন্তানের জন্ম হয়। আজ দুপুরে আতিকাকে ঘরে খাটে শুয়ে রেখে তাঁর স্ত্রী নিশি খাতুন ছাদে রোদ পোহাতে গিয়েছিলেন। ঘণ্টাখানেক পর ছাদ থেকে ঘরে এসে দেখেন আতিকা নেই। এ সময় বাড়ির চারপাশ ও পাশের বাড়িতে খোঁজ নেওয়া হয়। দুপুর থেকে অনেক খোঁজ করেও আতিকার সন্ধান না পাওয়ায় ঈশ্বরদী থানার পুলিশকে বিষয়টি জানানো হয়। খবর পেয়ে ঈশ্বরদী সার্কেলের অতিরিক্ত পুলিশ সুপার জহুরুল হক ও ভারপ্রাপ্ত কর্মকর্তা (ওসি) আজিম উদ্দিন তাঁদের বাড়িতে যান। পরে শহরে তল্লাশি চালায় পুলিশ।
ঈশ্বরদী থানার ওসি আজিম উদ্দিন বলেন, প্রাথমিকভাবে ধারণা করা হচ্ছে, অপরিচিত কেউ হয়তো শিশুটি চুরি করেছে। শিশুটিকে উদ্ধারে সন্ধ্যার পর থেকে উপজেলার বিভিন্ন এলাকায় তল্লাশি চালানো হচ্ছে।
