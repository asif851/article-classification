
গত শুক্রবার জগন্নাথ বিশ্ববিদ্যালয়ের ব্যবসায় শিক্ষা অনুষদের প্রথম বর্ষের ভর্তি পরীক্ষায় মুঠোফোনের খুদে বার্তায় উত্তরপত্রসহ ১১ জন পরীক্ষার্থীকে আটক করা হয়। কিন্তু থানায় মামলা হয়েছে সাতজনের বিরুদ্ধে।বিশ্ববিদ্যালয়ের বিএনপি-জামায়াত-সমর্থক শিক্ষকদের সংগঠন সাদা দল বলেছে, এতে করে বিশ্ববিদ্যালয়ের ভর্তি পরীক্ষা প্রশ্নবিদ্ধ হয়েছে।গতকাল বুধবার দলটির পক্ষ থেকে আয়োজিত সংবাদ সম্মেলনে আরও বলা হয়, অভিযুক্ত চারজনকে বিশ্ববিদ্যালয়ের প্রক্টরিয়াল বডির কয়েকজন সদস্য ও শাখা ছাত্রলীগের এক নেতার সুপারিশে পুলিশ ছেড়ে দিয়েছে। এ সময় জালিয়াতির সঙ্গে জড়িত ব্যক্তিদের শাস্তি দাবি করা হয়।ভর্তি পরীক্ষায় জালিয়াতির প্রতিবাদে বেলা তিনটায় বিশ্ববিদ্যালয়ের নতুন ভবনের শিক্ষক লাউঞ্জে আয়োজিতসংবাদ সম্মেলনে এ অভিযোগ করা হয়।এ সময় লিখিত বক্তব্য পড়ে শোনান সাদা দলের সাধারণ সম্পাদক মো. রইছ উদদীন। সাদা দলের সভাপতি মোশাররফ হোসেন, সামাজিক বিজ্ঞান অনুষদের ডিন মোস্তফা হাসান প্রমুখ এ সময় উপস্থিত ছিলেন।
