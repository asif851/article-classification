
বহিরাগত ব্যক্তিদের হামলায় নোয়াখালী বিজ্ঞান ও প্রযুক্তি বিশ্ববিদ্যালয়ের বিবিএর ছাত্র আহত হওয়ার প্রতিবাদে ক্যাম্পাসে বিক্ষোভ মিছিল ও মানববন্ধন করেছেন শিক্ষার্থীরা। গতকাল সোমবার বেলা একটায় প্রশাসনিক ভবনের সামনের গোলচত্বরে এ কর্মসূচি পালিত হয়।প্রত্যক্ষদর্শীরা জানান, গতকাল বেলা একটার কিছুক্ষণ আগে শিক্ষার্থীরা প্রশাসনিক ভবনের সামনে জড়ো হন। এরপর একটার সময় তাঁরা ভবনের সামনের গোলচত্বরের চারদিকে অবস্থান নিয়ে মানববন্ধন করেন। শিক্ষার্থীরা এ সময় গত রোববার ছাত্রলীগ-সমর্থিত বহিরাগত সন্ত্রাসীদের হামলায় কয়েকজন ছাত্র আহত হওয়ার প্রতিবাদে বিভিন্ন স্লোগান দেন।শিক্ষার্থীরা অভিযোগ করেন, বিভিন্ন সময় বহিরাগত ব্যক্তিরা ক্যাম্পাসে প্রবেশ করে ইভ টিজিং, শিক্ষার্থীদের মারধর করে মুঠোফোন ও টাকাপয়সা লুটসহ নানা অপরাধ করলে বিশ্ববিদ্যালয় কর্তৃপক্ষ তাদের বিরুদ্ধে কোনো আইনগত পদক্ষেপ গ্রহণে ব্যর্থতার পরিচয় দিয়েছে। ফলে বহিরাগত ব্যক্তিরা আরও বেপরোয়া হয়ে ওঠে। সর্বশেষ গত রোববার ছাত্রলীগের এক নেতার সঙ্গে আসা বহিরাগত ব্যক্তিরা ক্যাম্পসে ঢুকে কোনো কারণ ছাড়াই কয়েকজন ছাত্রকে মারধর করে। এসব বিষয়ে শিক্ষার্থীদের পক্ষ থেকে অভিযোগ করা হলেও বিশ্ববিদ্যালয় প্রশাসন রহস্যজনক কারণে বহিরাগত ব্যক্তিদের বিরুদ্ধে কোনো পদক্ষেপ গ্রহণ করেনি। এতে শিক্ষার্থীরা প্রতিনিয়ত আতঙ্কের মধ্যে থাকেন।
 
