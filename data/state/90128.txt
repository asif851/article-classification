
ব্রাহ্মণবাড়িয়ার সরাইলে কমিটি গঠন নিয়ে বিরোধের জের ধরে বিএনপির দুই পক্ষের সংঘর্ষে ১০ জন আহত হয়েছেন। গত শুক্রবার উপজেলার শাহজাদাপুর ইউনিয়নের দেওড়া গ্রামে এ ঘটনা ঘটেছে।আহত ব্যক্তিরা হলেন শাহজাদাপুর গ্রামের নূরু মিয়া, জুয়েল মিয়া, আলাউদ্দিন, বাবুল মিয়া, আকবর হোসেন, জাদু মিয়া, মাহবুবুল বারী, হামদু মিয়া, ফরিদ মিয়া ও কমল সরকার।প্রত্যক্ষদর্শী ও দলীয় সূত্র জানায়, শাহজাদাপুর ইউনিয়ন বিএনপির কমিটি গঠনের জন্য গত শুক্রবার সন্ধ্যায় দেওড়া আদর্শ উচ্চবিদ্যালয়ের মাঠে এক সভা বসে। ওই সভায় প্রধান অতিথি ছিলেন উপজেলা বিএনপির সভাপতি ও উপজেলা পরিষদের চেয়ারম্যান আবদুর রহমান। সভায় শাহজাদাপুর ইউনিয়ন বিএনপির সাধারণ সম্পাদক পদে প্রার্থী হন মাহবুবুল বারী ও সোহেল রানা।সভায় আলোচনা শেষে সবার সম্মতিতে জুরিবোর্ড গঠন করা হয়। পরে ওই বোর্ডের সিদ্ধান্তে মাহবুবুলকে সাধারণ সম্পাদক ঘোষণা করা হয়। এ সিদ্ধান্তে ক্ষুব্ধ হয়ে সোহেলের সমর্থকেরা মাহবুবুল ও তাঁর পক্ষের লোকজনের ওপর হামলা চালায়। এতে উভয় পক্ষের ১০ জন আহত হন।
