
দেশে অনুমোদিত ২৮ হাজার কারখানা পরিদর্শনের জন্য পরিদর্শক আছেন মাত্র ৪৬ জন। অর্থাৎ, একজন পরিদর্শককে গড়ে ৬০৮টি কারখানা পরিদর্শন করতে হয়।কেবল রাজধানী ঢাকাতেই অনুমোদিত কারখানা আছে ১৭ হাজার। তবে এসব কারখানা পরিদর্শনের দায়িত্বে আছেন মাত্র ১৭ জন। কারখানা পরিদর্শনের দায়িত্বে থাকা সরকারি একমাত্র প্রতিষ্ঠান কলকারখানা ও প্রতিষ্ঠান পরিদর্শন পরিদপ্তরের তথ্য এটি।কলকারখানা ও প্রতিষ্ঠান পরিদর্শন পরিদপ্তরের প্রধান পরিদর্শক মশিউর রহমান প্রথম আলোকে বলেন, কম জনবলে এত কারখানা পরিদর্শন করা কোনোভাবেই সম্ভব নয়। স্বাভাবিকভাবে একটি কারখানা পরিদর্শন করার পর আবার ওই কারখানা পরিদর্শন করতে এক বছরের বেশি সময় লেগে যায়।অবশ্য পরিদপ্তরকে অধিদপ্তরে রূপান্তরের জন্য একটি প্রস্তাব ছয় মাস আগে শ্রম মন্ত্রণালয়ে জমা দিয়েছে পরিদপ্তর। এতে পরিদর্শকের সংখ্যা ৮০০-তে উন্নীত করাসহ দুই হাজার ২৯১ জনের একটি জনবলকাঠামোর প্রস্তাব করা হয়। সেই প্রস্তাব ছয় মাস ধরে শ্রম ও জনপ্রশাসন মন্ত্রণালয়ে ঘুরছে।রানা প্লাজা ধসের পর সরকারের পক্ষ থেকেও বলা হয়, এ বছরের মধ্যেই কারখানা পরিদর্শকের সংখ্যা উল্লেখযোগ্য হারে বাড়ানো হবে। অন্যদিকে আন্তর্জাতিক শ্রম সংস্থা (আইএলও) এবং ইউরোপীয় ইউনিয়ন (ইইউ) ২০০ পরিদর্শক নিয়োগের কথা বলছে। এত কিছুর পরও এ কাজের তেমন অগ্রগতি হয়নি।জানতে চাইলে শ্রমসচিব মিকাইল শিপার প্রথম আলোকে বলেন, ‘পরিদপ্তরকে অধিদপ্তরে রূপান্তর শুধু সময়ের দাবি নয়, সময়ের ব্যাপারও। কাজ দ্রুত এগিয়ে চলছে। জনপ্রশাসন মন্ত্রণালয়ে প্রস্তাব পাঠালে তারা এ পর্যন্ত তিন দফা বিভিন্ন বিষয়ে জানতে চেয়েছে, আমরা জবাবও দিয়েছি।’
