
আওয়ামী লীগের সাধারণ সম্পাদক ও জনপ্রশাসনমন্ত্রী সৈয়দ আশরাফুল ইসলাম বলেছেন, বঙ্গবন্ধু সরকার কিংবা দলের একার সম্পত্তি নন, তিনি সর্বজনীন। দেশের ১৪ কোটি মানুষের মনের মণিকোঠায় তাঁর স্থান।আজ সোমবার জাতির পিতা বঙ্গবন্ধু শেখ মুজিবুর রহমানের ৪০তম শাহাদতবার্ষিকী ও জাতীয় শোক দিবসে টুঙ্গিপাড়ায় বঙ্গবন্ধুর সমাধিতে শ্রদ্ধা নিবেদন শেষে সাংবাদিকদের প্রশ্নের জবাবে সৈয়দ আশরাফ এসব কথা বলেন।সৈয়দ আশরাফ বলেন, বঙ্গবন্ধুর মতো একজন নেতা ভবিষ্যতে আর এ দেশে জন্ম নেবে না। বঙ্গবন্ধুকে হত্যার মধ্য দিয়ে তাঁর নাম মুছে ফেলার চেষ্টা চালানো হয়েছিল। কিন্তু বঙ্গবন্ধু ধীরে ধীরে আরও জনপ্রিয় হয়ে উঠেছেন।সবাইকে দল-মতের ঊর্ধ্বে উঠে জাতির জনক বঙ্গবন্ধু শেখ মুজিবুর রহমানকে সর্বজনীনভাবে শ্রদ্ধা জানাতে হবে জানিয়ে আওয়ামী লীগের সাধারণ সম্পাদক বলেন, জাতির জনক স্বাধীন বাংলার স্থপতি। কিছু কুলাঙ্গার ’৭৫-এর ১৫ আগস্ট বঙ্গবন্ধুকে হত্যা করে। এ দেশে যতবার বঙ্গবন্ধুর নাম মুছে ফেলার চেষ্টা করা হয়েছে, ততবারই বাঙালির হৃদয়ে দৃঢ়ভাবে স্থান করে নিয়েছেন তিনি।এ সময় দলের উপদেষ্টা পরিষদ সদস্য ও বাণিজ্যমন্ত্রী তোফায়েল আহমেদ বলেন, জাতির পিতার পলাতক খুনিদের দেশে ফিরিয়ে এনে রায় কার্যকর করার চেষ্টায় রয়েছে সরকার। দ্রুতই তা কার্যকর হবে।
