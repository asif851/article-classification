
ফেসবুক ব্যবহার করে ধর্মীয় অনুভূতিতে আঘাত দেওয়া এবং স্বাধীনতাবিরোধীদের উসকানি দেওয়ার অভিযোগে নড়াইলের লোহাগড়ায় সাংবাদিক আলম কিরণের বিরুদ্ধে মামলা হয়েছে। গত মঙ্গলবার রাতে উপজেলার দিঘলিয়া গ্রামের মুক্তিযোদ্ধা মো. জালাল উদ্দিন বিশ্বাস লোহাগড়া থানায় এ মামলা করেন।
আলম কিরণ ঢাকার রামকৃষ্ণ মিশন রোডে অবস্থিত দেশ মিডিয়া কমিউনিকেশনের মালিক এবং দৈনিক নয়াদেশ পত্রিকা ও ডেইলি নিউজ বিডি ডট নেটের সম্পাদক।
তথ্য ও যোগাযোগপ্রযুক্তি আইনে দায়ের করা মামলায় অভিযোগ করা হয়, ফেসবুকের মাধ্যমে আলম কিরণ মুক্তিযুদ্ধ, জাতীয় পতাকা, হজ, তাবলিগ, আইনশৃঙ্খলা রক্ষাকারী বাহিনী, আওয়ামী লীগ ও সরকারের বিরুদ্ধে নানা অপপ্রচার চালাচ্ছেন। তিনি আরও অপপ্রচার চালাচ্ছেন যে একাত্তরে জিয়াউর রহমানের ঘোষণার পর মানুষ বিশ্বাস করতে শুরু করল যে এবার বাংলাদেশ একটি যুদ্ধে নেমেছে। এ ছাড়া ১৯৭১ সালে রাজনৈতিক মতাদর্শ ছাড়াই যুদ্ধ শুরু হয়েছিল। এসব অপপ্রচারের মাধ্যমে তিনি দেশের বিরুদ্ধে গভীর ষড়যন্ত্রে জড়িত আছেন।
মামলার তদন্ত কর্মকর্তা লোহাগড়া থানার উপপরিদর্শক (এসআই) মো. নজরুল ইসলাম বলেন, এ বিষয়ে তদন্ত করা হচ্ছে।
 
