
আজ পয়লা মে, মহান মে দিবস। মেহনতি ও শ্রমজীবী মানুষের সংগ্রাম আর অধিকার আদায়ের প্রতীকী দিন।
যুক্তরাষ্ট্রের শিকাগো শহরে ১৮৮৬ সালের এই দিনে শ্রমের উপযুক্ত মূল্য এবং দৈনিক আট ঘণ্টা কাজের দাবিতে আন্দোলনরত শ্রমিকদের ওপর পুলিশ গুলি চালায়। এতে হতাহত হন অনেক শ্রমিক। শ্রমিকদের এই আত্মদানের ফলেই দৈনিক কাজের সময় আট ঘণ্টা করার দাবিটি প্রতিষ্ঠিত হয়েছিল। তখন থেকেই দিনটি মে দিবস হিসেবে পালিত হয়ে আসছে। অবশ্য এখন পর্যন্ত শ্রমের প্রকৃত মজুরি নিশ্চিত হয়নি বলে অভিযোগ আছে।
সারা বিশ্বের মতো বাংলাদেশও বিভিন্ন কর্মসূচির মধ্যে দিবসটি পালন করবে। এ উপলক্ষে সরকারি ও বেসরকারি উদ্যোগে বিভিন্ন ধরনের কর্মসূচি হাতে নেওয়া হয়েছে। 
শ্রম মন্ত্রণালয়ের উদ্যোগে রাজধানীর ওসমানী স্মৃতি মিলনায়তনে এক আলোচনা সভার আয়োজন করা হয়েছে। এতে প্রধান অতিথি থাকবেন প্রধানমন্ত্রী শেখ হাসিনা। সকাল সাতটায় রাজধানীর দৈনিক বাংলা মোড় থেকে একটি শোভাযাত্রা বের হয়ে পল্টন মোড় হয়ে জাতীয় প্রেসক্লাবের সামনে এসে শেষ হবে।
দিবসটি উপলক্ষে গাজীপুরের ভাওয়াল বদরে আলম কলেজ মাঠে শ্রমিক লীগ আয়োজিত এক সমাবেশে বক্তব্য দেবেন প্রধানমন্ত্রী শেখ হাসিনা। বিকেল তিনটায় এই সমাবেশ অনুষ্ঠিত হবে।
একই সময়ে রাজধানীর সোহরাওয়ার্দী উদ্যানে জাতীয়তাবাদী শ্রমিক দল আয়োজিত এক সমাবেশে বক্তব্য দেবেন বিএনপির চেয়ারপারসন খালেদা জিয়া। 
এ ছাড়া বিভিন্ন শ্রমিক সংগঠন সমাবেশ, শোভাযাত্রা, আলোচনাসহ আলাদা আলাদা কর্মসূচি হাতে নিয়েছে।
দিবসটি উপলক্ষে রাষ্ট্রপতি মো. আবদুল হামিদ, প্রধানমন্ত্রী শেখ হাসিনা, বিরোধীদলীয় নেতা রওশন এরশাদ, বিএনপির চেয়ারপারসন বেগম খালেদা জিয়া আলাদা বাণী দিয়েছেন।
