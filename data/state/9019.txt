
রাজধানী ঢাকায় আজ বুধবার সকাল থেকে যানবাহন চলাচলের সড়কগুলো অনেকটাই ফাঁকা। বাস নেই বললেই চলে। পিকআপ, প্রাইভেট কার, টেম্পো, সিএনজিচালিত স্কুটার আর রিকশা চলছে কেবল। তা-ও সীমিত আকারে। এই পরিস্থিতি অফিসগামী হাজারো মানুষের জন্য বিড়ম্বনাকর হয়ে দাঁড়িয়েছে। বিশেষ করে দূর গন্তব্যের অফিসগামী যাঁরা নিয়মিত বাসে যাতায়াত করেন, বাস না পেয়ে রীতিমতো নাকাল হচ্ছেন তাঁরা।
এর মধ্যে যানবাহন চলাচলে শ্রমিকদের বাধা দেওয়ার বিষয়টিও কর্মব্যস্ত মানুষের যাতায়াত জটিল করে তুলেছে। এমনকি কোথাও কোথাও ব্যক্তিগত গাড়ি চলতেও বাধা দিয়েছেন শ্রমিকেরা। অটোরিকশার সংখ্যাও কম।
বেসরকারি সংস্থার চাকরিজীবী মরিয়ম নেসা প্রায় এক ঘণ্টা রাস্তায় দাঁড়িয়ে ছিলেন। তিনি শ্যামলী থেকে বনানী যাওয়ার জন্য অপেক্ষায় ছিলেন। নিরুপায় হয়ে তিনি আরেক সহকর্মীর সহযোগিতায় ব্যক্তিগত গাড়িতে করে অফিসে গেছেন।
আরেক বেসরকারি সংস্থার কর্মী কামরুল হাসান খান আজ সকালে মোহাম্মদপুর বাসস্ট্যান্ডে এসে রীতিমতো অবাক হয়েছেন। তিনি প্রথম আলোকে বলেন, ‘বাসস্ট্যান্ডে এসে দেখি একটি গাড়িও নেই। আমি বারিধারায় যাব। অটোরিকশাও পেলাম না। শেষে অফিসে পরিস্থিতি জানিয়ে বাসায় ফেরত এসেছি।’
গাড়ি না পাওয়ার ভোগান্তি নিয়ে কামরুল হাসান খান সামাজিক যোগাযোগের মাধ্যম ফেসবুকে পোস্ট লিখেছেন এবং ছবি শেয়ার করেছেন।
একটি বেসরকারি বিশ্ববিদ্যালয়ের সহকারী অধ্যাপক মোবাশ্বের হাসান সকাল আটটায় তাঁর ফেসবুকে লিখেছেন, বাড্ডা এলাকায় শ্রমিকেরা ব্যক্তিগত গাড়িও চলতে দিচ্ছেন না। মানুষের দুর্ভোগ চরমে।
পরিবহন ধর্মঘট নিয়ে ক্ষোভ প্রকাশ করতে অনেকে সামাজিক যোগাযোগের মাধ্যম বেছে নিয়েছেন। অনেকেই লিখেছেন, তাঁদের কেউ কেউ অফিসে যেতে পারেননি। কেউ দেরিতে গেছেন। আবার কেউ হেঁটে পথ ধরেছেন।
সড়ক দুর্ঘটনায় চলচ্চিত্র ব্যক্তিত্ব তারেক মাসুদ, সাংবাদিক মিশুক মুনীরসহ পাঁচজনের প্রাণহানির মামলায় ঘাতক বাসের চালক জামির হোসেনকে যাবজ্জীবন কারাদণ্ড দেন আদালত। গত ২২ ফেব্রুয়ারি দেওয়া এই রায়ের প্রতিবাদে প্রথমে আঞ্চলিকভাবে পরিবহন ধর্মঘটের ডাক দেওয়া হয়। এদিকে সাভারে ট্রাকচাপায় এক নারীকে হত্যার দায়ে চালকের বিরুদ্ধে গত সোমবার মৃত্যুদণ্ডের রায় দেন আদালত। এরপরই গতকাল থেকে সারা দেশে ধর্মঘট আহ্বান করা হয়।
