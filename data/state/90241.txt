
বিএনপির কেন্দ্রীয় কার্যনির্বাহী কমিটির সদস্যপদ পেয়েছেন পেয়েছেন দুই যুদ্ধাপরাধীদের ছেলে। তাঁরা হলেন—যুদ্ধাপরাধের দায়ে মৃত্যুদণ্ডপ্রাপ্ত সালাউদ্দিন কাদের চৌধুরীর ছেলে হুম্মাম কাদের চৌধুরী ও যুদ্ধাপরাধের দায়ে আজীবন সাজাপ্রাপ্ত (কারাগারে মৃত্যু) আবদুল আলীমের ছেলে ফয়সাল আলীম। 
আজ শনিবার বিএনপির নয়াপল্টনের কেন্দ্রীয় কার্যালয়ে আয়োজিত সংবাদ সম্মেলনে ৫০২ সদস্যের পূর্ণাঙ্গ কমিটি ঘোষণা করেন বিএনপি মহাসচিব মির্জা ফখরুল ইসলাম আলমগীর।ফয়সাল আলীম জয়পুরহাট পৌর বিএনপির সাবেক সহসভাপতি। তবে হুম্মাম বিএনপির কোনো পদে না থেকেই সরাসরি কেন্দ্রীয় কমিটির সদস্যপদ পেলেন। সাকার ভাই গিয়াস উদ্দিন কাদের চৌধুরী কমিটিতে ভাইস চেয়ারম্যানের পদ পেয়েছেন। তিনি আগে বিএনপির আন্তর্জাতিক বিষয়ক সম্পাদক ছিলেন। বিএনপির এবারের কমিটিতে বিএনপির শীর্ষ নেতাদের সন্তান ও নিকটাত্মীয়দের ছড়াছড়ি। বিএনপির চেয়ারপারসন খালেদা জিয়ার ছেলে তারেক রহমান দলের সিনিয়র ভাইস চেয়ারম্যান, সাবেক মহাসচিব কে এম ওবায়দুর রহমানের মেয়ে শামা ওবায়েদ সাংগঠনিক সম্পাদক পদ পেয়েছেন। সাবেক সাংগঠনিক সম্পাদক নিখোঁজ এম ইলিয়াস আলীর স্ত্রী তাহসিনা রুশদী, স্থায়ী কমিটির সদস্য রফিকুল ইসলাম মিয়ার স্ত্রী সাহিদা রফিক, সাবেক মন্ত্রী হারুনুর রশিদ খান মুন্নুর মেয়ে আফরোজা খান, সাবেক প্রতিমন্ত্রী আবদুল মান্নানের জামাতা নাসির উদ্দিন আহেমদকে বিএনপির চেয়ারপারসনের উপদেষ্টা করা হয়েছে। মির্জা ফখরুলের ছোট ভাই মির্জা ফয়সল আমিন, স্থায়ী কমিটির সদস্য খন্দকার মোশাররফ হোসেনের ছোট ছেলে খন্দকার মারুফ হোসেন, ভাইস চেয়ারম্যান আবদুল আউয়াল মিন্টুর ছেলে তাবিথ আউয়াল, ভাইস চেয়ারম্যান নিতাই রায় চৌধুরীর মেয়ে নিপুন রায় চৌধুরী, বন্দী অবস্থায় মারা যাওয়া নাসিরউদ্দিন আহমেদ পিন্টুর স্ত্রী নাসিমা আখতার, স্থায়ী কমিটিতে স্থান পাওয়া সালাহ উদ্দিন আহমেদের স্ত্রী হাসিনা আহমেদ, প্রয়াত হুইপ জাহেদ আলী চৌধুরীর ছেলে ফাহিম চৌধুরী, প্রয়াত মহাসচিব খোন্দকার দেলোয়ার হোসেনের ছেলে খোন্দকার আবদুল হামিদ ডাবলু, সাবেক গৃহায়ন প্রতিমন্ত্রী আলমগীর কবিরের ভাই আনোয়ার হোসেন নতুন কমিটিতে সদস্যপদ পেয়েছেন। স্থায়ী কমিটির আরেক সদস্য মুহাম্মদ জমিরউদ্দিন সরকারের ছেলে ব্যারিস্টার নওশাদ জমিরকে করা হয়েছে আন্তর্জাতিকবিষয়ক সম্পাদক। স্থায়ী কমিটির সদস্য মির্জা আব্বাসের স্ত্রী আফরোজা আব্বাসকে মহিলাবিষয়ক সহসম্পাদক এবং আব্বাসের ছোট ভাই মির্জা খোকনকে কার্যনির্বাহী সদস্য করা হয়েছে। স্থায়ী কমিটির সদস্য গয়েশ্বর চন্দ্র রায়ের মেয়ে অপর্ণা রায় প্রান্তিক ও জনশক্তি উন্নয়নবিষয়ক সহসম্পাদক পদ পেয়েছেন।
