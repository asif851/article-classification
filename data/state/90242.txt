
জাতিসংঘের মহাসচিবের পক্ষ থেকে বাংলাদেশের বিরোধীদলীয় কোনো প্রতিনিধিকে আমন্ত্রণ জানানো হয়নি। দেশের রাজনৈতিক পরিস্থিতি নিয়ে সরকার ও বিরোধীপক্ষের মধ্যে সমঝোতার জন্য কোনো প্রতিনিধিদলকেও জাতিসংঘে ডেকে আনার কোনো উদ্যোগ নেওয়া হয়নি।জাতিসংঘে বাংলাদেশের স্থায়ী প্রতিনিধি এ কে আবদুল মোমেন গতকাল শুক্রবার সন্ধ্যায় নিউইয়র্কে জাতিসংঘের বাংলাদেশ মিশনে আয়োজিত সংবাদ সম্মেলনে এ কথা বলেন।জাতিসংঘ সাধারণ পরিষদের সম্মেলনে যোগ দিতে প্রধানমন্ত্রী শেখ হাসিনা আগামী সোমবার নিউইয়র্কে পৌঁছাবেন। তাঁর সফরসূচির বিস্তারিত তুলে ধরে স্থায়ী প্রতিনধি আবদুল মোমেন জানান, সহস্রাব্দ উন্নয়ন লক্ষ্যমাত্রা অর্জনে বাংলাদেশের সাফল্য বিশ্ব সম্প্রদায়ের কাছে রোল মডেল হয়ে দাঁড়িয়েছে। প্রধানমন্ত্রী বিশ্বনেতাদের সামনে বাংলাদেশের সাফল্যের কথাই সবিস্তারে তুলে ধরবেন। বাংলাদেশে শিশু ও মাতৃমৃত্যুর হার কমেছে, প্রাথমিক শিক্ষাসহ বাংলাদেশের অগ্রগতি উল্লেখযোগ্য পর্যায়ে।ড. মোমেন সংবাদ সম্মেলনে জানান, জাতিসংঘ শান্তি মিশনে বাংলাদেশের অংশগ্রহণ আরও বাড়বে। প্রধানমন্ত্রী শেখ হাসিনার নিউইয়র্ক সফরের সময়ে জাতিসংঘ মহাসচিবের সঙ্গে শান্তিরক্ষা মিশনে বর্ধিতসংখ্যক পুরুষ সেনাসদস্য পাঠানো নিয়ে আলোচনা হবে। জাতিসংঘ মহাসচিবের সঙ্গে বৈঠক ছাড়াও নিউইয়র্কে প্রধানমন্ত্রী শেখ হাসিনা অন্য রাষ্ট্রনেতাদের সঙ্গে বৈঠক করবেন। এর মধ্যে ২৮ সেপ্টেম্বর ভারতের প্রধানমন্ত্রী মনমোহন সিংয়ের সঙ্গে প্রধানমন্ত্রী শেখ হাসিনার বৈঠককে গুরুত্বপূর্ণ বলে মনে করা হচ্ছে।
