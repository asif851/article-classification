
উইলস লিটল ফ্লাওয়ার স্কুল অ্যান্ড কলেজের শিক্ষার্থীদের বর্ধিত বেতন কমানোর জন্য স্কুল কর্তৃপক্ষকে ২৪ ঘণ্টা সময় বেঁধে দিয়েছেন অভিভাবকেরা। বেতন ও ফি কমানোসহ কয়েকটি দাবি পূরণ না হলে ১৭ জানুয়ারি থেকে স্কুল প্রাঙ্গণে লাগাতার অবস্থান কর্মসূচি পালনের ঘোষণা দিয়েছেন তাঁরা।গতকাল ঢাকা রিপোর্টার্স ইউনিটিতে আয়োজিত সংবাদ সম্মেলনে এ ঘোষণা দেন উইলস লিটল ফ্লাওয়ার স্কুল অ্যান্ড কলেজ অভিভাবক ফোরাম।সংবাদ সম্মেলনে দুই মাসের মধ্যে যোগ্য ও অভিজ্ঞ একজন অধ্যক্ষ নিয়োগ দেওয়া, একই সময়ের মধ্যে নিয়মিত পরিচালনা কমিটির নির্বাচন দেওয়া ও সব শাখায় যোগ্য শিক্ষক নিয়োগ দেওয়ার দাবি জানানো হয়। এসব দাবি পূরণে ১৩ জানুয়ারি শিক্ষামন্ত্রী এবং মাধ্যমিক ও উচ্চশিক্ষা অধিদপ্তরের মহাপরিচালকের কাছে স্মারকলিপি দেওয়া হবে বলে অভিভাবকেরা জানান।
