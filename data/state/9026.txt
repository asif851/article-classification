
নীলফামারীর পার্বতীপুরে সরকারি প্রাথমিক বিদ্যালয়ে বিনা মূল্যে বিতরণের বই হস্তান্তরের সময় অর্থ আদায়ের অভিযোগ পাওয়া গেছে।নাম প্রকাশ না করার শর্তে কয়েকজন শিক্ষক অভিযোগ করেন, দায়িত্বপ্রাপ্ত উপজেলা সহকারী শিক্ষা কর্মকর্তারা বই বিতরণের স্লিপ গ্রহণের সময়, আবার কখনো স্লিপ দিয়ে বই নেওয়ার সময় টাকা আদায় করেছেন। তাঁরা সরকারি প্রাথমিক বিদ্যালয়প্রতি ৫০ টাকা ও কিন্ডার গার্টেন স্কুলপ্রতি ১০০ টাকা করে আদায় করেন।অভিযোগের ব্যাপারে জানতে চাইলে উপজেলা সহকারী শিক্ষা কর্মকর্তা আজাহারুল ইসলাম বলেন, ‘লেবার খরচ বাবদ’ সামান্য কিছু টাকা নেওয়া হয়েছে। এ ব্যাপারে উপজেলা শিক্ষা কর্মকর্তা আখতারুল ইসলাম বলেন, কোনোভাবে অর্থ আদায়ের প্রশ্ন আসে না। স্কুলে বই পৌঁছানোর খরচও সরকার বহন করছে।গতকাল শুক্রবার সকালে উপজেলা প্রাথমিক শিক্ষা কর্মকর্তা আখতারুল ইসলাম সকালে মুজিবাবাদ সরকারি প্রাথমিক বিদ্যালয়ে ও উপজেলা মাধ্যমিক শিক্ষা কর্মকর্তা শমসের আলী মণ্ডল জ্ঞানাঙ্কুর পাইলট উচ্চবিদ্যালয়ে বই বিতরণ কার্যক্রম পরিচালনা করেন।
