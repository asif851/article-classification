
শাহজালাল আন্তর্জাতিক বিমানবন্দরে মালয়েশিয়া থেকে আসা এক যাত্রীর কাছে থেকে বিপুল পরিমাণ সৌদি রিয়াল উদ্ধার করেছেন শুল্ক গোয়েন্দারা। ওই যাত্রীকে গ্রেপ্তার করা হয়েছে। গতকাল শনিবার দিবাগত রাত একটার দিকে এ ঘটনা ঘটে।
শুল্ক গোয়েন্দা ও তদন্ত অধিদপ্তরের মহাপরিচালক মইনুল খান প্রথম আলোকে জানান, বিদেশি মুদ্রাসহ গ্রেপ্তার হওয়া ওই যাত্রীর নাম মো. সোবহান শেখ। তাঁর বাড়ি মুন্সিগঞ্জের শ্রীনগরে। জিজ্ঞাসাবাদে সোবহান শেখ জানান, স্বর্ণ কেনার জন্য উদ্দেশ্যে তিনি এসব মুদ্রা অবৈধভাবে বহন করছিলেন। এর আগে তিনি এভাবে চারবার মুদ্রা বহন করে স্বর্ণ চোরাচালান করেছিলেন।
সূত্র জানায়, যাত্রীর জুতা ও শরীর তল্লাশি করে তাঁর কাছ থেকে ৩ লাখ ২৭ হাজার সৌদি রিয়াল উদ্ধার করা হয়। বাংলাদেশি টাকায় এসব মুদ্রার পরিমাণ ৭২ লাখ ৬২ হাজার ৬৭০ টাকা। এসব মুদ্রা তাঁর জুতার ভেতর ও শরীরে বিশেষভাবে লুকানো ছিল।
শুল্ক গোয়েন্দারা গোপন সংবাদের ভিত্তিতে সোবহান শেখকে নজরদারিতে রাখেন। ইমিগ্রেশনের পর ৭ নম্বর বেল্ট এলাকা থেকে লাগেজ সংগ্রহ করে গ্রিন চ্যানেল অতিক্রম করার সময় শুল্ক গোয়েন্দারা তাঁকে চ্যালেঞ্জ করেন।
প্রাথমিক জিজ্ঞাসাবাদে সোবহান শেখ বৈদেশিক মুদ্রা বহনের বিষয়টি অস্বীকার করেন। তাঁকে শাহজালালের কাস্টমস হলে নিয়ে এসে ব্যাপক জিজ্ঞাসাবাদ করা হয়। পরে তিনি অর্থ বহনের কথা স্বীকার করেন। শুল্ক গোয়েন্দার নজরদারি এড়ানোর জন্যই জুতার ভেতর ও শরীরে অর্থ লুকিয়ে রেখেছিলেন।
