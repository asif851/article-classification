
রাঙামাটির বিভিন্ন বৌদ্ধবিহারে গতকাল সোমবার যথাযোগ্য ধর্মীয় মর্যাদায় প্রবারণা পূর্ণিমা উদ্যাপিত হয়েছে।এ উপলক্ষে বৌদ্ধধর্মীয় তীর্থস্থান রাঙামাটির রাজবন বিহারে সকালে তাবতিংস পূজার আয়োজন করা হয়। এ ছাড়া প্রদীপ প্রজ্বালন ও ফানুস ওড়ানোসহ দিনব্যাপী নানা অনুষ্ঠানের আয়োজন করা হয়।সকালে বৌদ্ধধর্মীয় গুরু বনভান্তে নামে খ্যাত প্রয়াত সাধনানন্দ মহাস্থবিরের শিষ্য ও রাজবন বিহারের সংঘপ্রধান প্রজ্ঞালংকার মহাস্থবির তাবতিংস পূজার উদ্বোধন করেন। এরপর বুদ্ধপূজা, পঞ্চশীল গ্রহণ, সংঘদান, অষ্টপরিষ্কার দানসহ বিভিন্ন ধর্মীয় কার্যাদি সম্পন্ন হয়। পরে ধর্মীয় সভায় জ্যেষ্ঠ ধর্মীয় সাধকেরা পৃথিবীর সব প্রাণীর সুখ, শান্তি ও মঙ্গল কামনা করে উপস্থিত পুণ্যার্থীদের উদ্দেশে দেশনা (ধর্মীয় বাণী) দেন।এ সময় চাকমা সার্কেল-প্রধান রাজা দেবাশীষ রায়, রাজবন বিহার পরিচালনা কমিটির জ্যেষ্ঠ সহসভাপতি গৌতম দেওয়ান, রাঙামাটি পার্বত্য জেলা পরিষদের সদস্য অংসুই প্রু চৌধুরীসহ কয়েক হাজার নারী-পুরুষ উপস্থিত ছিলেন।বৌদ্ধভিক্ষুদের বর্ষাবাস (একটি বিহারে টানা তিন মাস স্থায়ীভাবে বাস করে সাধনায় মগ্ন থাকা) প্রবারণা পূর্ণিমার মাধ্যমে শেষ হয়। এ উপলক্ষে রাজবন বিহার এলাকাকে বিশেষভাবে সাজানো হয়।
