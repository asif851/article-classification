
মুন্সিগঞ্জ সদর উপজেলার রামপাল ইউনিয়ন পরিষদের (ইউপি) চেয়ারম্যান পদ ও ৮ নম্বর ওয়ার্ডে সদস্য পদে ফলাফল গতকাল রোববার স্থগিত করা হয়েছে। গত শনিবার এই ইউনিয়নে নির্বাচন অনুষ্ঠিত হয়। নির্বাচন কার্যালয় সূত্র জানায়, নির্বাচনে ইউনিয়নের কাজী কসবা সরকারি প্রাথমিক বিদ্যালয় কেন্দ্রে ব্যালট ছিনতাইয়ের ঘটনায় ভোট নেওয়া বন্ধ হয়। এ কারণে এ কেন্দ্রে আবার ভোট হবে। অন্য কেন্দ্রগুলোতে চেয়ারম্যান পদে স্বতন্ত্র প্রার্থী বাচ্চু শেখ তাঁর নিকটতম প্রতিদ্বন্দ্বী আওয়ামী লীগের প্রার্থী মোশারফ হোসেন মোল্লার চেয়ে ৩ হাজার ২৯৮ ভোটের ব্যবধানে এগিয়ে রয়েছেন। স্থগিত কেন্দ্রে ভোট রয়েছে ৩ হাজার ৩৫২। সেখানে বাচ্চু শেখের সঙ্গে মোশারফ মোল্লার ভোটের ব্যবধান ৫৪। একই কেন্দ্র ৮ নম্বর ওয়ার্ডের অধীনে হওয়ায় এ ওয়ার্ডে সদস্য পদেও ভোট নেওয়া হবে। জেলা নির্বাচন কর্মকর্তা ফয়সাল কাদের বলেন, স্থগিত কেন্দ্রে আবার ভোট নেওয়া হবে। 
