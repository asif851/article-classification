
সিরাজগঞ্জের তাড়াশে সরকারি দল-সমর্থিত দুটি শ্রমিক সংগঠনের পরিচয়ে চাঁদাবাজি ও নির্যাতনের প্রতিবাদে অটোভ্যান শ্রমিকেরা ধর্মঘট, বিক্ষোভ মিছিল ও সমাবেশ করেছেন। এ ঘটনায় গতকাল মঙ্গলবার ভোর থেকে সকাল ১০টা পর্যন্ত উপজেলা সদরে সব ধরনের অটোভ্যান রিকশা চলাচল বন্ধ রাখেন তাঁরা। পরে পুলিশ চাঁদাবাজি বন্ধের আশ্বাস দিলে শ্রমিকেরা অবরোধ তুলে নেন।
পুলিশ ও শ্রমিক সংগঠন সূত্রে জানা গেছে, দীর্ঘদিন ধরে সরকারি দলের ছত্রচ্ছায়ায় পরিবহন শ্রমিক সমবায় সমিতি ও অটোরিকশা ভ্যান শ্রমিক ইউনিয়ন নাম উল্লেখ করে সব অটোরিকশা ভ্যান থেকে প্রতিদিন চাঁদা আদায় করা হচ্ছিল। চাঁদা না দিলে শ্রমিকদের গাড়ি আটকে রেখে মারধর করা হতো।
মিছিলে অংশ নেওয়া কয়েকজন অটোভ্যান শ্রমিক বলেন, পশ্চিম ওয়াপদা বাঁধ, রানীহাট বাজার, তাড়াশ পোস্ট অফিস মোড়, মহিষলুটি ভ্যান গ্যারেজ, বারুহাস বাজার, তাড়াশ বাসস্ট্যান্ড এলাকায় দু-তিনজন লাঠি নিয়ে অটোভ্যান রিকশা থামিয়ে চাঁদা আদায় করতেন। চাঁদা না দেওয়ায় তাঁরা অনেক শ্রমিককে মারধর পর্যন্ত করেছেন। নির্যাতনের মাত্রা বেড়ে যাওয়ায় তাঁরা সবাই গতকাল ওই অবরোধসহ বিক্ষোভ মিছিল ও সমাবেশ করেছেন। মিছিল নিয়ে থানায় যাওয়ার পর ভারপ্রাপ্ত কর্মকর্তা (ওসি) চাঁদা আদায় বন্ধ থাকবে, এ আশ্বাস দিলে আমরা অবরোধ তুলে নেওয়া হয়।
এ বিষয়ে তাড়াশ থানার ওসি মো. মনজুর রহমান বলেন, দুটি সংগঠনের নাম করে কয়েকজন শ্রমিকনেতা শ্রমিকদের কল্যাণের কথা দাবি করে টাকা আদায় করছিলেন। বিষয়টি জানার পর তাৎক্ষণিকভাবে তাঁদের চাঁদা আদায় বন্ধর নির্দেশ দেওয়া হয়েছে। ওই সংগঠনের লোকজন আবার চাঁদার কথা বললে তাঁদের বিরুদ্ধে ব্যবস্থা নেওয়া হবে, এমন কথা শুনে বিক্ষুব্ধ শ্রমিকেরা সন্তুষ্ট হয়ে আনন্দমিছিল নিয়ে থানা চত্বর থেকে চলে যান।
