
আওয়ামী লীগের সাধারণ সম্পাদক ও জনপ্রশাসনমন্ত্রী সৈয়দ আশরাফুল ইসলাম বলেছেন, দেশের কোনো কোনো মহল প্রায়ই সাম্প্রদায়িক সম্প্রীতি বিনষ্টের চেষ্টা করে। একটু সুযোগ পেলেই সাম্প্রদায়িক গোষ্ঠী মাথাচাড়া দিয়ে ওঠে। এ কারণে সকলকে সুদৃঢ় থাকতে হবে যে দেশে আমরা কাউকে সাম্প্রদায়িকতার বীজ বপন করতে দেব না।আজ বুধবার বিকেলে রাজধানীর সবুজবাগ ধর্মরাজিক বৌদ্ধ মহাবিহারে বাংলাদেশ বৌদ্ধ কৃষ্টি প্রচার সংঘ আয়োজিত ‘শুভ কঠিন চীবর দানোৎসবে’ প্রধান অতিথির বক্তব্যে সৈয়দ আশরাফুল ইসলাম এসব কথা বলেন।আওয়ামী লীগের সাধারণ সম্পাদক বলেন, বঙ্গবন্ধুর স্বপ্ন ছিল একটি অসাম্প্রদায়িক বাংলাদেশ। কিন্তু ষড়যন্ত্রকারীদের হাতে তিনি নিহত হওয়ায় তা আর করতে পারেননি। এখন প্রধানমন্ত্রী শেখ হাসিনার নেতৃত্বে আমরা সে চেষ্টা চালিয়ে যাচ্ছি। তিনি বলেন, আমি বিভিন্ন ধর্মের অনুষ্ঠানে যাওয়া পছন্দ করি। জ্ঞান আহরণের জন্য আমি সব ধর্মের অনুষ্ঠানে যাই। তিনি বলেন, বাংলাদেশ একটি ধর্মনিরপেক্ষ দেশ। প্রধানমন্ত্রী শেখ হাসিনা বলেছেন, ধর্মনিরপেক্ষতা মানে ধর্মহীনতা নয়। অর্থাৎ, এখানে সকল ধর্মের মানুষ স্বাভাবিক ধর্মকর্ম পালন করবেন। অনুষ্ঠানে সৈয়দ আশরাফ চীনের বর্তমান প্রেসিডেন্টের সঙ্গে তাঁর একাধিক সাক্ষাতের স্মৃতিচারণা করেন।
সংঘনায়ক শুদ্ধানন্দ মহাথেরোর সভাপতিত্বে অনুষ্ঠিত চীবর দানোৎসবে আরও বক্তব্যদেন প্রধানমন্ত্রীর কার্যালয়ের মহাপরিচালক কবীর বিন আনোয়ার, পি আর বড়ুয়া, রনজিৎ কুমার বড়ুয়া, বিকিরণ প্রসাদ বড়ুয়া, হাকিম রফিকুল ইসলাম, এম কে বাশার প্রমুখ।সৈয়দ আশরাফুল ইসলাম বৌদ্ধ বিহারে পৌঁছার পর ধর্মরাজিকের শিক্ষার্থীরা তাঁকে ফুলেল শুভেচ্ছায় বরণ করে নেন। অনুষ্ঠানে বাংলাদেশ বৌদ্ধ কৃষ্টি প্রচার সংঘের সভাপতি সংঘনায়ক শুদ্ধানন্দ মহাথেরো সৈয়দ আশরাফকে ‘অতীশ দীপঙ্কর’ পুরস্কারে ভূষিত করেন। তাঁর উদ্দেশে অভিনন্দনপত্র পাঠ করেন বৌদ্ধ কৃষ্টি প্রচার সংঘের মহাসচিব প্রণব বড়ুয়া। অনুষ্ঠানে রবীন্দ্রনাথ ঠাকুরের গীতিনৃত্যনাট্য চণ্ডালিকা পরিবেশন করা হয়।
