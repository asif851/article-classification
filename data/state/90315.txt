
শিক্ষককে লাঞ্ছিত করার ঘটনায় বাংলাদেশ প্রকৌশল বিশ্ববিদ্যালয় (বুয়েট) শাখা ছাত্রলীগের সভাপতি শুভ্র জ্যোতি টিকাদার ও সাধারণ সম্পাদক আবু সাঈদকে আজীবন বহিষ্কারের সিদ্ধান্ত প্রত্যাহারের দাবি জানিয়েছে ছাত্রলীগ কেন্দ্রীয় সংসদ। সিদ্ধান্ত প্রত্যাহার না হলে বাংলাদেশের সব শিক্ষাপ্রতিষ্ঠানে সাধারণ শিক্ষার্থীদের নিয়ে ‘দুর্বার আন্দোলন’ গড়ে তোলার হুমকি দিয়েছে সংগঠনটি।
আজ বুধবার এক বিবৃতিতে ছাত্রলীগ কেন্দ্রীয় সংসদের সভাপতি ও সাধারণ সম্পাদক এই হুমকি দেন। একই সঙ্গে বুয়েটের এই সিদ্ধান্তের তীব্র নিন্দাও জানিয়েছে সংগঠনটি।বুয়েটের এক শিক্ষককে লাঞ্ছিত করার ঘটনায় বিশ্ববিদ্যালয় ছাত্রলীগের সভাপতি ও সাধারণ সম্পাদককে আজীবন বহিষ্কার করেছে প্রশাসন। গত সোমবার রাতে বিশ্ববিদ্যালয়ের শৃঙ্খলা পর্ষদের (ডিসিপ্লিনারি বোর্ড) সভায় এ সিদ্ধান্ত হয়।আজ বিবৃতিতে ছাত্রলীগ সভাপতি এইচ এম বদিউজ্জামান ও সাধারণ সম্পাদক সিদ্দিকী নাজমুল আলম বলেন, বাংলাদেশ প্রকৌশল বিশ্ববিদ্যালয়ের ওই সিদ্ধান্তের ফলে বুয়েট তার অতীত ঐতিহ্য ও প্রগতিশীল চেতনা হারিয়েছে। বাংলাদেশ প্রকৌশল বিশ্ববিদ্যালয়ের এই সিদ্ধান্তের ফলে মৌলবাদ ও জঙ্গিবাদ গোষ্ঠী আবার মাথাচাড়া দিয়ে উঠবে। ঘাতকদের উসকানিদাতা শিক্ষক জাহাঙ্গীর আলমকে রক্ষা করার জন্য বাংলাদেশ প্রকৌশল বিশ্ববিদ্যালয় এই সিদ্ধান্ত নিয়েছে। বিবৃতিতে তাঁরা বলেন, ‘আমরা এই সিদ্ধান্ত প্রত্যাহারের দাবি জানাচ্ছি। নতুবা বাংলাদেশের সকল শিক্ষাপ্রতিষ্ঠানে সাধারণ শিক্ষার্থীদের সঙ্গে নিয়ে আমরা এই সিদ্ধান্তের প্রতিবাদে দুর্বার আন্দোলন গড়ে তুলব।’
আরও পড়ুন:ছাত্রলীগের সভাপতি ও সম্পাদককে আজীবন বহিষ্কার
