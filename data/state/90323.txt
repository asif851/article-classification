
পাবনা বিজ্ঞান ও প্রযুক্তি বিশ্ববিদ্যালয়ে সম্প্রতি শিক্ষক, কর্মকর্তা ও কর্মচারীর ৭২টি পদে নিয়োগে স্বজনপ্রীতির অভিযোগ তুলে কর্মচারীদের অনির্দিষ্টকালের কর্মবিরতি প্রত্যাহার করা হয়েছে। বিশ্ববিদ্যালয় কর্তৃপক্ষের সঙ্গে কর্মচারীদের কয়েক দফা বৈঠকের পর দাবি পূরণের আশ্বাসে গত বুধবার রাতে তাঁরা এ সিদ্ধান্ত জানান।বিশ্ববিদ্যালয়ের একাধিক কর্মকর্তা ও কর্মচারীর সঙ্গে কথা বলে জানা যায়, সম্প্রতি বিশ্ববিদ্যালয়ের কয়েকটি রিজেন্ট বোর্ডে বিভিন্ন অনুষদে সাতজন শিক্ষক, আটজন প্রথম শ্রেণীর কর্মকর্তা, ২৩ জন দ্বিতীয় শ্রেণীর কর্মকর্তা এবং ৩৪ জন তৃতীয় ও চতুর্থ শ্রেণীর কর্মচারী নিয়োগ দেওয়া হয়। গত রোববার তাঁদের যোগদানের দিন নির্ধারিত ছিল। ওই দিন সকালে নতুন নিয়োগপ্রাপ্ত ব্যক্তিরা কাজে যোগ দিতে এলে কর্মরত কর্মকর্তা-কর্মচারীরা তাতে বাধা দেন। তাঁরা এ নিয়োগে স্বজনপ্রীতির অভিযোগ তুলে বিক্ষোভ ও ১১ দফা দাবিতে কর্মবিরতি শুরু করেন। এতে বিশ্ববিদ্যালয়ের একাডেমিক ও প্রশাসনিক কর্মকাণ্ডে অচলাবস্থার সৃষ্টি হয়।উদ্ভূত পরিস্থিতিতে বিশ্ববিদ্যালয় কর্তৃপক্ষ গণিত বিভাগের প্রধান রাশেদ কবিরকে প্রধান করে সাত সদস্যের একটি কমিটি গঠন করে। কমিটির সদস্যরা ঘটনার পরদিন থেকেই কর্মচারীদের সঙ্গে আলোচনা করতে থাকেন। কয়েক দফা আলোচনা শেষে বুধবার রাতে কমিটি কর্মচারীদের দাবি পূরণের আশ্বাস দিলে তাঁরা কর্মবিরতি প্রত্যাহার করে নেন।ডেপুটি রেজিস্ট্রার বিজন কুমার ব্রহ্ম বলেন, নিয়মানুযায়ী পর্যায়ক্রমে কর্মচারীদের দাবিগুলো পূরণ করা হবে।
