
ধর্মমন্ত্রী মতিউর রহমানের অনানুষ্ঠানিক চিঠির (ডিও) ভিত্তিতে ওই মন্ত্রণালয়ের উপসচিব নাসির উদ্দিন আহমেদকে সরিয়ে দিয়েছে জনপ্রশাসন মন্ত্রণালয়।
গত ১০ জানুয়ারি জনপ্রশাসন মন্ত্রণালয়ের মন্ত্রী, প্রতিমন্ত্রী ও সচিবকে দেওয়া অনানুষ্ঠানিক চিঠিতে ধর্মমন্ত্রী বলেন, তাঁর মন্ত্রণালয়ের উপসচিব নাসির উদ্দিন আহমেদ মন্ত্রীর কথা সচিবকে, সচিবের কথা মন্ত্রীকে চালাচালি করেন। ফলে মন্ত্রী, সচিব ও অন্য কর্মকর্তাদের মধ্যে মনোমালিন্য সৃষ্টি হচ্ছে। ওই কর্মকর্তার বিরুদ্ধে গণমাধ্যমের কাছে গোপন তথ্য ফাঁস, মন্ত্রণালয়ের কাজের পরিবেশ নষ্ট করার অভিযোগ তোলেন ধর্মমন্ত্রী।এ নিয়ে গত বৃহস্পতিবার প্রথম আলোর অনলাইন সংস্করণে একটি প্রতিবেদন প্রকাশ করা হয়।গতকাল ১ ফেব্রুয়ারি জনপ্রশাসন মন্ত্রণালয়ের এক প্রজ্ঞাপনে আট কর্মকর্তাকে বদলি করা হয়, যাঁদের মধ্যে নাসির উদ্দিন আহমেদের নাম রয়েছে। তাঁকে ধর্ম মন্ত্রণালয় থেকে দুর্যোগ ব্যবস্থাপনা অধিদপ্তরের উপপরিচালক করা হয়েছে। এর আগে মন্ত্রণালয়ের সচিব চৌধুরী মো. বাবুল হাসান ও যুগ্ম সচিব হাসান জাহাঙ্গীর বদলি হন।হজ নিয়ে অব্যবস্থাপনা, অনিয়ম ও দুর্নীতির বিভিন্ন অভিযোগকে কেন্দ্র করে ধর্ম মন্ত্রণালয়ে কয়েক মাস ধরে অস্থিরতা চলছে। এরই জের ধরে ওই মন্ত্রণালয়ে মন্ত্রী ও সচিবের বিরোধ চরম আকার ধারণ করে। সম্প্রতি ধর্মসচিব চৌধুরী মো. বাবুল হাসানকে সমাজকল্যাণ মন্ত্রণালয়ে বদলি করা হয়েছে। যুগ্ম সচিব হাসান জাহাঙ্গীরকে ইসলামিক ফাউন্ডেশনের একটি প্রকল্পের পরিচালক করা হয়।
আরও পড়ুন:
এবার উপসচিবকে সরাতে চান ধর্মমন্ত্রী
