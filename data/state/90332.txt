
আজ মঙ্গলবার ভাষাসৈনিক আহমদ রফিকের জন্মদিন। ১৯২৯ সালের ১২ সেপ্টেম্বর কুমিল্লার শাহবাজপুরে তিনি জন্মগ্রহণ করেন। আজ তিনি ৮৯ বছরে পা দিলেন। এ উপলক্ষে আজ তাঁর ইস্কাটনের বাসায় লেখক, প্রকাশক ও শুভানুধ্যায়ীরা তাঁকে শুভেচ্ছা জানাবেন।
আহমদ রফিক ভাষা আন্দোলনের সময় ছিলেন ঢাকা মেডিকেল কলেজের ছাত্র। এ আন্দোলনে তিনি সরাসরি অংশগ্রহণ করেন। তিনি ১৯৫৮ সালে এমবিবিএস পাস করেন। স্কুলে পড়ার সময় প্রগতিশীল ছাত্ররাজনীতির সঙ্গে যুক্ত ছিলেন। ভারত বিভাগের পর সক্রিয়ভাবে রাজনীতিতে অংশ নেন তিনি। আহমদ রফিক একাধারে কবি, প্রাবন্ধিক ও রবীন্দ্রগবেষক। সাহিত্যকর্ম ও অন্যান্য অবদানের জন্য তিনি রাষ্ট্রীয় একুশে পদক, বাংলা একাডেমি পুরস্কার, বাংলা একাডেমির রবীন্দ্র পুরস্কার পেয়েছেন। কলকাতার টেগোর রিসার্চ ইনস্টিটিউট তাঁকে ‘রবীন্দ্র তত্ত্বাচার্য্য’ উপাধিতে ভূষিত করেছে।
 
