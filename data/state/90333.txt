
হংকংভিত্তিক মানবাধিকার সংগঠন এশিয়ান হিউম্যান রাইটস কমিশন (এএইচআরসি) বলেছে, বাংলাদেশ একটি রক্তপাতের দিকে এগিয়ে যাচ্ছে। রাজনৈতিক সহিংসতামুক্ত হতে দেশীয় ও আন্তর্জাতিক মহলের এগিয়ে আসা উচিত বলে মনে করে সংগঠনটি।গতকাল সোমবার এক বিবৃতিতে এ কথা উল্লেখ করে সংগঠনটি।বিবৃতিতে বলা হয়, কয়েক সপ্তাহজুড়ে বাংলাদেশ সরকার বিরোধী দল এবং গণমাধ্যমের ওপর আরও কঠোর হয়ে উঠেছে। বাংলাদেশের গণমাধ্যমে প্রকাশের জন্য সংবাদ নিয়ন্ত্রণ করা হচ্ছে। বিরোধী দলের নেতা-কর্মীদের কোনো কারণ ছাড়াই গ্রেপ্তার করা হচ্ছে।বিবৃতিতে বলা হয়, গত ২৮ ডিসেম্বর সন্ধ্যায় ইংরেজি দৈনিক নিউ এজ-এর কার্যালয়ে কোনো কারণ ছাড়াই অভিযান চালানো হয়। সে সময় সেখানকার সাংবাদিকদের খারাপ পরিণতি হবে বলে হুমকি দেয় পুলিশ। ৭ জানুয়ারি বেসরকারি টিভি চ্যানেল একুশে টেলিভিশনের চেয়ারম্যান আবদুস সালামকে গ্রেপ্তার করা হয়।শুধু সরকারি দল এবং তাদের সহযোগীরা জনসভা করার সুযোগ পাচ্ছে বলে এএইচআরসির বিবৃতিতে উল্লেখ করা হয়। বলা হয়, ঢাকা মেট্রোপলিটন পুলিশ বিরোধীদের দাবি উপেক্ষা করে ১২ জানুয়ারি ক্ষমতাসীন দল আওয়ামী লীগকে জনসভা করার সুযোগ দিয়েছে।
