
জ্যেষ্ঠদের পেছনে ফেলে পদ ছাড়াই এক পক্ষের দফায় দফায় পদোন্নতি নেওয়া, অপর পক্ষের পদোন্নতির বঞ্চনা-এ দুই বিপরীতমুখী ধারায় সরকারের জনপ্রশাসন কয়েক বছর ধরেই সংকটে আছে। অবস্থা এমন হয়েছে যে পদোন্নতিপ্রাপ্তদের অনেকেই পুরোপুরি খুশি নন। কারণ, অনেকে পদোন্নতি পেলেও চাকরি করতে হচ্ছে আগের পদে।
এ রকম পরিস্থিতিতে পর্যাপ্ত পদ না থাকার পরও জনপ্রশাসনে উপসচিব থেকে অতিরিক্ত সচিব পর্যায়ে তিন স্তরে আরও প্রায় ৮৭৩ জন কর্মকর্তাকে পদোন্নতি দেওয়া হয়েছে। এঁদের মধ্যে আজ সোমবার রাতে জনপ্রশাসন মন্ত্রণালয় ৮৩৬ জনের বিষয়ে আদেশ জারি করেছে। বাকি ৩৭ জন ছুটিতে বা বিদেশ থাকায় আদেশ হয়নি। তবে তাঁরাও পদোন্নতি পেয়েছেন।বর্তমানে উপসচিবের নিয়মিত (ডিউটি) পদ আছে ৮৩০টি। কিন্তু উপসচিব আছেন ১ হাজার ২৮০ জন। নতুন করে আরও ৩৪৩ কর্মকর্তার পদোন্নতি হওয়ায় এখন এই সংখ্যা দাঁড়াল ১ হাজার ৬২৩ জনে। এবার ২০ তম ব্যাচ পর্যন্ত উপসচিব করা হয়েছে।যুগ্ম সচিবের নিয়মিত পদ আছে ৪৩০টি, কর্মরত আছেন ৮৬৭ জন। এই পদে আরও ২৯৯ জন কর্মকর্তার পদোন্নতি হয়েছে।অতিরিক্ত সচিবের ১০৭টি পদের বিপরীতে কর্মরত আছেন ২২৬ জন। এর মধ্যে আরও ২৩১ জন পদোন্নতি পেয়ে অতিরিক্ত সচিব হয়েছেন। নতুন পদোন্নতিতে বিসিএস’ ৮৫ সালের ব্যাচের যুগ্ম সচিব হওয়া বেশ কিছুসংখ্যক কর্মকর্তা অতিরিক্ত সচিব হয়েছেন।পদোন্নতিতে এবারও কিছু ক্ষেত্রে দলীয় পরিচয় বিবেচনায় নেওয়া হয়েছে বলে অভিযোগ করেছেন কয়েকজন কর্মকর্তা। অনেকে পদোন্নতির যোগ্য হয়েও পদোন্নতি পাননি বলেও অভিযোগ করেছেন। কয়েকজন কর্মকর্তা আজই ক্ষোভ প্রকাশ করেন। তবে জনপ্রশাসনের কয়েকজন কর্মকর্তা বলেন, যোগ্যতা অনুযায়ীই পদোন্নতি হয়েছে। বরং এবার পদোন্নতিতে অনেক বেশি উদারতা দেখানো হয়েছে। এ কারণে পদোন্নতিও বেশি হয়েছে। আগে একসঙ্গে এত পদোন্নতি হয়নি।প্রায় পাঁচ হাজার কর্মকর্তার এই ক্যাডারে এর আগে সহস্রাধিক কর্মকর্তার পদ না থাকলেও পদোন্নতি হয়েছে। তাঁদের বেশির ভাগই উপসচিব, যুগ্ম সচিব ও অতিরিক্ত সচিব হলেও দায়িত্ব পালন করছেন আগের পদেই। নতুন যাঁরা পদোন্নতি পেলেন, তাঁদের অনেককে আগের পদেই দায়িত্ব পালন করতে হবে। বিদ্যমান কাঠামোয় নতুন পদোন্নতি আরও সমস্যা বাড়াবে বলে মনে করেন প্রশাসনেরই কয়েকজন কর্মকর্তা। তবে জনপ্রশাসনের অপর কয়েকজন কর্মকর্তা নিয়মিত পদোন্নতির পক্ষে যুক্তি দেখিয়ে বলেন, নিয়মিত পদোন্নতি না হলে চাকরির প্রতি কর্মকর্তাদের আগ্রহ কমে যায়। জনপ্রশাসন মন্ত্রণালয়ের সূত্রমতে, গত সোয়া ছয় বছরে কয়েক দফায় প্রায় আড়াই হাজার কর্মকর্তাকে পদোন্নতি দেওয়া হয়েছে। ফলে উপসচিব থেকে ওপরের পদগুলোতে আর কোনো শূন্য পদ নেই।
আরও পড়ুন :জনপ্রশাসনে ৮৭৩ কর্মকর্তার পদোন্নতি
