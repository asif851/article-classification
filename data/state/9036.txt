
সিলেটে ২০০১ সালে বর্তমান প্রধানমন্ত্রী শেখ হাসিনার নির্বাচনী জনসভার পাশে বোমা বিস্ফোরণের ঘটনায় করা একটি মামলায় নিষিদ্ধঘোষিত জঙ্গি সংগঠন হরকাতুল জিহাদ আল ইসলামী বাংলাদেশের (হুজি-বি) নেতা আবু সাইদের জামিন বাতিল করেছেন আপিল বিভাগ। একই সঙ্গে তাঁকে বিচারিক আদালতে আত্মসমর্পণের নির্দেশ দেওয়া হয়েছে। গতকাল রোববার আপিল বিভাগের জ্যেষ্ঠ বিচারপতি সুরেন্দ্র কুমার সিনহার নেতৃত্বাধীন চার বিচারপতির বেঞ্চ রাষ্ট্রপক্ষের করা আবেদন নিষ্পত্তি করে এ আদেশ দেন।আইনজীবী সূত্র জানায়, জুলাই মাসে হাইকোর্টের একটি দ্বৈত বেঞ্চ আবু সাঈদের জামিন মঞ্জুর করেন। এ আদেশের বিরুদ্ধে রাষ্ট্রপক্ষ আবেদনটি করে। আদালতে রাষ্ট্রপক্ষে ছিলেন ডেপুটি অ্যাটর্নি জেনারেল মো. সোহরাওয়ার্দী।
