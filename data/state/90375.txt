

আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, রাজনীতিতে শত ফুল ফুটছে। নতুন জোট হবে, মেরুকরণ হবে—এটাই তো রাজনীতির নিয়ম।
আজ বৃহস্পতিবার সকালে রাজধানীর সোবহানবাগে বেসরকারি ড্যাফোডিল ইন্টারন্যাশনাল ইউনিভার্সিটিতে মাদকদ্রব্যের অপব্যবহার ও পাচারবিরোধী এক আলোচনা অনুষ্ঠান শেষে সাংবাদিকদের প্রশ্নের জবাবে ওবায়দুল কাদের এ কথা বলেন।
গতকাল বুধবার রাতে বিকল্প ধারা বাংলাদেশের সভাপতি অধ্যাপক বদরুদ্দোজা চৌধুরীর বাসভবনে কয়েকজন রাজনীতিকের বৈঠকের বিষয়ে সাংবাদিকেরা ওবায়দুল কাদেরের কাছে জানতে চান। জবাবে ওবায়দুল কাদের বলেন, নির্বাচনের আগে নতুন নতুন জোট তৈরি হবে, এটাই স্বাভাবিক। এটাই রাজনীতির সৌন্দর্য। নির্বাচনের আগে গ্রুপিং হবে, নতুন নতুন জোট তৈরি হবে। এসব জোট কৌশলগত, আদর্শগত নয়। তারা তো ওখানে বসে ষড়যন্ত্র করছেন না। তবু শেষ পর্যন্ত না দেখে এসব জোট সম্পর্কে কিছু বলা যাবে না।
এর আগে জাতীয় সমাজতান্ত্রিক দলের (জেএসডি) সভাপতি আ স ম আবদুর রবের বাসায় বৈঠকে কেন বাধা দেওয়া হলো, সাংবাদিকের এমন প্রশ্নের জবাবে ওবায়দুল কাদের বলেন, এর আগের বিষয়টি দলের কেন্দ্রীয়ভাবে বা সরকারের পক্ষ থেকে বাধা দেওয়া হয়নি। কোনো অতি উৎসাহী সেটা করে থাকতে পারে।
আজ সকালে জাতীয় পার্টির চেয়ারম্যান এইচ এম এরশাদ বলেছেন, তারা শিগগিরই মহাজোট ছাড়বেন—এ বিষয়ে সাংবাদিকেরা জানতে চাইলে আওয়ামী লীগের সাধারণ সম্পাদক বলেন, ‘এখন মহাজোট নেই। এখন এটা ঐকমত্যের সরকার। তাঁদের মন্ত্রী, প্রতিমন্ত্রী সরকারে আছে। যেতে চাইলে যাবেন। আর আওয়ামী লীগ এখন এমন কোনো সংকটে নেই। তবে আমার মনে হয় না, তাঁরা চলে যাবেন। তাঁদের কথায় এমন কোনো ইঙ্গিত নেই।’
মন্ত্রিসভায় রদবদলের বিষয়ে ওবায়দুল কাদের বলেন, শোকের মাস চলছে। এ মাসে এটা হচ্ছে না।
এর আগে আলোচনা সভার প্রধান অতিথির বক্তব্যে সেতুমন্ত্রী ওবায়দুল কাদের বলেন, ‘রাস্তাঘাট, সেতু ইত্যাদির মতো পরিবহনে শৃঙ্খলা আনতে পারিনি। দেশে মাদক ব্যবসায়ীরা যেমন বেপরোয়া। রাজনীতিতেও কিছু বেপরোয়া রাজনীতিবিদ আছেন। তেমনি সড়কেও বেপরোয়া চালক আছে।’
