
গাজীপুরের কালিয়াকৈর উপজেলার হরতকিতলা এলাকায় একটি সোয়েটার কারখানায় গতকাল বুধবার বকেয়া বেতনের দাবিতে বিক্ষোভ করেছেন শ্রমিকেরা। এ ঘটনায় অনির্দিষ্টকালের জন্য কারখানা বন্ধ ঘোষণা করা হয়েছে। কারখানার শ্রমিক সূত্রে জানা গেছে, হরতকিতলা এলাকার সমাহার সোয়েটার কারখানায় দুদিন ধরে বকেয়া বেতনের দাবিতে শ্রমিকদের একটি পক্ষ বিক্ষোভ করেছিল। এ সময় তাঁরা কারখানার সাধারণ শ্রমিকদেরও কর্মবিরতিতে বাধ্য করেন। উদ্ভূত পরিস্থিতিতে অসন্তোষ ছড়িয়ে পড়ার আশঙ্কা ও অপ্রীতিকর ঘটনা এড়াতে ওই সোয়েটার কারখানা অনির্দিষ্টকালের জন্য বন্ধ ঘোষণা করে কারখানা কর্তৃপক্ষ। 
