
বাংলাদেশ-ভারত দ্বিপক্ষীয় সম্পর্ক জোরদার করতে ভবিষ্যতে গরু-বাণিজ্য বৈধ করার প্রস্তাব রাখা হয়েছে। সে জন্য আন্তর্জাতিক সীমানায় কয়েকটি সীমান্ত হাট খোলার প্রয়োজনীয়তার কথা বলা হয়েছে। বাংলাদেশ ও ভারতের মধ্যে বিভিন্ন ক্ষেত্রে যোগাযোগ বৃদ্ধির সম্ভাবনা ও সমস্যার মোকাবিলায় ভারতের প্রথম সারির গবেষণা প্রতিষ্ঠান অবজারভার রিসার্চ ফাউন্ডেশনের (আরিফ) কলকাতা শাখা থেকে প্রকাশিত এক রিপোর্টে এই প্রস্তাব করা হয়েছে। রিপোর্টটি গত মঙ্গলবার কলকাতায় প্রকাশ করা হয়।গরু-বাণিজ্য বৈধ করার প্রস্তাব ছাড়াও ৯২ পৃষ্ঠার এই রিপোর্টে সীমান্ত এলাকায় তৃণমূল স্তরে বিশেষ প্রশাসনিক ব্যবস্থা প্রচলনের কথা বলা হয়েছে। মাঠপর্যায়ের সেই প্রশাসনের প্রধান উদ্দেশ্য হবে সীমান্ত এলাকায় চোরাচালানসহ বিভিন্ন অবৈধ কাজকর্ম বন্ধ করে সাধারণ শান্তিপ্রিয় মানুষদের বৈধ রোজগারের বন্দোবস্ত করে দেওয়া। সে জন্য স্থানীয় মানুষজনকে সাময়িক ‘ওয়ার্ক পারমিট’ দেওয়ার প্রস্তাবও রাখা হয়েছে।যোগাযোগ-সম্পর্কিত এই রিপোর্টের নাম ‘ইন্ডিয়া-বাংলাদেশ কানেকটিভিটি: পসিবিলিটিজ অ্যান্ড চ্যালেঞ্জেস’। লেখক অনুসূয়া বসু রায়চৌধুরী ও প্রত্নশ্রী বসু। রিপোর্টে কেন সীমান্ত এলাকার দিকে বেশি নজর দেওয়া হয়েছে তা ব্যাখ্যা করে অনুসূয়া বসু রায়চৌধুরী গতকাল বৃহস্পতিবার প্রথম আলোকে বলেন, ‘সীমান্ত অঞ্চলই সবচেয়ে স্পর্শকাতর। এই স্পর্শকাতরতার কারণেই এতগুলো বছর স্থলসীমান্ত চুক্তি বাস্তবায়িত হয়নি।’ সীমান্ত এলাকার এই বিশেষ চরিত্রের জন্যই অবৈধ বাণিজ্যের রমরমা যেমন, তেমনই সীমান্তজুড়ে অসামাজিক কাজকর্মও অব্যাহত রয়েছে। এর অবসানের একটা উপায় হিসেবে মাঠ পর্যায়ে সীমান্ত ব্যবস্থাপনার প্রস্তাব রাখা হয়েছে, যার অন্তর্গত স্থানীয় পর্যায়ে ওয়ার্ক পারমিট দেওয়া।প্রস্তাব অনুযায়ী, সীমান্ত এলাকায় দুই ধারের ১৫ কিলোমিটার অঞ্চলজুড়ে বাই ন্যাশনাল বর্ডার জোন (বিবিজেড) নির্ধারণ করা প্রথম দরকার। বিবিজেড-এর প্রশাসন থাকবে দুই দেশের স্থানীয় পর্যায়ে গঠিত মানুষদের ওপর। কমিটির চেয়ারম্যান হবেন ঘুরিয়ে-ফিরিয়ে দুই দেশের স্থানীয় লোকজন। সীমান্ত এলাকায় বছরের বিভিন্ন সময়ে বিভিন্ন ধরনের কাজের জন্য লোকজনের দরকার হয়। যেমন কৃষিকাজ, রাজমিস্ত্রির কাজ, নৌকা তৈরি, মাছ ধরা। এসব কাজের জন্য সীমান্ত পারের মানুষ অবৈধভাবে সীমানা পারাপার করে থাকে। প্রস্তাব অনুযায়ী, এই কমিটিই স্থানীয়দের বৈধ ওয়ার্ক পারমিট দেবে বিভিন্ন বিষয় খতিয়ে দেখে। ব্যক্তিগতভাবে না দিয়ে ২০ জনের গোষ্ঠী করে পারমিট দেওয়া যেতে পারে। এই যোগাযোগের ফলে পারস্পরিক আস্থা যেমন বাড়বে, তেমনই কমবে অবৈধ কাজকর্ম। এ জন্য যা কিছু সাবধানতা অবলম্বন করা দরকার, দুই দেশের সরকার তা করবে।অবৈধকে বৈধ করার জন্যই গরু-বাণিজ্য নিয়ে রিপোর্টে এই দীর্ঘমেয়াদি প্রস্তাব করা হয়েছে। ভারত থেকে ফি বছর বাংলাদেশে যে পরিমাণ গরু-বাছুর-মহিষ পাচার হয়, তার বহর কমবেশি ২২ হাজার কোটি রুপি। গোটা বাণিজ্যই অবৈধ বলে ভারত সরকার এই বিপুল বাণিজ্য থেকে কোনো রাজস্ব পায় না। অবৈধ হওয়ার কারণেই পাচার ঘিরে অশান্তি লেগেই থাকে। মৃত্যুও আকছার ঘটে। দুই দেশের সীমান্তরক্ষী বাহিনীই মনে করে, সীমান্ত অপরাধের নব্বই শতাংশই গরু-পাচারকেন্দ্রিক। গরু-বাণিজ্য বৈধ ঘোষিত হলে সীমান্ত ব্যবস্থাপনাও সহজতর হয়ে যাবে।সড়ক, রেল, বিমান, নদী, সমুদ্র ও মানুষের সঙ্গে মানুষের যোগাযোগ বাড়াতে এই রিপোর্টে বেশ কিছু প্রস্তাব রয়েছে। বিদ্যুৎ যোগাযোগ বৃদ্ধিও দুই দেশের সার্বিক বোঝাপড়া বাড়াতে সহায়ক হবে বলে রিপোর্টের অভিমত।
