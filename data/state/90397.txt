
ঢাকার সাভারে বিশ্ববিদ্যালয়পড়ুয়া এক তরুণীর লাশ উদ্ধার করেছে পুলিশ। আজ রোববার সন্ধ্যায় পৌর এলাকার নামাগ্যান্ডা মহল্লায় নিজেদের বাসা থেকে তাঁর লাশ উদ্ধার করা হয়।
নিহত তরুণীর নাম চৌধুরী মাবরুকা ফেরদৌসি (১৮)। তিনি সাভার গণবিশ্ববিদ্যালয়ের ফার্মেসি বিভাগের প্রথম বর্ষের ছাত্রী ছিলেন। তাঁর বাবার নাম চৌধুরী মিজানুর রহমান।  মাবরুকার ভাই অমি বলেন, তাঁদের মা ও বাবা চাকরির কারণে সাভারের বাইরে থাকেন। বোনকে নিয়ে তিনি সাভার বাসায় থাকতেন। তাঁরা দুজনই বিশ্ববিদ্যালয়য়ের শিক্ষার্থী। প্রতিদিনের মতো আজ সকাল সাতটার দিকে তাঁরা নিজ নিজ বিশ্ববিদ্যালয়ে যাওয়ার জন্য একসঙ্গে বাসা থেকে বের হয়ে যান। বেলা তিনটার দিকে তিনি বাসায় ফিরে ঘরের দরজা ভেতর থেকে বন্ধ পান। অনেক চিৎকার করে সাড়া না পেয়ে তিনি বিষয়টি প্রতিবেশীদের জানান। এর পর দরজা ভেঙে ঘরের ভেতরে ঢুকে মাবরুকাকে ফ্যানের সঙ্গে ঝুলতে দেখেন। বিষয়টি সাভার মডেল থানাকে অবহিত করার পর পুলিশ ঘটনাস্থল থেকে লাশ উদ্ধার করে নিয়ে যায়।  সাভার মডেল থানার ভারপ্রাপ্ত কর্মকর্তা (ওসি) মহসিনুল কাদির বলেন, প্রাথমিকভাবে মনে হচ্ছে মেয়েটি আত্মহত্যা করেছেন। এ ব্যাপারে মামলার প্রস্তুতি চলছে।
