
মাগুরার মহম্মদপুর উপজেলার ডুমুরশিয়া গ্রামে বখাটের ধারালো ক্ষুরের পোঁচে মেয়ে মাবিয়া সুলতানার গুরুতর জখম হওয়ার ঘটনায় তাঁর বাবা আতর আলী মামলা করেছেন।
গতকাল সোমবার রাতে মহম্মদপুর থানায় করা ওই মামলায় আশিক মোল্লা (২০) ও মো. রয়েল (২২) নামের দুই যুবককে আসামি করা হয়। আশিক ডুমুরশিয়ার পাশে আড়পাড়া গ্রামের আর রয়েলের বাড়ি মাবিয়াদের বাড়ির পাশে।
মহম্মদপুর থানার ভারপ্রাপ্ত কর্মকর্তা (ওসি) মো. মতিয়ার রহমান প্রথম আলোকে বলেন, মামলা হওয়ার পর রাতেই আশিককে ধরতে তাঁর বাড়িতে অভিযান চালানো হয়। তবে বাড়িতে কাউকে পাওয়া যায়নি। ঘর তালাবদ্ধ করে সবাই বাড়ি থেকে পালিয়েছে। রয়েলের বাড়িতে গিয়েও কাউকে পাওয়া যায়নি।
বখাটের উত্ত্যক্তে অতিষ্ঠ হয়ে মেয়ে মাবিয়া সুলতানার বিয়ে ঠিক করেছিলেন মাগুরার মহম্মদপুর উপজেলার ডুমুরশিয়া গ্রামের বাসিন্দা আতর আলী ফকির। আগামী শুক্রবার বিয়ে হওয়ার কথা ছিল। কিন্তু সে বিয়ে এখন অনিশ্চিত।
গতকাল রোববার দিবাগত রাতে মাবিয়ার মুখে ক্ষুর দিয়ে পোঁচ দিয়ে তাঁর চেহারা বিকৃত করে দিয়েছে স্থানীয় এক যুবক। চিকিৎসকেরা বলেছেন, তাঁর অবস্থা সংকটজনক।
হাসপাতালে চিকিৎসাধীন মাবিয়া, মাবিয়ার স্বজন ও চিকিৎসকদের সঙ্গে কথা বলে জানা গেছে, মাবিয়া মাগুরা সদর উপজেলার আলোকদিয়া অমরেশ বসু মহাবিদ্যালয়ের বিএ (পাস) শেষ বর্ষের ছাত্রী। প্রেম ও বিয়ের প্রস্তাবে রাজি না হওয়ায় আশিক মোল্লা নামের এক যুবক তাঁর ওপর এই হামলা চালিয়েছে।
কলেজছাত্রীর মুখে ক্ষুরের পোঁচ দিলো বখাটে
