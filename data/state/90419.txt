
বিএনপির চেয়ারপারসন খালেদা জিয়া আজ রোববার রাতে কক্সবাজারে পৌঁছেছেন। দুপুর সোয়া ১২টার দিকে চট্টগ্রাম সার্কিট হাউস থেকে কক্সবাজারের উদ্দেশে রওনা দেন সাবেক প্রধানমন্ত্রী খালেদা জিয়া। রাত ৮টায় তিনি কক্সবাজারে পৌঁছান।
কাল সোমবার কক্সবাজারের উখিয়ায় রোহিঙ্গা ক্যাম্প পরিদর্শনে যাবেন খালেদা জিয়া। সেখানে মিয়ানমার থেকে এবার পালিয়ে আসা রোহিঙ্গাদের মাঝে তিনি ত্রাণও বিতরণ করবেন।  সার্কিট হাউস থেকে কক্সবাজারের পথে পথে বিএনপির নেতা-কর্মীরা দলীয় নেত্রীকে একনজর দেখতে ও শুভেচ্ছা জানাতে ভিড় করেন। এর মধ্যে চট্টগ্রামের লোহাগাড়ায় খালেদা জিয়ার গাড়ির চাকা পাংচার হলে সেখানে কিছু সময় অপেক্ষা করতে হয় তাঁকে। পথে পথে নেতা-কর্মীদের ভিড় ঠেলে ও ভালোবাসায় সিক্ত হয়ে কক্সবাজারে পৌঁছাতে বিএনপির চেয়ারপারসনের সময় লাগে প্রায় আট ঘণ্টা। কক্সবাজারে সার্কিট হাউসে রাতযাপন শেষে আগামীকাল সোমবার দুপুরে উখিয়ায় রোহিঙ্গাদের জন্য নির্মিত ক্যাম্প পরিদর্শন করবেন তিনি।
খালেদার গাড়িবহরে ৫০টির বেশি গাড়ি ছিল। এ ছাড়া বিভিন্ন মিডিয়ার আরও ২৫টির মতো গাড়ি ছিল।
গত শনিবার বেলা ১১টার দিকে খালেদা জিয়া ঢাকার গুলশানের বাসা থেকে কক্সবাজারের উদ্দেশে রওনা দেন। বিকেল ৫টার দিকে ফেনীতে ঢোকার পথে খালেদার গাড়িবহরের ২০টির মতো গাড়ি ভাঙচুর করে দুর্বৃত্তরা। তাদের হামলায় গণমাধ্যমের ৫টি গাড়ি ক্ষতিগ্রস্ত হয়। আহত হন ৬ জন সাংবাদিক। খালেদা জিয়া পরে ফেনী থেকে রাতে চট্টগ্রামে আসেন। সেখানে সার্কিট হাউসে রাত যাপন করেন।
তবে রোববার চট্টগ্রাম থেকে কোনো বাধা বা হামলা ছাড়াই খালেদার গাড়িবহর কক্সবাজারে পৌঁছায়। চট্টগ্রামসহ বিভিন্ন স্থানে পুলিশের বিপুলসংখ্যক সদস্য মোতায়েন ছিলেন।
