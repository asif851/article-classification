
চাঁদপুরের হাজীগঞ্জে ৫৭টি প্রাথমিক বিদ্যালয়ে বিদ্যুৎ-সংযোগ নেই। বিদ্যুৎ-সংযোগ না থাকায় এসব বিদ্যালয়ে শিক্ষক ও শিক্ষার্থীরা নানাভাবে ভোগান্তি পোহাচ্ছে।উপজেলা প্রাথমিক শিক্ষা কর্মকর্তার কার্যালয় সূত্রমতে, উপজেলায় প্রাথমিক বিদ্যালয়ের সংখ্যা ১৫৭টি। এর মধ্যে ১০০ বিদ্যালয়ে বিদ্যুৎ-সংযোগ আছে। ৫৭টি বিদ্যালয়ে বিদ্যুৎ-সংযোগ নেই। বিদ্যুৎ-সংযোগ না থাকায় এসব বিদ্যালয়ের শিক্ষার্থীরা ডিজিটাল শিক্ষাব্যবস্থার সুযোগ থেকে বঞ্চিত হচ্ছে। তবে এসব বিদ্যালয়ে উপজেলা প্রাথমিক শিক্ষা কার্যালয় থেকে বিদ্যুৎ-সংযোগ দেওয়ার জন্য প্রাথমিক ও গণশিক্ষা মন্ত্রণালয়ে তথ্য পাঠানো হয়েছে।উপজেলা প্রাথমিক শিক্ষা কার্যালয়ের অফিস সহকারী কাউসার হোসেন বলেন, গত বছর ৬৫টি বিদ্যালয়ে মাল্টিমিডিয়া প্রজেক্টর সরবরাহ করা হয়েছে। পর্যায়ক্রমে প্রতিটি বিদ্যালয়ে এ প্রজেক্টর দেওয়া হবে। যেসব বিদ্যালয়ে বিদ্যুৎ নেই, তারাও এ সুবিধা পাবে।কাশিমপুর সরকারি প্রাথমিক বিদ্যালয়ের প্রধান শিক্ষক মো. মাহবুবুর রহমান বলেন, বিদ্যুৎ বিল না দেওয়ায় পাঁচ বছর আগে তাঁদের বিদ্যালয়ের সংযোগ কেটে দেওয়া হয়েছে। এখানে ১৪৬ জন ছাত্রছাত্রী আছে। গত ডিসেম্বরে উপজেলা থেকে মাল্টিমিডিয়া প্রজেক্টর পাঠানো হয়েছে। বিদ্যুৎ না থাকায় এটি ব্যবহার করা যাচ্ছে না।বিদ্যালয়ের পঞ্চম শ্রেণির শিক্ষার্থী ফাতেমা ও সাহিদা জানায়, বিদ্যুৎ না থাকায় গরমকালে সবচেয়ে বেশি ভোগান্তি হয়। গত কয়েক দিন কুয়াশার কারণে কক্ষের দরজা-জানালা বন্ধ করে রাখতে হচ্ছে। এতে অন্ধকার হয়ে যাওয়ায় ক্লাস করা যাচ্ছে না।পশ্চিম হাটিলা সরকারি প্রাথমিক বিদ্যালয় পরিচালনা পর্ষদের সভাপতি মো. মিজানুর রহমান বলেন, ‘এখানে বিদ্যুৎ-সংযোগ দেওয়ার জন্য একটি বৈদ্যুতিক খুঁটির প্রয়োজন। খুঁটির জন্য চাঁদপুর পল্লী বিদ্যুৎ সমিতির কার্যালয়ে আবেদন করেছি। শিগগিরই বিদ্যুৎ পাওয়া যাবে। বিদ্যুৎ না থাকায় বিদ্যালয়ের ৩০০ ছাত্রছাত্রী ভোগান্তি পোহাচ্ছে।’উপজেলা প্রাথমিক শিক্ষা কর্মকর্তা (ভারপ্রাপ্ত) এ কে এম মিজানুর রহমান বলেন, গত ২১ নভেম্বর প্রাথমিক ও গণশিক্ষা মন্ত্রণালয় থেকে বিদ্যুৎবিহীন বিদ্যালয়ের তালিকা চাওয়া হয়েছে। আমরা প্রয়োজনীয় ব্যবস্থা নেওয়ার জন্য জেলা শিক্ষা কার্যালয়ের মাধ্যমে এসব বিদ্যালয়ের তথ্য মন্ত্রণালয়ে পাঠিয়েছি।
