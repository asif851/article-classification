
চৌদ্দ দফা দাবি-দাওয়া নিয়ে বিমানের প্রধান কার্যালয় আজ সোমবার প্রায় আড়াই ঘণ্টা ঘেরাও করে রাখেন প্রতিষ্ঠানটির সিবিএ নেতৃত্বাধীন শ্রমিকেরা। আজ সোমবার বেলা ১১টা থেকে দেড়টা পর্যন্ত এই ঘেরাও কর্মসূচি চলে।
আন্দোলনকারীরা বলছেন, দাবি মানা না হলে মাসব্যাপী কর্মসূচির অংশ হিসেবে তাঁরা আগামী বৃহস্পতিবার বিমানের বোর্ড চেয়ারম্যানের কার্যালয় ঘেরাও করবেন।বিমানের শ্রমিক-কর্মচারী ইউনিয়নের সভাপতি মশিকুর রহমান জানান, ইউনিফর্ম, চিকিত্সা-সুবিধা, গ্রাচ্যুইটি, প্রভিডেন্ট ফান্ড, গ্রুপ বিমা, ৮৫৬ জন শ্রমিকের চাকরি স্থায়ী করাসহ বিভিন্ন দাবিতে আজকের এই কর্মসূচি পালন করা হয়। দাবি মানা না হলে বৃহস্পতিবার বিমানের বোর্ড চেয়ারম্যানের কার্যালয় ঘেরাও করা হবে।বিমানের জেনারেল ম্যানেজার (জনসংযোগ) খান মোহাম্মাদ মোশাররফ প্রথম আলোকে জানান, কর্মচারীরা বিমানের ভারপ্রাপ্ত মহাব্যবস্থাপক মোসাদ্দিক আহমেদের কাছে একটি স্মারকলিপি দেন।
