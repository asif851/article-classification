
হেফাজতের সঙ্গে সমঝোতা করার জন্য পাঠ্যপুস্তকে পরিবর্তন আনা হয়েছে বলে মন্তব্য করেছেন অর্থনীতিবিদ মঈনুল ইসলাম। চট্টগ্রাম বিশ্ববিদ্যালয়ের এই অধ্যাপক বলেন, হেফাজতে ইসলামের একটি ভোটও কখনো আওয়ামী লীগের বাক্সে পড়বে না। গতকাল শুক্রবার বিকেলে চট্টগ্রাম প্রেসক্লাব মিলনায়তনে যুব ইউনিয়ন চট্টগ্রাম বিভাগের উদ্যোগে আয়োজিত যুব সম্মেলনে তিনি এসব মন্তব্য করেন।অর্থনীতিবিদ মঈনুল ইসলাম দাবি করেন, ২০১৪ সালে খালেদা জিয়া ও তারেক রহমানের ভুলের কারণে আওয়ামী লীগ ক্ষমতায় গেছে। ২০১৪ সালের ৫ জানুয়ারি যদি সত্যিকারের নির্বাচন হতো বিএনপি-জামায়াত ক্ষমতায় আসত। তিনি বলেন, দুর্নীতি আর লুণ্ঠন বন্ধ না হলে ২০১৯ সালে সুষ্ঠু নির্বাচন হলে আওয়ামী লীগের ভরাডুবি হবে। এর কারণ তারা দুর্নীতি আর লুণ্ঠনের রাজনীতি থেকে সরে আসেনি। তারা অনেক উন্নতি করেছে, কিন্তু দুর্নীতি আর লুটপাটের কারণে কিন্তু তারা জনগণ থেকে ক্রমশ সরে যাচ্ছে।অনুষ্ঠানে আরও বক্তব্য দেন সিপিবি চট্টগ্রাম জেলার সভাপতি মো. শাহ আলম, বাংলাদেশ কলেজ বিশ্ববিদ্যালয় শিক্ষক সমিতির কেন্দ্রীয় সাধারণ সম্পাদক অধ্যাপক মুহাম্মদ জাহাঙ্গীর, প্রকৌশলী দেলোয়ার মজুমদার, অধ্যাপক কানাই লাল দাশ ও যুব ইউনিয়নের কেন্দ্রীয় সাধারণ সম্পাদক হাফিজ আদনান।সাম্প্রদায়িকতা ও জঙ্গিবাদবিরোধী এই যুব সম্মেলনে অন্য বক্তারা অবিলম্বে সব জঙ্গি হামলার ঘটনার সুষ্ঠু তদন্ত ও বিচার নিশ্চিত করার দাবি জানান। পাশাপাশি জঙ্গিদের অর্থায়নের উৎস খুঁজে বের করে তা ধ্বংস করা এবং জামায়াত-শিবিরের রাজনীতি নিষিদ্ধ করার দাবি জানান।যুব ইউনিয়নের কেন্দ্রীয় কমিটির সহসভাপতি আমির হোসেনের সভাপতিত্বে সম্মেলনে বক্তব্য দেন সংগঠনের চট্টগ্রাম জেলার সভাপতি রিপায়ন বড়ুয়া, রাঙামাটি জেলার সভাপতি এম জিসান বখতিয়ার, চট্টগ্রাম জেলার সাধারণ সম্পাদক উজ্জ্বল শিকদার, চট্টগ্রাম দক্ষিণ জেলার সাধারণ সম্পাদক সনৎ বড়ুয়া ও কক্সবাজারের সাধারণ সম্পাদক ফাতেমা আক্তার।
 
