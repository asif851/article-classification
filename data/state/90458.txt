
মাগুরার সদর উপজেলার একটি কেন্দ্রে আজ বুধবার সকালে নির্বাচনের সময় জাল ভোটের ছবি তোলার সময় তাতে বাধা দিয়েছেন সহকারী প্রিসাইডিং অফিসার। এসময় সেখানে প্রথম আলো প্রতিনিধির ক্যামেরা কেড়ে নেওয়ার অভিযোগ উঠেছে। আজ সকাল সাড়ে ১০টার দিকে মাগুরা সদর উপজেলার রামনগর সরকারি প্রাথমিক বিদ্যালয়ের কেন্দ্রে এ ঘটনা ঘটে।
প্রত্যক্ষদর্শী সূত্রে জানা গেছে, সকালে রামনগর সরকারি প্রাথমিক বিদ্যালয়ের কেন্দ্রে জাল ভোট দেওয়ার ছবি তোলার চেষ্টা করেন প্রথম আলোর মাগুরা প্রতিনিধি কবির হোসেন। এ সময় ওই কেন্দ্রের সহকারী প্রিসাইডিং অফিসার আবদুল বারিক বিশ্বাস তাঁর কাছ থেকে ক্যামেরা কেড়ে নেন। ঘটনাটি নির্বাহী ম্যাজিস্ট্রেট আশরাফুল ইসলামের সামনে ঘটলেও তিনি নির্বিকার ছিলেন। পরে বিষয়টি রিটার্নিং কর্মকর্তা এম এ তারেককে জানানো হলে তিনিও বিষয়টি তেমন গুরুত্বের সঙ্গে নেননি। এর কিছুক্ষণ পর নির্বাহী ম্যাজিস্ট্রেটের মধ্যস্থতায় তাঁর ক্যামেরা ফিরিয়ে দেওয়া হয়।
আবদুল বারিক বিশ্বাস রামনগর সরকারি প্রাথমিক বিদ্যালয়ের কেন্দ্রে সহকারী প্রিসাইডিং কর্মকর্তার দায়িত্বে থাকলেও তাঁকে আওয়ামী লীগ-সমর্থিত প্রার্থী পঙ্কজ কুমার কুণ্ডুর পক্ষে কাজ করতে দেখা যায়। তিনি আলাইপুর মাদ্রাসার শিক্ষক। ওই কেন্দ্রের প্রিসাইডিং কর্মকর্তার নাম ফরিদুল ইসলাম।
প্রত্যক্ষদর্শী হিসেবে এনটিভির মাগুরা প্রতিনিধি শফিকুল ইসলাম ও চ্যানেল নাইনের প্রতিনিধি আলীমুজ্জামান উজ্জ্বল ঘটনার সত্যতা নিশ্চিত করেছেন।
