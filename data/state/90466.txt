
গাজীপুরের শ্রীপুরে রাস্তায় পথচারীদের সামনে স্ত্রীকে নির্যাতনের মামলায় ইব্রাহিম মিয়াকে (৩৬) গ্রেপ্তার করেছে পুলিশ। আজ রোববার দুপুর ১২টায় উপজেলার গোদারচালা গ্রাম থেকে তাঁকে গ্রেপ্তার করা হয় বলে নিশ্চিত করেছেন মামলার তদন্তকারী কর্মকর্তা।
স্বামীর কাছে রান্নার চাল কিনে দিতে বলায় গত ২০ জানুয়ারি উপজেলার এমসিবাজার এলাকায় পথচারীদের সামনে স্ত্রী ফরিদা বেগমকে নির্মম নির্যাতন করেন ইব্রাহিম মিয়া। স্ত্রীকে রাস্তায় মারতে মারতে টেনেহিঁচড়ে রিকশায় ওঠানো হয়। পরে রিকশার পাটাতনে ফেলে নাক, মুখে জুতা দিয়ে আঘাত করেন। ঘটনাটি একজন প্রত্যক্ষদর্শী মোবাইলে ভিডিও করে তা সামাজিক যোগাযোগমাধ্যমে শেয়ার করায় ভিডিওটি ভাইরাল হয়ে যায়। এ ঘটনার পর ফরিদা বাদী হয়ে স্বামী, স্বামীর দ্বিতীয় স্ত্রীসহ মোট পাঁচজনকে আসামি করে শ্রীপুর থানায় মামলা করেন।

শ্রীপুর থানার উপপরিদর্শক (এসআই) ও মামলার তদন্তকারী কর্মকর্তা সৈয়দ আজিজুল হক জানান, আসামিদের মধ্যে চারজনকে ঘটনার দিনই গ্রেপ্তার করা হয়। মামলার প্রধান আসামি গোদারচালা গ্রামের ইব্রাহিম মিয়া দীর্ঘদিন পলাতক ছিল। গোপন সংবাদে তাঁর অবস্থান নিশ্চিত হয়ে আজ দুপুরে তাঁকে গ্রেপ্তার করা হয়।
