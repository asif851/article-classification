
নারায়ণগঞ্জ-৪ আসনের ক্ষমতাসীন দলের সাংসদ শামীম ওসমান সবার কাছে ‘আগাম’ ক্ষমা চেয়ে নিয়েছেন। গুলিতে তাঁর মৃত্যু হতে পারে, এমন আশঙ্কা প্রকাশ করে তিনি সবার কাছে ক্ষমা চান।আজ মঙ্গলবার স্পিকার শিরীন শারমিন চৌধুরীর সভাপতিত্বে দশম সংসদের জাতীয় পার্টির সদ্য প্রয়াত সাংসদ নাসিম ওসমানের ওপর শোক প্রস্তাবের আলোচনায় তিনি আগাম ক্ষমা চান।শামীম ওসমান বলেন, ‘আমি আল্লাহ ছাড়া আর কোনো শক্তির কাছে মাথা নত করি নাই, করবও না। আমার ভাই (নাসিম ওসমান) শেষ জীবনে একটু কষ্ট পেয়ে গেছেন কিছু কারণে। আপনারা যাঁরা এখানে আছেন, সবাই জ্ঞানী-গুণী মানুষ। আপনারা সবাই জনগণের প্রতিনিধি। আল্লাহ তাঁকেই জনগণের প্রতিনিধি বানান, যাঁর ওপর তাঁর রহমত থাকে। আপনারা দোয়া করবেন, আল্লাহ যেন তাঁকে (নাসিম ওসমান) বেহেশত নসিব করে।’শামীম ওসমান বলেন, ‘আমি তাঁর (নাসিম ওসমান) সবচেয়ে ছোট ভাই, কালকে আমারও মৃত্যু হতে পারে। বোমা হামলায় মরি নাই; “এক্সটেনশন লাইফে” আছি, কীভাবে মরব, ঠিক জানি না। স্বাভাবিক মৃত্যু হবে, না অস্বাভাবিক হবে, জানি না; কার গুলিতে মরব, সেটাও বুঝি না। খুনি তো চারদিকেই ঘোরে। যদি মৃত্যু হয় তাহলে আপনাদের কাছে অগ্রিম ক্ষমা চেয়ে নিলাম। আমাকে মাফ করে দেবেন।’

