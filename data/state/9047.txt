
কুমিল্লা বিশ্ববিদ্যালয়ের কম্পিউটারবিজ্ঞান ও প্রকৌশল (সিএসই) বিভাগের প্রথম বর্ষ দ্বিতীয় সেমিস্টারের চূড়ান্ত পরীক্ষার একটি কোর্সের প্রশ্ন ফাঁস হওয়ার অভিযোগ পাওয়া গেছে। এ ঘটনায় লিখিত উত্তরপত্র জব্দ করা হয়েছে। ওই পরীক্ষা বাতিল করা হয়েছে।পরীক্ষা নিয়ন্ত্রকের দপ্তর ও তিনজন শিক্ষক জানান, ২০ মার্চ সকালে সিএসই বিভাগের পদার্থবিজ্ঞান-২ কোর্সের চূড়ান্ত পরীক্ষায় অংশ নিতে যান সিরাজুল ইসলাম নামের এক শিক্ষার্থী। পরীক্ষা শুরুর আগে উত্তরপত্র বিতরণের সময় হঠাৎ করে এক শিক্ষক দেখতে পান সিরাজুলের কাছে লিখিত উত্তরপত্র। তিনি ওই উত্তরপত্র জব্দ করেন। একই সঙ্গে ওই শিক্ষার্থীকে বিভাগীয় প্রধানের কক্ষে নিয়ে জেরা করেন। একপর্যায়ে ওই শিক্ষার্থী স্বীকার করেন বিভাগের অফিস সহকারী নির্মল চন্দ্র দাস ও আরেক জন মিলে প্রশ্নপত্র ফাঁস করেন।নির্মল চন্দ্র দাস বলেন, বিভাগীয় প্রধানের কম্পিউটার থেকে সিরাজুল ও শাখাওয়াত প্রশ্ন চুরি করেন। একই সঙ্গে মুঠোফোনে প্রশ্নের ছবি তুলে নেন।এ প্রসঙ্গে বিভাগীয় প্রধান মো. মাহফুজুর রহমান বলেন, নির্মল চন্দ্র দাসের মাধ্যমে কাজটি হয়েছে। এ ব্যাপারে তদন্ত করে দৃষ্টান্তমূলক ব্যবস্থা নেওয়ার জন্য শৃঙ্খলা কমিটিকে সুপারিশ করা হবে।
 
