
বঙ্গবন্ধুকন্যা প্রধানমন্ত্রী ও আওয়ামী লীগ সভাপতি শেখ হাসিনার ৭০তম জন্মদিন উপলক্ষে মিলাদ ও দোয়া মাহফিল অনুষ্ঠিত হয়েছে। আজ বুধবার বাদ আসর প্রধানমন্ত্রীর সরকারি বাসভবন গণভবনে এ মিলাদ ও দোয়া মাহফিল অনুষ্ঠিত হয়। এতে প্রধানমন্ত্রী শেখ হাসিনার দীর্ঘায়ু ও সুস্বাস্থ্য কামনা করে মহান আল্লাহর কাছে মোনাজাত করা হয়।
প্রধানমন্ত্রীর কার্যালয় থেকে পাঠানো এক প্রেস বিজ্ঞপ্তিতে বলা হয়, দোয়া মাহফিলে জাতির জনক বঙ্গবন্ধু শেখ মুজিবুর রহমানসহ ১৫ আগস্ট শহীদদের আত্মার শান্তি কামনা করা হয়। একই সঙ্গে জাতির শান্তি, উন্নতি ও সমৃদ্ধির উত্তরোত্তর বৃদ্ধিও কামনা করেও দোয়া করা হয়।
মিলাদ ও দোয়া মাহফিল পরিচালনা করেন সোবহানবাগ জামে মসজিদের পেশ ইমাম মাওলানা মোহাম্মদ লিয়াকত হোসেন। এতে বস্ত্র ও পাট প্রতিমন্ত্রী মির্জা আজম, আওয়ামী লীগের সাংগঠনিক সম্পাদক আ ফ ম বাহাউদ্দিন নাছিম, খালিদ মাহমুদ চৌধুরী, প্রচার ও প্রকাশনা সম্পাদক হাছান মাহমুদ, প্রধানমন্ত্রীর সামরিক সচিব মেজর জেনারেল মিয়া মোহাম্মদ জয়নুল আবেদীন এবং প্রধানমন্ত্রীর কার্যালয় ও গণভবনের জ্যেষ্ঠ কর্মকর্তারা অংশ নেন।
প্রধানমন্ত্রীর জন্মদিন উপলক্ষে রাজধানীর গেন্ডারিয়ার আঞ্জুমান মুফিদুল ইসলামের এতিমখানা ও আজিমপুরের ছোটমণি নিবাস এতিমখানায় বিশেষ খাবার বিতরণ করা হয়।
প্রধানমন্ত্রীর জন্মদিনে কেক কাটা, আনন্দ মিছিলসহ অন্যান্য কর্মসূচি পালনের কথা থাকলেও গতকাল মঙ্গলবার সব্যসাচী লেখক সৈয়দ শামসুল হকের প্রয়াণে তা স্থগিত করা হয়।
