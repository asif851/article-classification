
বিএনপির স্থায়ী কমিটির সদস্য এম কে আনোয়ার বলেছেন, এ কে খন্দকার গোমর ফাঁস করে দিয়েছেন। এ কারণে সংসদ থেকে তাঁর বিরুদ্ধে গালিগালাজ শুরু হয়েছে। দেশদ্রোহীর অভিযোগে বিচারের কথা বলা হচ্ছে।আজ শনিবার জাতীয় প্রেসক্লাবে এক আলোচনা সভায় এম কে আনোয়ার এ কথা বলেন।বিএনপির সিনিয়র ভাইস চেয়ারম্যান তারেক রহমানের কারামুক্তি দিবস উপলক্ষে স্বেচ্ছাসেবক দল ওই আলোচনার আয়োজন করে।এম কে আনোয়ার বলেন, এ কে খন্দকার তাঁর বইয়ে গোমর ফাঁস করে দিয়েছেন কীভাবে স্বাধীনতার ঘোষক জিয়াউর রহমান। শেখ মুজিব স্বাধীনতার ঘোষণা দিয়েছেন, তা কোথাও এ কে খন্দকার পাননি। মুক্তিযুদ্ধের জন্য আওয়ামী লীগের কোনো প্রস্তুতি ছিল না। তিনি ৭ মার্চ বক্তৃতা শেষ করেছিলেন জয় পাকিস্তান বলে। হাবিবুর রহমানের বইয়ের প্রথম সংস্করণেও এই কথাটি উল্লেখ ছিল বলে এম কে আনোয়ার দাবি করেন।বিএনপির এই নেতা বলেন, মানুষ বিএনপির চেয়ারপারসন খালেদা জিয়া, তারেক রহমানের দিকে তাকিয়ে আছে। তারেক রহমানের বিরুদ্ধে ১৩টি মামলা দেওয়া হয়েছে। কিন্তু একটি মামলাতেও সাক্ষ্যপ্রমাণ হাজির করতে পারেনি।অন্যদের মধ্যে বিএনপির চেয়ারপারসনের উপদেষ্টা শওকত মাহমুদ, স্বেচ্ছাসেবক দলের সভাপতি হাবিব উন নবী খান প্রমুখ বক্তব্য দেন।
