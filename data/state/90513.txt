
লক্ষ্মীপুরের রায়পুর ও রামগতি উপজেলায় পুলিশের সঙ্গে জামায়াত-শিবিরের সংঘর্ষের ঘটনায় ২১ জনের নাম উল্লেখসহ জামায়াত-শিবিরের অজ্ঞাতনামা আরও প্রায় দুই হাজার নেতা-কর্মীকে আসামি করে মামলা হয়েছে। দুটি ঘটনায় পুলিশ রায়পুর থানায় গতকাল বৃহস্পতিবার বিকেলে ও রামগতিতে গত বুধবার রাতে পৃথক মামলা করে।অপরদিকে বুধবার রাতেই দায়িত্বে অবহেলার অভিযোগে রায়পুর থানার ভারপ্রাপ্ত কর্মকর্তা (ওসি) আবুল কাসেম চৌধুরীকে পুলিশ লাইনে প্রত্যাহার করা হয়েছে।স্থানীয় লোকজন ও পুলিশ জানায়, জামায়াতের হরতালের শেষ দিন বুধবার দুপুরে লক্ষ্মীপুর-চাঁদপুর সড়কের রায়পুরের বর্ডার এলাকা দিয়ে লক্ষ্মীপুরের মুখ্য বিচারিক হাকিম আওলাদ হোসেন ভূঁইয়া চাঁদপুরে যাওয়ার পথে তাঁর গাড়িতে জামায়াত-শিবিরের কর্মীরা ইটপাটকেল নিক্ষেপ করলে গাড়িটি ক্ষতিগ্রস্ত হয়। এ সময় হামলাকারীদের ধাওয়া করলে পুলিশের সঙ্গে তাঁদের সংঘর্ষ বাধে। তিন ঘণ্টাব্যাপী এ সংঘর্ষে ২০ জন গুলিবিদ্ধসহ ৫০ জন আহত হন। এর মধ্যে পুলিশের ছয়জন সদস্যও রয়েছেন। পরিস্থিতি নিয়ন্ত্রণে পুলিশ ২৫০টি গুলি, কাঁদানে গ্যাসের শেল ও রাবার বুলেট নিক্ষেপ করে।অপরদিকে দায়িত্বে অবহেলার অভিযোগে বুধবার রাতেই ওসি আবুল কাসেমকে পুলিশ লাইনে প্রত্যাহার করা হয়েছে।চট্টগ্রাম বিভাগের অতিরিক্ত ডিআইজি মাহবুবুর রহমান গতকাল বিকেলে ঘটনাস্থল পরিদর্শন করেছেন। এ সময় লক্ষ্মীপুরের ভারপ্রাপ্ত পুলিশ সুপার শেখ শরিফুল ইসলাম, চাঁদপুরের পুলিশ সুপার আমির জাফর, রায়পুর উপজেলা নির্বাহী কর্মকর্তা দুলাল চন্দ্র সূত্রধর প্রমুখ তাঁর সঙ্গে ছিলেন।রায়পুর থানার পরিদর্শক (তদন্ত) নাছিরুল ইসলাম মজুমদার বলেন, সংঘর্ষের ঘটনায় রায়পুর থানার উপপরিদর্শক (এসআই) আবুল বাশার গাড়ি ভাঙচুরের ঘটনায় ২১ জনের নাম উল্লেখসহ জামায়াত-শিবিরের ৭০০ থেকে ৮০০ নেতা-কর্মীর বিরুদ্ধে মামলা করেছেন।রাস্তায় প্রতিবন্ধকতা সৃষ্টি করায় এসআই ফোরকান উদ্দিন জামায়াত-শিবিরের অজ্ঞাতনামা এক হাজার ২০০ নেতা-কর্মীর বিরুদ্ধে পৃথক একটি মামলা করেন।রামগতিতে বুধবার দুপুরে উপজেলার চর ডাক্তার বুড়াকর্তার আশ্রম এলাকায় পিকেটিংয়ের সময় জামায়াত-শিবিরের কর্মীদের সঙ্গে পুলিশের সংঘর্ষ হয়। এতে রামগতি থানার কনস্টেবল তপন বোস ও শহিদুল ইসলাম আহত হন। পরে ফাঁকা গুলি ছুড়ে পুলিশ পরিস্থিতি নিয়ন্ত্রণে আনে।রামগতি থানার ওসি মোক্তার হোসেন জানান, এ ঘটনায় জড়িত ব্যক্তিদের গ্রেপ্তারের চেষ্টা চলছে। রামগতি থানার উপপরিদর্শক মুন্সি আনিসুর রহমান জামায়াত-শিবিরের প্রায় দেড় শ নেতা-কর্মীর বিরুদ্ধে মামলা করেছেন।
