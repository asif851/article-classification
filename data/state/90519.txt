
মিরপুরের দারুস সালামে র‍্যাবের ১০০ ঘণ্টা ধরে চলা অভিযান আজ শুক্রবার বিকেলে শেষ হয়েছে। ঘটনাস্থল থেকে অবিস্ফোরিত বোমা, অস্ত্র ও গোলাবারুদ সরিয়ে নেওয়ার পর ‘কমল প্রভা’সহ আশপাশের ভবনের বাসিন্দারা বাড়ি ফিরতে শুরু করেছেন।
শুক্রবার বিকেল ৪টার দিকে র‍্যাবের আইন ও গণমাধ্যম শাখার পরিচালক মুফতি মাহমুদ খান সংবাদমাধ্যমকে অভিযানের সমাপ্তির কথা জানান। তিনি বলেন, অভিযানে জঙ্গি আস্তানা থেকে ৩ ধরনের ১৭টি শক্তিশালী বোমা পাওয়া গেছে। এ ছাড়া ৩০টি হ্যান্ড গ্রেনেড, কেমিক্যালমিশ্রিত ৫০টি বোতল, ১ কনটেইনার অ্যাসিড, ১০ কেজি গানপাউডার, ৩ কেজি সালফার, ৮ থেকে ১০টি কনটেইনার দাহ্য পদার্থ ও ১০০টি ধারালো দেশীয় অস্ত্র উদ্ধার হয়েছে। বাড়ির ভেতরে যে ২৩টি ফ্রিজ ছিল, সেগুলোর মধ্যে দুটির সঙ্গে ইম্প্রোভাইজড বোমার সংযোগ ছিল।
ভবনের মালিক হাবিবুল্লাহ বাহার আজাদকে পাঁচ দিনের রিমান্ডে নেওয়া হয়েছে বলে জানান র‍্যাব-৪-এর অধিনায়ক খন্দকার লুৎফুল কবির।
গত ২৮ এপ্রিল সাভার মডেল থানায় দায়ের করা মামলায় ‘কমল প্রভা’ বাড়ির মালিক ও নিরাপত্তা প্রহরীকে গ্রেপ্তার দেখানো হয়েছে।
এক প্রশ্নের জবাবে দারুস সালাম থানার ভারপ্রাপ্ত কর্মকর্তা (ওসি) মো. সেলিমুজ্জামান বলেন, ‘কমল প্রভা’ ভবনের মালিক হাবিবুল্লাহ বাহার আজাদ ভাড়াটিয়া তথ্য ফরম জমা দিয়েছিলেন। কিন্তু ওই ফরমে আবদুল্লাহর ছবি ছিল না।  শুক্রবার বিকেলের দিকে কমল প্রভার পাশেই এক ভবনের বাসিন্দা মিজানুর রহমান অপেক্ষা করছিলেন। কমল প্রভার গ্যারেজে তিনি গাড়ি রাখেন। তিনি বলছিলেন, সোমবার দিবাগত রাতে প্রথম বিস্ফোরণটি হয়। প্রথমে তিনি ভেবেছিলেন ট্রান্সফরমার বিকল হয়েছে। পরপর আরও কয়েকটি শব্দের পর বোঝেন ঘটনা আলাদা। তিনি জানান, কমল প্রভার মালিকের এলাকায় বেশ প্রভাব আছে। তাঁর বাড়িতে এমন কিছু হতে পারে, তাঁরা ভাবতেও পারেননি।
ওই এলাকার অপর এক বাসিন্দারা শিশুসন্তানসহ আত্মঘাতী হওয়াটা তাঁরা মেনে নিতে পারছিলেন না। নিজের সন্তানের জীবনের মায়া যাঁরা করেননি, তাঁরা আরও বড় ঘটনা ঘটাতে পারতেন বলে মন্তব্য করেন তাঁরা।
এর আগে গত সোমবার টাঙ্গাইলের এলেঙ্গায় একটি বাড়িতে অভিযান চালিয়ে ‘জেএমবির জঙ্গি’ দুই ভাইকে ড্রোন ও দেশীয় অস্ত্রসহ আটকের পর তাঁদের দেওয়া তথ্যের ভিত্তিতে ওই দিন মধ্যরাতে মিরপুরের বাড়িতে অভিযান শুরু করে র‍্যাব। ওই বাড়ি থেকে একটি বহুতল ভবনের নকশাও উদ্ধার করেছে র‍্যাব।
