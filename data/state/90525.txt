
অসুস্থতার কারণে শুল্ক গোয়েন্দা ও তদন্ত অধিদপ্তরের কার্যালয়ে উপস্থিত হতে পারেননি ‘দ্য রেইনট্রি’ হোটেলের মালিক আদনান হারুন। তাঁকে জবাবদিহি করার জন্য ২৩ মে পর্যন্ত সময় দিয়েছেন শুল্ক গোয়েন্দারা। নোটিশ অনুযায়ী আজ বুধবার শুল্ক গোয়েন্দা ও তদন্ত অধিদপ্তরের কার্যালয়ে যাওয়ার কথা ছিল তাঁর।
বেলা সাড়ে ১১টার দিকে হোটেলের পক্ষে আদনান হারুনের নিজস্ব আইনজীবী জাহাঙ্গীর কবির শুল্ক গোয়েন্দা ও তদন্ত অধিদপ্তরের কার্যালয়ে উপস্থিত হন। জাহাঙ্গীর কবির প্রথম আলোকে বলেন, তাঁর মক্কেল হঠাৎ অসুস্থ হয়ে পড়েছেন। তাই আসতে পারেননি।
অসুস্থতার ধরন সম্পর্কে জানতে চাইলে জাহাঙ্গীর কবির বলেন, ‘আদনান হারুনের উচ্চ রক্তচাপ ও হাইপার টেনশন দেখা দিয়েছে। তিনি আসতেই চেয়েছিলেন, শেষ পর্যন্ত পারেননি। নোটিশের জবাব দেওয়ার জন্য শুল্ক গোয়েন্দাদের কাছে আমরা এক মাস সময় চেয়েছিলাম। তবে আমাদের ২৩ মে পর্যন্ত সময় দিয়েছে শুল্ক ও গোয়েন্দা কর্তৃপক্ষ।’
গত ২৮ মার্চ দ্য রেইনট্রি হোটেলে বিশ্ববিদ্যালয়ের দুই ছাত্রী ধর্ষণের শিকারের অভিযোগে ৬ মে বনানী থানায় মামলা হয়। আদালতে দেওয়া জবানবন্দিতে দুই ছাত্রী জানান, গত ২৮ মার্চ বনানীর দ্য রেইনট্রি হোটেলে জন্মদিনের অনুষ্ঠানে দাওয়াত দিয়ে তাঁদের নেওয়া হয়। সেখানে তাঁরা ধর্ষণের শিকার হন।
পরে গত রোববার রেইনট্রি হোটেলে শুল্ক গোয়েন্দারা অভিযান চালিয়ে ১০ বোতল বিদেশি মদ উদ্ধার করেন। এগুলো উদ্ধারের সময় হোটেল কর্তৃপক্ষ বারের লাইসেন্স দেখাতে পারেনি। অবৈধভাবে এগুলো রাখার দায়ে হোটেলটির মালিকদের জিজ্ঞাসাবাদ করা হবে বলে জানায় কর্তৃপক্ষ।
 
