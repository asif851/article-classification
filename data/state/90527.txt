
রাজধানীর হজরত শাহজালাল আন্তর্জাতিক বিমানবন্দর থেকে দুটি সোনার বারসহ ইসমাইল হোসেন (২৬) নামের এক ব্যক্তিকে আটক করেছে আর্মড পুলিশ। তারা বলছে, বারগুলোর আনুমানিক মূল্য ১২ লাখ টাকা।
আজ সোমবার সকালে ইসমাইলকে আটক করা হয়। বিমানবন্দর আর্মড পুলিশ ব্যাটালিয়নের জ্যেষ্ঠ সহকারী পুলিশ সুপার আলমগীর হোসেনের ভাষ্য, সোনার বার দুটি ইসমাইলের দুই পায়ে টেপ দিয়ে প্যাঁচানো ছিল। আটক সোনার বারের ওজন ৩০৪ গ্রাম।
বিমানবন্দর আর্মড পুলিশ ব্যাটালিয়নের জ্যেষ্ঠ সহকারী পুলিশ সুপার আলমগীর হোসেনের ভাষ্য, ইসমাইল বাংলাদেশ বিমানের বিজি ০৮৭ ফ্লাইটে মালয়েশিয়া থেকে আসেন। বিমানবন্দরের দুই নম্বর ক্যানোপি থেকে তাঁকে আটক করা হয়। এক কেজি ওজনের বার কেটে ওই দুটি বার নিয়ে আসা হয়। পাসপোর্টে দেখা গেছে, ইসমাইল নিয়মিত মালয়েশিয়া যাতায়াত করতেন। এ ব্যাপারে আইনি পদক্ষেপ নেওয়া হচ্ছে বলে তিনি জানান।
