
বয়সে কে বড়, কে ছোট—এই নিয়ে বচসা ও হাতাহাতির একপর্যায়ে রাজধানীর চকবাজার এলাকায় ছুরিকাঘাতে এক কিশোর খুন হয়েছে।খুন হওয়া কিশোরের নাম মো. হাসান (১৭)। গতকাল শুক্রবার রাত নয়টার দিকে তাঁকে ছুরিকাঘাত করা হয়। আজ শনিবার ভোররাত সাড়ে চারটার দিকে ঢাকা মেডিকেল কলেজ হাসপাতালে চিকিৎসাধীন অবস্থায় তাঁর মৃত্যু হয়।হাসানের বাবার নাম মো. আলী। তিনি পেশায় একজন ইলেকট্রিক মিস্ত্রি। হাসান ইসলামবাগ আইডিয়াল স্কুলের অষ্টম শ্রেণির শিক্ষার্থী ছিল।চকবাজারের পোস্তার হাজী রহিম বক্স লেনের একটি ভাড়া বাসায় পরিবারের সঙ্গে থাকত হাসান। দুই বোন ও এক ভাইয়ের মধ্যে হাসান মেজ।হাসানের বন্ধু সোহানের ভাষ্য, গতকাল এশার নামাজ পড়ে তারা তিন বন্ধু চাঁদনীঘাট চৌরাস্তার মোড়ে চা খাচ্ছিল। রাত নয়টার দিকে একই এলাকার আলী নামের আরেক কিশোর হাসানকে নাম ধরে ডাক দেয়। তখন আলীর সঙ্গে আরও আট-দশজন কিশোর ছিল। তারাও আড্ডা দিচ্ছিল। নাম ধরে ডাকা নিয়ে আলী ও হাসানের মধ্যে কথা-কাটাকাটি হয়। পরে তা হাতাহাতিতে রূপ নেয়। একপর্যায়ে হাসানকে ছুরিকাঘাত করা হয়। হাসানের পেটের বাঁ পাশে ছুরি ঢুকে যায়। ঘটনার পর এলাকার কয়েকজন তরুণ গতকাল রাত ১০টার দিকে আহত হাসানকে ঢাকা মেডিকেল কলেজ হাসপাতালে নিয়ে আসে।হাসপাতালে আসা নিলয় আহমেদ নামের এক তরুণ প্রথম আলোকে বলেন, হাসানের ক্ষতস্থান থেকে প্রচুর রক্তপাত হচ্ছিল। হাসপাতালে নিয়ে আসার অন্তত আড়াই ঘণ্টা পর তার চিকিৎসা শুরু হয়।হাসানের বাবা মো. আলী বলেন, গতকাল বিকেল চারটার দিকে তিনি বাসা থেকে বের হন। রাত ১০টায় স্ত্রীর ফোনে জানতে পারেন, তাঁর ছেলেকে হাসপাতালে নেওয়া হয়েছে। চকবাজার থানার ভারপ্রাপ্ত কর্মকর্তা (ওসি) শামীম অর রশিদ তালুকদার প্রথম আলোকে বলেন, বয়সে কে বড়, কে ছোট—এই নিয়ে দ্বন্দ্বের জেরে ঘটনাটি ঘটেছে। এ ঘটনায় হত্যা মামলা দায়ের বিষয়টি প্রক্রিয়াধীন রয়েছে।
