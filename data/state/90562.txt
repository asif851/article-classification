
রাজধানীর হাজারীবাগে থাকা ট্যানারি কারাখানাগুলো বন্ধ করে আসার কথা বলেছেন সর্বোচ্চ আদালত। আপিল বিভাগ বলেছেন, ‘আপনারা ক্লোজ ডাউন (বন্ধ করে) আসুন, আমরা দেখব।’
প্রধান বিচারপতি সুরেন্দ্র কুমার সিনহার নেতৃত্বাধীন তিন সদস্যের আপিল বিভাগ আজ বৃহস্পতিবার পরিবেশের ক্ষতি হিসেবে জরিমানার বিরুদ্ধে করা আবেদেনের শুনানিকালে ট্যানারি মালিকদের আইনজীবীদের উদ্দেশে এ কথা বলেন।
পরিবেশের ক্ষতি হিসেবে জরিমানা হিসেবে ১০ হাজার টাকা করে প্রতিদিন দিতে সর্বোচ্চ আদালতের সিদ্ধান্ত পুনর্বিবেচনা (রিভিউ) ও জরিমানা হিসেবে ট্যানারি কারখানার বকেয়া ৩০ কোটি ৮৫ লাখ টাকা পরিশোধে হাইকোর্ট দেওয়া আদেশের বিরুদ্ধে ট্যানারি মালিকদের সংগঠন আবেদন (লিভ টু আপিল) করেছিল। এর শুনানিকালে আদালত ওই কথা বলে ৯ এপ্রিল পর্যন্ত আবেদনের শুনানি মুলতবি করেছেন।
আদালতে ট্যানারি মালিকদের করা দুই আবেদনের পক্ষে শুনানিতে ছিলেন জ্যেষ্ঠ আইনজীবী সৈয়দ আমিরুল ইসলাম, শেখ ফজলে নূর তাপস ও মোহাম্মদ মেহেদী হাসান চৌধুরী। অপরপক্ষে শুনানিতে ছিলেন আইনজীবী মনজিল মোরসেদ।
৬ মার্চ হাইকোর্টের একটি দ্বৈত বেঞ্চ হাজারীবাগে থাকা চলমান সব ট্যানারি কারখানা অবিলম্বে বন্ধ করতে এবং আইন অনুসারে এসব কারখানার বিদ্যুৎ, গ্যাস ও পানির সংযোগসহ সেবা বিচ্ছিন্ন করতে নির্দেশ দেন। নির্দেশনা বাস্তবায়নের অগ্রগতি জানিয়ে ৬ এপ্রিলের মধ্যে পরিবেশ অধিদপ্তরের মহাপরিচালককে হাইকোর্টে প্রতিবেদন দিতে বলা হয়। এ আদেশ স্থগিত চেয়ে বাংলাদেশ ফিনিসড লেদার গুডস অ্যান্ড ফুটওয়্যার এক্সপোর্টার্স অ্যাসোসিয়েশনের পক্ষ থেকে আপিল বিভাগে আবেদন করা হয়, যা ১২ মার্চ সর্বোচ্চ আদালতে খারিজ হয়। ৬ মার্চের আদেশ সংশোধন চেয়ে ঈদুল আজহা পর্যন্ত ওখানে কার্যক্রম চলানোর অনুমতি চেয়ে হাইকোর্টে বাংলাদেশ ট্যানার্স অ্যাসোসিয়েশন ও বাংলাদেশ ফিনিশড লেদার গুডস অ্যান্ড ফুটওয়্যার এক্সপোর্টার্স অ্যাসোসিয়েশনের করা আবেদনও বুধবার খারিজ হয়।
হাজারীবাগ থেকে ট্যানারি না সরায় এক আবেদনের শুনানি নিয়ে গত বছরের ১৬ জুন হাইকোর্টের একটি দ্বৈত বেঞ্চ সাভারে না সরানো পর্যন্ত ১৫৪টি ট্যানারি কারখানার মালিকদের প্রতিদিন ৫০ হাজার টাকা করে ক্ষতিপূরণ দেওয়ার নির্দেশ দেন। এর বিরুদ্ধে ট্যানারি মালিকদের সংগঠন আপিল বিভাগে যায়। গত বছরের ১৮ জুলাই আপিল বিভাগ হাজারীবাগ থেকে ট্যানারি না সরানো পর্যন্ত মালিকদের রোজ ১০ হাজার টাকা করে জমা দিতে বলেন। এ আদেশ পুনর্বিবেচনা (রিভিউ) চেয়ে গত বছর আবেদন করে ট্যানারি মালিকদের সংগঠন।
আর ক্ষতিপূরণ আদায়ের ওই নির্দেশনা সঠিকভাবে প্রতিপালিত হচ্ছে না জানিয়ে করা এক আবেদনের পরিপ্রেক্ষিতে ২ মার্চ এক আদেশে হাইকোর্ট ১৫৪ কারাখানাকে দুই সপ্তাহের মধ্যে বকেয়া ৩০ কোটি ৮৫ লাখ টাকা পরিশোধ করতে নির্দেশ দেন। এ আদেশের বিরুদ্ধে লিভ টু আপিল করে ট্যানারি মালিকদের সংগঠন। আজ লিভ টু আপিল ও রিভিউ আবেদন শুনানির জন্য ওঠে।
