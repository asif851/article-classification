
হল-মার্ক কেলেঙ্কারির ঘটনায় নয়জন ব্যাংক কর্মকর্তাকে গতকাল সোমবার জিজ্ঞাসাবাদ করেছে দুর্নীতি দমন কমিশন (দুদক)। তদন্তসংশ্লিষ্ট সূত্র জানায়, তাঁদের সাক্ষী হিসেবে জিজ্ঞাসাবাদ করা হয়েছে।এই নয় কর্মকর্তা হলেন সোনালী ব্যাংকের জিএম অফিসের সিনিয়র অফিসার (আইটি) মো. শফিকুল ইসলাম, সিনিয়র এক্সিকিউটিভ অফিসার মো. সিরাজুল ইসলাম চৌধুরী, মো. আজিজুল হক, মো. সোহরাব হোসেন ও এ কে এম মনসুর রহমান মাল্লিক, চকবাজার শাখার সহকারী মহাব্যবস্থাপক আবুল বাশার, প্রধান কার্যালয়ের এক্সিকিউটিভ অফিসার মো. আসাদুজ্জামান ও হালিমা আহমেদ এবং নারায়ণগঞ্জ প্রিন্সিপাল অফিসের সহকারী মহাব্যবস্থাপক মো. মোখলেছুর রহমান।প্রধান তদন্তকারী কর্মকর্তা ও দুদকের জ্যেষ্ঠ উপপরিচালক মীর মোহাম্মদ জয়নুল আবেদীন শিবলী জানান, ওই ঘটনায় ৪ ডিসেম্বর বাংলাদেশ ব্যাংকের সাত কর্মকর্তার বক্তব্য নেওয়া হয়েছে। ৮ ডিসেম্বর পাঁচ আসামিসহ নয়জনকে ডাকা হয়। তাঁদের তিনজন আসেননি।
