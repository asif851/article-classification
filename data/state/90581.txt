
কিশোরগঞ্জে নাশকতার অভিযোগে দুটি মামলায় বিএনপি ও এর সহযোগী সংগঠনের ছয় নেতাকে কারাগারে পাঠানোর আদেশ দিয়েছেন আদালত। আজ বৃহস্পতিবার জেলা ও দায়রা জজ মাহবুব উল ইসলামের আদালতে তাঁরা আত্মসমর্পণ করে জামিনের আবেদন করেন। পরে আদালত এ আদেশ দেন।
২০১৪ সালে বিএনপির অবরোধ কর্মসূচি চলাকালে মহাসড়কে নাশকতার অভিযোগে ভৈরব উপজেলার পাঁচজন এবং গত ইউপি নির্বাচনে কেন্দ্র দখলসহ সহিংসতার অভিযোগে করা এক মামলায় করিমগঞ্জ উপজেলার এক বিএনপি নেতাকে কারাগারে পাঠানোর এ আদেশ দেন আদালত। এই আসামি নির্বাচনে বি​এনপির প্রার্থী ছিলেন।
আদালত সূত্রে জানা যায়, ভৈরব পৌরসভা বিএনপির সাধারণ সম্পাদক মো. মজিবুর রহমান, ভৈরব উপজেলা পরিষদের ভাইস চেয়ারম্যান ও উপজেলা যুবদলের সাধারণ সম্পাদক মো. আল মামুন, শিবপুর ইউনিয়ন বিএনপির সাধারণ সম্পাদক খন্দকার আল বাকের, হাজি আসমত কলেজ শাখা ছাত্রদলের সাধারণ সম্পাদক খায়রুল ইসলাম ও ভৈরব পৌরসভার ৫ নম্বর ওয়ার্ড ছাত্রদলের সাধারণ সম্পাদক সাদ্দামসহ বিএনপির নয়জন নেতা-কর্মী ১ নম্বর স্পেশাল ট্রাইব্যুনাল আদালতে আজ বৃহস্পতিবার আত্মসমর্পণ করে জামিন আবেদন করেন। শুনানি শেষে আদালতের বিচারক জেলা ও দায়রা জজ মাহবুব উল ইসলাম চারজনের জামিন মঞ্জুর করলেও উল্লিখিত পাঁচজনের জামিন আবেদন নামঞ্জুর করে কারাগারে পাঠানোর নির্দেশ দেন।
এ ছাড়া চলতি বছরের ৪ জুন ইউপি নির্বাচনের ভোট গ্রহণ চলাকালে ব্যালট বাক্স ছিনতাই ও সহিংসতার অভিযোগে করিমগঞ্জ উপজেলার দেহুন্দা ইউনিয়নের সাবেক চেয়ারম্যান ও ইউনিয়ন বিএনপির সভাপতি ও দলীয় প্রার্থী তাজুল ইসলাম আজ জেলা জজ আদালতে আত্মসমর্পণ করে জামিন আবেদন করেন। শুনানি শেষে আদালতের বিচারক জেলা ও দায়রা জজ মাহবুব উল ইসলাম জামিন আবেদন নামঞ্জুর করে কারাগারে পাঠানোর নির্দেশ দেন।
