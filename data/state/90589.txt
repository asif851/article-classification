
ব্রাহ্মণবাড়িয়ায় গতকাল শনিবার সড়ক দুর্ঘটনায় ছয়জন ও হবিগঞ্জে গত শুক্রবার এক পুলিশ কনস্টেবলসহ ছয়জন নিহত হয়েছেন। এ ছাড়া গত দুই দিনে চাঁদপুরে এক স্কুলছাত্রীসহ তিনজন এবং কুমিল্লার দাউদকান্দিতে একজন ও চৌদ্দগ্রামে দুজন নিহত হয়েছেন।আমাদের প্রতিনিধিদের পাঠানো খবর:হবিগঞ্জ: শুক্রবার সকালে সদর থেকে সিলেটগামী একটি বাস সদর উপজেলার শায়েস্তাগঞ্জ পুরান বাজারে নিয়ন্ত্রণ হারিয়ে বিপরীতমুখী একটি যাত্রীবাহী ইজিবাইককে চাপা দেয়। এতে সিলেট মহানগর পুলিশের সদস্য ও সদর উপজেলার নুরপুর গ্রামের জুনায়েদ আহমেদ (২৬), চুনারুঘাটের করিমপুর গ্রামের শাহিন মিয়া (২৪), একই উপজেলার কেউন্দা গ্রামের টমটম চালক কামাল (২৯) ও বাহুবলের বন্দর গ্রামের আবদুল হাই (৪৫) নিহত হন। তাঁরা সবাই ইজিবাইকের যাত্রী ছিলেন।একই দিন সকালে বাহুবলের রশিদপুর এলাকায় তেলবাহী ট্যাংকলরির সঙ্গে একটি অটোরিকশার সংঘর্ষে ঘটনাস্থলেই নিহত হন বাহুবলের চারিগাঁও গ্রামের অটোরিকশার চালক নুরুল হক (৩৫) ও বাচ্চু মিয়া (৩২)।ব্রাহ্মণবাড়িয়া: গতকাল দুপুর সাড়ে ১২টার দিকে উত্তর সুহিলপুর এলাকায় সরাইল থেকে ব্রাহ্মণবাড়িয়াগামী একটি ট্রাক্টর বিপরীতমুখী সিএনজিচালিত দুটি অটোরিকশাকে সজোরে ধাক্কা দেয়। ধাক্কায় ট্রাক্টর ও অটোরিকশা দুটি সড়কের পাশে খাদে পড়ে যায়। এতে ঘটনাস্থলে অটোরিকশার চালক সুহিলপুর ইউনিয়নের কলামুড়ি গ্রামের শাহ আলম (৩৬) ও অজ্ঞাত পরিচয় আরও একজন নিহত হন। গুরুতর আহত কয়েকজনকে ব্রাহ্মণবাড়িয়া সদর হাসপাতালে ভর্তি করা হয়। সেখানে হবিগঞ্জের বানিয়াচংয়ের সাংগড়া গ্রামের মদনমোহন সরকার (৩৫), ইলিয়াস মিয়া (২৫) ও অজ্ঞাতপরিচয় একজন এবং ঢাকায় নেওয়ার পথে রথীন্দ্র নমশূদ্র (৩০) মারা যান।চাঁদপুর: শুক্রবার সকালে সদর উপজেলার পল্লী বিদ্যুৎ এলাকায় চাঁদপুর থেকে কুমিল্লাগামী বোগদাদ ট্রান্সপোর্টের একটি বাসের ধাক্কায় একটি অটোরিকশা উল্টে জান্নাতুল ফেরদৌস (১৪) নামের নবম শ্রেণীর এক ছাত্রী নিহত ও চারজন আহত হয়। জান্নাতুল ফরিদগঞ্জের বড়গাঁও গ্রামের শফিকুর রহমানের মেয়ে। এ ছাড়া আহত ঝুমুর (৯) ঢাকায় মারা গেছে। ঝুমুর জান্নাতুলের ছোট বোন। এর আগে বৃহস্পতিবার সন্ধ্যায় হাজীগঞ্জের বলাখালে বিশাখা রানী (৫০) নামের এক নারী নিহত হন।দাউদকান্দি (কুমিল্লা): শুক্রবার দুপুর পৌঁনে ১২টার দিকে উপজেলার শহীদনগর এলাকায় ঢাকাগামী তিশা পরিবহনের যাত্রীবাহী একটি বাস চাঁদপুরের ফরিদগঞ্জের শ্রীকালিয়া গ্রামের রাশেদ মিয়াজীকে (২২) চাপা দেয়। এতে ঘটনাস্থলেই তিনি নিহত হন। শহীদনগর সোনালি আঁশ ইন্ডাস্ট্রিজে গতকাল শ্রমিক হিসেবে তাঁর যোগ দেওয়ার কথা ছিল।চৌদ্দগ্রাম (কুমিল্লা): গতকাল সকালে উপজেলার আমানগন্ডায় ঢাকামুখী দ্রুতগামী ট্রাকের চাপায় স্কুলছাত্রী ফাতেমা আক্তার নিহত হয়। ফাতেমা উপজেলার আমানগন্ডা গ্রামের কাজল মিয়ার মেয়ে।এ ছাড়া শুক্রবার দুপুরে কালির বাজারে একটি ট্রাক ও সিএনজিচালিত অটোরিকশার সংঘর্ষে সেতারা বেগম (৬০) নামের একজন নিহত ও ছয়জন আহত হন। সেতারা উপজেলা আতাকরা গ্রামের মৃত আবদুস সোবহানের স্ত্রী।
 
