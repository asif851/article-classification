
সংলাপ নিয়ে বিরোধী দল খেলা খেলছে বলে মন্তব্য করেছেন প্রধানমন্ত্রী শেখ হাসিনার ছেলে ও আওয়ামী লীগ সভানেত্রীর তথ্য-প্রযুক্তিবিষয়ক উপদেষ্টা সজীব ওয়াজেদ জয়। আজ শনিবার খুলনায় সার্কিট হাউসে আওয়ামী লীগের স্থানীয় নেতা-কর্মীদের সঙ্গে মতবিনিময়ের সময় তিনি এ কথা বলেন।বিরোধী দলের হরতালের কঠোর সমালোচনা করে জয় বলেন, হরতালের নামে ককটেল, বোমা হামলা, সন্ত্রাস ও নির্যাতনের মাধ্যমে বিরোধী জোট তাদের মৌলিক রাজনৈতিক চরিত্র ও মতাদর্শের বহিঃপ্রকাশ ঘটাচ্ছে। মানুষ হত্যা ও সম্পদ বিনষ্টের প্রতিযোগিতায় নেমেছে বিরোধী দল। হরতাল ও আন্দোলনের ভয় আওয়ামী লীগ পায় না। তাই সর্বদলীয় অন্তর্বর্তীকালীন সরকারের অধীনে আগামী নির্বাচন নির্দিষ্ট সময়ের মধ্যেই অনুষ্ঠিত হবে।বিরোধী দলের সঙ্গে সংলাপ প্রসঙ্গে জয় বলেন, অনির্বাচিত সরকারের অত্যাচার ও অনিয়মের অভিজ্ঞতা থেকেই আর এ ধরনের সরকারকে এনে গণতন্ত্রকে হুমকির মুখে ফেলা হবে না। তিনি বলেন, বাংলাদেশের ইতিহাসে ১৯৭৫-পরবর্তী সময়ে বিভিন্ন মেয়াদে ১৮ বছর অনির্বাচিত সরকার শাসন করে দেশের উন্নয়ন বাধাগ্রস্ত করেছে। তাই প্রধানমন্ত্রী অন্তর্বর্তীকালীন সর্বদলীয় সরকারের প্রস্তাব দিয়েছেন।  আর এ জন্য বিরোধী দলের প্রতি সরকারের সংলাপের আহ্বান এখনো আছে। বর্তমান সরকার চায় সব দলের  সঙ্গে আলোচনা করে সুষ্ঠু নির্বাচন করতে।
আওয়ামী লীগ গত পাঁচ বছর দক্ষিণাঞ্চলসহ দেশে যে উন্নয়ন করেছে, ৭৫-পরবর্তী কোনো সরকার তা করেনি বলে মন্তব্য করেন জয়। তিনি বলেন, উন্নয়নের ধারাবাহিকতা বজায় রাখতে আওয়ামী লীগ সরকারের বিকল্প নেই।  এর আগে বেলা পৌনে ১১টায় খুলনা মহানগরের একটি অভিজাত হোটেলে খুলনা বিশ্ববিদ্যালয় ও খুলনা প্রকৌশল ও প্রযুক্তি বিশ্ববিদ্যালয়ের ছাত্রদের সঙ্গে মতবিনিময় করেন জয়। বেলা দেড়টা পর্যন্ত তথ্য-প্রযুক্তিবিষয়ক এ মতবিনিময় হয়। ওই সভায় তিনি বিভিন্ন প্রশ্নের উত্তর দেন। বেলা সাড়ে তিনটায় খুলনা সার্কিট হাউস থেকে যশোরের উদ্দেশে রওয়ানা দেন তিনি।
জয়ের সফরসঙ্গী হিসেবে আছেন শেখ রেহেনার ছেলে রেদওয়ান সিদ্দিকী ববি।
