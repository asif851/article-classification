
রাঙামাটির নানিয়ারচর উপজেলার ঘিলাছড়ি ইউনিয়ন পরিষদের (ইউপি) সাবেক সদস্য শান্তি কুমার চাকমাকে (৬৫) গতকাল শনিবার রাতে গুলি করে হত্যা করা হয়েছে।নিহত শান্তির পরিবারের সঙ্গে কথা বলে জানা যায়, গতকাল রাত ১১টা থেকে সাড়ে ১১টার মধ্যে সশস্ত্র একটি দল রামহরিপাড়ায় আসে। পরে তারা শান্তি কুমার চাকমাকে বাড়ি থেকে ডেকে নিয়ে যায়। এর কিছুক্ষণ পর কয়েকটি গুলির আওয়াজ পাওয়া যায়। এলাকার লোকজন বের হয়ে খানিকটা দূরে গিয়ে শান্তির মৃতদেহ পড়ে থাকতে দেখেন।সন্তু লারমার নেতৃত্বাধীন জনসংহতি সমিতির সহকারী তথ্য ও প্রচার সম্পাদক সজীব চাকমা নিহত শান্তি কুমার চাকমাকে নিজেদের সমর্থক দাবি করেছেন। তিনি এ ঘটনার জন্য ইউনাইটেড পিপলস ডেমোক্রেটিক ফ্রন্টকে (ইউপিডিএফ) দায়ী করেন।তবে এ অভিযোগ অস্বীকার করে ইউপিডিএফের নেতা বাবলু চাকমা বলেন, রাজনৈতিক উদ্দেশ্য হাসিলের জন্য নিজেদের সংঘটিত ঘটনায় ইউপিডিএফকে জড়ানো হচ্ছে।
আর নিহতের পরিবারের দাবি, শান্তি কুমার চাকমা কোনো দলের সঙ্গে সরাসরি জড়িত ছিলেন না।নানিয়ারচর থানার দায়িত্বপ্রাপ্ত ভারপ্রাপ্ত কর্মকর্তা (ওসি) মো. আব্দুল আউয়াল আজ রোববার ঘটনার সত্যতা নিশ্চিত করে বলেন, ‘আমরা ঘটনাস্থলের দিকে যাচ্ছি। সেখানে না যাওয়া পর্যন্ত বিস্তারিত বলা যাবে না।’
