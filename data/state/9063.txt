
অনুমোদন ছাড়া এক্সরে ইউনিট স্থাপন ও বিভিন্ন পরীক্ষায় মেয়াদোত্তীর্ণ রাসায়নিক উপাদান (রিএজেন্ট) ব্যবহারের দায়ে রাজধানীর উত্তরায় ইবনে সিনা ডায়াগনস্টিক সেন্টার অ্যান্ড কনসালটেশন সেন্টার ও একই এলাকায় আরেকটি হাসপাতালকে চার লাখ টাকা জরিমানা করেছেন র‍্যাবের ভ্রাম্যমাণ আদালত।
আজ বুধবার বেলা আড়াইটা থেকে সন্ধ্যা সোয়া ছয়টা পর্যন্ত এ আদালতের অভিযান চলে। র‍্যাব-১ এর এক সংবাদ বিজ্ঞপ্তিতে এ তথ্য জানানো হয়।
সংবাদ বিজ্ঞপ্তিতে বলা হয়, প্রথমে উত্তরা ১৩ নম্বর সেক্টরে গরীব-ই নেওয়াজ অ্যাভিনিউয়ে ইবনে সিনা ডায়াগনস্টিক সেন্টার অ্যান্ড কনসালটেশন সেন্টারে অভিযান চালানো হয়। সেখানে অনুমোদন না নিয়ে এক্স-রে ইউনিট স্থাপনের দায়ে কর্তৃপক্ষকে দুই লাখ টাকা জরিমানা করা হয়। পরে একই এলাকায় লুবানা জেনারেল হাসপাতাল নামে একটি প্রতিষ্ঠানে অভিযান চালানো হয়। সেখানে মেয়াদোত্তীর্ণ রিএজেন্ট ব্যবহারের দায়ে হাসপাতালটির কর্তৃপক্ষকে দুই লাখ টাকা জরিমানা করা হয়।সংবাদ বিজ্ঞপ্তিতে আরও বলা হয়, র‍্যাব-১ এর সহকারী পুলিশ সুপার (এএসপি) মোর্তাহীন বিল্লাহ এ অভিযানে নেতৃত্ব দেন। পরে র‍্যাবের নির্বাহী ম্যাজিস্ট্রেট ফিরোজ আহমেদ আদালত বসিয়ে ওই প্রতিষ্ঠান দুটির কর্তৃপক্ষকে জরিমানা করেন। অভিযানের সময় স্বাস্থ্য অধিদপ্তরের সহকারী পরিচালক আবুল কালাম উপস্থিত ছিলেন।
