
কক্সবাজারের টেকনাফে ১ লাখ ১০ হাজার ইয়াবা বড়িসহ মিয়ানমারের দুই নাগরিককে গ্রেপ্তার করা হয়েছে। 
গতকাল সোমবার রাতে টেকনাফ পৌরসভার দক্ষিণ জালিয়াপাড়া লবণ মাঠ এলাকা থেকে মিয়ানমারের ওই দুই নাগরিককে আটক করে বর্ডার গার্ড বাংলাদেশ (বিজিবি)। পরে তাঁদের গ্রেপ্তার দেখায় পুলিশ।
গ্রেপ্তার হওয়া দুজন হলেন মিয়ানমারের মংডু শহরের সুধারপাড়ার মো. আয়াত (২০) ও মো. মামুনুল (২৫)।
টেকনাফ ২ বিজিবি ব্যাটালিয়নের পরিচালক লে. কর্নেল এস এম আরিফুল ইসলাম স্বাক্ষরিত সংবাদ বিজ্ঞপ্তিতে জানানো হয়, মিয়ানমার থেকে বাংলাদেশে ইয়াবার বড় একটি চালান আসছে বলে তথ্য পাওয়া যায়। বিজিবির একটি বিশেষ টহল দল রাত ১০টার দিকে লবণ মাঠের কাছে অবস্থান নেয়। রাত সাড়ে ১১টার দিকে সন্দেহভাজন দুই ব্যক্তিকে তারা চ্যালেঞ্জ করে। সন্দেহভাজন ব্যক্তিরা একটি ব্যাগ ফেলে পালিয়ে যাওয়ার চেষ্টা করেন। ধাওয়া করে তাঁদের ধরা হয়। তাঁদের কাছে আরও দুটি ব্যাগ পাওয়া যায়।
বিজিবি জানায়, উদ্ধার হওয়া তিনটি ব্যাগের ভেতরে ১ লাখ ১০ হাজার ইয়াবা বড়ি ও দুটি মুঠোফোন পাওয়া গেছে।
টেকনাফ ২ বিজিবির উপ-অধিনায়ক মেজর শরীফুল ইসলাম জোমাদ্দার প্রথম আলোকে বলেন, আটকের পর মিয়ানমারের দুই ইয়াবা পাচারকারীকে টেকনাফ থানার পুলিশের কাছে হস্তান্তর করা হয়েছে। অবৈধ অনুপ্রবেশ ও মাদকদ্রব্য নিয়ন্ত্রণ আইনে তাঁদের বিরুদ্ধে দুটি মামলা করা হয়েছে।
টেকনাফ মডেল থানার ভারপ্রাপ্ত কর্মকর্তা (ওসি) মো. মাইন উদ্দিন খান বলেন, আজ মঙ্গলবার দুপুরের দিকে গ্রেপ্তার হওয়া দুই ব্যক্তিকে কক্সবাজার আদালতে পাঠানো হবে।
 
