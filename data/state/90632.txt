
জামায়াতে ইসলামী অভিযোগ করেছে, দলটির নেতারা নোংরা রাজনীতির শিকার। দলের আমির মতিউর রহমান নিজামীসহ জামায়াতের শীর্ষস্থানীয় নেতাদের সরকার অন্যায়ভাবে বন্দী করে রেখেছে।
আজ বুধবার রাজধানীর ওয়েস্টিন হোটেলে কূটনীতিকদের সম্মানে আয়োজিত ইফতার অনুষ্ঠানে প্রধান অতিথির বক্তব্যে জামায়াতের নায়েবে আমির মুজিবুর রহমান এ অভিযোগ করেন। তিনি বলেন, ‘এর জন্য আমাদের অন্তরে রক্তক্ষরণ হচ্ছে। এ সন্ধ্যায় আমরা তাঁদের সান্নিধ্য থেকে বঞ্চিত হয়েছি।’
জামায়াতে ইসলামীকে দেশের সর্ববৃহত্ ইসলামি দল দাবি করে মুজিবুর রহমান বলেন, ‘জামায়াত আন্তরিকভাবে গণতন্ত্রে বিশ্বাস করে। একটি শান্তিকামী রাজনৈতিক দল হিসেবে জামায়াত কখনো সন্ত্রাসবাদে বিশ্বাস করে না। বরং সর্বপ্রকার সন্ত্রাসী কর্মকাণ্ডকে ঘৃণা করে।’
দীর্ঘদিন আত্মগোপনে থাকার পর আজকের ইফতারে জামায়াতের মধ্যম সারির কয়েকজন নেতাকে প্রকাশ্যে দেখা যায়। অনুষ্ঠানটি পরিচালনা করেন দলের কেন্দ্রীয় নেতা সৈয়দ আবদুল্লাহ মুহাম্মদ তাহের। এ সময় জামায়াতের আইনবিষয়ক সম্পাদক জসিম উদ্দিন সরকার, কেন্দ্রীয় প্রচার বিভাগের সহকারী সেক্রেটারি মতিউর রহমান আকন্দ, ঢাকা মহানগর নেতা মোবারক হোসাইন উপস্থিত ছিলেন।
ইফতার অনুষ্ঠানে যুক্তরাষ্ট্রের রাষ্ট্রদূত ড্যান ডব্লিউ মজীনা, ফিলিস্তিনের রাষ্ট্রদূত ও কূটনীতিক কোরের ডিন শাহের মুহাম্মদ, সৌদি আরবের রাষ্ট্রদূত আবদুল্লাহ বিন নাসের আল-বুসাইরি, তুরস্কের রাষ্ট্রদূত হোসাইন মুফতুগস্নু, মিসরের রাষ্ট্রদূত মুহাম্মদ ইজ্জত, নরওয়ের রাষ্ট্রদূত মেরিডি ল্যানডিমো, ব্রিটেনের ডেপুটি হাইকমিশনার নিকলো, অস্ট্রেলিয়ার ডেপুটি হাইকমিশনার লুসিন্দা বেল, কাতারের ডেপুটি হেড অব মিশন খালিদ জাহিদ এম আল-মাহমুদ, কানাডার ডেপুটি চিফ অব মিশন ডেনিয়েল লুতফি প্রমুখ উপস্থিত ছিলেন।
