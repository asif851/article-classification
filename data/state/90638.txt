
চট্টগ্রাম সিটি করপোরেশনের নবনির্বাচিত মেয়র আ জ ম নাছির উদ্দিনের নির্দেশনায় আজ শুক্রবার থেকে খাল খনন কর্মসূচি শুরু হচ্ছে। জলাবদ্ধতা নিরসনের কর্মপন্থা ঠিক করতে গতকাল বৃহস্পতিবার দুপুরে আগ্রাবাদে নিজ কার্যালয়ে সিটি করপোরেশনের ঊর্ধ্বতন কর্মকর্তা ও প্রকৌশলীদের সঙ্গে বৈঠক করেন মেয়র।বৈঠকে নগরের চারটি খাল খনন করতে সংশ্লিষ্ট কর্মকর্তা ও প্রকৌশলীদের নির্দেশ দেন। খালগুলো হলো চাক্তাই খাল, নাছির খাল, হিজড়া খাল ও মহেশ খাল। এ জন্য প্রয়োজনীয় ব্যবস্থা নেওয়ার ব্যাপারে বিভিন্ন নির্দেশনাও দেন।সিটি করপোরেশনের সহকারী প্রকৌশলী সুদীপ বসাক প্রথম আলোকে বলেন, ‘সিটি করপোরেশন নির্বাচন উপলক্ষে নির্বাচন আদেশের করপোরেশনের নিয়মিত কাজ ছাড়া অন্যান্য কার্যক্রম বন্ধ ছিল। এতে খাল খনন কার্যক্রমও স্থবির হয়ে পড়ে। খাল খননের ব্যাপারে নতুন মেয়রের নির্দেশনার অপেক্ষায় ছিলাম। আজ (বৃহস্পতিবার) তিনি আমাদের এ ব্যাপারে বিভিন্ন নির্দেশনা দিয়েছেন।’সুদীপ বসাক জানান, আজ সকাল থেকে চাক্তাই খালের বহদ্দারহাট অংশে খনন করার মাধ্যমে এ কর্মসূচি শুরু হবে। শনিবার থেকে অন্য তিনটি খালেও খনন কার্যক্রম চলবে।সিটি করপোরেশনের প্রকৌশল বিভাগ সূত্রে জানা গেছে, নগরের ১৬টি মূল খাল এবং নালা-নর্দমা খনন ও পরিষ্কারে করপোরেশনের নিজস্ব নয়টি খননযন্ত্র (এক্সকাভেটর) ব্যবহার করা হয়।গতকালের সভায় আ জ ম নাছির বলেন, এক মাসের মধ্যে নগরের বড়, মাঝারি ও ছোট নালা-নর্দমাগুলো পরিকল্পিতভাবে পরিষ্কার ও সংস্কার করতে হবে। নালা-নর্দমা ও খাল থেকে মাটি ও আবর্জনা তোলার কাজ শতভাগ স্বচ্ছ হতে হবে। এ কাজে কোনো ধরনের অপচয় ও অনিয়ম যাতে না হয়, সেদিকে সর্বোচ্চ গুরুত্ব দিতে হবে।বৈঠকে উপস্থিত ছিলেন সিটি করপোরেশনের প্রধান নির্বাহী কর্মকর্তা কাজী মোহাম্মদ শফিউল আলম, সচিব রশিদ আহমেদ, মেয়রের একান্ত সচিব মোহাম্মদ মঞ্জুরুল ইসলাম, কাউন্সিলর মোর্শেদ আকতার চৌধুরী, তত্ত্বাবধায়ক প্রকৌশলী এয়াকুব নবী, আনোয়ার হোছাইন, নির্বাহী প্রকৌশলী আবু ছালেহ, মো. কামরুল ইসলাম।
