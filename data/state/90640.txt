
সিরাজগঞ্জে পুলিশ পরিচয়ে এক নারীর কাছ থেকে সাড়ে সাত লাখ টাকা ছিনতাই হয়েছে বলে অভিযোগ উঠেছে। আজ শনিবার জেলার হাটিকুমরুল-বনপাড়া মহাসড়কের উল্লাপাড়া উপজেলার সলঙ্গা থানাধীন নাইমুড়ী গ্রামে এ ঘটনা ঘটে।
কুরছি খাতুন নামের ওই নারী পাবনার ভাঙ্গুড়া উপজেলার করতকান্দি গ্রামের বাসিন্দা ইলেকট্রনিক সামগ্রী ব্যবসায়ী শফিকুল ইসলামের স্ত্রী।
কুরছি খাতুনের স্বামী শফিকুল অভিযোগ করে বলেন, স্ত্রীসহ পরিবারের সদস্য এবং ব্যবসায়ীদের নিয়ে ইলেকট্রনিকস সামগ্রী কেনার জন্য একটি পিকআপ ভ্যানে বগুড়ায় যাচ্ছিলেন তিনি। সকাল সাড়ে আটটার নাইমুড়ী এলাকায় পৌঁছালে হেলমেট পড়া দুই মোটরসাইকেল আরোহী পিকআপ ভ্যানটির গতিরোধ করে। তারা নিজেদের পুলিশ পরিচয় দিয়ে যাত্রীদের ব্যাগ তল্লাশি শুরু করে। একপর্যায়ে দেশীয় অস্ত্রের মুখে তারা কুরছি খাতুনের কাছে থাকা সাড়ে সাত লাখ টাকাসহ ব্যাগটি ছিনিয়ে নিয়ে দ্রুত চলে যায়। পরে স্থানীয় লোকজন এগিয়ে এসে পিকআপসহ যানটির চালক আবদুল আলীমকে আটক করে পুলিশের হাতে তুলে দেন।  সলঙ্গা থানার উপপরিদর্শক (এসআই) সরোয়ার জাহান বলেন, এ ঘটনায় সলঙ্গা থানায় মামলা হয়েছে। আবদুল আলীমকে জিজ্ঞাসাবাদ করা হচ্ছে। আলীম ঘটনার সঙ্গে জড়িত থাকতে পারেন বলে ধারণা করা হচ্ছে।
