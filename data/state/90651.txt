
প্রতিবন্ধী পুনর্বাসন প্রকল্পের আওতায় উপকারভোগী ব্যক্তিদের নিয়ে সমাবেশ করেছে চট্টগ্রামের লোহাগাড়া উপজেলা সমাজসেবা অধিদপ্তর। গতকাল রোববার সকালে উপজেলা পাবলিক হলে এ সমাবেশ অনুষ্ঠিত হয়। অনুষ্ঠানে শতাধিক প্রতিবন্ধী ব্যক্তির মধ্যে কম্বল বিতরণ করা হয়। এ ছাড়া কুড়িয়ে পাওয়া সোনার চেইন ফেরত দিয়ে সততার উজ্জ্বল দৃষ্টান্ত রাখায় প্রতিবন্ধী নুরুল আবছারকে পুরস্কৃত করা হয়।
লোহাগাড়া উপজেলা সমাজসেবা কর্মকর্তা অভিজিৎ সাহার সঞ্চালনায় এতে সভাপতিত্ব করেন লোহাগাড়া উপজেলা চেয়ারম্যান (ভারপ্রাপ্ত) নুরুল আবছার। প্রধান অতিথি ছিলেন নারীনেত্রী রিজিয়া রেজা চৌধুরী।
সভায় বক্তারা বলেন, প্রতিবন্ধী শিশুদের আর্থসামাজিক উন্নয়নে বর্তমান সরকার বিভিন্ন পদক্ষেপ নিয়েছে, যাতে তারা স্বাবলম্বী হতে পারে। সভায় অন্যান্যের মধ্যে বক্তব্য দেন জেলা সমাজসেবা কার্যালয়ের উপপরিচালক বন্দনা দাশ, লোহাগাড়া থানার ওসি মো. শাহজাহান, আরমান বাবু প্রমুখ।
লোহাগাড়া সমাজসেবা কার্যালয়ের আওতাধীন প্রতিবন্ধী উপকারভোগীর সংখ্যা ২৩৮ জন।
