
পাবনার চাটমোহর উপজেলার ফৈলজানা ইউনিয়নের নেংড়ী গ্রাম থেকে গতকাল বৃহস্পতিবার সকালে আবদুস সামাদ (৪৫) নামের এক ব্যক্তির লাশ উদ্ধার করেছে পুলিশ। লাশের শরীরে ধারালো অস্ত্রের আঘাত ছিল। পুলিশের দাবি, আবদুস সামাদ একসময় চরমপন্থী ‘সর্বহারা’ দলের সদস্য ছিলেন। নিহত ব্যক্তির পরিবার ও স্থানীয় লোকজনের সঙ্গে কথা বলে জানা যায়, গত বুধবার সন্ধ্যায় আবদুস সামাদ বাড়ি থেকে বের হন। এরপর থেকে তাঁর আর কোনো সন্ধান পাওয়া যাচ্ছিল না। সকালে গ্রামের একটি সরিষাখেতে স্থানীয় লোকজন তাঁর লাশ পড়ে থাকতে দেখে পুলিশে খবর দেয়। পরে পুলিশ লাশটি উদ্ধার করে। ঘটনার সত্যতা নিশ্চিত করে চাটমোহর থানার উপপরিদর্শক (এসআই) মনছুর আলী বলেন, নিহত সামাদের গলায় শ্বাসরোধ ও মাথায় ছুরিকাঘাতের চিহ্ন ছিল। লাশটি উদ্ধার করে ময়নাতদন্তর জন্য পাবনা জেনারেল হাসপাতাল মর্গে পাঠানো হয়েছে। এ ঘটনায় নিহত ব্যক্তির পরিবার মামলা করার প্রস্তুতি নিচ্ছে। এসআই মনছুর আলী বলেন, সামাদ আগে চরমপন্থী দল ‘সর্বহারা’ সদস্য ছিলেন। তবে বেশ কিছুদিন হলো দল ছেড়েছেন।
