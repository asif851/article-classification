
এক পাশে সংযোগ সড়ক না থাকায় পূর্বধলা-কাপাশিয়া-পোড়াকান্দুলিয়া সড়কের কাপাশিয়ায় কংস নদের ওপর নির্মিত সেতুটি ব্যবহার করা যাচ্ছে না। ফলে নেত্রকোনার পূর্বধলা ও ময়মনসিংহের ধোবাউড়া উপজেলার কয়েক হাজার মানুষকে দুর্ভোগ পোহাতে হচ্ছে।এলাকাবাসী সূত্রে জানা গেছে, পূর্বধলার ঘাগড়া ইউনিয়ন ও ধোবাউড়ার পোড়াকান্দুলিয়া ইউনিয়নের মধ্যবর্তী কংস নদের ওপর একটি পাকা সেতু ও পোড়াকান্দুলিয়া থেকে সেতু পর্যন্ত রাস্তা নির্মাণের দাবি ছিল দীর্ঘদিনের। এরই পরিপ্রেক্ষিতে ২০১০ সালে সেতুটি নির্মিত হয়। উপজেলা স্থানীয় সরকার প্রকৌশল কার্যালয় সূত্রে জানা গেছে, ১২৬ দশমিক ১২ মিটার দীর্ঘ এ সেতুটি দুই কোটি ৭০ লাখ ৪০ হাজার ৮৮১ টাকা ব্যয়ে নির্মাণ করা হয়। ২০১০ সালে সেতুর পূর্বধলা অংশে সংযোগ সড়ক নির্মিত হয়। পূর্বধলা থেকে সেতু পর্যন্ত সড়কটি পাকা করা হয়। কিন্তু দীর্ঘদিনেও সেতুর ধোবাউড়া অংশে পোড়াকান্দুলিয়া পর্যন্ত এক কিলোমিটার সংযোগ সড়ক নির্মিত হয়নি। ফলে সেতু থাকলেও তা ব্যবহার করতে পারছে না স্থানীয় লোকজন।পোড়াকান্দুলিয়া গ্রামের ফজলুল হক বিশ্বাস বলেন, সংযোগ সড়ক না হওয়ায় যানবাহন চলাচল তো দূরের কথা, হেঁটেও সেতুতে ওঠা যায় না। আবদুল কাইয়ুম বলেন, সংযোগ সড়ক হলে ইউনিয়নের লোকজন ময়মনসিংহসহ সারা দেশে সহজেই যাতায়াত করতে পারবে। পোড়াকান্দুলিয়া ইউনিয়ন পরিষদের চেয়ারম্যান মঞ্জুরুল হক বলেন, সংযোগ সড়কের অভাবে এর সুফল পাওয়া যাচ্ছে না।উপজেলা প্রকৌশলী বদর উদ্দিন বলেন, সেতুর পূর্বধলা অংশের সংযোগ সড়ক নির্মাণ করা হয়েছে। অপর অংশের সংযোগ সড়ক নির্মাণের দায়িত্ব ধোবাউড়া উপজেলার। ওই উপজেলার প্রকৌশলী ফজলুল হক বলেন, ইতিপূর্বে সংযোগ সড়ক নির্মাণের উদ্যোগ নেওয়া হয়েছিল। সংযোগ সড়কের জন্য ঊর্ধ্বতন কর্তৃপক্ষের কাছে আবারও প্রস্তাব পাঠানো হয়েছে।
 
