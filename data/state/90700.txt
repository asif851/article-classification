
টাঙ্গাইলের কালিহাতী উপজেলায় পুলিশের গুলিতে তিনজন নিহত হওয়ার ঘটনায় সেখানে দায়িত্ব পালনরত পুলিশের সব সদস্যকে প্রত্যাহার করে নেওয়া হবে। সুষ্ঠু তদন্তের স্বার্থে পুলিশের ঢাকা রেঞ্জ এই সিদ্ধান্ত নিয়েছে।
পুলিশের ঢাকা রেঞ্জের উপমহাপরিদর্শক (ডিআইজি) এস এম মাহফুজুল হক নুরুজ্জামান আজ শনিবার বিকেলে ঘটনাস্থল পরিদর্শন শেষে সাংবাদিকদের এ কথা বলেন। কেন কী কারণে এই ঘটনা ঘটল, কেনই বা গুলি করার প্রয়োজন হলো, তা খতিয়ে দেখা হচ্ছে।
ঢাকা বিভাগীয় কমিশনার জিল্লার রহমান বলেন, গুলি করার যৌক্তিকতা ছিল কি না, তা খতিয়ে দেখা হচ্ছে।
এদিকে এই ঘটনা তদন্তে ও সেখানে দায়িত্ব পালনকারীদের দায়দায়িত্ব নিরূপণের জন্য তিন সদস্যের কমিটি গঠন করেছে পুলিশ হেডকোয়ার্টার্স। পুলিশের ভারপ্রাপ্ত আইজি মো. মোখলেছুর রহমানের নির্দেশে অতিরিক্ত ডিআইজি (ডিসিপ্লিন) মো. আলমগীর আলমকে সভাপতি, ঢাকা রেঞ্জের অতিরিক্ত পুলিশ সুপার মো. আক্তারুজ্জামান এবং টাঙ্গাইল জেলার অতিরিক্ত পুলিশ সুপার মো. আসলাম খানকে সদস্য করে এই কমিটি গঠন করা হয়েছে। কমিটিকে সাত দিনের মধ্যে পূর্ণাঙ্গ প্রতিবেদন জমা দিতে বলা হয়েছে। পুলিশ সদর দপ্তর জানিয়েছে, ঢাকা রেঞ্জের অতিরিক্ত ডিআইজি মোহাম্মদ আলী ঘটনাস্থল পরিদর্শন করেছেন। তিনি ধৈর্য ধারণ করে পরিস্থিতি মোকাবিলার জন্য পুলিশ ও জনগণের প্রতি আহ্বান জানিয়েছেন।
টাঙ্গাইলের কালিহাতীতে মা ও ছেলেকে নির্যাতনের প্রতিবাদে গতকাল শুক্রবার এলাকাবাসীর বিক্ষোভ মিছিলে গুলি চালিয়েছে পুলিশ। এতে তিনজন নিহত হয়েছেন। আহত হন অন্তত ৫০ জন। এঁদের মধ্যে গুলিবিদ্ধ বাদশাহ ও রুবেল নামে দুজনকে গুরুতর অবস্থায় ঢাকায় পাঠানো হয়েছে।কালিহাতী বাসস্ট্যান্ডে টাঙ্গাইল-ময়মনসিংহ মহাসড়ক অবরোধ করে বিক্ষোভের সময় এলাকাবাসী কয়েকটি বাস ভাঙচুর করেন। এ সময় ওই মহাসড়কে যান চলাচল বন্ধ হয়ে যায়। পুলিশের সঙ্গে সংঘর্ষের পর তাঁরা পুলিশের একটি মোটরসাইকেলও পুড়িয়ে দেন। এতে বিকেল চারটা থেকে রাত আটটা পর্যন্ত ওই মহাসড়কে যান চলাচল বন্ধ ছিল।
আরও পড়ুন
বিক্ষোভকারীদের ওপর পুলিশের গুলি, নিহত ৩
