
বিশ্ব স্বাস্থ্য সংস্থার (ডব্লিউএইচও) এ বছরের দক্ষিণ-পূর্ব অঞ্চলের ‘অ্যাওয়ার্ড ফর অ্যাকসিলেন্স অন পাবলিক হেলথ’ পুরস্কার পাচ্ছেন প্রধানমন্ত্রীর মেয়ে সায়মা ওয়াজেদ হোসেন।আজ সোমবার রাজধানীর একটি হোটেলে বিশ্ব স্বাস্থ্য সংস্থার দক্ষিণ-পূর্ব এশিয়া অঞ্চলের স্বাস্থ্যমন্ত্রীদের ৩২তম সম্মেলনের প্রাক্কালে এক সংবাদ সম্মেলনে স্বাস্থ্যমন্ত্রী মোহাম্মদ নাসিম এ ঘোষণা দেন।নিউরো ডেভেলপমেন্ট ডিজঅর্ডার ও অটিজম বিষয়ে অসামান্য অবদানের স্বীকৃতি হিসেবে সায়মাকে এ পুরস্কার দেওয়া হচ্ছে। বিশ্ব সংস্থার দক্ষিণ-পূর্ব এশিয়া অঞ্চলের পরিচালক পুনম ক্ষেত্রপাল সিং ১০ সেপ্টেম্বর তাঁর হাতে এ পুরস্কার তুলে দেবেন।নাসিম বলেন, মালদ্বীপ বাংলাদেশ থেকে আরও চিকিত্সক ও ওষুধ নেওয়ার আগ্রহ প্রকাশ করেছে। এ ব্যাপারে শিগগিরই মালদ্বীপের সঙ্গে একটি সমঝোতা স্মারক স্বাক্ষর করা হবে। এ ছাড়া ট্র্যাডিশনাল মেডিসিন নিয়ে পারস্পরিক সহযোগিতা বাড়াতে ভারতের সঙ্গে চুক্তি স্বাক্ষরের কথা রয়েছে। কালাজ্বর নির্মূল বিষয়ে বেশ কয়েকটি দেশের সঙ্গেও সমঝোতা স্মারক স্বাক্ষর করবে বাংলাদেশ।৯ সেপ্টেম্বর ঢাকার সোনারগাঁও হোটেলে দক্ষিণ-পূর্ব এশিয়ার স্বাস্থ্যমন্ত্রীদের ৩২তম সম্মেলন ও ১০ থেকে ১২ তারিখ পর্যন্ত আঞ্চলিক কমিটির ৬৭তম সভা অনুষ্ঠিত হবে। প্রধানমন্ত্রী শেখ হাসিনা সম্মেলনের উদ্বোধন করবেন। অনুষ্ঠানে উপস্থিত থাকবেন বিশ্ব স্বাস্থ্য সংস্থার মহাপরিচালক মার্গারেট চ্যান। বাংলাদেশের স্বাস্থ্যমন্ত্রী মোহাম্মদ নাসিম সম্মেলনে সভাপতিত্ব করবেন।সম্মেলনে স্বাস্থ্যমন্ত্রীর নেতৃত্বে বাংলাদেশের ১১ সদস্যের একটি প্রতিনিধিদল অংশ নেবে। এ ছাড়া ভুটান, দক্ষিণ কোরিয়া, ভারত, ইন্দোনেশিয়া, মালদ্বীপ, মিয়ানমার, নেপাল, শ্রীলঙ্কা, থাইল্যান্ড ও পূর্ব তিমুরের স্বাস্থ্যমন্ত্রী ও প্রতিনিধিরা এ সম্মেলনে যোগ দেবেন।
