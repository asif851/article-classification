
বরিশালসহ দক্ষিণাঞ্চলের অভ্যন্তরীণ সব পথে লঞ্চ চলাচল বেলা দুইটার পরে আবার চালুর সিদ্ধান্ত নিয়েছে বাংলাদেশ অভ্যন্তরীণ নৌপরিবহন কর্তৃপক্ষ (বিআইডব্লিউটিএ)। বেলা তিনটার দিকে অধিকাংশ পথে লঞ্চ চলাচল শুরু হয়।
দুর্যোগপূর্ণ আবহাওয়ার কারণে এর আগে সকালে দুই দফা লঞ্চ চলাচলে নিষেধাজ্ঞা আরোপ করা হয়।তবে বরগুনার আমতলী থেকে ঢাকা এবং ঢাকা থেকে আমতলীর পথে আজ লঞ্চ চলাচল বন্ধ রাখার সিদ্ধান্ত নিয়েছে লঞ্চ মালিক কর্তৃপক্ষ। আমতলী থেকে আজ বিকেল চারটায় ঢাকার উদ্দেশে ছেড়ে যাওয়ার কথা ছিল ‘এমভি হাসান হোসেন’ নামে লঞ্চটির। যাত্রীরা নির্দিষ্ট সময়ে লঞ্চঘাটে উপস্থিত হলেও লঞ্চটি বৈরী আবহাওয়ার কারণে ছেড়ে যায়নি।লঞ্চটির মাস্টার মোফাজ্জেল হোসেন বলেন, ‘বৈরী আবহাওয়ায় নদী খুব উত্তাল, তাই এ অবস্থায় আমরা লঞ্চ না চালানোর সিদ্ধান্ত নিয়েছি।’একইভাবে ঢাকা থেকে বিকেল পাঁচটায় আমতলীর উদ্দেশে ছেড়ে আসার কথা এমভি সুন্দরবন-৫ নামে লঞ্চটির। ওই লঞ্চের পরিদর্শক মো. অপু জানান, তাঁরাও বৈরী আবহাওয়ার কারণে ঢাকা থেকে লঞ্চ ছাড়ছেন না আজ।বিআইডব্লিউটিএর বরিশাল আঞ্চলিক কার্যালয় সূত্র জানায়, শুক্রবার থেকে বরিশালসহ গোটা দক্ষিণ উপকূলে ঝোড়ো হাওয়া ও থেমে থেমে ভারী বর্ষণ চলছে। আজ সোমবারও তা অব্যাহত থাকে। এ জন্য আজ ভোর থেকে সকাল সাড়ে ১০টা পর্যন্ত সব ধরনের লঞ্চ চলাচলে সাময়িক নিষেধাজ্ঞা জারি করা হয়। এ জন্য সব পথে এক ঘণ্টা লঞ্চ চলাচল বন্ধ থাকে। পরে বেলা ১১টার দিকে আবার আবহাওয়া পরিস্থিতি নাজুক হওয়ায় পুনরায় নিষেধাজ্ঞা আরোপ করা হয়। পরে বেলা দুইটার দিকে আবহাওয়ার কিছুটা উন্নতি হলে নিষেধাজ্ঞা তুলে নেওয়া হয়। এরপর বরিশালসহ দক্ষিণাঞ্চলের সব পথে লঞ্চ চলাচল স্বাভাবিক হয়। ঢাক-বরিশাল পথও এই সাময়িক নিষেধাজ্ঞার আওতায় ছিল।বিআইডব্লিউটিএর বরিশাল আঞ্চলিক কার্যালয়ের নৌ নিরাপত্তা ও ট্রাফিক ব্যবস্থাপনা বিভাগের উপপরিচালক আজমল হুদা আজ বিকেল চারটার দিকে প্রথম আলোকে বলেন, ‘কয়েক দিন ধরে দক্ষিণাঞ্চলসহ সারা দেশে বৈশাখী ঝোড়ো আবহাওয়া বিরাজ করছে। তাই আবহাওয়া এই ভালো হয়, তো এই খারাপ হয়। তাই পরিস্থিতির ওপর সার্বক্ষণিক নজর রেখে ঘন ঘন সিদ্ধান্ত নিতে হচ্ছে আমাদের।’বিআইডব্লিউটিএর ঢাকার সদর দপ্তরের নৌ নিরাপত্তা ও ট্রাফিক ব্যবস্থাপনা বিভাগের পরিচালক জাফর হাওলাদার আজ বিকেলে প্রথম আলোকে বলেন, ‘আবহাওয়া পরিস্থিতি পর্যালোচনা করে কিছু পথে আমরা সাময়িক নৌ চলাচল বন্ধ রেখেছিলাম। পরিস্থিতির উন্নতি হওয়ায় তা প্রত্যাহার করে নেওয়া হয়েছে। ঢাকার সদরঘাট নৌবন্দর থেকে বিভিন্ন পথে লঞ্চ ছেড়ে যাচ্ছে। তবে আবহাওয়া পরিস্থিতির ওপর সার্বক্ষণিক নজর রাখা হচ্ছে।’এদিকে গোটা দক্ষিণাঞ্চলে চতুর্থ দিনের মতো আজও বৈরী আবহাওয়া বিরাজ করছে। একটানা ঝোড়ো হাওয়া ও থেমে থেমে বর্ষণে জনজীবন স্থবির হয়ে পড়েছে।
