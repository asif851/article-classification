
জাহাঙ্গীরনগর বিশ্ববিদ্যালয়ের দায়িত্ব পেলেন বাংলাদেশের প্রথম নারী উপাচার্য। বিশ্ববিদ্যালয়ের নৃ-বিজ্ঞান বিভাগের অধ্যাপক ফারজানা ইসলাম চার বছরের জন্য এই দায়িত্ব পেয়েছেন।আজ রোববার শিক্ষা মন্ত্রণালয়ের এক প্রজ্ঞাপনে এ তথ্য জানানো হয়েছে। প্রজ্ঞাপনে বিশ্ববিদ্যালয়ের সহ-উপাচার্য হিসেবে নিয়োগ দেওয়া হয়েছে অধ্যাপক আবুল হোসেনকে। ফারজানা ইসলাম উপাচার্য প্যানেলের প্রথম ছিলেন এবং আবুল হোসেন ছিলেন দ্বিতীয়। একই আদেশে ভারপ্রাপ্ত উপাচার্য প্রফেসর এম এ মতিনকে ভারপ্রাপ্ত উপাচার্যের দায়িত্ব থেকে অব্যাহতি দেওয়া হয়।গত ২০ ফেব্রুয়ারি বিশ্ববিদ্যালয়ের সিনেট সভায় তিনজনের প্যানেল নির্বাচন করে। তাঁদের মধ্য থেকে যথানিয়মে এ নিয়োগ দেওয়া হয়েছে বলে শিক্ষা মন্ত্রণালয়ের প্রজ্ঞাপনে বলা হয়।
