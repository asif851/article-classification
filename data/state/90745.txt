
জাহাঙ্গীরনগর বিশ্ববিদ্যালয়ের প্রধান ফটক-সংলগ্ন ঢাকা-আরিচা মহাসড়কে অবরোধকারী শিক্ষার্থীদের ছত্রভঙ্গ করে যান চলাচল স্বাভাবিক পর্যায়ে নিয়ে এসেছে পুলিশ।
গাড়িচাপায় জাহাঙ্গীরনগর বিশ্ববিদ্যালয়ের দুই শিক্ষার্থী নিহত হওয়ার ঘটনার প্রতিবাদে আজ শনিবার দুপুর ১২টার দিকে বিশ্ববিদ্যালয়ের প্রধান ফটক-সংলগ্ন ঢাকা-আরিচা মহাসড়ক অবরোধ করে রাখেন সাধারণ শিক্ষার্থীরা। এ সময় এই সড়কে যান চলাচল বন্ধ হয়ে যায়। বিকেল সোয়া পাঁচটার দিকে পুলিশ কাঁদানে গ্যাস ছুড়ে অবরোধকারীদের ছত্রভঙ্গ করে দিলে যান চলাচল স্বাভাবিক হয়।
অতিরিক্ত পুলিশ সুপার আশরাফুল আজিম বলেন, ‘রাস্তায় যান চলাচল অনেকক্ষণ বন্ধ ছিল। তাই আমরা যান চলাচলের ব্যবস্থা করে দিয়েছি।’
জাহাঙ্গীরনগর বিশ্ববিদ্যালয়-সংলগ্ন সিঅ্যান্ডবি এলাকায় গতকাল শুক্রবার ভোরে গাড়িচাপায় নাজমুল হাসান ও মেহেদি নিহত হন। তাঁরা দুজনই আল বেরুনী হলের আবাসিক শিক্ষার্থী ছিলেন। এ ঘটনায় গতকালও শিক্ষার্থীরা বিশ্ববিদ্যালয়ের প্রধান ফটক-সংলগ্ন ঢাকা-আরিচা মহাসড়ক অবরোধ করেন। তাঁরা নিহত শিক্ষার্থীদের পরিবারকে যথোপযুক্ত ক্ষতিপূরণ দেওয়া, মীর মশাররফ হোসেন হল-সংলগ্ন বিশ্ববিদ্যালয়ের ফটক থেকে বিশমাইল ফটক পর্যন্ত প্রয়োজনীয়সংখ্যক গতিরোধক স্থাপন করা এবং বিশ্ববিদ্যালয়ের জয় বাংলা ফটকে (প্রান্তিক) পদচারী-সেতু নির্মাণের দাবি জানান।
