
নিবন্ধিত রাজনৈতিক দলের পরিচয় ও প্রতীকে স্থানীয় সরকার নির্বাচন করার জন্য ইউনিয়ন পরিষদ, উপজেলা ও সিটি করপোরেশন আইন সংশোধন করে সংসদে আজ রোববার বিল পাস হয়েছে। স্থানীয় সরকারমন্ত্রী খন্দকার মোশাররফ হোসেন বিলগুলো উত্থাপন করেন। পরে তা পাস হয়।
স্থানীয় সরকার (ইউনিয়ন পরিষদ) (সংশোধন) বিল ২০১৫, স্থানীয় সরকার (উপজেলা) (সংশোধন) বিল ২০১৫ এবং স্থানীয় সরকার (সিটি করপোরেশন) বিল তিনটিতে রাজনৈতিক দল বলতে গণপ্রতিনিধিত্ব আদেশের সংজ্ঞায়িত রাজনৈতিক দলকে বোঝানো হয়েছে। স্বতন্ত্র প্রার্থী বলতে বোঝানো হয়েছে যে প্রার্থী কোনো রাজনৈতিক দল কর্তৃক মনোনীত নয়। আরও বলা হয়েছে, ইউনিয়ন পরিষদের চেয়ারম্যান, উপজেলা পরিষদের চেয়ারম্যান ও ভাইস চেয়ারম্যান এবং সিটি করপোরেশনের মেয়র পদের নির্বাচনের জন্য প্রার্থীকে রাজনৈতিক দল কর্তৃক মনোনীত অথবা স্বতন্ত্র প্রার্থী হতে হবে।
মানিলন্ডারিং আইন সংশোধন বিল পাসমুদ্রা পাচারের অপরাধ তদন্তে দুদকের সঙ্গে অন্য তদন্ত সংস্থার অংশ নেওয়ার সুযোগ রেখে মানিলন্ডারিং প্রতিরোধ (সংশোধন) বিল ২০১৫ আজ সংসদে পাস হয়েছে। বিলটি পাসের জন্য উত্থাপন করেন অর্থমন্ত্রী আবুল মাল আবদুল মুহিত।অর্থমন্ত্রী বলেন, দুদকের পাশাপাশি পুলিশের সিআইডি, কাস্টমস ও কর বিভাগ, মাদক দ্রব্য নিয়ন্ত্রণ অধিদপ্তরকে মানিলন্ডারিং অপরাধ তদন্তের দায়িত্ব দেওয়ার জন্য সংশোধন করা দরকার। তা না হলে দেশের মানিলন্ডারিং প্রতিরোধ ব্যবস্থা ক্ষতিগ্রস্ত হবে।আইন প্রণয়ন কাজ শেষে সংসদের অধিবেশন কাল বিকেল সাড়ে চারটা পর্যন্ত মুলতবি করা হয়।
