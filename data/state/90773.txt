
দিনাজপুরে গতকাল সোমবার নকল আয়ুর্বেদিক ওষুধ তৈরির দুটি কারখানার সন্ধান পেয়েছে র্যাব। পরে সেগুলো সিলগালা করে দেন র্যাব-১৩-এর সদস্যরা। দুটি কারখানার একটি দিনাজপুর শহরের ষষ্ঠীতলায় এবং অপরটি কাহারোল উপজেলার গড়েয়াহাট এলাকায় অবস্থিত। এ ঘটনায় দুজন কারখানামালিকসহ তিনজনকে আটক করা হয়।র্যাব জানায়, শহরের ষষ্ঠীতলা এলাকার একটি একতলা বাড়িতে ‘এন এ ফার্মা ল্যাবরেটরিজ (আয়ু)’ নামের একটি আয়ুর্বেদিক কারখানার সন্ধান মেলে। এখান থেকে বিভিন্ন ওষুদের নামের মোড়ক লাগানো ২২৪ বোতল ওষুধ জব্দ করা হয়েছে। কারখানার মালিক ওবায়দুল্লাহ্ বাবু বিএসটিআই থেকে কারখানাটির ২০০৬ সাল পর্যন্ত অনুমতিপত্র দেখাতে পেরেছেন। এখান থেকে ঢাকা, চট্টগ্রামসহ দেশের বিভিন্ন স্থানে ওষুধ পাঠানো হতো।সূত্রটি আরও জানায়, র্যাবের অভিযানের আভাস পেয়ে প্রথমে মালিক ওবায়দুল্লাহ্ পালিয়ে যান। পরে তাঁর সন্তানদের দিয়ে তাঁকে ডেকে আনা হয়। তিনি একাই এখান থেকে ওষুধ বিপণনের পুরো কাজটি করতেন।র্যাব আরও জানায়, কাহারোল উপজেলার গড়েয়া বাজারের পাশে একটি বাড়িতে একই ধরনের আরও বড় আকারের আরেকটি নকল আয়ুর্বেদিক ওষুধ তৈরির কারখানার সন্ধান পাওয়া যায়। এ কারখানাটিরও অনুমোদন নেই। এখান থেকেও গাছ-গাছড়ার পাতা, মূল, বাকলসহ রং, গন্ধ বানানোর জন্য নানা রাসায়নিক পদার্থ, বোতল, জার ইত্যাদি জব্দ করা হয়।র্যাবের অধিনায়ক মেজর খালিদ ইবনে হোসেন বলেন, পুরো বিষয়টি তদন্ত করে দেখা হচ্ছে। দুটি অভিযান সম্পর্কেই পরবর্তী সময়ে একসঙ্গে বিস্তারিত জানানো হবে।
