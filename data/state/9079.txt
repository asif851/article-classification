
জাতীয় পার্টির চেয়ারম্যান ও প্রধানমন্ত্রীর বিশেষ দূত হুসেইন মুহম্মদ এরশাদ বলেছেন, ‘মানুষ মেরে, মানুষ গুম করে কেউ বেশি দিন ক্ষমতায় টিকে থাকতে পারেনি আর পারবেও না। আমরা আমাদের মূল্যবোধ হারিয়ে ফেলেছি। সাহস হারিয়ে ফেলেছি গুলির ভয়ে। অপরাধীরা যখন বারবার অপরাধ করেও ছাড়া পায়, তখন দেশে অপরাধপ্রবণতা বেড়ে যায়।’আজ সোমবার খুলনার শহীদ হাদিস পার্কে জেলা জাতীয় পার্টির দ্বি-বার্ষিক সম্মেলনে এইচ এম এরশাদ এসব কথা বলেন। সম্মেলনে তিনি প্রধান অতিথি হিসেবে উপস্থিত ছিলেন। দীর্ঘ ছয় বছর পর খুলনায় জাতীয় পার্টির এ সম্মেলন অনুষ্ঠিত হলো।এরশাদ বলেন, দেশে আজ বন্দুক, ক্ষমতা ও পিস্তলের আধিপত্য। কিন্তু কেউ প্রতিবাদ করতে পারছে না। টেলিভিশনের টক শোতে কথা বলতে পারছে না। সেখানেও নিয়ন্ত্রণ করা হচ্ছে। গণতন্ত্র সংবিধানে আছে কিন্তু বাস্তবে নেই এবং সুশাসনের অভাবে দেশের মানুষ আজ জর্জরিত বলে তিনি মন্তব্য করেন।বিএনপি সম্পর্কে এরশাদ বলেন, ‘এ দলটি আমাকে জেলে পাঠিয়ে মেরে ফেলতে চেয়েছিল। ময়মনসিংহের এক জনসভায় খালেদা জিয়া এ ঘোষণাও দিয়েছিলেন। কিন্তু কার্যত বিএনপি এখন শিয়ালের গর্তের মধ্যে রয়েছে। মাঝে মাঝে বেরিয়ে এসে বিবৃতি দিয়ে আবার ঢুকে পড়ে।’
গণতান্ত্রিক ব্যবস্থা ফিরিয়ে আনতে এরশাদ আগামী নির্বাচনে জাতীয় পার্টিকে সমর্থন দেওয়ার আহ্বান জানান। সম্মেলনে জেলা শাখার সভাপতি হিসেবে শফিকুল ইসলাম মধুকে পুনরায় মনোনীত করেন এরশাদ। সভাপতি পদে তিনি একক প্রার্থী ছিলেন। আর সাধারণ সম্পাদকসহ অন্য পদে একাধিক প্রার্থী থাকায় সেগুলো কাউন্সিলরদের ভোটের মাধ্যমে নির্বাচন করা হবে বলে তিনি জানান।সম্মেলনে উপস্থিত ছিলেন জাতীয় পার্টির মহাসচিব জিয়াউদ্দিন আহম্মেদ বাবলু, পানিসম্পদমন্ত্রী ও দলের প্রেসিডিয়াম সদস্য আনিসুল ইসলাম মাহমুদ, তাজ রহমান, ভাইস চেয়ারম্যান আবুল হোসেন, সিনিয়র যুগ্ম মহাসচিব রেজাউল ইসলাম ভূঁইয়া প্রমুখ। সম্মেলনে সভাপতিত্ব করেন প্রেসিডিয়াম সদস্য সুনীল শুভ রায়।
২০০৯ সালের ২০ জুলাই খুলনা জেলা জাতীয় পার্টির সর্বশেষ দ্বি-বার্ষিক সম্মেলন অনুষ্ঠিত হয়। ওই সম্মেলনে মতামতের ভিত্তিতে শফিকুল ইসলামকে সভাপতি ও এম হাদিউজ্জামানকে সাধারণ সম্পাদক করে ১০১ সদস্যবিশিষ্ট কমিটি গঠন করা হয়। ২০১১ সালের ২১ জুলাই কমিটির মেয়াদ উত্তীর্ণ হয়। পরে ২০১৪ সালে সম্মেলন অনুষ্ঠিত হওয়ার কথা থাকলেও তা হয়নি।
