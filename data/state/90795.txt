
নারায়ণগঞ্জ-৫ আসন উপনির্বাচনে জাতীয় পার্টির প্রার্থী সেলিম ওসমানকে বেসরকারিভাবে বিজয়ী ঘোষণা করা হয়েছে।  আজ বৃহস্পতিবার রাতে জেলা প্রশাসকের সম্মেলন কক্ষে রিটার্নিং কর্মকর্তা মিহির সারওয়ার মোর্শেদ এই ফলাফল ঘোষণা করেন।১৪০টি কেন্দ্রে সেলিম ওসমান পেয়েছেন ৮২ হাজার ৮৫৬ ভোট। তার নিকটতম প্রতিদ্বন্দ্বী এস এম আকরাম পেয়েছেন ৬৬ হাজার ১১৪ ভোট। তবে গোলযোগের কারণে বন্দর উপজেলার মালিবাগ সরকারী প্রাথমিক বিদ্যালয়ের একটি কেন্দ্রের ফলাফল স্থগিত ঘোষণা করে নির্বাচন কমিশন।নির্বাচনের অপর দুই প্রার্থী কৃষক শ্রমিক জনতা লীগের শফিকুল ইসলাম দেলোয়ার ১ হাজার ৩৯৬ ভোট ও স্বতন্ত্র প্রার্থী মামুন সিরাজুল মজিদ পেয়েছেন ৭৪৩ ভোট।বিজয়ের প্রতিক্রিয়ায় সেলিম ওসমান রাতে শহরের চাষাঢ়ার বাড়িতে এক প্রতিক্রিয়ায় সাংবাদিকদের বলেন, এই বিজয় নারায়ণগঞ্জবাসীর। এই বিজয় প্রয়াত সাংসদ নাসিম ওসমানের। ওসমান পরিবারকে নারায়ণগঞ্জবাসী ভালোবাসে। এই নির্বাচনের মধ্যে দিয়ে তা প্রমাণিত হয়েছে। এতোদিন যেসব প্রপাগান্ডা আমাদের বিরুদ্ধে চালানো হয়েছে তা ফলাফলের মধ্যে প্রমাণিত হয়েছে—এসব মিথ্যা বানোয়াট ও ভিত্তিহীন।অন্যদিকে রাতে শহরের থানা পুকুর এলাকার বাড়িতে স্বতন্ত্র প্রার্থী এস এম আকরাম এক সংবাদ সম্মেলনে নির্বাচনে অনিয়ম, কারচুপি ও জালভোট দেওয়ার অভিযোগ এনে ফলাফল প্রত্যাখান করেছেন। তিনি বলেন, এই নির্বাচনে নারায়ণগঞ্জবাসীর আশা আকাঙ্খার প্রতিফলন ঘটেনি। এই নির্বাচন সুষ্ঠু, অবাধ ও নিরপেক্ষ হলে সারা দেশের মানুষের কাছে সরকারের ভাবমূর্তি বাড়তো এবং ও নির্বাচন কমিশনের গ্রহণযোগ্যতা বাড়তো।সাবেক এই সাংসদ অভিযোগ করেন, শহর ও বন্দর উপজেলার বিভিন্ন কেন্দ্র দখল করে জাতীয় পাটির প্রার্থীর লোকজন ব্যালট পেপারে সীল মারে। সুর্নিদিষ্ট অভিযোগ করা সত্ত্ব্বেও নির্বাচন কমিশন ও প্রশাসন কোন ব্যবস্থা নেয়নি।
