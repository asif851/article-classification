
খাগড়াছড়ির পানছড়ি উপজেলার তাপিতাপাড়া এলাকায় গতকাল শনিবার দিবাগত রাতে পার্বত্য চট্টগ্রাম জনসংহতি সমিতির (সন্তু লারমা) এক সমর্থককে গুলি করে হত্যা করেছে দুর্বৃত্তরা। তাঁর নাম অরুণ কান্তি চাকমা (৪০)।
পুলিশ ও স্থানীয় সূত্রে জানা গেছে, গতকাল গভীর রাতে কে বা কারা অরুণকে ঘুম থেকে তুলে বাড়ির বাইরে ডেকে নিয়ে যায়। পরে তাঁকে গুলি করে দুর্বৃত্তরা পালিয়ে যায়। অরুণ কান্তি চাকমা ছিলেন সন্তু লারমা-সমর্থিত জনসংহতি সমিতির সমর্থক। তিনি খ্রিষ্টধর্মের প্রচারক হিসেবে কাজ করতেন। রাজনৈতিক প্রতিপক্ষরা তাঁকে খুন করতে পারে বলে আশঙ্কা করা হচ্ছে।
প্রথম আলো ডটকমকে ঘটনার সত্যতা নিশ্চিত করেছেন পানছড়ি থানার ভারপ্রাপ্ত কর্মকর্তা (ওসি) আলমগীর হোসেন। তিনি জানান,  লাশ উদ্ধারের জন্য পুলিশ ঘটনাস্থলের দিকে রওনা হয়েছে।
পানছড়িতে গত ১৬ দিনে প্রতিপক্ষের গুলিতে চারজন প্রাণ হারিয়েছেন।
