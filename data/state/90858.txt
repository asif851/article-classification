
অপ্রাপ্তবয়স্কদের ভোটার তালিকায় অন্তর্ভুক্ত না করায় নরসিংদীর শিবপুর উপজেলার বাঘাব ইউনিয়ন পরিষদের (ইউপি) চেয়ারম্যান হালনাগাদ কার্যক্রমের ক্যামেরা ভাঙচুর করেছেন বলে অভিযোগ পাওয়া গেছে। গতকাল মঙ্গলবার দুপুর ১২টার দিকে বাঘাব ইউনিয়ন পরিষদ ভবন মিলনায়তনে এ ঘটনা ঘটে।
প্রত্যক্ষদর্শী সূত্রে জানা গেছে, সকাল নয়টা থেকে ভোটার তালিকা হালনাগাদ কার্যক্রম শুরু হয়। বেলা সাড়ে ১১টার দিকে ইউপি চেয়ারম্যান এ কে এম বশির আহমেদ একদল অপ্রাপ্তবয়স্ক সমর্থককে নিয়ে মিলনায়তনের ভেতরে যান। এতে বাইরে সারি বেঁধে অপেক্ষমাণ লোকজন ক্ষিপ্ত হন।
একপর্যায়ে হালনাগাদের কাজে নিয়োজিত ব্যক্তিরা তাঁকে ধারাবাহিকতা মেনে আসার জন্য অনুরোধ করেন। এ ছাড়া অপ্রাপ্তবয়স্কদের ভোটার করা হবে না বলে জানালে চেয়ারম্যান ও তাঁর সমর্থকেরা ক্ষুব্ধ হন। পরে তাঁরা হালনাগাদে ব্যবহৃত ক্যামেরা ভাঙচুর করেন। এ সময় বাইরে অপেক্ষমাণ লোকজন চিৎকার-চেঁচামেচি শুরু করলে চেয়ারম্যান তাঁর লোকজন নিয়ে দ্রুত ঘটনাস্থল ত্যাগ করেন।
জানতে চাইলে উপজেলা নির্বাচন কর্মকর্তা শাহীনা ইসলাম চৌধুরী প্রথম আলোকে বলেন, ভাঙচুরের কিছুক্ষণ পর পুলিশ গিয়ে পরিস্থিতি নিয়ন্ত্রণে আনে।
এ ব্যাপারে কথা বলতে ইউপি চেয়ারম্যানের মুঠোফোনে একাধিকবার ফোন করলেও তা বন্ধ পাওয়া যায়।
শিবপুর থানার ভারপ্রাপ্ত কর্মকর্তা (ওসি) ইমাম হোসেন বলেন, ‘ছবি তোলা নিয়ে ঝামেলার খবর পেয়ে ঘটনাস্থলে পুলিশ পাঠিয়েছিলাম। এ ঘটনায় কেউ অভিযোগ করেননি।’
