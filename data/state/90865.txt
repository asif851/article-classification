
জিয়া অরফানেজ ট্রাস্ট দুর্নীতি মামলায় রাষ্ট্রপক্ষের ১১ সাক্ষীকে জেরার বিষয়ে খালেদা জিয়ার করা আবেদনের ওপর সোমবার আদেশ দেবেন আপিল বিভাগ।
দায়িত্বরত প্রধান বিচারপতি মো. আবদুল ওয়াহ্হাব মিঞার নেতৃত্বাধীন আপিল বেঞ্চ আজ বৃহস্পতিবার উভয় পক্ষের শুনানি নিয়ে আদেশের এ দিন ধার্য করেন।
এই মামলায় রাষ্ট্রপক্ষের ৯ সাক্ষীকে জেরা ও দুই সাক্ষীকে পুনরায় জেরার অনুমতি চেয়ে গত ৬ আগস্ট হাইকোর্টে আবেদন করেন খালেদা জিয়া।
এ আবেদনের শুনানি নিয়ে ২২ অক্টোবর হাইকোর্ট আবেদনটি পর্যবেক্ষণসহ নিষ্পত্তি করে দেন। সেদিন আইনজীবীরা জানিয়েছিলেন, এই মামলায় খালেদা জিয়া চাইলে আদালতের অনুমতি সাপেক্ষে তাঁর ছেলে তারেক রহমানের পক্ষে করা জেরা ব্যবহার করতে পারেন।
হাইকোর্টের আদেশের বিরুদ্ধে ও মামলাটির কার্যক্রম স্থগিত চেয়ে বিএনপির চেয়ারপারসন চেম্বার বিচারপতির আদালতে আবেদন করেন। ২৪ অক্টোবর চেম্বার বিচারপতি বিষয়টি ২৬ অক্টোবর (আজ) শুনানির জন্য আপিল বিভাগের নিয়মিত বেঞ্চ পাঠান। এর ধারাবাহিকতায় আজ শুনানি হয়।
আদালতে খালেদার পক্ষে শুনানি করেন আইনজীবী এ জে মোহাম্মদ আলী। সঙ্গ ছিলেন মো. বদরুদ্দোজা বাদল।
দুদকের পক্ষে ছিলেন আইনজীবী খুরশিদ আলম খান।
পরে বদরুদ্দোজা প্রথম আলোক বলেন, ওই মামলায় হাইকোর্টের আদেশের বিরুদ্ধে বিএনপির চেয়ারপারসনের করা আবেদনের ওপর শুনানি শেষে আদালত ৩০ অক্টোবর আদেশের জন্য দিন রেখেছেন।
জিয়া অরফানেজ ট্রাস্টের ২ কোটি ১০ লাখ ৭১ হাজার ৬৭১ টাকা আত্মসাতের অভিযোগ এনে খালেদা জিয়া, তাঁর বড় ছেলে তারেক রহমানসহ ছয়জনের বিরুদ্ধে ২০১০ সালের ৮ আগস্ট তেজগাঁও থানায় এ মামলা করে দুদক।
