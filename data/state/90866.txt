
টঙ্গীর গাজীপুরা কোনাপাড়া এলাকায় দাফনের প্রায় সাড়ে তিন মাস পর গতকাল বিকেলে ময়নাতদন্তের জন্য কবর থেকে মো. আওলাদ হোসেন নামের এক ব্যবসায়ীর লাশ উত্তোলন করা হয়েছে। এ সময় আওলাদের স্ত্রী-সন্তানসহ গাজীপুরের নির্বাহী ম্যাজিস্ট্রেট নাহিদা পারভিন উপস্থিত ছিলেন। আওলাদ হোসেনের স্ত্রী নাজমা সিকদার জানান, গত ৯ সেপ্টেম্বর সকালে ঝুট ব্যবসায়ী আওলাদ গাজীপুরের সালনা এলাকার একটি কারখানায় ঝুট কেনার কথা বলে বাড়ি থেকে বের হন। পরে সড়ক দুর্ঘটনায় তিনি মারা গেছেন বলে পরিবারের সদস্যরা জানতে পারেন। ওই সময় গাজীপুর সদর হাসপাতালে তাঁর ময়নাতদন্ত হয়। তবে এক ব্যক্তি ১০ সেপ্টেম্বর ভোরে আওলাদকে স্বপন নামের এক ব্যক্তির মোটরসাইকেলে দেখেছেন বলে পরিবারকে জানান। এ নিয়ে সন্দেহ হলে ৩০ অক্টোবর নাজমা স্বামীর লাশ পুনরায় ময়নাতদন্তের জন্য আবেদন করেন।
