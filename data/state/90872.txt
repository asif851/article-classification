
সরকারি প্রাথমিক বিদ্যালয়ের প্রাক-প্রাথমিক শিক্ষার জন্য মুক্তিযোদ্ধা কোটায় ‘সহকারী শিক্ষক নিয়োগ ২০১৬’ এর লিখিত পরীক্ষার ফল আজ শনিবার প্রকাশ করা হয়েছে। এই পরীক্ষায় ৩৫ হাজার ৪৬৩ জনের মধ্যে ছয় হাজার ৫২৩ জন উত্তীর্ণ হয়েছেন।
মৌখিক পরীক্ষা গ্রহণের জন্য উত্তীর্ণ প্রার্থীদের রোল নম্বরের তালিকা ইতিমধ্যে জেলা প্রাথমিক শিক্ষা কার্যালয়ে পাঠানো হয়েছে। প্রার্থীদের জেলা ওয়ারী রোল নম্বরের তালিকা সংশ্লিষ্ট জেলা প্রাথমিক শিক্ষা কার্যালয়ের নোটিশ বোর্ডে প্রদর্শিত হবে। এ ছাড়া প্রাথমিক শিক্ষা অধিদপ্তরের ওয়েবসাইটে (http://www.dpe.gov.bd/) উত্তীর্ণ প্রার্থীদের জেলা ওয়ারী রোল নম্বর পাওয়া যাবে। মন্ত্রণালয়ের এক সংবাদ বিজ্ঞপ্তিতে এসব কথা জানানো হয়েছে।
উত্তীর্ণ প্রার্থীদের অনলাইনে আবেদনের আপলোড করা ছবি, আবেদনের কপি, লিখিত পরীক্ষার প্রবেশপত্র, নাগরিকত্ব সনদ এবং শিক্ষাগত যোগ্যতার সনদসহ মুক্তিযোদ্ধা সনদ, মুক্তিযোদ্ধা সম্পর্কিত অন্যান্য সনদ, প্রযোজ্য ক্ষেত্রে এতিম সংক্রান্ত সনদ, প্রতিবন্ধী সংক্রান্ত সনদ, পোষ্য সনদ, আনসার ও গ্রাম প্রতিরক্ষা সনদ, উপজাতি সনদ ও অন্যান্য প্রয়োজনীয় কাগজপত্র কমপক্ষে নবম গ্রেডের গেজেটেড কর্মকর্তা কর্তৃক সত্যায়িত করে আগামী ২০ নভেম্বর ২০১৬ তারিখের মধ্যে অফিস চলাকালীন সময়ে স্ব স্ব জেলায় জেলা প্রাথমিক শিক্ষা কার্যালয়ে আবশ্যিকভাবে জমাপূর্বক প্রাপ্তি স্বীকারপত্র সংগ্রহ করতে হবে। মৌখিক পরীক্ষা বোর্ডে প্রদর্শনের জন্য জমা দেওয়া সনদপত্র, প্রাপ্তি স্বীকারপত্র ও অন্যান্য কাগজপত্রের মূল কপি প্রার্থীকে সঙ্গে রাখতে হবে। মৌখিক পরীক্ষা আগামী ১ ডিসেম্বরের মধ্যে সম্পন্ন হবে। এ পরীক্ষার স্থান, তারিখ ও সময় যথাসময়ে উত্তীর্ণ প্রার্থীকে জানানো হবে।
