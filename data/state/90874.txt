
গাজীপুর ও খুলনার দুই সিটি করপোরেশন নির্বাচনে মেয়র পদে লড়বেন ১৪ জন প্রার্থী। আজ মনোনয়ন বাছাইয়ের শেষ দিনে দুই সিটি করপোরেশনে এই ১৪ প্রার্থীকে বৈধ ঘোষণা করা হয়। এই দুই সিটি করপোরেশনে ১৫ মে ভোট অনুষ্ঠিত হবে।গাজীপুরে মেয়র পদে নয় প্রার্থী: গাজীপুর সিটি করপোরেশন নির্বাচনে রিটার্নিং কর্মকর্তার কাছে মেয়র পদে ১০ জন মনোনয়নপত্র জমা দিয়েছিলেন। এর মধ্যে মেয়র পদে নয়জন প্রার্থীর মনোনয়নপত্র বৈধ ও একজনের মনোনয়নপত্র বাতিল করেছেন রিটার্নিং কর্মকর্তা।
আজ রোববার গাজীপুরের বঙ্গতাজ অডিটোরিয়ামে রিটার্নিং কর্মকর্তার অস্থায়ী কার্যালয়ে সিটি নির্বাচনে প্রার্থীদের মনোনয়ন যাচাই-বাছাই অনুষ্ঠানে এ তথ্য জানা যায়। গাজীপুর সিটি করপোরেশন নির্বাচনের রিটার্নিং কর্মকর্তার স্টাফ অফিসার মো. রেজাউল ইসলাম জানান, এ নির্বাচনে ১৮ জন মেয়র প্রার্থী মনোনয়নপত্র উত্তোলন করেন। কিন্তু ১০ জন মেয়র প্রার্থী মনোনয়নপত্র জমা দেন। এর মধ্যে মনোনয়নপত্র যাচাই-বাছাইয়ের প্রথম দিন রোববার নয়জন মেয়র প্রার্থীর মনোনয়ন বৈধ ঘোষণা করা হয়েছে। স্বতন্ত্র প্রার্থী মো. আফছার উদ্দিনের মনোনয়নপত্র বাতিল করা হয়েছে।
বৈধ প্রার্থীরা হলেন আওয়ামী লীগ মনোনীত প্রার্থী গাজীপুর মহানগর আওয়ামী লীগের সাধারণ সম্পাদক মো. জাহাঙ্গীর আলম, বিএনপির মো. হাসান উদ্দিন সরকার, জাসদের মো. রাশেদুল হাসান, ইসলামী আন্দোলন বাংলাদেশের মো. নাসির উদ্দিন, বাংলাদেশ ইসলামী ফ্রন্টের মো. জালাল উদ্দীন, স্বতন্ত্র প্রার্থী গাজীপুর মহানগর জামায়াতের সভাপতি এস এম সানাউল্লাহ, স্বতন্ত্র প্রার্থী ফরিদ আহমদ, ইসলামী ঐক্যজোটের কেন্দ্রীয় যুগ্ম মহাসচিব মাওলানা ফজলুর রহমান এবং বাংলাদেশের কমিউনিস্ট পার্টির কাজী মো. রুহুল আমিন। সাধারণ ও সংরক্ষিত কাউন্সিলর প্রার্থীদের মনোনয়নপত্র যাচাই-বাছাই চলছে।
খুলনায় মেয়র প্রার্থী পাঁচজন: খুলনা সিটি করপোরেশনে পাঁচ প্রার্থীকে বৈধ ঘোষণা করেছে রিটার্নিং কর্মকর্তা। তাঁরা হলেন খুলনা বিএনপির সাংগঠনিক সম্পাদক নজরুল ইসলাম মঞ্জু, খুলনা মহানগর আওয়ামী লীগের সভাপতি তালুকদার আবদুল খালেক, ইসলামী আন্দোলন বাংলাদেশের মোজাম্মেল হক, সিপিবির মিজানুর রহমান, জাতীয় পার্টির এস এম মুশফিকুর রহমান। খুলনার রিটার্নিং কর্মকর্তা ইউনুচ আলী প্রথম আলোকে বলেন, মেয়র পদে পাঁচজনের মনোনয়নপত্র বৈধ ঘোষণা করা হয়েছে। এ ছাড়া কাউন্সিলর পদে ১৮৯ জনের মনোনয়ন যাচাই-বাছাই চলছে।
দুই সিটিতে মনোনয়নপত্র প্রত্যাহারের শেষ তারিখ ২৩ এপ্রিল, প্রতীক বরাদ্দ ২৪ এপ্রিল।
