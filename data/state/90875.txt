
বিএনপির মহাসচিব মির্জা ফখরুল ইসলাম আলমগীর বলেছেন, ‘আসুন, আজ ঐক্যবদ্ধ হয়ে রোহিঙ্গা সমস্যা সমাধানে কাজ করি, একই সঙ্গে জনগণের কল্যাণের কথা চিন্তা করে জনগণের পাশে দাঁড়াই।’
আজ বুধবার দুপুরে ঠাকুরগাঁও পৌর কমিউনিটি সেন্টারে বন্যাদুর্গত ও ক্ষতিগ্রস্ত পরিবারের মাঝে ঢেউটিন বিতরণ অনুষ্ঠানে প্রধান অতিথির বক্তব্যে ফখরুল ইসলাম এ আহ্বান জানান। তিনি বলেন, ‘মিয়ানমারের সেনাবাহিনী ও সরকারের প্ররোচনায় লাখ লাখ রোহিঙ্গাকে নির্যাতন-নিপীড়ন করে বাংলাদেশে ঠেলে দিয়েছে। আমরা প্রথম থেকেই এর প্রতিবাদ করেছি। আমরা বলেছি, রোহিঙ্গা যারা আসছে, তাদের আশ্রয় দিতে হবে এবং কূটনৈতিক চাপ সৃষ্টি করে তাদের ফেরত পাঠানোর ব্যবস্থা করতে হবে।’
রোহিঙ্গা সমস্যা নিয়ে সরকারের সমালোচনা করে মির্জা ফখরুল বলেন, সরকার প্রথমে বলেছিল তারা রোহিঙ্গাদের ঢুকতে দেবে না। ফেরত পাঠানো হয় দুই থেকে তিন হাজার রোহিঙ্গাকে। এখন যখন সমগ্র বিশ্ব রোহিঙ্গাদের পক্ষে কথা বলছে; মিয়ানমারের সরকার ও সু চিকে পর্যন্ত ধিক্কার দিচ্ছে। এ সময় তাদের শুভবুদ্ধি ফিরে এসেছে। এখন তারা রোহিঙ্গাদের আশ্রয় দিচ্ছে। কিন্তু এর কোনো ব্যবস্থাপনা তারা করতে পারেনি।
চালের দামের ঊর্ধ্বগতি সম্পর্কে বিএনপির মহাসচিব বলেন, আজ চালের দাম আকাশচুম্বী। মানুষ হাহাকার করছে, চাল কিনতে পারছে না। অথচ সরকারের মন্ত্রীরা এখনো জোর গলায় বলছেন, চালের কোনো সংকট নেই। এটা মানবসৃষ্ট সংকট। সরকার তৈরি করেছে এই সংকট।
মির্জা ফখরুল বলেন, ‘আমাদের অধিকার ও গণতন্ত্র ফিরে না পাওয়া পর্যন্ত এ সমস্যার কোনো সমাধান হবে না। আমরা একটি জনগণের সরকার চাই। জনগণের ভোটে নির্বাচিত জনগণের সরকার প্রতিষ্ঠা হলে এ সমস্যাগুলো সমাধান হবে, না হলে হবে না। তাই আসুন, আজ ঐক্যবদ্ধ হয়ে রোহিঙ্গা সমস্যা সমাধানে কাজ করি, একই সঙ্গে জনগণের কল্যাণের কথা চিন্তা করে জনগণের পাশে দাঁড়াই।’
আলোচনা সভায় অন্যদের মধ্যে বক্তব্য দেন ঢাকা মহানগর উত্তর বিএনপির ভারপ্রাপ্ত সভাপতি বজলুল বাসিত আঞ্জু, সাধারণ সম্পাদক আহসান উল্লাহ হাসান, সাংগঠনিক সম্পাদক আক্তার হোসেন, যুগ্ম সম্পাদক আনোয়ারুজ্জামান আনোয়ার, এ জি এম সামসুল ইসলাম, জেলা বিএনপির সভাপতি তৈমুর রহমান, সাধারণ সম্পাদক মির্জা ফয়সল আমীন প্রমুখ।
আলোচনা সভা শেষে ঢাকা মহানগর উত্তর বিএনপির উদ্যোগে ঠাকুরগাঁওয়ে বন্যাদুর্গত ও ক্ষতিগ্রস্ত ২০০ পরিবারের মধ্যে ঢেউটিন বিতরণ করা হয়।
