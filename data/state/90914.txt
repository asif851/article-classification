
চট্টগ্রামে শিশু ধর্ষণের পৃথক দুই মামলায় দুই আসামিকে যাবজ্জীবন সশ্রম কারাদণ্ড দিয়েছেন আদালত। একই সঙ্গে দুজনকে ৫০ হাজার টাকা করে জরিমানা করা হয়েছে। গতকাল মঙ্গলবার নারী ও শিশু নির্যাতন দমন ট্রাইব্যুনাল-১-এর বিচারক মো. রেজাউল করিম এ রায় দেন।সাজা পাওয়া আসামিরা হলেন মো. নাসিরুদ্দিন ও আজম খান। তবে দুই মামলার দুই আসামিই পলাতক। এঁদের মধ্যে নাসিরুদ্দিনের বাড়ি চন্দনাইশ উপজেলায়। আজম খানের বাড়ি সাতকানিয়া উপজেলায়।আদালত সূত্র জানিয়েছে, ১৯৯৯ সালের ৯ এপ্রিল চন্দনাইশে ১১ বছরের এক শিশুকে ধর্ষণ করে নাসিরুদ্দিন। এ ঘটনায় শিশুটির বোন বাদী হয়ে থানায় মামলা করেন। অন্যদিকে ২০১২ সালের ২৪ সেপ্টেম্বর সাতকানিয়ায় ছয় বছরের এক শিশুকে ধর্ষণ করে আজম খান। এ ঘটনার পরদিন শিশুটির দাদি বাদী হয়ে মামলা করেন।রাষ্ট্রপক্ষের কৌঁসুলি জেসমিন আকতার জানান, সাক্ষ্যপ্রমাণে আসামিদের বিরুদ্ধে অভিযোগ প্রমাণিত হয়েছে। দুজনকে যাবজ্জীবন সশ্রম কারাদণ্ড দেওয়া হয়েছে।
