
রাজশাহীতে গতকাল বৃহস্পতিবার পুলিশের গাড়িতে বোমা হামলায় আট সহকর্মীর সঙ্গে সিদ্ধার্থ চন্দ্র সরকারও আহত হন। তবে তাঁর আঘাত ছিল গুরুতর। চিকিৎসকদের পরামর্শে হেলিকপ্টারে করে তাৎক্ষণিক তাঁকে ঢাকায় সম্মিলিত সামরিক হাসপাতালে নেওয়া হয়। তবে শেষ চেষ্টা করেও তাঁকে বাঁচানো গেল না। রাজশাহী নগরে ১৮-দলীয় জোটের নেতা-কর্মীরা বিক্ষোভ শেষে ফেরার পথে সিদ্ধার্থসহ তাঁর সহকর্মীদের বহনকারী গাড়ি লক্ষ্য করে বোমা হামলা চালিয়েছেন বলে পুলিশ সূত্র জানায়। এতে সিদ্ধার্থসহ নয়জন পুলিশ সদস্য আহত হন। এ ঘটনায় জড়িত সন্দেহে ৩৩ জনকে আটক করা হয়েছে।আহত পুলিশ সদস্যরা হলেন আনন্দ কুমার সাহা, আসাদুজ্জামান, শাহরিয়ার, তৌহিদুল ইসলাম, রায়হান, রাফি, আবদুল মজিদ ও সোহেল। তাঁদের রাজশাহী মেডিকেল কলেজ হাসপাতালে ভর্তি করা হয়েছে।পুলিশ সূত্র জানায়, সিদ্ধার্থের বাড়ি রংপুরের কাউনিয়ায়। তাঁর স্ত্রী দীপ্তি রানী সরকারও পুলিশ বাহিনীতে কর্মরত। এর আগে গত মঙ্গলবার রাতে ১৮ দলের অবরোধ শেষহওয়ার পর রাজধানীর বাংলামোটরে পুলিশের গাড়িতে পেট্রলবোমা হামলা চালানো হয়। এ ঘটনায় এক পুলিশ সদস্য নিহত হন।পুলিশের বোয়ালিয়া জোনের সহকারী কমিশনার সাইফুল ইসলাম বলেন, হামলার পর গাড়িতে লোহার পেরেক, মাছ ধরার জালে ব্যবহূত লোহার কাঠি, পাথরের টুকরা ও টিনের কুচি ইত্যাদি পাওয়া গেছে। এটা বোমা, নাকি ককটেল—এ বিষয়টি তাঁরা বলতে পারবেন না। তবে বিস্ফোরকটির ভেতর থেকে যে ধরনের বিস্ফোরক দ্রব্য ও অন্যান্য জিনিস বের হয়েছে, তাতে এটা ককটেলের চেয়ে বেশি কিছু বলে মনে হচ্ছে।রাজশাহী মেডিকেল কলেজ হাসপাতালের সার্জারি বিভাগের সহকারী রেজিস্ট্রার অসীম সরকার জানান, পুলিশের সদস্য সিদ্ধার্থের বুকের ডান পাশে ফাঁক হয়ে ফুসফুস বেরিয়ে গেছে। এ ধরনের অস্ত্রোপচার করার যন্ত্রপাতি এখানে না থাকায় তাঁকে ঢাকায় পাঠানোর পরামর্শ দেওয়া হয়েছে। এ ছাড়া তৌহিদের দুই চোখে বোমার স্প্লিন্টার ঢুকে গেছে। তাঁর চোখে অস্ত্রোপচার করা হয়েছে। শাহরিয়ারের চোখ থেকে টিনের টুকরো অপসারণ করা হয়েছে। বোমায় আসাদুজ্জামান বাহু ও পিঠ, সোহেল বাঁ হাত ও আনন্দ মাথায় আঘাত পেয়েছেন। ঘটনার সময় পুলিশের গাড়িতে থাকা কনস্টেবল আলমগীর বলেন, বোয়ালিয়া জোনের সহকারী কমিশনার সাইফুল ইসলামের নেতৃত্বে দুটি গাড়িতে তাঁরা টহল দিচ্ছিলেন। সামনের গাড়িতে সহকারী পুলিশ কমিশনারসহ ১০ জন এবং ট্রাকে তাঁরা ১৪ জন পুলিশ সদস্য ছিলেন। দুটি গাড়ি হেতেমখাঁ মোড় হয়ে মালোপাড়া মোড়ের দিকে যাচ্ছিল। এ সময় মিছিল শেষে ফিরে যাচ্ছিলেন ১৮ দলের নেতা-কর্মীরা। গাড়িটি রাজাহাতা এলাকার লোকনাথ স্কুলের মোড়ে পৌঁছলে ট্রাকে একটি শক্তিশালী বোমা এসে পড়ে। বোমাটি সিদ্ধার্থের বুলেটপ্রুফ জ্যাকেটের ওপর পড়ে বিকট শব্দে বিস্ফোরিত হয়। তবে আলমগীর ট্রাকের পেছনের দিকে থাকায় তাঁর দেহে আঘাত লাগেনি।রাজশাহী সিটি করপোরেশনের মেয়র মহানগর যুবদলের আহ্বায়ক মোসাদ্দেক হোসেন বলেন, ‘আমাদের মিছিলে কর্মসূচি শান্তিপূর্ণভাবে পালিত হয়েছে। পুলিশের গাড়িতে কারা হামলা চালিয়েছে, জানি না। ২৯ ডিসেম্বরের কর্মসূচি বাধাগ্রস্ত করতে সরকারের এজেন্টরা এটি করতে পারে।’প্রত্যক্ষদর্শীরা জানান, বিক্ষোভে অংশ নিতে বেলা সাড়ে ১১টা থেকে নগরের ভুবনমোহন পার্কে জড়ো হচ্ছিলেন ১৮ দলের সমর্থকেরা। লোকনাথ স্কুলের সামনে একটি অটোরিকশার কাচ ভাঙচুরকে কেন্দ্র করে পুলিশ কয়েকজনকে আটক করে। এ খবর জোটের নেতা-কর্মীদের মধ্যে জানাজানি হলে সমাবেশে কিছুটা উত্তেজনা দেখা দেয়। সমাবেশ শেষে একটি মিছিল গরের সোনাদিঘী, সাহেববাজার জিরো পয়েন্ট, গণকপাড়া ও মালোপাড়া ঘুরে পার্কে গিয়ে শেষ হয়। সেখান থেকে ফেরার পথে দুপু সাড়ে ১২টার দিকে নগরের রাজাহাতা মোড়ে পুলিশের ট্রাকের সামনের দিক দিয়ে একটি বোমা ছুড়ে দুর্বৃত্তরা পালিয়ে যায়। ট্রাকে বোমাটি বিকট শব্দে বিস্ফোরিত হয়।নগরের বোয়ালিয়া মডেল থানার ভারপ্রাপ্ত কর্মকর্তা (ওসি) বলেন, মিছিল শুরুর আগেই ১৮ দলের নেতা-কর্মীরা লোকনাথ স্কুলের সামনে একটা অটোরিকশা ভাঙচুর করেন। এ ঘটনায় পুলিশ কয়েকজনকে আটক করে। গাড়িতে হামলার পরও সেখান থেকে আটক করা হয়েছে। সব মিলিয়ে ৩৩ জনকে আটক করা হয়েছে। থানায় জিজ্ঞাসাবাদ শেষে তাঁদের বিরুদ্ধে আইনি ব্যবস্থা নেওয়া হবে।
