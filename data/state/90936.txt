
ঢাকা কেন্দ্রীয় কারাগার কেরানীগঞ্জে স্থানান্তর হওয়ার পর কারাগারের জায়গায় নতুন হল নির্মাণ ও ক্যাম্পাস সম্প্রসারণের দাবিতে মানববন্ধন করেছে জগন্নাথ বিশ্ববিদ্যালয় শাখা সমাজতন্ত্রিক ছাত্রফ্রন্ট। গতকাল রোববার বেলা ১১টার দিকে বিশ্ববিদ্যালয়ের ভাস্কর্যের সামনে ছাত্র সংগঠনটি এ কর্মসূচি পালন করে। মানববন্ধনে ছাত্রনেতারা বলেন, বিশ্ববিদ্যালয়ে আবাসন ব্যবস্থান না থাকায় মেসে থাকছেন ২১ হাজার শিক্ষার্থী। কারাগারের ওই জমিতে নতুন হল নির্মাণ করে আবাসন সমস্যা সমাধান করতে হবে। অনুষ্ঠানে বিশ্ববিদ্যালয় শাখার সভাপতি মাসুদ রানা, সাংগঠনিক সম্পাদক কিশোর কুমার সরকার এবং প্রচার ও প্রকাশনা সম্পাদক কৃষ্ণ বর্মন প্রমুখ বক্তব্য দেন। গত ২৩ ডিসেম্বর প্রধানমন্ত্রী শেখ হাসিনা আগামী জুন মাসের মধ্যে ঢাকা কেন্দ্রীয় কারাগার কেরানীগঞ্জে স্থানান্তরের ঘোষণা দিয়েছিলেন।
