
পুলিশের মহাপরিদর্শক (আইজিপি) এ কে এম শহীদুল হক বলেছেন, ‘যে থানায় দালাল থাকবে, সেই থানায় ওসি থাকতে পারবে না। থানা দালাল মুক্ত রাখতে হবে।’আজ শুক্রবার যশোর জেলা কমিউনিটি পুলিশিং ফোরাম সম্মেলনে প্রধান অতিথির বক্তব্যে আইজিপি এ কথা বলেন। যশোর কেন্দ্রীয় ঈদগাহ মাঠে আয়োজিত এ সম্মেলনে সভাপতিত্ব করেন যশোরের পুলিশ সুপার আনিছুর রহমান।সম্মেলনে অভিজিৎ হত্যাকাণ্ডের সময় পুলিশের ভূমিকার ব্যাপারে আইজিপি বলেন, ‘ব্লগার অভিজিৎ হত্যার সময় পাশ দিয়ে বহু লোক চলাচল করছিল। কেউ কিন্তু এগিয়ে আসেনি। ঘটনাস্থল থেকে ১০০ গজ দূরে পুলিশ ছিল। পুলিশ দৌড়ে এগিয়ে আসে। অথচ গণমাধ্যম পুলিশকে দায়ী করছে যে, পুলিশ কিছু করেনি।’শহীদুল হক বলেন, ‘আমরা সামাজিক দায়িত্ব পালন করি না। অথচ অধিকার ভোগ করতে চাই। অধিকার ভোগ করব, অথচ দায়িত্ব-কর্তব্য পালন করব না, তাহলে সুনাগরিক হওয়া যাবে না।’এ সময় আইজিপি অভয়নগর উপজেলায় হাইওয়ে পুলিশের নবনির্মিত ভবন উদ্বোধন করেন। সম্মেলনে বিশেষ অতিথির বক্তব্য রাখেন খুলনা রেঞ্জের ডিআইজি মো. মনির-উজ-জামান, যশোরের জেলা প্রশাসক হুমায়ুন কবীর, খুলনার (কেএমপি) পুলিশ কমিশনার নিবাস চন্দ্র মাঝি প্রমুখ।
