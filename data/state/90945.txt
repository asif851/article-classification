
জাতীয় শোক দিবসে গভীর শ্রদ্ধা ও ভালোবাসায় জাতি স্বাধীন বাংলাদেশের স্থপতি জাতির জনক বঙ্গবন্ধু শেখ মুজিবুর রহমানকে স্মরণ করেছে। দিবসটি উপলক্ষে গতকাল মঙ্গলবার সরকারি-বেসরকারি, রাজনৈতিক-সামাজিক-সাংস্কৃতিক সংগঠন বিভিন্ন কর্মসূচি পালন করে
মানবাধিকার কমিশনের শ্রদ্ধাজাতীয় মানবাধিকার কমিশনের চেয়ারম্যান কাজী রিয়াজুল হকসহ কমিশনের সদস্যরা ধানমন্ডির ৩২ নম্বর সড়কে বঙ্গবন্ধুর প্রতিকৃতিতে ফুল দিয়ে শ্রদ্ধা জানান। এরপর কমিশন কার্যালয়ে আলোচনা সভা ও দোয়া মাহফিল অনুষ্ঠিত হয়। সভায় সভাপতির বক্তব্যে কাজী রিয়াজুল হক বলেন, বাংলাদেশকে স্বাধীন করার জন্য বঙ্গবন্ধু শেখ মুজিবুর রহমান যে ত্যাগ করেছেন, তা পৃথিবীর ইতিহাসে বিরল। তিনি কেবল বাংলাদেশের নন, তৃতীয় বিশ্বের অবিসংবাদিত নেতা। এ কারণে কিউবার বিপ্লবী নেতা ফিদেল কাস্ত্রো বলেছিলেন, ‘আমি হিমালয় দেখিনি কিন্তু শেখ মুজিবকে দেখেছি।’ আলোচনা সভায় আরও বক্তব্য দেন কমিশনের সার্বক্ষণিক সদস্য নজরুল ইসলাম, সদস্য নুরুন নাহার ওসমানী প্রমুখ।
উচ্চপর্যায়ের কমিটি গঠনের আহ্বানবঙ্গবন্ধু হত্যা রহস্য ও ষড়যন্ত্র উদ্ঘাটনে উচ্চপর্যায়ের কমিশন গঠনের জন্য সরকারের প্রতি আহ্বান জানিয়েছেন ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক। বিশ্ববিদ্যালয়ের ছাত্র-শিক্ষক কেন্দ্র মিলনায়তনে আয়োজিত আলোচনা সভায় সভাপতির বক্তব্যে তিনি এই আহ্বান জানান। বিশ্ববিদ্যালয় প্রশাসন আয়োজিত আলোচনা সভায় অন্যান্যের মধ্যে বক্তব্য দেন বিশ্ববিদ্যালয়ের সহ-উপাচার্য (প্রশাসন) আখতারুজ্জামান, কোষাধ্যক্ষ মো. কামাল উদ্দীন, শিক্ষক সমিতির সভাপতি এ এস এম মাকসুদ কামাল।
বারডেমের উদ্যোগে বিনা মূল্যে চিকিৎসাবারডেম জেনারেল হাসপাতাল বিনা মূল্যে স্বাস্থ্যসেবা দিয়েছে। বারডেমের শাহবাগ ও সেগুনবাগিচা (মহিলা ও শিশু) শাখার বহির্বিভাগে গতকাল মঙ্গলবার সকাল ৯টা থেকে দুপুর ১২টা পর্যন্ত ৩৩৯ জন রোগীকে বিনা মূল্যে স্বাস্থ্যসেবা দেওয়া হয়।৫০০ রোগীকে বিনা মূল্যে চিকিৎসাতেজগাঁও শিল্প এলাকার ইমপালস হাসপাতালে বিনা মূল্যে ৫০০ রোগীকে চিকিৎসা দেওয়া হয়েছে। সকাল সাড়ে নয়টা থেকে বিকেল পাঁচটা পর্যন্ত মেডিসিন, কিডনি, হৃদরোগ, অর্থোপেডিক, সার্জারি, নাক-কান-গলা, দন্ত রোগসহ ১২টি বিষয়ে ২৬ জন বিশেষজ্ঞ চিকিৎসক বিনা মূল্যে এই চিকিৎসাসেবা দেন। অর্থোপেডিক সার্জন আবু বকর সিদ্দিক বলেন, চিকিৎসা শেষে রোগীদের সাধারণ স্বাস্থ্য চেকআপ কার্ড দেওয়া হয়েছে।
ডিএসইর রক্তদান কর্মসূচিরক্তদান কর্মসূচির আয়োজন করে স্বেচ্ছাসেবী সংগঠন ডু সামথিং এক্সেপশনাল (ডিএসই) এবং স্ট্যান্ডার্ড ফিনিশ অয়েল কোম্পানি। গতকাল মঙ্গলবার পলাশী ও ফুলার রোডসংলগ্ন এলাকায় তিনটি দল ভ্রাম্যমাণ এ কর্মসূচি পরিচালনা করে। সকাল ১০টা থেকে বিকেল ৫টা পর্যন্ত প্রায় ১০০ রিকশাচালকের রক্তের গ্রুপ নির্ণয় ও রক্তদানবিষয়ক উপদেশ ও পরামর্শ দেওয়া হয়। কর্মসূচিতে সহযোগী সংগঠন হিসেবে ছিল সঞ্চারণ কুমিল্লা, ব্লাড ফর ব্রাহ্মণবাড়িয়া এবং ব্লাড ফর নারায়ণগঞ্জ।
ঠোঁটকাটা ও তালুকাটা রোগীদের চিকিৎসাজন্মগতভাবে ঠোঁটকাটা বা তালুকাটা রোগীদের বিনা মূল্যে অস্ত্রোপচার করেছে রাজধানীর ইনসাফ বারাকাহ কিডনি অ্যান্ড জেনারেল হাসপাতাল। স্মাইল ট্রেন ইউএসএর সৌজন্যে হাসপাতালটির ব্যবস্থাপনায় ১০ জন রোগীকে বিনা মূল্যে অস্ত্রোপচার করা হয়। অস্ত্রোপচার-পরবর্তী প্রয়োজনীয় ওষুধসহ সব ধরনের খরচের ব্যবস্থা করা হয়েছে। ঢাকা মেডিকেল কলেজের প্লাস্টিক সার্জারি বিভাগের সাবেক প্রধান অধ্যাপক সৈয়দ সামছুদ্দিন আহমেদের নেতৃত্বে বিশেষজ্ঞ দল অস্ত্রোপচারের কাজ করেন। হাসপাতালের পক্ষ থেকে জানানো হয়, দ্য বারাকাহ ফাউন্ডেশনের সহযোগিতায় দুই মাস পরপর ইনসাফ বারাকাহ কিডনি অ্যান্ড জেনারেল হাসপাতালে এ ধরনের কর্মসূচি বাস্তবায়ন করা হয়। এই সেবা পেতে ঠোঁটকাটা ও তালুকাটা রোগী বা তাদের স্বজনেরা ০১৭১৬৩০৬৬৩১ নম্বরে যোগাযোগ করে নিবন্ধন করতে পারবেন।
বিইউপিতে আলোচনা সভাবাংলাদেশ ইউনিভার্সিটি অব প্রফেশনালস (বিইউপি) দিনব্যাপী কর্মসূচি পালন করেছে। কর্মসূচির মধ্যে ছিল কোরআন খতম, মিলাদ মাহফিল, বিশেষ মোনাজাত, রক্তদান কর্মসূচি, আলোচনা সভা, কবিতা আবৃত্তি এবং বঙ্গবন্ধুর জীবনীর ওপর নির্মিত তথ্যচিত্র প্রদর্শনী। আলোচনা সভায় প্রধান অতিথি হিসেবে উপস্থিত ছিলেন সাংসদ ইলিয়াস উদ্দিন মোল্লাহ। বিশেষ অতিথি হিসেবে ছিলেন বিইউপির উপাচার্য মেজর জেনারেল মো সালাহ্ উদ্দিন মিয়াজী।
রাজধানীর নাম মুজিবনগর করার দাবিবঙ্গবন্ধু শেখ মুজিবুর রহমানের নামানুসারে বাংলাদেশের রাজধানীর নাম মুজিবনগর করার দাবি জানিয়েছে জাতীয় গণতান্ত্রিক লীগ, বাংলাদেশ জনতা পার্টি ও জয় বাংলা মঞ্চ নামের তিনটি সংগঠন। গতকাল মঙ্গলবার সকালে জাতীয় প্রেসক্লাবের সামনে আয়োজিত মানববন্ধন ও সমাবেশে তারা এই দাবি জানায়। মানববন্ধনে বক্তব্য দেন বাংলাদেশ সুপ্রিম কোর্ট আইনজীবী সমিতির সাবেক সহসভাপতি কাজী এম সাজাওয়ার হোসেন, জাতীয় পার্টির (জেপি) নির্বাহী সম্পাদক সাদেক সিদ্দিকী, জাতীয় প্রেসক্লাবের সহসভাপতি আজিজুল ইসলাম ভূঁইয়া, জাতীয় গণতান্ত্রিক লীগের সভাপতি এম এ জলিল প্রমুখ। সমাবেশে সভাপতিত্ব করেন বাংলাদেশ জনতা পার্টির সভাপতি আনোয়ার শাহ। বিজ্ঞপ্তি
