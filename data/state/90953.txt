
সিরাজগঞ্জের কাজীপুর ও উল্লাপাড়া উপজেলা থেকে অজ্ঞাতপরিচয় দুট লাশ উদ্ধার করেছে থানা-পুলিশ। এর মধ্যে একটি নারীর ও অপরটি যুবকের। তাঁদের বয়স যথাক্রমে ৪০ ও ৩০ বছরের মতো হবে বলে পুলিশ ধারণা করছে।
গতকাল শুক্রবার রাতে কাজীপুরের মাইজবাড়ি ইউনিয়নের নতুন মাইজবাড়ি চর থেকে গলাকাটা অবস্থায় অজ্ঞাত ওই নারীর এবং উল্লাপাড়ার বগুড়া নগরবাড়ি মহাসড়কের শ্রীকোলা এলাকা থেকে অজ্ঞাত ওই যুবকের লাশ পাওয়া যায়।
কাজীপুর থানার ভারপ্রাপ্ত কর্মকর্তা (ওসি) এ কে এম লুৎফর রহমান জানান, রাত আটটার দিকে নতুন মাইজবাড়ী এলাকায় ওই নারীর লাশ দেখতে পেয়ে এলাকাবাসীরা থানা-পুলিশে খবর দেয়। রাতেই ঘটনাস্থল থেকে লাশটি উদ্ধার করে পুলিশ। প্রাথমিক সুরতহালে নিহত নারীর গলা কাটার চিহ্ন দেখা গেছে। তাঁর পরনে প্রিন্টের বোরকা ও কাঠালি রঙের শাড়ি ছিল। তাঁর হাত ওড়না দিয়ে বাধা ছিল। লাশ আজ শনিবার সকালে ময়নাতদন্তের জন্য সিরাজগঞ্জ জেনারেল হাসপাতাল মর্গে পাঠানো হয়েছে। ধারণা করা হচ্ছে তাঁকে হত্যা করে লাশ চরে ফেলে দিয়েছে। এ ঘটনায় একটি মামলা হয়েছে। ময়নাতদন্তের প্রতিবেদন অনুযায়ী তদন্ত সাপেক্ষে প্রয়োজনীয় ব্যবস্থা নেওয়া হবে।
অন্যদিকে, হাটিকুমরুল হাইওয়ে থানার সার্জন মো. আমিনুল ইসলাম জানান, সিরাজগঞ্জের উল্লাপাড়া পৌর শহরের শ্রীকোলা এলাকায় বগুড়া নগরবাড়ী মহাসড়কের এক যুবকের লাশ দেখে এলাকাবাসীরা হাইওয়ে পুলিশকে খবর দেয়। রাত আটটার দিকে গিয়ে লাশটি উদ্ধার করা হয়। তাঁর শরীরে আঘাতের কোনো চিহ্ন দেখা যায়নি। তার পরনে ছিল সাদা চেক সার্ট ও ট্রাউজার। ধারণা করা হচ্ছে, তাঁকে শ্বাসরোধে হত্যার পর মহাসড়কের পাশে ফেলে রেখেছে। লাশ ময়নাতদন্তের জন্য সিরাজগঞ্জ জেনারেল হাসপাতালে পাঠানো হয়েছে।
