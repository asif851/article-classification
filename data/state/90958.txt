
রাজধানীতে মেয়র মোহাম্মদ হানিফ ফ্লাইওভার উদ্বোধনের পরদিনই চট্টগ্রামের বহদ্দারহাটে এম এ মান্নান উড়ালসড়ক উদ্বোধন করলেন প্রধানমন্ত্রী শেখ হাসিনা। উড়ালসড়কটিকে তিনি চট্টগ্রামবাসীর জন্য ঈদ উপহার হিসেবে উল্লেখ করেন।আজ শনিবার সকাল সাড়ে ১০টার দিকে বহদ্দারহাটে উড়ালসড়কটি উদ্বোধন করেন প্রধানমন্ত্রী। পরে তিনি জমিয়াতুল ফালাহ জাতীয় মসজিদ প্রাঙ্গণে আয়োজিত এক সুধী সমাবেশে বক্তব্য দেন।প্রধানমন্ত্রী বলেন, উন্নয়নের ধারাবাহিকতা রক্ষায় সরকারেরও ধারাবাহিকতা প্রয়োজন আছে। তাই তিনি আবারও নৌকা মার্কায় ভোট দেওয়ার জন্য চট্টগ্রামবাসীর প্রতি আহ্বান জানান। তিনি বলেন, উড়ালসড়কটির কাজ শেষ হতে আরও কিছুদিন সময় লাগবে। উড়ালসড়কের কাজ চলাকালে দুর্ঘটনায় ১৪ জন নিহত হন। তার পরও দ্রুত উড়ালসড়কের কাজ শেষ করার জন্য সেনাবাহিনীকে ধন্যবাদ জানান প্রধানমন্ত্রী। তিনি দুর্ঘটনায় নিহত লোকজনের আত্মার মাগফিরাত কামনা করেন। উড়ালসড়ক ছাড়াও প্রধানমন্ত্রী চট্টগ্রামে ৩২টি প্রকল্পের  উদ্বোধন ও ভিত্তিপ্রস্তর স্থাপন করেন। এসব প্রকল্পের মধ্যে দুটি উড়ালসড়ক, একটি ওভারপাস, পোশাকশ্রমিকদের জন্য ডরমেটরি, কয়েকটি সড়ক সম্প্রসারণের কাজ, রাউজানে বিদ্যুৎ উৎপাদনকেন্দ্র প্রভৃতি রয়েছে।
