
বৃষ্টিভেজা সকালে স্মরণ করা হলো দুই মহীয়সী নারীকে। তাঁরা দুজনই অসাম্প্রদায়িক ও প্রগতিশীল দেশ গঠনে রেখেছিলেন অনন্য অবদান। সমাজ ও রাষ্ট্রের প্রতি দায়বদ্ধতা থেকে লেখালেখির পাশাপাশি রেখেছিলেন সাংগঠনিক ভূমিকা। তাঁদের একজন জননী সাহসিকা কবি সুফিয়া কামাল। অপরজন যুদ্ধাপরাধীদের বিচার আন্দোলনের সংগঠক ও লেখক শহীদজননী জাহানারা ইমাম। গতকাল শনিবার সকালে মুক্তিযুদ্ধ জাদুঘরের আয়োজনে প্রগতির অগ্রপথিক এই দুই নারীকে স্মরণ করা হয়। স্মরণসভায় বক্তাদের আলোচনায় উঠে আসে দেশের প্রতি তাঁদের ভালোবাসা ও সাহসিকতার কথা। বিজ্ঞপ্তি।
