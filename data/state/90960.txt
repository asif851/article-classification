
ঢাকা মহানগর (দক্ষিণ) বিএনপির যুগ্ম সাধারণ সম্পাদক ও ধানমন্ডি থানার আহ্বায়ক আবুল খায়েরকে পুলিশ গতকাল ধানমন্ডি থেকে গ্রেপ্তার করেছে। বিএনপির মহাসচিব মির্জা ফখরুল ইসলাম আলমগীর এক বিবৃতিতে আবুল খায়েরকে গ্রেপ্তারের নিন্দা জানিয়েছেন।
এর আগে বৃহস্পতিবার ইঞ্জিনিয়ার্স ইনস্টিটিউশন মিলনায়তনে ঢাকা মহানগর (দক্ষিণ) বিএনপির ইফতার অনুষ্ঠান শেষে বাড়ি ফেরার পথে কামরাঙ্গীরচর থানার সাধারণ সম্পাদক মো. নাঈমকে গ্রেপ্তার করে পুলিশ। গতকাল পর্যন্ত তাঁকে আদালতে হাজির না করায় গভীর উদ্বেগ প্রকাশ করেছেন মির্জা ফখরুল ইসলাম।
পৃথক বিবৃতিতে বিএনপির ঢাকা মহানগর দক্ষিণের সভাপতি হাবীব-উন-নবী খান ও সাধারণ সম্পাদক কাজী আবুল বাশার গ্রেপ্তার হওয়া দুই নেতার নিঃশর্ত মুক্তির দাবি জানিয়েছেন।
