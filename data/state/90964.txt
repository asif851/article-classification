
ছাত্রদলের কেন্দ্রীয় সভাপতি আবদুল কাদের ভূঁইয়াকে গত ৩১ এপ্রিল পল্টন থানার একটি মামলায় গ্রেপ্তার দেখানো হয়েছে। জিজ্ঞাসাবাদের জন্য ১০ দিনের রিমান্ড চেয়ে আদালতে পাঠানো হয়েছে। ঢাকা মহানগর পুলিশের সহকারী কমিশনার (তথ্য ও জনসংযোগ) এ আবু ইউসুফ এ কথা জানান।
জানা গেছে, ২২ এপ্রিল পল্টন মসজিদের গলিতে গাড়ি ভাঙচুর এবং একই দিন পল্টনের হোটেল মিডওয়ের সামনে ককটেল নিক্ষেপে পুলিশ সদস্যদের আহতের অভিযোগে পল্টন থানায় মামলাটি করা হয়।
এ ছাড়া আবদুল কাদের ভূঁইয়া গাড়ি পোড়ানোর ঘটনায় গত ২৮ নভেম্বর শাহবাগ ও ১ ডিসেম্বর রমনা থানায় দায়ের করা দুটি মামলাসহ একাধিক মামলার আসামি।
গতকাল বৃহস্পতিবার দিবাগত গভীর রাতে উত্তরার ১৩ নম্বর সেক্টরের ২০ রোডের ৯ নম্বর বাসা থেকে আবদুল কাদের ভূঁইয়াকে গ্রেপ্তার করে মহানগর পুলিশের গোয়েন্দা শাখা (ডিবি)। এ সময় কেন্দ্রীয় কমিটির সদস্য শরিফ উদ্দিনকেও গ্রেপ্তার করা হয়।
