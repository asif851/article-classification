
নিরাপত্তাব্যবস্থার কারণে জনগণের কাছ থেকে যেন বিচ্ছিন্ন হয়ে না যান, সে ব্যাপারে স্পেশাল সিকিউরিটি ফোর্সকে (এসএসএফ) সতর্ক থাকতে বলেছেন প্রধানমন্ত্রী শেখ হাসিনা। তিনি বলেন, জনগণই সব ক্ষমতার উৎস।
আজ শনিবার প্রধানমন্ত্রীর কার্যালয়ে এসএসএফের ৩১তম প্রতিষ্ঠাবার্ষিকীতে বক্তব্য দেওয়ার সময় এ কথা বলেন শেখ হাসিনা।
প্রধানমন্ত্রী এসএসএফকে উদ্দেশ করে বলেন, ‘জনগণের কাছ থেকে বিচ্ছিন্ন হয়ে তাদের সেবা দেওয়া সম্ভব না। জনপ্রতিনিধি হিসেবে আমরা জনগণের কাছে দায়বদ্ধ। আপনাদের এ বিষয়ে সতর্ক থাকতে হবে।’
শেখ হাসিনা আরও বলেন, সরকারের সব কাজ জনগণের কল্যাণের জন্য। জনগণের ইচ্ছা ও নিজেদের দায়িত্ব পালনে সমন্বয়ের জন্য তিনি এসএসএফের প্রতি আহ্বান জানান।
শেখ হাসিনা বলেন, ভিআইপিদের সঙ্গে জনগণের স্বাভাবিক যোগাযোগ রক্ষা করতে হবে। জনগণের সঙ্গে যেন তাঁদের কোনো দূরত্ব তৈরি না হয়। জনগণের সঙ্গে সম্পর্ক বজায় রেখেই ভিআইপিদের নিরাপত্তা রক্ষা করতে হবে।
এর আগে এসএসএফের মহাপরিচালক মেজর জেনারেল মো. শফিকুর রহমান স্বাগত বক্তব্য দেন।
প্রধানমন্ত্রী আরও বলেন, এসএসএফ সদস্যদের নিয়মানুবর্তী, সৎ, দায়িত্বশীল ও মানবিক গুণাবলিসম্পন্ন হতে হবে।
প্রধানমন্ত্রীর মুখ্য সচিব, প্রধানমন্ত্রী কার্যালয়ের সচিব, প্রধানমন্ত্রীর প্রেসসচিব এবং প্রধানমন্ত্রীর কার্যালয়ের জ্যেষ্ঠ কর্মকর্তারা সেখানে উপস্থিত ছিলেন।
