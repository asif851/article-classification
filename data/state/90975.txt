
মন্ত্রিসভা ও ক্ষমতাসীন দল থেকে অপসারিত আবদুল লতিফ সিদ্দিকীকে আজ মঙ্গলবার বিকেল পৌনে চারটার দিকে ঢাকা কেন্দ্রীয় কারাগারে নেওয়া হয়েছে। তিনি কারাগারের পকেট গেইট দিয়ে ভেতরে ঢুকতে অস্বীকৃতি জানালে কারাফটক খুলে দেওয়া হয়। তিনি মূল কারাফটক দিয়ে কারাগারে ঢোকেন।
এর আগে দুপুরে লতিফ সিদ্দিকীকে কারাগারে পাঠানোর নির্দেশ দেন ঢাকার মহানগর হাকিম আতিকুর রহমান।
ধর্মীয় অনুভূতিতে আঘাত দেওয়ার অভিযোগে লতিফ সিদ্দিকীর বিরুদ্ধে ঢাকা ও দেশের ১৮টি জেলায় ২২টি মামলা রয়েছে। নির্ধারিত সময়ে আদালতে হাজির না হওয়ায় প্রতিটি মামলায় তাঁর বিরুদ্ধে গ্রেপ্তারি পরোয়ানা জারি আছে।
গত ২ অক্টোবর আইনজীবী আবেদ রেজার করা মামলায় লতিফ সিদ্দিকীকে গ্রেপ্তার দেখিয়ে আদালতে হাজির করে ঢাকা মহানগর পুলিশের গোয়েন্দা শাখা (ডিবি)। তবে তাঁর পক্ষ থেকে জামিনের আবেদন করা হয়নি।লতিফ সিদ্দিকীকে কারাগারে পাঠানোর নির্দেশ
আজ দুপুরে রাজধানীর ধানমন্ডি থানায় লতিফ সিদ্দিকী আত্মসমর্পণ করেন। পরে তাঁকে ঢাকার মুখ্য মহানগর হাকিম আদালতে পাঠানো হয়।
স্বরাষ্ট্র প্রতিমন্ত্রী আসাদুজ্জামান খান কামাল দুপুরে সচিবালয়ে সাংবাদিকদের বলেন, লতিফ সিদ্দিকী আত্মসমর্পণ করেছেন।
ধানমন্ডি থানার ভারপ্রাপ্ত কর্মকর্তা (ওসি-তদন্ত) হেলাল উদ্দিন সাংবাদিকদের বলেন, আজ দুপুর ১টা ৩৫ মিনিটে একটি গাড়িতে চড়ে থানায় আসেন লতিফ সিদ্দিকী। তিনি গাড়ি থেকে নামেননি। তাঁকে তাৎক্ষণিকভাবে ঢাকার মুখ্য মহানগর হাকিম আদালতে পাঠানো হয়েছে।গত রোববার রাতে কলকাতা থেকে ঢাকায় ফিরে অজ্ঞাত স্থানে চলে যান লতিফ সিদ্দিকী। গ্রেপ্তারি পরোয়ানা থাকলেও বিমানবন্দরে তাঁকে গ্রেপ্তার করেনি পুলিশ। তাঁকে গ্রেপ্তার করা না-করা নিয়ে গতকাল সোমবার সকাল থেকে সরকারের মধ্যে একধরনের অস্বস্তি দেখা দেয়।লতিফ সিদ্দিকীকে গ্রেপ্তারের দাবিতে গতকাল হেফাজতে ইসলামসহ ধর্মভিত্তিক কয়েকটি সংগঠন হরতালসহ কঠোর কর্মসূচির হুমকি দেয়। সংসদে অনির্ধারিত আলোচনায় তাঁর সদস্যপদ বাতিল ও গ্রেপ্তারের দাবি ওঠে।
গত ২৮ সেপ্টেম্বর নিউইয়র্কে এক অনুষ্ঠানে পবিত্র হজ ও তাবলিগ জামাত এবং প্রধানমন্ত্রীর ছেলে সজীব ওয়াজেদ জয়কে নিয়ে বিরূপ মন্তব্য করায় মন্ত্রিসভা ও দল থেকে অপসারিত হন লতিফ সিদ্দিকী।
