
জিয়া চ্যারিটেবল ট্রাস্ট দুর্নীতি মামলার তদন্ত কর্মকর্তা দুর্নীতি দমন কমিশনের (দুদক) উপপরিচালক হারুন অর রশীদকে আসামিপক্ষের জেরা অব্যাহত রয়েছে। আগামী ৪ ফেব্রুয়ারি মামলার পরবর্তী শুনানির দিন ধার্য করেছেন আদালত।
ঢাকার বিশেষ জজ আদালত-৩ এর বিচারক আবু আহমেদ জমাদার আজ বৃহস্পতিবার এই দিন ধার্য করেন। এর আগে খালেদা জিয়ার পক্ষে তাঁর আইনজীবীরা মামলার তদন্ত কর্মকর্তাকে জেরা করেন। খালেদা জিয়ার আইনজীবী সানাউল্লাহ মিয়া প্রথম আলোকে বলেন, আশা করি, আগামী ৪ ফেব্রুয়ারি মামলার তদন্তকারী কর্মকর্তার জেরা শেষ করতে পারব। তিনি আরও বলেন, খালেদা জিয়ার পক্ষে সময় আবেদন আদালত মঞ্জুর করেছেন।জিয়া চ্যারিটেবল ট্রাস্টের নামে অবৈধভাবে তিন কোটি ১৫ লাখ ৪৩ হাজার টাকা লেনদেনের অভিযোগে খালেদা জিয়াসহ চারজনের বিরুদ্ধে ২০১০ সালের ৮ আগস্ট তেজগাঁও থানায় এ মামলা করে দুদক। মামলার অপর আসামিরা হলেন: হারিছ চৌধুরী, জিয়াউল ইসলাম ও মনিরুল ইসলাম খান।
