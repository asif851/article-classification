
সাংবাদিক পেটানোর পর ফরিদপুরের সালথায় এবার পত্রিকার সম্পাদককে উপজেলা যুবলীগের সাংগঠনিক সম্পাদক বাদল হোসেন প্রাণনাশের হুমকি দিয়েছেন বলে অভিযোগ পাওয়া গেছে।
গতকাল সোমবার রাতে বাদল হোসেন মোবাইল ফোনে হুমকি দেন মর্মে স্থানীয় বাঙালির খবর পত্রিকার সম্পাদক মো. সেলিম মিয়া ফরিদপুর কোতোয়ালি থানায় একটি সাধারণ ডায়েরি (জিডি) করেছেন।এদিকে একই পত্রিকার নিজস্ব প্রতিবেদক ও সালথা উপজেলা প্রেসক্লাবের সাধারণ সম্পাদক হুসাইন বুলবুলকে গতকাল যুবলীগের নেতা বাদল হোসেনের নেতৃত্বে মারধরের ঘটনা ঘটে।মো. সেলিম মিয়া প্রথম আলোকে বলেন, ‘সোমবার দিবাগত রাত প্রায় ১১টার দিকে সালথা উপজেলা যুবলীগের সাংগঠনিক সম্পাদক বাদল হোসেন তাঁর ব্যবহূত মোবাইল থেকে ফোন করে আমাকে অকথ্য ভাষায় গালাগাল দেন। এরপর হাত-পা ভেঙে দেওয়াসহ আমাকে প্রাণনাশের হুমকি দিয়ে বলেন, “তুই বড় সাংবাদিক হয়ে গেছিস, তোরে দেখে নেব।” এ সময় আমি ফরিদপুর শহরে ছিলাম। এ জন্য আমি রাতেই কোতোয়ালি থানায় একটি সাধারণ ডায়েরি করেছি।’ফরিদপুর কোতোয়ালি থানার পরিদর্শক (তদন্ত) মো. আমিনুজ্জামান জানান, সাংবাদিককে হুমকির বিষয়ে থানায় সাধারণ ডায়েরি হয়েছে।তবে সম্পাদককে হত্যার হুমকির অভিযোগ অস্বীকার করে যুবলীগের নেতা বাদল হোসেন বলেন, ‘আমি কাউকে প্রাণনাশের হুমকি দেইনি। আমার বিরুদ্ধে কেউ এ জাতীয় অভিযোগ করলে তা আমার প্রতি অবিচার করা হবে।’প্রসঙ্গত, গতকাল সকালে একই পত্রিকার নিজস্ব প্রতিবেদক ও সালথা উপজেলা প্রেসক্লাবের সাধারণ সম্পাদক এম কিউ হুসাইন বুলবুলকে যুবলীগের নেতা বাদল হোসেনের নেতৃত্বে মারধরের ঘটনা ঘটে। এতে ওই সাংবাদিকের মাথা ফেটে যায়। পরে আহত সাংবাদিক বুলবুলকে ফরিদপুর মেডিকেল কলেজ হাসপাতালে ভর্তি করা হয়।সালথা থানার ওসি তোতা মিয়া জানান, আজ মঙ্গলবার বিকেল পর্যন্ত সাংবাদিক বুলবুল বা তাঁর পক্ষে কেউ থানায় কোনো অভিযোগ করেননি। অভিযোগ পেলে আইনানুগ ব্যবস্থা নেওয়া হবে।আজ প্রথম আলোয় ‘সাংবাদিক পেটালেন যুবলীগ নেতারা’ শীর্ষক একটি খবর প্রকাশিত হয়েছে।
