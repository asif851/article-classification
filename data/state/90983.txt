
খুলনার রেলিগেট এলাকায় গতকাল মঙ্গলবার এক ব্যবসায়ীর পাটের গুদামে অগ্নিকাণ্ডের ঘটনা ঘটেছে।পুলিশ ও এলাকাবাসী সূত্রে জানা গেছে, গতকাল বেলা সোয়া তিনটার দিকে স্থানীয় লোকজন আবদুস সাত্তারের পাটের গুদামে ধোঁয়া দেখতে পায়।এ সময় তারা ফায়ার সার্ভিসে খবর দেয়। একপর্যায়ে আশপাশের কয়েকটি দোকান ও বাড়িতে আগুন ছড়িয়ে পড়ে।পরে ফায়ার সার্ভিসের দৌলতপুর ও শিরোমণি ইউনিটের সদ্যরা এসে প্রায় এক ঘণ্টার চেষ্টায় আগুন নিয়ন্ত্রণে আনেন। তবে কী কারণে আগুন লেগেছে বা আগুনে কী ধরনের ক্ষয়ক্ষতি হয়েছে, প্রাথমিকভাবে তা জানা যায়নি।আবদুস সাত্তার দাবি করেন, আগুনে গুদামের প্রায় কোটি টাকার পাট নষ্ট হয়ে গেছে।খানজাহান আলী থানার ভারপ্রাপ্ত কর্মকর্তা (ওসি) শহীদুল ইসলাম জানান, আগুন লাগার কারণ খতিয়ে দেখা হচ্ছে।
