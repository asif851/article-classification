
কুষ্টিয়ার মিরপুর উপজেলার ধুবইল ও চিথলিয়া ইউনিয়ন পরিষদের (ইউপি) নির্বাচন কাল মঙ্গলবার অনুষ্ঠিত হবে। এ নির্বাচন নিয়ে ক্ষমতাসীন জোটের আওয়ামী লীগ ও জাসদের নেতা-কর্মীদের মধ্যে কথার লড়াই চলছে। তাঁরা নির্বাচনী সভায় একে অপরের বিরুদ্ধে বিষোদ্গার করছেন।নির্বাচন কার্যালয় সূত্র জানায়, দুটি ইউপিতে চেয়ারম্যান পদে ১১ জন প্রতিদ্বন্দ্বিতা করছেন। চিথলিয়া ইউনিয়নে মোট ভোটার ১১ হাজার ১৬৬ জন। এখানে চেয়ারম্যান পদে ছয়জন প্রার্থী রয়েছেন। তাঁরা হলেন ইউনিয়ন আওয়ামী লীগের সভাপতি এনামুল হক (নৌকা), ইউনিয়ন জাসদের সাধারণ সম্পাদক হাবিবুর রহমান (মশাল), ইউনিয়ন বিএনপির সাধারণ সম্পাদক আবদুল কুদ্দুস (ধানের শীষ), আওয়ামী লীগের ‘বিদ্রোহী’ প্রার্থী বর্তমান চেয়ারম্যান গিয়াস উদ্দিন (আনারস), তাঁর ভাই স্বতন্ত্র প্রার্থী রেজাউল করিম (চশমা) ও আওয়ামী লীগের আরেক ‘বিদ্রোহী’ প্রার্থী মোহাম্মদ আলী (অটোরিকশা)।ধুবইল ইউনিয়নে মোট ভোটার ১১ হাজার ৮৯৯ জন। এখানে চেয়ারম্যান পদে প্রতিদ্বন্দ্বিতা করছেন ৫ জন। তাঁরা হলেন উপজেলা আওয়ামী লীগের বিজ্ঞান ও প্রযুক্তিবিষয়ক সম্পাদক বর্তমান চেয়ারম্যান মাহাবুর রহমান (নৌকা), ইউনিয়ন বিএনপির সাধারণ সম্পাদক আবদুস সাত্তার (ধানের শীষ), ইসলামী আন্দোলন বাংলাদেশের আবদুল আজিজ (হাতপাখা), জাসদের আবদুল আওয়াল (মশাল) ও তাঁর ভাই স্বতন্ত্র প্রার্থী আবদুল গণি (আনারস)।স্থানীয় বাসিন্দারা বলছেন, প্রথমবারের মতো এখানে দলীয় প্রতীকে এ নির্বাচন হওয়ায় বিভিন্ন রাজনৈতিক দলের তৎপরতা বৃদ্ধি পেয়েছে। বিশেষ করে আওয়ামী লীগ ও জাসদের নেতা-কর্মীদের মধ্যে একটা উত্তেজনা চলছে। এর ফলে নির্বাচন ঘিরে ইউনিয়নবাসীর মধ্যে উৎসবের পাশাপাশি আতঙ্কও বিরাজ করছে।মিরপুর উপজেলা জাসদের সাধারণ সম্পাদক আহমেদ আলী বলেন, ‘দুটি ইউনিয়নেই নৌকা আর মশাল প্রতীকের মধ্যে তীব্র লড়াই হবে। ধুবইল ইউনিয়নে চারটি ও চিথলিয়া ইউনিয়নে তিনটি কেন্দ্র নিয়ে একটু আশঙ্কা আছে। প্রশাসন খুব নিরপেক্ষ ভূমিকায় রয়েছে। তবে জানি না ভোটের দিন কী হবে।’মিরপুর উপজেলা আওয়ামী লীগের সাধারণ সম্পাদক কামারুল আরেফীন বলেন, ‘জাসদের নেতা-কর্মীরা প্রভাব বিস্তার করছেন। তাঁরা তাঁদের কেন্দ্রীয় এক নেতার মদদে এখানে ভীতি সৃষ্টি করার অপচেষ্টা চালাচ্ছেন। ভেড়ামারা থেকে কিছু লোক ইউনিয়নের মধ্যে প্রবেশ করেছে। আমাদের সমর্থকদের ভয়ভীতি দেখাচ্ছে।’মিরপুর উপজেলা নির্বাচন কর্মকর্তা শিরিনা আক্তার বানু বলেন, দুটি ইউনিয়নের ১৮টি কেন্দ্রই অধিক ঝুঁকিপূর্ণ। চেয়ারম্যান প্রার্থীরা বিভিন্ন অভিযোগ করেছেন। সেগুলো মাথায় রেখে কাজ করা হচ্ছে। তিনি আশা করছেন, নির্বাচন সুষ্ঠু হবে।
