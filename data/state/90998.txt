
নতুন বছরের শুরুর দিন থেকে ঢাকার কল্যাণপুর থেকে আমিনবাজার পর্যন্ত সড়ককে ‘পার্কিং মুক্ত’ ঘোষণা করা হয়েছে। এরপর কোনো গাড়ি এই সড়কে রাখা হলে গাড়ির মালিক ও শ্রমিককে জেল ও জরিমানা করা হবে বলে জানিয়েছেন ঢাকা উত্তর সিটি করপোরেশনের মেয়র আনিসুল হক।আজ মঙ্গলবার বিকেলে গাবতলী বাস টার্মিনালে এক অনুষ্ঠানে তিনি বক্তব্য দেন। শ্যামলী, কল্যাণপুর ও গাবতলী এলাকার প্রধান সড়ক যানজট ও পার্কিং মুক্ত ঘোষণা উপলক্ষে ঢাকা উত্তর সিটি করপোরেশন এই অনুষ্ঠানের আয়োজন করে।মেয়র বলেন, রাস্তায় গাড়ি না রাখলে শ্রমিকদের কোনো সমস্যা না। গাড়ির মালিকেরা রাস্তায় রাখতে বলেন; তাই শ্রমিকেরা বা চালকেরা রাখেন। সরকার গাড়ির কাগজ দেওয়ার সময় বলে দেয় না গাড়ি কোথায় রাখবে। তাই বলে রাস্তা দখল করে গাড়ি রাখবেন-এটা হয় না। অনুষ্ঠানে নৌমন্ত্রী শাজাহান খান বলেন, ‘কয়েক দিন আগে দেখলাম গাবতলীতে তিন সারিতে রাস্তায় গাড়ি পার্ক করা। লোকজন গালি দেবে না ক্যান। শ্রমিক মালিকদের বলতে চাই, রাস্তায় কোনো গাড়ি থাকবে না। পাবলিকের গালি খাইয়েন না।’
বাস, ট্রাক ওনার্স অ্যাসোসিয়েশনের চেয়ারম্যান ফারুক তালুকদার বলেন, সিটি সার্ভিসগুলো যেন এই টার্মিনাল ব্যবহার করতে পারে তা মাথায় রাখতে হবে। এই সিটি বাসগুলো টার্মিনালের মূল সমস্যা। দীর্ঘদিন ধরে বিকল গাড়ি টার্মিনালে পড়ে আছে। টার্মিনালের ভেতরে অবৈধ স্থাপনা ও দোকান গড়ে উঠেছে। সেগুলো অপসারণ করতে হবে এবং ৫ থেকে ১০ দিন পর সেগুলো যেন আবার গড়ে না উঠে সেই নিশ্চয়তা দিতে হবে।
কাওসার আহমেদ নামে এক শ্রমিক নেতা শ্রমিকদের পক্ষ থেকে বলেন, এক দিনের সিদ্ধান্তে হুট করে কিছু হবে না। গাড়িগুলো কোথাও রাখার জায়গা নেই। সড়ক থেকে গাড়ি সরানোর জন্য মেয়রের কাছে আরও সময় চান তিনি। এর উত্তরে মেয়র বলেন, ‘গাড়ি কোথায় রাখবেন সেটা আপনার সমস্যা। আপনার গাড়ি আপনার বাড়ি নিয়ে যান তাও রাস্তায় রাখা যাবে না।’
সভাপতির বক্তব্যে স্থানীয় সাংসদ আসলামুল হক বলেন, ‘টার্মিনাল মানেই গাড়ির গ্যারেজ বানানো না। এখানে গাড়ি আসবে, যাত্রী তুলবে, চলে যাবে। টার্মিনালে ব্যক্তিগত গ্যারেজ করে ব্যবসা করছেন। গাড়ি রাখার জায়গা নেই। গাড়িগুলো সড়কে না রেখে টার্মিনালের ভেতরে রাখেন। টার্মিনালের ভেতর গ্যারেজ করে সড়ককে টার্মিনাল বানাবেন-এটা হবে না।’
অনুষ্ঠানে অন্যান্যের মধ্যে সড়ক পরিবহন মালিক সমিতির মহাসচিব খন্দকার এনায়েত উল্লাহ, বাংলাদেশ ট্রাক কাভার্ড ভ্যান মালিক সমিতির সাধারণ সম্পাদক রুস্তম আলী খান, স্থানীয় ওয়ার্ড কাউন্সিলর আবুল হোসেন ও গাবতলী নগর বাস টার্মিনাল কমিটির আহ্বায়ক মফিজুল হক বক্তব্য দেন।
