
নোয়াখালী নার্সিং ইনস্টিটিউটের প্রথম বর্ষের ৩২ জন ছাত্রী ডায়রিয়ায় আক্রান্ত হওয়ার ঘটনায় একটি তদন্ত কমিটি গঠন করা হয়েছে। ইনস্টিটিউটের নার্সিং ইনস্ট্রাক্টর আ ন ম শামসুল করিম জানান, তদন্ত প্রতিবেদনের ভিত্তিতে পরবর্তী ব্যবস্থা নেওয়া হবে।
এই ৩২ ছাত্রী আজ বুধবার ভোরে ডায়রিয়ায় আক্রান্ত হন। এর মধ্যে সকাল সাড়ে ১০টা নাগাদ অসুস্থ ২৭ জনকে নোয়াখালী জেনারেল হাসপাতালে ভর্তি করা হয়েছে। খাদ্যের বিষক্রিয়ায় তাঁরা ডায়রিয়ায় আক্রান্ত হয়ে থাকতে পারেন বলে চিকিৎসকেরা ধারণা করছেন।
হাসপাতালে চিকিৎসাধীন কয়েকজন শিক্ষার্থীর ভাষ্য, ইনস্টিটিউটের হোস্টেলের ডাইনিংয়ে মাছ দিয়ে রান্না করা ব্যঞ্জন খেয়ে তাঁরা আজ ভোরে অসুস্থ হয়ে পড়েন।নার্সিং 
হাসপাতালের ভারপ্রাপ্ত আবাসিক চিকিৎসা কর্মকর্তা (আরএমও) সৈয়দ মহিউদ্দিন আজিম প্রথম আলোকে বলেন, ধারণা করা হচ্ছে, খাদ্যে বিষক্রিয়ায় আক্রান্ত হয়েছেন ছাত্রীরা। ভর্তি হওয়া ছাত্রীদের মধ্যে সবাই এখন ভালো আছে, একজনের অবস্থা গুরুতর।
নার্সিং ইনস্টিটিউটের তত্ত্বাবধায়ক বেবি সুলতানা প্রথম আলোকে বলেন, ভোররাত থেকে হোস্টেলের প্রথম বর্ষের ছাত্রীদের একে একে পাতলা পায়খানা ও বমি হতে থাকে। পরে তাঁরা অসুস্থ ছাত্রীদের দ্রুত জেনারেল হাসপাতালে ভর্তি করেন।
এক প্রশ্নের জবাবে বেবি সুলতানা বলেন, হোস্টেলের ডাইনিংয়ের খাবারে সমস্যা হলে ইনস্টিটিউটের ছয়টি ব্যাচের ছাত্রীরাই আক্রান্ত হতো। কিন্তু আক্রান্ত সবাই প্রথম বর্ষের শিক্ষার্থী। ওই শিক্ষার্থীরা বাইরে থেকে আনা অন্য কোনো খাবার খেয়ে ডায়রিয়ায় আক্রান্ত হতে পারেন বলে তিনি ধারণা করছেন। চিকিৎসা নিয়ে ব্যস্ত থাকার কারণে এ বিষয়ে এখনো ভালোভাবে খোঁজখবর নেওয়া হয়নি।
