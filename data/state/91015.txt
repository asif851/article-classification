
গ্যাসের মূল্যবৃদ্ধির প্রতিবাদে ২৮ ফেব্রুয়ারি মঙ্গলবার রাজধানীতে আধা বেলা হরতাল আহ্বান করেছে বাংলাদেশের কমিউনিস্ট পার্টি (সিপিবি) ও বাংলাদেশের সমাজতান্ত্রিক দল (বাসদ)। আজ শুক্রবার সিপিবির দপ্তর বিভাগ থেকে পাঠানো এক সংবাদ বিজ্ঞপ্তিতে এ আহ্বান জানানো হয়। 
বিজ্ঞপ্তিতে বলা হয়, গ্যাসের মূল্যবৃদ্ধির গণবিরোধী সিদ্ধান্তের প্রতিবাদে ২৮ ফেব্রুয়ারি মঙ্গলবার রাজধানী ঢাকায় সকাল ৬টা থেকে দুপুর ১২টা পর্যন্ত হরতাল আহ্বান করেছে সিপিবি-বাসদ। সিপিবির সভাপতি মুজাহিদুল ইসলাম সেলিম ও সাধারণ সম্পাদক সৈয়দ আবু জাফর আহমেদ এবং বাসদের সাধারণ সম্পাদক খালেকুজ্জামান এক যৌথ বিবৃতিতে গ্যাসের মূল্যবৃদ্ধির গণবিরোধী সিদ্ধান্তের তীব্র প্রতিবাদ জানিয়েছেন। নেতৃবৃন্দ অবিলম্বে এ সিদ্ধান্ত বাতিলের দাবি জানান। এসএসসি পরীক্ষা কেন্দ্র ও পরীক্ষার্থীদের যাতায়াতে নিযুক্ত বাহন হরতালের আওতামুক্ত থাকবে বলে জানানো হয়। এদিকে গ্যাসের দাম বাড়ানোর প্রতিবাদে আগামীকাল শনিবার সকাল সাড়ে ১০টায় রাজধানীর মুক্তি ভবনে দলীয় বক্তব্য তুলে ধরতে সংবাদ সম্মেলন ডেকেছে সিপিবি-বাসদ।
