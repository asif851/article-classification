
রাজধানীর মিরপুর ১০ নম্বর এলাকায় ময়লার স্তূপ থেকে আজ রোববার সকালে সাদা কাপড়ে মোড়ানো এক নবজাতকের লাশ উদ্ধার করেছে পুলিশ। স্থানীয় লোকজন এ ঘটনায় সন্দেহভাজন হিসেবে এক নারীকে আটক করে পুলিশে দিয়েছেন। ওই নারীর নাম চম্পা।
আজ সকাল সাড়ে আটটার দিকে মিরপুর-১০ নম্বর এ ব্লকের আসলাম হোটেলের সামনে ময়লার স্তূপ থেকে ওই নবজাতকের লাশ উদ্ধার করা হয়।
পল্লবী থানার উপপরিদর্শক (এসআই) রাকিবুল আলম জানান, সকালে আসলাম হোটেলের সামনের ময়লার স্তূপে চম্পা নামের একজন নারী সাদা কাপড়ে মোড়ানো ওই নবজাতকের (ছেলে) মৃতদেহটি ফেলে দেন। এ সময় সেখানে থাকা কয়েকজন ব্যক্তির সন্দেহ হলে তাঁরা চম্পাকে আটক করে পুলিশে খবর দেন। পুলিশ ঘটনাস্থলে গিয়ে মৃতদেহটি উদ্ধার করে এবং চম্পাকে আটক করে থানায় নিয়ে আসে। নবজাতকটির বয়স এক দিন হবে।
রাকিবুল আলম আরও জানান, প্রাথমিক জিজ্ঞাসাবাদে চম্পা দাবি করেছেন, ওই নবজাতকটি তাঁর ছেলে। মৃত জন্ম নেওয়ায় তিনি তাকে ফেলে দিতে এসেছিলেন।
