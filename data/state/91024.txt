
বধ্যভূমি নিয়ে পরিবীক্ষণ ও মূল্যায়ন বিভাগের (আইএমইডি) তৈরি করা প্রতিবেদনের ওপর ভিত্তি করে ‘বধ্যভূমির এ কী হাল!’ শিরোনামে প্রথম আলোতে গত রোববার প্রতিবেদন প্রকাশিত হয়। এরপর প্রথম আলোর নিজস্ব অনুসন্ধানে অন্তত ২২টি বধ্যভূমিতে অযত্ন-অবহেলা ও অব্যবস্থাপনার চিত্র ধরা পড়ে। কোথাও বধ্যভূমির জায়গায় গড়ে উঠেছে পাকা স্থাপনা। ধান শুকাতে দেওয়া হয়, আবার গরু-ছাগলও চরে বেড়াতে দেখা যায় কোথাও কোথাও
টিলাভূমির তিন দিকে চা-বাগান। প্রায় ৬০ ফুট উঁচু টিলার চূড়ায় লাল ও কালো স্মারকস্তম্ভ। সিলেট শহরতলির বড়শালা এলাকায় সিলেট ক্যাডেট কলেজের ভেতরে এ স্মারকস্তম্ভটি একটি বধ্যভূমির। সেখানে রয়েছে বহু নারী মুক্তিযোদ্ধার কবর। টিলাভূমির প্রায় ১১ দশমিক ৪৮ শতক জায়গায় রয়েছে গণকবর। সিলেট ক্যাডেট কলেজ কর্তৃপক্ষ ২০০৭ সালে পুরো জায়গাটি চিহ্নিত করে। পরে কলেজ কর্তৃপক্ষ স্মারকস্তম্ভ নির্মাণ করে। রায়েরবাজার বধ্যভূমির আদলে ২০১৩ সালের ১৮ অক্টোবর প্রথম দফা কাজ করা হয়। পরের বছর ২৩ নভেম্বর প্রয়োজনীয় সংস্কারকাজ শেষে বিজয় দিবস থেকে শহীদদের প্রতি শ্রদ্ধা নিবেদন শুরু করে। গত রোববার দুপুরে দেখা যায়, কলেজ থেকে টিলাভূমির দিকে সরাসরি পাকা রাস্তা। প্রায় আধা কিলোমিটার হাঁটার পর টিলার চূড়ায় স্মারকস্তম্ভ। সেখানে অসংখ্য কবর। এর মধ্যে মাত্র একটি কবরে একজন শহীদের নামফলক পাওয়া গেছে। তাতে লেখা ‘শহীদ নুরুল হক খান, শহীদ নম্বর ১০১২৮।’ সিলেটের ওসমানপুরের সিরাজপুর গ্রামের বাসিন্দা ছিলেন। ১৯৭১ সালের এপ্রিল মাসে তিনি শহীদ হন। মহানগর মুক্তিযোদ্ধা সংসদের কমান্ডার ভবতোষ রায় বর্মণ বলেন, ক্যাডেট কলেজের বধ্যভূমির অধিকাংশ নারী মুক্তিযোদ্ধার কবর রয়েছে। মুক্তিযুদ্ধ চলাকালে পাকিস্তানি সেনাক্যাম্পে নির্যাতনে যেসব নারীর মৃত্যু হয়, তাঁদের এখানে কবর দেওয়া হয়। তিনি বলেন, ‘সিলেটে অনেক গণকবর, বধ্যভূমি রক্ষা যেখানে সম্ভব হচ্ছে না, সেখানে একটি বধ্যভূমির এমন সুরক্ষা সত্যিই আমাদের জন্য প্রেরণার।’ কলেজের অ্যাডজুট্যান্ট মেজর কাওসার বিন আমিন বলেন, বিজয় দিবস ও স্বাধীনতা দিবসে শহীদদের স্মরণ করা হয়। এটি সংরক্ষিত এলাকা হলেও তখন জনসাধারণের যাতায়াতও শিথিল করে দেওয়া হয়।
