
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, দেশে যে রাজনৈতিক সংস্কৃতি শুরু হয়েছে, তা অত্যন্ত ভয়াবহ। সব পর্যায়ে চলে এসেছে রাজনৈতিক বিভক্তি; এমনকি তা বাদ যাচ্ছে না বিয়ের অনুষ্ঠানেও।আজ বুধবার বিকেলে ঢাকা রিপোর্টার্স ইউনিটি (ডিআরইউ) মিলনায়তনে আয়োজিত এক স্মরণ সভায় মির্জা ফখরুল বক্তব্য দেন। বিএনপির প্রতিষ্ঠাতা জিয়াউর রহমানের ছোট ছেলে আরাফাত রহমান কোকোর মৃত্যুবার্ষিকী উপলক্ষে ‘ক্রিকেট অঙ্গন’–এর ব্যানারে ওই স্মরণ সভার আয়োজন করা হয়।মির্জা ফখরুল বলেন, দেশে শ্বাসরুদ্ধকর পরিস্থিতি তৈরি হয়েছে। বিএনপি বারবার জাতীয় ঐক্যের কথা বলছে। জাতীয় ঐক্য না হলে অন্ধকার গহ্বর থেকে বের হওয়া যবে না।কোকোকে বাংলাদেশে আধুনিক ক্রিকেটের রূপকার আখ্যা দিয়ে মির্জা ফখরুল বলেন, এখন ক্রীড়াঙ্গনেও রাজনৈতিকীকরণ হচ্ছে। এতে ক্রীড়াঙ্গন দুর্বল হয়ে যায়। কোকোর মৃত্যুতে ক্রিকেট বোর্ড একটি শোক বাণী পর্যন্ত দেয়নি। এটি করলে কোনো ক্ষতি হতো না।খন্দকার জামিল উদ্দিনের সভাপতিত্বে অনুষ্ঠানে অন্যদের মধ্যে সাবেক জাতীয় ফুটবলার আমিনুল ইসলাম বক্তব্য দেন।
