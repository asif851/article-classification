
কৃষক শ্রমিক জনতা লীগের নেতা কাদের সিদ্দিকী বলেছেন, এ সরকারের সময় বেশি দিন নেই, কয়েক দিন পরই ভারতের নির্বাচন। নির্বাচনের ফলাফলে সরকার পাল্টে গেলে হাসিনা সরকারের পা কাঁপবে।
আজ শুক্রবার বিকেলে টাঙ্গাইলের সখীপুর উপজেলার ঘেচুয়া সরকারি প্রাথমিক বিদ্যালয় মাঠে স্থানীয় কৃষক শ্রমিক জনতা লীগ আয়োজিত জনসভায় কাদের সিদ্দিকী এসব কথা বলেন।
সম্প্রতি উপনির্বাচনে জালিয়াতির কারণে টাঙ্গাইল-৮ আসনের সখীপুর ঘেচুয়া সরকারি প্রাথমিক বিদ্যালয়ে কেন্দ্রে ভোট স্থগিত ঘোষণা করা হয়। ১৬ এপ্রিল এ কেন্দ্রে পুনরায় নির্বাচন অনুষ্ঠিত হওয়ার কথা। ওই দিন নির্বাচনে অংশ না নেওয়ার জন্য নেতা-কর্মী ও সমর্থকদের প্রতি আহ্বান জানান কাদের সিদ্দিকী।
যাদবপুর ইউনিয়ন কৃষক শ্রমিক জনতা লীগের সভাপতি জহির ডিলারের সভাপতিত্বে বক্তব্য রাখেন দলের সাধারণ সম্পাদক হাবিবুর রহমান, যুগ্ম  সম্পাদক ইকবাল সিদ্দিকী প্রমুখ।
