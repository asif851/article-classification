
বিএনপির চেয়ারপারসন খালেদা জিয়াকে প্রধানমন্ত্রী শেখ হাসিনা অশালীন ও রুচিবর্জিত ভাষায় আক্রমণ করেছেন বলে অভিযোগ করেছেন দলের ভারপ্রাপ্ত মহাসচিব মির্জা ফখরুল ইসলাম আলমগীর।
আজ সোমবার সন্ধ্যায় রমনার ইঞ্জিনিয়ার্স ইনস্টিটিউশন মিলনায়তনে মহান বিজয় দিবস উপলক্ষে বিএনপির এক আলোচনা সভায় মির্জা ফখরুল ইসলাম আলমগীর এ অভিযোগ করেন। তিনি বলেন, ‘এ জন্যই খালেদা জিয়া যথার্থই বলেছিলেন, তাঁরা আজ মানুষখেকো হায়েনার মতো আক্রমণ শুরু করেছেন।’
মির্জা ফখরুল আলোচনায় সভাপতির বক্তব্য দেন। তিনি বলেন, ‘তাঁরা ব্যাংক খেয়েছেন, সর্বশেষ সুন্দরবনও খেয়েছেন। দুর্নীতির পাহাড় গড়ে সর্বকালের সেরা দুর্নীতির ইতিহাস গড়ছেন। কিন্তু এর বিরুদ্ধে টিআইবি (ট্রান্সপারেন্সি ইন্টারন্যাশনাল, বাংলাদেশ), সুজন, বি. চৌধুরী, ড. কামাল, মাহমুদুর রহমান মান্না—যাঁরাই বলছেন, সবাই খারাপ হয়ে গেছেন।’
মির্জা ফখরুল বলেন, ‘খালেদা জিয়া দীর্ঘ নয় বছর সংগ্রাম করে গণতন্ত্র প্রতিষ্ঠা করেছিলেন। আজ গণতন্ত্র নিহত, শহীদ হয়ে গেছে। আসুন আরেকবার লড়াই করে হারানো গণতন্ত্র ফিরিয়ে আনি। ভোটের অধিকার ফিরিয়ে আনি। আরেকবার বাংলাদেশকে মুক্ত করি।’
আলোচনায় অংশ নিয়ে লিবারেল ডেমোক্রেটিক পার্টির (এলডিপি) সভাপতি অলি আহমদ বলেন, ‘আজ বাকশাল নেই। কিন্তু শেখ হাসিনার নেতৃত্বে বাকশালের বাপ প্রতিষ্ঠা হয়েছে।’ তিনি দেশ রক্ষায় যুবসমাজকে জীবন বাজি রেখে রাস্তায় নামার আহ্বান জানান।
বিএনপির স্থায়ী কমিটির সদস্য আ স ম হান্নান শাহ বলেন, ‘আজ ঢাকা মহানগর বিএনপির নেতা-কর্মীদের পুনর্জাগরণ দেখে আমরা উজ্জীবিত। গতবার ঢাকা মহানগরে আন্দোলন সঠিকভাবে হয়নি। এবার আর ফেল করার সুযোগ নেই। আশা করি, শেখ হাসিনা ও এরশাদ—এই ডাবল স্বৈরাচারের পতন ঘটিয়ে আগামী বিজয় দিবস উদযাপন করব।’
দলের স্থায়ী কমিটির আরেক সদস্য মির্জা আব্বাস বলেন, ‘পত্রিকায় দেখলাম, তিন হাজার নেতা-কর্মীকে গ্রেপ্তার করা হবে, সে জন্য তালিকা করা হচ্ছে।’ তিনি বলেন, ‘তিন হাজার নয়, তিন লাখকে গ্রেপ্তার করেও কোনো লাভ হবে না।’সভায় আরও বক্তব্য দেন বিএনপির নেতা শাহ মোয়াজ্জেম হোসেন, সেলিমা রহমান, হাফিজ উদ্দিন আহমেদ, শমসের মবিন চৌধুরী, বাংলাদেশ কল্যাণ পার্টির সভাপতি সৈয়দ মুহাম্মদ ইবরাহিম প্রমুখ।
