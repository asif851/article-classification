
ময়মনসিংহের তারাকান্দা উপজেলায় বাল্যবিয়ের খবর পেয়ে প্রশাসন ও পুলিশের তৎপরতায় শেষ পর্যন্ত বর আসেনি। এতে বাল্যবিয়ে থেকে রক্ষা পেয়েছে উপজেলার কাকনি ইউনিয়নের এক স্কুলছাত্রী (১৩)।পুলিশ ও স্থানীয় সূত্রে জানা যায়, অষ্টম শ্রেণীর ওই ছাত্রীর সঙ্গে ভালুকা উপজেলার এক ছেলের বিয়ের দিন ধার্য ছিল গতকাল শুক্রবার। বাল্যবিয়ের বিষয়টি জানতে পেরে স্থানীয় সচেতন মানুষ ও বিভিন্ন গণমাধ্যমের স্থানীয় প্রতিনিধিরা বিষয়টি তারাকান্দা উপজেলা নির্বাহী কর্মকর্তা (ইউএনও) সুব্রত পালকে জানান। ইউএনওর নির্দেশে পুলিশ গতকাল দুপুর থেকে বিয়েবাড়িতে অবস্থান নেয়। পুলিশের উপস্থিতির খবর পেয়ে শেষ পর্যন্ত আর বিয়ে করতে আসেনি পাত্র। বিয়ের সময় নির্ধারিত ছিল দুপুর তিনটায়। রাত সাড়ে সাতটা পর্যন্ত পাত্র আসেননি।তারাকান্দা থানার ভারপ্রাপ্ত কর্মকর্তা (ওসি) আলী আহম্মদ মোল্লা বলেন, স্থানীয়দের সহযোগিতার কারণে বাল্যবিয়ে রোধ করা সম্ভব হয়েছে।
