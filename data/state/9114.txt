
ঢাকা ও নাটোরে জানাজা শেষে আজ রোববার বিকেলে নাটোরের লালপুরের গৌরীপুরে সাবেক যুব ও ক্রীড়া প্রতিমন্ত্রী ফজলুর রহমান পটলের মরদেহ দাফন করা হয়েছে।
নিহত বিএনপি নেতার সহোদর মো. আজাদ বলেন, শনিবার বিকেলে ফজলুর রহমানের মরদেহ কলকাতা থেকে বিমানে ঢাকায় আনা হয়। রাত নয়টায় রাজধানীর বনশ্রী এলাকার একটি মসজিদে তাঁর প্রথম জানাজা অনুষ্ঠিত হয়। রোববার সকাল ১০টায় বিএনপির কেন্দ্রীয় কার্যালয়ের সামনে ও ১১টায় জাতীয় সংসদ ভবনের দক্ষিণ প্লাজায় জানাজা শেষে হেলিকপ্টারে করে তাঁর মরদেহ নাটোরের বাগাতিপাড়া উপজেলা সদরে (নির্বাচনী এলাকা) আনা হয়। বাদ জোহর সেখানে জানাজা শেষে অ্যাম্বুলেন্সে করে মরদেহ লালপুরের গৌরীপুরের নিজ বাসভবনে নেওয়া হয়। বাদ আসর গৌরীপুর স্কুল ও কলেজমাঠে সর্বশেষ জানাজা শেষে মরদেহ পারিবারিক কবরস্থানে বাবার কবরের পাশে দাফন করা হয়।
প্রত্যক্ষদর্শীরা জানান, জানাজা ও দাফনে হাজারো মানুষ অংশ নেয়। নাটোরে মরদেহ পৌঁছার পর পরিবারের লোকজন ছাড়াও সেখানে দলীয় নেতা-কর্মী ও সমর্থকদেরও আহাজারি করতে দেখা যায়। তাঁর মৃত্যুতে লালপুর ও বাগাতিপাড়ায় দলের নেতা-কর্মীরা তিন দিনব্যাপী শোক পালন করছেন।মৃত্যুকালে ফজলুর রহমান স্ত্রী, দুই ছেলে, দুই মেয়ে ও পাঁচ ভাইসহ অসংখ্য গুণগ্রাহী রেখে যান। গত বৃহস্পতিবার রাতে কলকাতার একটি হাসপাতালে তিনি মারা যান। তাঁর বয়স হয়েছিল ৬৭ বছর। তিনি কিডনি সমস্যাসহ নানাবিধ জটিল রোগে ভুগছিলেন।
ফজলুর রহমান বাংলাদেশ ছাত্রলীগের মাধ্যমে রাজনীতিতে প্রবেশ করেন। ১৯৭৩ সালে তিনি রাজশাহী বিশ্ববিদ্যালয়ের ছাত্র সংসদ নির্বাচনে সহসভাপতি (ভিপি) নির্বাচিত হন। পরে ১৯৭৮ সালে বিএনপিতে যোগ দেন। তিনি লালপুর-বাগাতিপাড়া আসন থেকে চারবার সাংসদ নির্বাচিত হন। এ সময় তিনি যুব ও ক্রীড়া মন্ত্রণালয়সহ চারটি মন্ত্রণালয়ের প্রতিমন্ত্রীর দায়িত্ব পালন করেন।
