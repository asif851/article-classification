
‘প্রথম আলো বর্ষসেরা বই’য়ের জন্য পুরস্কার পেয়েছেন পারভেজ হোসেন ও মঈনুস সুলতান। আজ শনিবার সন্ধ্যায় হোটেল রূপসী বাংলার বলরুমে আয়োজিত এক লেখক-পাঠক-প্রকাশক সমাবেশে ১৪১৯ বাংলা বছরে বর্ষসেরা বইয়ের বিজয়ীদের হাতে আনুষ্ঠানিকভাবে পুরস্কার তুলে দেওয়া হয়।এ বছর প্রথম আলো বর্ষসেরা বই হিসেবে মননশীল শাখায় মঈনুস সুলতানের ভ্রমণকাহিনি জিম্বাবুয়ে: বোবা পাথর সালানিনি ও সৃজনশীল শাখায় পারভেজ হোসেনের গল্পগ্রন্থ ডুবোচর পুরস্কার পেয়েছে। বই দুটি প্রকাশিত হয়েছে যথাক্রমে প্রকাশনা সংস্থা প্রথমা প্রকাশন ও শুদ্ধস্বর থেকে।আজ প্রথম আলোর পক্ষ থেকে পুরস্কার বিজয়ী পারভেজ হোসেনকে ৫০ হাজার টাকার চেক তুলে দেন বিচারকমণ্ডলীর সভাপতি জিল্লুর রহমান সিদ্দিকী। তাঁকে (পারভেজ হোসেন) উত্তরীয় পরিয়ে দেন সেলিনা হোসেন। আর লেখকের জন্য শংসাবচন পাঠ করেন ভীষ্মদেব চৌধুরী। এদিকে মঈনুস সুলতানের হাতে ক্রেস্ট ও চেক তুলে দেন অধ্যাপক জিল্লুর রহমান সিদ্দিকী। তাঁকে উত্তরীয় পরিয়ে দেন সৈয়দ মনজুরুল ইসলাম। তাঁর পক্ষে শংসাবচন পাঠ করেন ওয়াসি আহমেদ। অনুষ্ঠানে সঞ্চালক হিসেবে ছিলেন প্রথম আলোর ব্যবস্থাপনা সম্পাদক সাজ্জাদ শরিফ। সমাপনী বক্তব্য দেন প্রথম আলোর সম্পাদক মতিউর রহমান। তিনি অনুষ্ঠানে উপস্থিত লেখক-পাঠক ও প্রকাশকদের ধন্যবাদ জানান।
অধ্যাপক জিল্লুর রহমান সিদ্দিকীর সভাপতিত্বে কথাসাহিত্যিক সেলিনা হোসেন, অধ্যাপক সৈয়দ মনজুরুল ইসলাম, সাহিত্যিক ওয়াসি আহমেদ ও অধ্যাপক ভীষ্মদেব চৌধুরীর সমন্বয়ে গঠিত বিচারকমণ্ডলী সম্প্রতি পুরস্কারের জন্য বই দুটি চূড়ান্ত করেন। ১৪১০ বাংলা সন থেকে বর্ষসেরা বইয়ের পুরস্কার দিয়ে আসছে প্রথম আলো। চলতি বছর এ অনুষ্ঠানের মাধ্যমে বর্ষসেরা বই পুরস্কারের ১০ বছর পূর্ণ হচ্ছে।

