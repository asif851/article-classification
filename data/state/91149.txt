
অস্ত্রোপচারের পর বিশ্ববিদ্যালয়ের ছাত্র আমিনুল ইসলামের শরীর থেকে সুচ বের না করার মামলার আসামি সেই দুই চিকিৎসকের বিরুদ্ধে অভিযোগ গঠনের শুনানি আবার পিছিয়েছে। গতকাল রোববার মুখ্য মহানগর হাকিম মশিউর রহমান চৌধুরী আগামী ২ মার্চ পরবর্তী দিন ধার্য করেন।গত বছরের ১৬ সেপ্টেম্বর ও ২১ অক্টোবরও শুনানি পিছিয়েছিল। দুই চিকিৎসক হলেন, সুরমান আলী ও জাকির হোসেন।বাদীর আইনজীবী ইফতেখার সাইমুল চৌধুরী জানান, আসামিদের বিরুদ্ধে অভিযোগ গঠনের শুনানির জন্য অতিরিক্ত মুখ্য মহানগর হাকিম আদালতে দিন ধার্য ছিল। তিনি ছুটিতে থাকায় প্রথম শ্রেণীর এক বিচারক দায়িত্বে ছিলেন। তিনি মামলাটির শুনানির জন্য মুখ্য মহানগর হাকিম আদালতে পাঠান। কিন্তু সময় স্বল্পতার কারণে মুখ্য মহানগর হাকিম শুনানি না করে পরবর্তী দিন ধার্য করেন।২০১২ সালের ৩০ মে বেসরকারি এশিয়ান বিশ্ববিদ্যালয়ের ছাত্র আমিনুল ইসলামের মলদ্বারে অস্ত্রোপচারের পর সুচ ভেতরে রেখে দেওয়ার অভিযোগ ওঠে দুই চিকিৎসকের বিরুদ্ধে। একই বছরের ৩০ জুন ভারতের অ্যাপোলো হাসপাতালে অস্ত্রোপচার করে সেই সুচ বের করা হয়। এ ঘটনায় গত বছরের ২৮ জানুয়ারি ক্ষতিগ্রস্ত আমিনুল ইসলামের মা দেলোয়ারা বেগম আদালতে মামলা করেন। তদন্ত শেষে পাঁচলাইশ থানা পুলিশ দুই চিকিৎসকের বিরুদ্ধে অভিযোগপত্র দাখিল করেন গত ৩০ মে। বর্তমানে দুই চিকিৎসক জামিনে আছেন।
