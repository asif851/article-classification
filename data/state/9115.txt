
প্রশাসনকে আরও বিকেন্দ্রীকরণ করার জন্য সচিবদের নির্দেশ দিয়েছেন প্রধানমন্ত্রী শেখ হাসিনা।আজ সোমবার সচিবালয়ে মন্ত্রিপরিষদ বিভাগের সচিব সভার বৈঠকে প্রধানমন্ত্রী এ নির্দেশ দেন।বৈঠক শেষে মন্ত্রিপরিষদ সচিব মোহাম্মদ মোশাররাফ হোসাইন ভূইঞা এক সংবাদ ব্রিফিংয়ে সভার বিভিন্ন তথ্য তুলে ধরেন। মন্ত্রিপরিষদ সচিব জানান, প্রধানমন্ত্রী স্থানীয় সরকার প্রতিষ্ঠানগুলোকে আরও শক্তিশালী করার কথা তাঁদের বলেছেন। এ ছাড়া মাঠ পর্যায়ে সিদ্ধান্ত নেওয়ার ক্ষেত্রেও গণশুনানি আয়োজনের ওপর জোর দিয়েছেন প্রধানমন্ত্রী।বৈঠকে প্রধানমন্ত্রী আরও বলেন, কোনো প্রকল্প প্রণয়নের আগেই এর উপযোগিতা যাচাই করতে হবে। একই সঙ্গে গৃহীত প্রকল্পগুলো সঠিকভাবে বাস্তবায়ন হচ্ছে কি না—সে জন্য পরিদর্শন ও পরিবীক্ষণ জোরদার করতেও নির্দেশ দিয়েছেন প্রধানমন্ত্রী শেখ হাসিনা। এ ছাড়া খাদ্যে ভেজাল রোধে আরও কার্যকর ব্যবস্থা নিতেও সচিবদের নির্দেশ দেওয়া হয় বৈঠকে।
সচিব সভার বৈঠকে ৬১ জন সচিব উপস্থিত ছিলেন। তাঁদের মধ্যে ২৩ জন বক্তব্য দেন।
