
চাঁদপুরের ফরিদগঞ্জ উপজেলায় সিরাজুল ইসলাম হত্যা মামলায় এক ব্যক্তিকে মৃত্যুদণ্ডের আদেশ দিয়েছেন আদালত। সেই সঙ্গে আসামির কাছ থেকে এক লাখ টাকা জরিমানা আদায় করে ভিকটিমের পরিবারকে দেওয়ার নির্দেশ দিয়েছেন আদালত। 
আজ সোমবার দুপুরে অতিরিক্ত জেলা ও দায়রা জজ মামুনুর রশিদ এ রায় দেন।
মৃত্যুদণ্ডপ্রাপ্ত ব্যক্তির নাম মো. আবদুছ সাত্তার। তিনি এখন কারাগারে রয়েছেন। তিনি ফরিদগঞ্জ উপজেলার লড়াইচর এলাকার মৃত আশ্বাদ আলী মৈশালের ছেলে।
মামলার এজাহার থেকে জানা যায়, ২০০০ সালের ৮ ডিসেম্বর ফরিদগঞ্জ উপজেলার লড়াইচর এলাকায় মিজানুর রহমানের বসতঘরের পশ্চিম পাশে সুপারিবাগান থেকে আবদুস সাত্তারের স্ত্রী মনোয়ারা বেগম সুপারিগাছের বাইল নিয়ে যান। এ নিয়ে ওই দিন আবদুছ সাত্তার ও সিরাজুল ইসলামের বাগ্‌বিতণ্ডা হয়। ঝগড়ার একপর্যায়ে আবদুছ ছাত্তার কুড়াল নিয়ে সিরাজুল ইসলামকে আঘাত করেন। এতে সিরাজুল ইসলামের মৃত্যু হয়। এ ঘটনায় সিরাজুল ইসলামের ভাই মিজানুর রহমান বাদী হয়ে ফরিদগঞ্জ থানায় তিনজনকে আসামি করে মামলা করেন।২০০১ সালের ২৭ জুন ফরিদগঞ্জ থানার উপপরিদর্শক (এসআই) ফারুক আহাম্মদ চৌধুরী এবং এসআই স্বপন কুমার মজুমদার আদালতে মামলার অভিযোগপত্র দাখিল করেন।
অতিরিক্ত সরকারি কৌঁসুলি সায়েদুল ইসলাম বাবু জানান, এ মামলায় আদালতে মোট ১৬ জন সাক্ষীর মধ্যে সাতজন সাক্ষ্য দেন। সাক্ষ্য-প্রমাণ শেষে আদালত আবদুছ সাত্তারের বিরুদ্ধে মৃত্যুদণ্ডের আদেশ দেন।
