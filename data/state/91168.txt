
বিএনপি নিজের ভুল বুঝতে পেরেছে বলে মনে করেন বাণিজ্যমন্ত্রী তোফায়েল আহমেদ। আজ রোববার সচিবালয়ে সাংবাদিকদের প্রশ্নের জবাবে বাণিজ্যমন্ত্রী এ কথা বলেন।
তোফায়েল আহমেদ বলেন, উন্নয়নের জন্য সবার আগে দরকার রাজনৈতিক স্থিতিশীলতা। বর্তমানে তা বিরাজ করছে। যেমন আদালতের রায়ে নেত্রী কারাগারে থাকার পরও তাঁরা (বিএনপি) শান্তিপূর্ণ কর্মসূচি পালন করছেন। এটা ভালো দিক।
বাণিজ্যমন্ত্রী বলেন, ২০২৪ সালে পুরোপুরি স্বল্পোন্নত দেশের (এলডিসি) তালিকা থেকে বেরিয়ে আসবে বাংলাদেশ। বর্তমানে যেসব দেশ অগ্রাধিকারমূলক বাজারসুবিধা (জিএসপি) দেয়, তাঁরা তা ২০২৭ সাল পর্যন্ত দেবে। এরপর তাঁরা দেবে জিএসপি প্লাস সুবিধা। দেশগুলোর সঙ্গে এ নিয়ে আলাপ-আলোচনা চলছে। আবার যেসব দেশ জিএসপি দেয় না, সেগুলোর সঙ্গে মুক্তবাণিজ্য চুক্তি (এফটিএ) করার ব্যাপারে আলোচনা অব্যাহত রয়েছে বলে জানান বাণিজ্যমন্ত্রী।
ব্যক্তি খাতে বিনিয়োগ কমে যাওয়ার বিষয়ে জানতে চাইলে তোফায়েল বলেন, এ তথ্যটি ভুল। বাংলাদেশ ব্যাংকের তথ্যে দেখা যাচ্ছে, অনেক মূলধনি যন্ত্রপাতি আমদানি হচ্ছে। তার মানেই হচ্ছে দেশে বিনিয়োগ বাড়ছে।
