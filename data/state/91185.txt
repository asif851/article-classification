
ব্যক্তিগত হতাশাসহ সামাজিক নানা কারণে যুবসমাজ মাদকদ্রব্য গ্রহণে জড়িয়ে পড়ে। বিজ্ঞানীদের গবেষণায় এ তথ্য বেরিয়ে এসেছে। মাদকাসক্তির প্রধান কারণ যেহেতু সামাজিক সমস্যা, তাই মাদকাসক্তদের ঘৃণা না করে ভালোবাসতে হবে। আবার সুস্থ জীবনে ফিরে আসতে সহায়তা করতে হবে।গতকাল মঙ্গলবার চট্টগ্রাম জেলা শিল্পকলা একাডেমী মিলনায়তনে আন্তর্জাতিক মাদকবিরোধী দিবস উপলক্ষে আয়োজিত আলোচনা সভায় বক্তারা এই আহ্বান জানান। প্রথম আলো ট্রাস্টের উদ্যোগে প্রথম আলো, চট্টগ্রাম বন্ধুসভা এ আলোচনা সভার আয়োজন করে।আলোচনা সভায় সভাপতিত্ব করেন চট্টগ্রাম বন্ধুসভার সভাপতি সঞ্জয় বিশ্বাস। এতে অতিথি ছিলেন চট্টগ্রাম মেডিকেল কলেজ হাসপাতালের মনোরোগ বিশেষজ্ঞ শফিউল হাসান, চট্টগ্রাম মা ও শিশু জেনারেল হাসপাতালের শিশু মনোবিজ্ঞানী ফারহানা আহমেদ, প্রথম আলোর যুগ্ম সম্পাদক বিশ্বজিৎ চৌধুরী, অংকুর মাদকাসক্তি পুনর্বাসনকেন্দ্রের নির্বাহী পরিচালক মঞ্জুর হোসেন, দীপ্তি মাদকাসক্তি চিকিৎসা ও পুনর্বাসনকেন্দ্রের নির্বাহী পরিচালক সাজ্জাদ হোসাইন চৌধুরী প্রমুখ।শফিউল হাসান বলেন, ‘যুবসমাজের মাদকাসক্ত হওয়ার পেছনে আমরাই অর্থাৎ আমাদের বিভিন্ন সামাজিক সমস্যাই দায়ী।’ফারহানা আহমেদ বলেন, বয়ঃসন্ধিকালে সন্তানের অনিচ্ছা সত্ত্বেও তার ওপর সিদ্ধান্ত চাপিয়ে না দিয়ে তাকে বেশি সময় দিতে হবে। তার কাজের প্রশংসা করতে হবে।বিশ্বজিৎ চৌধুরী বলেন, ‘যেসব মাদকাসক্ত মাদক ছেড়ে এ অনুষ্ঠানে উপস্থিত হয়েছেন, তাঁরা মাদকের বিরুদ্ধে প্রচণ্ড যুদ্ধে জয়ী হয়েই এসেছেন। আমি তাঁদের শ্রদ্ধা জানাই।’ যাঁরা মাদক ছেড়ে স্বাভাবিক জীবনে ফিরে এসেছেন, তাঁদের মাদক নির্মূলে কাজ করার আহ্বান জানান তিনি। অনুষ্ঠানে বন্ধুসভার বন্ধুরা আবৃত্তি ও গান পরিবেশন করেন।
