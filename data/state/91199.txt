
নতুন নির্বাচন কমিশন গঠনের লক্ষ্যে গঠিত অনুসন্ধান কমিটি আরও পাঁচজন বিশিষ্ট নাগরিকের সঙ্গে বৈঠক করার সিদ্ধান্ত নিলেও শেষ মুহূর্তে সেখান থেকে একজনকে বাদ দেওয়া হয়েছে। তিনি হলেন নিরাপত্তা বিশ্লেষক মেজর জেনারেল (অব.) আবদুর রশীদ।আজ মঙ্গলবার সন্ধ্যায় প্রথম আলোকে এ তথ্য জানিয়েছেন মন্ত্রিপরিষদ সচিব মোহাম্মদ শফিউল আলম। উল্লেখ্য, মন্ত্রিপরিষদ বিভাগ অনুসন্ধান কমিটির কাজে সাচিবিক সহায়তা দিচ্ছে।সংশ্লিষ্ট একটি সূত্র জানিয়েছে, আবদুর রশীদের নামে মামলা রয়েছে। তাই বিতর্ক এড়াতে তাঁকে না রাখার সিদ্ধান্ত নিয়েছে অনুসন্ধান কমিটি।চার বিশিষ্টজনের সঙ্গে কাল বুধবার বৈঠক করবে অনুসন্ধান কমিটি। তাঁরা হলেন সাবেক প্রধান নির্বাচন কমিশনার মোহাম্মদ আবু হেনা, সমকালের সম্পাদক গোলাম সারওয়ার, আইনজীবী রোকনউদ্দিন মাহমুদ ও ডেইলি স্টারের সম্পাদক মাহ্‌ফুজ আনাম।এর আগে ১২ জন বিশিষ্ট নাগরিকের সঙ্গে বৈঠক করে অনুসন্ধান কমিটি। ওই বৈঠকে বিশিষ্ট নাগরিকেরা সৎ, যোগ্য, নিরপেক্ষ ও নির্দলীয় নির্বাচন কমিশন গঠনের পরামর্শ দেন।
