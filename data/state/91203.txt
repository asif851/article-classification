
নওগাঁর রানীনগর উপজেলায় বন্যায় ছয় শতাধিক পুকুরের মাছ ভেসে গেছে। এ কারণে মাছচাষিদের প্রায় সাড়ে তিন কোটি টাকার ক্ষতি হয়েছে। আরও প্রায় তিন শতাধিক পুকুর হুমকির মুখে রয়েছে।
নওগাঁর ছোট যমুনা ও আত্রাই নদীর পানি বৃদ্ধি পেয়ে গত ২৪ আগস্ট ভোরে রানীনগর-আত্রাই সড়কের পূর্ব মিরাপুর এলাকায় সড়ক ভেঙে যাওয়ায় রানীনগর উপজেলায় বন্যার পানি প্রবেশ করে। এতে উপজেলার আটটি ইউনিয়নের মধ্যে সাতটি ইউনিয়ন প্লাবিত হয়।
রানীনগর উপজেলা মৎস্য কার্যালয় সূত্র জানায়, বন্যার পানিতে উপজেলার গোনা ইউনিয়নে ১৮৬টি, কাশিমপুরে ৫৪টি, মিরাটে ৭৪টি, রানীনগর সদরে ৩৭টি, বড়গাছায় ৪৫টিসহ পাঁচটি ইউনিয়নে ছয় শতাধিক পুকুর তলিয়ে গেছে। এতে প্রায় ২২৮ দশমিক ১৪ মেট্রিক টন মাছ ভেসে যায়। এতে আর্থিক ক্ষতির পরিমাণ প্রায় ৩ কোটি ৩৮ লাখ টাকা।
গোনা গ্রামের মাছচাষি জাহাঙ্গীর আলম বলেন, ‘আমার নিজের তিনটিসহ মোট ১১টি পুকুরে মাছ চাষ করেছি। হঠাৎ বন্যার পানি এসে পুকুরের সব মাছ ভেসে গেছে। এতে আমার প্রায় ১৮ লাখ টাকা ক্ষতি হয়েছে। এত বড় ক্ষতি আমার মতো সাধারণ মানুষের পক্ষে কাটিয়ে ওঠা খুবই কঠিন। সরকার যদি আর্থিক কোনো সহযোগিতা করে তাহলে পানি নেমে গেলে হয়তো নতুন করে আবার মাছ চাষ শুরু করতে পারব।’
 
