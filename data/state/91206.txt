
৩৮তম বিসিএস প্রিলিমিনারি পরীক্ষার ফল পুনর্মূল্যায়নের সুযোগ নেই বলে জানিয়েছেন বাংলাদেশ কর্মকমিশনের (পিএসসি) চেয়ারম্যান মোহাম্মদ সাদিক।
গত ২৮ ফেব্রুয়ারি ৩৮তম বিসিএস প্রিলিমিনারি পরীক্ষার ফলাফল প্রকাশ করে পিএসসি। এতে ১৬ হাজার ২৮৬ জন উত্তীর্ণ হন। তাঁরা এখন লিখিত পরীক্ষায় অংশ নেবেন। লিখিত পরীক্ষার সময় পরে জানাবে পিএসসি। গত বছরের ২৯ ডিসেম্বর এই প্রিলিমিনারি পরীক্ষা অনুষ্ঠিত হয়। পরীক্ষা হওয়ার প্রায় দুই মাসের মধ্যে ফলাফল প্রকাশ করা হয়।
৩৮তম বিসিএস প্রিলিমিনারি পরীক্ষার ফল পুনর্মূল্যায়নের দাবিতে গতকাল রোববার কিছু প্রার্থী পিএসসির সামনে অবস্থান নেন। এ সময় তাঁরা ফলাফল পুনর্মূল্যায়ন করতে পিএসসির চেয়ারম্যানের কাছে একটি আবেদনপত্র দেন। এসব প্রার্থীর দাবি, ফলাফল সঠিক হয়নি। প্রার্থী বাছাইয়ের জন্য যে নির্দিষ্ট নম্বর (কাট মার্কস) রাখা হয়েছিল, তা সঠিক ছিল না বলেও দাবি তাঁদের। তবে পিএসসির চেয়ারম্যান মোহাম্মদ সাদিক বলেন, ‘আমরা অত্যন্ত সতর্কতার সঙ্গে ফলাফল তৈরি করেছি। তাই এই পরীক্ষার ফল পুনর্মূল্যায়ন হবে না।’
মোহাম্মদ সাদিক বলেন, এভাবে পুনর্মূল্যায়ন করতে থাকলে একেকটি বিসিএস পরীক্ষার প্রক্রিয়া শেষ হতে ৫ থেকে ১০ বছর লেগে যাবে। বিসিএসের আবেদনের ক্ষেত্রে ৩৮তম বিসিএসে রেকর্ড সৃষ্টি হয়। এতে ৩ লাখ ৮৯ হাজার ৪৬৮ জন প্রার্থী আবেদন করেন। তবে পিএসসি জানায়, পরীক্ষায় অংশ নেন ২ লাখ ৮৮ হাজার ৮৯৯ জন। এর আগে ৩৭তম বিসিএসে অংশ নেন ২ লাখ ৪৩ হাজার ৪৭৬ জন পরীক্ষার্থী।
পিএসসি সূত্র জানায়, ৩৮তম বিসিএসের মাধ্যমে জনপ্রশাসনে ২ হাজার ২৪ জন ক্যাডার কর্মকর্তা নিয়োগ করা হবে। প্রশাসন ক্যাডারে ৩০০, পুলিশ ক্যাডারের ১০০টি পদসহ ৩৮তম বিসিএসে সাধারণ ক্যাডারে মোট ৫২০টি, কারিগরি ও পেশাগত ক্যাডারে ৫৪৯টি এবং শিক্ষা ক্যাডারে ৯৫৫টি পদ থাকছে।
