
নয় বছরের শিশু রবিউলকে দিয়ে ভবিষ্যতে আর ভিক্ষা করানো হলে তার মা নাসিমা বেগমের বিরুদ্ধে আইনগত ব্যবস্থা নেওয়ার নির্দেশ দিয়েছেন হাইকোর্ট। বিচারপতি কাজী রেজা-উল হক ও বিচারপতি আবু তাহের মো. সাইফুর রহমানের সমন্বয়ে গঠিত হাইকোর্ট বেঞ্চ আজ রোববার এ আদেশ দেন।
আদেশে বলা হয়, শিশু রবিউল তার মায়ের জিম্মায় থাকবে। তবে রবিউলসহ তাঁর চার সন্তানের কাউকে দিয়ে ভিক্ষা করানো যাবে না। ভিক্ষা করানো হলে আইনগত ব্যবস্থা নেওয়া হবে। এ ছাড়া রবিউলের মাকে প্রতি মাসে কাফরুল থানায় গিয়ে বিষয়টি অবহিত করতে হবে।
মিরপুরের কাফরুল এলাকায় ভিক্ষা করানো নয় বছরের শিশু রবিউল ইসলাম ওরফে শান্তর মা বা তাঁর পরিবারের সদস্যদের আজ আদালতে হাজির করার জন্য পুলিশকে ১৭ নভেম্বর স্বতঃপ্রণোদিত হয়ে আদেশ দিয়েছিলেন হাইকোর্ট।
প্রথম আলোতে ‘শিশু রবিউলকে দিয়ে ভিক্ষা করাচ্ছে পরিবার’ শিরোনামে একটি প্রতিবেদন ছাপা হয়। এতে বলা হয়, গুলশানের কড়াইল বস্তিতে পরিবারের সঙ্গে থাকত শিশু রবিউল। ২০১৩ সালের ১২ ফেব্রুয়ারি সে নিখোঁজ হয়। কয়েক দিন পর দুই হাত কাটা অবস্থায় ঢাকা মেডিকেল কলেজ হাসপাতালে তাঁকে পাওয়া যায়। পরে ওই শিশুকে যুক্তরাষ্ট্রে নিয়ে চিকিৎসা করান প্রধানমন্ত্রীর কার্যালয়ের নারী কর্মকর্তা রুকসানা কামার। সেখানে রবিউলের কৃত্রিম হাত সংযোজন করা হয়। অথচ ওই রবিউলকে দিয়ে এখন রাজধানীর কাফরুল এলাকায় ভিক্ষাবৃত্তি করাচ্ছেন তাঁর মা নাসিমা বেগম। রবিউলের কৃত্রিম হাতও খুলে ফেলা হয়েছে। এসব বিষয় উল্লেখ করে সম্প্রতি কাফরুল থানায় সাধারণ ডায়েরি (জিডি) করেন রুকসানা কামার।
আরও পড়তে ক্লিক করুন
শিশু রবিউলের এই পরিণতি!
