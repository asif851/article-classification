

নতুন বছরের প্রথম দিন নতুন বই হাতে পেয়েছে শিশুরা। জামায়াতের ডাকা হরতালের মধ্যেও আজ বৃহস্পতিবার শিক্ষার্থীদের হাতে নতুন বই তুলে দিয়ে সারা দেশে পাঠ্যপুস্তক উৎসব পালিত হচ্ছে।
কেন্দ্রীয়ভাবে ঢাকার মতিঝিল সরকারি বালক উচ্চবিদ্যালয়ের মাঠে উৎসবের আয়োজন করা হয়। সেখানে নতুন বই হাতে পেয়ে উল্লাসে মেতে ওঠে শত শত শিক্ষার্থী। শিক্ষা মন্ত্রণালয় এবং প্রাথমিক ও গণশিক্ষা মন্ত্রণালয়ের উদ্যোগে উৎসবটি হচ্ছে। অনুষ্ঠানে প্রধান অতিথির বক্তব্যে শিক্ষামন্ত্রী নুরুল ইসলাম নাহিদ বলেন, জামায়াত-শিবির চক্র দেশের শিক্ষাব্যবস্থাকে ধ্বংস করার ষড়যন্ত্র করছিল। তারা ব্যর্থ হয়েছে। আজ উৎসবে মাঠ ভরে গেছে। সারা দেশেই উৎসব হচ্ছে বলে তাঁরা খবর পেয়েছেন।
প্রাথমিক ও গণশিক্ষামন্ত্রী মোস্তাফিজুর রহমানের সভাপতিত্বে অনুষ্ঠানে আরও বক্তব্য দেন শিক্ষাসচিব নজরুল ইসলাম খান, প্রাথমিক ও গণশিক্ষাসচিব কাজী আখতার হোসেন প্রমুখ। এবার সারা দেশে প্রাথমিক ও মাধ্যমিক (মাদ্রাসাসহ) স্তরের চার কোটি ৪৪ লাখ ৫২ হাজার ৩৭৪ জন শিক্ষার্থীর জন্য ৩২ কোটি ৬৩ লাখ ৪৭ হাজার ৯২৩ কপি বই দেওয়া হচ্ছে।
