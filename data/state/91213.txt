
বিশ্ববিদ্যালয় থেকে রাজনৈতিক দলগুলোকে বের করে দেওয়া উচিত বলে মন্তব্য করেছেন অর্থমন্ত্রী আবুল মাল আবদুল মুহিত। আজ বৃহস্পতিবার সকালে সিলেটে নবনির্মিত কেন্দ্রীয় শহীদ মিনার পরিদর্শনকালে সাংবাদিকদের এক প্রশ্নের জবাবে তিনি এ মন্তব্য করেন।
গত ২০ নভেম্বর সিলেটের শাহজালাল বিজ্ঞান ও প্রযুক্তি বিশ্ববিদ্যালয়ে ছাত্রলীগের দুই পক্ষে সংঘর্ষে ছাত্রলীগের এক কর্মী নিহত হওয়া প্রসঙ্গে অর্থমন্ত্রী বলেন, ‘শাহজালাল বিশ্ববিদ্যালয় দেশের মধ্যে সেরা একটি বিশ্ববিদ্যালয় ছিল। এই বিশ্ববিদ্যালয়ে কোনো সেশনজট ছিল না। কিন্তু বিশ্ববিদ্যালয়ে রাজনৈতিক দলগুলো ঢোকায় সংঘর্ষের মতো ঘটনা ঘটছে। তাই রাজনৈতিক দলগুলোকে বিশ্ববিদ্যালয় থেকে বের করে দেওয়া উচিত। এ চিন্তা এখন করতে হবে।’
দুর্নীতিতে বাংলাদেশের দুই ধাপ এগিয়ে যাওয়া প্রসঙ্গে অর্থমন্ত্রী বলেন, ‘দেশের মানুষের অর্থনৈতিক অবস্থা ভালো হলে দুর্নীতি কমে। তাই আমাদের অর্থনৈতিক অবস্থা আরও ভালো হওয়া দরকার।’
দুর্নীতি কমাতে সরকারি কর্মকর্তা-কর্মচারীদের বেতন ৬২ শতাংশ বৃদ্ধি করা হয়েছে জানিয়ে আবুল মাল আবদুল মুহিত বলেন, ‘আমরা পাঁচ বছর আগে সরকারি অফিসগুলোতে বেতন-ভাতা বাড়িয়েছিলাম, কিন্তু এর পরও দুর্নীতি কমেনি, এটা দুঃখজনক।’
কেন্দ্রীয় শহীদ মিনার পরিদর্শনকালে অর্থমন্ত্রী সাংস্কৃতিক কর্মীদের সঙ্গে মতবিনিময় করেন। এ সময় অর্থমন্ত্রীর সঙ্গে সিলেট জেলা পরিষদের প্রশাসক ও জেলা আওয়ামী লীগের সভাপতি আবদুজ জহির চৌধুরী, সিলেট সিটি করপোরেশনের সাবেক মেয়র ও নগর আওয়ামী লীগের সভাপতি বদরউদ্দিন আহমদ কামরানসহ জেলা আওয়ামী লীগের নেতারা উপস্থিত ছিলেন।
