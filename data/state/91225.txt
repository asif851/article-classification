
বিএনপির নেতৃত্বাধীন ২০-দলীয় জোটের টানা অবরোধের ১৮তম দিনে গতকাল শুক্রবার রাজশাহীতে যাত্রীবাহী দুটি বাসে পেট্রলবোমা হামলা হয়েছে। এতে নারী-শিশুসহ নয়জন অগ্নিদগ্ধ হয়েছেন।পুলিশ ও বিজিবির পাহারায় বগুড়ায় গাড়িবহর পারাপারের সময় একটি ট্রাকে পেট্রলবোমা ছুড়েছে দুর্বৃত্তরা। এতে চালক ও সহকারী গুরুতর দগ্ধ হয়েছেন। সিলেট ও মৌলভীবাজারে ট্রাকে পেট্রলবোমা হামলার তিন ঘটনায় দগ্ধ হয়েছেন আরও ছয়জন।রাত নয়টার দিকে নোয়াখালীর চাটখিলে ট্রাকে ছোড়া পেট্রলবোমা হামলায় চালক ও সহকারী দগ্ধ হয়েছেন। বোমায় ট্রাকে আগুন ধরে যায়। দগ্ধ চালক নিয়ন্ত্রণ হারিয়ে ফেললে ট্রাকটি সড়কের পাশের খালে পড়ে যায়। চালক ও সহকারীর বাড়ি খাগড়াছড়ি জেলার রামগড় উপজেলায়। দুজনকে নোয়াখালীর আবদুল মালেক উকিল মেডিকেল কলেজ হাসপাতালে ভর্তি করা হয়েছে।হবিগঞ্জের অতিরিক্ত পুলিশ সুপার ও সহকারী পুলিশ সুপারের (এএসপি) বাসভবন লক্ষ্য করেও বোমা হামলা হয়েছে। রাত পৌনে নয়টার দিকে চট্টগ্রামের চকবাজার থানা লক্ষ্য করে গত দুটি ককটেল ছোড়া হয়। থানার পেছনের সীমানাদেয়ালে ককটেল দুটি বিস্ফোরিত হয়।এ ছাড়া যানবাহনে আগুন-ভাঙচুরের ঘটনা ঘটেছে আরও কয়েকটি জেলায়। সহিংসতার আতঙ্ক সত্ত্বেও সীমিত সংখ্যায় অভ্যন্তরীণ ও দূরপাল্লার পথে যান চলাচল করে।গত বৃহস্পতিবার রাতে বগুড়ায় পেট্রলবোমায় গুরুতর দগ্ধ ট্রাকচালকের সহকারী আবদুর রহিম (৩০) গতকাল সকালে ঢাকা মেডিকেল কলেজ হাসপাতালের বার্ন ইউনিটে মারা গেছেন। কুমিল্লার দাউদকান্দিতে ঢাকা-চট্টগ্রাম মহাসড়কের পুটিয়ায় র্যা বের সঙ্গে ‘বন্দুকযুদ্ধে’ নিহত হয়েছেন জিসান আহমেদ (২৬) নামের এক যুবক।দলীয় নেতা-কর্মীদের গ্রেপ্তারের প্রতিবাদে আজ শনিবার নোয়াখালীতে সকাল-সন্ধ্যা ও গাইবান্ধায় অর্ধদিবস হরতাল ডেকেছে ইসলামী ছাত্রশিবির। আর রোববার সকাল ছয়টা থেকে বগুড়ায় ৪৮ ঘণ্টা হরতাল ডেকেছে ২০-দলীয় জোট।গতকাল দশটি জেলায় সহিংসতার ঘটনা ঘটে। গত রাত সাড়ে নয়টা পর্যন্ত অগ্নিসংযোগ করা হয় ১১টি যান এবং ভাঙচুর করা হয় ১০টি যানবাহনে। আটক করা হয় অন্তত ২০৩ জনকে।গত বছরের ৫ জানুয়ারি ‘একতরফা’ নির্বাচনের মাধ্যমে গঠিত ক্ষমতাসীন আওয়ামী লীগ সরকারের পদত্যাগের দাবিতে চলতি মাসের ৬ তারিখ থেকে চলছে টানা অবরোধ। তবে ৪ তারিখ থেকে শুরু সংঘাতের। এই ২০ দিনে আগুন দেওয়া হয় ৩০২টি যানবাহনে, ভাঙচুর করা হয় আরও অন্তত ৩৯২টি।ঢাকার বাইরের চিত্র: রাজশাহীতে গতকাল সন্ধ্যা সাড়ে ছয়টা থেকে সাতটার মধ্যে তানোর ও পবা উপজেলায় দুটি যাত্রীবাহী বাসে পেট্রলবোমা হামলা চালিয়েছে দুর্বৃত্তরা। এতে নয়জন দগ্ধ ও আরও কয়েকজন আহত হন।তানোর থানার ভারপ্রাপ্ত কর্মকর্তা (ওসি) আনোয়ার হোসেনের ভাষ্য, উপজেলা সদর থেকে প্রায় এক কিলোমিটার দূরে তানোর-রাজশাহী সড়কের ব্র্যাক অফিসের সামনে ছাত্রশিবিরের কর্মীরা ইয়া-রাব্বি পরিবহনের একটি বাসে পেট্রলবোমা নিক্ষেপ করে। এতে বাসে আগুন ধরে যায়। আগুনে নারী, শিশুসহ নয়জন দগ্ধ হয়েছেন। তাঁদের মধ্যে শিশুসহ দুজনের অবস্থা গুরুতর। দগ্ধ ব্যক্তিদের রাজশাহী মেডিকেল কলেজ হাসপাতালে পাঠানো হয়েছে।দগ্ধ ব্যক্তিরা হলেন মকবুল হোসেন (৪৫), আনোয়ারা বেগম (৪০), নাজমা বেগম (৩৫), ফারজানা খাতুন (৫), জুলেখা বেগম (৩০), আশরাফ আলী (৩৭), আছিয়া খাতুন (৭), আয়েনউদ্দিন (৩৫)। অপর একজনের নাম পাওয়া যায়নি।এদিকে পবা থানার ভারপ্রাপ্ত কর্মকর্তা (ওসি) মতিয়ার রহমানের ভাষ্য, পবার তেঘর এলাকায় তানোর থেকে রাজশাহীগামী ইমন পরিবহনের একটি বাসে পেট্রলবোমা ছুড়েছে দুর্বৃত্তরা। হামলায় কয়েকজন যাত্রী আহত হয়েছেন। তাঁদের মধ্যে একজনকে রাজশাহী মেডিকেল কলেজ হাসপাতালে পাঠানো হয়েছে। অন্যদের তানোর উপজেলা স্বাস্থ্য কমপ্লেক্সে ভর্তি করা হয়। আহত ব্যক্তিদের পরিচয় তাৎক্ষণিকভাবে জানা যায়নি।ওসি দাবি করেন, বোমা হামলাকারীরা ছাত্রশিবিরের কর্মী। হামলা চালিয়ে পালানোর সময় মশিউর রহমান (২৩) ও আবদুল আওয়াল (২০) নামের দুই কর্মীকে জনতা ধরে পিটুনি দেয়। তাঁদের উদ্ধার করে রাজশাহী মেডিকেল কলেজ হাসপাতালে পাঠানো হয়।হবিগঞ্জের অতিরিক্ত পুলিশ সুপার ও সহকারী পুলিশ সুপারের বাসভবনের সামনে গতকাল সকালে পাঁচটি হাতবোমার বিস্ফোরণ ঘটিয়েছে দুর্বৃত্তরা। মুখ কাপড়ে ঢেকে দুর্বৃত্তরা মোটরসাইকেলে এসে এ বিস্ফোরণ ঘটিয়ে দ্রুত পালিয়ে যায়। সপ্তাহ খানেক আগে পুলিশ সুপারের বাসভবনের সামনেও বোমার বিস্ফোরণ ঘটিয়েছিল দুর্বৃত্তরা। গতকালের হামলায় সহকারী পুলিশ সুপার মাসুদুর রহমানের কোয়ার্টারের একটি কক্ষ সামান্য ক্ষতিগ্রস্ত হয়।সিলেটে বৃহস্পতিবার রাতে ট্রাকে পেট্রলবোমা নিক্ষেপের দুই ঘটনায় চারজন দগ্ধ হয়েছেন। ঢাকা-সিলেট মহাসড়কের তেতলি নামক স্থানে পেট্রলবোমার এক হামলায় ট্রাকচাপায় ঘটনাস্থলেই নিহত হয়েছিলেন অটোরিকশাচালক শাহজাহান মিয়া। হামলার ঘটনায় দগ্ধ হন ট্রাকচালক কুমেদ দাস ও সহকারী নিরঞ্জন সিংহ। আর সিলেট-সুনামগঞ্জ সড়কের লামাকাজি এলাকায় ট্রাকে অপর হামলায় দগ্ধ হন চালক ও সহকারী দুই ভাই আল আমিন ও আল হাসান। তাঁদের সিলেট ওসমানী মেডিকেল কলেজ হাসপাতালে ভর্তি করা হয়। আল আমিন ও নিরঞ্জনের শরীরের প্রায় ৭০ ভাগ পুড়ে গেছে। হামলায় জড়িত থাকার সন্দেহে গতকাল বিএনপি-জামায়াতের তিন নেতা-কর্মীকে আটক করেছে পুলিশ।নোয়াখালীর সেনবাগের সেবারহাট পূর্ব বাজারে গতকাল বিকেলে গাড়ি ভাঙচুরকালে ছাত্রশিবিরের তিন নেতা-কর্মীকে আটক করে পুলিশ। তাঁদের কাছ থেকে দুটি পেট্রলবোমা ও চারটি চকলেটবোমা উদ্ধার করা হয়। এখানে ভাঙচুর করা হয় একটি ট্রাক ও পাঁচটি অটোরিকশা। ভাঙচুরকালে শটগানের ৩০টি গুলি ছোড়ে পুলিশ। একই সময় ছমিরমুন্সীরহাট বাজারে চারটি অটোরিকশা ভাঙচুর করা হয়।এ ঘটনার আগে সকালে নোয়াখালী শহর ছাত্রশিবিরের সভাপতি গিয়াস কামালসহ (২৯) আরও পাঁচ নেতা-কর্মীকে গ্রেপ্তার করে পুলিশ। পুলিশের দাবি, গ্রেপ্তারকৃতদের তথ্যের ভিত্তিতে তারা দুটি এলজি, পাঁচটি পেট্রলবোমা, ছয়টি ককটেল উদ্ধার করা হয়েছে। নেতা-কর্মীদের গ্রেপ্তারের প্রতিবাদে আজ শনিবার জেলায় সকাল-সন্ধ্যা হরতাল ডেকেছে সংগঠনটি। শিবিরের জেলা শাখার (উত্তর) সভাপতি মো. মায়াজ হরতালের বিষয় নিশ্চিত করে বলেন, অস্ত্র, বোমা ও ককটেল উদ্ধারের ঘটনা সাজানো নাটক।চট্টগ্রামের সাতকানিয়া উপজেলার জনার কেঁওচিয়া গ্রামের একটি পুকুর পাড় থেকে বৃহস্পতিবার রাতে পরিত্যক্ত অবস্থায় তিনটি পেট্রলবোমা উদ্ধার করেছে পুলিশ।সিরাজগঞ্জের সলঙ্গা থানা ছাত্রলীগের কার্যালয়ে বৃহস্পতিবার রাতে আগুন দিয়েছে দুর্বৃত্তরা। এতে কার্যালয়ের আসবাব পুড়ে গেছে। স্থানীয় ব্যক্তিরা গিয়ে আগুন নিয়ন্ত্রণে আনেন।কুমিল্লা নগরের আশ্রাফপুর বাস টার্মিনালে গতকাল ভোরে ঢাকাগামী এশিয়া পরিবহনের দুটি বাসে আগুন দিয়েছে দুর্বৃত্তরা। এর আগেও টার্মিনালে আরও চারটি বাসে আগুন দেওয়া হয়।চাঁপাইনবাবগঞ্জের শিবগঞ্জে বৃহস্পতিবার রাতে দৈনিক দিনকাল-এর সাংবাদিক মোমিনুল ইসলামের বাড়িতে ককটেল ছুড়েছে দুর্বৃত্তরা।বগুড়ায় এবার সামনে-পেছনে পুলিশ ও বিজিবির পাহারায় গাড়িবহর পারাপারের সময় একটি ট্রাকে পেট্রলবোমা ছুড়েছে দুর্বৃত্তরা। রাত আটটার দিকে বগুড়ার চারমাথা এলাকায় এ ঘটনা ঘটে। এতে ট্রাকচালক মাসুদ রানা (৪০) ও তাঁর সহকারী জাহাঙ্গীর আলম (৩৫) দগ্ধ হয়েছেন। তাঁদের বগুড়ার শহীদ জিয়াউর রহমান মেডিকেল কলেজ হাসপাতালে ভর্তি করা হয়েছে। শহীদ জিয়াউর রহমান মেডিকেল কলেজের জরুরি বিভাগের একজন চিকিৎসক জানিয়েছেন, ‘দুজনের শরীরের ৭০ থেকে ৮০ শতাংশ অংশ পুড়ে গেছে।’ এর আগে বৃহস্পতিবার রাতে প্রায় একই সময়ে পাশের নুনগোলা এলাকায় একটি আসবাববাহী ট্রাকে পেট্রলবোমা হামলায় চালকসহ তিনজন দগ্ধ হয়েছিলেন।এদিকে জেলায় পেট্রলবোমা হামলা চালিয়ে ট্রাকচালকের সহকারীকে হত্যার অভিযোগে বিএনপি-জামায়াতের তিন নেতাকে গ্রেপ্তার করেছে পুলিশ। এ ছাড়া বিভিন্ন মামলার আসামিসহ আরও ৫৪ জনকে গ্রেপ্তার করা হয়। বিএনপির চেয়ারপারসন খালেদা জিয়াকে গ্রেপ্তারের হুমকি ও গণগ্রেপ্তারের প্রতিবাদে আগামী রোববার সকাল ছয়টা থেকে জেলায় ৪৮ ঘণ্টার হরতাল ডেকেছে ২০-দলীয় জোট।ঢাকা-মৌলভীবাজার আঞ্চলিক মহাসড়কে মৌলভীবাজারের শ্রীমঙ্গল উপজেলার ভৈরবগঞ্জ বাজারে বৃহস্পতিবার রাতে একটি ট্রাকে পেট্রলবোমা ছুড়েছে দুর্বৃত্তরা। এতে চালকের সহকারী সাইজউদ্দীন আহত হয়েছেন।কুষ্টিয়ার দৌলতপুর উপজেলায় গোপন বৈঠককালে তিন জামায়াত নেতাকে গতকাল বিকেলে আটক করে ছয় মাসের কারাদণ্ড দেন ভ্রাম্যমাণ আদালত।সাতক্ষীরার কলারোয়া সরকারি কলেজ রোডের শামীম ছাত্রাবাসের পেছন থেকে গতকাল দুটি বোমা উদ্ধার করেছে পুলিশ। এর আগে জুমার নামাজ চলাকালে ছাত্রাবাস-সংলগ্ন এলাকায় একটি বোমার বিস্ফোরণ হয়।নারায়ণগঞ্জে পাউরুটির ভেতর বিস্ফোরক বহনকালে গতকাল বিকেলে দুই যুবককে গ্রেপ্তার করেছে জেলা গোয়েন্দা পুলিশ (ডিবি)। তাঁদের কাছ থেকে ৪০০ গ্রাম বিস্ফোরক উদ্ধার করা হয়।ফেনী শহরের শহীদ শহীদুল্লা কায়সার সড়কে গতকাল দুপুরে একটি অটোরিকশায় আগুন দেয় দুর্বৃত্তরা। এ ছাড়া ঢাকা-চট্টগ্রাম মহসড়কের রামপুর নাসির মেমোরিয়াল কলেজের সামনে একটি ট্রাকেও অগ্নিসংযোগ করে দুর্বৃত্তরা।{প্রতিবেদন তৈরিতে সহায়তা করেছেন প্রথম আলোর সংশ্লিষ্ট এলাকার নিজস্ব প্রতিবেদক ও প্রতিনিধিরা}
