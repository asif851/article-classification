
বাংলাদেশ আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেছেন, ‘বিডিআর বিদ্রোহের সময় খালেদা জিয়ার ভূমিকা জাতির কাছে সন্দেহজনক। তাই বিষয়টি তদন্ত করা প্রয়োজন। যদি তাঁর কোনো সম্পৃক্ততা পাওয়া যায়, তবে তাঁকে অবশ্যই আইনের আওতায় এনে বিচারের কাঠগড়ায় দাঁড় করানো উচিত।’আজ মঙ্গলবার বেলা ১১টায় কুষ্টিয়া মেডিকেল কলেজে ২০১৫-১৬ শিক্ষাবর্ষের শিক্ষার্থীদের নবীনবরণ অনুষ্ঠানে যোগ দিয়ে সাংবাদিকদের কাছে তিনি এসব কথা বলেন। আওয়ামী লীগের এই নেতা বলেন, ওই দিন সকাল আটটার সময় ঘুম থেকে উঠে তড়িঘড়ি করে কালো গ্লাসে ঢাকা গাড়িতে বাসা থেকে বেরিয়ে গেলেন এবং দুদিন তাঁর কোনো খবর ছিল না। এটা তো সন্দেহজনক। হানিফ প্রশ্ন রাখেন, ‘খালেদা কেন, কী কারণে, কোথায় গিয়েছিলেন?’দেশে গণতন্ত্র নেই, বিএনপির এমন দাবি প্রসঙ্গে হানিফ বলেন, ‘গণতন্ত্রই যদি না থাকত তবে মির্জা ফখরুলরা বিভিন্ন জনসভায় ভাষণ দেওয়ার সুযোগ পেত না। বিভিন্ন টিভিতে, টক শোতে জনসভা করে যে বক্তব্য দিচ্ছে, সরকারবিরোধী মিথ্যাচার করছে, গণতন্ত্র আছে বলেই তাদের এই সুযোগটা হয়েছে।’পরে কুষ্টিয়া মেডিকেল কলেজের অস্থায়ী ক্যাম্পাস ম্যাটসের ২ নম্বর গ্যালারিতে নবীনবরণ অনুষ্ঠানে প্রধান অতিথির বক্তব্য দেন হানিফ।কুষ্টিয়া মেডিকেল কলেজের অধ্যক্ষ জামাল উদ্দীন মোল্লার সভাপতিত্বে অনুষ্ঠানে বক্তব্য দেন কুষ্টিয়ার জেলা প্রশাসক সৈয়দ বেলাল হোসেন, সিভিল সার্জন মুস্তাফিজুর রহমান, পুলিশ সুপার প্রলয় চিসিম, কুষ্টিয়া মেডিকেল কলেজের প্রতিষ্ঠাতা অধ্যক্ষ ইফতেখার মাহমুদ, জেলা আওয়ামী লীগের সভাপতি সদর উদ্দিন খান, সাধারণ সম্পাদক আজগর আলী, জেলা বিএমএর সাধারণ সম্পাদক আমিনুল হক প্রমুখ।
