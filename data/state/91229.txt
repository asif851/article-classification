
কুড়িগ্রামের উলিপুরে আজ মঙ্গলবার সকালে জাতীয় শোক দিবসের র‍্যালিতে ব্যানার ধরাকে কেন্দ্র করে ছাত্রলীগের দুই পক্ষের মধ্যে সংঘর্ষ হয়েছে। এতে অন্তত ১০ জন আহত হয়েছে। সংঘর্ষ থামাতে পুলিশ কাঁদানে গ্যাসের পাঁচটি শেল ছোড়ে।
প্রত্যক্ষদর্শী ব্যক্তিদের ভাষ্য, সকাল ১০টার দিকে উপজেলা প্রশাসনের উদ্যোগে উপজেলা চত্বর থেকে একটি শোক র‍্যালি বের হয়। র‍্যালিটি উলিপুর বাজারের ওকে রেস্টুরেন্টের সামনে পৌঁছালে ছাত্রলীগের দুই পক্ষের নেতা-কর্মীরাই ব্যানার ধরতে চান। এ সময় বর্তমান সভাপতি রাকিবুল ইসলাম ও সাধারণ সম্পাদক রফিকুল ইসলামপক্ষের সঙ্গে সাবেক সভাপতি প্রিতম সরকারপক্ষের সংঘর্ষ বেধে যায়।
নাম প্রকাশ না করে কয়েকজন প্রত্যক্ষদর্শী বলেন, সংঘর্ষে লিপ্ত নেতা-কর্মীদের হাতে ধারালো অস্ত্র দেখা গেছে। এ সময় ভয়ে লোকজন বিভিন্ন দিকে ছুটতে থাকে।
উভয় পক্ষের সংঘর্ষে অন্তত ১০ জন আহত হয়। আহত ব্যক্তিদের মধ্যে চারজনকে উপজেলা স্বাস্থ্য কমপ্লেক্সে পাঠানো হয়েছে।
উলিপুর থানার ভারপ্রাপ্ত কর্মকর্তা (ওসি) আবু সাঈদ তথ্যের সত্যতা স্বীকার করে বলেন, বর্তমান পরিস্থিতি শান্ত।
ঘটনার বিষয়ে তাৎক্ষণিকভাবে রাকিবুল, রফিকুল ও প্রিতমের বক্তব্য পাওয়া যায়নি।
