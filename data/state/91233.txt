
বিএনপির স্থায়ী কমিটির সদস্য খন্দকার মোশাররফ হোসেন দাবি করেছেন, জনগণ নয়, ছাত্রলীগের মূল্যবোধের অভাব হয়েছে। আজ শুক্রবার জাতীয় প্রেসক্লাবে এক স্মরণসভায় তিনি এ মন্তব্য করেন। বিএনপির স্থায়ী কমিটির প্রয়াত সদস্য আ স ম হান্নান শাহর স্মরণে স্বাধীনতা ফোরাম নামের একটি সংগঠন ওই স্মরণসভার আয়োজন করে।সিলেটে কলেজছাত্রী খাদিজা বেগমের ওপর হামলার ঘটনা সম্পর্কে গতকাল বৃহস্পতিবার সংসদে প্রধানমন্ত্রী শেখ হাসিনা বলেন, কেউ মেয়েটিকে বাঁচাতে এগিয়ে গেল না। কেন মানবিক মূল্যবোধগুলো হারিয়ে গেল? তাঁর এই বক্তব্যের পরিপ্রেক্ষিতে খন্দকার মোশাররফ ওই মন্তব্য করেন। 
খন্দকার মোশাররফ দাবি করেন, বর্তমান সরকার ভোটবিহীন সরকার। তাদের ক্ষমতায় থাকার নৈতিক ভিত্তি নেই। অনৈতিকভাবে তারা ক্ষমতায় আছে। এই সরকারের যারা অনুসারী, তাদের নৈতিকতার শিক্ষা হবে কি না—সে প্রশ্ন রেখে বিএনপির এই নেতা বলেন, সংসদে প্রধানমন্ত্রীর বলা উচিত ছিল জনগণের মূল্যবোধের অভাব হয়নি, ছাত্রলীগের মূল্যবোধের অভাব হয়েছে। মোশাররফ অভিযোগ করেন, ছাত্রলীগ টেন্ডারবাজি, লুটপাট করছে, শিক্ষাপ্রতিষ্ঠানগুলোতে নৈরাজ্য সৃষ্টি করছে।  খন্দকার মোশাররফ দাবি করেন, সরকার সার্চ কমিটির নামে আরেকটি মেরুদণ্ডহীন নির্বাচন কমিশন গঠনের পাঁয়তারা করছে। এ ধরনের নির্বাচন কমিশন হলে জনগণ তা মেনে নেবে না। তিনি সব দলের সঙ্গে আলোচনা করে সবার কাছে গ্রহণযোগ্য কমিশন গঠনের দাবি জানান।
বিএনপিতে আ স ম হান্নান শাহর ভূমিকা তুলে ধরে খন্দকার মোশাররফ বলেন, হান্নান শাহ ছিলেন জাতীয়তাবাদী শক্তির স্তম্ভ।  সভায় অন্যদের মধ্যে বিএনপির ভাইস চেয়ারম্যান জয়নাল আবেদিন, চেয়ারপারসনের উপদেষ্টা পরিষদের সদস্য জয়নুল আবদিন ফারুক প্রমুখ বক্তব্য দেন।
