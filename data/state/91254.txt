
বিএনপির চেয়ারপারসন খালেদা জিয়া বলেছেন, অনির্বাচিত সরকার দেশ পরিচালনা করার নামে দেশকে অন্যের হাতে তুলে দিতে ষড়যন্ত্রে ব্যস্ত। শুধু দেশের মানুষ পারে এই ষড়যন্ত্র প্রতিহত করতে। এ জন্য দলমত-নির্বিশেষে সবাইকে ঐক্যবদ্ধ হওয়ার আহ্বান জানান তিনি।গতকাল বুধবার সন্ধ্যায় রাজধানীর লেডিস ক্লাবে ডক্টর’স অ্যাসোসিয়েশন অব বাংলাদেশ (ড্যাব) আয়োজিত ইফতার অনুষ্ঠানে খালেদা জিয়া এসব কথা বলেন।সাবেক এই প্রধানমন্ত্রী অভিযোগ করেন, ২০০৮ সালে ক্ষমতায় আসার পর থেকেই সরকার দেশকে অন্যের হাতে তুলে দিতে চেয়েছে। বিডিআর বিদ্রোহের মাধ্যমে এর সূত্রপাত হয়। ওই ঘটনায় দেশের সীমান্তরক্ষী বাহিনী দুর্বল হয়ে গেছে মন্তব্য করে খালেদা জিয়া বলেন, এখন বিজিবি সীমান্তে মানুষকে রক্ষা করতে পারছে না। অন্য দেশের বাহিনী দেশের ভেতরে ঢুকে মানুষ হত্যা করছে। কিন্তু ব্যর্থ সরকার একটি প্রতিবাদও করতে পারছে না। এমনকি মিয়ানমার পর্যন্ত দেশে আক্রমণ করছে। বিজিবির কোনো ক্ষমতা নেই।খালেদা জিয়া বলেন, দেশ এখন আর গণতান্ত্রিক নয়, পুলিশি রাষ্ট্র হয়ে গেছে। পুলিশের নির্দেশে সব চলছে। পুলিশ যাকে ইচ্ছা ধরে নিয়ে যাচ্ছে, যাকে ইচ্ছা ‘ক্রসফায়ার’ করছে। প্রতিবাদ করার সুযোগ নেই। যারা প্রতিবাদ করে, তাদেরও জেল-জুলুম সহ্য করতে হয়।পুলিশের সঙ্গে কথিত বন্দুকযুদ্ধে সন্দেহভাজন জঙ্গি ফয়জুল্লাহ ফাহিমের নিহত হওয়ার ঘটনা উল্লেখ করে খালেদা জিয়া বলেন, এ ঘটনা থেকে বোঝা যায় দেশে কী হচ্ছে। দেশের সার্বভৌমত্ব আছে কি না, তা নিয়ে সংশয় আছে।ঢাকা বিশ্ববিদ্যালয়ের সাবেক উপাচার্য এমাজউদ্দীন আহমদ বলেন, ‘সামনের পথ বন্ধুর। কষ্ট করে সে পথ চলতে হবে। এ জন্য চাই নিজেদের মধ্যে দৃঢ় শৃঙ্খলাবোধ, ঐক্য। এই মুহূর্তে আমাদের একটাই লক্ষ্য হওয়া উচিত অবাধ, সুষ্ঠু ও গ্রহণযোগ্য নির্বাচন। এমন নির্বাচন হলে আমরা যে সংকটের মধ্য দিয়ে যাচ্ছি, তা দূর হবে। আমরা কাঙ্ক্ষিত লক্ষ্য গণতন্ত্র ফিরে পাব।’ইফতার অনুষ্ঠানে সভাপতিত্ব করেন ড্যাবের সভাপতি আজিজুল হক। অনুষ্ঠান পরিচালনা করেন ড্যাবের মহাসচিব এ জেড এম জাহিদ হোসেন ও সিনিয়র যুগ্ম মহাসচিব এস এম রফিকুল ইসলাম। বিএনপির নেতাদের মধ্যে মির্জা ফখরুল ইসলাম আলমগীর, খন্দকার মোশাররফ হোসেন, মওদুদ আহমদ, জমিরউদ্দিন সরকার, গয়েশ্বর চন্দ্র রায়, সেলিমা রহমান, পেশাজীবীদের মধ্যে মাহবুব উল্লাহ, মাহফুজ উল্লাহ, খন্দকার মোস্তাহিদুর রহমান, রুহুল আমিন গাজী প্রমুখ উপস্থিত ছিলেন।
