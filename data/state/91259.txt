
ঢাকা বিশ্ববিদ্যালয়ের সূর্য সেন হলের ক্যাফেটেরিয়ায় গতকাল সোমবার দুপুরের খাবারের সময় এক সাংবাদিকসহ দুই শিক্ষার্থীকে মারধর করেছেন ছাত্রলীগের কর্মীরা। আক্রান্ত ব্যক্তিরা হলেন বিশ্ববিদ্যালয়ের রাষ্ট্রবিজ্ঞান বিভাগের শিক্ষার্থী ও বৈশাখী টেলিভিশনের সাংবাদিক মাজহারুল ইসলাম এবং ভূগোল ও পরিবেশবিজ্ঞান বিভাগের শিক্ষার্থী সাফওয়ান সামিন।
প্রত্যক্ষদর্শীরা জানান, চেয়ারে বসাকে কেন্দ্র করে কথা-কাটাকাটির জের ধরে সূর্য সেন হল শাখা ছাত্রলীগের কর্মী চয়ন, ফয়সাল, শাহীনসহ কয়েকজন মাজহারুল ও সাফওয়ানকে চেয়ার দিয়ে বেধড়ক পিটিয়েছেন।
এ ঘটনার সঙ্গে জড়িত থাকায় চয়ন, ফয়সাল ও শাহীনকে ছাত্রলীগ থেকে অনির্দিষ্টকালের জন্য বহিষ্কার করা হয়েছে বলে জানিয়েছেন সংগঠনের সূর্য সেন হলের সভাপতি মোবারক হোসেন।
