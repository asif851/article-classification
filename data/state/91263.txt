
কক্সবাজারের রামুর বৌদ্ধবিহারে হামলার ঘটনায় জড়িত সন্দেহে পার্বত্য বান্দরবানের নাইক্ষ্যংছড়ি উপজেলা পরিষদের চেয়ারম্যান তোফায়েল আহমদকে গ্রেপ্তার করেছে পুলিশ। রামুর হামলার পর থেকে তিনি আত্মগোপনে ছিলেন।আজ বৃহস্পতিবার দুপুর ১২টায় উপজেলা পরিষদ কার্যালয় থেকে তাঁকে গ্রেপ্তার করা হয়। তাঁকে কক্সবাজার মডেল থানায় জিজ্ঞাসাবাদ করা হচ্ছে বলে জানা গেছে।পুলিশ ও প্রত্যক্ষদর্শী সূত্র জানায়, আজ বেলা ১১টায় তোফায়েল আহমদ উপজেলা পরিষদের নিজ কার্যালয়ে যান এবং সরকারি কর্মকর্তাদের সঙ্গে মতবিনিময় করেন। খবর পেয়ে কক্সবাজার মডেল থানার পুলিশ ঘটনাস্থলে গিয়ে তোফায়েল আহমদকে গ্রেপ্তার করে কক্সবাজার নিয়ে আসে।তোফায়েল আহমদ হামলার ঘটনায় জড়িত থাকার অভিযোগ ভিত্তিহীন দাবি করে সাংবাদিকদের বলেন, তাঁকে পরিকল্পিতভাবে রামুর হামলার ঘটনায় জড়ানো হচ্ছে। ২০১২ সালের ২৯ সেপ্টেম্বরে রামুর বৌদ্ধপল্লিতে যখন হামলা চলছে, তখন তিনি লোকজন নিয়ে নাইক্ষ্যংছড়ির ১০টির বেশি বৌদ্ধমন্দিরে পাহারা বসিয়ে রক্ষা করেন। এটা বৌদ্ধ সম্প্রদায়সহ প্রশাসনের সবাই জানে।কক্সবাজারের পুলিশ সুপার মো. আজাদ মিয়া ঘটনার সত্যতা নিশ্চিত করে প্রথম আলো ডটকমকে বলেন, তোফায়েল আহমদ রামুর বৌদ্ধপল্লিতে হামলার ঘটনায় জড়িত। তাঁকে জিজ্ঞাসাবাদ করা হচ্ছে। এরপর সাত দিনের রিমান্ড চেয়ে আবেদন করা হবে।  
