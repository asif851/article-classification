
রাজশাহী নগরের আমচত্বর থেকে খানিকটা দূরে কিষ্টগঞ্জে আজ শনিবার সকালে ট্রাক ও হিউম্যান হলারের মুখোমুখি সংঘর্ষে তিন নারী নিহত হয়েছে। আহত হয়েছে ১২ জন। আহত ব্যক্তিদের রাজশাহী মেডিকেল কলেজ হাসপাতালে ভর্তি করা হয়েছে।
নিহত তিনজনের মধ্যে একজনের কাছে ভোটার পরিচয়পত্র পাওয়া গেছে। সেখানে তাঁর নাম লেখা রয়েছে ফরিদা খাতুন (৩৫)। বাড়ি নগরের দাসপুকুর এলাকায়। নিহত অপর দুই নারীর পরিচয় পাওয়া যায়নি।
প্রত্যক্ষদর্শী, পুলিশ ও হাসপাতাল সূত্র জানায়, হিউম্যান হলারের ১৫ জন যাত্রী রাজশাহীর পুঠিয়া উপজেলার বেলপুকুর বাইপাস থেকে নগরের আমচত্বর এলাকায় যাচ্ছিলেন। হিউম্যান হলারটি আমচত্বর থেকে খানিকটা দূরে কিষ্টগঞ্জের মোড়ে পৌঁছালে বিপরীত দিক থেকে আসা একটি ট্রাকের সঙ্গে মুখোমুখি সংঘর্ষ হয়। হিউম্যান হলারটির চালকের আসন বাদ দিয়ে বাকি অংশ ভেঙে চুরমার হয়ে যায়। এতে এই হতাহতের ঘটনা ঘটে। নিহত তিন নারীর লাশ রাজশাহী মেডিকেল কলেজ হাসপাতালে রয়েছে।
