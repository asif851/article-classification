
বিএনপির মহাসচিব মির্জা ফখরুল ইসলাম আলমগীর বলেছেন, খালেদা জিয়ার বিরুদ্ধে বিচারাধীন দুর্নীতির মামলা নিয়ে প্রধানমন্ত্রী যেভাবে কথা বলছেন, তাতে বোঝা যাচ্ছে মামলায় রায় কী হবে।গতকাল বুধবার বিকেলে রাজধানীর সেগুনবাগিচায় কচি-কাঁচা মিলনায়তনে এক আলোচনা সভায় মির্জা ফখরুল এসব কথা বলেন। চলচ্চিত্রনির্মাতা চাষী নজরুল ইসলামের মৃত্যুবার্ষিকী উপলক্ষে জাতীয়তাবাদী সাংস্কৃতিক জোট ওই আলোচনা সভার আয়োজন করে।প্রধানমন্ত্রী শেখ হাসিনার এক বক্তব্যের সমালোচনা করে মির্জা ফখরুল বলেন, আদালতে মামলা চলছে। আর প্রধানমন্ত্রী রায় দিয়ে দিলেন। বিচারকের আর রায় দেওয়ার প্রয়োজন আছে কি না, এমন প্রশ্ন রেখে তিনি বলেন, সে রায় কোন দিকে যাবে, তা তাঁরা বুঝতে পারছেন।জঙ্গিবাদ নিয়ে প্রধানমন্ত্রীর বক্তব্যের জবাবে মির্জা ফখরুল বলেন, বিএনপিও চায় জঙ্গিবাদের উসকানিদাতাদের খুঁজে বের করা হোক। কিন্তু অভিযুক্ত ব্যক্তিদের মেরে ফেলা হচ্ছে। তদন্ত হচ্ছে না, বিচার হচ্ছে না।চাষী নজরুলের স্মৃতিচারণা করে মির্জা ফখরুল বলেন, তিনি ছিলেন ব্যতিক্রমী মানুষ। চলচ্চিত্রের মাধ্যমে তিনি জাতিকে নির্মাণের কাজ করেছেন।আলোচনা সভায় অন্যদের মধ্যে বিএনপির ভাইস চেয়ারম্যান শওকত মাহমুদ, জাসাসের সাধারণ সম্পাদক মনির খান প্রমুখ বক্তব্য দেন।এদিকে সকালে জাতীয় প্রেসক্লাবের সামনে মহিলা দলের মানববন্ধনে বিএনপির জ্যেষ্ঠ যুগ্ম মহাসচিব রুহুল কবির রিজভী বলেন, ভবিষ্যতে সমাবেশ করার জন্য বিএনপি কারও অনুমতির অপেক্ষা করবে না। সমাবেশের জন্য সোহরাওয়ার্দী উদ্যান কেড়ে নেওয়া হবে।জাতীয় প্রেসক্লাবে এক-এগারোর এক দশক উপলক্ষে ডেমোক্রেটিক মুভমেন্ট নামের একটি সংগঠন আয়োজিত আলোচনা সভায় ঢাকা বিশ্ববিদ্যালয়ের সাবেক উপাচার্য এমাজউদ্দীন আহমদ বলেন, এক-এগারোর সরকারের দেখানো পথে বর্তমান সরকার হাঁটছে। এক-এগারো দিনটিকে কালো দিন হিসেবে চিহ্নিত করা উচিত।বিএনপির স্থায়ী কমিটির সদস্য গয়েশ্বর চন্দ্র রায় দাবি করেন, এক-এগারোর মতো আরেকটি ষড়যন্ত্র দেশের চারদিকে ঘুরছে।পিরোজপুরের জিয়ানগর উপজেলার নাম পরিবর্তনের সমালোচনা করেন বিএনপির ভাইস চেয়ারম্যান শামসুজ্জামান। তিনি মন্তব্য করেন, ভবিষ্যতে গোপালগঞ্জের নাম মুজিবনগর এবং ঢাকার নাম জিয়া সিটি করা হবে।
