
একাত্তরে মুক্তিযুদ্ধকালে মানবতাবিরোধী অপরাধের অভিযোগে কিশোরগঞ্জের দুই ভাইসহ পাঁচজনের বিরুদ্ধে অভিযোগ গঠনের বিষয়ে পুনঃশুনানির জন্য আজ মঙ্গলবার দিন ধার্য করেছেন আন্তর্জাতিক অপরাধ ট্রাইব্যুনাল-১।
বিচারপতি আনোয়ারুল হকের নেতৃত্বে তিন সদস্যের ট্রাইব্যুনাল-১ গতকাল সোমবার এ আদেশ দেন। এ ট্রাইব্যুনালের অপর দুই সদস্য হলেন বিচারপতি মো. শাহিনুর ইসলাম ও বিচারপতি মো. সোহরাওয়ারদী।
গত সপ্তাহে ট্রাইব্যুনাল-২ নিষ্ক্রিয় করে ট্রাইব্যুনাল-১ পুনর্গঠন করে প্রজ্ঞাপন জারি করে সরকার। এ জন্য কিশোরগঞ্জের ওই পাঁচজনের বিরুদ্ধে নতুন করে অভিযোগ গঠনের শুনানির আদেশ দেন ট্রাইব্যুনাল।
গত ১৩ মে কিশোরগঞ্জের দুই ভাইসহ পাঁচজনের বিরুদ্ধে আনুষ্ঠানিক অভিযোগ আমলে নেন ট্রাইব্যুনাল-১। মুক্তিযুদ্ধকালে তাঁদের বিরুদ্ধে হত্যা, অগ্নিসংযোগ, লুণ্ঠন, অপহরণ প্রভৃতি মানবতাবিরোধী অপরাধের সাতটি অভিযোগ আনা হয়।
ট্রাইব্যুনাল–১ যাঁদের বিরুদ্ধে অভিযোগ আমলে নেন, তাঁরা হলেন শামসুদ্দিন আহমেদ (৬০) ও তাঁর ভাই নাসির উদ্দিন আহমেদ (৬২), গাজী আবদুল মান্নান (৮৮), হাফিজউদ্দিন (৬৬) ও আজহারুল ইসলাম (৬০)। তাঁদের মধ্যে শামসুদ্দিন আহমেদ কারাগারে আটক আছেন। বাকি চারজনকে পুলিশ এখনো গ্রেপ্তার করতে পারেনি।
