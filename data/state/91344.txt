
ঢাকা, ফরিদপুর, সিরাজগঞ্জ ও নাটোরে আজ শনিবার পৃথক সড়ক দুর্ঘটনায় চারজন নিহত হয়েছেন। আহত হয়েছেন চারজন। আমাদের নিজস্ব প্রতিবেদক ও প্রতিনিধিদের পাঠানো খবর।
ঢাকা: আজ সকালে আশুলিয়া থানার মরাগাং এলাকায় আবদুল্লাহপুর-বাইপাইল সড়কে লেগুনার চাপায় নুরুন্নবী (৪০) নামের এক ব্যক্তি নিহত হয়েছেন। তাঁর বাড়ি বগুড়ার শেরপুর উপজেলায়। আশুলিয়া এলাকায় তিনি বসবাস করতেন।আশুলিয়া থানার ভারপ্রাপ্ত কর্মকর্তা (ওসি) মোস্তফা কামাল জানান, সকালে নুরুন্নবী মরাগাং এলাকায় হাঁটছিলেন। হঠাৎ সিএনজিচালিত অটোরিকশা ও লেগুনায় সংঘর্ষ হয়। এ সময় লেগুনার চাপায় ঘটনাস্থলে মারা যান নুরুন্নবী।
ফরিদপুর: ফরিদপুরের ভাঙ্গায় বাসের চাকায় পিষ্ট হয়ে নূরু তালুকদার (৬০) নামের এক বৃদ্ধ নিহত হয়েছেন। আজ সন্ধ্যা পৌনে সাতটার দিকে ফরিদপুরের ভাঙ্গা উপজেলার চান্দ্রা ইউনিয়নের পুলিয়া বাসস্ট্যান্ডের কাছে ঢাকা-খুলনা মহাসড়কে এ দুর্ঘটনা ঘটে।নূরু তালুকদার একজন কৃষক। তাঁর বাড়ি চান্দ্রা ইউনিয়নের সলিলদিয়া গ্রামে।এলাকাবাসী ও কয়েকজন প্রত্যক্ষদর্শী জানান, রাস্তা পার হওয়ার সময় কাওড়াকান্দি থেকে ভাঙ্গাগামী একটি যাত্রীবাহী বাস চাপা দিলে ঘটনাস্থলেই মারা যান নূরু তালুকদার।ভাঙ্গা হাইওয়ে পুলিশের ভারপ্রাপ্ত কর্মকর্তা (ওসি) হোসেন সরকার ঘটনার সত্যতা নিশ্চিত করেছেন।
সিরাজগঞ্জ: সিরাজগঞ্জের উল্লাপাড়ায় আজ সন্ধ্যায় সড়ক দুর্ঘটনায় স্বাস্থ্য সহকারী বক্স সরকার (৩৫) নিহত হয়েছেন। আহত হয়েছেন অফিস সহকারী নজরুল ইসলাম।তাড়াশ থানার ওসি আতাউর রহমান জানান, তাড়াশ উপজেলার স্বাস্থ্য সহকারী বক্স সরকার ও তাড়াশ উপজেলা পরিবার পরিকল্পনা কার্যালয়ের অফিস সহকারী নজরুল ইসলাম একটি মোটরসাইকেলে উল্লাপাড়া থেকে তাড়াশ সদরে যাচ্ছিলেন। তাঁরা চালা গ্রামের কাছে পৌঁছালে পেছন থেকে একটি বাস তাঁদের ধাক্কা দেয়। এতে দুজন গুরুতর আহত হন। তাঁদের তাড়াশ উপজেলা স্বাস্থ্য কমপ্লেক্সে ভর্তি করার পর সন্ধ্যা সাতটার দিকে বক্স সরকার মারা যান। এ ঘটনায় থানায় একটি সাধারণ ডায়েরি (জিডি) করা হয়েছে।
নাটোর: নাটোরের বড়াইগ্রাম উপজেলার কাচুটিয়া এলাকায় নাটোর-ঢাকা মহাসড়কে আজ ভটভটি উল্টে সাজু মিয়া (৬৫) নামের এক ব্যক্তি নিহত হয়েছেন। আহত হয়েছেন ভটভটির তিন যাত্রী। বনপাড়া হাইওয়ে থানার ওসি ফুয়াদ রুহানী জানান, বেলা ১১টার দিকে নাটোর থেকে যাত্রী নিয়ে একটি ভটভটি ঈশ্বরদীর ফুরফুরা শরিফের ওরসে যাচ্ছিল। পথে কাচুটিয়া এলাকায় এসে ওই ভটভটির সামনের চাকা খুলে যায়। এতে এটি সড়কের পাশে উল্টে যায়। এ সময় ভটভটির নিচে চাপা পড়ে সাজু মিয়া ঘটনাস্থলেই মারা যান। আহত অন্যদের বনপাড়ার আমেনা হাসপাতালে ভর্তি করা হয়েছে।
