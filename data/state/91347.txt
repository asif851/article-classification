
নাটোর শহরে সাবেক এক সিভিল সার্জনকে অপহরণ করে মুক্তিপণ আদায় করে ছেড়ে দেওয়ার ঘটনা ঘটেছে। গতকাল সোমবার শহরের কানাইখালী পুরাতন বাসস্ট্যান্ড এলাকায় এ ঘটনা ঘটে।নাটোর থানার পুলিশ ও সাবেক সিভিল সার্জনের পরিবারের সদস্যদের ভাষ্য, নাটোরের অবসরপ্রাপ্ত সিভিল সার্জন ইসহাক আলী গতকাল বেলা ১১টার দিকে শহরের ছায়াবাণী মোড় থেকে অটোরিকশায় করে মাদ্রাসা মোড়ের দিকে যাচ্ছিলেন। অটোরিকশাটি কানাইখালী পুরাতন বাসস্ট্যান্ড এলাকায় পৌঁছলে দুই যুবক তাঁর মাথায় পিস্তল ঠেকিয়ে প্রাণনাশের হুমকি দেয়। একপর্যায়ে তারা তাঁকে দক্ষিণ চকরামপুরের একটি বাড়িতে নিয়ে যায়। যুবকেরা একটি কক্ষে আটকে রেখে তাঁর কাছে এক লাখ টাকা মুক্তিপণ দাবি করে। তিনি পরিবারের সদস্যদের সঙ্গে যোগাযোগ করে যুবকদের ৫৫ হাজার টাকা মুক্তিপণ দেওয়ার ব্যবস্থা করেন। মুক্তির পর তাঁর পরিবারের সদস্যদের কাছে সিভিল সার্জন দাবি করেন, আটক অবস্থায় জোর করে একজন নারীর সঙ্গে তাঁর আপত্তিকর ছবি ওঠানো হয়। ইসহাক আলী প্রথম আলো ডটকমকে বলেন, অপহরণ ও মুক্তিপণ আদায়ের বিষয়টি পুলিশকে জানালে এসব ছবি বাইরে ছড়িয়ে দেওয়া হবে বলে হুমকি দেয় যুবকেরা। মান-সম্মানের ভয়ে তিনি মুক্তিপণের টাকা দিতে রাজি হন। পরে বাড়ি গিয়ে তিনি অসুস্থ হয়ে পড়েন। প্রাথমিক চিকিত্সার পর তিনি গতকাল রাতেই পুলিশকে বিষয়টি জানান। তিনি নিরাপত্তা পেলে দুর্বৃত্তদের শনাক্ত করতে পারবেন বলে জানান।
নাটোর সদর সার্কেলের জ্যেষ্ঠ সহকারী পুলিশ সুপার তরিকুল ইসলাম জানান, গতকাল রাতে পুলিশ ঘটনাটি মৌখিকভাবে জেনেছে। লিখিত অভিযোগ পেলে সংশ্লিষ্টদের শনাক্ত করে গ্রেপ্তার করা হবে। কিছুদিন আগেও এ ধরনের একটি ঘটনা ঘটেছিল বলে তিনি জানান।
