
হল-মার্ক কেলেঙ্কারিতে গ্রেপ্তার ওই গ্রুপের ব্যবস্থাপনা পরিচালক তানভীর মাহমুদকে এবার কারা অ্যাম্বুলেন্সে করে আদালতে হাজির করা হয়েছে। তানভীরের বিরুদ্ধে করা অস্ত্র মামলায় আজ সোমবার তাঁকে ঢাকার পঞ্চম অতিরিক্ত মহানগর দায়রা জজ আদালতে হাজির করা হয়।ঢাকার মহানগর দায়রা জজ আদালত হাজতখানার দায়িত্বপ্রাপ্ত ভারপ্রাপ্ত কর্মকর্তা উপপরিদর্শক মোফাখখারুল ইসলাম প্রথম আলোকে বলেন, অস্ত্র মামলায় কাশিমপুর কারাগার থেকে তানভীরকে আদালতে আনা হয় সকাল সাড়ে ১০টার দিকে। এরপরপরই তাঁকে হাজতখানায় রাখা হয়। পরে আদালতে ওঠানো হলেও সাক্ষী না আসায় দুপুর ১২টার দিকে কারা অ্যাম্বুলেন্সে করে তাঁকে কারাগারে পাঠিয়ে দেওয়া হয়। এর আগে হল-মার্ক গ্রুপের ব্যবস্থাপনা পরিচালক তানভীর মাহমুদকে বিলাসবহুল মাইক্রোবাসে করে আদালতে হাজির করা হতো। অথচ আদালত তানভীরের গুরুতর অসুস্থতা সাপেক্ষে কারা অ্যাম্বুলেন্সে করে কারাগার থেকে আদালতে হাজির করার অনুমতি দিয়েছিলেন। এ নিয়ে গত বছরের ২৬ নভেম্বর প্রথম আলোয় একটি প্রতিবেদন প্রকাশিত হয়। গত ২৫ নভেম্বর তানভীর মাহমুদ ও তাঁর ভায়রা তুষার আহমেদকে দুটি বিলাসবহুল মাইক্রোবাসে করে কারাগার থেকে আদালতে হাজির করা হয়। ২০১৪ সালের মার্চ মাসে তানভীর মাহমুদ নিজেকে অসুস্থ দাবি করে প্রিজন ভ্যানের পরিবর্তে বিশেষ বাহনে কারাগার থেকে আদালতে হাজির করার জন্য প্রয়োজনীয় আদেশ দেওয়ার আবেদন করেন। এর পরিপ্রেক্ষিতে ওই বছরের ৯ মার্চ ঢাকার তৎকালীন মহানগর দায়রা জজ জহুরুল হক এক আদেশে বলেন, ‘আসামি যদি গুরুতর অসুস্থ হয় তা হলে কারা কর্তৃপক্ষের বিধি মোতাবেক কারা অ্যাম্বুলেন্সের মাধ্যমে দরখাস্তকারী আসামিকে আদালতে আনা নেওয়ার জন্য অনুমতি প্রদান করা হল।’ 
আজ সরেজমিন দেখা যায়, আদালতে আনার পর সুস্থ স্বাভাবিকভাবে ঢাকার মহানগর দায়রা জজ আদালতের চতুর্থ তলায় হেঁটে যান তানভীর। তাঁর সঙ্গে বিভিন্ন লোকজনকেও আলাপ-আলোচনা করতে দেখা যায়। ঢাকার মহানগর দায়রা জজ আদালতে হল-মার্ক কেলেঙ্কারির ঘটনায় করা ১১টি মামলার বিচার চলছে। মামলাগুলোর প্রধান আসামি হলেন তানভীর ও তুষার। হল-মার্ক কেলেঙ্কারির ঘটনায় করা অপর ২৭টি মামলার বিচার চলছে। সোনালী ব্যাংকের সাড়ে তিন হাজার কোটি টাকা জালিয়াতির ঘটনায় এসব মামলা হয়েছে।
আরও পড়ুন: 
নিজের গাড়িতে কারাগার থেকে আদালতে তানভীর
