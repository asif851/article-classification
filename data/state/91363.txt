
বাংলাদেশের সরকার তার রাজনৈতিক প্রতিপক্ষগুলোর বিরুদ্ধে মানবতাবিরোধী অপরাধ করছে কি না, তা তদন্ত করতে নেদারল্যান্ডসের দ্য হেগে অবস্থিত আন্তর্জাতিক অপরাধ আদালতের (আইসিসি) প্রতি আহ্বান জানিয়েছে একটি ইসলামিক অধিকার গ্রুপ।
ব্রিটিশ আইনজীবী টবি ক্যাডমান বলেন, এ ব্যাপারে তিনি ইন্টারন্যাশনাল কোয়ালিশন ফর ফ্রিডম অব রাইটসের পক্ষ থেকে একটি আবেদন করেছেন। প্রধান বিরোধী দলবিহীন একটি সহিংস নির্বাচনের মধ্য দিয়ে বাংলাদেশের প্রধানমন্ত্রী শেখ হাসিনার দল ক্ষমতায় আসার এক মাস পর তিনি এ আবেদন করলেন।
এ-সংক্রান্ত কোনো তদন্ত শুরু করা যায় কি না, আইসিসির আইনজীবী ফাতৌ বেনসৌদা সে ব্যাপারে সিদ্ধান্ত নেবেন। হিউম্যান রাইটস ওয়াচের এশিয়া গবেষক তেজশ্রী থাপা গতকাল মঙ্গলবার বলেন, গ্রুপটি বাংলাদেশে সহিংসতা বৃদ্ধির আশঙ্কায় উদ্বিগ্ন। কিন্তু তারা বিশ্বাস করে যে, সরকারের দমন-পীড়ন ‘মানবতার বিরুদ্ধে অপরাধ’ বলে বিবেচিত হওয়ার পর্যায়ে পৌঁছাবে না। এবিসি, এপি।    
