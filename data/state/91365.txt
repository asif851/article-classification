
ফিলিস্তিনের প্রেসিডেন্ট মাহমুদ আব্বাস আজ বুধবার বিকেলে তিন দিনের সফরে ঢাকা আসছেন। বিকেল পাঁচটার পর একটি বিশেষ ফ্লাইটে তাঁর পৌঁছানোর কথা রয়েছে। ঢাকার হজরত শাহজালাল আন্তর্জাতিক বিমানবন্দরে তাঁকে স্বাগত জানাবেন রাষ্ট্রপতি মো. আবদুল হামিদ।
সন্ধ্যায় ফিলিস্তিনের প্রেসিডেন্ট মাহমুদ আব্বাসের সঙ্গে সৌজন্য সাক্ষাৎ​ করবেন পররাষ্ট্রমন্ত্রী আবুল হাসান মাহমুদ আলী।
গতকাল সোমবার পররাষ্ট্র মন্ত্রণালয়ের এক সংবাদ বিজ্ঞপ্তিতে জানানো হয়, রাষ্ট্রপতি মো. আবদুল হামিদের আমন্ত্রণে তিন দিনের রাষ্ট্রীয় সফরে ঢাকায় আসছেন ফিলিস্তিনের প্রেসিডেন্ট মাহমুদ আব্বাস। ফিলিস্তিনের পররাষ্ট্রমন্ত্রী রিয়াদ আল মালকি, প্রধান বিচারপতি মাহমুদ আলহাব্বাশ, প্রেসিডেন্টের মুখপাত্র নাবিল আবুরুদাইনাহ, কূটনীতি-বিষয়ক উপদেষ্টা মাজদি খালদিসহ জ্যেষ্ঠ সামরিক ও বেসামরিক কর্মকর্তারা প্রেসিডেন্টের সফরসঙ্গী হিসেবে আসবেন।
সফরের সময় মাহমুদ আব্বাস রাষ্ট্রপতির সঙ্গে সৌজন্য সাক্ষাৎ করবেন। তিনি প্রধানমন্ত্রী শেখ হাসিনার সঙ্গে দ্বিপক্ষীয় বৈঠক করবেন। এসব আলোচনায় মাহমুদ আব্বাস দ্বিপক্ষীয়, আঞ্চলিক ও আন্তর্জাতিক অভিন্ন স্বার্থসংশ্লিষ্ট বিষয়ে বাংলাদেশের শীর্ষ নেতাদের সঙ্গে মতবিনিময় করবেন। এ সময়ে দুই দেশের মধ্যে পররাষ্ট্রমন্ত্রী পর্যায়ে যৌথ কমিশন গঠনের বিষয়ে একটি সমঝোতা স্মারক সইয়ের সম্ভাবনা রয়েছে।
আরও পড়ুন ফিলিস্তিনি প্রেসিডেন্ট মাহমুদ আব্বাস ঢাকায় আসছেন কাল
