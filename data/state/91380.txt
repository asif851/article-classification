
বিশ্ব আলোকচিত্র দিবস উপলক্ষে ১৯ আগস্ট চট্টগ্রাম ফটোগ্রাফিক সোসাইটির (সিপিএস) উদ্যোগে শোভাযাত্রা, আলোচনা অনুষ্ঠান ও তথ্যচিত্র প্রদর্শিত হয়।আনুষ্ঠানের শুরুতে বিকেল পাঁচটায় নন্দনকানন সিপিএস কার্যালয় থেকে শোভাযাত্রার আয়োজন করা হয়। শোভাযাত্রায় অংশ নেন সিপিএসের আলোকচিত্রীরা।এরপর আলোচনা অনুষ্ঠানের আয়োজন করা হয়। সিপিএসের প্রতিষ্ঠাতা সম্পাদক ও বর্তমান সভাপতি মউদুদুল আলমের সভাপত্বিতে অনুষ্ঠানে প্রধান অতিথি ছিলেন চট্টগ্রাম সাংবাদিক ইউনিয়নের সভাপতি ও দৈনিক পূর্বকোণ-এর সাহিত্য সম্পাদক কবি এজাজ ইউসুফী। বিশেষ অতিথি ছিলেন ফটোলাউঞ্জের নির্বাহী কর্মকর্তা রাজিয়া সুলতানা। অনুষ্ঠানে শুভেচ্ছা বক্তব্য দেন সিপিএসের সাধারণ সম্পাদক বাসব শীল, সহসভাপতি অনুজ কুমার বড়ুয়া ও শামসুদ্দোহা সওগাত।অনুষ্ঠানের প্রথম পর্বে রবীন্দ্রসংগীত গেয়ে শোনান অরুণ চক্রবর্তী। এরপর সুখরঞ্জন হালদার আলোকচিত্রীদের নিয়ে লেখা স্বরচিত কবিতা পাঠ করেন। আলোচনা পর্বের শেষে বিশ্ব আলোকচিত্র দিবস উপলক্ষে কেক কাটা হয়। আলোকচিত্রী আহমেদ রাসেলের সঞ্চালনায় অনুষ্ঠানের শেষ পর্বে জসিম সালামের পরিবেশনায় আলোকচিত্রের বিবর্তন ও ভবিষ্যৎ বিষয়ে তথ্যচিত্র প্রদর্শিত হয়।
