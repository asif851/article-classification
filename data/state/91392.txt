
হত্যার ১৬ দিন পর ইতালির নাগরিক সিজার তাবেলার লাশ আগামীকাল বুধবার সকালে ইতালিতে নেওয়া হচ্ছে। সিজারের লাশ বর্তমানে ঢাকা মেডিকেল কলেজ মর্গের হিমঘরে রয়েছে। আজ মঙ্গলবার সন্ধ্যায় ইতালীয় দূতাবাস লাশ নিয়ে যাওয়ার বিষয়টি পুলিশকে জানিয়েছে।এ ব্যাপারে জানতে ঢাকা মহানগর পুলিশের গণমাধ্যম ও জনসংযোগ শাখার উপকমিশনার মুনতাসিরুল ইসলাম প্রথম আলোকে বলেন, ইতালীয় দূতাবাস থেকে ফোন করে সিজারের লাশ তাদের দেশে নেওয়ার কথা বলেছেন। এ জন্য কাল বুধবার সকাল সাড়ে আটটার দিকে মর্গের সামনে পুলিশ উপস্থিত থাকতে বলা হয়েছে।গত ২৮ সেপ্টেম্বর সন্ধ্যায় গুলশান ২ নম্বরের ৯০ নম্বর সড়কের গভর্নর হাউসের সীমানা প্রাচীরের বাইরের ফুটপাতে সিজারকে (৫১) গুলি করে হত্যা করা হয়। প্রত্যক্ষদর্শীরা দুই তরুণকে গুলি চালিয়ে অপেক্ষমাণ এক ব্যক্তির মোটরসাইকেলে করে পালাতে দেখেছেন। 
