
টাঙ্গাইল-৪ (কালিহাতী) আসনের উপনির্বাচনে কৃষক শ্রমিক জনতালীগ সভাপতি আব্দুল কাদের সিদ্দিকী বীরোত্তম এবং তাঁর স্ত্রী নাসরিন কাদের সিদ্দিকীর মনোনয়নপত্র বাতিল হয়েছে। জাতীয় পার্টির একজন ও স্বতন্ত্র এক প্রার্থীর মনোনয়নপত্র বাতিল করা হয়।কাদের সিদ্দিকী ও তাঁর স্ত্রীর মনোনয়নপত্র বাতিলের প্রতিবাদে কৃষক শ্রমিক জনতা লীগ আগামীকাল বুধবার টাঙ্গাইল জেলায় সকাল-সন্ধ্যা হরতাল ডেকেছে।উপনির্বাচনের রিটার্নিং কর্মকর্তা মো. আলীমুজ্জামান জানান, বাংলাদেশ ব্যাংকের ক্রেডিট ইনফরমেশন ব্যুরো (সিআইবি) নির্বাচন কমিশনে জানিয়েছে, সোনার বাংলা প্রকৌশলী সংস্থার নামে অগ্রণী ব্যাংকে ১০ কোটি ৮৮ লাখ টাকা ঋণ রয়েছে। কাদের সিদ্দিকী এই প্রতিষ্ঠানের চেয়ারম্যান ও নাসরিন কাদের সিদ্দিকী পরিচালক। ঋণখেলাপি হওয়ায় তাঁদের মনোনয়ন বাতিল করা হয়েছে।মনোনয়নপত্রের সঙ্গে দলীয় মনোনয়নের চিঠি না দেওয়ায় জাতীয় পার্টি (এরশাদ) প্রার্থী সৈয়দ মোস্তাক হোসেন ও এক শতাংশ ভোটারের সমর্থন যথাযথভাবে না থাকায় স্বতন্ত্র প্রার্থী আব্দুল আলীমের মনোনয়ন বাতিল করেছে নির্বাচন কমিশন।কাদের সিদ্দিকীর মনোনয়নপত্র বাতিলের প্রতিবাদে কৃষক শ্রমিক জনতালীগ শহরে বেলা একটার দিকে বিক্ষোভ মিছিল বের করে। মিছিলে ১৫০-২০০ জন ছিল।দলের টাঙ্গাইল জেলা শাখার সাধারণ সম্পাদক রফিকুল ইসলাম বলেন, কাদের সিদ্দিকীকে নির্বাচনের বাইরে রেখে একতরফাভাবে নির্বাচন করবে সরকার। দলীয় প্রার্থীকে বিজয়ী করার জন্য কাদের সিদ্দিকী ও নাসরিন সিদ্দিকীর মনোনয়নপত্র বাতিল করা হয়েছে। এর প্রতিবাদে কাল বুধবার টাঙ্গাইল জেলায় কৃষক শ্রমিক জনতালীগের পক্ষ থেকে হরতাল আহবান করা হয়েছে।
যাঁদের মনোনয়নপত্র বৈধযাচাই-বাছাই করে আওয়ামী লীগ মনোনীত প্রার্থী হাসান ইমাম খান সোহেল হাজারী, কৃষক শ্রমিক জনতা লীগের ইকবাল সিদ্দিকী, জাতীয় পার্টির (মঞ্জু) সাদেক সিদ্দিকী এবং এনপিপির ইমরুল কায়েসের মনোনয়ন বৈধ ঘোষণা করেছে নির্বাচন কমিশন।
কৃষক শ্রমিক জনতা লীগের অপর প্রার্থী হাসমত আলী এবং বিএনএফের প্রার্থী আতাউর রহমান খানের মনোনয়নপত্রের আয়কর সংক্রান্ত কাগজপত্র যথাযথভাবে না থাকায় আজ মঙ্গলবার বিকেল পাঁচটা পর্যন্ত সময় পেয়েছেন তাঁরা।
