
সিলেট নগরের ছাপাখানাপল্লি হিসেবে পরিচিত জিন্দাবাজারের মুক্তিযোদ্ধা গলিতে অগ্নিকাণ্ডে ১০টি ছাপাখানা পুড়ে গেছে। আজ মঙ্গলবার সকাল নয়টার দিকে আগুন দেখে ফায়ার সার্ভিসকে খবর দেন ব্যবসায়ীরা। প্রায় দুই ঘণ্টার চেষ্টায় আগুন নেভানো হয়।
মুক্তিযোদ্ধা গলি ব্যবসায়ী সমিতির সাধারণ সম্পাদক ও একটি ছাপাখানার মালিক মেহেদী কাবুল বলেন, জেলা পরিষদ নির্বাচন সামনে। প্রার্থীদের প্রতীকও বরাদ্দ দেওয়া হয়েছে। প্রার্থীদের প্রতীকসহ পোস্টার ছাপার কাজ শেষে অধিকাংশ ছাপাখানার কর্মী আজ সকাল ছয়টার দিকে ছাপার কাজ শেষ করে চলে যান। আজ সকালে প্রার্থীদের পোস্টার বুঝিয়ে দেওয়ার কথা ছিল। ১০ ছাপাখানায় শতাধিক প্রার্থীর পোস্টার পুড়ে ছাই হয়েছে। আগুন দেখে ফায়ার সার্ভিসকে খবর দিলে তারা ঘটনাস্থলে গিয়ে আগুন নেভায়। আগুনে কোটি টাকারও বেশি ক্ষতি হয়েছে বলে তাঁর দাবি।
আগুন নিয়ন্ত্রণ করার পর সিলেট ফায়ার সার্ভিস ও সিভিল ডিফেন্সের বিভাগীয় উপপরিচালক রফিকুল ইসলাম সাংবাদিকদের বলেন, ছাপাখানায় কাগজসহ অনেক দাহ্য পদার্থ থাকায় আগুন নেভাতে দেরি হয়েছে। বিদ্যুতের শর্ট সার্কিট থেকে আগুনের সূত্রপাত বলে প্রাথমিকভাবে ধারণা করা হচ্ছে।
দুপুরের দিকে মুক্তিযোদ্ধা গলি পরিদর্শন করেছেন জেলা প্রশাসক মো. জয়নাল আবেদীন ও সিলেট সিটি করপোরেশনের প্রধান নির্বাহী কর্মকর্তা এনামুল হাবীব। ছাপাখানার ব্যবসায়ীরা তখন এটি দুর্ঘটনা না নাশকতা, তা খতিয়ে দেখার অনুরোধ করেন।
