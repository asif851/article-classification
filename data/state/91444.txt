
জাতীয় বিশ্ববিদ্যালয়ের ২০১১-১২ শিক্ষাবর্ষের স্নাতক তৃতীয় বর্ষের পরীক্ষা পেছানোর দাবিতে আবারও নগরের বিভিন্ন কলেজের শিক্ষার্থীরা মানববন্ধন, সমাবেশ এবং বিক্ষোভ মিছিল করেছেন। আজ বুধবার সকালে চট্টগ্রাম প্রেসক্লাবের সামনে এই কর্মসূচি পালন করা হয়।
সমাবেশে বক্তব্য দেন চট্টগ্রাম কলেজের শিক্ষার্থী আবদুর রহমান, মহিলা কলেজের শিক্ষার্থী কানিজ সুলতানা, সরকারি হাজী মুহাম্মদ মহসিন কলেজের শিক্ষার্থী সাজ্জাদ হোসাইন, সিটি কলেজের শিক্ষার্থী আরিফুল ইসলাম, ইকবাল কায়সার প্রমুখ।
বক্তব্যে তাঁরা বলেন, সিলেবাস শেষ করার আগেই ২০ জানুয়ারি থেকে তৃতীয় বর্ষের চূড়ান্ত পরীক্ষার তারিখ ঘোষণা করেছে জাতীয় বিশ্ববিদ্যালয়। তাই এই পরীক্ষা এক মাস পিছিয়ে দেওয়ার দাবি জানান তাঁরা।
শিক্ষার্থীরা অভিযোগ করে বলেন, তৃতীয় বর্ষে তাঁদের আটটি বিষয় রয়েছে। কিন্তু দ্বিতীয় বর্ষের ফলাফল প্রকাশের পাঁচ মাসের মাথায় তৃতীয় বর্ষের পরীক্ষার তারিখ ঘোষণা করায় তাঁরা পরীক্ষার প্রস্তুতি ভালো করে নিতে পারেননি।
এসব কর্মসূচিতে চট্টগ্রাম কলেজ, সরকারি হাজী মুহাম্মদ মহসিন কলেজ, সরকারি সিটি কলেজ, সরকারি কমার্স কলেজ, সরকারি মহিলা কলেজের শিক্ষার্থীরা ‘আমরা রোবট না, মানুষ’, ‘জাতীয় বিশ্ববিদ্যালয়ের স্বৈরাচারী সিদ্ধান্ত মানি না’ ইত্যাদি ব্যানার ফেস্টুন নিয়ে অংশগ্রহণ করেন। পরে শিক্ষার্থীরা একটি মিছিল বের করে।এর আগে ৩ জানুয়ারি পরীক্ষা পেছানোর দাবিতে অনুরূপ কর্মসূচি পালন করেছিলেন এসব শিক্ষার্থীরা।
