
বাংলাদেশ সফররত আনান কমিশনের প্রতিনিধিদলের সদস্য লেবানিজ নাগরিক ঘাশান সালামে বলেছেন, রোহিঙ্গাদের মিয়ানমারের নাগরিকত্ব নিশ্চিত করা হলে রাখাইন রাজ্যে তাঁদের নিয়ে যে সমস্যা তার অনেকটাই সমাধান হবে। তিনি আজ মঙ্গলবার দুপুরে রাজধানীর বাংলাদেশ ইনস্টিটিউট অব ইন্টারন্যাশনাল অ্যান্ড স্ট্র্যাটেজিক স্টাডিজের (বিআইআইএসএস-বিস) মিলনায়তনে নাগরিক সমাজের সঙ্গে মতবিনিময়ের পর সাংবাদিকদের প্রশ্নের জবাবে এ মন্তব্য করেন।
ঘাশান সালামে বলেন, গত অক্টোবরে রাখাইন রাজ্যে নিরাপত্তা বাহিনী রোহিঙ্গাদের ওপর অভিযান চালানোর পর যে পরিস্থিতি তৈরি হয়েছে তা দেখতে তাঁরা বাংলাদেশে এসেছেন। বিশেষ করে, ওই সময় থেকে রোহিঙ্গারা কোন পরিস্থিতিতে বাংলাদেশে এসেছেন, সেটা জানাটাই তাঁদের এ সফরের অন্যতম উদ্দেশ্য।
রোহিঙ্গাদের ওপর নিপীড়নের ক্ষেত্রে ধর্মীয় কোনো উপাদান আছে কি না—তা জানতে চাইলে সালামে বলেন, একমাত্র ধর্মীয় কারণে নিপীড়নের ফলেই যে রোহিঙ্গারা বাংলাদেশে চলে এসেছেন, তা নয়। এ সঙ্গে তাঁদের অধিকার, নাগরিকত্ব ও জীবিকার প্রশ্নগুলোও জড়িত। কাজেই তাঁদের নাগরিকত্বের সমস্যা সমাধান করাটাই অন্যতম প্রধান বিষয়।
আনান কমিশনের প্রতিনিধিদলে রয়েছেন মিয়ানমারের নাগরিক উইন ম্রা ও আই লুইন এবং লেবানিজ নাগরিক ঘাশান সালামে। আজকের মতবিনিময়ে উপস্থিত ছিলেন ঢাকা বিশ্ববিদ্যালয়ের আন্তর্জাতিক সম্পর্ক বিভাগের শিক্ষক ইমতিয়াজ আহমেদ, ইতিহাস বিভাগের শিক্ষক সৈয়দ আনোয়ার হোসেন, অভিবাসন-বিষয়ক গবেষণা প্রতিষ্ঠান ‘রিফিউজি অ্যান্ড মাইগ্রেটরি মুভমেন্ট রিসার্চ ইউনিট’-এর (রামরু) অধ্যাপক সি আর আবরার ও অধ্যাপক তাসনীম সিদ্দিকী, ঢাকা বিশ্ববিদ্যালয়ের আন্তর্জাতিক সম্পর্ক বিভাগের শিক্ষক মেঘনা গুহঠাকুরতা, ব্রতীর নির্বাহী পরিচালক শারমিন মুর্শিদ, পররাষ্ট্রসচিব মো. শহিদুল হক, সাবেক রাষ্ট্রদূত আশফাকুর রহমান, সাবেক রাষ্ট্রদূত অনুম কুমার চাকমা, বিসের পরিচালনা পর্ষদের সভাপতি মুনশি ফয়েজ আহমদ প্রমুখ।
এই মতবিনিময়ের আগে সকালে আনান কমিশনের তিন সদস্যের প্রতিনিধিদল পররাষ্ট্রমন্ত্রী আবুল হাসান মাহমুদ আলীর সঙ্গে মতবিনিময় করে। দুপুরে তাঁরা স্বরাষ্ট্র মন্ত্রণালয়ে বৈঠক করতে গেছেন।
এই সফরকালে প্রতিনিধিদলটি কক্সবাজারের বিভিন্ন এলাকার কয়েকটি রোহিঙ্গা শিবির পরিদর্শন করে। শরণার্থীশিবিরের রোহিঙ্গারা প্রতিনিধিদলের কাছে মিয়ানমারের রাখাইন রাজ্যে তাদের ওপর নির্যাতনের চিত্র তুলে ধরেন। তাঁরা গত বছরের অক্টোবর থেকে এ পর্যন্ত রাখাইন রাজ্যে সে দেশের সেনাবাহিনী ও পুলিশের অত্যাচার-নির্যাতনের বিষয়ে একটি চিঠিও প্রতিনিধিদলের কাছে হস্তান্তর করেন। ওই চিঠিতে এলাকা, স্থান ও সময় উল্লেখ করে বলা হয়, রাখাইন রাজ্যে অন্তত ৫০টি মসজিদ, ৫৪টি ধর্মীয় স্কুল ও ৩ হাজার ৩২৯টি ঘরবাড়ি, ১৯৬টি দোকানে অগ্নিসংযোগ ও ভাঙচুর করা হয়েছে। এতে আরও উল্লেখ করা হয়, ৭৯৮ জন নারী ও কিশোরীকে ধর্ষণ, ৪৬৯ জনকে গুলি করে হত্যা, বিভিন্ন ধরনের নির্যাতন চালিয়ে খুন করা হয়েছে ১০৮ জনকে, নৌকা ডুবিয়ে হত্যা করা হয়েছে ৭৮ জনকে এবং ৯২০ জনকে গ্রেপ্তার করে নির্যাতন চালানো হয়েছে বলে উল্লেখ করা হয়েছে।
রাখাইন রাজ্যের জনগণের কল্যাণে সুনির্দিষ্ট পদক্ষেপ নিতে সুপারিশ তৈরির জন্য মিয়ানমারের স্টেট কাউন্সিলর ও পররাষ্ট্রমন্ত্রী অং সান সু চি গত বছর জাতিসংঘের সাবেক মহাসচিব কফি আনানকে প্রধান করে একটি পরামর্শক কমিটি গঠন করেন। রাখাইন রাজ্যের সব নাগরিকের মানবিক ও উন্নয়ন, নাগরিকত্ব, মৌলিক অধিকার ও নিরাপত্তা নিশ্চিত করার উপাদানগুলোকে নিয়ে কমিশন সুপারিশ তৈরি করবে। কফি আনান ফাউন্ডেশনের সহযোগিতায় মিয়ানমারের ছয় নাগরিক ও তিন বিদেশি বিশেষজ্ঞকে নিয়ে গঠিত এই কমিশন।
আরও পড়ুন: নাগরিক সমাজের সঙ্গে মতবিনিময়ে আনান কমিশন
