
টাঙ্গাইল শহরের সাবালিয়া পাঞ্জাপাড়া এলাকায় আকলিমা আক্তার (২১) নামের এক গৃহবধূকে গলা কেটে হত্যা করা হয়েছে। গতকাল শনিবার দুপুরে এ হত্যাকাণ্ড ঘটে।নিহত আকলিমা কালিহাতী উপজেলার পাইকড়া ইউনিয়নের গোপালপুর গ্রামের শাহ আলমের স্ত্রী।পুলিশ সূত্র জানায়, শহরের সাবালিয়ার বাসিন্দা জেলা বিএনপির সহ-প্রচার সম্পাদক দেওয়ান শামীম রেজা গত বৃহস্পতিবার পরিবারের সবাইকে নিয়ে সিলেটে বেড়াতে যান। শামীম যাওয়ার সময় তাঁর স্ত্রীর খালাতো বোন আকলিমা ও তাঁর স্বামী শাহ আলমকে বাড়িতে রেখে যান। গতকাল বেলা দুইটার দিকে শাহ আলম বাজার থেকে ওই বাড়িতে ফিরে তাঁর স্ত্রীর হাত-পা বাঁধা ও গলাকাটা লাশ বিছানায় দেখতে পান বলে জানান। খবর পেয়ে পুলিশ লাশটি উদ্ধার করে টাঙ্গাইল জেনারেল হাসপাতাল মর্গে পাঠায়।এ ঘটনায় জড়িত সন্দেহে শাহ্ আলম এবং তাঁর দুই বন্ধু ইনসান ও শাহ আলমকে আটক করা হয়েছে।টাঙ্গাইল থানার ভারপ্রাপ্ত কর্মকর্তা (ওসি) নজরুল ইসলাম জানান, ওই তিনজনকে জিজ্ঞাসাবাদ করা হচ্ছে।
 
