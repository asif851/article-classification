
রাজধানী ঢাকাসহ দেশের ২৮ জেলায় ৭৬ প্লাটুন বিজিবি মোতায়েন করা হয়েছে। এর মধ্যে রাজধানীতেই বুধবার সন্ধ্যা ছয়টায় ২০ প্লাটুন বিজিবি মোতায়েন করা হয়। রাজধানীর জন্য আরও ৫ প্লাটুন বিজিবি প্রস্তুত রাখা হয়েছে। এ ছাড়া দেশের আরও ২০ জেলায় ৫৮ প্লাটুন বিজিবি মোতায়েনের জন্য প্রস্তুত রাখা হয়েছে।
রাজধানীর বিভিন্ন গুরুত্বপূর্ণ সড়কে টহল দিচ্ছে বিজিবির গাড়ি। জেলা শহরগুলোতে বিজিবির টহল শুরু হয়েছে। বিজিবির জনসংযোগ কর্মকর্তা মহসীন রেজা আজ বুধবার বিকেলে প্রথম আলোকে এ তথ্য নিশ্চিত করেছেন। তিনি বলেন, আইনশৃঙ্খলা পরিস্থিতি স্বাভাবিক রাখতে জেলা প্রশাসনের অনুরোধে বিজিবি নামানো হয়।
জিয়া অরফানেজ ট্রাস্ট মামলার রায় হচ্ছে বৃহস্পতিবার। এই রায় ঘিরে রাজধানী ঢাকাসহ দেশের বিভিন্ন অঞ্চলের গুরুত্বপূর্ণ স্থানে আইনশৃঙ্খলা বাহিনী ইতিমধ্যে নানা ধরনের নিরাপত্তা তৎপরতা শুরু করেছে।
এ রায় নিয়ে সৃষ্ট উত্তেজনার মধ্যে রাজধানীর প্রবেশপথগুলোতে তল্লাশির পাশাপাশি মহাসড়কে কড়া নজরদারি শুরু করেছে আইনশৃঙ্খলা বাহিনী। দেশের বিভিন্ন জায়গায় নৌপথ, রেলস্টেশন এবং বাস টার্মিনালে তল্লাশি চলছে। এসব বিষয়ে বুধবার সচিবালয়ে স্বরাষ্ট্রমন্ত্রী আসাদুজ্জামান খানকে প্রশ্ন করা হলে তিনি বলেন, রায়কে কেন্দ্র করে যাতে কোনো অস্থিতিশীল পরিস্থিতি সৃষ্টি না হয়, জানমালের ক্ষতি না হয়, এ জন্য আইনশৃঙ্খলা বাহিনী তৎপর রয়েছে।
এখন পর্যন্ত চট্টগ্রাম মহানগরে ৭ প্লাটুন, রংপুরে ৫, সিরাজগঞ্জে ৩, বগুড়ায় ৩ প্লাটুন, নওগাঁয় ১, নাটোরে ১, চাঁপাইনবাবগঞ্জে ২, পাবনায় ২, রাজশাহীতে ৪, জয়পুরহাটে ২, গাইবান্ধায় ২, ঠাকুরগাঁওয়ে ২, নোয়াখালীতে ২, লক্ষ্মীপুরে ১, চাঁদপুরে ১, কুমিল্লায় ১, ব্রাহ্মণবাড়িয়ায় ২, কিশোরগঞ্জে ১, ফেনীতে ১, বরিশালে ১, পিরোজপুরে ১, বাগেরহাটে ১, চুয়াডাঙ্গায় ২, মেহেরপুরে ২, ফরিদপুরে ২, বান্দরবানে ১ ও নারায়ণগঞ্জে ৩ প্লাটুন বিজিবি মোতায়েন করা হয়েছে।
