
বঙ্গবন্ধুকে কটূক্তি করার অভিযোগে বিএনপির সিনিয়র ভাইস চেয়ারম্যান তারেক রহমানের বিরুদ্ধে দেশের বিভিন্ন স্থানে আরও নয়টি মামলা হয়েছে। আজ মঙ্গলবার ও গতকাল সোমবার সাত জেলায় করা এসব মামলার পাঁচটিতে তারেকের বিরুদ্ধে গ্রেপ্তারি পরোয়ানা জারি করেছেন আদালত। এর মধ্যে ব্রাহ্মণাবাড়িয়ায় করা মামলায় তারেকের সঙ্গে বিএনপির যুগ্ম সম্পাদক রুহুল কবির রিজভী ও খালেদা জিয়ার উপদেষ্টা মীর মোহাম্মদ নাসির উদ্দিনকে আসামি করা হয়। আদালত তাঁদের বিরুদ্ধেও গ্রেপ্তারি পরোয়ানা জারি করেন।তারেককে দেশে ফিরিয়ে এনে বিচারের মুখোমুখি করার দাবিতে বিভিন্ন জেলায় বিক্ষোভ মিছিল, সমাবেশ, মানববন্ধন, জেলা প্রশাসকের কাছে স্মারকলিপি জমা দেওয়াসহ নানা কর্মসূচি চলছেই। আজ একই দাবিতে জগন্নাথ বিশ্ববিদ্যালয় শাখা ছাত্রলীগ দুপুর ১২টার দিকে বিশ্ববিদ্যালয়ের শহীদ মিনারের সামনে মানববন্ধন করেছে। বেলা ১১টার দিকে পুরান ঢাকার বাহাদুর শাহ পার্ক এলাকায় পৃথক মানববন্ধন করেছে কবি নজরুল সরকারি কলেজ শাখা ছাত্রলীগ।১৫ ডিসেম্বর ইস্ট লন্ডনের অস্ট্রিয়ামে যুক্তরাজ্য বিএনপি আয়োজিত বিজয় দিবসের আলোচনা সভায় প্রধান অতিথির বক্তৃতায় তারেক রহমান বলেন, ‘তথ্যপ্রমাণের ভিত্তিতে বলছি, শেখ মুজিব রাজাকার, খুনি ও পাকবন্ধু ছিলেন।’তারেক রহমানের ওই বক্তৃতা বিভিন্ন গণমাধ্যমে প্রকাশের পর চার কার্যদিবসে তাঁর বিরুদ্ধে এ পর্যন্ত মোট ৪২টি মামলা হয়েছে। এর মধ্যে ১৬টি মামলায় তাঁর বিরুদ্ধে গ্রেপ্তারি পরোয়ানা জারি করেছেন সংশ্লিষ্ট আদালত।
দণ্ডবিধির ৪৯৯, ৫০০, ৫০১ ও ৫০৪ ধারায় এসব মামলা হয়েছে। কোনো কোনো মামলায় ক্ষতিপূরণও দাবি করা হয়েছে।
শুধু নোয়াখালী জেলায় আজ তারেকের বিরুদ্ধে রাষ্ট্রদ্রোহ ও মানহানির দুটি মামলা হয়েছে। এর মধ্যে একটিতে গ্রেপ্তারি পরোয়ানা জারি করেছেন আদালত। আর অন্য মামলাটি এফআইআরভুক্ত করে সাত দিনের মধ্যে প্রতিবেদন দিতে বেগমগঞ্জ থানার ভারপ্রাপ্ত কর্মকর্তাকে (ওসি) নির্দেশ দেন। পাবনায় করা মানহানির মামলাটি আদালত গ্রহণ করে আগামী ২৫ ফেব্রুয়ারি শুনানির দিন ধার্য করেছেন। পটুয়াখালীতে করা হয়েছে দুটি মামলা। আদালত মামলা দুটি আমলে নিয়ে আগামী ৫ ফেব্রুয়ারি তারেককে হাজির হতে সমন জারি করেন। ব্রাহ্মণবাড়িয়ায় তারেক রহমানের সঙ্গে বিএনপির যুগ্ম সম্পাদক রুহুল কবির রিজভী ও খালেদা জিয়ার উপদেষ্টা মীর মোহাম্মদ নাসির উদ্দিনকে আসামি করে মামলা করা হয়। আদালত মামলা আমলে নিয়ে তাঁদের বিরুদ্ধে গ্রেপ্তারি পরোয়ানা জারি করেন। রংপুর ও চট্টগ্রামে করা মামলা দুটিতে তারেকে বিরুদ্ধে গ্রেপ্তারি পরোয়ানা জারি করা হয়েছে। চট্টগ্রামের মামলায় আগামী ১১ জানুয়ারি পরবর্তী শুনানির দিন ধার্য করেন আদালত। এ ছাড়া গতকাল নড়াইলে করা মামলাটিতেও তারেকের বিরুদ্ধে গ্রেপ্তারি পরোয়ানা জারি করা হয়েছে।{প্রতিবেদন তৈরিতে সহায়তা করেছেন প্রথম আলোর সংশ্লিষ্ট জেলা প্রতিনিধি}
