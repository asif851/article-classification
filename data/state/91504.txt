
কক্সবাজার-চট্টগ্রাম মহাসড়কের চকরিয়া উপজেলার বানিয়ারছড়া ঢালা এলাকা থেকে গত বৃহস্পতিবার রাতে গাড়ির চাকা ফুটো করার একটি যন্ত্রসহ তিন যুবককে গ্রেপ্তার করা হয়েছে।গ্রেপ্তার যুবকেরা হলেন চকরিয়া উপজেলার বরইতলী ইউনিয়নের পাহাড়তলী এলাকার মো. নুরুচ্ছফার ছেলে নবীদুল ইসলাম (১৮), মোহাম্মদনগর এলাকার জাফর আলমের ছেলে মোহাম্মদ বারেক (২২) ও বদিউল আলমের ছেলে রিয়াজ উদ্দিন (২০)।চকরিয়া থানার ভারপ্রাপ্ত কর্মকর্তা (ওসি) প্রভাষ চন্দ্র ধর বলেন, গ্রেপ্তার যুবকেরা প্রাথমিক জিজ্ঞাসাবাদে স্বীকার করেছেন, চকরিয়া পৌরসভার মগবাজারের একটি গ্যারেজ থেকে গাড়ির চাকা ফুটো করার ২০০ যন্ত্র তৈরি করেছেন। লোহার পাতে ধারালো তিন মাথাবিশিষ্ট এসব যন্ত্র সড়কে ফেলে রাখলে গাড়ির চাকা ফুটো হয়ে যায়।ওসি বলেন, গ্রেপ্তার যুবকদের বিরুদ্ধে নাশকতার প্রস্তুতির অভিযোগে মামলা হয়েছে। তবে গ্রেপ্তার যুবক মো. বারেকের বাবা জাফর আলমের দাবি, তাঁর ছেলে কোনোভাবেই নাশকতার সঙ্গে জড়িত নন। পুলিশ পরিকল্পিতভাবে তাঁকে ফাঁসিয়েছে।
