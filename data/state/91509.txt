
বান্দরবানে নাইক্ষ্যংছড়ি উপজেলার বাইশারিতে বৌদ্ধ ভিক্ষু হত্যা মামলায় জিজ্ঞাসাবাদের জন্য সীতাকুণ্ডে গ্রেপ্তার এক নারীসহ তিন জঙ্গিকে আজ সোমবার রিমান্ডে নেওয়া হয়েছে। আদালত নারী জঙ্গিকে তিন দিনের ও পুরুষদের চার দিনের রিমান্ড মঞ্জুর করেছেন। 
কোর্ট পুলিশের ভারপ্রাপ্ত পরিদর্শক বাবুল কুমার চৌধুরী জানান, তিন জঙ্গিকে নির্ধারিত তারিখে জেলা অতিরিক্ত মুখ্য বিচারিক হাকিম মোহাম্মদ আবু হানিফের আদালতে হাজির করা হয়। এ সময় কোর্ট পুলিশ পরিদর্শক আদালতে নাইক্ষ্যংছড়ির বৌদ্ধ ভিক্ষু হত্যা মামলায় জঙ্গিদের জিজ্ঞাসাবাদের জন্য পাঁচ দিনের রিমান্ড আবেদন করেন।  মামলার এজাহার অনুযায়ী, নাইক্ষ্যংছড়ি উপজেলার বাইশারি উপর চাকপাড়ার নতুন ভাবনা বিহারের প্রবীণ বৌদ্ধ ভিক্ষু ধাম্মা ওয়াসা ওরফে উ গাইন্দ্যাকে গত বছরের ১৪ মে রাতে নৃশংসভাবে কুপিয়ে হত্যা করা হয়। বৌদ্ধ ভিক্ষু হত্যার এ ঘটনায় জড়িত সন্দেহে তিন জঙ্গিকে গ্রেপ্তার দেখানো হয়। তাঁরা হলেন সীতাকুণ্ডের আমিরাবাদ এলাকার সাধন কুটিরে গ্রেপ্তার জঙ্গি দম্পতি-জহিরুল হক ওরফে জসীম উদ্দিন ও তাঁর স্ত্রী রাজিয়া সুলতানা ওরফে আরজিনা এবং কুমিল্লার চান্দিনায় গ্রেপ্তার মোহাম্মদ হাসান।  কোর্ট পুলিশের পরিদর্শক বাবুল কুমার চৌধুরী বলেছেন, বৌদ্ধ ভিক্ষু হত্যা মামলাটি কক্সবাজার অঞ্চলের পুলিশ ব্যুরো অব ইনভেস্টিগেশন (পিবিআই) তদন্ত করছে। তাঁরা জিজ্ঞাসাবাদের জন্য রিমান্ডে জঙ্গিদের নিয়ে যাবেন। আগামী ১৯ জুলাই আবার তাঁদের হাজির করার জন্য আদালত নির্দেশ দিয়েছেন।
