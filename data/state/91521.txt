
বাংলাদেশ পরিসংখ্যান ব্যুরো (বিবিএস) ও ওয়াটারএইড যৌথভাবে জাতীয় স্বাস্থ্যবিধি জরিপ-২০১৭ পরিচালনা করবে। আজ মঙ্গলবার এ জন্য চুক্তি স্বাক্ষর করেছে দুটি প্রতিষ্ঠান। পরিকল্পনা মন্ত্রণালয়ের পরিসংখ্যান ও তথ্য ব্যবস্থাপনা বিভাগের সম্মেলনকক্ষে চুক্তি স্বাক্ষর অনুষ্ঠানটি অনুষ্ঠিত হয়। 
পরিকল্পনা মন্ত্রণালয়ের পরিসংখ্যান ও তথ্য ব্যবস্থাপনা বিভাগের সচিব কে এম মোজাম্মেল হকের উপস্থিতিতে বিবিএসের মহাপরিচালক মো. আমীর হোসেন এবং ওয়াটারএইড বাংলাদেশের কান্ট্রি ডিরেক্টর মো. খায়রুল ইসলাম চুক্তিপত্রটি স্বাক্ষর করেন।এ মাস থেকে শুরু করে আগামী বছরের সেপ্টেম্বর পর্যন্ত এ জরিপটি দেশে শহর ও ম উভয় এলাকাতেই চলবে। গৃহস্থালি স্কুল, হাসপাতাল, খাবারের দোকান এবং ধাত্রীদের মধ্যে স্বাস্থ্যবিধি সম্পর্কিত জ্ঞান ও চর্চার বর্তমান অবস্থা এবং এর সুবিধাগুলো যেমন সাবান দিয়ে হাত ধোয়া, নিয়মিত পরিষ্কার-পরিচ্ছন্নতা থাকা এবং যথাযথ মাসিক ব্যবস্থাপনা সম্পর্কে প্রচলিত ধারণা বিস্তারিত জানার জন্যই এ জরিপ করা হচ্ছে। চুক্তি স্বাক্ষর অনুষ্ঠানে অন্যান্যের মধ্যে উপস্থিত ছিলেন পরিকল্পনা মন্ত্রণালয়ের পরিসংখ্যান ও তথ্য ব্যবস্থাপনা বিভাগের অতিরিক্ত সচিব বিকাশ কিশোর দাস, বিবিএসের পরিচালক মো. মাসুদ আলম, ওয়াটারএইড বাংলাদেশের কর্মসূচি ও পলিসি অ্যাডভোকেসি পরিচালক মো. লিয়াকত আলী। বিজ্ঞপ্তি
