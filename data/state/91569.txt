
রক্ষণাবেক্ষণ ও পৃষ্ঠপোষকতার অভাবে গৌরব হারাচ্ছে বরিশালের বাকেরগঞ্জ উপজেলার বেবাজ গ্রামে মহাত্মা গান্ধীর নামে প্রতিষ্ঠিত গান্ধী স্মৃতি আশ্রম।আশ্রম পরিচালনার সঙ্গে জড়িত ব্যক্তিরা বলেন, ১৯৪৬ সালে মহাত্মা গান্ধীর অনুসারীরা সাড়ে ১২ একর জমির ওপর এই আশ্রম প্রতিষ্ঠা করেন। শুরুতে বিভিন্ন জনসেবামূলক কাজে আশ্রমটি ভূমিকা রাখলেও সরকারি-বেসরকারি পৃষ্ঠপোষকতার অভাবে এটি অকার্যকর প্রতিষ্ঠানে পরিণত হয়েছে।৭১ বছর ধরে আশ্রমের সঙ্গে যুক্ত রয়েছেন স্থানীয় আলাউদ্দিন হাওলাদার। তিনি বলেন, সতীন্দ্রনাথ সেন, বিনোদ কাঞ্জিলালসহ গান্ধীবাদী নেতারা এই আশ্রম প্রতিষ্ঠার উদ্যোগ নিয়েছিলেন। মহাত্মা গান্ধীর ভ্রাতুষ্পুত্র কানু গান্ধী ও তাঁর স্ত্রী আভা গান্ধী উদ্বোধনী অনুষ্ঠানে উপস্থিত ছিলেন। প্রথমে ৬ একর জায়গায় এটি প্রতিষ্ঠিত হলেও পরবর্তী সময়ে আশ্রম পরিচালনা কমিটির সাবেক সাধারণ সম্পাদক রাম চট্টোপাধ্যায় আরও সাড়ে ৬ একর জমি দান করেন। আশ্রমের জায়গায় চারটি পুকুর খনন এবং একটি প্রাথমিক বিদ্যালয় প্রতিষ্ঠা করা হয়।আশ্রমটির ট্রাস্টি রণজিৎ দত্ত বলেন, প্রথমে এই আশ্রমের নাম গান্ধী সেবাশ্রম ছিল। এখানে একটি গণগ্রন্থাগার, বিনা মূল্যের চিকিৎসাকেন্দ্র, মৌমাছি পালন, চরকায় সুতা কাটা, বনায়নসহ নানা প্রশিক্ষণ ও জনকল্যাণমূলক কার্যক্রম চলছিল এই আশ্রম ঘিরে। এ ছাড়া আশ্রমের উদ্যোগে এলাকার ছোটখাটো রাস্তাঘাট সংস্কার, নারী শিক্ষায় সহায়তা এবং স্থানীয় দরিদ্র মানুষকে সহায়তা দেওয়া হতো। মূলত স্বদেশি ভাবনায় পল্লিসমাজ পুনর্গঠনের মাধ্যমে দেশসেবার ব্রতে এই আশ্রম গড়ে তোলা হয়েছিল বলে জানান তিনি।সরেজমিনে দেখা যায়, এখানে জরাজীর্ণ একটি টিনের ঘর ও নবনির্মিত একটি একতলা পাকা ঘর রয়েছে। তবে রক্ষণাবেক্ষণের অভাবে এসব ঘর পড়ে আছে। আশ্রমের জমিতে প্রতিষ্ঠিত সরকারি প্রাথমিক বিদ্যালয়টি চালু থাকলেও অন্য কোনো কার্যক্রম নেই। আশ্রমের সামনে স্থাপনের জন্য গান্ধীজির একটি আবক্ষ মূর্তি তৈরি করা হলেও স্থাপন করা হয়নি।আশ্রমের আরেক ট্রাস্টি মুক্তিযোদ্ধা নিরঞ্জন মিস্ত্রি বলেন, ১৯৫৫ সালে আশ্রমের অন্যতম উদ্যোক্তা সতীন্দ্রনাথ সেন ঢাকা কারাগারে অন্তরীণ থাকাকালে মারা যান। তাঁর মৃত্যুর পর গান্ধী সেবাশ্রমের নামে কিছুটা পরিবর্তন এনে সতীন্দ্র স্মৃতি গান্ধী আশ্রম নামকরণ করা হয়। আশ্রমের মধ্যেই প্রতিষ্ঠাতা বিনোদ কাঞ্জিলাল, উদ্যোক্তা সতীন্দ্রনাথ সেন ও প্রয়াত সাবেক সাধারণ সম্পাদক রাম চট্টোপাধ্যায়ের সমাধি ও সমাধি স্মারক রয়েছে।স্থানীয় ব্যক্তিরা বলেন, ১৯৭১ সালে মুক্তিযুদ্ধ চলাকালে পাকিস্তানি সেনারা আশ্রমের একটি কাঠের ঘর পুড়িয়ে দেয়। এতে আশ্রমটির গুরুত্বপূর্ণ অনেক নথিপত্র পুড়ে যায়। এ ছাড়া আশ্রমসংলগ্ন গ্রামগুলো থেকে ধরে এনে আশ্রমের বেশ কয়েকজন সদস্য ও শুভানুধ্যায়ীকে হত্যা করা হয়।আশ্রমের বর্তমান সাধারণ সম্পাদক শ্যামলাল হালদারের ছেলে অমৃত হালদারও পাকিস্তানি সেনাদের হত্যার শিকার হন। শহীদ অমৃত হালদারের নামে ১৯৭২ সালে আশ্রমের উদ্যোগে সেখানে প্রতিষ্ঠা করা হয় ‘অমৃত স্মৃতি প্রাথমিক বিদ্যালয়’।স্থানীয় আলাউদ্দিন হাওলাদার বলেন, আশ্রমকে ঘিরে এলাকায় হিন্দু-মুসলমানের মধ্যে সম্প্রীতির বন্ধন গড়ে উঠেছিল। আশ্রমে গ্রামের লোকজনকে সুতা কাটা, মৌমাছি পালনসহ নানা বিষয়ে প্রশিক্ষণ দেওয়া হতো। এ জন্য নোয়াখালী গান্ধী আশ্রম থেকে রঞ্জন কুমার দত্ত নামের একজন প্রশিক্ষককে এখানে পাঠানো হয়েছিল। এই আশ্রমের উদ্যোগেই চরকায় সুতা কাটার উচ্চতর প্রশিক্ষণ নিতে তিনি কুমিল্লায় একটি খাদি কাপড় তৈরির প্রতিষ্ঠানে এক বছর ছিলেন।আশ্রমের কয়েকজন ট্রাস্টি বলেন, ২০০৫ সালে তৎকালীন সংরক্ষিত আসনের নারী সাংসদ শাহনাজ পারভীন তালুকদার এখানে একটি হাসপাতালের ভিত্তি স্থাপন করেছিলেন, কিন্তু তা আর হয়নি।উদ্যোক্তাদের আশা, সরকারি-বেসরকারি সহায়তা পেলে এখানে একটি প্রশিক্ষণ ও চিকিৎসাকেন্দ্র গড়ে তোলা সম্ভব। সেই সঙ্গে পর্যটকদের থাকার জন্য একটি ডাকবাংলো ও প্রার্থনাঘর নির্মাণ করা যেতে পারে। পুকুরগুলো সংস্কার করে মাছ চাষে আশ্রমটির ঐতিহ্য ফিরিয়ে আনা সম্ভব।আশ্রমের ট্রাস্টি ও বরিশালের জ্যেষ্ঠ আইনজীবী মানবেন্দ্র বটব্যাল বলেন, এই আশ্রমের গৌরবোজ্জ্বল ইতিহাস রয়েছে। আশ্রমটিকে যথাযথভাবে সংরক্ষণ করা গেলে এটি হবে দেশের অন্যতম ঐতিহাসিক ও দর্শনীয় স্থান।নোয়াখালী গান্ধী আশ্রমের পরিচালক নব কুমার রাহা বলেন, এ ধরনের শান্তিবাদী ও মানবকল্যাণমূলক প্রতিষ্ঠান টিকিয়ে রাখতে সরকারি-বেসরকারি পর্যায় থেকে এগিয়ে আসা প্রয়োজন।
