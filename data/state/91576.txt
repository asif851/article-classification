
বগুড়ার শিবগঞ্জ উপজেলায় এক মাদ্রাসাছাত্রীকে উত্ত্যক্তের প্রতিবাদ করায় মাঝিহট্ট ইউনিয়ন পরিষদের (ইউপি) সাবেক সদস্য ইমদাদুল হকের ওপর হামলা চালিয়েছে বখাটেরা। গত মঙ্গলবার সন্ধ্যায় উপজেলার ওই ইউনিয়নের কালীতলা বাজার এলাকায় এ ঘটনা ঘটে।
নাম প্রকাশে অনিচ্ছুক এলাকার সাত-আটজন বলেন, ওই ইউনিয়নের মাসিমপুর-চালুঞ্জা দ্বিমুখী মাদ্রাসার নবম শ্রেণির এক ছাত্রীকে স্থানীয় রঞ্জু মিয়ার ছেলে রকিব উদ্দিন (২২) দীর্ঘদিন ধরে উত্ত্যক্ত করে আসছিলেন। ওই মাদ্রাসার উন্নয়ন কমিটির সদস্য ও ইউপির সাবেক সদস্য ইমদাদুল হক এসব বখাটের বিরুদ্ধে প্রতিরোধ গড়ে তোলার চেষ্টা করছিলেন। এতে ক্ষুব্ধ হয়ে রকিব কয়েকজন সহযোগী নিয়ে কালীতলা বাজারে গিয়ে ইমদাদুল হককে পিটিয়ে আহত করেন। পরে স্থানীয় লোকজন তাঁকে উদ্ধার করে উপজেলা স্বাস্থ্য কমপ্লেক্সে ভর্তি করেন। বখাটেরা সাবেক ইউপি সদস্যকে মারধরের পর মাদ্রাসার আরেক সদস্য শহিদুল ইসলামকেও মারপিট করে।
স্বাস্থ্য কমপ্লেক্সে চিকিৎসাধীন ইমদাদুল হক বলেন, ‘আমি এ ঘটনার উপযুক্ত বিচার চাই। বখাটেরা আমাকে অন্যায়ভাবে মারপিট করেছে।’
মাঝিহট্ট ইউপির ওই ওয়ার্ডের সংরক্ষিত আসনের নারী সদস্য কোহিনূর বিবি বলেন, ‘এলাকায় বখাটেদের বেহায়াপনা অনেক বেড়ে গেছে। এলাকার অভিভাবকেরা তাদের ভয়ে তটস্থ হয়ে পড়েছে। এদের দমন করা না হলে নারী শিক্ষা অনেক কমে যাবে।’
মাদ্রাসার অধ্যক্ষ আবদুল মতিন বলেন, উত্ত্যক্তের বিষয়টি নিয়ে তাঁরা উদ্বেগের মধ্যে আছেন।
মেয়েটির পরিবারের এক সদস্য বলেন, ‘এ ঘটনার পর মেয়েটি ভেঙে পড়েছে। এ নিয়ে তাঁরা দুশ্চিন্তায় আছেন।’
শিবগঞ্জ থানার পরিদর্শক (অপরাশেন) জাহিদুল ইসলাম বলেন, ‘বিষয়টি মৌখিকভাবে শোনার পরই পুলিশ পাঠিয়েছি। এ ব্যাপারে অভিযোগ পেলে প্রয়োজনীয় ব্যবস্থা নেওয়া হবে।’
