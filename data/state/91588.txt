
রাজশাহীতে উদ্ধার বিস্ফোরক কুমিল্লা নির্বাচনে নাশকতার জন্য নিয়ে যাওয়া হচ্ছিল বলে আটক ব্যক্তিরা পুলিশের কাছে স্বীকার করেছেন। গতকাল বৃহস্পতিবার তাঁদের আরও পাঁচ দিনের রিমান্ডে নেওয়া হয়েছে। রাজশাহী মহানগর পুলিশের একজন দায়িত্বশীল কর্মকর্তা বিষয়টি নিশ্চিত করেছেন। গত সোমবার রাতে নগরের শিরোইল বাস টার্মিনাল এলাকায় তল্লাশি চালিয়ে পুলিশ দুই ব্যক্তির কাছে প্রায় পাঁচ কেজি বিস্ফোরকদ্রব্য পায়। এ সময় তাঁদের আটক করা হয়। আটক ব্যক্তিরা হলেন আবদুল লতিফ (৩৫) ও সাকিরুল ইসলাম (৩০)। লতিফের বাড়ি কুমিল্লায় এবং সাকিরুলের বাড়ি চাঁপাইনবাবগঞ্জে।পুলিশ জানায়, পরের দিন মঙ্গলবার তাঁদের স্বীকারোক্তি অনুযায়ী চাঁপাইনবাবগঞ্জের শিবগঞ্জে ও কুমিল্লা সদর থানায় অভিযান চালানো হয়। মামলার তদন্ত কর্মকর্তা নাসির উদ্দিন বলেন, অভিযানে শিবগঞ্জ থেকে ফরহাদ হোসেন (২৮) নামের একজন এবং কুমিল্লা থেকে ইদু (২৫) নামের অপর ব্যক্তিকে আটক করে রাজশাহীতে আনা হয়। গত বুধবার তাঁদের নামে নগরের বোয়ালিয়া থানায় বিস্ফোরকদ্রব্য আইনে ও সন্ত্রাসবিরোধী আইনে দুটি মামলা করা হয়। ওই দিনই তাঁদের ১০ দিনের রিমান্ডে নেওয়ার আবেদন জানিয়ে অতিরিক্ত মুখ্য মহানগর হাকিম আদালতে সোপর্দ করা হয়। গতকাল শুনানি শেষে বিচারক সন্ত্রাসবিরোধী আইনে দায়ের করা মামলায় তাঁদের পাঁচ দিনের রিমান্ড মঞ্জুর করেছেন। বিস্ফোরকদ্রব্য আইনের মামলাটির শুনানি হয়নি।পুলিশের দায়িত্বশীল এক কর্মকর্তা গতকাল প্রথম আলোকে বলেন, কুমিল্লা থেকে আটক ইদু তাঁদের জানিয়েছেন, স্থানীয় (কুমিল্লার) এক বিএনপি নেতার চাহিদা মোতাবেক চাঁপাইনবাবগঞ্জ থেকে এই বিস্ফোরকদ্রব্য কুমিল্লায় নিয়ে যাওয়া হচ্ছিল। এ জন্য ওই নেতা সোমবার রাজশাহীতে আটক আব্দুল লতিফকে অগ্রিম ২০ হাজার টাকা দিয়েছেন। ইদু পুলিশকে আরও জানিয়েছেন, কুমিল্লা সিটি করপোরেশন নির্বাচনে নাশকতা ঘটানোর জন্য এই বিস্ফোরকদ্রব্য নিয়ে যাওয়া হচ্ছিল।
