
বান্দরবানে রোয়াংছড়ি উপজেলার আলেক্ষ্যং ‘আঙ্গাপাড়া সন্ত্রাস প্রতিরোধ কমিটির’ সভাপতি থোয়াইচিমং মারমার বাড়ি থেকে দুজনের লাশ উদ্ধার করেছে পুলিশ। পুলিশ ও স্থানীয় জনপ্রতিনিধিদের দাবি, বাড়িতে হামলা চালানোর সময় থোয়াইচিমংয়ের কাঠের আঘাতে তাঁরা নিহত হয়েছেন।
গতকাল মঙ্গলবার রাতে পুলিশ উগ্যহ্লা মারমা (৩৫) ও আপ্রুমং মারমা (২৫) নামের দুজনের লাশ উদ্ধার করে। তাঁরা দুজন লামা রূপসীপাড়া ইউনিয়নের রিগিচাপাড়ার বাসিন্দা ছিলেন।
আলেক্ষ্যং ইউনিয়ন পরিষদের (ইউপি) চেয়ারম্যান বিশ্বনাথ তঞ্চঙ্গ্যা বলেন, গতকাল রাত সাড়ে ১০টার দিকে আঙ্গাপাড়া সন্ত্রাস দমন কমিটির সভাপতি থোয়াইচিমং মারমার বাড়িতে মাদকাসক্ত অবস্থায় উগ্যহ্লা মারমা ও আপ্রুমং মারমা হামলা চালাতে যান। তাঁরা বাড়ির ভেতর ঢোকার সঙ্গে সঙ্গে থোয়াইচিমং শক্ত কাঠের টুকরো দিয়ে তাঁদের মাথা ও বুকে আঘাত করেন। এতে ঘটনাস্থলেই দুজন নিহত হন।
রোয়াংছড়ি উপজেলা পরিষদের সাবেক ভাইস চেয়ারম্যান ও আঙ্গাপাড়ার বাসিন্দা পুহ্লাঅং মারমা বলেন, গতকাল সেনাবাহিনী লিরাগঁই ক্যাম্পে সন্ত্রাস প্রতিরোধসংক্রান্ত একটি সভা হয়েছে। উগ্যহ্লা মারমার সন্দেহ, ওই সভায় তাঁর বিরুদ্ধে থোয়াইচিমং সন্ত্রাস ও চাঁদাবাজির অভিযোগ করেছেন। এ কারণে থোয়াইচিমং মারমার বাড়িতে তাঁরা হামলা করতে যান। উগ্যহ্লা লামা থেকে এসে আঙ্গাপাড়ায় ঘরজামাই থাকতেন। কয়েক দিন আগে আপ্রুমং এই এলাকায় আসেন।
রোয়াংছড়ি থানার ভারপ্রাপ্ত কর্মকর্তা (ওসি) ওমর আলী বলেন, সেনাবাহিনীর লিরাগঁই ক্যাম্পের সভায় থোয়াইচিমং কারও বিরুদ্ধে কোনো অভিযোগ করেননি। সন্দেহ থেকে ওই দুজন সন্ত্রাস প্রতিরোধ কমিটির সভাপতির বাড়িতে হামলা চালাতে গিয়েছিলেন। সভাপতি থোয়াইচিমং মারমা ঘটনার পর থেকে পলাতক।
ওসি ওমর আলী বলেন, উগ্যহ্লা মারমা বেশ কয়েকটি মামলার আসামি ছিলেন। তিনি লামা থেকে রোয়াংছড়িতে এসে আত্মগোপনে ছিলেন।
