
বঙ্গবন্ধু শেখ মুজিবুর রহমান ও প্রধানমন্ত্রী শেখ হাসিনার মানহানি এবং রাষ্ট্রদ্রোহের অভিযোগ এনে আমার দেশ পত্রিকার ভারপ্রাপ্ত সম্পাদক মাহমুদুর রহমানের বিরুদ্ধে কুড়িগ্রাম মুখ্য বিচারিক হাকিম আদালতে একটি মামলা করা হয়েছে।
মামলার এজাহারে দুই হাজার কোটি টাকা মূল্যের সম্মান ক্ষুণ্ন হওয়ার অভিযোগ আনা হয়েছে।
রাজিবপুর উপজেলা আওয়ামী লীগের আইনবিষয়ক সম্পাদক লুৎফর রহমান বাদী হয়ে আজ রোববার দুপুরে মুখ্য বিচারিক হাকিম এনামুল হক বসুনিয়ার আদালতে মামলাটি করেন। বাদীপক্ষে আইনজীবী ছিলেন আহসান হাবীব নীলু। এর আগে এ ঘটনায় নাটোরে রাষ্ট্রদ্রোহের মামলা হয়েছে।
মামলায় অভিযোগ করা হয়, ১ ডিসেম্বর ঢাকায় জাতীয় প্রেসক্লাবে বাংলাদেশ ডেমোক্রেটিক কাউন্সিল (বিডিসি) আয়োজিত ‘গণতন্ত্র পুনরুদ্ধারে গণমাধ্যমের ভূমিকা’ শীর্ষক মতবিনিময় সভায় মাহমুদুর রহমান বাংলাদেশ রাষ্ট্রের সৃষ্টি নিয়ে নিন্দা, দেশের সার্বভৌমকে অস্বীকার করা এবং বঙ্গবন্ধু শেখ মুজিবুর রহমান, প্রধানমন্ত্রী শেখ হাসিনা ও শেখ রেহানার মেয়ে টিউলিপ সিদ্দিক সম্পর্কে মিথ্যা ও মানহানিকর বক্তব্য দিয়েছেন।
আদালত বাদীপক্ষে আইনজীবীদের বক্তব্য শোনার পর দণ্ডবিধির ১২৩(ক)১২৪/৫০১/৫০২/৫০৫/১০৯ ধারায় এজাহার গ্রহণের জন্য কুড়িগ্রাম সদর থানার ভারপ্রাপ্ত কর্মকর্তাকে নির্দেশ দেন।
