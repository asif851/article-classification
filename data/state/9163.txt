
শিশু গৃহকর্মীকে নির্যাতনের অভিযোগের মামলায় ক্রিকেটার শাহাদাত হোসেনের স্ত্রী জেসমিন জাহানের জামিনের আবেদনের শুনানির জন্য আগামী ১ ডিসেম্বর দিন ধার্য করেছেন আদালত। ঢাকার মহানগর দায়রা জজ কামরুল হোসেন মোল্লা এই তারিখ ধার্য করেন। গতকাল বৃহস্পতিবার জামিন বিষয়ে আংশিক শুনানির পর আদালত আসামির উপস্থিতিতে শুনানির জন্য দিন ধার্য করেন। রাজধানীর মালিবাগে শাহাদাতের শ্বশুরবাড়ি থেকে ৪ অক্টোবর ভোরে জেসমিনকে গ্রেপ্তার করে পুলিশ। শাহাদাতও বর্তমানে কারাগারে আছেন। শিশু গৃহকর্মী নির্যাতনের অভিযোগে শাহাদাত ও তাঁর স্ত্রীর বিরুদ্ধে ৬ সেপ্টেম্বর মিরপুর মডেল থানায় মামলা করা হয়। 
