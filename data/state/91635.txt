
গাজীপুর ও টাঙ্গাইলের বিভিন্ন স্থানে তীব্র যানজটের কারণে দুর্ভোগে পড়েছেন ঈদে ঘরমুখো মানুষ।মহাসড়কের কোনাবাড়ি থানার সার্জেন্ট মো. সাজ্জাদ খান প্রথম আলো ডটকমকে বলেন, আজ ভোর সাড়ে ছয়টার দিকে ঢাকা-টাঙ্গাইল মহাসড়কে মির্জাপুর উপজেলার গোড়াই এলাকায় একটি ট্রাক বিকল হয়ে পড়ে। এতে ওই স্থানে উভয় দিকে দীর্ঘ যানজটের সৃষ্টি হয়। সকাল নয়টার দিকে বিকল হওয়া ট্রাকটি সরিয়ে নিলেও যানজট দূর করা সম্ভব হয়নি।কোনাবাড়িতে কর্মরত সালনা মহাসড়ক থানার ভারপ্রাপ্ত কর্মকর্তা (ওসি) মো. আলমগীর সিদ্দিক প্রথম আলো ডটকমকে বলেন, কয়েক দিনের বৃষ্টিতে কোনাবাড়ি, মৌচাক ও চন্দ্রাসহ কয়েকটি স্থানে রাস্তা খারাপ হয়ে পড়ায় এবং গাড়ির চাপ বেশি থাকায় এসব এলাকায় গাড়ি ধীর গতিতে চলছে। এতে গাড়ির লাইন দীর্ঘ হচ্ছে।কালিয়াকৈর থানার ওসি ওমর ফারুক জানান, গাজীপুরের কালিয়াকৈর উপজেলার চন্দ্রা ত্রিমোড় থেকে গাজীপুর সদর উপজেলার চক্রবর্তীর দিকে ১০ কিলোমিটার এবং চন্দ্রা থেকে গাজীপুর সদরের কোনাবাড়ির দিকে প্রায় ১৫ কিলোমিটার এলাকায় দীর্ঘ যানজটের সৃষ্টি হয়েছে। চন্দ্রা ত্রিমোড় থেকে টাঙ্গাইলের দিকে প্রায় ২০ কিলোমিটার যানজট রয়েছে।
গাজীপুরের ভোগড়া বাইপাস মোড়, চান্দনা চৌরাস্তা ও টঙ্গীর স্টেশনরোড এলাকায়ও থেমে থেমে যানজটের সৃষ্টি হচ্ছে বলে জানান নাওজোর মহাসড়ক ফাঁড়ির উপপরিদর্শক (এসআই) ইকবাল হোসেন। তিনি বলেন, স্থানীয় পোশাক কারখানায় ছুটি হওয়ায় এদিকে মানুষের ভিড় বেড়েছে। আর ভোগড়া বাইপাস মোড় ও চান্দনা চৌরাস্তা এলাকায় ঢাকা-ময়মনসিংহ মহাসড়কে স্থানে স্থানে খারাপ হওয়ায় গাড়ির স্বাভাবিক  চলাচল ব্যাহত হচ্ছে। ফলে সৃষ্টি হচ্ছে যানজট।
শ্রীপুরের মাওনা মহাসড়ক থানার ওসি মো. সানোয়ার হোসেন জানান, আজ সকাল নয়টা পর্যন্ত ঢাকা-ময়মনসিংহ মহাসড়কে যানজট সৃষ্টি হয়নি। মানুষের তুলনায় গাড়ির সংখ্যা কম হওয়ায় অনেকে গাড়ির জন্য দাঁড়িয়ে আছেন।
গাজীপুর জেলার পুলিশ সুপার আবদুল বাতেন জানান, গাজীপুরের মহাসড়কে প্রায় ৫৫০ পুলিশ সদস্য যানজট নিরসনে কাজ করছেন।
আশুলিয়া থানার ওসি বদরুল আলম জানান, গাজীপুরের চন্দ্রা থেকে আশুলিয়ার ইপিজেড পর্যন্ত ১২ কিলোমিটার যানজটের সৃষ্টি হয়েছে। এতে উত্তরবঙ্গগামী যাত্রীরা দুর্ভোগে পড়েছেন।
ঢাকা-টাঙ্গাইল মহাসড়কেও যানজট
ঢাকা-টাঙ্গাইল মহাসড়কে মির্জাপুর উপজেলার শুভুল্যা থেকে গাজীপুরের চন্দ্রা পর্যন্ত প্রায় ২৫ কিলোমিটার এলাকায় তীব্র যানজট চলছে। এ  কারণে ঈদে ঘরমুখো মানুষকে সীমাহীন দুর্ভোগ পোহাতে হচ্ছে।
পুলিশ ও এলাকাবাসী জানান, গতকাল বুধবার বিকেল থেকে যানজট শুরু হতে থাকে। রাতে মহাসড়কে মির্জাপুর উপজেলার ধেরুয়া এলাকায় দুটি ট্রাক বিকল হলে যানজট তীব্র আকার ধারণ করে। আজ বৃহস্পতিবার সকাল ১০টার পর থেকে শুভুল্যা পর্যন্ত যানজট চলছে।
মির্জাপুরের গোড়াই মহাসড়ক থানার ভারপ্রাপ্ত কর্মকর্তা (ওসি) যোবাইদুল আলম বলেন, ধারণক্ষমতার চেয়ে কয়েক গুণ বেশি গাড়ি থাকার কারণে থেকে  যানজট লাগছে।
মির্জাপুর থানার ভারপ্রাপ্ত কর্মকর্তা (ওসি) গোলাম মোস্তফা বলেন, এই মহাসড়কে চলাচলকারী যানবাহনগুলো রাজধানীতে স্বাভাবিকভাবে ঢুকতে না পারায়ও যানজটের সৃষ্টি হচ্ছে। যানজট নিরসনে পুলিশ নিরলস পরিশ্রম করে যাচ্ছে।
