
আদালতের প্রতি সম্মান দেখিয়ে আবদুল আলীমকে দেওয়া আন্তর্জাতিক অপরাধ ট্রাইব্যুনালের রায় মেনে নিয়েছে আওয়ামী লীগ। একই কারণে সবাই এই রায় মেনে নেবেন বলে আশা ব্যক্ত করেছেন দলটির যুগ্ম সাধারণ সম্পাদক মাহবুব উল আলম হানিফ।আজ বুধবার কারওয়ান বাজারে টিসিবি ভবনের নিজ কার্যালয়ে আলীমের রায়ের বিষয়ে এ প্রতিক্রিয়া জানান আওয়ামী লীগের যুগ্ম সাধারণ সম্পাদক।হানিফ বলেন, ‘একাত্তর সালে আবদুল আলীম এতই নৃশংস গণহত্যা চালান যে, লোকজন তাঁকে বাঁশের খাঁচায় ভরে জয়পুরহাটের মোড়ে রেখে দেয়। কিন্তু বয়স আমলে নিয়ে আদালত এই কুখ্যাত রাজাকার শিরোমণিকে আমৃত্যু কারাদণ্ড দিয়েছেন।’আওয়ামী লীগের যুগ্ম সাধারণ সম্পাদক বলেন, ‘তার পরও আদালতের প্রতি শ্রদ্ধা জানিয়ে আমরা এই রায় মেনে নিচ্ছি। অন্য সবাই মেনে নেবেন এটা আমাদের প্রত্যাশা।’এদিকে রায়ে ক্ষুব্ধ প্রতিক্রিয়া ব্যক্ত করে ওয়ার্কার্স পার্টির সভাপতি রাশেদ খান মেনন প্রথম আলো ডটকমকে বলেন, ‘আলীম যখন মানুষ হত্যা করেছেন, তখন তিনি তো বয়স বিবেচনায় নেননি। তাহলে কেন আদালত তাঁর বয়স বিবেচনায় নিলেন। আমাদের প্রত্যাশা ছিল তাঁর সর্বোচ্চ শাস্তি।’একাত্তরে মুক্তিযুদ্ধকালে মানবতাবিরোধী অপরাধের মামলায় বিএনপির নেতা ও সাবেক মন্ত্রী আবদুল আলীমকে আমৃত্যু কারাদণ্ড দিয়েছেন আন্তর্জাতিক অপরাধ ট্রাইব্যুনাল-২। তবে তাঁর অপরাধ মৃত্যুদণ্ডের যোগ্য ছিল বলে উল্লেখ করেন ট্রাইব্যুনাল।
বিচারপতি ওবায়দুল হাসানের নেতৃত্বে তিন সদস্যের আন্তর্জাতিক অপরাধ ট্রাইব্যুনাল-২ আজ বুধবার এ রায় ঘোষণা করেন। রায়ে ট্রাইব্যুনাল বলেন, ‘আলীম যে অপরাধ করেছেন, তা মৃত্যুদণ্ড পাওয়ার যোগ্য। কিন্তু শারীরিক অবস্থা বিবেচনা করে মৃত্যু না হওয়া পর্যন্ত তাঁকে কারাবাসের আদেশ দেওয়া হলো।’
