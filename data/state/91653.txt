
গাইবান্ধার সাদুল্যাপুর উপজেলার যাত্রীবাহী বাসের সঙ্গে পাথরবোঝাই ট্রাকের সংঘর্ষে দুজন নিহত হয়েছেন। গতকাল সোমবার ধাপেরহাট বত্রিশমাইল এলাকায় এ দুর্ঘটনা ঘটে। এ সময় অন্তত আট বাসযাত্রী আহত হন।নিহত ব্যক্তিরা হলেন ট্রাকচালক ময়মনসিংহ জেলার গফরগাঁও এলাকার জাহেদুল ইসলাম (৩০) ও তাঁর সহকারী টাঙ্গাইলের শ্রীপুর এলাকার মিজান মিয়া (২৫)।সাদুল্যাপুর থানা-পুলিশ ও প্রত্যক্ষদর্শী সূত্রে জানা যায়, ঢাকা থেকে পঞ্চগড়গামী একটি যাত্রীবাহী বাস গতকাল সকাল সাতটার দিকে ধাপেরহাট বত্রিশমাইল এলাকায় পৌঁছায়। এ সময় বিপরীতমুখী পাথরবোঝাই একটি ট্রাকের সঙ্গে মুখোমুখি সংঘর্ষ হয়। এতে ট্রাকের সামনের অংশ দুমড়ে-মুচড়ে গেলে ট্রাকচালক জাহেদুল ও তাঁর সহকারী মিজানসহ বাসে থাকা আটজন যাত্রী আহত হন। গুরুতর আহত অবস্থায় জাহেদুলকে পলাশবাড়ী উপজেলা স্বাস্থ্য কমপ্লেক্সে নেওয়ার পথে তাঁর মৃত্যু হয়। সহকারী মিজান পীরগঞ্জ উপজেলা স্বাস্থ্য কমপ্লেক্সে চিকিৎসাধীন অবস্থায় গতকাল দুপুর সাড়ে ১২টার দিকে মারা যান। বাকি আহত ব্যক্তিদের পীরগঞ্জ উপজেলা স্বাস্থ্য কমপ্লেক্সে ভর্তি করা হয়েছে।গোবিন্দগঞ্জ হাইওয়ে থানার ভারপ্রাপ্ত কর্মকর্তা (ওসি) এনামুল হক প্রধান বলেন, বাস ও ট্রাকটি আটক করা হয়েছে। এ ঘটনায় গোবিন্দগঞ্জ থানায় একটি মামলা করা হয়েছে।
