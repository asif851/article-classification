
শিক্ষা প্রতিমন্ত্রী (মাদ্রাসা ও কারিগরি) কাজী কেরামত আলী বলেছেন, ‘এবার এসএসসি পরীক্ষায় কোনো প্রশ্নপত্র ফাঁস হয়নি। সারা দেশে পরীক্ষা কেন্দ্র চার হাজার। পরীক্ষা শুরুর কিছুক্ষণ আগে প্রশ্নের ছবি তুলে কেউ কেউ ফেসবুকে দিচ্ছে সরকারকে বিব্রত করার জন্য। তা ছাড়া যেসব প্রশ্ন পাওয়া যাচ্ছে, আমরা মিলিয়ে দেখেছি, প্রকৃত প্রশ্নের সঙ্গে এসবের মিল নেই।’শুক্রবার দুপুর ১২টার দিকে ষষ্ঠ আরডিএ জাতীয় বিতর্ক উৎসবের উদ্বোধনী বক্তব্যে শিক্ষা প্রতিমন্ত্রী এ মন্তব্য করেন। ‘আমাদের সব আমাদের হবে’ স্লোগানে আজ জেলা শিল্পকলা একাডেমি মিলনায়তনে দুই দিনব্যাপী এই উৎসবের আয়োজন করে রাজবাড়ী ডিবেট অ্যাসোসিয়েশন।প্রতিমন্ত্রী বলেন, কোচিং-বাণিজ্য বন্ধ করে দেওয়া হবে। কোচিং-বাণিজ্যের বিরুদ্ধে ভ্রাম্যমাণ আদালত পরিচালনা করা হবে। এ বিষয়ে শিক্ষক-সুশীল সমাজের প্রতিনিধিদের সঙ্গে বৈঠক হবে। প্রতিটি স্কুল ও মাদ্রাসায় কারিগরি শিক্ষা চালু করা হবে। কারণ কারিগরি শিক্ষার কোনো বিকল্প নেই।বিশেষ অতিথির বক্তব্যে রাজবাড়ী পৌরসভার মেয়র মহম্মদ আলী চৌধুরী বলেন, কিছু অসাধু শিক্ষকের কারণে প্রশ্নপত্র ফাঁস হচ্ছে। সরকারের যারা ভালো চায় না, সরকারকে বিপদে ফেলতে চায়, তারাই এ অসাধু কাজ করছে।বিতর্ক আয়োজক সংগঠনের সাধারণ সম্পাদক ফারুক উদ্দিন জানান, রাজবাড়ীর পাঁচটি উপজেলার ৫২টি স্কুল, কলেজ ও মাদ্রাসার ৩০০ বিতার্কিক উৎসবে অংশ নিয়েছে। এতে বাংলাদেশ প্রকৌশল বিশ্ববিদ্যালয়, ঢাকা বিশ্ববিদ্যালয়, জাহাঙ্গীরনগর বিশ্ববিদ্যালয় ও সরকারি রাজেন্দ্র কলেজের বিতার্কিকেরা এ উৎসবে বিচারকের দায়িত্ব পালন করছেন।অনুষ্ঠানে সভাপতিত্ব করেন সংগঠনের সভাপতি মেজবাহ উল করিম। বিশেষ অতিথি হিসেবে আরও বক্তব্য দেন শিক্ষাবিদ অধ্যাপক শংকর চন্দ্র সিনহা, সহকারী কমিশনার ক্বাফী বিন কবির, নারীনেত্রী দেবাহুতি চক্রবর্তী, জেলা শিক্ষা কর্মকর্তা সৈয়দ সিদ্দিকুর রহমান।উদ্বোধনের আগে একটি বর্ণাঢ্য শোভাযাত্রা শহরের বিভিন্ন সড়ক প্রদক্ষিণ করে। সভার শুরুতে অতিথিদের উত্তরীয় পরিয়ে দেওয়া হয়।
