
পুলিশের ‘চেইন অব কমান্ড’ ভেঙে পড়েছে বলে মন্তব্য করেছেন জাতীয় মানবাধিকার কমিশনের চেয়ারম্যান মিজানুর রহমান।দুর্বৃত্তদের হামলায় আহত ঢাকা বিশ্ববিদ্যালয়ের শিক্ষক ও অর্থনীতিবিদ মাহবুব উল্লাহকে আজ সোমবার রাজধানীর একটি হাসপাতালে দেখতে গিয়ে সাংবাদিকদের কাছে এ মন্তব্য করেন মিজানুর রহমান।গত শনিবার দুপুরে সুপ্রিম কোর্ট আইনজীবী সমিতি মিলনায়তনে সাবেক আইনমন্ত্রী মওদুদ আহমদের একটি বইয়ের প্রকাশনা অনুষ্ঠান থেকে বের হওয়ার পর মাহবুব উল্লাহর ওপর হামলা করে অজ্ঞাতপরিচয় দুর্বৃত্তরা। তিনি এখন রাজধানীর ল্যাবএইড বিশেষায়িত হাসপাতালে চিকিৎসাধীন।মাহবুব উল্লাহর শারীরিক অবস্থা দেখতে গিয়ে জাতীয় মানবাধিকার কমিশনের চেয়ারম্যান বলেন, ‘অবস্থাদৃষ্টে মনে হচ্ছে, পুলিশের চেইন অব কমান্ড ভেঙে পড়েছে। স্বরাষ্ট্রমন্ত্রী আইন অনুযায়ী থানাকে ব্যবস্থা নিতে বললেও তাতে কাজ হচ্ছে না।’পুলিশের মহাপরিদর্শক (আইজি) হাসান মাহমুদ খন্দকারের উদ্দেশে মিজানুর রহমান বলেন, ‘আমি বিনীতভাবে অনুরোধ করছি, আপনি পুলিশ বাহিনীকে যথাযথ নির্দেশ দিন, যাতে মানুষের অভিযোগ অনুযায়ী ব্যবস্থা নেওয়া হয়।’মাহবুব উল্লাহর ওপর হামলার নিন্দা জানিয়ে জাতীয় মানবাধিকার কমিশনের চেয়ারম্যান বলেন, তিনি (মাহবুব উল্লাহ) একজন স্বল্পভাষী ও শিষ্টভাষী মানুষ। সুপ্রিম কোর্টের মতো পবিত্র জায়গায় তাঁর ওপর এমন নগ্ন হামলা হয়েছে। তাঁর ওপর হামলার অর্থ হলো এখন কোনো বুদ্ধিজীবী আর নিরাপদ নন।মিজানুর রহমান বলেন, ‘যেকোনো বুদ্ধিজীবী যেকোনো ব্যাপারে মতামত ব্যক্ত করতে পারেন। কিন্তু হামলা করে তাঁর কণ্ঠরোধ করার ব্যবস্থা করলে তা গণতন্ত্রের জন্য শুভবার্তা বয়ে আনতে পারে না। যারা তাঁকে অপমান করেছে, তারাও যে একদিন অপমানের শিকার হবে না—এমন নিশ্চয়তা কে দেবে? এ ঘটনা খুবই নিন্দনীয়। আমি এর প্রতিবাদ জানাই।’চিকিৎসাধীন মাহবুব উল্লাহ প্রথম আলোকে বলেন, ‘আমি সরাসরি কোনো রাজনীতির সঙ্গে জড়িত না। আমার কোনো বক্তব্যে, কোনো কাজে তারা (হামলাকারীরা) ক্ষতিগ্রস্ত হয়েছে, তাও জানি না। আমার দুশ্চিন্তা হচ্ছে—এ ধরনের ঘটনা কী ঘটতেই থাকবে?’হামলাকারীদের চিনতে পারেননি বলেও জানান মাহবুব উল্লাহ।হাসপাতালের চিকিৎসকেরা জানিয়েছেন, মাহবুব উল্লাহর শারীরিক অবস্থা এখন ভালো। তবে আঘাতের কারণে তাঁর ডান চোখ কিছুটা ক্ষতিগ্রস্ত হয়েছে।
