
আওয়ামী লীগের নেতা ও সাবেক অর্থমন্ত্রী শাহ এএমএস কিবরিয়া হত্যা মামলার টানা দুই দিনের সাক্ষ্য গ্রহণের প্রথম দিন আজ বুধবার সাক্ষীরা আদালতে হাজির হননি। আজকের সাক্ষ্যগ্রহণ হয়নি। আগামীকাল বৃহস্পতিবার পরবর্তী সাক্ষ্য গ্রহণের দিন ধার্য করেছেন সিলেটের বিভাগীয় দ্রুত বিচার ট্রাইব্যুনালের বিচারক মো. মকবুল হোসেন। 
ট্রাইব্যুনালের বিশেষ সরকারি কৌঁসুলি (স্পেশাল পিপি) কিশোর কুমার কর জানান, এ মামলায় ১৭১ জন সাক্ষী। গত ৩০ সেপ্টেম্বর মামলার বাদী হবিগঞ্জের সাংসদ আবদুল মজিদ খান সাক্ষ্য দেওয়ার পর আজ ও কাল বৃহস্পতিবার দুই দিনব্যাপী সাক্ষ্য গ্রহণের তারিখ ধার্য করেন আদালত। আবদুর রউফ ও এরফান আলী নামে দুই সাক্ষীর আজ সাক্ষ্য দেওয়ার কথা ছিল। কিন্তু সাক্ষীরা আদালতে আসেননি।
২০০৫ সালের ২৭ জানুয়ারি হবিগঞ্জের বৈদ্যেরবাজারে জনসভায় গ্রেনেড হামলায় কিবরিয়াসহ পাঁচজন নিহত হন। এ ঘটনায় জেলা আওয়ামী লীগের সাধারণ সম্পাদক ও বর্তমানে সাংসদ আবদুল মজিদ খান হত্যা ও বিস্ফোরক আইনে হবিগঞ্জ থানায় দুটি মামলা করেন। দীর্ঘ ১০ বছর পর সিলেটের দ্রুত বিচার ট্রাইব্যুনালে গত ১৩ সেপ্টেম্বর অভিযোগ গঠনের মাধ্যমে হত্যা মামলার বিচারকাজ শুরু হয়। এ মামলায় সাবেক স্বরাষ্ট্র প্রতিমন্ত্রী লুৎফুজ্জামান বাবর ও সিলেট সিটি করপোরেশনের সাময়িক বরখাস্ত হওয়া মেয়র আরিফুল হক চৌধুরীসহ ৩২ জনের বিরুদ্ধে অভিযোগ গঠন করেছেন আদালত।
এঁদের মধ্যে লুৎফুজ্জামান বাবর, আরিফুল হক, জি কে গউছ, মুফতি হান্নানসহ ১৪ জন কারাগারে আটজন জামিনে আছেন। বিএনপির নেতা হারিছ চৌধুরীসহ ১০ জন পলাতক। চলতি বছরের ২১ জুন মামলাটি হবিগঞ্জ আদালত থেকে সিলেটের বিভাগীয় দ্রুত বিচার ট্রাইব্যুনালে স্থানান্তর করা হয়।
 
আরও  পড়ুন..
১০ বছর পর বিচার শুরু
