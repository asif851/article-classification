
প্রায় দুই কোটি টাকা আত্মসাতের অভিযোগে অগ্রণী ব্যাংকের সহকারী মহাব্যবস্থাপক ও একজন ব্যবসায়ীর বিরুদ্ধে অভিযোগপত্র অনুমোদন দিয়েছে দুর্নীতি দমন কমিশন (দুদক)। আজ বুধবার কমিশনের সভায় এ অনুমোদন দেওয়া হয় বলে জানিয়েছেন দুদকের উপপরিচালক (জনসংযোগ কর্মকর্তা) প্রণব কুমার ভট্টাচার্য।
যাঁদের বিরুদ্ধে অভিযোগপত্র দেওয়া হচ্ছে তাঁরা হলেন‍ অগ্রণী ব্যাংকের ধানমন্ডি শাখার সাবেক ব্যবস্থাপক (বর্তমানে মাদারীপুর আঞ্চলিক কার্যালয়ের এজিএম) মো. জাকির হোসেন ও মেসার্স এ রশিদ এন্টারপ্রাইজের মালিক আবদুল রশিদ। শিগগিরই বিচারিক কার্যক্রম পরিচালনার জন্য আদালতে অভিযোগপত্র দাখিল করা হবে।দুদক সূত্র জানায়, আমদানি মূল্য বাবদ ব্যাংকের পাওনা এক কোটি ৯৯ লাখ ২৭ হাজার ৭৯৯ টাকা ব্যাংক রপ্তানিকারককে পরিশোধ করলেও আমদানিকারক রশিদ এন্টারপ্রাইজ ব্যাংকের টাকা পরিশোধ করেনি। অগ্রণী ব্যাংকের ওই কর্মকর্তার যোগসাজশে তিনি এ জালিয়াতি করেছেন। গত বছরের ১ জুলাই ধানমন্ডি থানায় এ অভিযোগে মামলা করে দুদক।মামলার তদন্ত করেন উপপরিচালক মো. ফরিদ আহমেদ পাটোয়ারী। তদন্তে অভিযুক্তদের বিরুদ্ধে দালিলিক প্রমাণ পাওয়া গেছে বলে দুদক সূত্র জানিয়েছে। সূত্রটি আরও জানায়, জাল কাগজপত্র তৈরি করে ওই ঋণ গ্রহণ করা হয়েছিল বলে দুদকের তদন্তে প্রমাণ হয়েছে। পেমেন্ট অ্যাগেইনস্ট ডকুমেন্ট (পিএডি) ঋণের মাধ্যমে এ অর্থ আত্মসাৎ করা হয়।
