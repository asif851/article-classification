
জঙ্গিবাদ, নাশকতা ও আগুন-সন্ত্রাস ছাড়া দেশে সাংবিধানিক বা রাজনৈতিক কোনো সমস্যা নেই। তাই সবার আগে এই নাশকতা ও আগুন-সন্ত্রাস বন্ধ করতে হবে বলে মন্তব্য করেছেন তথ্যমন্ত্রী হাসানুল হক ইনু।আজ বুধবার সকালে ব্যক্তিগত সফরে সিঙ্গাপুরের উদ্দেশে ঢাকা ছাড়ার আগে হজরত শাহজালাল আন্তর্জাতিক বিমানবন্দরের ভিআইপি লাউঞ্জে সাংবাদিকদের সঙ্গে মতবিনিময়কালে তথ্যমন্ত্রী এ কথা বলেন। চিকিৎসা শেষে ১৬ ফেব্রুয়ারি তাঁর দেশে ফেরার কথা। যাঁরা সংলাপের কথা বলছেন, তাঁদের অনুরোধ জানিয়ে তথ্যমন্ত্রী বলেন, ‘অনুগ্রহ করে নাশকতা ও আগুন-সন্ত্রাস বন্ধে বেগম খালেদা জিয়ার কাছে তদবির করুন, ধরনা দিন।’ইনু বলেন, আন্দোলনের নামে জঙ্গিবাদী, আগুন-সন্ত্রাসী ও যুদ্ধাপরাধী—এই তিন গণতন্ত্রের শত্রুকে হালকা করা, আড়াল করা বা হালাল করা চলবে না। সরকার রাজনৈতিক কোনো দমন-পীড়ন করছে না, বরং জনগণের জানমাল বাঁচাতে আগুন-সন্ত্রাসীদের দমন করার জন্য আইনানুগ পদক্ষেপ নিয়েছে।মন্ত্রী বলেন, ‘নাশকতাকারী ও আগুন-সন্ত্রাসীদের পরাজিত করার পরই কেবল অন্যান্য রাজনৈতিক বিষয়ে আলোচনা হতে পারে, এর আগে অন্য কোনো চিন্তা নয়।’
