
ফেসবুকে জাতির জনক বঙ্গবন্ধু শেখ মুজিবুর রহমান সম্পর্কে আপত্তিকর মন্তব্য করার অভিযোগে নড়াইলে বাবা ও ছেলের নামে মামলা হয়েছে। গতকাল সোমবার রাতেই বাবা আলী আহম্মদ মোল্যাকে গ্রেপ্তার করা হয়েছে। সদর উপজেলার যুবলীগ সভাপতি মাহাফুজুর রহমান তথ্যপ্রযুক্তি আইনে গতকাল এ মামলা করেন।
মামলার বাদী মাহাফুজুর রহমান বলেন, নড়াইল সদর উপজেলার তুলারামপুর গ্রামের আলী আহম্মদ মোল্যার ছেলে নাজমুল হোসেন ১৪ আগস্ট ফেসবুকে বঙ্গবন্ধু ও জাতীয় শোক দিবসকে নিয়ে একটি আপত্তিকর মন্তব্য করেন। তিনি বলেন, ‘ফেসবুকে ছবিসহ ওই স্ট্যাটাস আমার কাছে সংরক্ষিত আছে।’
সদর থানার ভারপ্রাপ্ত কর্মকর্তা (ওসি) সুবাস বিশ্বাস বলেন, মামলার অপর আসামি নাজমুলকে গ্রেপ্তারের চেষ্টা চলছে।
