
সারা দেশে চলা সহিংসতা, জ্বালাও, পোড়াও, দমন-পীড়নের প্রতিবাদে প্রতীকী অনশন শুরু করেছেন জাতীয় পার্টির চেয়ারম্যান এইচ এম এরশাদ। আজ বৃহস্পতিবার বেলা ১১টার দিকে রাজধানীর কাকরাইলে জাতীয় পার্টির কার্যালয়ের সামনে তাঁর নেতৃত্বে এই গণ-অনশন শুরু হয়। বিকেল চারটা পর্যন্ত অনশন চলবে।গণ-অনশন কর্মসূচিতে বিভিন্ন অঙ্গসংগঠনের নেতারা বক্তব্য দেন। তাঁরা বলেন, এই সরকার যে ক্ষমতায় এসেছে, এর পেছনে জাতীয় পার্টির অবদান অনেক। জাতীয় পার্টি সরকারকে সহযোগিতা করতে চায়। সরকারের ভুলও তারা সংশোধন করবে।কয়েকজন নেতা বলেন, জাতীয় পার্টি ক্ষমতায় না থাকলে উন্নয়ন সম্ভব নয়। জাতীয় পার্টির সমর্থনে সরকার ক্ষমতায় থাকলেও এরশাদের বিরুদ্ধে করা মামলাগুলো প্রত্যাহার করা হচ্ছে না। এতে ক্ষোভ প্রকাশ করেন নেতারা।গণ-অনশনে প্রধান অতিথি ছিলেন জাতীয় পার্টির চেয়ারম্যান এইচ এম এরশাদ। সেখানে জাতীয় পার্টির মহাসচিব জিয়াউদ্দিন আহমেদ বাবলু, এরশাদের ভাই ও দলের সভাপতিমণ্ডলীর সদস্য জি এম কাদেরসহ দলের কেন্দ্রীয় ও ঢাকা মহানগরের নেতারা উপস্থিত রয়েছেন।
