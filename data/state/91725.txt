
নারায়ণগঞ্জের রূপগঞ্জে নিখোঁজের এক দিন পর আজ রোববার আল আমিন (১৬) নামের এক কিশোরের লাশ উদ্ধার করা হয়েছে। দুপুরে তারাব পৌরসভা রূপসী স্লুইসগেট এলাকায় লাশটি পাওয়া যায়। আল আমিন রূপসী নিউ মডেল স্কুলের দশম শ্রেণীর ছাত্র। তার বাবার নাম কাঞ্চন মিয়া।পুলিশের ধারণা, প্রেমঘটিত বিষয়ে এই হত্যাকাণ্ড ঘটে থাকতে পারে। এই ঘটনায় জিজ্ঞাসাবাদের জন্য পুলিশ দুজনকে আটক করেছে।এলাকাবাসীর বরাত দিয়ে রূপগঞ্জ থানার ভারপ্রাপ্ত কর্মকর্তা (ওসি) মীর আসাদুজ্জামান জানান, গতকাল রাত নয়টার দিকে উপজেলার দক্ষিণ রূপসী এলাকার বাড়ি থেকে কে বা কারা মুঠোফোনে আল আমিনকে ডেকে নিয়ে যায়। এর পর থেকে সে নিখোঁজ থাকে। আজ দুপুরে রূপসী স্লুইসগেট এলাকার ডেকোর মাঠে এলাকার লোকজন লাশ দেখতে পেয়ে খবর দিলে পুলিশ লাশ উদ্ধার করে।ওসি আরও জানান, একই ক্লাসের এক ছাত্রীর সঙ্গে আল আমিনের প্রেমের সম্পর্ক ছিল। এই নিয়ে ওই ছাত্রীর বাবা আল আমিনসহ তার পরিবারকে হুমকিও দিয়েছিলেন।ধারণা করা হচ্ছে, ওই মেয়ে ও তার মামা এবং আরও কয়েকজন মিলে আল আমিনকে হত্যার পর লাশ ফেলে গেছে। এ ঘটনায় জিজ্ঞাসাবাদের জন্য ওই মেয়ের মা ও মামাকে আটক করা হয়েছে।গত শুক্রবার দুপুরে মাদক সেবনে বাধা দেওয়ায় রূপগঞ্জের কুলুয়াদী এলাকায় স্কুলশিক্ষক মেহেদী হাসান ওরফে বাবুকে কুপিয়ে হত্যা করেছে সন্ত্রাসীরা। এর আগে ১ ফেব্রুয়ারি রূপগঞ্জের সদর ইউনিয়নের ভিংরাব এলাকা থেকে স্কুলছাত্র নাঈম মিয়ার (১৪) গলাকাটা লাশ উদ্ধার করে পুলিশ।
 
