
চুয়াডাঙ্গায় নজির বিশ্বাস (৬৫) নামের এক কৃষকের মৃত্যু হয়েছে। গতকাল সোমবার রাতে চুয়াডাঙ্গা সদর হাসপাতালে চিকিৎসাধীন অবস্থায় নজির বিশ্বাস মারা যান। তিনি গরু কেনার জন্য হাটে যাওয়ার পথে অজ্ঞান পার্টির খপ্পরে পড়েছিলেন বলে ধারণা করা হচ্ছে।
নজির বিশ্বাসের বাড়ি ঝিনাইদহ জেলার মহেশপুর উপজেলার কুশোডাঙ্গা গ্রামে। দুর্বৃত্তরা ৪৫ হাজার টাকা চুরি করেছে বলে জানিয়েছেন নজিরের ভাতিজা।
নজিরের ভাতিজা সাইফুল ইসলাম বলেন, গরু কেনার জন্য চাচা নজির বিশ্বাস ছেলে আবু বকর ও এক শ্যালককে নিয়ে গতকাল দুপুরে বাড়ি থেকে চুয়াডাঙ্গার ডুগডুগি পশুহাটের উদ্দেশে রওনা দেন। তাঁরা তিনজন আলমসাধুতে (ইঞ্জিনচালিত দেশীয় যান) চড়ে চুয়াডাঙ্গার জীবননগর উপজেলার উথলী মোড়ে যান। সেখান থেকে শাপলা পরিবহনের একটি বাসে ওঠেন। নজির বিশ্বাস গরু কেনার ৪৫ হাজার টাকা নিয়ে বাসের ভেতরে যান। ভিড়ের কারণে ছেলে ও শ্যালক ছাদে ওঠেন। ডুগডুগি হাটে বাস পৌঁছালে ছেলে ও শ্যালক তড়িঘড়ি নেমে পড়েন। বাস ছেড়ে দেওয়ার পর বুঝতে পারেন নজির বিশ্বাস নামেননি। এর পর থেকে তাঁরা নজির বিশ্বাসের খোঁজ শুরু করেন।
শাপলা পরিবহনের বাসটি চুয়াডাঙ্গা টার্মিনালে পৌঁছানোর পর বাসের শ্রমিকেরা সিটে অজ্ঞান অবস্থায় নজিরকে দেখতে পান। তাঁকে চুয়াডাঙ্গা সদর হাসপাতালে নেওয়া হয়। সেখানে চিকিৎসাধীন অবস্থায় গতকাল রাত ১০টার দিকে তাঁর মৃত্যু হয়।
চুয়াডাঙ্গা সদর হাসপাতালের জরুরি বিভাগের চিকিৎসক সউদ কবীর মালিক বলেন, অজ্ঞান অবস্থায় নজির বিশ্বাসকে হাসপাতালে আনা হয়। তিনি অজ্ঞান পার্টির খপ্পরে পড়ে বিষাক্ত কিছু খেয়েছিলেন বলে ধারণা করা হচ্ছে।
নজিরের ভাতিজা সাইফুল ইসলাম গতকাল রাতে হাসপাতালে পৌঁছে চাচার লাশ শনাক্ত করেন এবং গ্রামের বাড়িতে নিয়ে যান।  চুয়াডাঙ্গা সদর থানার ভারপ্রাপ্ত কর্মকর্তা (ওসি) সাইফুল ইসলাম বলেন, নিহতের পরিবার ও হাসপাতাল কর্তৃপক্ষ থানায় কিছু জানায়নি।
