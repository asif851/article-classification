
টাঙ্গাইল ও ব্রাহ্মণবাড়িয়ায় পৃথক সড়ক দুর্ঘটনায় কলেজছাত্রসহ অন্তত চারজন নিহত হয়েছেন। আহত হয়েছেন আরও তিনজন। গত শনিবার ও গতকাল রোববার এসব দুর্ঘটনা ঘটে।
পুলিশ ও প্রত্যক্ষদর্শীদের বরাত দিয়ে প্রতিনিধিদের পাঠানো খবর:
টাঙ্গাইল শহরের বাইপাস ও ঘাটাইলের আঠারদানা এলাকায় গতকাল পৃথক দুটি সড়ক দুর্ঘটনায় দুজন নিহত ও তিনজন আহত হয়েছেন।
এলেঙ্গা হাইওয়ে পুলিশ ফাঁড়ির দায়িত্বপ্রাপ্ত কর্মকর্তা সার্জেন্ট জাহাঙ্গীর আলম বলেন, বেলা সাড়ে তিনটার দিকে বাইপাসের আশেকপুর এলাকায় একটি ট্রাক একটি মোটরসাইকেলকে চাপা দেয়। এতে মোটরসাইকেলটির চালক শাহ্ আজিজুর রহমান (৪৪) দুর্ঘটনাস্থলেই নিহত হন।
ঘাটাইল থানার ওসি মো. কামাল হোসেন বলেন, মধুপুর থেকে রডভর্তি একটি ট্রাক এলেঙ্গা যাচ্ছিল। ট্রাকটি গতকাল সকাল ১০টার দিকে ঘাটাইল উপজেলার আঠারদানা এলাকায় পৌঁছালে পাথরভর্তি একটি ট্রাকের সঙ্গে এর মুখোমুখি সংঘর্ষ হয়। এতে শফিকুল ইসলাম (৩২) নামের এক ট্রাকযাত্রী নিহত হন।
এদিকে সখীপুর উপজেলায় হিমেল হাসান (১৭) নামের এক কলেজছাত্র নিহত হয়েছে। সে গতকাল দুপুরে মোটরসাইকেলে চড়ে বহেড়াতৈল থেকে সখীপুর উত্তরা মোড়ে ভাড়া বাসায় আসছিল। সখীপুর-বহেড়াতৈল সড়কের উত্তরা মোড় এলাকায় মোটরসাইকেলটি নিয়ন্ত্রণ হারিয়ে সড়কের পাশে গাছের সঙ্গে ধাক্কা খায়। এতে তার মাথায় গুরুতর চোট লাগে। হাসপাতালে নেওয়ার পথে বেলা তিনটার দিকে সে মারা যায়।
ব্রাহ্মণবাড়িয়ার সরাইল-নাসিরনগর-লাখাই আঞ্চলিক মহাসড়কের সরাইল উপজেলার কালীকচ্ছ বাজারে গত শনিবার সন্ধ্যায় মাটিবোঝাই একটি ট্রাক্টর বাদল রায় (৪৫) নামের এক মোটরসাইকেল আরোহীকে ধাক্কা দেয়। এতে তিনি গুরুতর আহত হন। স্থানীয় লোকজন তাঁকে উদ্ধার করে জেলা সদর হাসপাতালে ভর্তি করেন। গতকাল ভোরে বাদল মারা যান।
 
