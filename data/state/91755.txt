
ক্ষমতাসীন দল আওয়ামী লীগের সমালোচনা করে বক্তব্য দেওয়ার এক দিন পর তা অস্বীকার করেছেন জাতীয় পার্টির (জাপা) চেয়ারম্যান হুসেইন মুহম্মদ এরশাদ। তিনি দাবি করেন, গত বৃহস্পতিবার জাতীয় যুব সংহতির মতবিনিময় সভায় কোনো রাজনৈতিক দলকে ‘ধিক্কৃত’ দল বলেননি এবং আওয়ামী লীগ ৬০ আসন পাবে—এমন কথাও বলেননি।গতকাল শনিবার এরশাদের গণমাধ্যম ও রাজনৈতিক সচিব সুনীল শুভ রায়ের সই করা এক বিজ্ঞপ্তিতে এ দাবি করা হয়। এতে দাবি করা হয়, এরশাদ বলেছিলেন, আওয়ামী লীগ ৪০ শতাংশ ভোট পেয়েও একবার ৬০টির মতো আসন পেয়েছিল। অথচ আনুপাতিক ভোটের ভিত্তিতে সংসদ সদস্য নির্বাচনের পদ্ধতি প্রবর্তন করা হলে প্রতিটি ভোটের মূল্য থাকবে। সেবার ৪০ শতাংশ ভোট পাওয়ায় ওই পদ্ধতিতে আওয়ামী লীগের আসনসংখ্যা দাঁড়াত ১২০।প্রকৃতপক্ষে বিজ্ঞপ্তিতে উল্লেখ করা কথাগুলো বৃহস্পতিবারের সভায় এরশাদ বলেননি। তাঁর ওই বক্তব্য প্রথম আলোর কাছে ধারণ করা আছে। এরশাদ ওই বক্তৃতায় আওয়ামী লীগ ও বিএনপির কড়া সমালোচনা করেন। একপর্যায়ে দলের নেতা-কর্মীদের প্রশ্ন করেন, এই মুহূর্তে সবচেয়ে জনপ্রিয় দল কোনটি? কর্মীরা জবাব দেন, ‘জাতীয় পার্টি।’ এরপর প্রশ্ন করেন, এই মুহূর্তে জনগণের কাছে সবচেয়ে ধিক্কৃত দল কোনটি? কর্মীরা বলেন, ‘আওয়ামী লীগ।’কর্মীদের এই জবাবের পর এরশাদ বলেন, ‘আমি নামটি বলতে চাই না। আগে ৪০ পার্সেন্ট ভোট পেলেও এবার তারা ২০ পার্সেন্ট পাবে। আসন পাবে ৬০টি। আমাদের আসন এর চেয়ে অনেক বাড়বে।’
