
ইংরেজি মাধ্যমের স্কুলশিক্ষার্থীদের টিউশন ফির ওপর সাড়ে ৭ শতাংশ ভ্যাট আরোপ অবৈধ ঘোষণা করে হাইকোর্টের দেওয়া রায় ২৯ জানুয়ারি পর্যন্ত স্থগিত করেছেন আপিল বিভাগ।
হাইকোর্টের রায় স্থগিত চেয়ে জাতীয় রাজস্ব বোর্ডের (এনবিআর) করা আবেদনের শুনানি নিয়ে আজ মঙ্গলবার প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের চার সদস্যের বেঞ্চ এই আদেশ দেন।
আদালতে রাষ্ট্রপক্ষের শুনানিতে ছিলেন ডেপুটি অ্যাটর্নি জেনারেল এস এম মনিরুজ্জামান।
রিট আবেদনকারীর পক্ষে শুনানিতে ছিলেন এ এম আমিন উদ্দিন ও এম মনজুর আলম।
পরে ডেপুটি অ্যাটর্নি জেনারেল এস এম মনিরুজ্জামান প্রথম আলোকে বলেন, হাইকোর্টের রায় স্থগিত হয়েছে। ফলে ইংরেজি মাধ্যমের স্কুলশিক্ষার্থীদের টিউশন ফির বিপরীতে ভ্যাট আদায়ে আইনগত বাধা নেই।
রিট আবেদনকারীর আইনজীবী এম মনজুর আলম বলেন, ২৯ জানুয়ারির মধ্যে আবেদনকারীকে নিয়মিত লিভ টু আপিল করতে বলা হয়েছে।
ইংরেজি মাধ্যমের স্কুলশিক্ষার্থীদের টিউশন ফির ওপর সাড়ে ৭ শতাংশ ভ্যাট আরোপ অবৈধ ঘোষণা করে গত ১২ ডিসেম্বর রায় দেন হাইকোর্ট।
হাইকোর্টের রায়ে স্থগিতাদেশ চেয়ে রাষ্ট্রপক্ষ আবেদন করলে চেম্বার বিচারপতি বিষয়টি আপিল বিভাগের নিয়মিত বেঞ্চে শুনানির জন্য পাঠিয়ে দেন। আজ শুনানি নিয়ে আদেশ দেন আপিল বিভাগ।
আইনজীবীরা জানান, গত বছরের ৫ জুন এনবিআর একটি পরিপত্র জারি করে। এর একটি অংশে ইংরেজি মাধ্যমের স্কুলশিক্ষার্থীদের টিউশন ফির ওপর সাড়ে ৭ শতাংশ ভ্যাট আরোপ করা হয়। এর বৈধতা নিয়ে রিট হয়। আদালত রুল দেন। এর ধারাবাহিকতায় হাইকোর্ট ওই ভ্যাট আরোপ অবৈধ ঘোষণা করে রায় দেন।
আরও পড়ুন:টিউশন ফির বিপরীতে ভ্যাট আদায় অবৈধটিউশন ফির বিপরীতে ভ্যাট নিয়ে হাইকোর্টের রায় স্থগিত হয়নি
