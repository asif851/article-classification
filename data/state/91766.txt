
 
কুড়িগ্রামের ফুলবাড়ী সীমান্ত থেকে দুই বাংলাদেশি কিশোরকে গতকাল শুক্রবার রাতে আটক করে নিয়ে গেছে ভারতীয় সীমান্তরক্ষী বাহিনী (বিএসএফ)। ভারত থেকে চোরাপথে গরু নিয়ে আসার সময় তাদের আটক করা হয় বলে জানা গেছে।
আটক দুই কিশোর হলো উপজেলার গোড়ক মণ্ডল নামাটারী গ্রামের আবু হোসেনের ছেলে ও পশ্চিম ফুলমতি উচ্চবিদ্যালয়ের অষ্টম শ্রেণির ছাত্র মো. আলামিন (১৪) ও একই এলাকার ইসলাম আলীর ছেলে মো. মিজানুর রহমান (১৩)। সে একই বিদ্যালয়ের সপ্তম শ্রেণির ছাত্র। 
বর্ডার গার্ড বাংলাদেশ (বিজিবি) ও এলাকাবাসী সূত্রে জানা গেছে, গতকাল রাতে গোড়ক মণ্ডল সীমান্তের আন্তর্জাতিক পিলার নম্বর ৯২৯-এর  বিপরীতে ভারতের দিনহাটার খারিদা হরিদাস খামার এলাকা দিয়ে একটি দল গরু নিয়ে কাঁটা তার পার হওয়ার চেষ্টা করছিল। এ সময় ওই এলাকার সীমান্ত ফাঁড়ির বিএসএফ সদস্যরা তাদের ধাওয়া করে ওই দুজনকে আটক করে পুলিশের মাধ্যমে কারাগারে পাঠান।
খবর পেয়ে গোরক মণ্ডল সীমান্ত ফাঁড়ির বিজিবির সদস্যরা দুই বাংলাদেশি কিশোরকে ফিরিয়ে আনতে বিএসএফের কাছে পতাকা বৈঠকের প্রস্তাব পাঠান। বিএসএফ এখনো তাদের ফেরত দেয়নি বলে জানা গেছে।
ঘটনার সত্যতা নিশ্চিত করে ৪৫ বিজিবির শিমুলবাড়ী কোম্পানি কমান্ডার সহিদুজ্জামান বলেন, আটক দুই কিশোরকে ফেরত আনতে বিএসএফকে চিঠি দেওয়া হয়েছে।
