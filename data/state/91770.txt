
কক্সবাজারের টেকনাফের হ্নীলা এলাকায় গতকাল শুক্রবার রাতে নৌকা থেকে এক লাখ ২০ হাজার ইয়াবা উদ্ধার করেছে বর্ডার গার্ড বাংলাদেশ (বিজিবি)। তবে এ ঘটনায় কাউকে আটক করা যায়নি। ইয়াবাগুলোর মূল্য প্রায় সাড়ে তিন কোটি টাকা বলে জানায় বিজিবি। বিজিবি সূত্র জানায়, গোপন সংবাদের ভিত্তিতে গতকাল রাত একটার দিকে উপজেলার হ্নীলা ইউনিয়নে দুই নম্বর স্লুইসগেট এলাকায় অবস্থান নেয় বিজিবি। ওই সময় একটি নৌকা নাফ নদীর শূন্যরেখা অতিক্রম করে টেকনাফের কাছাকাছি এলে নৌকাটিকে থামার সংকেত দেন বিজিবি সদস্যরা। তখন পাচারকারীরা নদীতে ঝাঁপ দিয়ে সাঁতরে পালিয়ে যান। পরে নৌকাতে তল্লাশি চালিয়ে একটি ব্যাগের ভেতর থেকে ইয়াবাগুলো উদ্ধার করে বিজিবি। ৪২ বর্ডার গার্ড ব্যাটালিয়নের অধিনায়ক লেফটেন্যান্ট কর্নেল মো. আবু জার আল জাহিদ প্রথম আলোকে বলেন, উদ্ধার করা ইয়াবা বড়িগুলো ব্যাটালিয়ন সদরে জমা রাখা হয়েছে। পরে মাদকদ্রব্য নিয়ন্ত্রণ অধিদপ্তর, স্থানীয় গণ্যমান্য ব্যক্তি ও গণমাধ্যম কর্মীদের উপস্থিতিতে সেগুলো ধ্বংস করা হবে। এ ঘটনায় আইনানুগ ব্যবস্থা নেওয়া হবে।
