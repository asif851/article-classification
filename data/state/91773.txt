
চীনের প্রেসিডেন্ট শি জিনপিং দুই দিনের সফরে আগামী ১৪ অক্টোবর ঢাকায় আসছেন। তাঁর এই সফরে বাংলাদেশের বৃহদায়তন প্রকল্পে চীনের অর্থায়নসহ দুই দেশের মধ্যে অর্থনৈতিক ও বাণিজ্যিক সহযোগিতা বৃদ্ধির বিষয়টি গুরুত্ব পাবে। পাশাপাশি চীনের সঙ্গে ব্যাপক বাণিজ্য বৈষম্য কমাতে বাংলাদেশের পণ্য রপ্তানি বাড়ানোর বিষয়টি নিয়ে আলোচনা হবে। ঢাকায় নিযুক্ত চীনের রাষ্ট্রদূত মা মিং কিয়াং গতকাল মঙ্গলবার ভারপ্রাপ্ত পররাষ্ট্রসচিব রিয়ার অ্যাডমিরাল (অব.) মো. খুরশেদ আলমের সঙ্গে তাঁর দপ্তরে দেখা করেন। এ সময় চীনের প্রেসিডেন্টের আসন্ন ঢাকা সফর নিয়ে আলোচনা হয়।পররাষ্ট্র মন্ত্রণালয়ের কর্মকর্তারা বলেন, চীনের প্রেসিডেন্ট শি জিনপিং তাঁর সফরের প্রথম দিনে প্রধানমন্ত্রী শেখ হাসিনার সঙ্গে আনুষ্ঠানিক বৈঠক করবেন। তিনি রাষ্ট্রপতি মো. আবদুল হামিদের সঙ্গে সৌজন্য সাক্ষাৎ করবেন। জানতে চাইলে ঢাকায় চীনা দূতাবাসের এক কূটনীতিক গতকাল সন্ধ্যায় প্রথম আলোকে বলেন, অক্টোবরের দ্বিতীয় সপ্তাহে চীনের প্রেসিডেন্ট শি জিনপিং বাংলাদেশ সফরে আসছেন। কূটনৈতিক সূত্রে জানা গেছে, চীনের প্রেসিডেন্টের সফরের সময় চট্টগ্রামে কর্ণফুলী নদীর তলদেশে একটি টানেল নির্মাণ এবং আনোয়ারায় চীনের জন্য বিশেষায়িত অর্থনৈতিক অঞ্চলের উদ্বোধন করার বিষয়ে প্রস্তুতি চলছে। দুই দেশের শীর্ষ নেতাদের আলোচনায় পায়রায় গভীর সমুদ্রবন্দর নির্মাণ, সামুদ্রিক অর্থনীতি, সামরিক খাতে সহযোগিতার বিষয়গুলো আসবে। এ ছাড়া সীতাকুণ্ড থেকে চট্টগ্রাম ও কক্সবাজার পর্যন্ত মেরিন ড্রাইভ এক্সপ্রেসওয়ে, আখাউড়া থেকে সিলেট পর্যন্ত রেললাইনকে ডুয়েল গেজে রূপান্তর, মংলা বন্দরের আধুনিকায়ন, বড়পুকুরিয়া কয়লাখনির উৎপাদনক্ষমতা বাড়ানো, ঢাকা-সিলেট মহাসড়ক চার লেন করাসহ বেশ কয়েকটি প্রকল্প বাস্তবায়নের চুক্তি সইয়ের প্রস্তুতি নেওয়া হচ্ছে।
