
বিদ্যুৎ, জ্বালানি ও খনিজ সম্পদ প্রতিমন্ত্রী নসরুল হামিদ বলেছেন, রামপাল প্রকল্প থেকে সরে আসার সুযোগ নেই। সর্বাধুনিক প্রযুক্তিতে নির্মিত হবে বলে রামপাল বিদ্যুৎকেন্দ্রের কারণে পরিবেশের তেমন কোনো ক্ষতি হবে না।
আজ শনিবার দুপুরে সিলেট শাহজালাল বিজ্ঞান ও প্রযুক্তি বিশ্ববিদ্যালয়ের পেট্রোলিয়াম অ্যান্ড মাইনিং ইঞ্জিনিয়ারিং বিভাগের যুগপূর্তি অনুষ্ঠানের উদ্বোধন শেষে সাংবাদিকদের প্রশ্নের জবাবে প্রতিমন্ত্রী নসরুল হামিদ এসব কথা বলেন।
প্রতিমন্ত্রী বলেন, যত দ্রুত সম্ভব খুলনায় বিদ্যুৎ পৌঁছাতে হবে। কেননা, পদ্মা সেতু নির্মিত হলে সেখানে চার থেকে পাঁচ হাজার মেগাওয়াট বিদ্যুতের চাহিদা বেড়ে যাবে। এ চাহিদা মেটাতে রামপাল বিদ্যুৎ প্রকল্প থেকে সরে আসার সুযোগ নেই। বরং বর্ধিত চাহিদা মেটাতে বিদ্যুৎ উৎপাদনে আরও প্রকল্প নেওয়া হবে।
রামপাল বিদ্যুৎ প্রকল্প নিয়ে উদ্বেগ জানিয়ে ইউনেসকোর দেওয়া প্রতিবেদন প্রসঙ্গে প্রতিমন্ত্রী বলেন, ইউনেসকোর দেওয়া প্রতিবেদনের জবাব দেওয়া হয়েছে। ওই প্রতিবেদন প্রকল্পে কোনো বাধা হয়ে দাঁড়াবে না। দ্রুত রামপাল বিদ্যুৎ প্রকল্প বাস্তবায়ন করা হবে।
