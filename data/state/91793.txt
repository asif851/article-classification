
অবরোধের মধ্যেই বিএনপির নেতৃত্বাধীন ২০-দলীয় জোটের ডাকা ৭২ ঘণ্টার হরতাল শুরু হয়েছে সকাল ছয়টা থেকে। এরই মধ্যে রাজধানীতে তিনটি গাড়িতে আগুন দিয়েছে দুর্বৃত্তরা। এতে জনমনে কিছুটা সময়ের জন্য আতঙ্ক ছড়িয়ে পড়লেও জীবনের তাগিদে রাস্তায় নামতেই হয় মানুষকে। ফলে হরতালের অন্যান্য দিনের মতো আজও রাজধানীতে যান চলাচল স্বাভাবিক রয়েছে। কোথাও কোথাও যানজটও সৃষ্টি হয়েছে।
রাজধানীর গুলিস্তান, পল্টন, শাহবাগ, বাংলামোটর ও কারওয়ান বাজার ঘুরে সকাল থেকেই যান চলাচল স্বাভাবিক দেখা গেছে। সড়কে গণপরিবহনের পাশাপাশি ব্যক্তিগত গাড়ি ও ছোট যানবাহন চলাচল করছে। পান্থপথ, মগবাজার, মৌচাক, ফার্মগেট, গ্রিন রোডে কিছু সময় পরপরই যানজট দেখা যায়।
বাংলামোটরে গাড়ির জন্য অপেক্ষা করছিলেন একটি বেসরকারি প্রতিষ্ঠানের চাকরিজীবী মো. মহসীন নামের এক ব্যক্তি। কয়েকটি গাড়িতে চেষ্টা করেও ভিড়ের কারণে তিনি উঠতে পারেননি। মহসীনের ভাষ্য, ঢাকার বাইরে হরতালের প্রভাব কিছুটা থাকলেও ঢাকায় এর কোনো প্রভাব নেই। ঢাকার সব রুটেই যান চলাচল স্বাভাবিক রয়েছে। হরতাল-অবরোধের মতো রাজনৈতিক কর্মসূচির সঙ্গে মানুষ মানিয়ে নিয়েছে দাবি করে তিনি বলেন, এভাবে আর কত দিন চলবে। মানুষকে তো কাজে যেতে হবে, খেতে হবে। দ্রুতই এসবের সমাধান দরকার।
হরতালে কোনো প্রভাব পড়েছে কি না—জানতে চাইলে শাহবাগ এলাকার রিকশাচালক আবদুস সালামের দাবি, সড়কে গাড়ির কোনো অভাব নেই। সায়েদাবাদ, মহাখালী ও গাবতলী বাসস্ট্যান্ড থেকে অনেক গাড়ি চলাচল করছে।
যাত্রাবাড়ীর মাছ বাজারও সকালে ছিল বেশ জমজমাট। দেলোয়ার হোসেন নামের এক মাছ ব্যবসায়ীর ভাষ্য, এ বাজারের অধিকাংশ মাছ নৌপথে আসায় তেমন কোনো সমস্যা হয় না। বাজার স্বাভাবিক।
তবে এমন টানা কর্মসূচিতে বিরক্ত কারওয়ান বাজার ক্ষুদ্র ব্যবসায়ী মাঈন উদ্দিন। হরতালের প্রসঙ্গ তুলতেই ক্ষোভের সঙ্গে বললেন, ‘আমাগো কথা কে ভাবে রে ভাই। একদল হরতাল দেয়, আরেক দল তা নিয়া রাজনীতি করে। আমরা শেষ হইলেও তাগো কি?’ হরতাল-অবরোধের মতো কর্মসূচি নিয়ে কথা বলা ‘সময় নষ্ট’ করার শামিল বলে মনে করেন তিনি।
সোনারগাঁও হোটেলের সামনে দায়িত্বপালনকারী পুলিশের সহকারী উপপরিদর্শক (এএসআই) কমল জানান, তিনি সকাল ছয়টা থেকে ওই এলাকায় দায়িত্ব পালন করছেন। হরতালে অপ্রীতিকর কোনো কিছু ঘটেনি। রাজধানীর অন্য কোথাও কিছু ঘটে থাকলে তার জন্য পুলিশের কেন্দ্রীয় নিয়ন্ত্রণ কক্ষে যোগাযোগ করতে বলেন। নাম প্রকাশ না করে নিয়ন্ত্রণ কক্ষের এক কর্মকর্তা জানান, সকাল নয়টা পর্যন্ত রাজধানীর কোথাও অপ্রীতিকর কোনো কিছুর খবর পাওয়া যায়নি।
সকাল সোয়া ১০টার দিকে ঢাকা ফায়ার সার্ভিসের নিয়ন্ত্রণ কক্ষ থেকে জানা যায়, ফুলবাড়িয়া বাসস্ট্যান্ডের কাছে উড়ালসড়কের নিচে সকাল নয়টা ১০ মিনিটে নগর পরিবহনের দুটি স্টাফ বাসে আগুন দেয় দুর্বৃত্তরা। পরে রমনা ফায়ার সার্ভিসের দুটি ইউনিট গিয়ে আগুন নেভায়। একই সময়ে রায়েরবাগে বিআরটিসির একটি বাসে আগুন দেওয়া হয়।
