
নারায়ণগঞ্জের রূপগঞ্জে শীতলক্ষ্যা নদী থেকে অজ্ঞাতনামা এক যুবকের (৩০) লাশ উদ্ধার করেছে পুলিশ। গতকাল বৃহস্পতিবার বানিয়াদী এলাকা থেকে লাশটি উদ্ধার করা হয়। রূপগঞ্জ থানার ভারপ্রাপ্ত কর্মকর্তা (ওসি) মাহমুদুল ইসলাম বলেন, বিকেল সাড়ে চারটার দিকে মুড়াপাড়া ইউনিয়নের ওই স্থানে নদীতে লাশ ভাসতে দেখে লোকজন পুলিশকে খবর দেন। পরে পুলিশ লাশটি উদ্ধার করে ময়নাতদন্তের জন্য নারায়ণগঞ্জ জেনারেল হাসপাতালের মর্গে পাঠায়। ওসি জানান, নিহত যুবকের দেহে আঘাতের কোনো চিহ্ন নেই। ধারণা করা হচ্ছে, ৮-১০ দিন আগে ওই যুবককে হত্যার পর দুর্বৃত্তরা তাঁর লাশ নদীতে ফেলে গেছে।
