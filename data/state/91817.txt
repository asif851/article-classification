
ঢাকা বিশ্ববিদ্যালয়ের ১০টি অনুষদের ডিন নির্বাচনে আওয়ামীপন্থী শিক্ষকদের নীল দল নয়টিতে জয়লাভ করেছে। এর মধ্যে তিনজন বিনা প্রতিদ্বন্দ্বিতায় নির্বাচিত। বাকি একটি অনুষদে জিতেছে বিএনপি-জামায়াত সমর্থিত সাদা দল।
আজ বুধবার বিশ্ববিদ্যালয়ের নবাব নওয়াব আলী চৌধুরী সিনেট ভবনে ভোট গ্রহণ শেষে ফল প্রকাশ করেন নির্বাচন কমিশনার অধ্যাপক কামাল উদ্দীন। নীল দলের বিজয়ী শিক্ষকেরা হলেন কলা অনুষদে ইতিহাস বিভাগের অধ্যাপক আবু মো. দেলোয়ার হোসেন, বিজ্ঞান অনুষদে রসায়ন বিভাগের অধ্যাপক মো. আবদুল আজিজ, ব্যবসায় শিক্ষা অনুষদে ব্যাংকিং অ্যান্ড ইন্স্যুরেন্স বিভাগের অধ্যাপক শিবলী রুবাইয়াতুল ইসলাম, জীববিজ্ঞান অনুষদে উদ্ভিদবিজ্ঞান অনুষদের অধ্যাপক মো. ইমদাদুল হক, ফার্মেসি অনুষদে ক্লিনিক্যাল ফার্মেসি অ্যান্ড ফার্মাকোলজি বিভাগের অধ্যাপক এস এম আবদুর রহমান, চারুকলা অনুষদে অঙ্কন ও চিত্রায়ণ বিভাগের অধ্যাপক নিসার হোসেন, আইন অনুষদে আইন বিভাগের অধ্যাপক মো. রহমত উল্লাহ, সামাজিক বিজ্ঞান অনুষদে অধ্যাপক ফরিদ উদ্দিন আহমেদ, আর্থ অ্যান্ড এনভায়রনমেন্টাল সায়েন্সেস অনুষদে দুর্যোগ বিজ্ঞান ও ব্যবস্থাপনা বিভাগের অধ্যাপক এ এস এম মাকসুদ কামাল।
এঁদের মধ্যে শেষ তিনজন বিনা প্রতিদ্বন্দ্বিতায় নির্বাচিত। সাদা দলের একমাত্র বিজয়ী প্রার্থী হলেন ইঞ্জিনিয়ারিং অ্যান্ড টেকনোলজি অনুষদে কম্পিউটার বিজ্ঞান ও প্রকৌশল বিভাগের অধ্যাপক মো. হাসানুজ্জামান।
