
নারায়ণগঞ্জে সাতজনকে অপহরণ ও তাঁদের ছয়জনের লাশ উদ্ধারের ঘটনায় নিন্দা জানিয়েছেন বিএনপির চেয়ারপারসন খালেদা জিয়া। আজ বুধবার এক বিবৃতিতে তিনি এ নিন্দা জানান।বিবৃতিতে বিএনপির চেয়ারপারসন বলেন, বর্তমান অবৈধ সরকার গোটা দেশকে একটি বধ্যভূমিতে পরিণত করেছে। মানুষের মৌলিক অধিকারকে গুড়িয়ে দিয়ে মানুষের চলাচলের স্বাধীনতা ও জীবন-জীবিকার নিরাপত্তাকে দুর্বিসহ ও বিপন্ন করে তোলার পর এখন মানুষের জীবন নিয়ে বেঁচে থাকাটাই দায় হয়ে পড়েছে। সরকার মানুষের শান্তি-স্বস্তি এবং নির্বিঘ্ন জীবন-যাপনের সব সুযোগ কেড়ে নিয়েছে। বর্তমান অবৈধ সরকার ভোটারবিহীন একতরফা নির্বাচন করার পরে জনমতকে আর তোয়াক্কাই করছে না। জনগণের রুদ্ররোষ থেকে বাঁচার জন্য তারা জনমনে ভীতি সৃষ্টির লক্ষ্যে গুম, খুন আর গুপ্ত হত্যার নৃশংস পথ অবলম্বন করেছে।
খালেদা জিয়অ উদ্বেগ প্রকাশ করে বলেন, দেশব্যাপী প্রতিনিয়ত গুম, খুন, অপহরণ ও বিচার বর্হিভূত হত্যাকাণ্ডের দায় সরকার কোন অবস্থাতেই এড়াতে পারবে না। আইন-শৃঙ্খলা পরিস্থিতির চরম অবনতির ফলে সাধারণ মানুষের জীবনে আজ আর কোন নিরাপত্তা নেই।
বিএনপি চেয়ারপারসন সরকারকে হুঁশিয়ার করে বলেন, এই মুহূর্তে মরণঘাতী অপহরণ, গুম ও গুপ্ত হত্যা বন্ধ না করলে সরকারকে চরম মূল্য দিতে হবে। যারা এই ঘৃণ্য অপকর্মের সঙ্গে জড়িত তাদের সব হিসাবই জনগণের কাছে সংরক্ষিত আছে। বিবৃতিতে তিনি জনগণের জানমালের নিরাপত্তা বিধানের জন্য বিএনপির সব নেতা-কর্মীদের প্রতি আহ্বান জানিয়েছেন।
