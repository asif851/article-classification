

ভিকারুননিসা নূন স্কুল অ্যান্ড কলেজের আজিমপুর শাখার দ্বিতীয় শ্রেণির ছাত্রী ফারিনা জাহান৷ বাসা লালবাগের কেল্লার মোড় এলাকায়৷ স্কুল ও বাসায় যাতায়াতে নিয়মিত রিকশা পেতেন না তার মা নাসিমা জাহান৷ নিম্নবিত্ত এই পরিবারটির কাছে কখনো বা রিকশাভাড়ার টাকাও থাকে না। তাই বেশির ভাগ সময়ই মা-মেয়ে দুজনকেই হেঁটে বিদ্যালয়ে আসা-যাওয়া করতে হয়৷
মায়ের এই কষ্ট দেখে গত সোমবার একটি সাইকেল চেয়ে ঢাকা দক্ষিণ সিটি করপোরেশনের (ডিএসসিসি) মেয়র মোহাম্মদ সাঈদ খোকন বরাবর আবেদন করে ফারিনা জাহান৷ আবেদনটি তার নিজ হাতের লেখা ছিল৷ ফারিনার আবেদন পেয়ে তার জন্য দ্রুত একটি সাইকেল কেনার ব্যবস্থা করেন মেয়র সাঈদ খোকন৷ আজ বৃহস্পতিবার বিকেলে ডিএসসিসির নগর ভবনে নিজ কার্যালয়ে সাঈদ খোকন ফারিনাকে সাইকেলটি উপহার দেন। ফারিনা মেয়রের দপ্তরের ভেতরই সাইকেলটি চালিয়ে দেখে। এ সময় ফারিনার মা নাসিমা জাহান, ডিএসসিসির প্রধান নির্বাহী কর্মকর্তা খান মোহাম্মদ বিলাল প্রমুখ উপস্থিত ছিলেন৷
সাইকেলটি ফারিনার পছন্দ হয়েছে কি না—মেয়র জানতে চাইলে সে বলে, লাল রঙের ওই সাইকেলটি তার খুব পছন্দ হয়েছে৷ এই বলে সে সাঈদ খোকনকে জড়িয়ে ধরে ধন্যবাদ জানায়। এ সময় রাজধানীতে সাইকেলের জন্য পৃথক লেনের ব্যবস্থা করা হবে কি না—জানতে চাইলে সাঈদ খোকন প্রথম আলোকে বলেন, আগামী ১৫ দিনের মধ্যে ঢাকা বিশ্ববিদ্যালয় এলাকায় সাইকেলের জন্য পৃথক লেন নির্মাণের কাজ শুরু হবে৷ পর্যায়ক্রমে শহরের অন্যান্য এলাকাতে এ ধরনের উদ্যোগ নেওয়া হবে৷

ফারিনার মা নাসিমা জাহান বলেন, ‘ফারিনার অনেক বন্ধু প্রাইভেট কার, ভ্যান বা সাইকেল করে বিদ্যালয়ে আসা-যাওয়া করে৷ তা দেখে ফারিনার মন খারাপ হতো৷ আমাকে বলত, “মা, যদি একটা সাইকেল থাকত৷”’ তিনি জানান, চার ভাইবোনের মধ্যে ফারিনা সবার ছোট৷ ইতিমধ্যে সে চিত্রাঙ্কনসহ সাংস্কৃতিক কর্মকাণ্ডে অংশ নিয়ে দেশি-বিদেশি বিভিন্ন পুরস্কার পেয়েছে৷
