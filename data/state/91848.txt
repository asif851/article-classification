
চট্টগ্রামে ডায়রিয়ায় এক গৃহবধূ মারা গেছেন। গতকাল শুক্রবার বিকেলে পাথরঘাটার বান্ডেল সেবক কলোনিতে এই ঘটনা ঘটে।গৃহবধূর নাম বিয়া মেথরানি (২৫)। স্বামী পরিমল মেথর সিটি করপোরেশনের অস্থায়ী কর্মচারী। তাঁদের এক ছেলে ও এক মেয়ে রয়েছে। তাঁরা বান্ডেল সেবক কলোনিতে থাকেন।আন্দরকিল্লা ওয়ার্ডের কাউন্সিলর জহরলাল হাজারী জানান, সকাল থেকে বিয়ার ডায়রিয়া শুরু হয়। এ সময় স্বামী পরিমল চাকরিতে ছিলেন। পরে বিকেলে বিয়াকে চট্টগ্রাম মেডিকেল কলেজ হাসপাতালে নিয়ে গেলে কর্তব্যরত চিকিৎসক তাঁকে মৃত ঘোষণা করেন।
