
মানবতাবিরোধী অপরাধের দায়ে মৃত্যুদণ্ড কার্যকর হওয়া সালাউদ্দিন কাদের (সাকা) চৌধুরীর আইনজীবী ফখরুল ইসলামকে হাইকোর্টের দেওয়া জামিন ১০ এপ্রিল পর্যন্ত স্থগিত করেছেন আপিল বিভাগ।
ফখরুলকে হাইকোর্টের দেওয়া জামিন স্থগিত চেয়ে রাষ্ট্রপক্ষের করা আবেদনের পরিপ্রেক্ষিতে আজ বৃহস্পতিবার প্রধান বিচারপতি সুরেন্দ্র কুমার সিনহার নেতৃত্বাধীন চার সদস্যের আপিল বিভাগ এই আদেশ দেন।
একই সঙ্গে আদালত ১০ এপ্রিল রাষ্ট্রপক্ষকে হাইকোর্টের আদেশের অনুলিপি দাখিল করতে বলেছেন।
আদালতে আজ রাষ্ট্রপক্ষে ছিলেন অ্যাটর্নি জেনারেল মাহবুবে আলম। ফখরুলের পক্ষে ছিলেন আইনজীবী জয়নুল আবেদীন ও জহিরুল ইসলাম।
৪ এপ্রিল ফখরুলকে এক বছরের জামিন দেন বিচারপতি এম ইনায়েতুর রহিম ও বিচারপতি সহিদুল করিমের সমন্বয়ে গঠিত হাইকোর্ট বেঞ্চ।
সাকা চৌধুরীর বিরুদ্ধে মানবতাবিরোধী অপরাধের মামলায় আন্তর্জাতিক অপরাধ ট্রাইব্যুনালের দেওয়া রায়ের খসড়া ফাঁসের মামলায় আইনজীবী ফখরুলকে ১০ বছর কারাদণ্ড ও ১০ লাখ টাকা জরিমানা করা হয়। এই দণ্ডাদেশের বিরুদ্ধে ফখরুল আপিল করলে গত ২৬ জানুয়ারি হাইকোর্ট তা শুনানির জন্য গ্রহণ করেন। এরপর তাঁর জামিনের আবেদনের ওপর শুনানি নেন। তাঁকে এক বছরের জন্য জামিন দেন হাইকোর্ট।
ফখরুলকে হাইকোর্টের দেওয়া জামিন স্থগিত চেয়ে রাষ্ট্রপক্ষ চেম্বার বিচারপতির আদালতে আবেদন করে। চেম্বার বিচারপতি বিষয়টি আপিল বিভাগের নিয়মিত বেঞ্চে পাঠিয়ে দেন। আজ প্রধান বিচারপতির নেতৃত্বাধীন আপিল বিভাগ এ বিষয়ে আদেশ দেন।
