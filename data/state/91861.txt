
রাজধানীর মাতুয়াইল এলাকা থেকে বিপুল পরিমাণ ইয়াবা ও অস্ত্রসহ তিনজনকে গ্রেপ্তার করেছে ঢাকা মহানগর গোয়েন্দা পুলিশ (ডিবি)। গ্রেপ্তার হওয়া ব্যক্তিরা হলেন মাদক ও অস্ত্র ব্যবসায়ী মো. সায়েম, ইসমাইল হোসেন ও আলমগীর।
আজ রোববার ডিএমপির গণমাধ্যম শাখা থেকে পাঠানো এক সংবাদ বিজ্ঞপ্তিতে এ কথা জানানো হয়।
ডিবির উপকমিশনার মাহবুব আলমের নির্দেশনায় গতকাল শনিবার মাতুয়াইল মেডিকেল হাসপাতালের পাশে ঢাকা-চট্টগ্রাম বিশ্বরোডের ওভারব্রিজ এলাকায় অভিযান চালানো হয়। জ্যেষ্ঠ সহকারী কমিশনার শাহ নূর আলম পাটওয়ারী এ অভিযানে নেতৃত্ব দেন। ব্রিজের নিচ থেকে ৭০ হাজার ইয়াবা, একটি পিস্তল, দুটি ম্যাগজিন, দুটি গুলিসহ তিনজনকে গ্রেপ্তার করা হয়।
পুলিশ জানান, গ্রেপ্তার করা তিনজনই অস্ত্র ও মাদক ব্যবসায়ী। এঁদের বিরুদ্ধে কদমতলী থানায় মামলা হয়েছে।
