
কুষ্টিয়ার মিরপুর উপজেলায় পুলিশের সঙ্গে ‘বন্দুকযুদ্ধে’ সন্দেহভাজন এক ডাকাত নিহত হয়েছে।
গতকাল মঙ্গলবার দিবাগত রাত আড়াইটার দিকে উপজেলার মশান এলাকায় কুষ্টিয়া-মেহেরপুর আঞ্চলিক মহাসড়কে কথিত এই বন্দুকযুদ্ধ হয়।
নিহত ব্যক্তির নাম-পরিচয় তাৎক্ষণিকভাবে জানাতে পারেনি পুলিশ।
মিরপুর থানার ভারপ্রাপ্ত কর্মকর্তা (ওসি) রফিকুল ইসলামের ভাষ্য, গতকাল রাতে গাছ কেটে মহাসড়কে ফেলে একদল ডাকাত ডাকাতির প্রস্তুতি নিচ্ছে বলে খবর পায় পুলিশ। মিরপুর থানার পুলিশের দুটি দল ঘটনাস্থলে যায়। তা টের পেয়ে পুলিশকে লক্ষ্য করে গুলি ছোড়ে ডাকাতেরা। পুলিশও পাল্টা গুলি ছোড়ে। একপর্যায়ে ঘটনাস্থলে এক ডাকাতকে গুলিবিদ্ধ অবস্থায় পড়ে থাকতে দেখা যায়। তাঁকে উদ্ধার করে মিরপুর উপজেলা স্বাস্থ্য কমপ্লেক্সে নেওয়া হয়। পরীক্ষা শেষে কর্তব্যরত চিকিৎসা কর্মকর্তা তাঁকে মৃত ঘোষণা করেন।
পুলিশ জানায়, নিহত ব্যক্তির লাশ মিরপুর থানায় আনা হয়েছে। এখন পর্যন্ত তাঁর পরিচয় নিশ্চিত করা যায়নি। ময়নাতদন্তের জন্য লাশ কুষ্টিয়া জেনারেল হাসপাতালের মর্গে পাঠানো হবে।
 
