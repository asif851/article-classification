
রমজানের মধ্যেই চট্টগ্রাম নগরের ওয়ার্ড কাউন্সিল শেষ করার তাগিদ দিয়েছেন নগর আওয়ামী লীগের নেতারা। সম্মেলন করতে ব্যর্থ হলে ওয়ার্ড কমিটি ভেঙে আহ্বায়ক কমিটি করা হবে। এরপর নির্ধারিত সময়ের মধ্যে সম্মেলন করে নতুন নেতাদের হাতে নেতৃত্ব তুলে দেওয়া হবে।গতকাল শুক্রবার বিকেলে নগর আওয়ামী লীগের সভাপতি এ বি এম মহিউদ্দিন চৌধুরীর বাসায় সংগঠনের বর্ধিত সভায় এ সিদ্ধান্ত হয়।বৈঠকে মহিউদ্দিন চৌধুরী ছাড়াও নগর আওয়ামী লীগের নেতা আ জ ম নাছিরউদ্দিন উপস্থিত ছিলেন। সভায় ব্যস্ততার কারণে মন্ত্রী আফসারুল আমীন এবং অসুস্থতার কারণে সাংসদ নুরুল ইসলাম বিএসসি উপস্থিত হতে পারেননি। তবে তাঁদের অনুসারী সবাই উপস্থিত ছিলেন।সভায় সিদ্ধান্ত হয়, রমজানের মধ্যেই ২৬টি সাংগঠনিক ওয়ার্ডের সম্মেলন শেষ করা হবে। ইতিপূর্বে ১৮টি সাংগঠনিক ওয়ার্ডের সভা শেষ হয়েছে। গতকাল ১৩টি ওয়ার্ডের নেতারা সম্মেলনের দিনক্ষণ ঠিক করে নগর আওয়ামী লীগের নেতাদের জানিয়ে দেন।নগর আওয়ামী লীগের যুগ্ম সাধারণ সম্পাদক খোরশেদ আলম সুজন এ প্রসঙ্গে বলেন, ‘ওয়ার্ড আওয়ামী লীগের সম্মেলনের ব্যাপারে কার্যত বর্ধিত সভা ডাকা হয়। কিন্তু সভায় সবাই আত্মসমালোচনা করেছেন। বিশেষ করে পাঁচটি সিটি করপোরেশন নির্বাচনে পরাজয়ের পর আমাদের ভুলভ্রান্তি নিয়ে বেশি আলোচনা হয়েছে।’
