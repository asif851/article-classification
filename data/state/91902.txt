
গাজীপুরে পৃথক সড়ক দুর্ঘটনায় আজ মঙ্গলবার চারজন নিহত এবং কমপক্ষে ৫ জন আহত হয়েছেন। কালিয়াকৈর উপজেলার হিজলতলী এবং গাজীপুর সদর উপজেলার ভবানীপুরে সকালে তিনটি দুর্ঘটনায় এ হতাহতের ঘটনা ঘটে।
গোড়াই হাইওয়ে থানার ভারপ্রাপ্ত কর্মকর্তা (ওসি) হুমায়ুন কবির জানান, সকাল সোয়া ৬টার দিকে হিজলতলী এলাকায় ঢাকা-টাঙ্গাইল মহাসড়কে দাঁড়িয়ে থাকা একটি কাভার্ডভ্যানের সঙ্গে ঢাকাগামী যাত্রীবাহী একটি বাসের মুখোমুখি সংঘর্ষ হয়। এতে ঘটনাস্থলেই বাসের এক যাত্রী নিহত এবং তিনজন আহত হন। পরে পুলিশ ও ফায়ার সার্ভিসের কর্মীরা আহতদের উদ্ধার করে কালিয়াকৈর উপজেলা স্বাস্থ্য কমপ্লেক্সে নিয়ে গেলে আরও এক যাত্রী মারা যান।
এদিকে, মাওনা হাইওয়ে থানার ওসি মো. হেলালুল ইসলাম জানান, ভোর সাড়ে ৫টার দিকে ভবানীপুরে ঢাকা-ময়মনসিংহ মহাসড়কে চালক নিয়ন্ত্রণ হারালে গাজীপুরগামী একটি বাস সড়ক বিভাজনের ওপর উঠে কাত হয়ে পড়ে যায়। এতে বাসটির নিচে চাপা পড়ে হেলপার ঘটনাস্থলেই নিহত হন।
আনুমানিক ৩০ বছর বয়সী এ যুবকের পরিচয় জানা যায়নি। ময়নাতদন্তের জন্য লাশ গাজীপুর শহীদ তাজউদ্দীন আহমদ মেডিকেল কলেজ মর্গে পাঠানো হয়েছে।
এ ছাড়া সদর উপজেলার ভবানীপুর এলাকায় একই মহাসড়কে শ্রমিক বহনকারী এক বাসের চাপায় রাজেন্দ্র বর্মণ (৪৫) নামে এক ব্যক্তি নিহত হয়েছেন। তিনি সদর উপজেলার লুটিয়ারচালা গ্রামের জ্ঞান মোহন বর্মণের ছেলে। আবেদনের পরিপ্রেক্ষিতে লাশ স্বজনদের কাছে হস্তান্তর করা হয়েছে। ঘাতক বাসটিকে আটক করা গেলেও চালক পালিয়েছেন।
