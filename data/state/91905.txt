
যশোরের বেনাপোলে পৃথক অভিযান চালিয়ে ৫৬টি সোনার বারসহ দুই ব্যক্তিকে আটক করেছে বর্ডার গার্ড বাংলাদেশ (বিজিবি)। আটক ব্যক্তিদের মধ্যে একজন ভারতীয় নাগরিক। আজ মঙ্গলবার ভারতে পাচারের সময় ওই সোনা আটক করা হয়। আটক সোনার ওজন ৬ কেজি ১৪১ গ্রাম।
আটক দুজন হলেন মিঠু দফাদার (৩০) ও আবদুর রাজ্জাক (৪০)। মিঠুর বাড়ি ভারতের পশ্চিমবঙ্গের বাগদা থানার মোস্তফাপুরে। আর আবদুর রাজ্জাকের বাড়ি যশোরের বেনাপোল বন্দর থানার পুটখালী গ্রামে। তিনি পেশায় হোমিওপ্যাথি চিকিৎসক।
বিজিবি সূত্রে জানা গেছে, ভারতের নাগরিক মিঠু দফাদার সোনা পাচার করতেই বাংলাদেশে এসেছিলেন। আজ সকালে শার্শা উপজেলার শিকারপুর গ্রামের নারকেলবাড়িয়া মাঠের মধ্য দিয়ে তিনি কৃষক সেজে ভারতের দিকে যাচ্ছিলেন। তাঁর পরনে লুঙ্গি ও গেঞ্জি এবং কোমরে গামছা বাঁধা ছিল। গোপন সংবাদের ভিত্তিতে সকাল সাড়ে নয়টার দিকে সেখানে মিঠু দফাদারকে আটক করে বিজিবি। এ সময় তাঁর শরীর তল্লাশি করে কোমরে বাঁধা গামছার ভেতর থেকে সোনার ৩২টি বার উদ্ধার করা হয়। উদ্ধার করা সোনার ওজন ৩ কেজি ৭৩১ গ্রাম।
বিজিবি শিকারপুর ক্যাম্পের কমান্ডার হাবিলদার আতিকুর রহমান বলেন, শার্শা থানায় মিঠু দফাদারের বিরুদ্ধে মামলা হয়েছে। তাঁকে থানায় সোপর্দ করা হয়েছে। উদ্ধার করা সোনা থানায় জমা দেওয়া হয়েছে।
আজ দুপুরে বেনাপোলের পুটখালী গ্রামের মধ্য দিয়ে আবদুর রাজ্জাক সোনার বার নিয়ে ভারতীয় সীমান্তের দিকে যাচ্ছিলেন। গোপন সংবাদের ভিত্তিতে সেখানে তাঁকে আটক করা হয়। এ সময় তাঁর শরীর তল্লাশি করে কোমরে বাঁধা একটি কাপড়ের বেল্ট থেকে সোনার ২৪টি বার উদ্ধার করা হয়। উদ্ধার করা সোনার পরিমাণ ২ কেজি ৪১০ গ্রাম।
বিজিবির পুটখালী কোম্পানি কমান্ডার সুবেদার মো. ওমর ফারুক বলেন, এ ব্যাপারে বেনাপোল বন্দর থানায় একটি মামলা হয়েছে। উদ্ধার করা সোনা থানায় জমা দেওয়া হয়েছে।
