
একজন আদর্শ শিক্ষক ও গবেষক হিসেবে চট্টগ্রাম বিশ্ববিদ্যালয়কে এগিয়ে নিতে অসামান্য ভূমিকা রেখে গেছেন রশীদ আল ফারুকী। কর্মগুণে আমাদের মধ্যে বেঁচে আছেন, বেঁচে থাকবেন। তিনি ছিলেন অসাম্প্রদায়িক ও মুক্তবুদ্ধিসম্পন্ন সত্যনিষ্ঠ গবেষক। তাঁর লেখা ও আদর্শ আমাদের যুগ যুগ ধরে অনুপ্রাণিত করবে। বাংলা ভাষা ও সাহিত্যের বিশিষ্ট গবেষক, শিক্ষাবিদ ও গুণী শিক্ষক প্রয়াত রশীদ আল ফারুকীর স্মৃতির প্রতি শ্রদ্ধা নিবেদনের উদ্দেশ্যে আয়োজিত সভায় বক্তারা এ কথা বলেন।চট্টগ্রাম বিশ্ববিদ্যালয় বাংলা বিভাগ আয়োজিত গত ২৯ ডিসেম্বর সকালে কলা ও মানববিদ্যা অনুষদ মিলনায়তনে নুরুল আমিনের সভাপতিত্বে অনুষ্ঠিত সভায় প্রধান অতিথি হিসেবে উপস্থিত ছিলেন চট্টগ্রাম বিশ্ববিদ্যালয়ের উপাচার্য ইফতেখার উদ্দিন চৌধুরী। অনুষ্ঠানে বিশেষ অতিথির বক্তব্য দেন কলা ও মানববিদ্যা অনুষদের ডিন মো. সেকান্দর চৌধুরী। অনুষ্ঠানে মূল প্রবন্ধ উপস্থাপন করেন বাংলা বিভাগের অধ্যাপক মহীবুল আজিজ। রশীদ আল ফারুকীর জীবন ও কর্মের ওপর নির্ধারিত আলোচক হিসেবে বক্তব্য দেন বাংলা বিভাগের অধ্যাপক লায়লা জামান ও শিরীন আখতার। ফারুকী-তনয় সাইফুদ্দিন খালেদ খসরু অনুষ্ঠানে পরিবারের পক্ষ থেকে বক্তব্য দেন। অনুষ্ঠান উপস্থাপনা করেন বিভাগের সহকারী অধ্যাপক প্রকাশ দাশগুপ্ত। অনুষ্ঠানে কলা ও মানববিদ্যা অনুষদের বিভিন্ন বিভাগের শিক্ষক ও ছাত্রছাত্রী উপস্থিত ছিলেন। বিজ্ঞপ্তি।
