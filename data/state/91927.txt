
জগন্নাথ বিশ্ববিদ্যালয় চলচ্চিত্র সংসদ ও ফটোগ্রাফিক সোসাইটির কার্যালয়টি গতকাল বুধবার দখল করে নেয় ছাত্রলীগ। এরপর বিশ্ববিদ্যালয় ছাত্রলীগের দুই নেতা নিজেদের ওই সংগঠনের সভাপতি ও সাধারণ সম্পাদক ঘোষণা করেন। এর পরিপ্রেক্ষিতে আজ বৃহস্পতিবার ওই কার্যালয় সিলগালা করে দিয়েছে বিশ্ববিদ্যালয় প্রশাসন।
বিশ্ববিদ্যালয় প্রক্টরের দপ্তর ও চলচ্চিত্র সংসদ সূত্রে জানা গেছে, গতকাল দুপুরে বিশ্ববিদ্যালয় শাখা ছাত্রলীগের আইনবিষয়ক সম্পাদক রফিকুল ইসলাম ও আন্তর্জাতিকবিষয়ক সম্পাদক নূর মোস্তফার নেতৃত্বে ছাত্রলীগের নেতা-কর্মীরা চলচ্চিত্র সংসদ ও ফটোগ্রাফিক সোসাইটির কার্যালয় দখল করে নেয়। এ সময় কার্যালয়ে থাকা চলচ্চিত্র সংসদের কর্মীদের জোর করে বের করে দেয় তারা। পরে সংগঠনটির নাম পরিবর্তন করে জগন্নাথ বিশ্ববিদ্যালয় থিয়েটার ও চলচ্চিত্র সংসদ করা হয়। ছাত্রলীগ নেতা রফিকুল ইসলাম ও নূর মোস্তফা নিজেদের যথাক্রমে সভাপতি ও সাধারণ সম্পাদক দাবি করে ২৩ সদস্যের কমিটি ঘোষণা করেন।
বিশ্ববিদ্যালয় শাখা ছাত্রলীগের সাধারণ সম্পাদক সিরাজুল ইসলাম এ প্রসঙ্গে প্রথম আলোকে বলেন, ‘চলচ্চিত্র সংসদ একটি প্রগতিশীল সংগঠন। এখানে ছাত্রলীগের নেতা-কর্মীরা সম্পৃক্ত হবে, এটাই স্বাভাবিক ঘটনা। এ ছাড়া চলচ্চিত্র সংসদের কর্মীরা ক্যাম্পাসে নিয়মিত না আসায় এই কমিটি করা হয়েছে বলে আমি জানি।’
এ বিষয়ে বিশ্ববিদ্যালয়ের সহকারী প্রক্টর কাজী নাসির উদ্দীন বলেন, ‘একটি লিখিত অভিযোগ পাওয়ার পর তা সিলগালা করা হয়েছে। বিষয়টি খতিয়ে দেখব।’
চলচ্চিত্র সংসদের সাধারণ সম্পাদক দেবাশীষ বিশ্বাস বলেন, ‘ছাত্রলীগ পরিচয়দানকারীরা আলমারির তালা ভেঙে চলচ্চিত্র সংসদের ফরম বিক্রির টাকা, একটি ক্যামেরাসহ সব গুরুত্বপূর্ণ কাগজপত্র নিয়ে গেছে। তাই গতকাল উপাচার্যকে লিখিত অভিযোগ দিয়েছি।’ 
