
ফেনীর সোনাগাজীতে র‍্যাবের সঙ্গে ‘বন্দুকযুদ্ধে’ এক ব্যক্তি নিহত হয়েছেন। র‍্যাবের ভাষ্য, নিহত ব্যক্তি ডাকাত ছিলেন।
র‍্যাবের তথ্য অনুযায়ী, গতকাল শুক্রবার দিবাগত রাত দুইটার দিকে উপজেলার চরচান্দিয়া ইউনিয়নের ভূঁঞার বাজারের পাশে ভৈরব রাস্তার মাথা নামক স্থানে এই বন্দুকযুদ্ধ হয়।
নিহত ব্যক্তির নাম মো. মাসুদ ওরফে গাব্বা মাসুদ (৩৪)। তাঁর বাড়ি চরচান্দিয়ায় (ভূঁঞা বাজার)। বাবার নাম বাদশা মিয়া।
স্থানীয় লোকজনের ভাষ্য, নিহত মাসুদ উপকূলীয় জলদস্যু ভাগিনা কালাম বাহিনীর সদস্য ছিলেন। এ ছাড়া তিনি যুবদলের দুর্ধর্ষ ক্যাডার হিসেবে এলাকায় পরিচিত ছিলেন।
কথিত বন্দুকযুদ্ধের ঘটনায় নিজেদের দুজন সদস্য গুরুতরভাবে আহত হয়েছেন বলে দাবি র‍্যাবের। ঘটনাস্থল থেকে আগ্নেয়াস্ত্র ও ধারালো অস্ত্র উদ্ধার করার দাবি করা হয়েছে।
র‍্যাব-৭ ফেনী ক্যাম্পের অধিনায়ক স্কোয়াড্রন লিডার সাফায়েত জামিল ফাহিমের ভাষ্য, সোনাগাজীর মধ্যম চরচান্দিয়া এলাকার সৌদিপ্রবাসী এনাম ও তাঁর ওমানপ্রবাসী ছেলে সোহেল সম্প্রতি দেশের বাড়িতে আসেন। গতকাল দিবাগত রাতে মাসুদের নেতৃত্বে একদল ডাকাত ওই বাড়িতে ডাকাতির প্রস্তুতি নিচ্ছে—এ খবর পায় র‍্যাব। এরপর সেখানে যায় র‍্যাবের একটি দল। উপস্থিতি টের পেয়ে ডাকাতেরা র‍্যাবকে লক্ষ্য করে গুলি ছোড়ে। র‍্যাবও পাল্টা গুলি ছোড়ে। এতে মাসুদ গুলিবিদ্ধ হয়। তাঁকে উদ্ধার করে ফেনী সদর হাসপাতালে নেওয়া হয়। সেখানে তাঁকে মৃত ঘোষণা করা হয়।
সোনাগাজী মডেল থানার ভারপ্রাপ্ত কর্মকর্তা (ওসি) মো. হুমায়ুন কবীর বলেন, মাসুদ র‍্যাবের সঙ্গে বন্দুকযুদ্ধে নিহত হয়েছেন বলে শুনেছেন তিনি। তাঁর বিরুদ্ধে হত্যা, ডাকাতি, সন্ত্রাস, চাঁদাবাজিসহ অন্তত ১২টি মামলা রয়েছে। তিনি পুলিশের তালিকাভুক্ত সন্ত্রাসী ছিলেন।
র‍্যাব-পুলিশের দাবির বিষয়ে নিহত ব্যক্তির পরিবারের কারও বক্তব্য তাৎক্ষণিকভাবে পাওয়া যায়নি।
