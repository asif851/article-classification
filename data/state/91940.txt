
খুলনা বিশ্ববিদ্যালয়ের গণিত ডিসিপ্লিনের (বিভাগ) অধ্যাপক মো. শরীফ উদ্দিনকে স্থায়ীভাবে চাকরিচ্যুত করা হয়েছে। ওই ডিসিপ্লিনের এক ছাত্রীকে যৌন হয়রানির দায়ে তাঁকে চাকরিচ্যুত করেছে বিশ্ববিদ্যালয় প্রশাসন।
আজ বৃহস্পতিবার সন্ধ্যায় ওই অধ্যাপককে স্থায়ী চাকরিচ্যুত করার চিঠি পাঠিয়েছে বিশ্ববিদ্যালয় কর্তৃপক্ষ। গতকাল বুধবার বিশ্ববিদ্যালয়ের সিন্ডিকেট সভায় তাঁকে চাকরিচ্যুত করার সিদ্ধান্ত নেওয়া হয়। প্রায় দেড় বছর আগে যৌন হয়রানির অভিযোগ ওঠার পর ওই শিক্ষককে সাময়িক বরখাস্ত করা হয়েছিল।
বিশ্ববিদ্যালয় সূত্রে জানা গেছে, শরীফ উদ্দিনের বিরুদ্ধে ছাত্রীকে যৌন হয়রানির অভিযোগ ওঠার পর ঘটনা তদন্তে কমিটি গঠন করে বিশ্ববিদ্যালয় প্রশাসন। তদন্ত কমিটি শরীফ উদ্দিনের বিরুদ্ধে ওই ছাত্রীকে যৌন হয়রানির প্রমাণ পায়। এরই পরিপ্রেক্ষিতে সিন্ডিকেট সভায় তাঁকে স্থায়ীভাবে চাকরিচ্যুত করার সিদ্ধান্ত নেওয়া হয়।
শরীফ উদ্দিনকে পাঠানো চাকরিচ্যুতির চিঠিতে বলা হয়, ‘আপনার বিরুদ্ধে গণিত ডিসিপ্লিনের এক ছাত্রীর যৌন হয়রানির অভিযোগ বিশ্ববিদ্যালয় গঠিত যৌন নিপীড়ন অভিযোগ কমিটির কাছে সন্দেহাতীতভাবে প্রমাণিত হয়। এ পরিপ্রেক্ষিতে আপনার অপরাধের ধরন, গুরুত্ব ও মাত্রা বিবেচনায় রেখে “উচ্চ শিক্ষাপ্রতিষ্ঠানে যৌন হয়রানি ও নিপীড়ন নীতিমালা, ২০০৮”-এর ৬.৩ (ঝ) নম্বর ধারা অনুযায়ী নৈতিক অসচ্চরিত্রতার দায়ে আপনাকে চাকরিচ্যুত করা হলো।’
চাকরিচ্যুতির চিঠিতে খুলনা বিশ্ববিদ্যালয়ের ভারপ্রাপ্ত রেজিস্ট্রার সরদার শফিকুল ইসলামের স্বাক্ষর রয়েছে।
