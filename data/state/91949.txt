
নিউইয়র্কের ব্যাংকে গচ্ছিত বাংলাদেশের রিজার্ভ থেকে চুরি যাওয়া অর্থের বিষয়ে আগামীকাল মঙ্গলবার সংবাদ সম্মেলন করবেন অর্থমন্ত্রী। বেলা ১১টায় সচিবালয়ে এ ​সম্মেলন অনুষ্ঠিত হবে। আজ সোমবার সন্ধ্যায় অর্থ মন্ত্রণালয় থেকে সাংবাদিকদের এ তথ্য জানানো হয়। এর আগে অর্থমন্ত্রীর সঙ্গে বাংলাদেশ ব্যাংকের গভর্নর আতিউর রহমানের বৈঠক হওয়ার কথা ছিল। গভর্নর ভারতে একটি সম্মেলনে যোগদান শেষে আজ বিকেলে ​ফিরেছেন। ​এসেই অর্থমন্ত্রীর সঙ্গে তাঁর ফোনে কথা হয় কিন্তু বৈঠকটি হয়নি।
এর আগে সকালে অর্থমন্ত্রী মন্ত্রিসভার বৈঠক শেষে সাংবাদিকদের জানিয়েছিলেন, বেলা ২/৩টার দিকে তিনি কিছু একটা জানাবেন। এ সময় সাংবাদিকেরা তাঁর কাছে জানতে চান বাংলাদেশ ব্যাংকে বড় ধরনের কোনো পরিবর্তন হবে কি না। জবাবে মন্ত্রী বলেন, ‘হ্যাঁ আমি জানাব। নিশ্চিতভাবে এটি একটি বড় ঘটনা।’
যুক্তরাষ্ট্রের ফেডারেল রিজার্ভ ব্যাংক অব নিউইয়র্ক থেকে ফিলিপাইনে স্থানান্তরিত ৮ কোটি ১০ লাখ মার্কিন ডলারের মধ্যে ৪ কোটি ৬০ লাখ ডলার দেশটির ক্যাসিনোতে ঢুকেছে। এমন তথ্য দিয়েছে সে দেশের বিনোদন কেন্দ্র ও ক্যাসিনো নিয়ন্ত্রণকারী রাষ্ট্রীয় সংস্থা ফিলিপাইন অ্যামিউজমেন্ট গেমিং করপোরেশন (পিএজিসি)। আর সংস্থাটিকে উদ্ধৃত করে এ তথ্য প্রকাশ করেছে ফিলিপাইনের ইংরেজি দৈনিক ইনকোয়ারার।
নিউইয়র্কের ব্যাংকে গচ্ছিত বাংলাদেশের রিজার্ভ থেকে চুরি গেছে মোট ১০ কোটি ১০ লাখ ডলার (৮০৮ কোটি টাকা, প্রতি ডলার বিনিময় মূল্য ৮০ টাকা ধরে)। এর মধ্যে ৮ কোটি ১০ লাখ ডলার জমা হয় ফিলিপাইনের রিজাল কমার্শিয়াল ব্যাংকিং করপোরেশনের (আরসিবিসি) চারটি হিসাবে। সেখান থেকে পরবর্তী সময়ে কয়েক হাত ঘুরে ওই অর্থের ৪ কোটি ৬০ লাখ ডলার (৩৬৮ কোটি টাকা) ক্যাসিনোতে গেছে বলে জানিয়েছে সে দেশের বিনোদন কেন্দ্র ও ক্যাসিনো নিয়ন্ত্রণকারী রাষ্ট্রীয় সংস্থা ফিলিপাইন অ্যামিউজমেন্ট গেমিং করপোরেশন (পিএজিসি)। আর সংস্থাটিকে উদ্ধৃত করে এ তথ্য প্রকাশ করেছে ফিলিপাইনের ইংরেজি দৈনিক ইনকোয়ারার।তবে বাকি অর্থ কোথায় কী অবস্থায় রয়েছে, তা নিশ্চিত করা যাচ্ছে না বলে ওই প্রতিবেদনে বলা হয়।
