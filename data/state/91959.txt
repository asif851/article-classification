
কুমিল্লায় উপকূল এক্সপ্রেস ট্রেন থেকে ৪০ কেজি গাঁজা উদ্ধার করেছে ঢাকা রেলওয়ে পুলিশ। আজ সোমবার সকালে এই উদ্ধারের ঘটনা ঘটে। ট্রেনটি নোয়াখালী থেকে ঢাকায় আসছিল।
এ ঘটনায় সাগর হোসেন (২২) ও নুরুল ইসলাম (২৪) নামের দুজনকে গ্রেপ্তার করেছে রেলওয়ে পুলিশ।
ঢাকা রেলওয়ে থানার ভারপ্রাপ্ত কর্মকর্তা (ওসি) ইয়াছিন ফারুক মজুমদার প্রথম আলোকে বলেন, গোপন সংবাদের ভিত্তিতে রেলওয়ে পুলিশের একটি দল ঢাকাগামী ট্রেনটিতে ওঠে। ট্রেনটি কুমিল্লায় গেলে তল্লাশি চালানো হয়। এ সময় দুজনের কাছে থেকে লুকানো অবস্থায় ৪০ কেজি গাঁজা উদ্ধার করা হয়।
ওসি ইয়াছিন ফারুক মজুমদার বলেন, গ্রেপ্তার হওয়া দুজনকে ঢাকা রেলওয়ে থানায় নিয়ে আসা হয়েছে। তাঁদের বিরুদ্ধে মাদকদ্রব্য নিয়ন্ত্রণ আইনে মামলা হয়েছে।
