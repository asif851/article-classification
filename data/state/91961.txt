
মেহেরপুরের গাংনী উপজেলার কাথুলী ইউনিয়নের ধলা গ্রামে এনামুল হক (৪২) নামের এক ব্যক্তিকে ধারালো অস্ত্র দিয়ে কুপিয়ে হত্যা করা হয়েছে।
গতকাল শনিবার রাত নয়টার দিকে এই হত্যাকাণ্ড ঘটে। আজ রোববার ভোররাত চারটার দিকে রাজশাহী মেডিকেল কলেজ হাসপাতালে চিকিৎসাধীন অবস্থায় তিনি মারা যান।
এনামুল কাথুলী ৭ নম্বর ইউনিয়ন পরিষদের (ইউপি) সদস্য আজমাইল হোসেনের ছোট ভাই।
স্থানীয় ব্যক্তিরা জানান, গতকাল রাত সাড়ে আটটার দিকে গাংনীর নওয়াপাড়া গ্রামে বিয়ের দাওয়াত থেকে মোটরসাইকেলে করে বাড়ি ফিরছিলেন এনামুল। ঈদগাহসংলগ্ন হাজির বাগানের কাছে সশস্ত্র কয়েকজন তাঁকে থামায়। এ সময় ধারালো অস্ত্র দিয়ে এনামুলকে কুপিয়ে জখম করে তারা। এনামুলের চিৎকারে আশপাশের লোকজন ছুটে গিয়ে তাঁকে উদ্ধার করে মেহেরপুর জেনারেল হাসপাতালে নিয়ে যায়। অবস্থার অবনতি হলে হাসপাতালের চিকিৎসক তাঁকে রাজশাহী মেডিকেল কলেজ হাসপাতালে নিয়ে যান। সেখানে চিকিৎসাধীন অবস্থায় তিনি মারা যান।
স্থানীয়দের অভিযোগ ও পুলিশ সূত্রে জানা যায়, বেশ কয়েক মাস আগে থেকে আজমাইল হোসেন ও সাবেক ইউপি সদস্য আতিয়ারের সঙ্গে জমি নিয়ে বিরোধ চলছিল। সম্প্রতি দুই পক্ষের মধ্যে সংঘর্ষ হয়।
গাংনী থানার ভারপ্রাপ্ত কর্মকর্তা (ওসি) আনোয়ার হোসেন বলেন, এলাকায় পুলিশ মোতায়েন করা হয়েছে। খুনিদের ধরতে তদন্ত চলছে।
 
