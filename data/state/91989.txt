
র্যাপিড অ্যাকশন ব্যাটালিয়নের (র্যাব) মহাপরিচালক বেনজীর আহমেদ বলেছেন, দেশে সাম্প্রদায়িক সম্প্রীতি যেকোনো সময়ের চেয়ে এখন সুসংহত। গতকাল মঙ্গলবার বরিশাল মহানগরে দুর্গা পূজামণ্ডপ পরিদর্শন শেষে তিনি এ কথা বলেন।সন্ধ্যায় মহানগরের শংকর মঠে পূজামণ্ডপ পরিদর্শনে যান বেনজীর আহমেদ। এ সময় তিনি বলেন, ধর্ম যার যার, উৎসব সবার। বরিশাল মহানগরে শান্তিপূর্ণ পরিবেশে পূজা অনুষ্ঠিত হচ্ছে। পুলিশের নেওয়া নিরাপত্তাব্যবস্থায় বিভিন্ন মন্দিরের কর্তৃপক্ষ স্বস্তি প্রকাশ করেছে। কোথাও কোনো অপ্রীতিকর ঘটনা ঘটেনি। সারা দেশে ২৮ হাজারেরও বেশি মণ্ডপে পূজা হচ্ছে। এসব মন্দিরের সার্বিক নিরাপত্তায় অন্যান্য বাহিনীর সঙ্গে র্যাব দায়িত্ব পালন করছে।দুই বিদেশি নাগরিক হত্যার ঘটনা তদন্ত এবং সার্বিক আইনশৃঙ্খলা বিষয়ে সাংবাদিকদের প্রশ্নের জবাবে র্যাবের মহাপরিচালক বলেন, বিদেশিদের হত্যার ঘটনায় ঢাকায় পুলিশের গোয়েন্দা বিভাগ এবং রংপুরে পুলিশ তদন্ত করছে। হত্যা তদন্তে অগ্রগতি সম্পর্কে তদন্ত সংস্থা জানেন। তবে এই হত্যার রহস্য উদ্ঘাটনে র্যাব সর্বাত্মক চেষ্টা চালাচ্ছে। যত দ্রুত সম্ভব এ ব্যাপারে অগ্রগতি জানানো হবে।এবার বরিশাল মহানগরে ২৮টি সর্বজনীন, ছয়টি ব্যক্তিগত এবং জেলার ১০টি থানায় ৫৫৬টি মণ্ডপে শারদীয় দুর্গোৎসব অনুষ্ঠিত হচ্ছে।
