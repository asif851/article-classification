
আন্তর্জাতিক মাতৃভাষা দিবসে আজ ঢাকা, চট্টগ্রাম ও রাজশাহীতে হচ্ছে দিনভর আনন্দমুখর বর্ণমেলা। বাংলা বর্ণের বর্ণিল উদ্‌যাপনের মাধ্যমে নতুন প্রজন্মের মধ্যে বাংলা বর্ণ, ভাষা ও ভাষা আন্দোলনের মহিমা ছড়িয়ে দেওয়ার লক্ষ্যে প্রথম আলো নবমবারের মতো এই আয়োজন করছে। প্রথম আলোর আয়োজনে বর্ণমেলার সহযোগী সার্ফ এক্সেল।
এবারও মেলা হচ্ছে রাজশাহী কলেজিয়েট স্কুল অ্যান্ড কলেজ প্রাঙ্গণে৷ সকাল নয়টায় উদ্বোধন করবেন রাজশাহী মেডিকেল কলেজের মনোবিজ্ঞান বিভাগের প্রধান মামুন হোসাইন।
মূলত শিশু-কিশোরদের জন্য বর্ণ নিয়ে নানান মজার ও শিক্ষণীয় আয়োজনে রঙিন হয়ে সাজবে বর্ণমেলা৷ থাকবে প্রথমার বইমেলা, উপস্থিত হবে কিশোর আলোআর বিজ্ঞানচিন্তা।
বর্ণমেলার অন্যতম আকর্ষণ বর্ণ পরিচয়ের উৎসব ‘হাতেখড়ি’। ছোট্ট সোনামণিদের হাতেখড়ি দিতে বর্ণমেলায় উপস্থিত থাকবেন কবি, লেখক, শিল্পী ও শিক্ষাবিদেরা। এ ছাড়া অনূর্ধ্ব দশম শ্রেণির শিক্ষার্থীদের তিনটি বিভাগে অনুষ্ঠিত হবে সুন্দর হাতের লেখা ও চিত্রাঙ্কন প্রতিযোগিতা। চিত্রাঙ্কন প্রতিযোগিতা হবে সকাল ১০টা থেকে ১০টা ৩০ মিনিট পর্যন্ত। সুন্দর হাতের লেখা প্রতিযোগিতা হবে বেলা ১১টা থেকে। প্রতিযোগীদের ৩০ মিনিট আগে চলে আসতে হবে।
নানা আয়োজনে বর্ণমঞ্চ
বর্ণমেলায় আকর্ষণের মধ্যবিন্দু বর্ণমঞ্চ৷ দিনভর নানা আয়োজনে সাজানো মঞ্চে থাকবে রাজশাহী আবৃত্তি পরিষদ, জয় বাংলা সাংস্কৃতিক গোষ্ঠী ও মাথুলার গম্ভীরা৷ লেডলি মোহন মৈত্র ও আলো মৈত্রর নৃত্য। গান গাইবেন রেজাউল করিম, দৃষ্টি, হাসমতারা হক, আতিক, পান্না, মোমিন বিশ্বাস, রাখি, আনোয়ার, সাজু, আশা ও স্বপ্না বাউল। জাদু দেখাবেন স্বপন দিনার৷ 
