
পাঁচ বছর বয়সে ভারতে পাচার হয় বেলাল। এখন সে ১৭ বছরের তরুণ। ১২ বছর বন্দী ছিল একটি মদের কারখানায়। এরপর কৌশলে পালিয়ে এসেছে দেশে। গত শুক্রবার রাতে ঝালকাঠির রাজাপুরে পৌঁছে মা-বাবার খোঁজ করছে। কিন্তু পাচ্ছে না।
বেলাল গতকাল শনিবার দুপুরে প্রথম আলোকে বলে, তার বাবার নাম জসিম উদ্দিন ও মায়ের নাম সেলিনা। বাড়ি ঝালকাঠির বাইপাস এলাকায়। তার যত দূর মনে পড়ে, বাবা খুব সকালে বাড়ি থেকে কাজে বের হতেন। ফিরতেন গভীর রাতে। আর কাঁচা রাস্তার পাশে একটি টিনের ঘরে মা-ই সব সময় তাকে আগলে  রাখতেন। এর বেশি আর কিছু তার মনে নেই।
কিন্তু ঝালকাঠি সদরে বাইপাস এলাকা বলে কোনো এলাকার অস্তিত্ব নেই। তবে এই নামে রাজাপুর উপজেলায় একটি এলাকা আছে। বেলাল হিন্দিতে কথা বলে। বাংলা বোঝে, কিন্তু বলতে পারে না।
বেলাল আরও জানায়, সে পাঁচ বছর বয়সে বাড়ির পাশে খেলার সময় কিছু লোক তাকে অপহরণ করে নিয়ে যায়। পরে সীমান্ত এলাকায় নিয়ে ভারতের কিছু লোকের কাছে বিক্রি করে দেয়। এরপর তাকে নেওয়া হয় আসামের গুয়াহাটির পাহাড়ি এলাকায় একটি মদের কারখানায়। সেখানে ১২ বছর বন্দী অবস্থায় কারখানার ভারী কাজ করে সে। প্রথমে কান্নাকাটি করলে তাকে মারধর করা হতো। ঠিকমতো খাবার দেওয়া হতো না। মা-বাবা ও বাড়ির কথা সব সময় তার মনে পড়ত। গেল মাসের প্রথম দিকে ওই কারখানার এক নিরাপত্তারক্ষীর কাছে কান্নাকাটি করে সব খুলে বলে। এতে লোকটির মন গলে। তাঁর সহযোগিতায় বেলাল সেখান থেকে কৌশলে পালিয়ে আসে। ফেনীর পরশুরাম সীমান্ত দিয়ে ১০-১২ দিন আগে দেশে ফিরে আসে। এরপর সে ফেনী ও লক্ষ্মীপুরের বিভিন্ন এলাকায় ঘুরে ঘুরে মা-বাবার সন্ধান করে। পরে শুক্রবার রাতে ঝালকাঠির রাজাপুর উপজেলার বাইপাস এলাকায় আসে। এলাকার লোকজনকে সে সব খুলে বলে। এলাকার লোকজনও বাইপাস এলাকায় তার মা-বাবাকে খুঁজতে থাকে। কিন্তু এই নামে কাউকেই খুঁজে পাওয়া যায় না।
বেলাল বর্তমানে রাজাপুরের বাইপাস এলাকার খসরু মিয়া নামের এক সবজি বিক্রেতার আশ্রয়ে আছে।
রাজাপুর থানার ভারপ্রাপ্ত কর্মকর্তা (ওসি) শেখ মুনীর উল গীয়াস বলেন, ‘বেলালের ঘটনাটি অত্যন্ত নির্মম। সে পাঁচ বছর বয়সে পাচার হয়েছে। তাই মা-বাবার নাম ছাড়া কিছুই বলতে পারছে না। আর ওই সময় বেলাল নিখোঁজ হওয়ার বিষয়ে কেউ কোনো সাধারণ ডায়েরিও (জিডি) করেনি। তাই তার মা-বাবাকে খুঁজে বের করা কঠিন। বিষয়টি ঝালকাঠি পুলিশ সুপারকে অবহিত করেছি। বেলালের পরিবারকে খুঁজে বের করতে পুলিশ সর্বাত্মক চেষ্টা করছে।’
