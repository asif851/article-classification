
স্বরাষ্ট্রমন্ত্রী আসাদুজ্জামান খান কামাল বলেছেন, গোয়েন্দা সংস্থাগুলো তেমন তথ্য না পাওয়ায় গুলশান হামলার ঘটনায় ৫৪ ধারায় গ্রেপ্তার তাহমিদ হাসিব খানকে শোন অ্যারেস্ট দেখানো হয়নি। যেকোনো সময় তাঁকে জিজ্ঞাসাবাদের সুযোগ রয়েছে।আজ মঙ্গলবার সচিবালয়ে এক অনুষ্ঠানে স্বরাষ্ট্রমন্ত্রী সাংবাদিকদের এসব কথা বলেন।তাহমিদের জামিনে মুক্তির প্রসঙ্গে স্বরাষ্ট্রমন্ত্রী বলেন, ‘আমাদের গোয়েন্দা সংস্থাগুলো তেমন তথ্য পায়নি, তাই তাঁকে আর রিমান্ডে নেওয়া বা শোন অ্যারেস্ট করা হয়নি। তাঁকে জামিন দেওয়ার এখতিয়ার স্বরাষ্ট্র মন্ত্রণালয়ের নয়, এটা আদালতের বিষয়। যেটুকু এখন পর্যন্ত জেনেছি, তাঁর সম্পর্কে তেমন তথ্য পাওয়া যায়নি। তবে যেকোনো সময় চাইলে তাঁকে জিজ্ঞাসাবাদের সুযোগ রয়েছে।’গত রোববার আদালত তাহমিদের জামিনের আবেদন মঞ্জুর করার পর রাতে তিনি কেরানীগঞ্জে অবস্থিত ঢাকা কেন্দ্রীয় কারাগার থেকে মুক্তি পান।বাংলাদেশ-ভারত সীমান্তে হত্যা প্রসঙ্গে এক প্রশ্নের জবাবে স্বরাষ্ট্রমন্ত্রী বলেন, এ হত্যা কমিয়ে আনার চেষ্টা করছে সরকার। এখন বিজিবি ও বিএসএফের সুসম্পর্ক রয়েছে।সিলেটে কলেজছাত্রী খাদিজা বেগম নার্গিসের ওপর ছাত্রলীগ নেতার হামলার প্রসঙ্গে আসাদুজ্জামান খান বলেন, ‘যে অপরাধ করেছে, তাঁকে আইনের আওতায় নেওয়া হবে। বিচার হবে...ছাড় দেওয়া হবে না।’গতকাল সোমবার বিকেলে খাদিজা সিলেট এমসি কলেজের পরীক্ষা হল থেকে বের হওয়ার পথে চাপাতি দিয়ে তাঁকে কুপিয়ে আহত করেন শাহজালাল বিশ্ববিদ্যালয়ের ছাত্র ও ছাত্রলীগ নেতা বদরুল আলম। প্রথমে খাদিজাকে সিলেট এম এ জি ওসমানী মেডিকেল কলেজ হাসপাতালে ভর্তি করা হয়। সেখানে এক দফা অস্ত্রোপচার শেষে গতকাল রাতে তাঁকে রাজধানীর স্কয়ার হাসপাতালে নেওয়া হয়।
