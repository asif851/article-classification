
প্রথম আলো: জলাবদ্ধতার দুর্ভোগ থেকে মুক্তি মিলবে কবে?
আ জ ম নাছির উদ্দীন: এই জলাবদ্ধতা এক দিনে তৈরি হয়নি। অপরিকল্পিত নগরায়ণ, খাল, নালা-নর্দমা দখল করে স্থাপনা তৈরির কারণে ধীরে ধীরে এ সমস্যা প্রকট হয়েছে। এ সমস্যা নিরসনে জন্য সময়ের প্রয়োজন। অর্থেরও দরকার। সবাই মনে করে, জলাবদ্ধতা নিরসন করবে সিটি করপোরেশন। কিন্তু করপোরেশনের সে অর্থ ও জনবল আছে কি না, সেটি কেউ বিবেচনা করে না।
প্রথম আলো: তাহলে সমাধান কী?
আ জ ম নাছির উদ্দীন: কেউ চাইলেও এখনই এ সমস্যার সমাধান করতে পারবেন না। এ জন্য বড় প্রকল্প নিতে হবে। বিষয়টির সমাধান করতে সরকারকে এগিয়ে আসতে হবে। এ সমস্যার দীর্ঘস্থায়ী সমাধানের জন্য সাত-আট হাজার কোটি টাকা প্রয়োজন। সিটি করপোরেশন এত টাকা কোথা থেকে দেবে। তবে আমি বসে নেই। কাজ করছি।
প্রথম আলো: জলাবদ্ধতার অন্যতম কারণ হচ্ছে নালা-নর্দমা ও খাল দখল এবং ভরাট হয়ে যাওয়া। এগুলো উদ্ধার হবে কি?
আ জ ম নাছির উদ্দীন: নগরের ৩৪টি খাল রয়েছে। সব খালই কমবেশি দখল হয়েছে। খালগুলোর সীমানা চিহ্নিত করার জন্য এস্টেট (ভূসম্পত্তি) বিভাগ কাজ করছে। অবৈধ দখলদারদের তালিকা করা হবে। এরপর অবৈধ স্থাপনা উচ্ছেদ করব। এ ক্ষেত্রে কোনো ছাড় দেওয়া হবে না। 
