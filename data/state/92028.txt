
পুলিশের অনুমতি না পাওয়ায় গতকাল শনিবার রাজধানীতে আন্তর্জাতিক গুম প্রতিরোধ দিবস উপলক্ষে পূর্বঘোষিত মানববন্ধন কর্মসূচি পালন করতে পারেনি বিএনপির নেতৃত্বাধীন ২০-দলীয় জোট। গতকাল বেলা ১১টায় বিএনপির ভারপ্রাপ্ত মহাসচিব মির্জা ফখরুল ইসলাম আলমগীর দলের কেন্দ্রীয় কার্যালয়ে সংবাদ সম্মেলন করে এ কথা জানান। তিনি বলেন, তাঁরা সংঘাত এড়িয়ে চলতে চান। তাই এই মানববন্ধন কর্মসূচি আগামী ২ সেপ্টেম্বর পালন করবে ২০ দল।ফখরুল বলেন, সরকার নিজেদের অপরাধ, অপকর্ম উন্মোচিত হওয়ার ভয়ে ২০-দলীয় জোটকে এ দিবসটি পালন করতে দেয়নি। ‘গুম অপহরণের হোতা এই অবৈধ সরকার’ মনে করে ২০-দলীয় জোটকে এ দিবসটি পালন করতে দিলে তাদের বীভৎস স্বরূপ বিশ্ববাসীর কাছে আরও বেশি প্রকাশ হয়ে পড়বে।মির্জা ফখরুল জানান, সারা বিশ্বে গুমের শিকার ব্যক্তিদের স্মরণে গতকাল আন্তর্জাতিক গুম প্রতিরোধ দিবস পালিত হয়। ২০-দলীয় জোট এ দিবস উপলক্ষে মানববন্ধন কর্মসূচির আয়োজন করেছিল। তিনি বলেন, এ কর্মসূচির জন্য ঢাকা মহানগর পুলিশ কমিশনারকে চিঠি দেওয়া হয়েছিল। প্রথমে প্রেসক্লাবকে কেন্দ্র করে পূর্বে দৈনিক বাংলা মোড় ও পশ্চিমে শিশুপার্ক পর্যন্ত মানববন্ধন করার কথা ওই চিঠিতে বলা হয়েছিল। পুলিশ কর্মকর্তারা প্রধানমন্ত্রীর কর্মসূচির অজুহাত জানালে পরে স্থান পরিবর্তন করে নয়াপল্টনকে কেন্দ্র করে পূর্বে নটর ডেম কলেজ ও পশ্চিমে বিজয়নগর মোড় পর্যন্ত মানববন্ধনের স্থান উল্লেখ করে আবার চিঠি দেওয়া হয়। পুলিশ অনুমতি নিয়ে টালবাহানা করতে থাকে। শুক্রবার রাত ১১টার দিকে পুলিশ জানায় যে এ দিবস পালনের অনুমতি দেওয়া হয়নি।সংবাদ সম্মেলনে জোটের শরিক অন্যান্য দলের নেতারাও উপস্থিত ছিলেন।
