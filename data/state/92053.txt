
অনুমোদন ছাড়া পণ্য বিক্রির অপরাধে গতকাল বুধবার রাজধানীর তিনটি অভিজাত পণ্য বিক্রয় প্রতিষ্ঠান মীনাবাজার, রহিমআফরোজ সুপার স্টোর (আগোরা) ও নন্দন মেগাশপকে আড়াই লাখ করে মোট সাড়ে সাত লাখ টাকা জরিমানা করা হয়েছে। বাংলাদেশ স্ট্যান্ডার্ডস অ্যান্ড টেস্টিং ইনস্টিটিউশন (বিএসটিআই) ও ঢাকা জেলা প্রশাসনের উদ্যোগে পরিচালিত একটি ভ্রাম্যমাণ আদালত এই জরিমানা করেন। অভিযানে বিএসটিআইয়ের অনুমোদনবিহীন দই, কোমল পানীয়, সাবান, শ্যাম্পু, টুথপেস্ট, গায়ে মাখার পাউডার ও সেমাই পাওয়া যায়।
বিএসটিআইয়ের অনুমোদন ছাড়া ম্যাক্স ফ্রেশ ব্র্যান্ডের দই বিক্রি ও আমদানি করা টুথপেস্ট ও সাবান ছাড়পত্র ছাড়া বিক্রি করায় ধানমন্ডির ৯/এ সড়কে অবস্থিত মীনাবাজারকে আড়াই লাখ টাকা জরিমানা করা হয়। সমপরিমাণ অর্থ জরিমানা করা হয় সীমান্ত স্কোয়ারে (সাবেক রাইফেলস স্কোয়ার) অবিস্থত রহিমআফরোজ সুপার স্টোরকে (আগোরা)। সেখানে বিএসটিআইয়ের অনুমোদন ছাড়া সেজান ব্র্যান্ডের ফ্রুট ড্রিংকস, ফার্মল্যান্ড ব্র্যান্ডের ঘি এবং আমদানি করা শ্যাম্পু ও সাবান বিনা ছাড়পত্রে বিক্রি হচ্ছিল।
অনুমোদনবিহীন সেজান ব্র্যান্ডের ফ্রুট ড্রিংকস, রোমানিয়া ও উৎসব ব্র্যান্ডের সেমাই বিক্রি এবং আমদানি করা শ্যাম্পু, টুথপেস্ট, ট্যালকম পাউডার ও সাবান বিক্রি করায় ধানমন্ডির নন্দন মেগাশপকেও আড়াই লাখ টাকা জরিমানা করেন ভ্রাম্যমাণ আদালত।
জেলা প্রশাসনের নির্বাহী হাকিম আবিদা আফসারী অভিযান পরিচালনা করেন। বিজ্ঞপ্তি।
