

দেশের রাজনৈতিক অঙ্গনে অল্প দিনের মধ্যে এমন কতগুলো ঘটনা ঘটেছে, যাকে অশনিসংকেত বলে অভিহিত করছে দেশের প্রগতিশীল রাজনীতিক ও সাংস্কৃতিক মহল। তারা বলছে, এই ঘটনাবলি গণতন্ত্র ও অসাম্প্রদায়িক চেতনার ভিত্তিকে বিপন্ন করবে। হেফাজতে ইসলামের দাবি ও চাপের মুখে স্কুলের পাঠ্যবইয়ে বিতর্কিত সংশোধন থেকে এই অশনিসংকেতের শুরু। এরপর সুপ্রিম কোর্টের সামনের স্থাপত্য অপসারণের জন্য হেফাজতের কর্মসূচি ঘোষণা, বাংলা নববর্ষ পয়লা বৈশাখ উদ্‌যাপন নিয়ে বিতর্ক সৃষ্টি, চট্টগ্রামে দেয়ালের আলপনা পোড়া মবিল দিয়ে ঢেকে দেওয়া এবং হেফাজতে ইসলামের নেতাদের সঙ্গে গণভবনে প্রধানমন্ত্রীর বৈঠকে শর্তহীনভাবে কওমি মাদ্রাসাকে স্বীকৃতি দেওয়ায় অশনিসংকেত ঘনীভূত হয়েছে। ২০১৩ সালে সরকারবিরোধী ঢাকা ঘেরাও কর্মসূচি দিয়ে দেশের ইতিহাসে এক বড় ধরনের অস্থিরতা সৃষ্টির জন্য দায়ী হেফাজতে ইসলামের সঙ্গে সরকারের আপসরফায় দেশের রাজনৈতিক, সাংস্কৃতিক ও বুদ্ধিজীবী মহলে উদ্বেগ তৈরি হয়েছে। 

গণতান্ত্রিক চেতনাবোধ ক্ষতিগ্রস্ত করবেরাশেদ খান মেনন সাম্প্রতিক সময়ের এসব ঘটনাপ্রবাহ এবং হেফাজতের সঙ্গে আপস অসাম্প্রদায়িক ও গণতান্ত্রিক চেতনাবোধ ক্ষতিগ্রস্ত করবে। অসাম্প্রদায়িক শক্তির হাত সংকুচিত করবে। পয়লা বৈশাখ নিয়ে যা কিছু হচ্ছে, তা অশনিসংকেত। এটা সর্বজনীন ও অসাম্প্রদায়িক উৎসব। যারা এর বিরুদ্ধে কথা বলছে, তারা জাতির শত্রু। তাদের বিরুদ্ধে রুখে দাঁড়ানো ছাড়া আর কোনো পথ নেই। যখন ব্লগার হত্যা হয়, তখন বিষয়টি ভিন্নভাবে ব্যাখ্যা করা হয়েছিল। কিন্তু তারপরই হলি আর্টিজানের ঘটনা ঘটে। এরপর জঙ্গি উত্থানের ঘটনাগুলো দেখা যাচ্ছে। রাজনীতিতে এই আপস গণতন্ত্রের ভিত্তিমূল ও অসাম্প্রদায়িক চেতনার ভিত্তিকে চ্যালেঞ্জের মুখে ঠেলে দেবে।
রাশেদ খান মেনন: বেসামরিক বিমান পরিবহন ও পর্যটনমন্ত্রী

