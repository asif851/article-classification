
রাজধানীর দয়াগঞ্জে ছিনতাইকারীর কবলে পড়ে মায়ের কোল থেকে ছিটকে শিশু নিহত হওয়ার ঘটনায় একজনকে গ্রেপ্তার করেছে যাত্রাবাড়ী থানার পুলিশ। গতকাল শনিবার রাত একটার দিকে দয়াগঞ্জ এলাকায় অভিযান চালিয়ে তাঁকে গ্রেপ্তার করা হয়।ঢাকা মহানগর পুলিশের ওয়ারী বিভাগের উপকমিশনার ফরিদউদ্দিন আহমেদ প্রথম আলোকে এ তথ্যের সত্যতা নিশ্চিত করেছেন।গ্রেপ্তার ব্যক্তির নাম মো. রাজীব। তাঁর বয়স ২০ বছর। তিনি শরীয়তপুরের ডামুড্যা থানার ধূপখোলা ফকির বাড়ি গ্রামের বাসিন্দা। বর্তমানে তিনি থাকেন গেন্ডারিয়া থানার গুমটি ঘর রেলওয়ে বস্তি এলাকায়।
১৮ ডিসেম্বর সকালে রাজধানীর দয়াগঞ্জ ঢালে ছিনতাইকারীরা রিকশায় থাকা আকলিমা নামের যাত্রীর ব্যাগ টান দিয়ে দৌড়ে পালিয়ে যান। এ সময় মায়ের কোলে থাকা ছয় মাসের শিশু আরাফাত রাস্তায় পড়ে যায়। পরে শিশুটিকে ঢাকা মেডিকেল কলেজ হাসপাতালে নেওয়া হলে চিকিৎসকেরা মৃত ঘোষণা করেন। এ ঘটনায় ওই দিনই যাত্রাবাড়ী থানায় মামলা করেন শিশুটির বাবা শাহ আলম গাজী।
এই পুলিশ কর্মকর্তার ভাষ্য, মাদকসেবী রাজীব মূলত ছিনতাইয়ের সঙ্গে জড়িত। প্রাথমিক জিজ্ঞাসাবাদে রাজীব ওই ঘটনায় জড়িত বলে পুলিশের কাছে স্বীকার করেছে।
