
‘সম্পর্ক করে এক বছর আগে আমাদের বিয়ে হয়েছে। এক বছর ১০ দিনের মাথায় স্বামী খুন হলো। এখন আমি কীভাবে বাঁচব!’গতকাল মঙ্গলবার দুপুরে চট্টগ্রাম মেডিকেল কলেজ হাসপাতালের মর্গের সামনে স্বামীর মরদেহ ধরে এভাবেই বিলাপ করছিলেন লাকী আক্তার। তাঁর স্বামী চট্টগ্রাম রপ্তানি প্রক্রিয়াকরণ অঞ্চলের (সিইপিজেড) শ্রমিক আলাউদ্দিন তামিম (২৩) গত সোমবার রাতে কারখানার কাছেই দুর্বৃত্তদের ছুরিকাঘাতে নিহত হন।সোমবার রাত নয়টার দিকে সিইপিজেডের ৪ নম্বর সড়কে আলাউদ্দিনকে ছুরিকাঘাত করা হয়। রাত একটার দিকে হাসপাতালে চিকিৎসাধীন অবস্থায় তাঁর মৃত্যু হয়।আলাউদ্দিন ইপিজেডের রিজেন্সি নামে একটি কারখানার শ্রমিক। তিনি পিরোজপুরের দানিশাপা জমাদ্দার বাড়ির ইসহাক জমাদ্দারের ছেলে। চট্টগ্রাম নগরের ফ্রিপোর্ট এলাকায় স্ত্রীকে নিয়ে থাকতেন তিনি। পূর্বশত্রুতার জেরে তিনি খুন হয়েছেন বলে পুলিশ প্রাথমিকভাবে ধারণা করছে।ইপিজেড থানার ভারপ্রাপ্ত কর্মকর্তা (ওসি) মো. আবুল কালাম বলেন, রাত নয়টার দিকে কারখানা থেকে আলাউদ্দিনসহ তিনজন বের হওয়ার পর ৮-১০ জন যুবক এসে তাঁকে ছুরিকাঘাত করে পালিয়ে যান। হামলাকারীরা ওই কারখানারই শ্রমিক বা আলাউদ্দিন তামিমের পূর্বপরিচিত বলে ধারণা করা হচ্ছে।আলাউদ্দিনের পেটে দুটি ছুরিকাঘাতের চিহ্ন রয়েছে। অতিরিক্ত রক্তক্ষরণে তাঁর মৃত্যু হয়েছে বলে কর্তব্যরত চিকিৎসক জানিয়েছেন।ইপিজেডের ভেতরে শ্রমিক খুন হওয়ার ঘটনায় উদ্বেগ প্রকাশ করেছে বেপজা। বেপজার মহাব্যবস্থাপক মো. খুরশিদ আলম বলেন, ‘আমাদের সাড়ে তিন শ নিরাপত্তাকর্মীর পাশাপাশি শিল্প পুলিশও ইপিজেডে নিরাপত্তার দায়িত্বে থাকে। এর মধ্যে কীভাবে কারা এই হামলা করল বুঝতে পারছি না। আমরা ইতিমধ্যে নিরাপত্তা-সংশ্লিষ্টদের সঙ্গে কথা বলে ব্যবস্থা নিয়েছি।’
