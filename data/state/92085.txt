
দেড় মাসের সফর শেষে যুক্তরাষ্ট্র থেকে সস্ত্রীক দেশে ফিরেছেন প্রধান নির্বাচন কমিশনার (সিইসি) কাজী রকিবউদ্দীন আহমদ। আজ সোমবার তাঁদের বহন করা বিমানটি ভোর পাঁচটার দিকে হজরত শাহজালাল বিমানবন্দরে অবতরণ করে।
সিইসির ব্যক্তিগত কর্মকর্তা মাহফুজুল ইসলামের বরাত দিয়ে বার্তা সংস্থা ইউএনবি এ কথা জানায়। নির্বাচন কমিশন সচিবালয়ের একটি সূত্র জানিয়েছে, মঙ্গলবার তিনি অফিস করতে পারেন।দেশব্যাপী উপজেলা নির্বাচন চলাকালে গত ৩ মার্চ দেড় মাসের জন্য বিদেশ চলে গিয়ে বিতর্কের জন্ম দেন সিইসি। এ নিয়ে কমিশনের ভেতরে-বাইরে ব্যাপক সমালোচনা হয়। সিইসির অনুপস্থিতিতে ভারপ্রাপ্ত সিইসির দায়িত্ব পালন করেন নির্বাচন কমিশনার আবদুল মোবারক।সিইসির উপস্থিতিতে গত ১৯ ফেব্রুয়ারি প্রথম ধাপে ৯৮ ও ২৭ ফেব্রুয়ারি দ্বিতীয় ধাপে ১১৫টি উপজেলায় নির্বাচন অনুষ্ঠিত হয়। প্রথম ধাপে নির্বাচন মোটামুটি সুষ্ঠু হলেও দ্বিতীয় ধাপ থেকে কারচুপি ও কেন্দ্র দখলের অভিযোগ আসতে শুরু করে। পরের তিন ধাপের নির্বাচনে ভোট জালিয়াতি, সহিংসতা ও কেন্দ্র দখলের ঘটনা ক্রমশ বাড়ে।১৫ মার্চ তৃতীয় ধাপে ৮১, ২৩ মার্চ চতুর্থ ধাপে ৯১ ও ৩১ মার্চ পঞ্চম ধাপে ৭৩টি উপজেলায় নির্বাচন অনুষ্ঠিত হয়। এ নির্বাচনে ভোট জালিয়াতির ঘটনায় নির্বাচন কমিশনের নিষ্ক্রিয়তা ব্যাপকভাবে সমালোচিত হয়।
