
দক্ষিণ-পূর্ব বঙ্গোপসাগরে নিম্নচাপের সৃষ্টি হয়েছে। এ কারণে চট্টগ্রাম, মোংলা, পায়রা সমুদ্রবন্দর ও কক্সবাজারকে ১ নম্বর দূরবর্তী সতর্কসংকেত দেখিয়ে যেতে বলা হয়েছে।
আজ বুধবার সকালে আবহাওয়া অধিদপ্তরের বিশেষ এক বিজ্ঞপ্তিতে এ কথা বলা হয়েছে।আবহাওয়া অধিদপ্তরের তথ্য অনুযায়ী, নিম্নচাপটি পশ্চিম-উত্তর-পশ্চিম দিকে অগ্রসর হয়ে একই এলাকায় অবস্থান করছে। আজ বুধবার ভোর ছয়টার দিকে এটি চট্টগ্রাম সমুদ্রবন্দর থেকে ১৪৮৫ কিলোমিটার দক্ষিণে, মোংলা সমুদ্রবন্দর থেকে ১৫০১ কিলোমিটার দক্ষিণে, পায়রা সমুদ্রবন্দর থেকে ১৪৫৫ কিলোমিটার দক্ষিণে ও কক্সবাজার সমুদ্রবন্দর থেকে ১৪০৫ কিলোমিটার দক্ষিণে অবস্থান করছিল।নিম্নচাপটি আরও ঘনীভূত হয়ে পশ্চিম-উত্তর-পশ্চিম দিকে অগ্রসর হতে পারে উল্লেখ করে আবহাওয়া অধিদপ্তর জানায়, নিম্নচাপ কেন্দ্রের ৪৪ কিলোমিটারের মধ্যে বাতাসের একটানা গতিবেগ ঘণ্টায় ৪৪ কিলোমিটার, যা দমকা অথবা ঝোড়ো হাওয়ার আকারে ৫০ কিলোমিটার পর্যন্ত বৃদ্ধি পাচ্ছে। নিম্নচাপের কেন্দ্রের নিকটবর্তী এলাকায় সাগর উত্তাল রয়েছে। এ জন্য উত্তর বঙ্গোপসাগর ও গভীর সাগরে অবস্থানরত মাছ ধরার সব নৌকা ও ট্রলারকে গভীর সাগরে বিচরণ না করতে বলা হয়েছে।
