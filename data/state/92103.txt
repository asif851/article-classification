
পাঁচ ঘণ্টা বন্ধ থাকার পর ঢাকা-চট্টগ্রাম, ঢাকা-সিলেটসহ পূর্বাঞ্চলীয় জোনে ট্রেন চলাচল স্বাভাবিক হয়েছে। আজ বৃহস্পতিবার সকাল সাড়ে সাতটার দিকে উদ্ধারকারী ট্রেনের বগির দুটি চাকা লাইনচ্যুত হয়। পরে দুপুর সোয়া ১২টার দিকে ট্রেন চলাচল আবার শুরু হয়।
ভৈরব রেলওয়ে স্টেশন কেবিন সূত্র জানায়, নরসিংদীর রায়পুরার মেথিকান্দা রেলওয়ে স্টেশনে একটি বিকল ইঞ্জিন রাখা ছিল। ইঞ্জিনটি উদ্ধারের জন্য ভোরে ব্রাহ্মণবাড়িয়ার আখাউড়া থেকে একটি উদ্ধারকারী ট্রেন যায়। সকাল সাড়ে সাতটার দিকে মেথিকান্দা রেলওয়ে স্টেশনের আউটার পয়েন্টে ঢোকামাত্র ট্রেনের বগির দুটি চাকা লাইনচ্যুত হয়।
দুর্ঘটনার কারণে নরসিংদীর আমিরগঞ্জ রেলওয়ে স্টেশনে সিলেটগামী আন্তনগর পারাবত এক্সপ্রেস, জিনারদীতে কিশোরগঞ্জগামী আন্তনগর এগারসিন্ধুর এক্সপ্রেস, ঘোড়াশালে চট্টগ্রামগামী আন্তনগর মহানগর এক্সপ্রেস, ব্রাহ্মণবাড়িয়ার তালশহরে ঢাকাগামী আন্তনগর উপকূল এক্সপ্রেস এবং ব্রাহ্মণবাড়িয়ায় ঢাকাগামী ডেমু ট্রেনসহ আরও বেশ কয়েকটি লোকাল ও মেইল ট্রেন আটকা পড়ে। এতে চরম দুর্ভোগে পড়েন কয়েক হাজার যাত্রী। বেলা ১১টার দিকে লাইনচ্যুত ট্রেনের বগিটির উদ্ধারকাজ শুরু হয়। দুপুর সোয়া ১২টার দিকে লাইন ট্রেন চলাচলের উপযোগী হয়। পরে সাড়ে ১২টা থেকে ট্রেন চলাচল শুরু হয়।
ভৈরব রেলওয়ে স্টেশনমাস্টার খলিলুর রহমান বলেন, দুর্ঘটনার কারণে বেশির ভাগ ট্রেন গড়ে কয়েক ঘণ্টা করে দেরিতে যাবে।
 আরও জানতে পড়ুন
উদ্ধারকারী ট্রেন লাইনচ্যুত, ট্রেন চলাচল বন্ধ
কুমিল্লায় চট্টগ্রাম থেকে ঢাকাগামী ট্রেন আটকা
