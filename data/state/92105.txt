
জয়পুরহাটের ক্ষেতলাল উপজেলার শাখারুঞ্জ গ্রামের মৎস্যচাষি নিখিল চন্দ্রের পুকুরে গত বৃহস্পতিবার রাতে বিষ দিয়ে ১২-১৩ লাখ টাকার মাছ নিধন করেছে দুর্বৃত্তরা। গত তিন মাসে তাঁর তিনটি পুকুরে বিষ দিয়ে প্রায় ২৫ লাখ টাকার ক্ষতি করেছে তারা।
নিখিল চন্দ্র জানান, উপজেলার কুশুম শহর গ্রামে একই মৌজায় তাঁর তিনটি পুকুর ইজারা নেওয়া আছে। তিনি ছয়-সাত বছর ধরে মাছ চাষ করে আসছেন। গত জানুয়ারি মাসের প্রথম সপ্তাহে কুশুম শহর উত্তর মাঠে ৮৮ শতকের একটি পুকুরে বিষ ঢেলে দেয় দুর্বৃত্তরা। ওই পুকুরে রুই, মৃগেল, কাতলা, সিলভার কার্পসহ বিভিন্ন জাতের প্রায় সাত লাখ টাকার মাছ ছিল।
এ ঘটনায় তিনি ক্ষেতলাল থানায় একটি সাধারণ ডায়েরি (জিডি) করেন। সেই ধকল না কাটতেই ওই পুকুরের পাশে ৪৮ শতকের আরও একটি পুকুরে ৩ ফেব্রুয়ারি বিষ ঢেলে চার-পাঁচ লাখ টাকার মাছ নিধন করে দুর্বৃত্তরা।
সর্বশেষ গত বৃহস্পতিবার রাতে কুশুম শহর গ্রামে এক একর ১৮ শতকের পুকুরটিতেও বিষ ঢেলে দেয় দুর্বৃত্তরা। এতে প্রায় ১২-১৩ লাখ টাকার মাছ মরে যায়।
