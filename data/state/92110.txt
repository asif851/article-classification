
এবারের উচ্চমাধ্যমিক পরীক্ষায় যশোর শিক্ষা বোর্ডের ফল বিপর্যয়ের কারণ অনুসন্ধানের জন্য আট সদস্যের কমিটি গঠন করা হয়েছে। শিক্ষা বোর্ডের সচিব মোল্লা আমির হোসেনকে আহ্বায়ক করে গতকাল বৃহস্পতিবার এ কমিটি গঠন করা হয়।কমিটিতে বোর্ডের পাঁচজন কর্মকর্তা ও বিভিন্ন কলেজের তিনজন শিক্ষককে রাখা হয়েছে। আগামী ৮ সেপ্টেম্বরের মধ্যে কমিটিকে প্রতিবেদন জমা দিতে বলা হয়েছে।এ ব্যাপারে শিক্ষা বোর্ডের পরীক্ষা নিয়ন্ত্রক মাধব চন্দ্র রুদ্র বলেন, আন্তবোর্ডের সিদ্ধান্ত অনুযায়ী এ কমিটি গঠন করা হয়েছে। কমিটির মূল্যায়ন প্রতিবেদনে ফলাফল খারাপের বিষয় উল্লেখ থাকবে। এ অবস্থা থেকে উত্তরণে করণীয় বিষয়েও প্রতিবেদনে কিছু সুপারিশ থাকবে। এরপর প্রয়োজনীয় ব্যবস্থা নেওয়া হবে। বোর্ড সূত্রে জানা গেছে, পাসের হার ও জিপিএ-৫ উভয় দিক দিয়ে এ বোর্ড পিছিয়ে। পাসের হার ৪৬ দশমিক ৪৫ শতাংশ। জিপিএ-৫ পেয়েছেন ১ হাজার ৯২৭জন, যা বোর্ডের গত ১১ বছরের সর্বনিম্ন। ঘোষিত ফলাফলের ব্যাপারে কোনো শিক্ষার্থীর অভিযোগ থাকলে ১৬ আগস্টের মধ্যে আবেদন করতে বোর্ডের ওয়েবসাইটের মাধ্যমে জানানো হয়েছে।
