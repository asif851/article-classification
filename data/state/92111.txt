
পঞ্চগড় চিনিকলে আখের মূল্য পরিশোধের দাবিতে কারখানার প্রধান ফটকে তালা ঝুলিয়ে বিক্ষোভ করেছেন আখচাষিরা। এ কারণে গত রোববার বিকেলে আখ পরিবহনের কোনো গাড়ি কারখানায় ঢুকতে পারেনি। এদিকে চরম অর্থসংকটের কারণে সময়মতো শ্রমিক-কর্মচারীদের বেতনভাতাও দিতে পারছে না কর্তৃপক্ষ।চিনিকল সূত্রে জানা গেছে, আখচাষিদের এখন পর্যন্ত প্রায় তিন কোটি টাকা বকেয়া রয়েছে। পাওনা টাকার দাবিতে চাষিরা রোববার দুপুরে চিনিকলের প্রধান ফটকে তালা ঝুলিয়ে দেন। এ সময় চিনিকলের বাইরে আখ পরিবহনকারী অর্ধশতাধিক গাড়ি আটকা পড়ে। এ ঘটনায় চিনিকলের আখমাড়াইয়ের কাজ সাময়িকভাবে বন্ধ হয়ে যায়। পরে সন্ধ্যায় চিনিকলের ব্যবস্থাপনা পরিচালক সংকট নিরসনে দ্রুত ব্যবস্থা গ্রহণের আশ্বাস দিলে পরিস্থিতি স্বাভাবিক হয়।
 
