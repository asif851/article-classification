
বঙ্গবন্ধু শেখ মুজিব মেডিকেল বিশ্ববিদ্যালয় হাসপাতালে ভর্তি হয়েছেন র‌্যাবের গুলিতে পা হারানো ঝালকাঠির কলেজছাত্র লিমন হোসেন। আগামী বৃহস্পতিবার তাঁর কানে অস্ত্রোপচারের কথা রয়েছে। গত রোববার লিমন হাসপাতালে ভর্তি হন। তিনি বিশ্ববিদ্যালয়ের নাক-কান-গলা বিভাগের সহযোগী অধ্যাপক নাসিমা আক্তারের অধীনে চিকিৎসাধীন আছেন।
হাসপাতাল কর্তৃপক্ষ বলেছে, লিমনের দুই কানেই সমস্যা আছে। চিকিৎসার জন্য তাঁর দুই কানেই অস্ত্রোপচার করতে হবে। বৃহস্পতিবার প্রথমে অস্ত্রোপচার হবে বাঁ কানে। পরে ডান কানে অস্ত্রোপচার করা হবে।
২০১১ সালের ২৩ মার্চ ঝালকাঠির রাজাপুর উপজেলার সাতুরিয়া গ্রামে র‌্যাবের গুলিতে আহত হন লিমন। লিমনের অভিযোগ, বাড়ির পাশের মাঠ থেকে গরু আনতে গেলে র‌্যাবের সদস্যরা তাঁকে ধরে পায়ে অস্ত্র ঠেকিয়ে গুলি করেন। একপর্যায়ে ঢাকার পঙ্গু হাসপাতালের চিকিৎসকেরা লিমনের জীবন বাঁচাতে তাঁর বাঁ পা ঊরুর নিচ থেকে কেটে ফেলেন। বিভিন্ন শ্রেণী-পেশার মানুষের সহযোগিতায় চিকিৎসা শেষে কৃত্রিম পা নিয়ে লিমন লেখাপড়ায় ফিরে যান। চলতি বছর তিনি এইচএসসি পরীক্ষা দিয়েছেন। লিমন জানান, র‌্যাবের সদস্যরা পায়ে অস্ত্র ঠেকিয়ে গুলি করার সময় প্রচন্ড শব্দে কানেও আঘাত পান তিনি। এরপর গত বছর ২০ আগস্ট রমজানের ঈদের দিন লিমনের ওপর আক্রমণ করেন র‌্যাবের কথিত সোর্স ইব্রাহিম। তখন লিমনের দুই কানে জোরে থাপড় মারেন ইব্রাহীম। তাতে কানের ভেতরে বড় ধরনের আঘাত পান। যা পরে জটিল আকার ধারণ করে।
