
চট্টগ্রামের সীতাকুণ্ডে নাশকতার অভিযোগে ৭৫ বছর বয়সী এক বৃদ্ধকে গ্রেপ্তার করেছে পুলিশ। আজ মঙ্গলবার ভোরে দিদারুল আলম নামের ওই বৃদ্ধকে গ্রেপ্তার করা হয়। তবে তাঁর পরিবারের দাবি, বয়সের কারণে তিনি ঘর থেকে বের হতেন না। এ ছাড়া উপজেলা থেকে একই অভিযোগে আরও ছয়জনকে গ্রেপ্তার করেছে পুলিশ।
আটক দিদারুল আলমের ছোট ভাই আবুল কালাম প্রথম আলোকে বলেন, তিনি সীতাকুণ্ড সদরের উত্তর ইয়াকুবনগরে পরিবারের সঙ্গে থাকতেন। বয়সের কারণে ঘরেই থাকতেন। আজ ভোর চারটার দিকে পুলিশ অন্য একজন আসামির বাড়ি দেখানোর জন্য তাঁর ভাইকে ঘুম থেকে তুলে নিয়ে যায়। পরে তিনি জানতে পারেন, পুলিশ তাঁর ভাইকে গ্রেপ্তার করেছে। তিনি আরও বলেন, তাঁর ভাইয়ের বিরুদ্ধে কোনো মামলা ছিল না। কী কারণে তাঁকে ধরেছে, পুলিশও তা জানাতে পারেননি।দিদারুল আলমের বিরুদ্ধে আগে থেকে মামলা না থাকার কথা জানিয়েছেন সীতাকুণ্ড থানার ভারপ্রাপ্ত কর্মকর্তা (ওসি) ইফতেখার হাসানও। তিনি বলেন, পুলিশ সম্প্রতি জানতে পেরেছে তাঁর সঙ্গে নাশকতাকারীদের যোগাযোগ রয়েছে। তাই তাঁকে একটি মামলায় গ্রেপ্তার করে আদালতে পাঠানো হয়েছে।
এ ছাড়া নাশকতার অভিযোগে গত রাতে উপজেলার বিভিন্ন জায়গা থেকে আরও ছয় ব্যক্তিকে আটক করেছে পুলিশ। তাদের বিরুদ্ধে আগে থেকেই মামলা ছিল বলে পুলিশ জানিয়েছে।
