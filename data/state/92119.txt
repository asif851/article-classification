
সদ্য প্রয়াত সাবেক প্রধান বিচারপতি এম এম রুহুল আমিনের প্রতি শ্রদ্ধা জানিয়ে আজ বৃহস্পতিবার বেলা ১১টার পর দিনের বাকি কার্যসময় সুপ্রিম কোর্টের উভয় বিভাগ বসবেন না।
সুপ্রিম কোর্টের রেজিস্ট্রার জেনারেল সৈয়দ আমিনুল ইসলাম স্বাক্ষরিত এক বিজ্ঞপ্তিতে এই তথ্য জানানো হয়।
বেলা ১১টার দিকে সুপ্রিম কোর্ট প্রাঙ্গণে রুহুল আমিনের জানাজা অনুষ্ঠিত হয়। তাঁর জানাজায় সাবেক প্রধান বিচারপতি মাহমুদুল আমিন চৌধুরী, সৈয়দ জে আর মোদাচ্ছির হোসেন, মোজাম্মেল হোসেন অংশ নেন। জানাজায় অংশ নেন সুপ্রিম কোর্টের উভয় বিভাগের বিচারপতি ও আইনজীবীরা।
রুহুল আমিনের বড় ছেলে রশিদ আহমেদ প্রথম আলোকে বলেন, তাঁর বাবার মরদেহ রাজধানীর উত্তরায় নেওয়া হবে। বাদ জোহর উত্তরা ১২ নম্বর সেক্টরের কবরস্থানে তাঁকে দাফন করা হবে।
গত মঙ্গলবার ভোরে সিঙ্গাপুর জেনারেল হাসপাতালে চিকিৎসাধীন অবস্থায় শেষনিশ্বাস ত্যাগ করেন রুহুল আমিন (৭৪)। তাঁর ওপেন হার্ট সার্জারি হয়েছিল।
বিগত তত্ত্বাবধায়ক সরকারের আমলে দেশের ১৬তম প্রধান বিচারপতি হিসেবে ২০০৮ সালের ১ জুন দায়িত্ব নেন বিচারপতি রুহুল আমিন। ২০০৯ সালের ২২ ডিসেম্বর অবসরে যান তিনি।
১৯৪২ সালের ২৩ ডিসেম্বর লক্ষ্মীপুরে জন্মগ্রহণ করেন রুহুল আমিন। ঢাকা বিশ্ববিদ্যালয় থেকে ১৯৬৩ সালে এমএ এবং ১৯৬৬ সালে এলএলবি ডিগ্রি লাভ করেন তিনি। ১৯৬৭ সালে জুডিশিয়াল সার্ভিসে যোগ দেন। ১৯৮৪ সালে জেলা ও দায়রা জজ হন। ১৯৯৪ সালের ১০ ফেব্রুয়ারি হাইকোর্ট বিভাগের বিচারপতি হন রুহুল আমিন। ২০০৩ সালের ১৩ জুলাই আপিল বিভাগের বিচারপতি হিসেবে নিয়োগ পান তিনি। বাংলাদেশ জুডিশিয়াল সার্ভিস কমিশনের চেয়ারম্যান হিসেবে রুহুল আমিন ২০০৪ থেকে ২০০৯ সাল পর্যন্ত দায়িত্ব পালন করেন।
আরও পড়ুন: 
সাবেক প্রধান বিচারপতি এম এম রুহুল আমিন আর নেই
