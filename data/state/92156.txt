
স্থানীয় সরকার পল্লি উন্নয়ন ও সমবায় (এলজিআরডি) মন্ত্রী খন্দকার মোশাররফ হোসেন বলেছেন, ‘আমরা এখন আর বিদেশের কাছ থেকে ভিক্ষা নেই না, বরং দেই। ভূমিকম্পের পর নেপালকে পাঁচ লাখ টন চাল দিয়েছে বাংলাদেশ।’আজ শনিবার দুপুরে ফরিদপুর সদরের ঈশান গোপালপুর ইউনিয়নের চর নসুপুর এলাকায় একটি সড়কের উন্নয়ন কার্যক্রমের উদ্বোধনী অনুষ্ঠানে প্রধান অতিথির বক্তব্যে তিনি কথা বলেন।মোশাররফ হোসেন বলেন, ‘শুধু ফরিদপুর নয়, আগামী দুই বছরের মধ্যে দেশের কোনো লোক মাটিতে হাটবে না। আমার ওপর আস্থা ও বিশ্বাস আছে বলেই প্রধানমন্ত্রী আমাকে স্থানীয় সরকারসহ তিনটি মন্ত্রণালয়ের দায়িত্ব দিয়েছেন।’এলজিআরডি মন্ত্রী বলেন, ‘প্রথম নির্বাচনেই আমি জিততে পারতাম। কিন্তু আমি প্রথম দুইবার নির্বাচন করে পরাজিত হয়েছিলাম। এটা হয়েছিল ঘরের ইঁদুরে বাঁধ কাটার জন্য। যে নেতাদের ওপর আমি ভরসা করেছিলাম তারা আমার প্রতিদ্বন্দ্বীর সঙ্গে যোগসাজশ করে আমাকে হারিয়েছিল।’অনুষ্ঠানে বিশেষ অতিথির বক্তব্যে এলজিইডির প্রধান প্রকৌশলী শ্যামা প্রসাদ অধিকারী বলেন, আগামী দুই বছরের মধ্যে ফরিদপুর সদরে এক ইঞ্চি জায়গাও কাঁচা থাকবে না। এ সময়কালে ফরিদপুর সদরে ৯০ কিলোমিটার রাস্তা ও ৩০০ মিটার সেতু-কালভার্ট নির্মাণ করা হবে।প্রধান প্রকৌশলী আরও বলেন, খন্দকার মোশাররফ এই মন্ত্রণালয়ের দায়িত্ব পাওয়ার পর এডিপির বরাদ্দ অনেক বেড়ে গেছে। তিনি বলেন, বর্তমান সরকার উন্নয়নের সরকার। পাশাপাশি এ দেশে বিপরীত চিত্রও আছে। তারা জ্বালাও পোড়াও ধ্বংস উল্লাস ও তাণ্ডব চালিয়ে যাচ্ছে। তাদের বাদ দিয়ে আমাদের উন্নয়নের নৌকায় শামিল হতে হবে।
তালতলা হতে ঈশান গোপালপুর সড়কের সোয়া তিন কিলোমিটার অংশ এইচবিবি দিয়ে উন্নয়ন উপলক্ষে এ সভার আয়োজন করা হয়। এতে সভাপতিত্ব করে ঈশান গোপালপুর ইউনিয়ন আওয়ামী লীগের সভাপতি খলিলুর রহমান ব্যাপারী। বৃহত্তর ফরিদপুর গ্রামীণ অব কাঠামো প্রকল্প-২ এর অধীনে সাড়ে ৬২ লাখ টাকায় এ কাজটি বাস্তবায়ন করবে এলজিইডি।ওই অনুষ্ঠানে ঈশান গোপালপুর ইউনিয়ন বিএনপির আট নম্বর ওয়ার্ডের সাধারণ সম্পাদক মাইনুদ্দীন শেখ ও আব্দুল আজিজের নেতৃত্বে শতাধিক নেতা-কর্মী মোশাররফ হোসেনের হাতে ফুলের তোড়া দিয়ে আওয়ামী লীগে যোগদান করেন।
