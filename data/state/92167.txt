
ফরিদপুরের নগরকান্দা পৌরসভার মেয়র ও বিএনপির নেতা পলাতক এম এ জাহিদ হোসেনের বিরুদ্ধে মানবতাবিরোধী অপরাধের মামলার রায় যেকোনো দিন ঘোষণা করা হবে।
আজ বৃহস্পতিবার আন্তর্জাতিক অপরাধ ট্রাইব্যুনাল-১ মামলার কার্যক্রম শেষে রায় অপেক্ষমাণ রাখেন। বিচারপতি এম ইনায়েতুর রহিমের নেতৃত্বে তিন সদস্যের ট্রাইব্যুনাল-১-এ আসামিপক্ষের রাষ্ট্রনিযুক্ত আইনজীবী আবদুস শুকুর খান যুক্তিতর্ক উপস্থাপন শেষ করেন। পরে রাষ্ট্রপক্ষের কৌঁসুলি মোকলেছুর রহমান অল্প কিছুক্ষণ পাল্টা জবাব দেন। ট্রাইবুনাল মামলাটি রায়ের জন্য অপেক্ষমাণ (সিএভি) রাখেন।
গতকাল বুধবার সমাপনী যুক্তি উপস্থাপনে মোকলেছুর রহমান বলেন, একাত্তরে জাহিদ হোসেন পরিচিত ছিলেন ‘খোকন রাজাকার’ হিসেবে। তাঁর অপরাধ এতটা ভয়াবহ ছিল যে নারী-পুরুষ, শিশু-বৃদ্ধ—কেউ রক্ষা পায়নি। তাঁর অপরাধের নৃশংসতা সভ্যতার জঘন্যতম নৃশংসতাকেও হার মানিয়েছে।
জাহিদ হোসেনের বিরুদ্ধে গঠিত গণহত্যা ও মানবতাবিরোধী অপরাধের ১১টি অভিযোগের বিষয়ে গতকাল রাষ্ট্রপক্ষ যুক্তি উপস্থাপন শেষ করে। এরপর মোকলেছুর রহমান বলেন, ‘রাষ্ট্রপক্ষ পর্যাপ্ত সাক্ষ্য-প্রমাণের ভিত্তিতে জাহিদ হোসেনের বিরুদ্ধে সব অভিযোগ প্রমাণ করতে পেরেছে। এ জন্য তাঁকে সর্বোচ্চ শাস্তি দেওয়া হোক।’
