
রাজধানী পুরান ঢাকার হোসনি দালানের বাইরে তাজিয়া মিছিলের প্রস্তুতিকালে বোমা হামলায় কিশোর সাজ্জাদ নিহত হওয়ার খবর বেশ গুরুত্বের সঙ্গেই প্রচার করেছে বিশ্ব গণমাধ্যম। গতকাল শুক্রবার গভীর রাতের ওই ঘটনার পরপরই কয়েকটি বার্তা সংস্থা ও বেশ কিছু গণমাধ্যম খবরটি প্রচার করেছে।বার্তা সংস্থা এএফপির খবরে বলা হয়েছে, বাংলাদেশের রাজধানী ঢাকায় বার্ষিক আশুরার মিছিলে প্রধানত শিয়া সম্প্রদায়কে লক্ষ্য করে বোমা হামলা চালানো হয়। এতে কমপক্ষে একজন নিহত ও ৮০ জন আহত হয়েছে। পুলিশের ধারণা, বাংলাদেশে ক্ষুদ্র শিয়া সম্প্রদায়কে লক্ষ্য করে এটিই প্রথম হামলা—প্রতিবেদনে এমনটা উল্লেখ করা হয়েছে। এদিকে, এএফপির বরাত দিয়ে একই খবর ছেপেছে ভারতের অন্যতম গণমাধ্যম এনডিটিভি। এ ছাড়াও পাকিস্তানের পত্রিকা ডন-এর অনলাইন সংস্করণে এএফপিকে বরাত দিয়ে এ হামলার খবর প্রকাশ করা হয়েছে। আরেক বার্তা সংস্থা রয়টার্সের খবরে জানানো হয়েছে, রাজধানী ঢাকার পুরান অংশে আশুরা উপলক্ষে শিয়া সম্প্রদায়ের তাজিয়া মিছিল প্রস্তুতির লোকসমাগমকে লক্ষ্য করে সিরিজ বোমা হামলা চালানো হয়েছে। হামলায় কমপক্ষে একজন নিহত ও বেশ কয়েকজন আহত হয়েছে বলে উল্লেখ করা হয়েছে। সুন্নি সংখ্যাগরিষ্ঠ বাংলাদেশে এটি খুবই একটি দুর্লভ ঘটনা বলেও ওই প্রতিবেদনের বলা হয়েছে।
ভারতের নেতৃস্থানীয় গণমাধ্যমও টাইমস অব ইন্ডিয়াও গুরুত্বের সঙ্গে খবরটি প্রচার করেছে। একই সঙ্গে বাংলাদেশে এই ঘটনা বিরল বলেও প্রতিবেদনে উল্লেখ করা হয়েছে। গতকাল গভীর রাতের হামলার ঘটনার পরপরই বিবিসি ও বিবিসি বাংলা এ-সম্পর্কিত খবর প্রচার করেছে। বিবিসি বাংলা ধারাবাহিকভাবে এ ঘটনার ওপর ইতিমধ্যেই কয়েকটি প্রতিবেদন প্রচার করেছে। এ হামলায় কমপক্ষে একজন নিহত ও কমপক্ষে ৫০ জন আহত হয়েছে বলে প্রতিবেদনে উল্লেখ করেছে বিবিসি। ৪০০ বছরের ইতিহাসে এটি প্রথম হামলা বলেও এক প্রতিবেদনে উল্লেখ করেছে বিবিসি বাংলা।আল জাজিরার খবরে বলা হয়েছে, শিয়া সম্প্রদায়ের মিছিলে গতকালের হামলায় ১২ বছরের এক কিশোর নিহত হয়েছে। এ ছাড়াও হামলা নিয়ে খবর প্রকাশ করেছে ব্রিটিশ গণমাধ্যম দ্য গার্ডিয়ান।
