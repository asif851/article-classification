
মার্কিন যুক্তরাষ্ট্রের নবনিযুক্ত পররাষ্ট্রবিষয়ক সহকারী পররাষ্ট্রমন্ত্রী নিশা দেশাই বিসওয়াল আগামী সপ্তাহে ঢাকায় আসছেন। আজ বুধবার ঢাকার মার্কিন দূতাবাস এক সংবাদ বিজ্ঞপ্তিতে এ তথ্য জানিয়েছে।যুক্তরাষ্ট্র-ভারত-জাপান ত্রিপক্ষীয় পরামর্শ বৈঠকে অংশ নেওয়ার জন্য ১২ নভেম্বর থেকে জাপান সফরে রয়েছেন তিনি। সেখান থেকেই ঢাকায় আসবেন নিশা বিসওয়াল। দায়িত্ব পাওয়ার পর এটাই তাঁর প্রথম বিদেশ সফর।বাংলাদেশ সফরে দ্বিপক্ষীয়, আঞ্চলিক ও বৈশ্বিক অগ্রাধিকারের নানা বিষয়ে ঢাকায় সরকার, বিরোধী দল, ট্রেড ইউনিয়ন ও সুশীলসমাজের প্রতিনিধিদের সঙ্গে তিনি কথা বলবেন।ভারতীয় বংশোদ্ভূত নিশা দেশাই বিসওয়াল এ বছরের ২১ অক্টোবর মার্কিন পররাষ্ট্র দপ্তরের দক্ষিণ ও মধ্য এশিয়াবিষয়ক সহকারী পররাষ্ট্রমন্ত্রী হিসেবে দায়িত্ব নেন। এর আগে ২০১০ সালের সেপ্টেম্বর থেকে ইউএসএইড-এশিয়ার সহকারী প্রশাসক হিসেবে দায়িত্ব পালন করেন।
