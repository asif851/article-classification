
বগুড়া শহর যুবলীগের যুগ্ম সাধারণ সম্পাদক মতিন সরকারকে আজ মঙ্গলবার দল থেকে বহিষ্কার করা হয়েছে। যুবলীগের সাধারণ সম্পাদক হারুনুর রশিদ প্রথম আলোকে বহিষ্কারের বিষয়টি নিশ্চিত করেন। অনৈতিক কার্যকলাপের সঙ্গে জড়িত থাকার অভিযোগে মতিন সরকারকে বহিষ্কার করা হয় বলেও তিনি জানান।
মতিন সরকার বগুড়া জেলা ট্রাক মালিক সমিতির সাধারণ সম্পাদক আর শহর যুবলীগের যুগ্ম সাধারণ সম্পাদক। বগুড়ায় ছাত্রীকে ক্যাডার দিয়ে তুলে নিয়ে ধর্ষণ ও চুল কেটে দেওয়া মামলার আসামি তুফান সরকারের বড় ভাই তিনি। তাঁর আশ্রয়েই তুফান সরকার বগুড়া শহরে বেপরোয়া হয়ে ওঠেন বলে শহরের বাসিন্দারা জানান।
বগুড়া আওয়ামী লীগের অনেক নেতা প্রথম আলোকে বলেছেন, সাম্প্রতিক সময়ে বগুড়া শহর ও তার আশপাশে যেসব চাঁদাবাজি, মাদক ব্যবসা, জমি দখলের ঘটনা ঘটছে, তার সবকিছুরই মূলে আছেন মতিন সরকার। এসব করেই হঠাৎ শত শত কোটি টাকার মালিক তিনি। মতিন সরকার র‍্যাবের তালিকাভুক্ত মাদক ব্যবসায়ী। তাঁর বিরুদ্ধে ৪টি হত্যাসহ ৯টি মামলা বিচারাধীন। একটি অস্ত্র মামলায় তাঁর ২৭ বছরের সাজা হয়েছিল। উচ্চ আদালতের নির্দেশে তা স্থগিত আছে।
এ পর্যন্ত আবদুল মতিনকে পুলিশ চারবার, র‌্যাব দুবার এবং যৌথ বাহিনী একবার গ্রেপ্তার করেছে।
আরও পড়ুন... 
বগুড়ার অপরাধজগৎ দুই সরকারের হাতে
