
অস্বাস্থ্যকর পরিবেশে খাদ্যদ্রব্য প্রস্তুত করায় ফেনীর সোনাগাজীতে একটি বেকারিকে গতকাল মঙ্গলবার দেড় লাখ টাকা জরিমানা করেছেন ভ্রাম্যমাণ আদালত। পাটজাত মোড়কের ব্যবহার না করার ঘটনায় আরও পাঁচটি দোকানকে এদিন জরিমানা করা হয়।গতকাল বিকেলে উপজেলার বিভিন্ন হাটবাজারে এই ভ্রাম্যমাণ আদালত পরিচালনা করেন উপজেলা নির্বাহী কর্মকর্তা (ইউএনও) মোহাম্মদ মিনহাজুর রহমান। ভোক্তা অধিকার আইনে তিনি জরিমানা করেন।আদালত সূত্র জানায়, উপজেলার আমিরাবাদ ইউনিয়নের মানু মিয়ার বাজারের ঢাকা ফুড বেকারিতে অস্বাস্থ্যকর পরিবেশে খাদ্যদ্রব্য তৈরি করতে দেখা যায়। এ সময় ভ্রাম্যমাণ আদালতের বিচারক মিনহাজুর বেকারির মালিক দেলোয়ার হোসেনকে দেড় লাখ টাকা জরিমানা করেন। আর পাটজাত মোড়ক ব্যবহার না করার ঘটনায় উপজেলার বক্তারমুন্সী বাজারের মুদি ব্যবসায়ী শহীদুল ইসলাম ও নুর নবীকে ২ হাজার টাকা করে জরিমানা করা হয়। এ ছাড়া কুঠিরহাট বাজারের মুদি ব্যবসায়ী আবুল বশর ও আবদুল মতিনকে দেড় হাজার টাকা করে এবং জাকির হোসেন নামের অপর ব্যবসায়ীকে ৫০০ টাকা জরিমানা করা হয়।
