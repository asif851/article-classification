
‘জামায়াতের সঙ্গে বিএনপির জোট সম্পূর্ণভাবে কৌশলগত’, এটি ‘স্থায়ী কোনো জোট নয়’—বিএনপির চেয়ারপারসন খালেদা জিয়ার এ মন্তব্যে অসন্তুষ্ট নয় জামায়াতে ইসলামী। তাঁর এ বক্তব্যে নেতিবাচক কিছু আছে বলেও মনে করছে না দলটি।দলীয় একাধিক সূত্র থেকে জানা গেছে, জামায়াতের নীতিনির্ধারকেরা মনে করছেন, খালেদা জিয়ার এ বক্তব্য নীতিগত অবস্থান থেকে নয়। উদ্ভূত পরিস্থিতিতে কৌশলগত কারণে হয়তো তাঁকে এ বক্তব্য দিতে হয়েছে। তাঁরা এও বলছেন যে রাজনীতিতে কোনো জোটই চিরস্থায়ী হয় না। তবে এই মুহূর্তে বিএনপির সঙ্গে জামায়াতের জোটে ভাঙনের কোনো আশঙ্কা নেই।৫ জানুয়ারির নির্বাচনের পর প্রধানমন্ত্রী শেখ হাসিনা নির্বাচন-পরবর্তী সংবাদ সম্মেলনে বিএনপিকে জামায়াতের সঙ্গ ছাড়ার শর্ত দিয়েছিলেন। এরপর বৃহস্পতিবার রাতে ভয়েস অব আমেরিকাকে দেওয়া এক সাক্ষাৎকারে খালেদা জিয়া বলেন, জামায়াতের সঙ্গে তাঁদের জোট সম্পূর্ণভাবে কৌশলগত। এর আগে যুক্তরাষ্ট্রের প্রভাবশালী দৈনিক নিউইয়র্ক টাইমস-এর সাংবাদিকের এক প্রশ্নের জবাবে তিনি বলেছিলেন, জামায়াতের সঙ্গে এটি স্থায়ী কোনো জোট নয়। ৬ জানুয়ারি নিউইয়র্ক টাইমস-এর অনলাইনে ওই প্রতিবেদনটি প্রকাশিত হয়।বিএনপির নেতৃত্বাধীন ১৮-দলীয় জোটের দ্বিতীয় বৃহত্তম শরিক দল জামায়াত। দলটি সম্পর্কে জোটপ্রধান খালেদা জিয়ার এ দুটি মন্তব্য গণমাধ্যমে প্রকাশিত হওয়ার পর জামায়াতের সঙ্গে বিএনপির সম্পর্ক টিকে থাকা না-থাকা নিয়ে বিভিন্ন মহল থেকে কথা ওঠে। কারণ জামায়াতে ইসলামী ও তাদের ছাত্রসংগঠন ছাত্রশিবির প্রায় এক বছর ধরে রাজনৈতিক কর্মসূচির নামে সারা দেশে সহিংসতা করেছে। জোটের শরিক ও রাজনৈতিক মিত্র হিসেবে জামায়াতের সহিংসতার দায় বিএনপির ওপরও পড়ছে। ঠিক সে মুহূর্তে বিএনপির চেয়ারপারসন দুটি বিদেশি গণমাধ্যমে জামায়াত সম্পর্কে উল্লিখিত মন্তব্য করেন।এ বিষয়ে জানতে চাইলে জামায়াতে ইসলামীর কেন্দ্রীয় কর্মপরিষদের সদস্য সৈয়দ আবদুল্লাহ মোহাম্মদ তাহের প্রথম আলোকে বলেন, ‘উনার (খালেদা জিয়া) বক্তব্যে আমরা নেতিবাচক কিছু দেখি না।’ জামায়াতের এই নেতা আরও বলেন, ‘বিএনপি ও জামায়াত দুটি আলাদা দল। দল দুটির মধ্যে আদর্শগত পার্থক্য আছে। কিন্তু আমরা জনগণের ভোট, ভাত ও মৌলিক মানবাধিকার রক্ষায় ঐক্যবদ্ধ আন্দোলন করার লক্ষে একটি জোট গঠন করেছি। বর্তমান স্বৈরাচারী সরকারের পতন না হওয়া পর্যন্ত এ আন্দোলন চলবে।’তবে ভয়েস অব আমেরিকার প্রতিবেদনে বিএনপির চেয়ারপারসন অভিযোগ তোলেন, ‘জামায়াতের সঙ্গে আঁতাত বলেন, জোট বলেন বা ঐক্য বলেন—তা আওয়ামী লীগই আগে করেছে।...আওয়ামী লীগ এখনো জামায়াতের সঙ্গে সেই যোগাযোগ রক্ষা করে চলছে।’খালেদা জিয়ার এ বক্তব্য সম্পর্কে জানতে চাইলে জামায়াতের কেন্দ্রীয় নেতা সৈয়দ আবদুল্লাহ মোহাম্মদ তাহের প্রথম আলোকে বলেন, ‘এটা উনার (খালেদা জিয়া) নিজস্ব বক্তব্য। বাস্তবে এ ধরনের কিছু আমাদের জানা নেই।’
