
বাংলাদেশের সঙ্গে মোট ৪ হাজার ৯৬ কিলোমিটার সীমান্তের অর্ধেক অংশে বেড়া নির্মাণের কাজ শেষ করেছে ভারত। ২০১৯ সালের মধ্যে পুরো সীমান্তে এই বেড়া নির্মাণের কাজ শেষ করার কথা। এ ক্ষেত্রে ভূমি অধিগ্রহণ করাটাই প্রধান চ্যালেঞ্জ।
আজ শুক্রবার দ্য হিন্দুর এক প্রতিবেদনে এ কথা বলা হয়েছে। বাংলাদেশের সঙ্গে ভারতের পশ্চিমবঙ্গ রাজ্যের সীমান্ত রয়েছে ২ হাজার ২১৬ দশমিক ৭ কিলোমিটার। এ ছাড়া আসামের ২৬৩ কিলোমিটার, ত্রিপুরার ৮৫৬, মেঘালয়ের ৪৪৩ এবং মিজোরাম রাজ্যের ৩১৮ কিলোমিটার সীমান্ত রয়েছে। সীমান্তে বেড়া নির্মাণ প্রকল্পের উদ্দেশ্য হলো অনুপ্রবেশ এবং গবাদিপশু ও জাল মুদ্রা চোরাচালান বন্ধ করা।
ভারতের সীমান্তরক্ষী বাহিনী বিএসএফের অতিরিক্ত মহাপরিচালক (পূর্ব) আর পি সিং দ্য হিন্দুকে বলেন, ‘যে জায়গাগুলোতে বেড়া নির্মাণ করা হবে, তার প্রতি ইঞ্চি জমি আমরা জরিপ করেছি। অধিগ্রহণ করতে হবে—এমন জমি চিহ্নিত করা হয়েছে। এ বিষয়ে আমরা সরকারের কাছে প্রস্তাব পাঠিয়েছি।’ তিনি বলেন, ভূমি অধিগ্রহণের বিষয়টি একটি আইনি প্রক্রিয়া। চূড়ান্ত অনুমোদন যখনই পাওয়া যাবে, তখনই বাকি অংশে বেড়া নির্মাণের কাজ শুরু হবে।
ভূমি অধিগ্রহণের বিষয়ে রাজ্য সরকার সহযোগিতা করছে কি না, জানতে চাইলে আর পি সিং বলেন, ভূমি অধিগ্রহণের জন্য পশ্চিমবঙ্গ রাজ্য সরকার একটি কমিটি গঠন করেছে।
আরেকটি গুরুত্বপূর্ণ ইস্যু হলো পশ্চিমবঙ্গ রাজ্যে সীমান্তের একটি বড় অংশ নদীবেষ্টিত, যেখানে বেড়া নির্মাণ সম্ভব নয়। এ বিষয়ে আর পি সিং বলেন, ‘এসব এলাকায় আমরা ক্যামেরা ও লেজারের মতো প্রযুক্তিগত সমাধানের পথে এগোচ্ছি।’
