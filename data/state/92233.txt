
রাজধানীর কারওয়ান বাজারে বাংলাদেশ ইস্পাত ও প্রকৌশল করপোরেশন (বিএসইসি) ভবনের ১১ তলায় লাগা আগুন অনেকটা নিয়ন্ত্রণে এসেছে। আজ শুক্রবার দুপুর পৌনে ১২টার দিকে সেখানে আগুন লাগে। বেলা পৌনে দুইটার দিকে আগুন অনেকটা নিয়ন্ত্রণে আসে বলে জানিয়েছে ফায়ার সার্ভিস।অগ্নিকাণ্ডে হতাহত হওয়ার কোনো খবর জানা যায়নি। ফায়ার সার্ভিসের মহাপরিচালক ব্রিগেডিয়ার জেনারেল আলী আহমেদ খান জানান, ভবনে যাঁরা ছিলেন, সবাই নিচে নেমে এসেছেন। ভেতরে কেউ আটকা নেই। তবে সিঁড়িঘরে কিছু লোক থাকতে পারে। ১১ তলার ভেতরে ফায়ার সার্ভিসের কর্মীরা কাজ করছেন বলে তিনি জানান।ভবনটিতে বেসরকারি টিভি চ্যানেল এনটিভি, আরটিভিসহ কয়েকটি গণমাধ্যম ও বেসরকারি প্রতিষ্ঠানের কার্যালয় রয়েছে। বেসরকারি টিভি চ্যানেল আরটিভির বার্তা সম্পাদক আনোয়ার হক জানান, অগ্নিকাণ্ডের কারণে এনটিভি ও আরটিভির সম্প্রচার আপাতত বন্ধ রয়েছে।কারওয়ান বাজারে বিএসইসি ভবনে আগুন
অগ্নিকাণ্ডের সময় ওই ভবনে অবস্থিত বেসরকারি টিভি চ্যানেল এনটিভির কার্যালয়ে কাজ করছিলেন সিনিয়র ভিডিও এডিটর রাজীব মাহমুদ। তাঁর ভাষ্য, দুপুর পৌনে ১২টার দিকে নিরাপত্তাকর্মীরা ভবনের ১১ তলায় আগুন লেগেছে বলে খবর দেন। পরে সবাই এনটিভির কার্যালয় থেকে নেমে যান। ১১ তলায় আমার দেশ পত্রিকার গুদাম ছিল বলে তিনি জানান।
আমার দেশ পত্রিকার জ্যেষ্ঠ প্রতিবেদক মাহমুদা ডলি বলেন, আজ আমার দেশ পত্রিকার কার্যালয় নিকেতনে স্থানান্তর করার কথা ছিল। সকালে তাঁদের কার্যালয়ে পিএবিএক্সের কয়েকজন কর্মী আসেন। আগুন লাগার সময় তাঁরা কার্যালয়ে ছিলেন কি না, তা তিনি নিশ্চিত করে বলতে পারেননি।ভবন থেকে ভেঙে পড়া কাচের টুকরো লেগে ঘটনাস্থলে বেসরকারি টেলিভিশন চ্যানেল এটিএন নিউজের প্রতিবেদক মারুফ আল মুহিত আহত হয়েছেন। তাঁকে হাসপাতালে নেওয়া হয়েছে বলে জানা গেছে।দুপুর সাড়ে ১২টার দিকে ফায়ার সার্ভিস সূত্রে জানা যায়, বিএসইসি ভবন থেকে আগুনের হলকা ও ধোঁয়া আশপাশের ভবনে ছড়িয়ে পড়ে। আগুনের হলকা থেকে বাঁচাতে বাপেক্স ও প​ল্লিভবনে পানি দেওয়া হয়েছে। দুপুর সাড়ে ১২টার দিকে ফায়ার সার্ভিসের কর্মী মোখলেছুর জানান, ১২টি ইউনিট আগুন নেভানোর কাজ করছে। পরে বেলা পৌনে দুইটার দিকে ফায়ার সার্ভিসের মহাপরিচালক ব্রিগেডিয়ার জেনারেল আলী আহমেদ খান জানান, ঘটনাস্থলে ফায়ার সার্ভিসের ২০টি ইউনিট কাজ করছে।এনটিভির চেয়ারম্যান মোসাদ্দেক আলী ঘটনাস্থলে গেছেন। তিনি বলেন, একটি ভবনে বারবার আগুন লাগার কারণে ব্যবসার ক্ষতি হয়। এর আগে ২০০৭ সালে আগুন লাগার পর ওই তদন্ত কমিটির পূর্ণাঙ্গ প্রতিবেদন এখনো প্রকাশিত হয়নি।
