
রংপুরে জাতীয় পার্টির (জাপা) এক নেতার ওপর হামলা চালিয়ে হত্যাচেষ্টার প্রতিবাদে আজ বৃহস্পতিবার নগরে সকাল-সন্ধ্যা হরতাল চলছে। হরতালে আজ শহরের প্রায় সবগুলো বিপণিবিতান ও কাঁচাবাজার বন্ধ রয়েছে। খোলেনি খাবারের দোকানও।
সকালে সরেজমিনে দেখা গেছে, হরতালের কারণে শহরে ব্যাটারিচালিত অটোরিকশাসহ সব ধরনের যান চলাচল বন্ধ রয়েছে। দূরপাল্লার কোনো যানও আজ শহর ছেড়ে যায়নি। রংপুর রেলওয়ে স্টেশনে কোনো ট্রেন যাওয়া-আসাও করেনি। তবে অল্প কিছু রিকশা চলাচল করতে দেখা গেছে। শিক্ষাপ্রতিষ্ঠানগুলো খোলা থাকলেও শিক্ষার্থীদের উপস্থিতি অনেক কম। শহরের ব্যাংক-বিমাসহ আর্থিক লেনদেনকারী প্রতিষ্ঠানগুলোও বন্ধ থাকতে দেখা গেছে।
এদিকে হরতালের সমর্থনে শহরের বিভিন্ন এলাকায় জাপার পক্ষ থেকে নেতা-কর্মীদের বিক্ষোভ মিছিল করতে দেখা গেছে।
নাম প্রকাশে অনিচ্ছুক একজন শিক্ষার্থীর অভিভাবক বলেন, এ হরতাল রংপুরে সন্ত্রাসী কর্মকাণ্ডের প্রতিবাদে। কারণ, মানুষজন নিরাপত্তাহীনতায় বসবাস করছে। দিনের বেলা হামলার শিকার হচ্ছে সাধারণ মানুষ।
মহানগর জাতীয় পার্টির আহ্বায়ক ও সদর উপজেলা পরিষদের সাবেক চেয়ারম্যান মোস্তাফিজার রহমান বলেন, ‘আমাদের এক নেতাকে হামলা করে হত্যার চেষ্টা করা হয়েছে। এর প্রতিবাদে আমরা শান্তিপূর্ণ হরতালের ডাক দিয়েছি। জনগণ ডাকে সাড়া দিয়েছে।’
গত শুক্রবার শহরের মুন্সিপাড়া এলাকায় মহানগর জাতীয় পার্টির সদস্যসচিব এস এম ইয়াসিরকে হামলা চালিয়ে গুরুতর জখম করেছে দুর্বৃত্তরা। তিনি এখন রংপুর মেডিকেল কলেজ হাসপাতালের নিবিড় পরিচর্যা কেন্দ্রে চিকিৎসাধীন রয়েছেন।
