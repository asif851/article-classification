
বিএনপির নেতা সাদেক হোসেন খোকা মানুষকে দা-কুড়াল নিয়ে রাস্তায় নামতে যে আহ্বান জানিয়েছেন, সেটিকে ‘ফৌজদারি অপরাধ’ বলে আখ্যায়িত করেছেন আইন প্রতিমন্ত্রী কামরুল ইসলাম। আজ দুপুরে বঙ্গবন্ধু অ্যাভিনিউয়ে বঙ্গবন্ধু সাংস্কৃতিক জোট আয়োজিত এক আলোচনা সভায় তিনি এ মন্তব্য করেন।কামরুল ইসলাম বলেন, ‘২৫ অক্টোবরের পর দেশে যদি কোনো সন্ত্রাস বা আইনশৃঙ্খলা পরিস্থিতির অবনতি হয়, তা হলে তার দায়ভার সাদেক হোসেন খোকা ও বিএনপিকেই নিতে হবে।’ তিনি আরও বলেন, ২৫ অক্টোবর আওয়ামী লীগ ও বিএনপি উভয় রাজনৈতিক দল যে জনসভার ডাক দিয়েছে, তা প্রশাসনের অনুমতি সাপেক্ষে নির্ধারিত জায়গায় অনুষ্ঠিত হবে।আলোচনা সভায় ঢাকা মহানগর আওয়ামী লীগের সাংগঠনিক সম্পাদক শাহে আলম মুরাদ বলেন, বিএনপি এসব কথা বলে খামোখা উত্তেজনা ছড়ায়। তারা কিছুই করতে পারবে না। এসব কথার কোনো ভিত্তি নেই।বঙ্গবন্ধু সাংস্কৃতিক জোটের সহসভাপতি মোবারক আলী শিকদারের সভাপতিত্বে আলোচনা সভায় আরও বক্তব্য দেন কৃষক লীগের সহসভাপতি শেখ জাহাঙ্গীর আলম, বঙ্গবন্ধু সাংস্কৃতিক জোটের সাধারণ সম্পাদক অরুণ সরকার প্রমুখ।
