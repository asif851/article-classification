
কক্সবাজার সদর উপজেলার ঈদগাঁও ইউনিয়নের হিমছড়ির জঙ্গল থেকে গুলিবিদ্ধ দুটি লাশ উদ্ধার করা হয়েছে। আজ শুক্রবার সকাল ১০টার দিকে ঈদগড়-বাইশারি সড়কের পাশে পানেরছড়া ঢালা জঙ্গল থেকে লাশ দুটি উদ্ধার করে পুলিশ।
বেলা দেড়টা পর্যন্ত লাশ দুটির পরিচয় শনাক্ত করা যায়নি।
ঈদগাঁও পুলিশ তদন্ত কেন্দ্রের দায়িত্বপ্রাপ্ত কর্মকর্তা উপপরিদর্শক (এসআই) মিনহাজ মাহমুদ ভূঁইয়া প্রথম আলোকে বলেন, রাস্তার পাশে হিমছড়ির জঙ্গলে লাশ দুটি পড়েছিল। লাশের শরীরে গুলি ও ধারালো অস্ত্রের দাগ দেখা যায়। লাশের পাশে একটি অবৈধ আগ্নেয়াস্ত্র ও একটি গুলি পাওয়া গেছে। পরে লাশ দুটি উদ্ধার করে ময়নাতদন্তের জন্য কক্সবাজার সদর হাসপাতাল মর্গে পাঠানো হয়।
স্থানীয় লোকজন বলছে, সকাল নয়টার দিকে হিমছড়ির জঙ্গলে লাশ দুটি পড়ে থাকতে দেখেন ভোমরিয়া ঘোনা বন বিভাগের প্রধান মোহাম্মদ ইদ্রিস। এরপর তিনি পুলিশে খবর দেন। পরে ঘটনাস্থলে পুলিশ গিয়ে লাশ দুটি উদ্ধার করে।
মোহাম্মদ ইদ্রিস প্রথম আলোকে বলেন, যেখানে লাশ দুটি পড়েছিল, সেখানে (ঈদগাঁও-ঈদগড় সড়কের পানেরছড়া ঢালায়) যানবাহনে নিয়মিত ডাকাতি ও যাত্রীদের অপহরণের ঘটনা ঘটে। এই জঙ্গলে একাধিক সন্ত্রাসী দলের অবস্থান রয়েছে। সম্ভবত টাকা ভাগাভাগি নিয়ে দুই দলের মধ্যে সংঘর্ষে গুলাগুলি ও খুনের ঘটনাটি ঘটে। নিহত দুজন যাত্রী নাকি সন্ত্রাসী সেটা এখনও নিশ্চিত হওয়া যায়নি।
কক্সবাজার সদর মডেল থানার ভারপ্রাপ্ত কর্মকর্তা (ওসি) ফরিদ উদ্দীন খন্দকার বলেন, সন্ত্রাসী দুই পক্ষের সংঘর্ষে এ ঘটনা ঘটতে পারে বলে তাঁরা ধারণা করছেন। নিহত দুজনের পরিচয় শনাক্ত এবং হত্যাকাণ্ডের রহস্য উদঘাটনে কাজ করছে পুলিশ।
