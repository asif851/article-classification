
নানা অনিয়মের অভিযোগ ও শিক্ষকদের আন্দোলনের মুখে পদত্যাগ করেছেন ময়মনসিংহে অবস্থিত বাংলাদেশ কৃষি বিশ্ববিদ্যালয়ের উপাচার্য রফিকুল হক। গতকাল মঙ্গলবার তিনি পদত্যাগপত্র শিক্ষা মন্ত্রণালয়ে পাঠান। এর আগে গত সোমবার ওই বিশ্ববিদ্যালয় নিয়ে গঠিত তদন্ত কমিটি তাদের জমা দেওয়া প্রতিবেদনে উল্লেখ করে, এই উপাচার্যকে স্বপদে রেখে সমস্যার সমাধান হবে না।
শিক্ষা মন্ত্রণালয় ও বিশ্ববিদ্যালয়ের মঞ্জুরি কমিশনের দুই কর্মকর্তা জানান, তাঁকে (উপাচার্য) সরিয়ে দেওয়ার মতো অবস্থা সৃষ্টি হওয়ায় তিনি নিজে থেকে পদত্যাগপত্র জমা দিয়েছেন।
শিক্ষাসচিব নজরুল ইসলাম খান উপাচার্য রফিকুল হকের পদত্যাগপত্র জমা দেওয়ার তথ্যের সত্যতা নিশ্চিত করেছেন।
এর আগে গতকাল রফিকুল হক সাংবাদিকদের জানান, তিনি পদত্যাগপত্র জমা দিয়েছেন। তবে তিনি পদত্যাগ করেছেন, না তাঁকে অপসারণ করা হয়েছে-এ নিয়ে গতকাল বিশ্ববিদ্যালয়ে বিভ্রান্তি সৃষ্টি হয়।
আজ নাম প্রকাশ না করে শিক্ষা মন্ত্রণালয়ের এক কর্মকর্তা জানান, উপাচার্য পদত্যাগ করতে বাধ্য হয়েছেন। তিনি নিজে থেকে সরে না দাঁড়ালে তাঁকে পদত্যাগ করতে বাধ্য করা হতো।
উপাচার্য রফিকুল হকের বিরুদ্ধে নিয়োগে অনিয়মসহ আরও বেশ কিছু অনিয়মের অভিযোগে বাংলাদেশ কৃষি বিশ্ববিদ্যালয়ের সরকার সমর্থক শিক্ষকদের একটি অংশ বেশ কিছুদিন ধরে আন্দোলন করে আসছিলেন।
