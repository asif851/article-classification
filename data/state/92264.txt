
এ বছর ‘গুসি শান্তি পুরস্কার’ পেয়েছেন কৃষি উন্নয়ন ও গণমাধ্যম ব্যক্তিত্ব শাইখ সিরাজ। গত বুধবার ফিলিপাইনের রাজধানী ম্যানিলায় ফিলিপিন্স ইন্টারন্যাশনাল কনভেনশন সেন্টারে শাইখ সিরাজের হাতে এই পুরস্কার তুলে দেন ম্যানিলাভিত্তিক দাতব্য প্রতিষ্ঠান গুসি ফাউন্ডেশনের চেয়ারম্যান ব্যারি এস গুসি। অনুষ্ঠানে ব্যারি গুসি ফাউন্ডেশনের পদস্থ কর্মকর্তারাসহ ২০টি দেশের পাঁচ হাজার অতিথি উপস্থিত ছিলেন। দ্বিতীয় বিশ্বযুদ্ধের অসামান্য বীর জেমেনিয়ানো জাভিয়ের গুসির নামে প্রবর্তিত এই পদক শাইখ সিরাজের পাশাপাশি এ বছর আরও পেয়েছেন কিরগিজস্তানের সাবেক প্রেসিডেন্ট আসকার আকায়েব, পর্তুগালের সাবেক প্রেসিডেন্ট আন্তোনিও ইয়েনেস, কম্বোডিয়ার প্রধানমন্ত্রীর ছেলে হুন মেনি, চীনের মানবাধিকার ব্যক্তিত্ব হুয়াং জিয়েফু ও ফিলিপাইনের অভিনেত্রী নোরা ওনর।অনুষ্ঠানে ব্যারি এস গুসি বলেন, ‘দারিদ্র্য দূরীকরণ ও কৃষি উন্নয়নের জন্য শাইখ সিরাজের গণমাধ্যম তৎপরতা এশিয়ার জন্য বড় উদাহরণ।’পুরস্কার গ্রহণ করে শাইখ সিরাজ বলেন, ‘গণমাধ্যম শুধু বিনোদনের মাধ্যম নয়। এর মাধ্যমে ক্ষুধা-দারিদ্র্য যেমন দূর করা যায়, একইভাবে সমাজে শান্তি ও সম্প্রীতি প্রতিষ্ঠা করা যায়। গণমাধ্যমের এই শক্তিকে কাজে লাগাতে হবে।’
