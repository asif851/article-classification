
যুক্তরাজ্যে অনুষ্ঠিত গার্ল সামিটে অংশগ্রহণ শেষে প্রধানমন্ত্রী শেখ হাসিনা আজ বৃহস্পতিবার বাংলাদেশে ফেরেন। বাংলাদেশ বিমানের ‘রাঙা প্রভাত’ উড়োজাহাজে করে দেশে আসেন তিনি। তবে আসার পথে তিনি চমকে দিয়েছেন উড়োজাহাজে থাকা যাত্রীদের।লন্ডন থেকে আসা এই ফ্লাইটে প্রধানমন্ত্রী শেখ হাসিনা ও তাঁর সফরসঙ্গীরা ছাড়াও ৩২০ জন যাত্রী ছিলেন। হঠাত্ করেই প্রধানমন্ত্রী তাঁর নির্ধারিত বিজনেস ক্লাসের আসন থেকে উঠে ইকোনমি ক্লাসের যাত্রীদের কাছে আসেন। তাঁদের সঙ্গে কুশল বিনিময় করেন। এ সময় অনেকেই তাঁর সঙ্গে ছবি তোলেন। প্রধানমন্ত্রী শিশুদের কোলে নিয়ে আদর করেন। কাছ থেকে দেশের প্রধানমন্ত্রীকে দেখে উচ্ছ্বাস প্রকাশ করেন যাত্রীরাও।
প্রধানমন্ত্রী শেখ হাসিনা তিন দিনের সফরে যুক্তরাজ্যে গিয়েছিলেন। তিনি ব্রিটিশ প্রধানমন্ত্রী ডেভিড ক্যামেরন ও ইউনিসেফের নির্বাহী পরিচালক অ্যান্থনি লেকের আমন্ত্রণে প্রথমবারের মতো অনুষ্ঠিত গার্ল সামিটে যোগ দেন। গত মঙ্গলবার যুক্তরাজ্যের রাজধানী লন্ডনে অনুষ্ঠিত গার্ল সামিট-২০১৪-এ প্রধানমন্ত্রী ২০ সদস্যবিশিষ্ট উচ্চপর্যায়ের বাংলাদেশ প্রতিনিধিদলের নেতৃত্ব দেন।সফরকালে প্রধানমন্ত্রী ১০ নম্বর ডাউনিং স্ট্রিটে ব্রিটিশ প্রধানমন্ত্রী ডেভিড ক্যামেরনের সঙ্গে বৈঠক করেন। এতে দ্বিপক্ষীয় ও পারস্পরিক স্বার্থসংশ্লিষ্ট বিভিন্ন বিষয় স্থান পায়।

