
মানিকগঞ্জে গতকাল বুধবার দুপুরে ছাত্রলীগের এক পক্ষের হামলায় আরেক পক্ষের তিন নেতা-কর্মী আহত হয়েছেন। পূর্ব বিরোধের জের ধরে এ ঘটনা ঘটেছে বলে দলীয় সূত্র জানিয়েছে।আহত ব্যক্তিরা হলেন সদর উপজেলা ছাত্রলীগের শিক্ষা ও পাঠাগারবিষয়ক সম্পাদক আতিকুর রহমান (২৫), কর্মী তাপস বিশ্বাস (২২) ও জুবায়ের হোসেন (২৩)। আতিকুরকে সদর হাসপাতালে ভর্তি করা হয়েছে। তাঁরা জেলা ছাত্রলীগের সাবেক সাধারণ সম্পাদক এনামুল হকের সমর্থক।দলীয় ও স্থানীয় সূত্র জানায়, সম্প্রতি মানিকগঞ্জ বাসস্ট্যান্ড এলাকায় এনামুল হকের সমর্থক ছাত্রলীগের কয়েকজন কর্মী সদর উপজেলা ছাত্রলীগের সাধারণ সম্পাদক সিফাত কুরাইশীর কয়েকজন সমর্থককে মারধর করেন। এ নিয়ে দুই পক্ষের মধ্যে দ্বন্দ্বের সৃষ্টি হয়।জুবায়ের হোসেন বলেন, গতকাল সদর উপজেলায় গড়পাড়া বহুমুখী উচ্চবিদ্যালয়ের এসএসসি পরীক্ষার্থীদের বিদায় অনুষ্ঠানে তাঁরা তিনজন যান। বেলা একটার দিকে বিদ্যালয়ের সামনে তাঁদের ওপর রড ও লাঠিসোঁটা নিয়ে হামলা চালান সিফাতের সমর্থক ছাত্রলীগের ১০-১৫ জন নেতা-কর্মী।
