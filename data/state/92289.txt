
কুমিল্লার লালমাই পাহাড়ের নামে অবশেষে বহুপ্রতীক্ষিত লালমাই উপজেলা গঠিত হলো। গতকাল সোমবার প্রশাসনিক পুনর্বিন্যাস-সংক্রান্ত জাতীয় বাস্তবায়ন কমিটির (নিকার) বৈঠকে ওই সিদ্ধান্ত নেওয়া হয়। প্রধানমন্ত্রী শেখ হাসিনার সভাপতিত্বে সচিবালয়ে ওই বৈঠক হয়। মন্ত্রিপরিষদ সচিব মো. শফিউল আলম বিষয়টি নিশ্চিত করেন।লালমাই বাংলাদেশের ৪৯১তম উপজেলা। নিকার বৈঠকের খবর পেয়ে নবগঠিত ওই উপজেলার বাসিন্দারা আনন্দ-উল্লাস করেন। একই সঙ্গে তারা বিভিন্ন এলাকায় মিষ্টি বিতরণ করেন। এ নিয়ে কুমিল্লা জেলায় ১৭টি উপজেলা হলো।জানা যায়, ২০০৩ সালে চারদলীয় জোট সরকারের আমলে লাকসাম ও আদর্শ সদর উপজেলার কয়েকটি ইউনিয়ন নিয়ে সদরদক্ষিণ উপজেলা গঠিত হয়। গতকাল সদর দক্ষিণ উপজেলার ১৪টি ইউনিয়নের মধ্যে আটটি ইউনিয়ন এবং লাকসাম উপজেলার একটি ইউনিয়ন নিয়ে লালমাই উপজেলা গঠনের সিদ্ধান্ত হয়।
