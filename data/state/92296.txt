
গাইবান্ধায় ধর্ষণের দায়ে তিন যুবককে যাবজ্জীবন কারাদণ্ড দিয়েছেন আদালত। আজ বুধবার জেলার নারী ও শিশু নির্যাতন দমন ট্রাইব্যুনালের বিচারক রত্নেশ্বর ভট্টাচার্য এ রায় দেন। 
সাজাপ্রাপ্ত যুবকেরা হলেন, সদর উপজেলার পূর্বকোমরনই গ্রামের রফিকুল ইসলামের ছেলে স্বপন মিয়া, আফছার আলীর ছেলে মো. জিন্নু ও নয়া মিয়ার ছেলে হেলাল মিয়া। মামলার বিবরণে জানা যায়, ২০১৩ সালের ২৩ এপ্রিল গ্রামের এক কিশোরী বাড়ি থেকে পার্শ্ববর্তী আত্মীয়ের বাড়িতে যাচ্ছিল। পূর্বকোমরনই বাঁধে পৌঁছালে একই গ্রামের স্বপন, জিন্নু ও হেলাল তাকে পার্শ্ববর্তী মেশিন ঘরে নিয়ে ধর্ষণ করে। এ নিয়ে গাইবান্ধা সদর থানায় ধর্ষণ মামলা হয়। সাক্ষ্য প্রমাণে অভিযোগ প্রমাণিত হওয়ায় বিচারক তিন যুবককেই যাবজ্জীবন কারাদণ্ড ও প্রত্যেককে ২০ হাজার টাকা করে জরিমানা করেন। জরিমানা অনাদায়ে আরও এক বছরের কারাদণ্ড দেন আদালত। সরকার পক্ষে মামলা পরিচালনা করেন সরকারি কৌঁসুলি (এপিপি) আবু আহম্মেদ আবদুল্লাহ। আসামি পক্ষে ছিলেন আইনজীবী নিরঞ্জন ঘোষ।
