
কুমিল্লার বরুড়া উপজেলা ছাত্রলীগের পাল্টাপাল্টি কমিটি ঘোষণা করা হয়েছে। কুমিল্লা দক্ষিণ জেলা ছাত্রলীগের সভাপতি ও সাধারণ সম্পাদক এসব কমিটি গঠন করেন। এ নিয়ে ছাত্রলীগের তৃণমূলের নেতা-কর্মীদের মধ্যে অসন্তোষ দেখা দিয়েছে।
উপজেলা ছাত্রলীগের অন্তত পাঁচজন নেতা-কর্মী নাম প্রকাশ না করার শর্তে বলেন, ৭ জুলাই কুমিল্লা দক্ষিণ জেলা ছাত্রলীগের সভাপতি আ ফ ম আহসান উদ্দিন বরুড়া উপজেলা ছাত্রলীগের ১০১ সদস্যের গঠন করেন।  ওই কমিটি ঘোষণার সাত দিন পর গত বুধবার কুমিল্লা দক্ষিণ জেলা ছাত্রলীগের সাধারণ সম্পাদক জালাল উদ্দিন আহমেদ পাল্টা কমিটি ঘোষণা করেন।
কুমিল্লা দক্ষিণ জেলা ছাত্রলীগের সাধারণ সম্পাদক জালাল উদ্দিন আহমেদ বলেন, ‘কুমিল্লা দক্ষিণ জেলা ছাত্রলীগের কোনো সভা না করেই এককভাবে বরুড়া উপজেলা ছাত্রলীগের কমিটির অনুমোদন দেন সভাপতি। এককভাবে কমিটি গঠন করার কোনো এখতিয়ার সভাপতির নেই। ওই কারণে আমিও পাল্টা কমিটি ঘোষণা করি।’
কুমিল্লা দক্ষিণ জেলা ছাত্রলীগের সভাপতি আ ফ ম আহসান উদ্দিনের মুঠোফোনে গতকাল বৃহস্পতিবার বিকেলে ফোন করা হলেও তিনি সাড়া দেননি।
 
