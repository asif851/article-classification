
সুনামগঞ্জের ছাতক উপজেলায় ফুটবল খেলা নিয়ে দুই পক্ষের সংঘর্ষে লোকমান হোসেন নামের এক তরুণ নিহত ও ১৫ জন আহত হয়েছেন। গতকাল সোমবার উপজেলার চানপুর বাজারে এ ঘটনা ঘটে।
সংঘর্ষে নিহত লোকমান হোসেন (২২) নোয়ারাই ইউনিয়নের উলুরগাঁও গ্রামের সিরাজুল ইসলামের ছেলে। আহত সেলিম মিয়া (২৬) ও মজরফ আলীকে (৩০) সিলেট এম এ জি ওসমানী মেডিকেল কলেজ হাসপাতালে এবং আফজল হোসেন (২২), মতিউর রহমান (৩২), আবদুল কাদির (৩৫), সোহেল মিয়া (২৮), জয়নাল মিয়া (২৫), আবদুস সামাদ (৩৩), শামসু মিয়া (৩৪), সানুর আলী (৩২), কামরুল ইসলাম (১০), আবদুল হান্নানকে (৪৫) ছাতক উপজেলা স্বাস্থ্য কমপ্লেক্সে ভর্তি করা হয়েছে।
পুলিশ ও এলাকাবাসী সূত্রে জানা গেছে, গত শুক্রবার বিকেলে উলুরগাঁও গ্রামের মাঠে ফুটবল খেলা অনুষ্ঠিত হয়। এতে উলুরগাঁও ও বড়গল্লা গ্রামের খেলোয়াড়েরা অংশ নেয়। খেলা চলাকালে রেফারির একটি সিদ্ধান্ত নিয়ে ওই দুই গ্রামের ছেলেদের মধ্যে ঝগড়া হয়। এর জের ধরে গতকাল বেলা তিনটার দিকে চানপুর বাজারে তাদের মধ্যে সংঘর্ষ হয়। এতে লোকমান হোসেন গুরুতর আহত হন। বিকেল পাঁচটার দিকে ছাতক উপজেলা স্বাস্থ্য কমপ্লেক্সে নিয়ে আসা হলে কর্তব্যরত চিকিৎসক তাঁকে মৃত ঘোষণা করেন।
 নিহত লোকমান হোসেনের বাবা সিরাজুল ইসলাম বলেছেন, তাঁর ছেলে ওই দিন খেলায় কিংবা কোনো ঝগড়ায় ছিল না। গতকাল সে দোকানে ছিল। দোকানে ঢুকে তার ওপর হামলা চালানো হয়েছে।
ছাতক থানার উপপরিদর্শক (এসআই) সোহেল রানা জানান, ছোটদের ফুটবল খেলা নিয়ে পরে বড়দের মধ্যে সংঘর্ষের ঘটনা ঘটেছে। এখন পরিস্থিতি শান্ত আছে। ঘটনাস্থলে পুলিশ মোতায়েন আছে। নিহত তরুণের লাশ ময়নাতদন্তের জন্য সুনামগঞ্জ সদর হাসপাতালে পাঠানোর প্রক্রিয়া চলছে। এ ঘটনায় এখনো কেউ কোনো অভিযোগ দেয়নি।
