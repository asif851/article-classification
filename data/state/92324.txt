
রাজধানীর মিরপুর ২ নম্বর শিয়ালবাড়ী মোড় থেকে রূপনগর আবাসিক এলাকা হয়ে দুয়ারীপাড়া যাওয়ার প্রায় দুই কিলোমিটার মূল সড়ক দীর্ঘদিন ধরে চলাচলের অনুপযোগী হয়ে আছে। রূপনগর আবাসিক এলাকা এবং দুয়ারীপাড়া এলাকার পার্শ্ব-রাস্তাগুলোও খানাখন্দে ভরা। এলাকাবাসীর অভিযোগ, গত বছর ঢাকা পানি সরবরাহ ও পয়োনিষ্কাশন কর্তৃপক্ষ (ওয়াসা) এলাকায় খোঁড়াখুঁড়ি করার পর সংস্কার না করায় অবস্থা আরও খারাপ হয়েছে। ওয়াসা সূত্রে জানা গেছে, গত বছর ‘ঢাকা ওয়াটার সাপ্লাই সিস্টেম ডেভেলপমেন্ট প্রজেক্টের’ অংশ হিসেবে রূপনগর আবাসিক এলাকার সড়ক খোঁড়া হয়েছিল। এশীয় উন্নয়ন ব্যাংকের (এডিবি) অর্থায়নে এ প্রকল্পের আওতায় পুরো ঢাকা শহরের পুরোনো পানির পাইপ সরিয়ে নতুন পাইপ বসানো হচ্ছে। গত বৃহস্পতিবার সরেজমিনে দেখা যায়, বাংলাদেশ ইউনিভার্সিটি অব বিজনেস অ্যান্ড টেকনোলজির (বিইউবিটি) রূপনগর ক্যাম্পাসের সামনের রাস্তা, রূপনগর আবাসিক এলাকা মোড়, আরিফাবাদ হাউজিং, বর্ধিত পল্লবীর ৪ ও ৫ নম্বর গেট, দুয়ারীপাড়া বাজার, ৯২ নম্বর ওয়ার্ড আওয়ামী লীগের কার্যালয়ের সামনে পর্যন্ত মূল রাস্তায় বড় বড় গর্ত। কাদাপানি জমে আছে। ৬০ ফুট প্রশস্ত সড়কটির কোনো পাশেই ফুটপাত না থাকায় চলাচল করতে জনগণের দুর্ভোগ চরমে পৌঁছেছে। বর্ধিত পল্লবীর ৫ নম্বর এলাকার বাসিন্দা আশেকিনা রশিদ বলেন, ‘দেড় বছরের বেশি সময় ধরে কষ্ট করতে হচ্ছে। বৃষ্টি হলে তো বের হওয়ারই উপায় থাকে না। রাস্তার এ বেহাল দশায় রিকশা আসতে চায় না। এলেও ভাড়া বেশি দিতে হয়।’ শিয়ালবাড়ী থেকে দুয়ারীপাড়া পর্যন্ত মূল সড়কটি ঢাকা উত্তর সিটি করপোরেশনের (ডিএনসিসি) দুটি ওয়ার্ডের মধ্যে পড়েছে। শিয়ালবাড়ী থেকে রূপনগর পর্যন্ত ওয়ার্ড-৭ আর দুয়ারীপাড়া থেকে বাকি অংশ পড়েছে ওয়ার্ড-৬-এর ভেতরে। সড়কের বেহাল দশার কথা মানতে চাইলেন না ওয়ার্ড-৭-এর কাউন্সিলর মো. মোবাশ্বের চৌধুরী। তিনি বলেন, ‘একটু-আধটু ভাঙাচোরা তো থাকবেই। কয়েক দিন আগে যেখানে ভাঙা ছিল, সেগুলো কংক্রিট দিয়ে ঠিক করে দেওয়া হয়েছে।’ রূপনগর আবাসিক জনকল্যাণ সমিতির হিসাবে, রূপনগর এলাকায় আবাসিক-বাণিজ্যিক মিলিয়ে ১ হাজার ৫০০ হোল্ডিং রয়েছে। রূপনগর এলাকার ৩৩টি পার্শ্ব-সড়কে ওয়াসা পানির লাইন বসানোর কাজ করেছে। দেখা যায়, রূপনগর এলাকার পার্শ্ব-সড়কগুলো এবড়োখেবড়ো হয়ে আছে। শেষ কবে পিচ ঢালাই হয়েছিল, দেখে বোঝার উপায় নেই। রূপনগর টিনশেড এলাকার সড়কগুলোর অবস্থা সবচেয়ে বেহাল। ইট বিছিয়ে চলার ব্যবস্থা করা হয়েছে। টিনশেড এলাকার বাসিন্দা কাদের মিয়া বলেন, ‘ঢাকার ভেতরে রাস্তার এমন অবস্থা, ভাবতেও কষ্ট লাগে। দিনের পর দিন আমাদের এভাবে যাতায়াতে কষ্ট পোহাতে হলেও কারও টনক নড়ে না।’ রূপনগর-দুয়ারীপাড়া এলাকা দুটি ঢাকা উত্তর সিটি করপোরেশনের অঞ্চল-২-এর অন্তর্ভুক্ত। অঞ্চল-২-এর সহকারী প্রকৌশলী মাসুদ হোসেন বলেন, ‘শিয়ালবাড়ী-দুয়ারীপাড়া মূল সড়কটি একটি কুয়েত সরকারের অর্থায়নের প্রকল্পের অন্তর্ভুক্ত। প্রকল্পের কাজ শুরু হতে আরও কয়েক মাস লাগবে।’ পার্শ্ব-সড়কগুলোর দুরবস্থার বিষয়ে মাসুদ হোসেন অভিযোগ করেন, ওয়াসা সড়কগুলো খোঁড়াখুঁড়ির পর সিটি করপোরেশনকে এখনো বুঝিয়ে দেয়নি। ওয়াসা বুঝিয়ে না দিলে মেরামত শুরু করা যাচ্ছে না। কিন্তু ঢাকা ওয়াটার সাপ্লাই সিস্টেম ডেভেলপমেন্ট প্রজেক্ট প্রকল্পের পরিচালক ওয়াসার তত্ত্বাবধায়ক প্রকৌশলী শহীদউদ্দিন দাবি করেন, ওয়াসা সড়কগুলো বুঝিয়ে দিয়েছে। তিনি বলেন, ‘রূপনগরে আমরা গত বছর খুঁড়েছিলাম। সিটি করপোরেশনকে বুঝিয়েও দিয়েছি। কিন্তু এখনো কেন সংস্কার হচ্ছে না, তা বলতে পারছি না।’
