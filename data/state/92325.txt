
চট্টগ্রাম বন্দরে জব্দ করা সূর্যমুখী তেলের চালানের ১০৭টি ড্রাম থেকে সংগ্রহ করা ২০০ মিলিমিটার করে নমুনা পরীক্ষার জন্য তিনটি পরীক্ষাগারে পাঠানোর আদেশ দিয়েছেন আদালত। গতকাল বুধবার রাতে চট্টগ্রাম মহানগর হাকিম মোহাম্মদ ফরিদ আলম এ আদেশ দেন।এর আগে গতকাল বেলা ১১টা থেকে সন্ধ্যা পর্যন্ত প্রতিটি ড্রাম থেকে নমুনা সংগ্রহ করেন মামলার তদন্ত কর্মকর্তা। আদালতের নির্দেশে এ সময় চট্টগ্রাম বন্দর, কাস্টমস, শুল্ক গোয়েন্দা ও মাদকদ্রব্য নিয়ন্ত্রণ অধিদপ্তরের প্রতিনিধিরা উপস্থিত ছিলেন।নগর পুলিশের অতিরিক্ত উপকমিশনার (প্রসিকিউশন) কাজী মুত্তাকী ইবনু মিনান প্রথম আলোকে বলেন, নমুনা সংগ্রহ করে তা পরীক্ষার জন্য তদন্ত কর্মকর্তা আদালতে আবেদন করেন। আদালত রাত পৌনে নয়টায় এসব নমুনা পরীক্ষার জন্য মাদকদ্রব্য নিয়ন্ত্রণ অধিদপ্তর ও পুলিশের অপরাধ তদন্ত বিভাগের (সিআইডি) পরীক্ষাগার এবং ঢাকা সেনানিবাসে অবস্থিত আর্মড ফোর্সেস ফুড অ্যান্ড ড্রাগস ল্যাবরেটরিতে পরীক্ষার নির্দেশ দেন। একই সঙ্গে আলামত পরীক্ষার জন্য তদন্ত কর্মকর্তা প্রয়োজন মনে করলে বিদেশের কোনো পরীক্ষাগারে পরীক্ষা করাতে পারেন উল্লেখ করে পররাষ্ট্র মন্ত্রণালয়ের সঙ্গে যোগাযোগের পরামর্শ দেন।আলামত জব্দ ও পরীক্ষা নিয়ে দ্বন্দ্বের সৃষ্টি হলে গত মঙ্গলবার চট্টগ্রাম মহানগর হাকিম মোহাম্মদ ফরিদ আলম আদেশে সতর্ক করে বলেন, সরকারি সংস্থাগুলো অনাকাঙ্ক্ষিত দ্বন্দ্বে জড়ালে এবং এর মাধ্যমে আসামিরা সুবিধা পেলে দায়িত্বপ্রাপ্ত ব্যক্তিদের বিরুদ্ধে ফৌজদারি মামলা করা হতে পারে। একই সঙ্গে জব্দ হওয়া সূর্যমুখী তেলের নমুনা সংগ্রহ করে পরীক্ষাগারে পাঠানো, জব্দ তালিকা তৈরি এবং তদন্তে পুলিশকে সহযোগিতার জন্য চট্টগ্রাম বন্দর, কাস্টমসসহ সংশ্লিষ্ট সব সংস্থাকে নির্দেশ দেন।নগর গোয়েন্দা পুলিশের উপকমিশনার কুসুম দেওয়ান বলেন, গত সোমবার চট্টগ্রাম বন্দরে চার ঘণ্টা অপেক্ষা করেও কাস্টমস কর্মকর্তাদের অসহযোগিতার কারণে জব্দ তালিকা তৈরি ও আলামত সংগ্রহ করা যায়নি। কিন্তু বুধবার আলামত সংগ্রহ করতে গেলে সংশ্লিষ্টরা উপস্থিত ছিলেন। সবার উপস্থিতিতে আদালতের নির্দেশনা অনুযায়ী নমুনা সংগ্রহ করে ড্রামগুলো আবার সিলগালা করে রাখা হয়েছে। আদালতের নির্দেশনা অনুযায়ী তদন্ত কর্মকর্তার সঙ্গে তিনি নিজেও উপস্থিত ছিলেন। ১০৭টি ড্রামের প্রতিটি থেকে তিনটি করে মোট ৩২১ কৌটা নমুনা সংগ্রহ করা হয়েছে। আদালতের অনুমতি পাওয়ার পর এগুলো মাদকদ্রব্য নিয়ন্ত্রণ অধিদপ্তর, পুলিশের অপরাধ তদন্ত বিভাগ (সিআইডি) ও ঢাকা সেনানিবাসে অবস্থিত আর্মড ফোর্সেস ফুড অ্যান্ড ড্রাগস ল্যাবরেটরিতে পরীক্ষার জন্য পাঠানো হচ্ছে।মামলার তদন্ত কর্মকর্তা ও নগর গোয়েন্দা পুলিশের সহকারী কমিশনার মো. কামরুজ্জামান জানান, নমুনা সংগ্রহ করে পরীক্ষাগারে পাঠানোর জন্য আবেদন করলে আদালত তা মঞ্জুর করেন। একই সঙ্গে তৈরি করা জব্দ তালিকাও আদালতে উপস্থাপন করা হয়। লাল, হলুদ ও সবুজ রঙের কৌটায় আলাদাভাবে আলামতগুলো সংগ্রহ করা হয়।গত ৬ জুন কোকেন সন্দেহে সূর্যমুখী তেলের চালানটি চট্টগ্রাম বন্দরে জব্দ করে শুল্ক গোয়েন্দা ও তদন্ত অধিদপ্তর। ২৭ জুন তেলের চালানের একটি ড্রামের নমুনায় কোকেন শনাক্ত হয়। এ ঘটনায় মাদক আইনে বন্দর থানায় মামলা করে পুলিশ।
আরও পড়ুন
ইয়াবার পরে কোকেনের চালান! তেলের সঙ্গে কোকেনের ঘটনায় মামলা তদন্তে জাতিসংঘের সহায়তা চাওয়ার প্রক্রিয়া শুরু
