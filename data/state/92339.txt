
তথ্যমন্ত্রী হাসানুল হক ইনু বলেছেন, ‘খালেদা জিয়া ৫ জানুয়ারির নির্বাচনে অংশ না নিয়ে নাশকতার রাজনীতি করছেন। তাই তিনি গণতন্ত্রের রাজনীতিতে ফিরে আসার পথ পাচ্ছেন না। খালেদা জিয়া ও তাঁর পুত্র “কুলাঙ্গার”। তাঁরা যতই মিথ্যাচার করুক, বাংলার মানুষ কখনোই তা বিশ্বাস করবে না।’
আজ সোমবার দুপুরে শহরের পৌর পার্কের শহীদ মিনার চত্বরে জাতীয় সমাজতান্ত্রিক দলের (জাসদ) গাইবান্ধা জেলা শাখার সম্মেলনে তিনি এসব কথা বলেন।
হাসানুল হক ইনু বলেন, ‘খালেদার একটাই এজেন্ডা, যেনতেনভাবে ক্ষমতায় যাওয়া। কিন্তু জঙ্গি ও রাজাকার না ছাড়লে ক্ষমতায় আসতে পারবেন না।’
খালেদা জিয়াকে উদ্দেশ করে তথ্যমন্ত্রী বলেন, ‘আপনার শেষ সুযোগ, জঙ্গি ও রাজাকার ছাড়ুন। জঙ্গি ও রাজাকারদের নিয়ে সরকার গঠন করতে দেওয়া হবে না। বাংলাদেশকে পাকিস্তানের মতো রক্তাক্ত রাজনীতিতে পরিণত করতে দেওয়া হবে না।’ তিনি বলেন, ‘আমরা ক্ষমতায় এসে যুদ্ধাপরাধীদের সাজা দিয়েছি, জঙ্গিবাদের বীজ উপড়ে ফেলেছি। হার মানিয়েছি দারিদ্র্যকে।’
জেলা জাসদের ভারপ্রাপ্ত সভাপতি সেলিকুজ্জামান চৌধুরীর সভাপতিত্বে অনুষ্ঠিত সম্মেলনে বক্তব্য দেন জাসদের প্রবীণ নেতা মুক্তিযোদ্ধা ধীরেন্দ্রনাথ সাহা, জাসদ কেন্দ্রীয় কমিটির সাধারণ সম্পাদক শরীফ নুরুল আম্বিয়া, সাংসদ শিরিন আখতার, নাজমুল হক প্রধান ও রেজাউল করিম তানসেন এবং জাসদের কেন্দ্রীয় নেতা সাখাওয়াত হোসেন প্রমুখ।
সম্মেলন উপলক্ষে দুপুরে জেলা জাসদের বণার্ঢ্য শোভাযাত্রা শহর প্রদ‌ক্ষিণ করে। বিকেলে জেলা কার্যালয়ে কাউন্সিল অনুষ্ঠিত হয়।
