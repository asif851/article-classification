
বাংলাদেশের কারাগারে বন্দী উলফা নেতা অনুপ চেটিয়া সম্প্রতি নিজ দেশ ভারতে ফিরে যাওয়ার আবেদন করেছেন। তাঁর আবেদনটি স্বরাষ্ট্র মন্ত্রণালয়ের প্রক্রিয়াধীন আছে।গতকাল রোববার সংসদের টেবিলে উত্থাপিত এক প্রশ্নের জবাবে এ কথা জানিয়েছেন স্বরাষ্ট্র প্রতিমন্ত্রী আসাদুজ্জামান খান।ইউনাইটেড লিবারেশন ফ্রন্ট অব আসামের (উলফা) প্রতিষ্ঠাতা সম্পাদক অনুপ চেটিয়াকে পুলিশ ১৯৯৭ সালে গ্রেপ্তার করে। আদালত তাঁকে বাংলাদেশে অনুপ্রবেশ, বিদেশি মুদ্রা রাখা এবং স্যাটেলাইট ফোন ব্যবহার সম্পর্কিত তিনটি মামলায় যথাক্রমে তিন, চার ও সাত বছরের কারাদণ্ড দেন। সাজার মেয়াদ ২০০৭ সালে শেষ হয়।নুরুল ইসলামের (সুজন)-এর প্রশ্নের জবাবে প্রতিমন্ত্রী বলেন, সরকার দেশের আইনশৃঙ্খলা স্বাভাবিক রাখার লক্ষ্যে পুলিশ বিভাগে ৫০ হাজার জনবল বাড়ানোর পরিকল্পনা নিয়েছে।বিতর্কিত কর্মকাণ্ডের কারণে র্যাবে সংস্কার ও শুদ্ধি অভিযান চালানো হবে কি না—ছবি বিশ্বাসের এ সম্পর্কিত প্রশ্নের জবাবে আসাদুজ্জামান খান জানান, বাংলাদেশ পুলিশের সংস্কার একটি চলমান প্রক্রিয়া। র্যাব বাংলাদেশ পুলিশের সাংগঠনিক কাঠামোভুক্ত হওয়ায় এর সংস্কারও অব্যাহত আছে।
