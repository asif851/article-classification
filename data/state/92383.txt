
বিমান বাংলাদেশ এয়ারলাইনসের ব্যবস্থাপনা পরিচালক (এমডি) ব্রিটিশ নাগরিক কেইল হেইউড আর থাকছেন না। চলতি বছরের ১ জানুয়ারি হেইউডের চুক্তির মেয়াদ শেষ হলে কর্তৃপক্ষ মেয়াদ বাড়ানোর উদ্যোগ নেয়। তবে নতুন করে মেয়াদ না বাড়ানোর জন্য বিমানের পরিচালনা পর্ষদের কাছে অনুরোধ করেছেন তিনি।পরিচালনা পর্ষদ সূত্র জানায়, ২০১৫ সালের জানুয়ারিতে চাকরিতে যোগ দেন হেইউড। চুক্তির মেয়াদ গত ১ জানুয়ারি শেষ হয়। পরিচালনা পর্ষদ তাঁর চুক্তির মেয়াদ আরও এক বছর বাড়ানোর সিদ্ধান্ত নিয়েছিল। এ জন্য তাঁর সঙ্গে বেতন-ভাতাসহ বিভিন্ন বিষয়ে আলোচনা করার জন্য একটি উপকমিটিকে দায়িত্ব দেওয়া হয়। তবে এ সব বিষয় নিয়ে আলোচনা হওয়ার মধ্যেই হেইউড শারীরিক অসুস্থতার কথা বলে আর চুক্তির মেয়াদ না বাড়ানোর জন্য পর্ষদের কাছে অনুরোধ জানান।
সূত্র জানায়, গত এক বছরে হেইউড প্রায় তিন মাস শারীরিক অসুস্থতাজনিত ছুটিতে ছিলেন। তিনি আর চাকরির মেয়াদ বাড়াতে আগ্রহী নন।যোগাযোগ করা হলে বিমানের গণসংযোগ দপ্তর এ বিষয়ে কিছু জানে না বলে জানায়। তবে তারাও চুক্তির মেয়াদ না বাড়ানোর বিষয়টি শুনেছেন বলে জানান।বেসামরিক বিমান পরিবহন ও পর্যটনমন্ত্রী রাশেদ খান মেনন বলেন, হেইউডের চাকরির মেয়াদ বাড়ানো বিষয়ে কথা চলছিল। এর মধ্যেই তিনি আর থাকবেন না বলে জানিয়েছেন।২০১৪ সালের ১১ সেপ্টেম্বর বিমানের পরিচালনা পর্ষদের ১৩৬তম সভায় হেইউডকে নিয়োগের সিদ্ধান্ত হয়। তিনি বিমানের দ্বিতীয় বিদেশি এমডি। বিমানের প্রথম বিদেশি এমডি ছিলেন আরেক ব্রিটিশ নাগরিক কেভিন জন স্টিল।
