
রাজধানীর সদরঘাট-গাবতলী নৌপথে ওয়াটার বাস সার্ভিস চালু করে নিজের ‘সাফল্যের পূর্ণতা’ আনতে চেয়েছিলেন নৌপরিবহনমন্ত্রী শাজাহান খান। কিন্তু উদ্বোধনের এক বছর না যেতেই লোকসানের অজুহাতে সার্ভিসটি ছেড়ে দেওয়া হয়েছে বেসরকারি খাতে।এদিকে প্রতিদিন গড়ে ৪০ হাজার টাকা লোকসান সত্ত্বেও কেনা হচ্ছে নতুন ছয়টি ওয়াটার বাস। এর মধ্যে নতুন চারটি কয়েক মাসের মধ্যে চলাচলে নামানো হচ্ছে। নৌপরিবহনমন্ত্রী শাজাহান খান জানান, যাত্রীসেবার লক্ষ্য নিয়ে ওয়াটার বাস চলবে। তিন মাস পরীক্ষামূলকভাবে বেসরকারি প্রতিষ্ঠান ওয়াটার বাস পরিচালনা করবে।জানা গেছে, ২০ ফেব্রুয়ারি থেকে প্রতি মাসে ৬০ হাজার টাকার বিনিময়ে ওয়াটার বাস চালানো শুরু করেছে লাবিবা স্টিল হাউস। কেবল সদরঘাট-গাবতলী রুটে নয়, সদরঘাট থেকে মুন্সিগঞ্জের কাঠপট্টি রুটে ওয়াটার বাস চালানো শুরু করতে যাচ্ছে লাবিবা স্টিল হাউস।এর মালিক বাকী বিল্লাহ নিজেকে ডেমরা-কোনাবাড়ি এলাকার আওয়ামী লীগের কর্মী হিসেবে দাবি করেন। ঢাকা-বরগুনা রুটে তাঁর লঞ্চ কার্গো সার্ভিস ছিল।সরেজমিনে দেখা গেছে, ওয়াটার বাসের দৈনিক ট্রিপের সংখ্যা ১৪ থেকে ছয়ে নেমে এসেছে। বড়গুলো বসিয়ে ছোট ওয়াটার বাস নামানোয় যাতায়াতে বেশি সময় লাগছে। তাই যাত্রী কমেছে।সূত্রগুলো বলছে, এবার উদ্বোধনের পর ওয়াটার বাসে যাত্রী সংখ্যা বৃদ্ধি পাচ্ছিল। একটি বড় ওয়াটার বাসে ৮৩টি আসন থাকলেও অনেক সময় যাত্রী থাকত শতাধিক। হঠাত্ পুরোনো ‘তুরাগ’ ও ‘বুড়িগঙ্গা’ নামে ছোট দুটি ওয়াটার বাসকে বেশি করে ট্রিপ দেওয়া হয়। এগুলোর গতি কম থাকায় গাবতলী থেকে সদরঘাট যেতে সময় লাগে দেড় ঘণ্টা। বড় ওয়াটার বাসের গতি ঘণ্টায় ২৫ কিলোমিটার।জানা গেছে, বছিলা এলাকাবাসীর পক্ষ থেকে নজীর আহমেদ নামের এক ব্যক্তি ওয়াটার বাসের গতি কমিয়ে আনতে গত ৭ আগস্ট স্থানীয় সাংসদ তত্কালীন আইন প্রতিমন্ত্রী অ্যাডভোকেট কামরুল ইসলামের কাছে আবেদন করেন। এতে উল্লেখ করা হয়, দ্রুতগতিতে ওয়াটার বাস চলাচলে সৃষ্ট ঢেউয়ে বছিলা ও এর আশপাশের নদীপাড় ভাঙছে।এরপরই গতি কমানো হয়। ফলে যাত্রী হারাতে থাকে বিআইডব্লিউটিসির ওয়াটার বাস সার্ভিস। বিআইডব্লিউটিসির এক কর্মকর্তার প্রশ্ন, ‘প্রতিদিন বালু বহনকারী বার্জ, বিভিন্ন আইনশৃঙ্খলা বাহিনীর স্পিড বোট চলছে, এগুলোর কি ঢেউ হয় না?গাবতলী বিআইডব্লিউটিসির ঘাটে উল্লেখ আছে, ওয়াটার বাস ৪৫ মিনিট পর পর প্রতিদিন সকাল সাড়ে সাতটা থেকে শুরু হয়ে সন্ধ্যা সাড়ে ছয়টা পর্যন্ত ১৪টি ট্রিপ দেওয়া হবে। গাবতলী-সদরঘাট পর্যন্ত ভাড়া জনপ্রতি ৪০ টাকা। কিন্তু এখন ট্রিপ সংখ্যা ছয়-এ নেমেছে।বিআইডব্লিউটিসির তথ্যানুযায়ী, গত ডিসেম্বরে ওয়াটার বাস সার্ভিসে ১৮০টি ট্রিপে যাত্রী ছিল আট হাজার ৯৮০ জন। আয় হয়েছে ৩ লাখ ৩০০ টাকা। জ্বালানি ব্যয় ছিল ৯ লাখ ৫২ হাজার ৬৩৯ টাকা। বিআইডব্লিউটিসির উপ-মহাব্যবস্থাপক (যাত্রীবাহী সার্ভিস ইউনিট) নূরুল আলম আকন্দ বলেন, ‘ছয়টি ওয়াটার বাস পরিচালনায় ৪২ জন কর্মচারীর বেতন ও ওয়াটার বাস রক্ষণাবেক্ষণ ব্যয়ও এর সঙ্গে যোগ হবে।’টিকিটের দাম বাড়ানোর ইঙ্গিত দিয়ে প্রথম আলোকে লাবিবা স্টিল হাউসের মালিক বাকী বিল্লাহ বলেন, ‘মাইকিং, পোস্টার-ব্যানার টানানো, লিফলেট বিতরণ করে ওয়াটার বাস সার্ভিস জনপ্রিয় করার চেষ্টা করব। লাভ না হলে ভাড়া বাড়াতেই হবে।’বিআইডব্লিউটিসির চেয়ারম্যান মজিবুর রহমান প্রথম আলোকে বলেন, ‘আমাদের পাঁচ সদস্যের একটি দল যৌথভাবে লাবিবা স্টিল হাউসের সঙ্গে কাজ করবে। সফল হলে তারাই পরিচালনার দায়িত্ব পাবে। আর না হলে টেন্ডার করা হবে।’ জানা গেছে, লাবিবা স্টিল হাউসকে রাজনৈতিক বিবেচনায় ওয়াটার বাসগুলোর পরিচালনার দায়িত্ব দেওয়া হয়েছে।বিআইডব্লিউটিসির কর্মকর্তারা বলছেন, একটি পক্ষ ইচ্ছে করে ডোবাতে চাইছে ওয়াটার বাসকে। তারা মনে করে, বিআইডব্লিউটিসির কিছু কর্তাব্যক্তির খামখেয়ালিপনা ও রাজনৈতিক অস্থিরতার জন্য যাত্রী সংখ্যা কমে গিয়েছিল। কিন্তু এই সার্ভিসকে আরও এক বছর সময় দেওয়া যেত। তাঁদের প্রশ্ন, যদি ওয়াটার বাস এতই অলাভজনক হবে তো নতুন করে কেন আরও চারটি ওয়াটার বাস কেনা হচ্ছে।বিআইডব্লিউটিসির উপ-মহাব্যবস্থাপক নূরুল আলম আকন্দ বলেছেন, প্রায় সাড়ে তিন কোটি টাকা ব্যয়ে নতুন চারটি ওয়াটার বাস যুক্ত হচ্ছে বহরে। ৪৪ আসনের প্রতিটি ওয়াটার বাসের জ্বালানি খরচ কম হবে।
