
কুমিল্লা সিটি করপোরেশন নির্বাচনে দলের অভ্যন্তরীণ দ্বন্দ্বের প্রভাব পড়েছে বলে মন্তব্য করেছেন আওয়ামী লীগের যুগ্ম সাধারণ সম্পাদক মাহবুব উল আলম হানিফ। তিনি বলেন, ‘আমাদের দলের কিছু অভ্যন্তরীণ দ্বন্দ্বের কারণে এই নির্বাচনে প্রভাব পড়েছে। আমাদের সাংগঠনিক সম্পাদককে সব তথ্য নিয়ে আসার জন্য বলা হয়েছে। দলের মধ্যে শৃঙ্খলা বজায় রাখতে হবে।’
আজ শুক্রবার দুপুরে রাজধানীর ইঞ্জিনিয়ার্স ইনস্টিটিউশন মিলনায়তনে ইউনাইটেড ইসলামিক পার্টির তৃতীয় বার্ষিকী উপলক্ষে আয়োজিত আলোচনা সভায় হানিফ এসব কথা বলেন।
আওয়ামী লীগের এই নেতা বলেন, ‘স্থানীয় নির্বাচনে অনেক সময় দলের মধ্যে অনেক গ্রুপিং-ট্রুপিং বা ছোট-খাটো দ্বন্দ্বের কারণে নেতিবাচক কিছু প্রভাব পড়ে। যেটা কুমিল্লা সিটি করপোরেশন নির্বাচনে পড়েছে। দলের পদে থেকে দলকে বারবার নিজের ব্যক্তিস্বার্থ কিংবা দ্বন্দ্বের কারণে বিপদের মুখে ঠেলে দেওয়া বরদাশত করা হবে না।’
যারা এই নির্বাচনের সময় দলের সিদ্ধান্তের বাইরে অবস্থান নিয়েছে, দ্বন্দ্ব সৃষ্টি করেছে, প্রত্যেকের বিরুদ্ধে গঠনতন্ত্র অনুযায়ী সাংগঠনিক ব্যবস্থা নেওয়া হবে বলে হানিফ জানান।
শান্তিপূর্ণভাবে ভোটগ্রহণ অনুষ্ঠানে নির্বাচন কমিশন ব্যর্থ বিএনপির এমন অভিযোগের কঠোর সমালোচনা করেন মাহবুব উল আলম হানিফ। তিনি বলেন, ‘নির্বাচন কমিশন কোথায় ব্যর্থ হলো? স্থানীয় এই নির্বাচনে আপনাদের প্রার্থী জয়ী হয়েছে।’ তিনি আরও বলেন, ‘স্থানীয় নির্বাচন এবং জাতীয় নির্বাচন এক নয়। স্থানীয় নির্বাচনে ইউনিয়নের চেয়ারম্যান, মেম্বার, পৌরসভার মেয়রদের ব্যক্তিগত ইমেজ, পারিবারিক, সামাজিক, গোষ্ঠীগত নানা দিক বিবেচনা করে ভোটাররা ভোট দেয়। এই নির্বাচন দিয়ে জাতীয় নির্বাচনকে মাপার কোনো সুযোগ নেই।’
 
