
চট্টগ্রামের লোহাগাড়া ইসলামিয়া ফাজিল ডিগ্রি মাদ্রাসার অধ্যক্ষ মো. ফতেহুল কাদিরকে নাশকতা পরিকল্পনার অভিযোগে মাদ্রাসা থেকে গ্রেপ্তার করেছে লোহাগাড়া থানা-পুলিশ। আজ শনিবার সকালে তাঁকে গ্রেপ্তার করা হয়।
লোহাগাড়া থানার ভারপ্রাপ্ত কর্মকর্তা (ওসি) মো. শাহজাহান বলেন, ফতেহুল কাদির চট্টগ্রাম জামায়াতের একজন শীর্ষস্থানীয় নেতা। তাঁর বিরুদ্ধে নাশকতার পরিকল্পনা ও জামায়াত-শিবিরকে সংগঠিত করার অভিযোগ রয়েছে। এছাড়াও তাঁর বিরুদ্ধে মাদ্রাসায় শিক্ষার্থীদের নিয়ে বিভিন্ন সরকার বিরোধী রাজনৈতিক কর্মকাণ্ড পরিচালনা করার অভিযোগ রয়েছে। এ ব্যাপারে লোহাগাড়া থানায় চারটি মামলা দায়ের করা হয়েছে এবং তাঁকে জেল হাজতে প্রেরণ করা হয়েছে।মাদ্রাসার সভাপতি আরমান বাবু বলেন, মাদ্রাসায় কোনো ধরনের রাজনৈতিক কর্মকাণ্ড পরিচালনা না করার জন্য অধ্যক্ষকে আগেই সতর্ক করা হয়েছিল।এ বিষয়ে ফতেহুল কাদির বলেন, এটা তাঁর বিরুদ্ধে মিথ্যা ষড়যন্ত্র। তিনি দীর্ঘদিন ধরে এ মাদ্রাসায় শিক্ষকতা করছেন। জামায়াত-শিবিরের সঙ্গে তাঁর কোনো সংশ্লিষ্টতা নেই।
