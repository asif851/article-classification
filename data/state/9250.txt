
স্বাস্থ্যমন্ত্রী মোহাম্মদ নাসিম বলেছেন, মাহমুদুর রহমান মান্না ও সাদেক হোসেন খোকার টেলিফোন আলাপের ‘প্রথম লাশ’ অভিজিৎ রায়।আজ শুক্রবার দুপুরে ধানমন্ডিতে আওয়ামী লীগের সভাপতির রাজনৈতিক কার্যালয়ে ১৪ দলের বৈঠক শেষে এক সংবাদ ব্রিফিংয়ে সাংবাদিকদের প্রশ্নের জবাবে এ মন্তব্য করেন নাসিম।১৪ দলের মুখপাত্র নাসিম বলেন, ‘তারা যে লাশ চায়, যে লাশের কথা বলেছে, দুঃখজনকভাবে তা সত্য হলো, কালকে সেই লাশটি পড়েছে। আমার দেশের মানুষের রক্তের ওপর দিয়ে তারা ক্ষমতায় যেতে চায়।’ তিনি বলেন, এর পেছনে সেই ধর্মান্ধ, একাত্তরের পরাজিত শক্তি জড়িত। এরা ঘাতকদের রক্ষা করতে চায়।
খালেদা জিয়াকে একজন ‘হতাশ নেত্রী’ আখ্যায়িত করে মোহাম্মদ নাসিম বলেন, তিনি (খালেদা) হতাশাগ্রস্ত হয়ে একের পর এক ভুল করে যাচ্ছেন। তাঁর সহিংস আন্দোলনের কারণে ভবিষ্যতে ন্যায়সংগত আন্দোলনেও তিনি কাউকে পাশে পাবেন না। খালেদা জিয়াকে করুণ পরিণতির জন্য আরও কিছুদিন অপেক্ষা করতে হবে।
এদিকে চলমান হরতাল-অবরোধের বিরুদ্ধে আগামী ৪ মার্চ রাজধানীর হাজারীবাগ মাঠে জনসভা করবে ১৪ দল। ১৪ দলের মুখপাত্র মোহাম্মদ নাসিম এই জনসভা সফল করার জন্য আওয়ামী লীগ, এর সহযোগী ও ভ্রাতৃপ্রতিম সংগঠন এবং ১৪ দলের শরিকদের প্রতি আহ্বান জানিয়েছেন।
