
সংবিধানের কোনো সংশোধনী আদালত যদি বাতিল করেন, তার সঙ্গে সরকারের পদত্যাগের কোনো সম্পর্ক নেই বলে মনে করেন তথ্যমন্ত্রী ও জাতীয় সমাজতান্ত্রিক দলের (জাসদ) সভাপতি হাসানুল হক ইনু।
আজ শুক্রবার সকালে কুষ্টিয়া সার্কিট হাউসে দলীয় নেতা-কর্মীদের সঙ্গে মতবিনিময় শেষে সাংবাদিকদের কাছে এই মত প্রকাশ করেন তথ্যমন্ত্রী।
হাসানুল হক ইনু বলেন, সংবিধানের কোনো আইন আদালত যদি পর্যালোচনা করে বাতিল করেন, তার সঙ্গে সরকারের পদত্যাগের কোনো সম্পর্ক নেই।
এ প্রসঙ্গে তথ্যমন্ত্রী বলেন, বিচার বিভাগ বিচার বিভাগের কাজ করেছে। আইন বিভাগ আইন বিভাগের কাজ করেছে। যদি সংবিধান-সংক্রান্ত বিষয়ে কোনো মতবিরোধ থাকে, সেটা আদালতের মধ্য দিয়েই নিষ্পত্তি হচ্ছে। সেখানে গণতন্ত্র শক্তিশালী হচ্ছে। এখানে সরকারের পদত্যাগের প্রশ্নই ওঠে না।
আগামী জাতীয় সংসদ নির্বাচনকে কেন্দ্র করে একটা ষড়যন্ত্রের জাল বিস্তারের চক্রান্ত চলছে বলে অভিযোগ করেন জাসদ সভাপতি।
হাসানুল হক ইনু বলেন, পঁচাত্তরের খুনি, তাদের ধারক-বাহক ও দোসরেরা এখনো বাংলাদেশে সক্রিয় রয়েছে। পঁচাত্তরের খুনিরা সংবিধানের বাইরে বাংলাদেশকে ঠেলে দিয়েছিল। তারা মুক্তিযুদ্ধকে নির্বাসনে পাঠিয়েছিল। তাদেরই ধারক-বাহক রাজাকার, যুদ্ধাপরাধী, সাম্প্রদায়িক শক্তি এবং তাদের পৃষ্ঠপোষক বিএনপি-জামায়াত এখনো চক্রান্ত করছে।
তথ্যমন্ত্রী বলেন, বঙ্গবন্ধুর আত্মা তখনই শান্তি পাবে, যদি বাংলাদেশে আর রাজাকার-সমর্থিত অথবা সামরিক-সমর্থিত কোনো সরকার না হয়।
মতবিনিময়ে জাসদের স্থানীয় নেতা-কর্মীরা উপস্থিত ছিলেন।
