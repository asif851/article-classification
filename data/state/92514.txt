
সম্প্রতি সামাজিক যোগাযোগ মাধ্যম ফেসবুকে বহুল আলোচিত ‘ব্লু হোয়েল গেম’ সম্পর্কে বিস্তারিত খোঁজ খবর নিতে বিটিআরসির চেয়ারম্যানকে চিঠি দিয়েছে স্বরাষ্ট্র মন্ত্রণালয়।
আজ সোমবার সচিবালয়ে সাংবাদিকদের এ তথ্য জানান স্বরাষ্ট্র মন্ত্রী আসাদুজ্জামান খান কামাল। তিনি বলেন, এ ঘটনায় বাংলাদেশে কেউ আত্মহত্যা করেছে কি না, তা খতিয়ে দেখতে সংশ্লিষ্টদের নির্দেশ দেওয়া হয়েছে। পাশাপাশি এ ব্যাপারে যথাযথ ব্যবস্থা নিতে বলা হয়েছে।
এক প্রশ্নের জবাবে স্বরাষ্ট্র মন্ত্রী বলেন, যশোরে জঙ্গি মারজানের বোন খাদিজা এক শিশু সন্তানসহ আত্মসমর্পণ করেছে বলে তিনি শুনেছেন। তিনি বলেন, বর্তমানে জঙ্গিরা কোণঠাসা হয়ে পড়েছে। সারা দেশে জঙ্গিবাদ নিয়ন্ত্রণে আছে।
রোহিঙ্গা ইস্যুতে এক প্রশ্নের জবাবে মন্ত্রী বলেন, কোনো রোহিঙ্গা যদি ইয়াবা, মাদক, সন্ত্রাসী বা কোনো ধরনের অসামাজিক কর্মকাণ্ডের সঙ্গে জড়িত হয়ে পড়ে, তবে তাদের বিরুদ্ধে ব্যবস্থা নেওয়া হবে।
