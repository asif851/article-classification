
বরিশাল নগরের অন্যতম দর্শনীয় স্থান বিবির পুকুর বিলবোর্ডে ঢাকা পড়ে গেছে। আগে থেকেই পুকুরের চারপাশে রাজনৈতিক দলের কয়েকটি বিলবোর্ড ছিল। সম্প্রতি সেখানে একটি বেসরকারি প্রতিষ্ঠানের ১২টি বিলবোর্ড স্থাপন করা হয়েছে।
শহরবাসী বলছেন, বিবির পুকুরে একসময় বর্ণিল ফোয়ারা ছিল। সেগুলো বন্ধ করে দেওয়া হয়েছে। এখনো শহরের বাসিন্দারা সকাল-বিকেল এই পুকুরকে ঘিরে আড্ডা জমান। শহরের ভেতর খোলা জায়গায় এটি প্রাকৃতিক সৌন্দর্যমণ্ডিত স্থান। শহরের ব্যস্ত কোলাহলে এখানে দুদণ্ড শান্তি মেলে। কিন্তু বিলবোর্ডের কারণে সে সুযোগ আর থাকছে না। এসব বিলবোর্ড অপসারণের দাবিতে সিটি করপোরেশনের কাছে স্মারকলিপি দিয়েছে বরিশাল সচেতন নাগরিক ফোরাম।
সিটি করপোরেশন সূত্রে জানা গেছে, বিবির পুকুরের চারপাশে বিলবোর্ড স্থাপনের জন্য বেসরকারি কোম্পানি হুয়াওয়ের সঙ্গে করপোরেশনের চুক্তি হয়েছে। প্রতিষ্ঠানটি ১২টি বিলবোর্ড স্থাপনের জন্য দুই বছরের জন্য দেবে ২০ লাখ টাকা। এ কাজের দায়িত্বে রয়েছেন সিটি করপোরেশনের বনায়ন ও বিবির পুকুর সৌন্দর্য রক্ষার দায়িত্বে থাকা কাউন্সিলর আক্তারুজ্জামান।
হুয়াওয়ের বরিশালের বিক্রয় ও বিপণনের দায়িত্বে থাকা কর্মকর্তা রাহজির আল তাকওয়া বলেন, ‘আমাদের প্রতিষ্ঠানের ১২টি বিলবোর্ড স্থাপনের জন্য সিটি করপোরেশনের সঙ্গে চুক্তি হয়েছে। চুক্তির শর্ত অনুযায়ী পুকুরের পূর্ব পাশে ভেঙে যাওয়া লোহার গ্রিল সংস্কার ও রং করা হবে। এর সঙ্গে চারদিকে থাকা বৈদ্যুতিক বাতি (যেগুলো নষ্ট হয়েছে) লাগানো হবে। এই কাজের জন্য করপোরেশনকে ২০ লাখ টাকা দেওয়া হয়েছে।’
সরেজমিনে দেখা যায়, পুকুরের চারপাশে হুয়াওয়ের ১২টি বিলবোর্ড স্থাপন করা হয়েছে। এর মধ্যে পুকুরের পূর্ব ও পশ্চিম পাড়ে চারটি করে, উত্তর ও দক্ষিণ পাড়ে দুটি করে। এ ছাড়া রয়েছে রাজনৈতিক দল ও নেতাদের বিলবোর্ড। দূর থেকে কেবল বিলবোর্ডই চোখে পড়ে; পুকুরের পানি আর দেখা যায় না।
পুকুরপাড়ে ঘুরতে আসা শাহীন সারজিল বলেন, চারপাশ উন্মুক্ত থাকলে বিবির পুকুরের সৌন্দর্য উপভোগ করা যেত। কিন্তু রাজনৈতিক ও বাণিজ্যিক বিলবোর্ডের কারণে সে সুযোগ থাকছে না। তাঁর মতো শহরের অনেকেই এ অবস্থা দেখে হতাশ।
এদিকে পুকুরের চারপাশের বিলবোর্ড অপসারণের দাবিতে গত ৩০ সেপ্টেম্বর মেয়র বরাবর স্মারকলিপি দিয়েছে বরিশাল সচেতন নাগরিক ফোরাম। সংগঠনটির সদস্য কাজী এনায়েত হোসেন বলেন, ‘বিবির পুকুরের সৌন্দর্য রক্ষার নামে নতুন করে বাণিজ্য শুরু হয়েছে। কাউন্সিলর আক্তারুজ্জামান ওই বাণিজ্যের মূল পরিকল্পনাকারী। আমরা এর নিন্দা জানাই। অবিলম্বে বিবির পুকুর এলাকা থেকে সব বিলবোর্ড অপসারণ করে উন্মুক্ত করে দেওয়ার দাবি জানাই।’
সিটি করপোরেশনের প্রধান নির্বাহী কর্মকর্তা মো. ওয়াহিদুজ্জামান বলেন, হুয়াওয়ে প্রতিষ্ঠানের সঙ্গে করপোরেশনের চুক্তি হয়েছে। তবে এর সম্পূর্ণ দায়দায়িত্ব ও মধ্যস্থতা করেছেন পুকুর রক্ষার দায়িত্বে থাকা কাউন্সিলর আক্তারুজ্জামান। পুকুরের সৌন্দর্য ক্ষুণ্ন হওয়ার অভিযোগ তুলে নাগরিকেরা স্মারকলিপি দিয়েছেন। এ ব্যাপারে পরিষদের সভায় সিদ্ধান্ত নিয়ে পরবর্তী পদক্ষেপ নেওয়া হবে।
সিটি করপোরেশনের কাউন্সিলর এ কে এম মরতুজা আবেদীন অভিযোগ করেন, ‘বিবির পুকুরপাড়ে বাণিজ্যিক বিলবোর্ড স্থাপনের জন্য করপোরেশনের সভায় কোনো সিদ্ধান্ত হয়নি। আমরা এ বিষয়ে কিছুই জানি না।’
কাউন্সিলর আক্তারুজ্জামান বলেন, ‘পুকুরের চারপাশে বিলবোর্ড স্থাপনের সিদ্ধান্ত আমার নয়। কোম্পানির সঙ্গে মধ্যস্থতার অভিযোগও সঠিক নয়। এটা সিটি করপোরেশন করেছে। তবে ওই অর্থ দিয়ে ভেঙে যাওয়া গ্রিল সংস্কার, পুরো অংশ রং করা, বৈদ্যুতিক বাতি লাগিয়ে সৌন্দর্য বৃদ্ধি করা হবে। এখান থেকে ব্যক্তিগত বাণিজ্যের সুযোগ নেই।’ 
