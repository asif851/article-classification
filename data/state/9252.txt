
রাষ্ট্রপতি মো. আবদুল হামিদ দেশব্যাপী বিশ্ববিদ্যালয়গুলোতে সমন্বিত ও সহজ ভর্তি প্রক্রিয়া নিশ্চিত করার জন্য বিশ্ববিদ্যালয় কর্তৃপক্ষের প্রতি আহ্বান জানিয়েছেন।বাসসের খবরে বলা হয়, বৃহস্পতিবার সন্ধ্যায় বঙ্গভবনে সরকারি বিশ্ববিদ্যালয়গুলোর ৪৫ সদস্যবিশিষ্ট উপাচার্য প্রতিনিধিদল রাষ্ট্রপতির সঙ্গে বঙ্গভবনে সাক্ষাৎ করতে গেলে তিনি এ আহ্বান জানান।রাষ্ট্রপতির প্রেস সচিব জয়নাল আবেদিন জানান, সাক্ষাৎকালে রাষ্ট্রপতি প্রতিনিধিদলকে বলেন, ‘বিশ্ববিদ্যালয়গুলোতে ভর্তি-ইচ্ছুক, বিশেষ করে ছাত্রী ও তাদের অভিভাবকদের ভর্তিকালীন দুর্ভোগ কমাতে সমন্বিত সহজ ভর্তিপ্রক্রিয়া নিশ্চিত করা দরকার।’বিভিন্ন বিশ্ববিদ্যালয়ে ভর্তি পরীক্ষার সময়, বিশেষ করে ছাত্রীদের অনেক সমস্যার সম্মুখীন হতে হয় উল্লেখ করে রাষ্ট্রপতি এ সমস্যা সমাধানের উপায় খুঁজে বের করার জন্য তিনি উপাচার্য ও সংশ্লিষ্ট ব্যক্তিদের প্রতি আহ্বান জানান। রাষ্ট্রপতি হামিদ সময়োপযোগী পাঠ্যক্রম এবং বিশ্বমানের গুণগত শিক্ষার সিলেবাস নিশ্চিত করার জন্য সব বিশ্ববিদ্যালয়ের সংশ্লিষ্ট কর্তৃপক্ষকে নির্দেশনা দেন।
রাষ্ট্রপতি আবদুল হামিদ বিশ্ববিদ্যালয়গুলোতে শিক্ষক, কর্মকর্তা-কর্মচারী নিয়োগে তাঁদের যোগ্যতা ও মেধা যাচাই করে এ ক্ষেত্রে স্বচ্ছতা-জবাবদিহি নিশ্চিত করার ওপর গুরুত্বারোপ করেন। তিনি বিশ্ববিদ্যালয়গুলোতে যেকোনো নতুন বিভাগ চালুর ক্ষেত্রে সময়ের চাহিদা বিবেচনা করার জন্য উপাচার্য এবং অন্য সংশ্লিষ্ট ব্যক্তিদের প্রতি আহ্বান জানান। ছাত্র-শিক্ষক সম্পর্কের কথা তুলে ধরে আবদুল হামিদ শিক্ষক ও ছাত্রদের মধ্যে দূরত্ব হ্রাস এবং শিক্ষকদের সর্বোচ্চ নৈতিকতা ধারণে উপাচার্যদের প্রতি আহ্বান জানান। শিক্ষামন্ত্রী নুরুল ইসলাম নাহিদ, ইউজিসি চেয়ারম্যান আবদুল মান্নান এবং সংশ্লিষ্ট সচিবরা এ সময় উপস্থিত ছিলেন।
