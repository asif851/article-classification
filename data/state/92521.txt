
ব্লগার আসিফ মহিউদ্দিনের জামিন বাতিল করে তাঁকে কারাগারে পাঠানো হয়েছে। গতকাল সোমবার ঢাকার মহানগর দায়রা জজ আদালতের ভারপ্রাপ্ত বিচারক মো. আখতারুজ্জামান এ আদেশ দেন। ইন্টারনেটে বিভিন্ন ব্লগে ধর্ম নিয়ে উসকানিমূলক মন্তব্য করার অভিযোগে করা এই মামলায় গতকাল পর্যন্ত আসিফ অন্তর্বর্তীকালীন জামিনে ছিলেন। গতকাল আসিফের আইনজীবী জামিনের মেয়াদ বাড়ানোসহ স্থায়ী করার আবেদন জানান। এ সময় রাষ্ট্রপক্ষের আইনজীবী অতিরিক্ত মহানগর সরকারি কৌঁসুলি শাহ আলম তালুকদার জামিনের বিরোধিতা করেন।শুনানি শেষে আদালত আসিফের জামিন বাতিল করে তাঁকে কারাগারে পাঠানোর নির্দেশ দেন। গত ৩ এপ্রিল আসিফকে গ্রেপ্তার করা হয়। ২৭ জুন তাঁকে জামিন দেন আদালত।
