
জ্যেষ্ঠতা নির্ধারণ নিয়ে জটিলতায় আনসারের নন-ক্যাডার কর্মকর্তাদের প্রথম শ্রেণির পদে পদোন্নতি আটকে আছে। সার্কেল অ্যাডজুটেন্ট ও উপজেলা আনসার কর্মকর্তা—এ দুই পদের কর্মকর্তারাই জ্যেষ্ঠতা দাবি করায় এই জটিলতা। বিষয়টি নিয়ে তৈরি হয়েছে হতাশা। সবাই দ্রুত এই সমস্যার সমাধান চান।২০০০ সালের ১৩ জুন জারি করা বিসিএস আনসার নিয়োগ বিধিমালা অনুযায়ী, সহকারী জেলা অ্যাডজুটেন্ট বা সমমানের পদের দুই-তৃতীয়াংশ সরাসরি বিসিএসের মাধ্যমে এবং এক ভাগ পদ পদোন্নতি দিয়ে পূরণ করতে হবে। তবে পদোন্নতির জন্য অন্তত চার বছর সার্কেল অ্যাডজুটেন্ট হিসেবে চাকরি করতে হবে।২০০৫ সালের ১০ নভেম্বর আনসারে যোগ দেওয়া ৭৬ জন সার্কেল অ্যাডজুটেন্টের দাবি, চার বছর চাকরির পর ২০০৯ সালের ১০ নভেম্বর তাঁরা সহকারী জেলা অ্যাডজুটেন্ট পদে পদোন্নতির যোগ্য হন। ২০১০ সালের ৮ ফেব্রুয়ারি পদোন্নতির জন্য ১৩৪ জন সার্কেল অ্যাডজুটেন্টের জ্যেষ্ঠতার তালিকায় তাঁরাও ছিলেন। কিন্তু উপজেলা কর্মকর্তারা তাঁদের চেয়ে জ্যেষ্ঠতা দাবি করায় পদোন্নতি আটকে গেছে।অন্যদিকে ৩৫০ জন উপজেলা আনসার-ভিডিপি কর্মকর্তার দাবি, তাঁরা ১৯৭৮ ও ১৯৮১ সালে যোগ দিয়েছেন, কাজেই বর্তমান সার্কেল অ্যাডজুটেন্টদের চেয়ে তাঁরা জ্যেষ্ঠ।সরকারি কর্মকমিশন (পিএসসি), স্বরাষ্ট্র ও জনপ্রশাসন মন্ত্রণালয় এবং আনসার ও ভিডিপি অধিদপ্তর সূত্রে জানা গেছে, ১৯৮৪ সালের আনসারের নন-ক্যাডার কর্মকর্তা-কর্মচারী নিয়োগ বিধিমালা অনুযায়ী সার্কেল অ্যাডজুটেন্ট ও উপজেলা কর্মকর্তা—দুটি পদই দ্বিতীয় শ্রেণির। তবে সার্কেল অ্যাডজুটেন্ট পদটি এক ধাপ ওপরে ছিল। কিন্তু ২০১০ সালের ১০ মার্চ নতুন বিধিমালায় দুটি পদই সমমান করা হয়। এর পরই জ্যেষ্ঠতা নিয়ে জটিলতার শুরু। এ দুটি পদই প্রথম শ্রেণিতে উন্নীত করার বিষয়টি প্রক্রিয়াধীন।আনসার অধিদপ্তর সূত্র জানায়, ২০১১ সালের ৭ সেপ্টেম্বর অধিদপ্তরের দ্বিতীয় শ্রেণির ৪৩৫ কর্মকর্তার জ্যেষ্ঠতার তালিকা করা হয়। এতে ২০০৫ সালে যোগ দেওয়া ৭৬ সার্কেল অ্যাডজুটেন্টকে উপজেলা কর্মকর্তাদের চেয়ে কনিষ্ঠ করা হয়। এর বিরুদ্ধে আদালতে যান সার্কেল অ্যাডজুটেন্টরা। এর পর থেকে সব আটকে আছে।মামুন হাওলাদার, মিজানুর রহমান, শাহ আলম, এইচ এম বেলালসহ আরও অন্তত ১০ জন সার্কেল অ্যাডজুটেন্ট প্রথম আলোকে বলেন, বিসিএস নিয়োগ বিধিমালায় সার্কেল অ্যাডজুটেন্ট থেকেই পদোন্নতি দিয়ে সহকারী জেলা অ্যাডজুটেন্ট করতে বলা হয়েছে। সেখানে উপজেলা কর্মকর্তাদের কথা উল্লেখ নেই। আবার নন-ক্যাডার কর্মকর্তাদের নিয়োগ বিধিমালায় বলা আছে, বিভিন্ন পদের মধ্যে সমন্বিত জ্যেষ্ঠতা তালিকা করার সময় ওই পদে যাঁরা আগে যোগ দিয়েছেন, তাঁরাই জ্যেষ্ঠ হবেন। যেহেতু তাঁরা ২০০৫ সালে সার্কেল অ্যাডজুটেন্ট হয়েছেন, কাজেই ২০১০ সালে উপজেলা কর্মকর্তাদের পদ সমমানের করা হলেও তাঁরাই জ্যেষ্ঠ। আনসার অধিদপ্তর সেটি না মানায় তাঁরা আদালতে গেছেন।আর উপজেলা কর্মকর্তাদের পক্ষে কাজী মাহবুব বলেন, বর্তমানে যে ৩৫০ জন উপজেলা কর্মকর্তা আছেন, তাঁরা ১৯৭৮ ও ১৯৮১ সালে যোগ দিয়েছেন। ১৯৮৭ ও ২০০০ সালে তাঁরা দ্বিতীয় শ্রেণির পদে পদোন্নতি পান। ১৯৮১ সালে সৃষ্ট সার্কেল অ্যাডজুটেন্ট পদটি ২০০০ সালে বিলুপ্ত করে দুটি পদকে একীভূত করা হয়। তাই ২০০৫ সালে যোগ দেওয়া কর্মকর্তারা তাঁদের চেয়ে জ্যেষ্ঠ হতে পারেন না।আনসারের কর্মকর্তারা জানান, জ্যেষ্ঠতা জটিলতা ও পদোন্নতি আটকে থাকায় এ দুই পদের কর্মকর্তাদের মধ্যে হতাশার পাশাপাশি মনস্তাত্ত্বিক দ্বন্দ্ব চলছে। এ নিয়ে ঊর্ধ্বতন কর্তৃপক্ষও বিব্রত।জটিলতার বিষয়ে জানতে চাইলে আনসার ও ভিডিপি অধিদপ্তরের মহাপরিচালক মেজর জেনারেল নাজিম উদ্দিন প্রথম আলোকে বলেন, ‘আমরাও দ্রুত এই সমস্যার সমাধান চাই। তবে যেহেতু বিষয়টি আদালতে আছে, সেখানে নিষ্পত্তি হোক। আদালত যে রায় দেবেন, আমরা দ্রুত তা বাস্তবায়ন করব।’
