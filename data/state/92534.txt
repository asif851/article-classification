
দিনাজপুরের হাকিমপুরের হিলি সীমান্তে ট্রেনে ভারতীয় চোরাচালানের পণ্য ওঠানোর চেষ্টাকে কেন্দ্র করে বিজিবি ও বিএসএফের মধ্যে গুলিবিনিময়ের ঘটনা ঘটেছে। এতে বিট্রন (৩২) নামের একজন ভারতীয় ‘অস্ত্র ব্যবসায়ী’ গুলিবিদ্ধ হয়ে মারা গেছেন বলে জানা গেছে।ব্রিটন ভারতের দক্ষিণ দিনাজপুর জেলার দক্ষিণপাড়া মহল্লার বাসিন্দা। হাকিমপুর থানার ওসি মোখলেছুর রহমান গুলিবিনিময় ও ব্রিটন নিহত হওয়ার ঘটনা নিশ্চিত করেছেন।স্থানীয় বাসিন্দাদের সূত্রে জানা যায়, গতকাল মঙ্গলবার বিকেল পৌনে পাঁচটার দিকে হিলি সীমান্তে একটি মালবাহী ট্রেনে ভারতীয় চোরাকারবারিরা চোরাচালান পণ্য ওঠানোর চেষ্টা করে। এতে বর্ডার গার্ড বাংলাদেশ (বিজিবি) বাধা দিলে তাদের সঙ্গে চোরাকারবারিদের সংঘর্ষ বাধে। একপর্যায়ে শুরু হয় বিজিবি ও ভারতীয় সীমান্তরক্ষী বাহিনীর (বিএসএফ) গুলিবিনিময়। এ সময় ভারতীয় নাগরিক ব্রিটন গুলিবিদ্ধ হয়ে মারা যান। ঘটনার পর সীমান্তে উত্তেজনা দেখা দিয়েছে।ওসি মোখলেছুর রহমানের ভাষ্য, হিলি সীমান্তপথে বাংলাদেশে অস্ত্র সরবরাহকারীদের মধ্যে অন্যতম শীর্ষ ব্যক্তি ও সন্ত্রাসী এই ব্রিটন।গুলিবিনিময় ও ভারতীয় ব্যবসায়ী নিহত হওয়ার বিষয়ে জানতে স্থানীয় বিজিবি কর্মকর্তাদের সঙ্গে বারবার মুঠোফোনে যোগাযোগের চেষ্টা করা হলেও তাঁদের পাওয়া যায়নি।
