
মেডিকেল ভর্তি পরীক্ষায় ফল আজ সোমবার সন্ধ্যায় প্রকাশ করা হয়েছে। এ বছর এমবিবিএস প্রথম বর্ষে ভর্তি হওয়ার জন্য ন্যূনতম ৪০ নম্বর পেয়েছেন মোট ৪১ হাজার ১৩২ জন ছাত্রছাত্রী। এঁরা সরকারি ও বেসরকারি মেডিকেলে ভর্তি হতে পারবেন।
স্বাস্থ্য অধিদপ্তরের একটি সূত্র এ কথা জানিয়েছে। এবারের ভর্তি পরীক্ষায় ৯০–এর বেশি নম্বর পেয়েছেন দুজন শিক্ষার্থী। মেধাতালিকায় সর্বশেষ নম্বর ৭০ দশমিক ৫।
দেশের ৩১টি সরকারি মেডিকেল কলেজে মোট আসন ৩ হাজার ৩১৮টি। ১৭ অক্টোবর থেকে ২৮ অক্টোবর পর্যন্ত এই কলেজগুলোতে ভর্তি কার্যক্রম চলবে। এরপর বেসরকারি মেডিকেল কলেজে ভর্তি শুরু হবে। দেশের ৬৯টি বেসরকারি মেডিকেল কলেজের মোট আসন ৬ হাজার ২২৫টি।
গত শুক্রবার মেডিকেল কলেজে ভর্তি পরীক্ষা অনুষ্ঠিত হয়। এতে ৮২ হাজার ৭৮৮ জন পরীক্ষার্থী অংশ নেন। এবারই প্রথম দ্বিতীয়বার ভর্তি পরীক্ষায় অংশ নেওয়া শিক্ষার্থীদের ৫ নম্বর কাটা যাবে।
 
