
সরকারি চাকরি থেকে কোটাপ্রথা প্রত্যাহার ও ৩৪তম বিসিএসের ফলাফল বাতিলের দাবি আজ বৃহস্পতিবার সকালে পৌনে এক ঘণ্টা ঢাকা-আরিচা মহাসড়কে প্রতীকী অবরোধ করেন জাহাঙ্গীরনগর বিশ্ববিদ্যালয়ের শিক্ষার্থীরা। এ সময় ওই সড়কে দীর্ঘ যানজটের সৃষ্টি হয়।সরেজমিনে দেখা যায়, বেলা ১১টা থেকে বিশ্ববিদ্যালয়ের প্রধান ফটকের সামনে ঢাকা-আরিচা মহাসড়কে অবস্থান নেন তিন শতাধিক শিক্ষার্থী। এ সময় তাঁরা কোটা বাতিলের দাবিতে বিভিন্ন স্লোগান দেন। অবরোধের কারণে ওই সড়কে যান চলাচল বন্ধ হয়ে যায়। দুপুর পৌনে ১২টার দিকে প্রতীকী অবরোধ তুলে নেন শিক্ষার্থীরা। ১২টার দিকে শেষ খবর পাওয়া পর্যন্ত শিক্ষার্থীরা বিশ্ববিদ্যালয় ক্যাম্পাসের ভেতর খণ্ড খণ্ড মিছিল সমাবেশ করছেন।জাহাঙ্গীরনগর বিশ্ববিদ্যালয়ের যেসব শিক্ষার্থী ৩৪তম বিসিএস পরীক্ষায় অংশ নিয়েছেন, তাঁদের একাংশ গতকাল বিকেলে একটি কমিটি গঠন করেন। ওই কমিটির পক্ষ থেকে আজকের প্রতীকী সড়ক অবরোধ কর্মসূচির ডাক দেওয়া হয়। আজকের আন্দোলনে বিসিএস পরীক্ষার্থীদের পাশাপাশি সাধারণ শিক্ষার্থীরাও যোগ দিয়েছেন বলে জানা গেছে।
