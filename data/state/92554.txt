
গাজীপুরের টঙ্গীতে স্ত্রীকে হত্যার দায়ে রফিকুল ইসলাম নামের এক ব্যক্তিকে যাবজ্জীবন কারাদণ্ড দিয়েছেন আদালত। আজ মঙ্গলবার দুপুরে জেলা ও দায়রা জজ আদালতের বিচারক এ কে এম এনামুল হক এ রায় দেন।
আদালত সূত্রে জানা গেছে, টঙ্গীর আউচপাড়া এলাকায় রফিকুল ইসলাম (৩৫) তাঁর স্ত্রী সাহিদা আক্তারকে (২০) নিয়ে একটি বাড়িতে ভাড়া থাকতেন। ২০০৩ সালের ১২ মে সকালে ঘর থেকে সাহিদা আক্তারের মরদেহ উদ্ধার করে টঙ্গী থানা-পুলিশ। এ সময় রফিকুল বাসায় ছিলেন না। পরে এ ব্যাপারে পুলিশ বাদী হয়ে একটি অপমৃত্যু মামলা দায়ের করেন। কিন্তু ময়নাতদন্তের পর জানা যায়, সাহিদা আঘাতজনিত কারণে মারা গেছেন। পরে পুলিশ বাদী হয়ে একটি হত্যা মামলা করেন। পরের দিনই (১৩ মে) রফিকুল ইসলামকে গ্রেপ্তার করা হয়।
মামলার তদন্তকারী কর্মকর্তা টঙ্গী থানার পরিদর্শক (তদন্ত) নূর মোহাম্মদ রফিকুলকে আসামি করে একই বছরের ৩০ অক্টোবর আদালতে অভিযোগপত্র দাখিল করেন। দীর্ঘ শুনানির পর ছয়জন সাক্ষীর সাক্ষ্য গ্রহণ শেষে আদালত আজ দুপুরে রফিকুলের উপস্থিতিতে তাঁকে যাবজ্জীবন কারাদণ্ড ও ২০ হাজার টাকা জরিমানা করেন।
গাজীপুর আদালতের পরিদর্শক রবিউল ইসলাম বলেন, রফিকুলকে গাজীপুর জেল হাজতে পাঠানো হয়েছে।
