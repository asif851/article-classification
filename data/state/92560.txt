
সহিংসতা বন্ধ, সাধারণ মানুষের জানমালের নিরাপত্তা প্রদান এবং দেশে চলমান রাজনৈতিক সমস্যা সমাধানের দাবিতে গতকাল শুক্রবার বিকেলে জাতীয় প্রেসক্লাবের সামনে পৃথক বিক্ষোভ মিছিল ও সমাবেশ করেছে বাংলাদেশের কমিউনিস্ট পার্টি (সিপিবি), বাংলাদেশের সমাজতান্ত্রিক দল (বাসদ) ও গণতান্ত্রিক বাম মোর্চা।সিপিবি ও বাসদের সমাবেশে বক্তারা বলেন, গণতন্ত্রকে রক্ষার নামে দেশে ‘বিচারবহির্ভূতভাবে’ চলছে মানুষ হত্যার রাজনীতি। কিন্তু এভাবে জুলুম-নির্যাতন করে দেশ চলতে পারে না। তাই বর্তমান অবস্থা থেকে উত্তরণে দরকার জাতীয় সংলাপ। এ জন্য সরকারকেই প্রথমে এগিয়ে আসতে হবে। তা না করলে দেশে সংঘাত ও নৈরাজ্যের উৎস থেকেই যাবে।
