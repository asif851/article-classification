
স্বরাষ্ট্রমন্ত্রী আসাদুজ্জামান খান বলেছেন, ‘বৃহত্তর ফরিদপুরকে অল্প দিনের মধ্যেই পদ্মা বিভাগ নামে ঘোষণা করা হবে। মাননীয় প্রধানমন্ত্রী এ ঘোষণা দেবেন। নির্বাচনের আগেই এমন ঘোষণা আসতে পারে।’ রাজবাড়ী পৌরসভার উদ্যোগে আয়োজিত নাগরিক সংবর্ধনায় আজ বৃহস্পতিবার দুপুরে তিনি এ কথা বলেন।
স্বরাষ্ট্রমন্ত্রী বলেন, ‘আমরা প্রথমে রোহিঙ্গাদের ঢুকতে দিইনি। তাদের পথ আটকে দিয়েছিলাম। এ সময় আমরা প্রধানমন্ত্রীর দিকনির্দেশনার অপেক্ষায় থাকি। প্রধানমন্ত্রী বিষয়টি জানার সঙ্গে সঙ্গেই রোহিঙ্গাদের প্রবেশের নির্দেশ দেন।’
জনগণকে নিরাপত্তা দিতে না পারলে সব অর্জন বিফলে যাবে মন্তব্য করে আসাদুজ্জামান খান বলেন, ‘আমাদের নিরাপত্তা রক্ষাকারী বাহিনী নিজেদের জীবন দিয়ে, রক্ত দিয়ে নিরাপত্তা রক্ষা করছে। হলি আর্টিজান, শোলাকিয়া ঈদগাহসহ বিভিন্ন স্থানে আপনারা এর প্রমাণ দেখেছেন।’
পৌর মেয়র ও জেলা আওয়ামী লীগের সহসভাপতি মহম্মদ আলী চৌধুরী সংবর্ধনা সভায় সভাপতিত্ব করেন। সভায় আরও বক্তব্য দেন রাজবাড়ী-২ আসনের সাংসদ ও জেলা আওয়ামী লীগের সভাপতি জিল্লুল হাকিম, রাজবাড়ী-১ আসনের সাংসদ ও জেলা আওয়ামী লীগের সাধারণ সম্পাদক কাজী কেরামত আলী, জেলা আওয়ামী লীগের সহসভাপতি ও জেলা পরিষদের চেয়ারম্যান ফকীর আবদুল জব্বার, সংরক্ষিত মহিলা আসনের সাংসদ কাজী রোজী, জেলা মহিলা আওয়ামী লীগের সভানেত্রী ও সংরক্ষিত আসনের সাংসদ কামরুন নাহার চৌধুরী প্রমুখ।
