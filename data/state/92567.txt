
সুপ্রিম কোর্ট আইনজীবী সমিতির ভবনের নিচতলার ১০১৩ নম্বর কক্ষে আগুন লাগার ঘটনা ঘটেছে। আজ রোববার ভোর সাড়ে পাঁচটার দিকে সেখানে আগুন লাগে। আগুনে কক্ষের আসবাব ও বেশ কিছু নথিপত্র পুড়ে গেছে।ফায়ার সার্ভিসের নিয়ন্ত্রণকক্ষের স্টেশন অফিসার শাহজাদি সুলতানা জানান, খবর পেয়ে ফায়ার সার্ভিসের দুইটি ইউনিট ঘটনাস্থলে যায়। ভোর ছয়টার দিকে আগুন পুরোপুরি নেভানো হয়। আগুনে আসবাব ও কাগজপত্র পুড়ে গেছে। বৈদ্যুতিক গোলযোগ থেকে আগুন লেগেছে বলে ধারণা করা হচ্ছে।১০১৩ নম্বর কক্ষে তিনজন আইনজীবী বসতেন। তাঁদের একজন এ কে এম শফিউদ্দিন প্রথম আলোকে বলেন, আগুনে গুরুত্বপূর্ণ বেশ কিছু নথিপত্র পুড়ে গেছে।
