
নারায়ণগঞ্জ সিটি করপোরেশনে দ্বিতীয়বারের মতো মেয়র নির্বাচিত হয়েছেন সেলিনা হায়াৎ আইভী। তাঁর নিকটতম প্রতিদ্বন্দ্বী সাখাওয়াত হোসেন খান।
বৃহস্পতিবার রাত সাড়ে ১১টায় রিটার্নিং কর্মকর্তা নুরুজ্জামান তালুকদার ফল ঘোষণা করেন। তিনি বলেন, মোট ১৭৪টি কেন্দ্রের ফলাফলে আওয়ামী লীগের প্রার্থী সেলিনা হায়াৎ আইভী পেয়েছেন এক লাখ ৭৫ হাজার ৬১১ ভোট। আর বিএনপির প্রার্থী সাখাওয়াত হোসেন পেয়েছেন ৯৬ হাজার ৪৪ ভোট। নির্বাচনে মোট দুই লাখ ৮৮ হাজার ৬২টি বৈধ ভোট পড়েছে।
আওয়ামী লীগ ও বিএনপির প্রার্থীর বাইরে এই নির্বাচনে মেয়র পদে অন্য প্রার্থীদের মধ্যে বিপ্লবী ওয়ার্কার্স পার্টির মাহবুবুর রহমান ইসমাইল পেয়েছেন ৪৭৪ ভোট, ইসলামী আন্দোলনের মাসুম বিল্লাহ পেয়েছেন ১৩ হাজার ৯১৪ ভোট, ইসলামী ঐক্যজোটের এজহারুল হক পেয়েছেন ৯১০ ভোট, কল্যাণ পার্টির রাশেদ ফেরদৌস পেয়েছেন ৪৮০ ভোট এবং লিবারেল ডেমোক্রেটিক পার্টির (এলডিপি) প্রার্থী কামাল প্রধান পেয়েছেন ৪৩২ ভোট।
বৃহস্পতিবার সকাল আটটায় শুরু হয়ে ভোটগ্রহণ চলে বিকেল চারটা পর্যন্ত। নির্বাচনে কোনো অপ্রীতিকর বা সহিংস ঘটনার খবর পাওয়া যায়নি। নির্বাচন কমিশনের পক্ষ থেকে বলা হয়েছে, সুষ্ঠু ও শান্তিপূর্ণ পরিবেশে ভোট গ্রহণ হয়েছে।
নির্বাচনে মোট ভোটার ৪ লাখ ৭৪ হাজার ৯৩১ জন। মোট ভোটকেন্দ্র ছিল ১৭৪টি, ভোটকক্ষ ১ হাজার ৩০৪টি। সব কটি ভোটকেন্দ্রকে ‘ঝুঁকিপূর্ণ’ বলে উল্লেখ করা হয়েছিল। এই নির্বাচনে মোট পর্যবেক্ষকের সংখ্যা ছিল ৩২২। এর মধ্যে দুজন বিদেশি পর্যবেক্ষক রয়েছেন বলে কমিশন সূত্রে জানা গেছে। দেশি ১৬টি সংস্থা নির্বাচন পর্যবেক্ষণ করবে। নির্বাচনে মোট ২০১ জন প্রার্থী প্রতিদ্বন্দ্বিতা করেন। ২৭ ওয়ার্ডে ২৭টি কাউন্সিলর পদে প্রার্থী ছিলেন ১৫৬ জন ও সংরক্ষিত নারী কাউন্সিলরের ৯টি পদে ৩৮ জন প্রার্থী প্রতিদ্বন্দ্বিতা করেন।
