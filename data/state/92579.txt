
চট্টগ্রাম নগরে অনুষ্ঠিত যুবমেলায় বক্তারা বলেছেন, কিশোর-কিশোরীদের চিন্তার বিকাশ ও তাদের অগ্রসরতাকে সফল করার জন্য নিরাপদ স্বাস্থ্যসেবা নিশ্চিত করতে সরকারি ও বেসরকারি প্রতিষ্ঠানগুলোকে এগিয়ে আসতে হবে। গতকাল সোমবার সকালে নগরের নন্দনকাননে অবস্থিত ফুলকি মিলনায়তনে দিনব্যাপী এই মেলা অনুষ্ঠিত হয়। পপুলেশন সার্ভিসেস অ্যান্ড ট্রেনিং সেন্টারের (পিএসটিসি) ইউনাইটেড ফর বডি রাইটস (ইউবিআর) প্রকল্পের উদ্যোগে এ মেলার আয়োজন করা হয়। ‘আমাদের কৈশোর, আমাদের তারুণ্য, আমরাই গড়ব, হব অনন্য’—শীর্ষক প্রতিপাদ্য নিয়ে আয়োজিত এই মেলার উদ্বোধন করেন চট্টগ্রাম শিক্ষা বোর্ডের বিদ্যালয় পরিদর্শক কাজী নাজীমুল ইসলাম। আলোচনা সভা শেষে চলচ্চিত্র প্রদর্শনী ও সাংস্কৃতিক অনুষ্ঠানের আয়োজন করা হয়। নিজস্ব প্রতিবেদক, চট্টগ্রাম।
