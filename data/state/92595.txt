
বিনা প্রতিদ্বন্দ্বিতায় নির্বাচিত সরকারদলীয় সাংসদ শামীম ওসমান সাংবাদিকদের উদ্দেশে বলেছেন, ‘আমার এলাকার উন্নয়ন করতে এলাকাবাসীর সহযোগিতা চাই। একটু বেশি চাই সাংবাদিক ভাইদের কাছে। আমার লেজ ধইরা টাইনেন না, আমারে আর খোঁচাইয়েন না। আমি যা বলি তা লিখেন।’আজ বৃহস্পতিবার বিকেলে নারায়ণগঞ্জের সিদ্ধিরগঞ্জের আদমজীর সুমিলপাড়া নদীর পাড় বালুর মাঠে সিদ্ধিরগঞ্জ থানা যুবলীগের আয়োজনে গণসংবর্ধনা অনুষ্ঠানে শামীম ওসমান এসব কথা বলেন।এলাকার পানি সমস্যা সম্পর্কে নারায়ণগঞ্জ-৪ (ফতুল্লা-সিদ্ধিরগঞ্জ) আসনের এই সাংসদ বলেন, ‘যে পানির লাইন দিছে, টেকা নিছে, হেরে গিয়া কন, এই এলাকার এমপি শামীম ওসমান। টেকা নিছস, জলদি পানি দে, নাইলে হেয় তোর শইলের পানি বাইর কইরা নিয়া আইব।’থানা যুবলীগের সভাপতি মতিউর রহমানের সভাপতিত্বে গণসংবর্ধনায় আরও বক্তব্য দেন মহানগর আওয়ামী লীগের সাধারণ সম্পাদক খোকন সাহা, সিদ্ধিরগঞ্জ থানা আওয়ামী লীগের সভাপতি মজিবুর রহমান, জেলা যুবলীগের সহসভাপতি শাহ নিজাম উদ্দিন প্রমুখ। এ সময় আরও উপস্থিত ছিলেন জাতীয় শ্রমিক লীগের সাবেক সভাপতি আবদুল মতিন মাস্টার, সিটি করপোরেশনের কাউন্সিলর নুর হোসেন, কাউন্সিলর শাহজালাল বাদল, কাউন্সিলর জান্নাতুল ফেরদৌস নীলা প্রমুখ।
