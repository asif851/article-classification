
অনুমোদনহীন ওষুধ বিক্রির অপরাধে কে লিংক ইন্টারন্যাশনাল বাংলাদেশ লিমিটেড নামের একটি প্রতিষ্ঠানকে পাঁচ লাখ টাকা জরিমানা করেছেন র্যা বের ভ্রাম্যমাণ আদালত। গতকাল বুধবার বিকেলে বনানী এলাকায় প্রতিষ্ঠানটিতে অভিযান শেষে এ দণ্ড দেওয়া হয়। র্যা ব জানিয়েছে, কোনো প্রকার ড্রাগ লাইসেন্স ছাড়া প্রতিষ্ঠানটি দীর্ঘদিন ধরে মালয়েশিয়ান বিভিন্ন ওষুধ বিক্রি করছে—এমন তথ্যের ভিত্তিতে র্যা ব-২-এর একটি দল সেখানে অভিযান চালায়। এ সময় কে-ভিটা ক্যাপসুল, কে-ভিগো, কে-সিড, কে-জেস, কে-আরটিল নামের অনুমোদনহীন ওষুধ পাওয়া যায়। এ অপরাধে প্রতিষ্ঠানটির বাণিজ্য উন্নয়ন ব্যবস্থাপক রেজাউল করিম (৩২) এবং বিজ্ঞাপন কর্মকর্তা শিমুল কুন্ডুকে (২৭) আটক করা হয়। পরে ভ্রাম্যমাণ আদালতের মাধ্যমে তাঁদের বিচার করা হয়।
