
কুমিল্লার হোমনা উপজেলায় এইচএসসি পরীক্ষার কেন্দ্রে ঢুকতে না দেওয়ায় ছাত্রলীগ নেতার বিরুদ্ধে হামলা ও ভাঙচুরের অভিযোগ উঠেছে। উপজেলার হোমনা রেহানা মজিদ কলেজ কেন্দ্রে গতকাল মঙ্গলবার সকালে এ ঘটনা ঘটে।
কেন্দ্রের ভারপ্রাপ্ত কর্মকর্তা ও অধ্যক্ষ মো. মজিবুর রহমান বাদী হয়ে উপজেলা ছাত্রলীগের আহ্বায়ক রফিকুল ইসলামসহ আটজনের নাম উল্লেখ করে অজ্ঞাতপরিচয় আরও ১২ জনের বিরুদ্ধে থানায় মামলা করেছেন।
থানা-পুলিশ ও কলেজ সূত্রে জানা যায়, গতকাল বাংলা দ্বিতীয় পত্র পরীক্ষা শুরুর আগে সকাল পৌনে ১০টার দিকে উপজেলা ছাত্রলীগের আহ্বায়ক রফিকুল ইসলামের নেতৃত্বে একটি দল হোমনা রেহানা মজিদ কলেজ কেন্দ্রে প্রবেশের চেষ্টা করে। কেন্দ্রের ভারপ্রাপ্ত কর্মকর্তা ও অধ্যক্ষ মজিবুর রহমান তাঁদের বাধা দেন। ক্ষিপ্ত হয়ে রফিকুল ইসলামের নেতৃত্বে কয়েকজন কেন্দ্রে ভাঙচুর চালায়। ভবনের কয়েকটি জানালার কাচ ও প্রধান ফটক ক্ষতিগ্রস্ত হয়। দুপুরে অধ্যক্ষ তাদের বিরুদ্ধে থানায় লিখিত অভিযোগ দেন। রাতে মামলা নেওয়া হয়।
মজিবুর রহমান বলেন, ‘রফিকুল ইসলামের নেতৃত্বে কয়েকজন ১৪৪ ধারা ভঙ্গ করে কেন্দ্রে প্রবেশের চেষ্টা চালায়। তাদের বাধা দিলে রফিকুল ইসলামের নেতৃত্বে কলেজ কেন্দ্রে ভাঙচুর করা হয়। এ ঘটনায় থানায় লিখিত অভিযোগ দিয়েছি।’
বিকেল পাঁচটার দিকে উপজেলা ছাত্রলীগের আহ্বায়ক রফিকুল ইসলামের কাছে মুঠোফোনে সাংবাদিক পরিচয় দিয়ে এ বিষয়ে জানতে চাইলে পরে কথা বলবেন বলে সংযোগ বিচ্ছিন্ন করে দেন। পরে ফোন করা হলেও তিনি ধরেননি।
হোমনা থানার ভারপ্রাপ্ত কর্মকর্তা (ওসি) রসুল আহমদ নিজামী বলেন, হোমনা রেহেনা মজিদ কলেজ কেন্দ্রে উপজেলা ছাত্রলীগের আহ্বায়ক রফিকুল ইসলামের নেতৃত্বে ভাঙচুর চালানো হয়। এতে কয়েকটি জানালার কাচ ভেঙে গেছে। এ ঘটনায় মামলা হয়েছে।
