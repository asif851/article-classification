
এক যুগ পর গত মঙ্গলবার রাজশাহী জেলা যুবলীগের ত্রিবার্ষিক সম্মেলন অনুষ্ঠিত হয়েছে। এতে বিনা প্রতিদ্বন্দ্বিতায় দ্বিতীয় মেয়াদের জন্য সভাপতি নির্বাচিত হয়েছেন আবু সালেহ। আর ভোটে সাধারণ সম্পাদক নির্বাচিত হন এ এইচ এম খালিদ ওয়াসি কেটু।নগরের কাশিয়াডাঙ্গা ডিগ্রি কলেজ মাঠে এ সম্মেলনের উদ্বোধন করেন যুবলীগের চেয়ারম্যান ওমর ফারুক চৌধুরী। সম্মেলনের দ্বিতীয় পর্বে রাত ১২টার দিকে নির্বাচনের ফল ঘোষণা করা হয়। সভাপতি পদে বর্তমান সভাপতি আবু সালেহ ছিলেন একক প্রার্থী। তাই এ পদে ভোট নেওয়ার প্রয়োজন হয়নি। তবে সম্পাদক পদে প্রতিদ্বন্দ্বিতা করেন তিনজন। তাঁরা হলেন আগের কমিটির যুগ্ম সম্পাদক এ এইচ এম খালিদ ওয়াসী কেটু, যুবলীগ নেতা আবদুল মান্নান ও ইয়াসির আরাফাত সৈকত।ভোটে সম্পাদক পদে খালিদ ওয়াসী কেটু পেয়েছেন ১৫০ ভোট, আবদুল মান্নান ১৩২ ভোট ও ইয়াসির ২০ ভোট।সর্বশেষ ২০০৪ সালের ১৯ এপ্রিল জেলা যুবলীগের সম্মেলন হয়।
