
কিশোরগঞ্জের পাকুন্দিয়ায় শিয়াল মারার জন্য জমিতে তার দিয়ে ঘিরে বিদ্যুতের সংযোগ দেন এক কৃষক। সেই তারে জড়িয়ে বিদ্যুৎস্পৃষ্ট হয়ে মারা গেছেন কৃষক তারা মিয়া (৪২)।
আজ শুক্রবার সকালে উপজেলার জাঙালিয়া ইউনিয়নের তারাকান্দি গ্রামে এ ঘটনা ঘটে। নিহত তারা মিয়া ওই গ্রামের মৃত শামছুদ্দিনের ছেলে।
পুলিশ ও এলাকাবাসী সূত্রে জানা গেছে, তারাকান্দি গ্রামের মহর আলী তাঁর ফুলকপির জমি শিয়ালের উপদ্রব থেকে রক্ষা করতে চারপাশে জিআই তারের বেষ্টনী দিয়ে বিদ্যুতের সংযোগ দেন। আজ সকাল সাড়ে সাতটার দিকে একই গ্রামের তারা মিয়া তাঁর গরুর জন্য ঘাস কাটতে যাওয়ার সময় মহর আলীর ওই বেষ্টনীর তারে জড়িয়ে বিদ্যুৎস্পৃষ্ট হন। স্থানীয় লোকজন তাঁকে গুরুতর আহত অবস্থায় পাকুন্দিয়া স্বাস্থ্য কমপ্লেক্সে নিয়ে যান। সেখানে চিকিৎসক তারা মিয়াকে মৃত ঘোষণা করেন।
পাকুন্দিয়া থানার ভারপ্রাপ্ত কর্মকর্তা (ওসি) মোহাম্মদ সামসুদ্দিন বলেন, লাশটি উদ্ধার করে ময়নাতদন্তের জন্য কিশোরগঞ্জ সদর জেনারেল হাসপাতালের মর্গে পাঠানো হয়েছে। এ ঘটনায় নিহত তারা মিয়ার স্ত্রী রোকেয়া আক্তার বাদী হয়ে মহর আলীর বিরুদ্ধে থানায় মামলা করেছেন। এ বিষয়ে আইনানুগ ব্যবস্থা নেওয়া হচ্ছে।
