

দুর্গম এলাকাসহ দেশের সব কটি জেলাতেই রেলের নেটওয়ার্ক সম্প্রসারণ করা হবে বলে জানিয়েছেন প্রধানমন্ত্রী শেখ হাসিনা। তিনি বলেছেন, ভবিষ্যতে দেশে বুলেট ও পাতালট্রেন চলবে।আজ শনিবার দুপুরে রাজধানীর কমলাপুর রেলস্টেশনে ঢাকা-চট্টগ্রাম রুটে নতুন ট্রেন ‘সোনার বাংলা’ এক্সপ্রেসের উদ্বোধনী অনুষ্ঠানে প্রধানমন্ত্রী এই সম্ভাবনার কথা বলেন।শেখ হাসিনা বলেন, ‘জাপানের বুলেটট্রেনের প্রতি আমার খুব আগ্রহ ছিল। যতবার জাপানে গিয়েছি, সেখানে বুলেটট্রেনে উঠতাম। সেদিন বেশি দূরে নয়, আমরা দেশেই এই বুলেটট্রেন চালু করতে সক্ষম হব।’নতুন এই ট্রেন আগামীকাল রোববার থেকে আনুষ্ঠানিকভাবে যাত্রা শুরু করবে। প্রতিদিন সকাল সাতটায় ঢাকার কমলাপুর রেলস্টেশন থেকে ট্রেনটি ছেড়ে গিয়ে ৫ ঘণ্টা ৪০ মিনিটে চট্টগ্রাম রেলস্টেশনে পৌঁছাবে বলে জানিয়েছেন রেলওয়ে কর্তৃপক্ষ। নতুন এই ট্রেনটি শুধু ঢাকার বিমানবন্দর রেলস্টেশনে থামবে।বাংলাদেশ রেলওয়ের পরিচালক (অপারেশন) সৈয়দ জহুরুল ইসলাম প্রথম আলোকে বলেন, সোনার বাংলা ট্রেনটি বিমানবন্দর স্টেশনের পর আর কোথাও থামবে না। ট্রেনটিতে ১৬টি নতুন বগি থাকবে। প্রতিটি বগি ইন্দোনেশিয়ার তৈরি।বাংলাদেশ রেলওয়ে সূত্রে জানা গেছে, সোনার বাংলা এক্সপ্রেস ট্রেনটি প্রতিদিন ঢাকা থেকে সকাল সাতটায় ছাড়বে। চট্টগ্রাম পৌঁছাবে দুপুর ১২টা ৪০ মিনিটে। চট্টগ্রাম থেকে বিকেল পাঁচটার দিকে ছেড়ে আবার ঢাকায় পৌঁছাবে রাত ১০টা ৪০ মিনিটে। একই রুটে চলাচলকারী আন্তনগর সুবর্ণ এক্সপ্রেসের মতোই সময় নিয়ে সোনার বাংলা এক্সপ্রেস চলাচল করবে। ১৬টি বগির এই ট্রেনে যাত্রী ধারণক্ষমতা ৭৪৬ জন। শীতাতপনিয়ন্ত্রিত (এসি) মোট আসন ২২০টি, শোভন চেয়ারের মোট আসন ৪২০টি, এসি বাথের আসন রয়েছে ৬৬টি। এ ছাড়া দুটি খাবার গাড়ির সঙ্গে ৪০টি আসন রয়েছে।সোনার বাংলা এক্সপ্রেসে এসি চেয়ারের ভাড়া ১ হাজার ১০০ টাকা, এসি সিটের ভাড়া এক হাজার টাকা ও শোভন চেয়ারের ভাড়া ৬০০ টাকা নির্ধারণ করা হয়েছে। ট্রেনে যাত্রীদের খাবার সরবরাহ করবে বাংলাদেশ পর্যটন করপোরেশন।
একই অনুষ্ঠানে প্রধানমন্ত্রী খিলগাঁও উড়ালসড়কে স্থানীয় সরকার বিভাগের তৈরি খিলগাঁও উড়ালসড়কের লুপ খুলে দেওয়ার ঘোষণা দেন। এর আগে জাতীয় সংসদ থেকে বের হয়ে খিলগাঁওয়ের ওই লুপ ঘুরে কমলাপুরে যান শেখ হাসিনা। ফেরার পথে প্রগতি সরণি-বনশ্রী সংযোগ সড়কে নেমে প্রধানমন্ত্রী হাতিরঝিল প্রকল্পের সাউথ ইউ-লুপের ফলক উন্মোচন করেন এবং মোনাজাতে অংশ নেন।
