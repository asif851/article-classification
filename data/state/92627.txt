
লালমনিরহাট শহরের খোঁচাবাড়ী গ্রামে রেলওয়ের পুকুর থেকে ১৯৭১ সালের একটি পরিত্যক্ত হ্যান্ড গ্রেনেড উদ্ধার করেছে পুলিশ। গতকাল শনিবার দুপুরে লালমনিরহাট শহরের খোঁচাবাড়ী গ্রামের আবদুস সালামের হার্ডওয়্যার দোকানের পাশের ওই পুকুরে মাছ ধরতে নামেন স্থানীয় কয়েকজন। এ সময় পুকুরের পশ্চিম পাশের তলদেশে শক্ত বস্তুর অস্তিত্ব টের পান তাঁরা। খবর পেয়ে সদর থানার পুলিশ ঘটনাস্থলে এসে গ্রেনেডটি উদ্ধার করে থানায় নিয়ে যায়। সদর থানার উপপরিদর্শক মাহমুদুন নবী বলেন, গ্রেনেডে মরিচা ধরেছে। এটি এখন তাঁদের হেফাজতে আছে। এ ঘটনায় পুলিশ লালমনিরহাট সদর থানায় একটি সাধারণ ডায়েরি করেছে।
