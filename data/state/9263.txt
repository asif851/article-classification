
হবিগঞ্জের বানিয়াচংয়ে এক ছেলে তাঁর মাকে কুপিয়ে হত্যা করেছেন বলে অভিযোগ পাওয়া গেছে। গত বুধবার উপজেলার শাহপুরে গ্রামে এই ঘটনা ঘটে। একই দিন ময়মনসিংহের ঈশ্বরগঞ্জে এক পোশাককর্মী খুন হয়েছেন। কুমিল্লার দাউদকান্দি থেকে গত বৃহস্পতিবার একটি বেসরকারি বিশ্ববিদ্যালয়ের এক ছাত্রের লাশ উদ্ধার করা হয়েছে। গত শুক্রবার লক্ষ্মীপুরের রায়পুরে দুই গৃহবধূর লাশ উদ্ধার হয়েছে।
আমাদের প্রতিনিধিদের পাঠানো খবর:
হবিগঞ্জ: হবিগঞ্জের বানিয়াচং উপজেলার শাহপুর গ্রামের হায়দার আলীর স্ত্রী রূপবানু (৪৬) গত বুধবার খুন হয়েছেন। পুলিশ ও এলাকাবাসী সূত্রে জানা গেছে, হায়দর আলীর ছেলের নাম ইয়াছিন। কোনো কাজ না করায় বুধবার রাতে রূপবানু তাঁকে বকাঝকা করেন। এতে ক্ষিপ্ত হয়ে তিনি একটি ধারালো অস্ত্র দিয়ে তাঁর মাকে কুপিয়ে গুরুতর জখম করেন। এতে অতিরিক্ত রক্তক্ষরণে রূপবানু ঘটনাস্থলেই মারা যান। বানিয়াচং থানার ভারপ্রাপ্ত কর্মকর্তা (ওসি) অমূল্য কুমার চক্রবর্ত্তী জানান, এ ঘটনায় হায়দর আলী বাদী হয়ে ইয়াছিনের বিরুদ্ধে হত্যা মামলা করেছেন। পুলিশ তাঁকে গত বৃহস্পতিবার গ্রেপ্তার করেছে।
নান্দাইল (ময়মনসিংহ): ঈদের আগের দিন (বুধবার) ময়মনসিংহের ঈশ্বরগঞ্জের সোহাগীপাড়া গ্রামে আনোয়ার হোসেন (৩২) নামের পোশাক কারখানার এক কর্মী খুন হয়েছেন। এ ঘটনায় আনোয়ারের বড় ভাই রফিকুল ইসলাম বাদী হয়ে গত বৃহস্পতিবার ১৭ জনের বিরুদ্ধে মামলা করেছেন। তিনি অভিযোগ করেন, ‘ঈদের আগের দিন আমাদের বাড়ির কাছে বিদ্যুৎ-সংযোগ নিয়ে দুই পক্ষের মধ্যে ঝগড়া বাধে। আমার ভাই আনোয়ার ঝগড়া থামাতে এগিয়ে গেলে ধারালো অস্ত্র নিয়ে হামলা চালান সোহাগী ইউনিয়ন পরিষদের ১ নম্বর ওয়ার্ডের সদস্য আবদুস সালাম, সাইদুর, মজিবুরসহ ১৫ জন। এতে ঘটনাস্থলেই আমার ভাই মারা যান।’ এই ঘটনায় হওয়া মামলার তদন্তকারী কর্মকর্তা ঈশ্বরগঞ্জ থানার উপপরিদর্শক (এসআই) খুরশেদ আলম বলেন, হত্যার ঘটনায় হওয়া মামলার চার আসামিকে গ্রেপ্তার করা হয়েছে। বাকিদের গ্রেপ্তারের চেষ্টা চলছে। আনোয়ার হোসেন ঈশ্বরগঞ্জ উপজেলার সোহাগীপাড়া গ্রামের মো. গনি মিয়ার ছেলে। তাঁকে হত্যা করার অভিযোগে হওয়া মামলায় নুরুল ইসলাম, খলিলুর রহমান, নজরুল ইসলাম ও রফিকুল ইসলামকে গ্রেপ্তার করেছে পুলিশ।
দাউদকান্দি (কুমিল্লা): নিখোঁজের দুই দিন পর কুমিল্লার দাউদকান্দি উপজেলায় সারোয়ার হোসেন ওরফে রাজিব (২৩) নামের বিশ্ববিদ্যালয়পড়ুয়া এক ছাত্রের লাশ উদ্ধার করেছে পুলিশ। গত বৃহস্পতিবার দুপুরে দাউদকান্দি উপজেলার পেন্নাই সেতুর কাছের একটি ঝোপ থেকে তাঁর লাশটি উদ্ধার করা হয়। তিনি নারায়ণগঞ্জের আড়াইহাজার উপজেলার পুরিন্দা গ্রামের গোলাম হোসেনের ছেলে। তিনি ড্যাফোডিল ইন্টারন্যাশনাল বিশ্ববিদ্যালয়ে টেক্সটাইল ইঞ্জিনিয়ারিং বিভাগের স্নাতক শেষ বর্ষের ছাত্র ছিলেন।
সারোয়ার হোসেনের বাবা গোলাম হোসেন পুলিশকে জানান, বাসায় শীতাতপনিয়ন্ত্রণ যন্ত্র (এসি) লাগানোকে কেন্দ্র করে অভিমান করে সারোয়ার ৫ জুলাই বিকেল চারটায় বাসা থেকে বের হন। এরপর থেকে তাঁকে আর খুঁজে পাওয়া যাচ্ছিল না। দাউদকান্দি থানার উপপরিদর্শক (এসআই) ফিরোজ আহমেদ জানান, ধারণা করা হচ্ছে, দুষ্কৃতকারীরা অন্য কোথাও সারোয়ারকে হত্যা করে তাঁর লাশ এখানে ফেলে গেছে। সারোয়ারের ভগ্নিপতি মামুন মিয়া থানায় এসে লাশটি শনাক্ত করেন।
রায়পুর(লক্ষ্মীপুর): লক্ষ্মীপুরের রায়পুর উপজেলায় দুই নারীর লাশ উদ্ধার করা হয়েছে। এর মধ্যে গত শুক্রবার দুপুরে রায়পুর পৌর শহরের নতুন বাজার খেজুরতলা থেকে উদ্ধার করা লাশটি লাকী আক্তার (২৫) নামের এক গৃহবধূর। তিনি পৌর শহরের দেনায়েতপুর গ্রামের মো. সেলিমের স্ত্রী। আর সকালে উপজেলার দক্ষিণ চরলক্ষ্মী গ্রামের সমিতিরহাট থেকে উদ্ধার করা নারীর লাশের পরিচয় পাওয়া যায়নি।
লাকীর বড় বোন সাজু আক্তার অভিযোগ করেন, গত বৃহস্পতিবার রাতে লাকীর সঙ্গে সেলিমের কথা-কাটাকাটি হয়। একপর্যায়ে সেলিম তাঁকে মারধর করে বাসা থেকে বের হয়ে যান। এ সময় লাকী তাঁকে ফেরাতে তাঁর পেছন পেছন বাড়ি থেকে বেরিয়ে যান। সকালে বাড়ির পাশে মাটিচাপা অবস্থায় তাঁর লাশ উদ্ধার করে পুলিশ। এ ঘটনায় গতকাল তিনি বাদী হয়ে রায়পুর থানায় হত্যা মামলা করেছেন।
চরলক্ষ্মী গ্রামের লোকজন জানান, সকালে সমিতিরহাট এলাকার একটি খালে অজ্ঞাতপরিচয় এক নারীর (২৮) হাত-পা বাঁধা লাশ ভাসতে দেখে থানায় খবর দেন স্থানীয় লোকজন। পরে পুলিশ ঘটনাস্থলে গিয়ে লাশ উদ্ধার করে থানায় নিয়ে যায়।
রায়পুর থানার ভারপ্রাপ্ত কর্মকর্তা (ওসি) মোহাম্মদ লোকমান হোসেন বলেন, ওই দুই নারীর লাশ উদ্ধার করে ময়নাতদন্তের জন্য লক্ষ্মীপুর সদর হাসপাতালের মর্গে পাঠানো হয়েছে। এ ঘটনায় মামলা হয়েছে।
