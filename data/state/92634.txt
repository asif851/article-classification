
মুখমণ্ডলে ‘শিকড়’ নিয়ে ঢাকা মেডিকেল কলেজ হাসপাতালে ভর্তি শাহানা খাতুনের অস্ত্রোপচার হয়েছে। আজ মঙ্গলবার দুপুরের দিকে তার মুখে অস্ত্রোপচার করা হয়।ঢাকা মেডিকেলের বার্ন ও প্লাস্টিক সার্জারি ইউনিটের জাতীয় সমন্বয়কারী চিকিৎসক সামন্ত লাল সেন প্রথম আলোকে মোবাইলে জানান, দেড় ঘণ্টা ধরে শাহানার অস্ত্রোপচার চলে। এখন তার অবস্থা ভালো।নেত্রকোনার মেয়ে শাহানার থুতনি, নাক, দুই কানের লতিতে গাছের শেকড়ের মতো গজায়। তাতে ব্যথা ও চুলকানি নিয়ে সে কয়েক দিন আগে বার্ন ইউনিটে ভর্তি হয়েছিল। চিকিৎসকেরা বলছেন, শাহানা ‘এপিডার্মোডিসপ্লাসিয়া ভেরাসিফরমিস’ বা এ ধরনের কোনো রোগে আক্রান্ত। রোগটি ‘ট্রি-ম্যান’ (বৃক্ষমানব) সিনড্রোম নামেও পরিচিত। শাহানার ক্ষেত্রে ‘আরলি ট্রি-ম্যান সিনড্রোম’ বলা যায়।শাহানার ব্যাপারে করণীয় ঠিক করতে গত শনিবার বার্ন ইউনিটের ঊর্ধ্বতন চিকিৎসকেরা বৈঠক করেন। ওই বৈঠকে তার অস্ত্রোপচার করার ব্যাপারে সিদ্ধান্ত হয়। অস্ত্রোপচারের সময় সামন্ত লাল সেন, আবুল কালামসহ বেশ কয়েকজন চিকিৎ​সক উপস্থিত ছিলেন।
বার্ন ইউনিটে বর্তমানে শাহানা ছাড়াও ‘বৃক্ষমানব’ আবুল বাজনদার ও শিশু রিপন দাস চিকিৎসাধীন।
