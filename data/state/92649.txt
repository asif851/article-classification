
বাংলাদেশ সোসাইটি ফর হিউম্যান রিসোর্সেস ম্যানেজমেন্ট (বিএসএইচআরএম) চট্টগ্রাম চ্যাপ্টারের উদ্যোগে নগরের র‍্যাডিসন ব্লু হোটেলে ২৪ ফেব্রুয়ারি মানবসম্পদ (এইচআর) সম্মেলন অনুষ্ঠিত হবে। এতে ঢাকা ও চট্টগ্রামের প্রায় ৩০০ মানবসম্পদ পেশাজীবী অংশ নেবেন। গতকাল শনিবার বিকেলে চট্টগ্রাম প্রেসক্লাবে সংগঠনের পক্ষে সংবাদ সম্মেলনে এ তথ্য জানানো হয়।
এতে লিখিত বক্তব্য পাঠ করেন সম্মেলন কমিটির আহ্বায়ক ও হাইডেলবার্গ সিমেন্টের হেড অব এইচআর মোহাম্মদ আলমগীর। আয়োজকেরা জানান, চট্টগ্রামে প্রথমবারের মতো এ সম্মেলন হতে যাচ্ছে। সাবেক তত্ত্বাবধায়ক সরকারের উপদেষ্টা রাশেদা কে চৌধূরী সম্মেলনের উদ্বোধন করবেন। এতে মানবসম্পদ ব্যবস্থাপনার বিভিন্ন দিক নিয়ে দেশীয় ও আন্তর্জাতিক খ্যাতিসম্পন্ন পেশাজীবীরা আলোচনা করবেন।
সংবাদ সম্মেলনে উপস্থিত ছিলেন সংগঠনের চেয়ারম্যান ফরিদ এ সোবহানী, সাধারণ সম্পাদক আরিফ উল্ল্যা, কোষাধ্যক্ষ নোমান বিন জহির উদ্দীন প্রমুখ।
 
