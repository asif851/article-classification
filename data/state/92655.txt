
জঙ্গি সংগঠনগুলোর বিষয়ে সব রকম তথ্য আদান-প্রদান করবে বাংলাদেশ ও ভারত। এগুলোর মধ্যে নিষিদ্ধঘোষিত জামাআতুল মুজাহিদীন বাংলাদেশের (জেএমবি) মতো সংগঠনও রয়েছে। ভারতের দাবি, গত বছর বর্ধমানের খাগড়াগড়ে যে বোমা বিস্ফোরণের ঘটনা ঘটেছে, সেটার জন্য এই সংগঠন দায়ী।ভারতের ইংরেজি ভাষার প্রভাবশালী দৈনিক টাইমস অব ইন্ডিয়ার খবরে গতকাল বৃহস্পতিবার বলা হয়, গত মে মাসে ঢাকায় চার দিনের এক সফরের সময়েই ভারতের জাতীয় তদন্ত সংস্থা এনআইএ বাংলাদেশের র্যা বের তথ্যভান্ডার ব্যবহার করেছে। ভারতের প্রতিবেশী দেশগুলোতে সক্রিয় সন্ত্রাসী সংগঠনগুলোর বিস্তারিত তালিকা তৈরি করতেই ওই তথ্যভান্ডার ব্যবহার করে তারা। এখন ভারতের ওই কেন্দ্রীয় সংস্থা র্যা বের সঙ্গে যোগাযোগ আরও জোরদার করার ব্যাপারে আগ্রহী, যাতে সন্ত্রাসী গোষ্ঠীগুলোকে তারা চেপে ধরতে পারে।ইতিমধ্যে, পশ্চিমবঙ্গ রাজ্যের বর্ধমানের খাগড়াগড়ে বোমা বিস্ফোরণের ঘটনায় গত ৩০ মার্চ এক আনুষ্ঠানিক অভিযোগপত্র দাখিল করেছে এনআইএ। এতে আভাস দেওয়া হয়, ওই ঘটনার বিচারে গুরুত্বপূর্ণ প্রমাণ হয়ে উঠতে পারে র্যা বের দলিলপত্র।খবরে আরও বলা হয়, বিস্ফোরণের ঘটনাটিতে সন্দেহভাজন যে ছয় অভিযুক্ত ব্যক্তি এখনো ফেরারি, তাদের মধ্যে বিশেষত জেএমবির গুরুত্বপূর্ণ সদস্য তালহা শেখ ও বোমা মিজানকে হাতেনাতে ধরার জন্য উদ্গ্রীব হয়ে আছে এনআইএ।সংস্থার একজন জ্যেষ্ঠ কর্মকর্তার দাবি, ওই ঘটনায় র্যা বের সঙ্গে বিস্তারিত তথ্য বিনিময় করছেন তাঁরা। এসব তথ্যের মধ্যে রয়েছে বাংলাদেশ-ভারত সীমান্তের এপার-ওপারের মধ্যে হওয়া বিভিন্ন লোকের ফোনালাপের নির্দিষ্ট কয়েকটি ফোনালাপের বিষয়ও। ফোনালাপে আলাপকারীরা ভারতের মালদায় একটি নতুন জঙ্গি ঘাঁটি প্রতিষ্ঠার পরিকল্পনা নিয়ে কথা বলেছে।এই কর্মকর্তা বলেন, ‘ফেরারি সন্দেহভাজন ব্যক্তিদের অন্তত তিনজনকে যদি আমরা ধরতে পারি, তবে বোমা বিস্ফোরণ ঘটনায় সম্পূরক অভিযোগপত্র দাখিল করতে পারি আমরা। তাই জঙ্গিদের বিষয়ে এ ধরনের তথ্য বিনিময় করা তদন্তের জন্য খুবই গুরুত্বপূর্ণ।’
