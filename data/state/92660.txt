
টাঙ্গাইলের ঘাটাইল উপজেলায় কেন্দ্র দখলের অভিযোগ এনে নির্বাচন বর্জনকারী প্রার্থীদের সমর্থকেরা ঢাকা-টাঙ্গাইল মহাসড়ক অবরোধ করে বিক্ষোভ করেছেন। এ সময় ক্ষুব্ধ সমর্থকদের সরিয়ে দিতে পুলিশ গুলি ছুড়লে পাঁচজন গুলিবিদ্ধ হন।
আজ সোমবার বেলা সাড়ে ১১টার দিকে ভোট গ্রহণ চলার সময় এ ঘটনা ঘটে।
আহত ব্যক্তিরা হলেন দেউলাবাড়ি ইউনিয়ন পরিষদের সাবেক চেয়ারম্যান ও বিএনপির নেতা কবির তালুকদার (৫৫), সিদ্দিক (৩৫), ঠাণ্ডু (৫০), আশরাফুল (৩৫) ও কবীর (৪০)। এঁদের মধ্যে কবির তালুকদারকে ময়মনসিংহ মেডিকেল কলেজ হাসপাতাল ও অন্যদের ঘাটাইল সদর হাসপাতালে পাঠানো হয়েছে।
জানা গেছে, উপজেলায় আওয়ামী লীগ-সমর্থিত প্রার্থীর সমর্থকেরা প্রায় সবগুলো কেন্দ্র দখল করে ব্যালট পেপারে সিল মারছিলেন। এ সময় বিএনপি, জাতীয় পার্টি ও জামায়াতসহ বিদ্রোহী প্রার্থীরা ওই সব কেন্দ্রের নির্বাচন স্থগিত করে বাকি কেন্দ্রগুলোতে পর্যাপ্ত নিরাপত্তা নিশ্চিত করার দাবি জানান। সহকারী রিটার্নিং কর্মকর্তা তাঁদের দাবি মেনে না নেওয়ায় তাঁরা একযোগে নির্বাচন বর্জনের ঘোষণা দেন।
প্রার্থীদের নির্বাচন বর্জনের খবর পেয়ে তাঁদের হাজারো কর্মী-সমর্থক উপজেলা পরিষদের চারদিকে ঢাকা-ময়মনসিংহ মহাসড়ক অবরোধ করে রাখেন। বেলা সাড়ে ১১টার দিকে পুলিশ বিক্ষোভকারীদের ওপর গুলি ছুড়ে ও লাঠিপেটা করে। এতে পাঁচজন গুলিবিদ্ধ হন।
নির্বাচন বর্জন করা বিএনপি-সমর্থিত চেয়ারম্যান প্রার্থী আ খ ম রেজাউল করিম বলেন, ‘ভোট চুরি করার কথা বলতে গেলেও আমাদের ওপর গুলি  ছোড়ে। আমরা নিয়মতান্ত্রিকভাবেই এর প্রতিবাদ জানাব।’
এ ব্যাপারে ঘাটাইল থানার ভারপ্রাপ্ত কর্মকর্তা (ওসি) ফজলুল কবির প্রথম আলোকে বলেন, অবরুদ্ধ মহাসড়কে যান চলাচল স্বাভাবিক করতে এ পদক্ষেপ নেওয়া হয়েছে।
নির্বাচনের ব্যাপারে জানতে চাইলে সহকারী রিটার্নিং কর্মকতা মোহাম্মদ কামাল হোসেন বলেন, বর্জনকারী প্রার্থীদের অভিযোগ নির্বাচন কমিশনকে জানানো হবে। কমিশনের সিদ্ধান্তই চূড়ান্ত।

