
প্রধানমন্ত্রী শেখ হাসিনা বলেছেন, ‘একটা-দুইটা হরতাল দিয়ে বাংলাদেশে মানবতাবিরোধীদের বিচার ঠেকানো যাবে না।’ গতকাল শনিবার যুক্তরাষ্ট্রের নিউইয়র্কে প্রবাসীদের দেওয়া সংবর্ধনা সভায় তিনি এ কথা বলেন।সন্ধ্যায় নিউইয়র্কের ম্যারিয়ট মার্কি হোটেলে প্রবাসীদের পক্ষ থেকে সংবর্ধনাটি দেওয়া হয়। এতে সভাপতিত্ব করেন যুক্তরাষ্ট্র আওয়ামী লীগের সভাপতি সিদ্দিকুর রহমান।প্রধানমন্ত্রী বলেন, ‘বিএনপি একটি সন্ত্রাসী, জঙ্গি ও দুর্নীতিবাজ দল। আল্লাহ বাংলাদেশকে এদের খপ্পর থেকে রক্ষা করেছে। বিএনপি আবার ক্ষমতায় আসলে বাংলাদেশের যে কী অবস্থা হতো, তা ভাবলেই ভয় হয়।’ যারা হাওয়া ভবন-খাওয়া ভবন করে দেশকে লুটপাটের রাজত্বে পরিণত করেছিল, তাদের বাংলাদেশের মানুষ প্রত্যাখ্যান করেছে বলে মন্তব্য করেন তিনি।গত ৫ জানুয়ারির নির্বাচনের কথা উল্লেখ করে প্রধানমন্ত্রী শেখ হাসিনা বলেন, বিএনপি এখন বুঝতে পেরেছে তারা মারাত্মক ভুল করেছে। রাজনৈতিক ভুলের মাসুল বিএনপিকে দিতে হবে।
যেসব প্রবাসী বাংলাদেশিদের যুক্তরাষ্ট্রের নাগরিকত্ব রয়েছে, তাঁরা ঢাকা বিমানবন্দরে নেমেই ‘অন অ্যারাইভাল ভিসা’ পাবেন বলে ঘোষণা দেন প্রধানমন্ত্রী। তিনি বলেন, আওয়ামী লীগ সরকার সিলেটের ওসমানী বিমানবন্দরকে আন্তর্জাতিক বিমানবন্দর করেছিল। সুযোগ-সুবিধা আরও উন্নত করে অচিরেই এটিকে পূর্ণাঙ্গ আন্তর্জাতিক বিমানবন্দর ব্যবস্থায় নিয়ে যাওয়া হবে। এ ছাড়া প্রধানমন্ত্রী বাংলাদেশ বিমানের ‘ঢাকা-নিউইয়র্ক’ ফ্লাইট চালু ও কক্সবাজার বিমানবন্দরকে উন্নত করার ঘোষণা দেন ।
সংবর্ধনায় প্রধানমন্ত্রী তাঁর সরকারের বিভিন্ন উন্নয়ন পরিকল্পনা প্রবাসীদের সামনে তুলে ধরেন। শিক্ষা, যোগাযোগ ও প্রযুক্তি খাতে ব্যাপক উন্নয়নের পদক্ষেপ নেওয়া হয়েছে বলে জানান তিনি। প্রধানমন্ত্রী আরও বলেন, বিশ্বমন্দা মোকাবিলা করে বাংলাদেশের পাঁচ কোটি মানুষ নিম্নবিত্ত থেকে মধ্যবিত্তে উন্নীত হয়েছে। ২০২১ সালের মধ্যে বাংলাদেশকে মধ্য আয়ের দেশ এবং ২০৪১ সালের মধ্যে বিশ্বের সমৃদ্ধ দেশ হিসেবে পরিণত করা হবে।
