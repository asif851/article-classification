
নরসিংদীর রায়পুরা উপজেলায় ঢাকা-সিলেট মহাসড়কের পাশ থেকে দুই যুবকের গুলিবিদ্ধ লাশ উদ্ধার করেছে পুলিশ। আজ রোববার বেলা আড়াইটার দিকে মাহমুদাবাদ গ্রামের একটি বালুর চক থেকে লাশ দুটি উদ্ধার করা হয়।
পুলিশ জানায়, দুই যুবকের নাম ইকবাল মিয়া (২৭) ও মো. জনি মিয়া (২৫)। তাঁদের বাড়ি শিবপুর উপজেলার সাধারচর এলাকায়। তাঁদের দুজনেই শিবপুর মডেল থানার তালিকাভুক্ত ডাকাত। তাঁদের বিরুদ্ধে একাধিক মামলায় পুলিশের গ্রেপ্তারি পরোয়ানা জারি করা আছে।পুলিশ ও স্থানীয় লোকজনের সঙ্গে কথা বলে জানা গেছে, ভৈরব উপজেলা ও রায়পুরা উপজেলার সীমান্তবর্তী এলাকায় মাহমুদাবাদের বালুর চক। চকটির আশপাশে কোনো জনবসতি না থাকায় মানুষের চলাচল খুব কম। বেলা দুইটার দিকে স্থানীয় লোকজন দুটি লাশ দেখতে পেয়ে পুলিশকে খবর দেন।রায়পুরা থানার ভারপ্রাপ্ত কর্মকর্তা (ওসি) মাহমুদুল ইসলাম ‘প্রথম আলো’কে বলেন, মহাসড়ক থেকে বালুর চকটি তিন-চার শ গজ ভেতরে হওয়ায় মানুষের চলাচল খুব কম। নিহত ব্যক্তিদের বুকে ও মাথায় গুলির চিহ্ন পাওয়া গেছে। ধারণা করা হচ্ছে, গত রাতের যেকোনো সময় বাইরে থেকে দুর্বৃত্তরা লাশ দুটি এখানে ফেলে গেছে।ওসি জানান, ময়নাতদন্তের জন্য লাশ দুটি নরসিংদী সদর হাসপাতাল মর্গে পাঠানো হয়েছে। প্রথমে লাশ দুটির পরিচয় পাওয়া যায়নি। তবে বিকেলে শিবপুর মডেল থানার পুলিশ তাঁদের তালিকাভুক্ত ডাকাত হিসেবে চিহ্নিত করে। তাঁদের প্রত্যেকের বিরুদ্ধে শিবপুর থানায় সাত-আটটি করে ডাকাতি মামলা রয়েছে এবং একাধিক মামলায় পুলিশের গ্রেপ্তারি পরোয়ানা আছে।
