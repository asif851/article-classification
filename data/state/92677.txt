
জাতীয় সংসদ নির্বাচনে প্রার্থী ও রাজনৈতিক দলের সংশোধিত আচরণবিধির খসড়া নির্বাচন কমিশনের ওয়েবসাইটে প্রকাশ করা হয়েছে। সংশ্লিষ্ট সবাই খসড়া আচরণবিধির ব্যাপারে মতামত দিতে পারবেন।
আজ রোববার নির্বাচন কমিশনের এক সংবাদ বিজ্ঞপ্তিতে এ তথ্য জানানো হয়েছে। বিজ্ঞপ্তিতে বলা হয়েছে, মতামত ৯ নভেম্বরের মধ্যে পাঠাতে হবে। আজ খসড়া আচরণবিধি কমিশনের ওয়েবসাইটে (www.ecs.gov.bd) প্রকাশ করা হয়। কমিশন গত বৃহস্পতিবার আচরণবিধি সংশোধন করে তা নীতিগতভাবে অনুমোদন করে। এতে নির্বাচনী প্রচারণায় সরকারের প্রধানমন্ত্রী, স্পিকার, ডেপুটি স্পিকার, মন্ত্রী, প্রতিমন্ত্রী, উপমন্ত্রী, সাংসদ ও মেয়রদের ব্যাপারে বিধিনিষেধ আরোপ করা হয়েছে।
বিজ্ঞপ্তিতে আরও বলা হয়েছে, মতামত পাঠানোর জন্য নির্বাচন কমিশনের ওয়েবসাইটে ‘জাতীয় সংসদ নির্বাচনে রাজনৈতিক দল ও প্রার্থীর আচরণ (সংশোধন) বিধিমালা ২০১৩-এর খসড়া’ লিঙ্কে ক্লিক করলে খসড়া আচরণবিধি উন্মুক্ত হবে। খসড়া আচরণবিধির নিচে ‘মতামত’ নামে একটি লিঙ্ক আছে। এই লিঙ্কে ক্লিক করে নাম-ঠিকানাসহ যে কেউ মতামত পাঠাতে পারবেন। মতামত পাঠানোর ঠিকানা: secretary@ecs.gov.bd ও dpr@ecs.gov.bd                এ ছাড়া চিঠির মাধ্যমেও লিখিত মতামত পাঠানো যাবে।
