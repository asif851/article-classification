
রংপুরে আজ বৃহস্পতিবার শপথ নিতে আসা বিএনপি ও জামায়াত-সমর্থিত তিনজন উপজেলা চেয়ারম্যান ও দুজন ভাইস চেয়ারম্যানকে গ্রেপ্তার করেছে পুলিশ। গত ৫ জানুয়ারির জাতীয় সংসদ নির্বাচনের আগে পুলিশের ওপর হামলা ও সরকারি কাজে বাধাদানের অভিযোগে একাধিক মামলার পরিপ্রেক্ষিতে তাঁদের গ্রেপ্তার করা হয়েছে বলে পুলিশ জানায়।
গ্রেপ্তারকৃতরা হলেন পঞ্চগড়ের আটওয়ারী উপজেলার নির্বাচিত চেয়ারম্যান আবদুর রহমান আবদার (বিএনপি-সমর্থিত), পঞ্চগড়ের বোদা উপজেলার চেয়ারম্যান শফিউল্লাহ শফি (জামায়াত-সমর্থিত), রংপুরের মিঠাপুকুর উপজেলার গোলাম রব্বানী (জামায়াত-সমর্থিত) ও পঞ্চগড়ের বোদা উপজেলার ভাইস চেয়ারম্যান মো. শাহজাহান (বিএনপি-সমর্থিত) এবং রংপুরের মিঠাপুকুর উপজেলার ভাইস চেয়ারম্যান আবদুর বাসেত মারজান (জামায়াত-সমর্থিত)। 
রংপুরের পুলিশ সুপার আবদুর রাজ্জাক প্রথম আলোকে বলেন, রংপুর বিভাগীয় কমিশনার কার্যালয়ের সামনের সড়ক থেকে শপথ গ্রহণ অনুষ্ঠানের আগেই তাঁদের গ্রেপ্তার করা হয়েছে। তাঁদের বিরুদ্ধে একাধিক মামলা রয়েছে।
আজ রংপুর বিভাগের আট জেলার ৩৩টি উপজেলার চেয়ারম্যান, ভাইস চেয়ারম্যান ও মহিলা ভাইস চেয়ারম্যানের শপথগ্রহণ অনুষ্ঠিত হয়। রংপুরের বিভাগীয় কমিশনার মুহাম্মদ দিলোয়ার বখত বিভাগীয় কমিশনার কার্যালয়ের সম্মেলনকক্ষে তাঁদের শপথ বাক্য পাঠ করান।
ওই পাঁচজন গ্রেপ্তার হওয়ায় আজ তাঁরা শপথ নিতে পারেননি। এ ছাড়াও আরও একজন শপথ নেননি। ঠাকুরগাঁওয়ের রানীশংকৈল উপজেলার মহিলা ভাইস চেয়ারম্যান সেলিনা হোসেন সংরক্ষিত নারী আসনে সাংসদ নির্বাচিত হওয়ায় আজ শপথ নেননি।
