
বিএনপির চেয়ারপারসন খালেদা জিয়া লন্ডনের উদ্দেশে রওনা দিয়েছেন। আজ মঙ্গলবার রাত সাড়ে নয়টার দিকে হজরত শাহজালাল আন্তর্জাতিক বিমানবন্দর থেকে এমিরেটস এয়ারলাইনসের একটি বিমানে তিনি লন্ডনের উদ্দেশে ঢাকা ছাড়েন। বিএনপির স্থায়ী কমিটির সদস্য নজরুল ইসলাম খান ও গয়েশ্বর চন্দ্র রায় এবং যুগ্ম মহাসচিব মো. শাহজাহানসহ বিএনপির নেতা-কর্মীরা বিমানবন্দরে খালেদা জিয়াকে বিদায় জানান। খালেদা জিয়ার সফরসঙ্গী হিসেবে বিএনপি চেয়ারপারসনের উপদেষ্টা আমীর খসরু মাহমুদ চৌধুরী এবং গত ২৮ এপ্রিল অনুষ্ঠিত সিটি করপোরেশন নির্বাচনে ঢাকা উত্তরের বিএনপি-সমর্থিত প্রার্থী তাবিথ আউয়াল আছেন। বিএনপির সহদপ্তর সম্পাদক শামীমুর রহমান প্রথম আলোকে বলেন, খালেদা জিয়াকে বিদায় জানানোর জন্য বিএনপির নেতা-কর্মীরা জড়ো হতে চাইলে বিমানবন্দরের সামনের গোল চত্বর এলাকায় পুলিশ তাঁদের লাঠিপেটা এবং কয়েকজনকে আটক করে। বিএনপির নেতারা বলেন, লন্ডনে ঈদ করলেও মূলত চিকিৎসার জন্য খালেদা জিয়া সেখানে যাচ্ছেন। দলটির স্থায়ী কমিটির সদস্য নজরুল ইসলাম খান বলেন, লন্ডনে বিএনপি চেয়ারপারসনের চোখের চিকিৎসা হবে। বিএনপি সূত্রে জানা গেছে, প্রায় দুই সপ্তাহ খালেদা জিয়া লন্ডনে থাকবেন। এই সময়ের মধ্যে দল পরিচালনার জন্য আনুষ্ঠানিকভাবে কাউকে দায়িত্ব দেওয়া হবে না। খালেদা জিয়া অনানুষ্ঠানিকভাবে বিএনপির স্থায়ী কমিটির সদস্য গয়েশ্বর চন্দ্র রায় ও নজরুল ইসলাম এবং যুগ্ম মহাসচিব মো. শাহজাহানকে সমন্বয় করে দল পরিচালনার জন্য দায়িত্ব দিয়েছেন। পাশাপাশি দলটির ভারপ্রাপ্ত মহাসচিব মির্জা ফখরুল ইসলাম আলমগীরকে যুক্তরাষ্ট্র থেকে দেশে ফেরার জন্য বলেছেন খালেদা জিয়া। চেয়ারপারসনের মিডিয়া উইংয়ের সদস্য শায়রুল কবির বলেন, ২২ সেপ্টেম্বর ভারপ্রাপ্ত মহাসচিব দেশে আসবেন।
 
 
আরও পড়ুন: বিদেশে এবারই প্রথম সপরিবারে ঈদ খালেদার
