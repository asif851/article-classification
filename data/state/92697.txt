
স্বাস্থ্য ও পরিবারকল্যাণমন্ত্রী এবং ১৪ দলের সমন্বয়ক মোহাম্মদ নাসিম বিএনপির উদ্দেশে বলেছেন, ‘কুমিল্লার নির্বাচন নির্বাচন নয়, সুনামগঞ্জের নির্বাচন নির্বাচন নয়। ২০১৯ সালের নির্বাচনই হবে আসল নির্বাচন। সাহস থাকলে মাঠে থাকুন, ওই সময়ের নির্বাচনে অংশগ্রহণ করুন। ২০১৪ সালের নির্বাচনের মতো পালিয়ে যাবেন না।’
এ সময় তিনি নেতা–কর্মীদের উদ্দেশে বলেন, ‘আগামী নির্বাচনে ১৪ দল জয়লাভ করবেই করবে, ইনশা আল্লাহ।’
আজ শুক্রবার বিকেলে খুলনার ডুমুরিয়া উপজেলার চুকনগর বধ্যভূমিতে গণহত্যা স্মরণে ১৪ দলের আয়োজিত এক সমাবেশে প্রধান অতিথির বক্তব্যে তিনি এসব কথা বলেন।
জেলা ১৪ দল আয়োজিত ওই সমাবেশে সভাপতিত্ব করেন জেলা ১৪ দলের সমন্বয়ক ও খুলনা মহানগর আওয়ামী লীগের সাধারণ সম্পাদক মিজানুর রহমান। সমাবেশে অন্যান্যের মধ্যে বক্তব্য দেন নৌপরিবহনমন্ত্রী শাজাহান খান, জাসদের সাধারণ সম্পাদক শিরীন আখতার, গণতান্ত্রিক পার্টির সাধারণ সম্পাদক শাহজাহান হুসাইন, ন্যাপের সাধারণ সম্পাদক নজরুল বেলাল, খুলনা জেলা পরিষদ চেয়ারম্যান শেখ হারুনুর রশিদ প্রমুখ। নাসিম আরও বলেন, দেশ যখন এগিয়ে যাচ্ছে, তখন আওয়ামী লীগ ও ১৪ দলকে ঠেকাতে চক্রান্ত চলছে। এ কারণে জঙ্গিবাদের উত্থান হচ্ছে। তবে হরতাল ও জঙ্গিবাদ করে আওয়ামী লীগকে ঠেকানো যাবে না।
শেখ হাসিনা কাউকে ক্ষমা করেননি উল্লেখ করে নাসিম নেতা–কর্মীদের উদ্দেশে বলেন, কোনো সংসদ সদস্য ও মন্ত্রীকে প্রধানমন্ত্রী ক্ষমা করেননি। তাই ক্ষমতায় থেকে ক্ষমতার অপব্যবহার করবেন না। তিনি এখন থেকেই গ্রামগঞ্জে গিয়ে নির্বাচনের কাজ করার জন্য নেতা–কর্মীদের প্রতি আহ্বান জানান।
