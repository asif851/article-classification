

কবি নির্মলেন্দু গুণের হৃদযন্ত্রে অস্ত্রোপচার সফলভাবে সম্পন্ন হয়েছে। আজ সোমবার রাজধানীর ল্যাবএইড হাসপাতালে তিন ঘণ্টা ধরে এই অস্ত্রোপচার চলে। তাঁর হৃদযন্ত্রের একটি ব্লক বাইপাস সার্জারির মাধ্যমে অপসারণ করা হয়।
ল্যাবএইডের চিফ কার্ডিয়াক সার্জন লুৎফর রহমানের নেতৃত্বে পাঁচজন হৃদরোগ বিশেষজ্ঞ এই অস্ত্রোপচারে অংশ নেন।দুপুর সোয়া ১২টা থেকে সোয়া তিনটা পর্যন্ত চলে অস্ত্রোপচার।
অস্ত্রোপচার শেষে লুৎফর রহমান বলেন, ‘প্রায় তিন ঘণ্টার অপারেশনটি খুব জটিল হলেও আমরা সফলভাবে তা সম্পন্ন করতে পেরেছি। এ অপারেশনের মাধ্যমে কবির হৃদযন্ত্রে বিদ্যমান একটি ব্লক বাইপাস সার্জারির মাধ্যমে অপসারণ করা হয়েছে। এখন সবকিছুই ভালো আছে। তাঁর জ্ঞান ফিরে এলে অপারেশন থিয়েটার থেকে
করোনারি কেয়ার ইউনিট (সিসিইউ) নিয়ে যাওয়া হবে।’
লুৎফর রহমান আরও বলেন, অন্য কোনো জটিলতা না থাকলে আশা করা যাচ্ছে সপ্তাহ খানেকের মধ্যে তিনি সুস্থ হয়ে উঠবেন।
কবিকে দেখতে আজ হাসপাতালে ছুটে যান নাট্যব্যক্তিত্ব রামেন্দু মজুমদার, মামুনুর রশীদ, মান্নান হীরা, পীযূষ বন্দ্যোপাধ্যায়, কবি ও রাজনীতিবিদ নূহ-উল আলম লেনিন, কবি মুহাম্মদ সামাদ, প্রধানমন্ত্রীর বিশেষ সহকারী মাহবুবুল হক, ফেডারেল সাংবাদিক ইউনিয়নের মহাসচিব মনজুরুল আহসান বুলবুল। এ ছাড়া কবির পরিবারের সদস্যদের মধ্যে উপস্থিত ছিলেন মেয়ে মৃত্তিকা গুণ, ছোট ভাই শৈবেলেন্দু গুণসহ অনেকে।প্রসঙ্গত, গত শনিবার কবি অসুস্থ বোধ করেন। পরের দিন প্রথমে তাঁকে জিগাতলায় জাপান-বাংলাদেশ মৈত্রী হাসপাতাল এবং পরে ল্যাবএইড হাসপাতালে আনা হয়।
