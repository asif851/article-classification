
পার্বত্য চট্টগ্রাম আঞ্চলিক পরিষদের চেয়ারম্যান ও জনসংহতি সমিতির সভাপতি জ্যোতিরিন্দ্র বোধিপ্রিয় (সন্তু) লারমা বলেছেন, ‘আমাদের সাংবিধানিক অধিকার, অর্থনৈতিক অধিকার, সংস্কৃতি অধিকার, ভূমি অধিকারসহ নানা অধিকারের কথা বলা হলেও বাস্তবে কোনো কিছুই নেই।’ পার্বত্য চুক্তি বাস্তবায়িত না হওয়ায় মানবাধিকার লঙ্ঘিত হচ্ছে বলে তিনি অভিযোগ করেন।আজ শনিবার রাঙামাটি শিল্পকলা একাডেমি মিলনায়তনে আন্তর্জাতিক মানবাধিকার দিবস উপলক্ষে আলোচনা সভায় তিনি এসব কথা বলেন। সকাল ১০টায় মানবাধিকার কমিশন রাঙামাটি শাখা ও বাংলাদেশ লিগ্যাল এইড অ্যান্ড সার্ভিসেস ট্রাস্ট (ব্লাস্ট) এ আলোচনা সভার আয়োজন করে।সন্তু লারমা বলেন, পাহাড়ে পদে পদে মানবাধিকার লঙ্ঘিত হচ্ছে। মানুষের যে অধিকার, তা শাসকগোষ্ঠীর দ্বারা লঙ্ঘিত হচ্ছে। তারা মৌলিক অধিকার খর্ব করেই চলেছে। সম্প্রতি পঞ্চদশ সংশোধনীর কারণে পাহাড়ে বসবাসরত জুম্ম জনগণের যে অধিকার, তা অস্বীকার করা হয়েছে।সন্তু লারমা বলেন, পাহাড়ে সমাজব্যবস্থার যদি গুণগত মান বৃদ্ধি করা না হয়, তাহলে মানবাধিকার প্রতিষ্ঠা করা সম্ভব নয়। শোষণ-নিপীড়ন অব্যাহত থাকলে মানুষ অধিকার আদায়ের জন্য আন্দোলনে যেতে বাধ্য হবে। পার্বত্য চট্টগ্রামে এখনো সেনা শাসন চলমান রয়েছে বলে অভিযোগ করেন।জাতীয় মানবাধিকার কমিশনের সদস্য ও সাবেক রাঙামাটি সরকারি কলেজের অধ্যক্ষ বাঞ্চিতা চাকমার সভাপতিত্বে বক্তব্য দেন ভারপ্রাপ্ত জেলা প্রশাসক প্রকাশ কান্তি চৌধুরী ও অতিরিক্ত পুলিশ সুপার মো. সাফিউল সারোয়ার (অপরাধ)। আলোচনা সভায় উপস্থিত ছিলেন শিক্ষাবিদ অঞ্জলিকা খীসা, রাঙামাটি আইনজীবী সমিতির সভাপতি প্রতীম রায়, জনসংহতি সমিতির কেন্দ্রীয় কমিটির সাংগঠনিক সম্পাদক শক্তিপদ ত্রিপুরা, বাংলাদেশ লিগ্যাল এইড অ্যান্ড সার্ভিসেস ট্রাস্টের (ব্লাস্ট) সমন্বয়ক জুয়েল দেওয়ান ও প্রবীণ সাংবাদিক সুনীল কান্তি দে প্রমুখ।এর আগে রাঙামাটি জেলা প্রশাসক কার্যালয় থেকে শোভাযাত্রা শুরু করা হলে রাঙামাটি শিল্পকলা একাডেমি চত্বরে এসে শেষ হয়।
