
খেতাবপ্রাপ্ত ও যুদ্ধাহত মুক্তিযোদ্ধাদের ভাতা বাড়ছে। একই সঙ্গে যুদ্ধাহত মুক্তিযোদ্ধা ও শহীদ পরিবারের ভাতাও বাড়ানো হচ্ছে। সোমবার মন্ত্রিসভার বৈঠকে মুক্তিযুদ্ধবিষয়ক মন্ত্রণালয়ের পক্ষ থেকে ভাতা বাড়ানো-সংক্রান্ত প্রস্তাব উত্থাপন করার কথা রয়েছে।
বীরশ্রেষ্ঠ খেতাবপ্রাপ্ত মুক্তিযোদ্ধাদের ভাতা মাসিক ১২ হাজার থেকে বাড়িয়ে ৩০ হাজার টাকা, বীর উত্তমদের ভাতা ১০ হাজার থেকে বাড়িয়ে ২৫ হাজার টাকা, বীর বিক্রমদের ভাতা ৮ হাজার থেকে বাড়িয়ে ২০ হাজার এবং বীর প্রতীক খেতাবপ্রাপ্ত মুক্তিযোদ্ধাদের ভাতা ৬ হাজার থেকে বাড়িয়ে ১৫ হাজার টাকা করা হচ্ছে।
একই সঙ্গে যুদ্ধাহত মুক্তিযোদ্ধা ও শহীদ পরিবারের ভাতাও বাড়ছে। একাত্তর সালে মহান মুক্তিযুদ্ধে অসীম সাহসিকতা ও বীরত্বপূর্ণ অবদানের জন্য খেতাবপ্রাপ্ত, যুদ্ধাহত ও শহীদ পরিবার মিলিয়ে মোট ৮ হাজার ৫১৪ জনকে ভাতা দেওয়া হয়। খেতাবপ্রাপ্ত মুক্তিযোদ্ধাদের ভাতা দেওয়া শুরু হয় ২০১৩ সাল থেকে।
ভাতা বাড়ানোর বিষয়টি নিশ্চিত করে মুক্তিযুদ্ধবিষয়ক মন্ত্রী আ ক ম মোজাম্মেল হক রোববার বলেন, সোমবার মন্ত্রিসভার বৈঠকে মুক্তিযুদ্ধবিষয়ক মন্ত্রণালয়ের পক্ষ থেকে ভাতা বাড়ানো-সংক্রান্ত প্রস্তাব উত্থাপন করা হবে। তিনি বলেন, তাঁদের অবদানের তুলনায় ভাতা খুবই কম। তাই বাড়ানোর প্রস্তাব করা হয়েছে। প্রস্তাবটি অনুমোদন হলে চলতি বছরের জানুয়ারি থেকে তা কার্যকর করা হবে।
যুদ্ধাহত মুক্তিযোদ্ধাদের ভাতা বাড়ানো-সংক্রান্ত প্রস্তাবে বলা হয়েছে, ‘এ’ শ্রেণির (যাঁরা ৯৬ থেকে ১০০ শতাংশ পঙ্গু) ২০ জনের মাসিক ভাতা ৩০ হাজার থেকে বাড়িয়ে ৪৫ হাজার টাকা করা হবে। ‘বি’ শ্রেণির যুদ্ধাহত মুক্তিযোদ্ধাদের ভাতা ৩৫ হাজার টাকা হবে, যা বর্তমানে ২০ হাজার টাকা। এই শ্রেণিতে মুক্তিযোদ্ধার সংখ্যা ২ হাজার ৪৭৫ জন। ‘সি’ শ্রেণির (আগের ‘ডি’) যুদ্ধাহত মুক্তিযোদ্ধাদের ভাতা ১৬ হাজার টাকা থেকে বাড়িয়ে ৩০ হাজার টাকা, ‘ডি’ শ্রেণির ভাতা ৯ হাজার ৭০০ টাকা থেকে বাড়িয়ে ২৫ হাজার টাকা এবং শহীদ পরিবারের সদস্যদের মাসিক ভাতা ১৫ হাজার থেকে বাড়িয়ে ৩০ হাজার টাকা করার প্রস্তাব করা হয়েছে। এ ছাড়া মৃত যুদ্ধাহত মুক্তিযোদ্ধা পরিবারের ভাতা ১৫ হাজার টাকা থেকে ২৫ হাজার টাকা, সাত বীরশ্রেষ্ঠ শহীদ পরিবারের ভাতা ২৮ হাজার টাকা থেকে ৩৫ হাজার টাকা সুপারিশ করা হয়েছে। তারামন বিবি বীর প্রতীক খেতাবপ্রাপ্ত হিসেবে ভাতা পাবেন।
