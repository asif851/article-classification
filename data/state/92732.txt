
সারা রাতের ভারী বর্ষণে পাহাড়ি ঢলের পানির স্রোতে শ্রীমঙ্গলে আখাউড়া-সিলেট রেলপথের সংস্কারাধীন ১৫৭ নম্বর জানকিছড়া রেলসেতুটি ভেসে গেছে। এতে আজ সোমবার ভোর পাঁচটা থেকে সিলেটেরে সঙ্গে ঢাকা ও চট্টগ্রামের রেলযোগাযোগ বন্ধ রয়েছে।
কমলগঞ্জ উপজেলার শমশেরনগর রেলওয়ে স্টেশনমাস্টার কবির আহমদ বলেন, গতকাল রোববার দিনে থেমে থেমে বৃষ্টি হয়। রাতভর চলে ভারী বর্ষণ। এতে কমলগঞ্জের লাউয়াছড়া জাতীয় উদ্যানের পাহাড়ি এলাকার নেমে আসা ঢলের তোড়ে ১৫৭ নম্বর রেলসেতুটি ভেসে গেছে। ফলে আজ সকাল থেকে সিলেট স্টেশনে আটকা পড়েছে ঢাকাগামী আন্তনগর কালনি এক্সপ্রেস, জয়ন্তিকা এক্সপ্রেস ও আখাউড়াগামী ডেম্যু ট্রেন।
শ্রীমঙ্গলের গণপূর্ত (রেল) বিভাগের ঊর্ধ্বতন উপসহকারী প্রকৌশলী আলী আজম বলেন, গত ২৪ ফেব্রুয়ারি ভারী বর্ষণে এই রেলসেতুর পিলার দেবে ও গার্ডার ভেঙে ট্রেন চলাচল বন্ধ হয়েছিল। পরবর্তী সময়ে একই স্থানে নতুন করে পিলার নির্মাণ করে সেতু সংস্কারের কাজ চলছিল। একই সঙ্গে ট্রেন চলাচল স্বাভাবিক রাখতে অস্থায়ীভাবে একটি সেতু নির্মাণ করা হয়। আজ ভোরে পাহাড়ি ঢলে এই সেতুটি ভেসে যায়। ক্ষতিগ্রস্ত সেতু নির্মাণ করে ট্রেন চলাচল স্বাভাবিক রাখতে বেশ সময় লাগবে বলেও তিনি জানান। কমপক্ষে ২৪ থেকে ৩০ ঘণ্টা সময় লেগে যেতে পারে। এ পরিস্থিতিতে ঢাকা ও চট্টগ্রামগামী ট্রেনগুলোকে শ্রীমঙ্গল স্টেশন থেকে চলাচল করতে হতে পারে।
