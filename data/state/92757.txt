
ঝিনাইদহ সীমান্তের ওপারে ভারতীয় সীমান্তরক্ষী বাহিনীর (বিএসএফ) গুলিতে এক বাংলাদেশি নিহত হয়েছে। আজ শুক্রবার ভোররাতে ঝিনাইদহের মহেশপুর উপজেলার বাঘাডাঙা গ্রামের ওপারে ভারতীয় অংশে এই গুলির ঘটনা ঘটে। বর্ডার গার্ড বাংলাদেশের (বিজিবি) পক্ষ থেকে এই তথ্য জানানো হয়েছে।
বিজিবির তথ্য অনুযায়ী, নিহত ব্যক্তির নাম জসিম উদ্দিন মণ্ডল (২৭)। তাঁর বাড়ি চুয়াডাঙা জেলার বেগমপুর গ্রামে। বাবার নাম দাউদ হোসেন মণ্ডল।
বিজিবি ৫৮ ব্যাটালিয়নের কমান্ডার লে. কর্নেল তাজুল ইসলাম বলেন, নিহত জসিম গরু ব্যবসায়ী ছিলেন বলে জানা গেছে। তিনি তাঁর সহযোগীদের সঙ্গে নিয়ে গরু আনতে গিয়েছিলেন। এ সময় বিএসএফের গুলিতে নিহত হন তিনি।
জসিমের লাশ ভারতের নদীয়া জেলার হাঁসখালি থানায় নেওয়া হয়েছে বলে জানতে পেরেছে বিজিবি। তাঁর লাশ ফেরত আনার ব্যাপারে বিএসএফের সঙ্গে বিজিবি যোগাযোগ করেছে। ঘটনার প্রতিবাদও জানানো হয়েছে।
