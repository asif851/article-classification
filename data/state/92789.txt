
চাঁদপুরের মতলব উত্তর উপজেলায় দুই মেয়েশিশুকে ধর্ষণের অভিযোগে শিপন চন্দ্র শীল (২৮) নামের এক যুবককে গ্রেপ্তার করা হয়েছে। ঘটনাটি জানার পর গত বুধবার শিশু দুটির অভিভাবকেরা পৃথক মামলা করলে ওই দিন রাতে পুলিশ শিপনকে গ্রেপ্তার করে। ওই দুই শিশু স্থানীয় একটি সরকারি প্রাথমিক বিদ্যালয়ের দ্বিতীয় ও তৃতীয় শ্রেণির শিক্ষার্থী। মামলার এজাহার, পুলিশ ও শিশু দুটির পরিবার সূত্রে জানা গেছে, শিপন প্রায় এক মাস ধরে ভয় দেখিয়ে ওই দুই শিশুকে ধর্ষণ করে আসছিলেন। চিৎকার-চেঁচামেচি করলে বা ঘটনাটি কাউকে জানালে শিপন তাদের মেরে ফেলার হুমকি দিতেন। শিপন সর্বশেষ গত মঙ্গলবার সন্ধ্যায় আলাদা করে শিশু দুটিকে নিজের ঘরে ডেকে নিয়ে ধর্ষণ করেন। বুধবার ওই দুই শিশু ঘটনাটি তাদের বাবা-মাকে জানায়। রাতে তাঁরা শিপনকে আসামি করে মতলব উত্তর থানায় নারী ও শিশু নির্যাতন দমন আইনে পৃথক দুটি মামলা করেন। মামলার তদন্ত কর্মকর্তা ওই থানার উপপরিদর্শক (এসআই) মো. আবু হানিফ বলেন, মামলা করার পর বুধবার রাতেই শিপনকে গ্রেপ্তার করা হয়। ডাক্তারি পরীক্ষার জন্য ওই দুই শিশুকে চাঁদপুর সদর হাসপাতালে পাঠানো হয়েছে। ভারপ্রাপ্ত কর্মকর্তা (ওসি) মো. কবির হোসেন বলেন, গতকাল বৃহস্পতিবার সকালে চাঁদপুর বিচারিক হাকিমের আদালতের মাধ্যমে শিপনকে কারাগারে পাঠানো হয়েছে।
