
ঢাকায় সবজির বাজারে উত্তাপ কমছে। শীতের সবজিতে বাজার যেন উপচে পড়ছে। সন্ধ্যার পর অনেক সড়কের পাশে ও ভ্যানে করেও টমেটো, আলু, কপি, পেঁয়াজ আর শিমের ঝুড়ি নিয়ে বসেছেন দোকানিরা। দাম অস্বাভাবিক কমে যাওয়ায় কৃষকের চোখে পানি। তবে ক্রেতারা বেশ খুশি। যেসব সবজি মাস দেড়েক আগেও প্রতি কেজি বিক্রি হয়েছে ৬০ থেকে ১০০ টাকায়, এখন সেগুলো পাওয়া যাচ্ছে ১০ থেকে ২৫ টাকায়। তবে মাছ, চাল আর সবজি—এই তিনটি মিলিয়ে হিসাব কষলে ক্রেতারা অবশ্য খুশি হতে পারছেন না। মোটা চাল ৩৫ টাকার নিচে মিলছে না। নিম্নবিত্ত মানুষের ভরসা তেলাপিয়া ও নলার কেজি ১৫০ টাকার কাছাকাছি। রুই-কাতলার কেজি ২০০ থেকে ৩০০ টাকা। বাজারে সংকট না থাকলেও হঠাৎ বেড়ে গেছে ব্রয়লার মুরগির দাম। এর কেজি ১৪৫ টাকা। রাজধানীর মিরপুর ৬ নম্বর, শেওড়াপাড়া বা পুরান ঢাকার ঠাটারীবাজারে নিত্যপণ্যের দরে একই চিত্র দেখা গেছে। দেশি পেঁয়াজের দাম প্রতি কেজি ৩০ টাকায় নেমে এসেছে। টমেটো বিক্রি হচ্ছে ১৫ থেকে ২০ টাকায়। বিচিওয়ালা শিম প্রতি কেজি ২০ থেকে ২৫ টাকা আর বিচি কম থাকলে তা ১৫ টাকায় বিক্রি হচ্ছে। ফুলকপি প্রতিটি ২০ থেকে ২৫ টাকায় বিক্রি হচ্ছে। মিরপুর ৬ নম্বর কাঁচাবাজারে ক্রেতা আখলাকুর রহমানকে দেখা যায় ব্যাগভর্তি টমেটো কিনতে। শিমের বিচিও কিনেছেন। হাসিমুখে বললেন, দাম কম, তাই ফ্রিজ ভরে রাখতে বেশি করে কিনেছেন।তবে মিরপুর শেওড়াপাড়া বাজারে গিয়ে দেখা যায়, প্রকাশ্যে জাটকা ইলিশ বিক্রি হচ্ছে। একই অবস্থা ঠাটারি বাজারেও। প্রতি কেজি ২০০ থেকে ২৮০ টাকা দামে জাটকা বিক্রি করছেন দোকানিরা। ছোট মাছের কেজি ৩০০ টাকার নিচে নেই। গুঁড়া চিংড়ি বা ছোট চিংড়ি বিক্রির দোকানে ক্রেতাদের ভিড় বেশি দেখা গেল। ২৫০ টাকা কেজি দরে রুই আর ১৫০ টাকা কেজি দরে তেলাপিয়া কিনতে দেখা গেল কয়েকজনকে। ঠাটারি বাজারের মুরগিপট্টিতে শুক্রবার ভিড় দেখা গেল। ব্রয়লার মুরগির দর কেজিতে পাঁচ থেকে ১০ টাকা বাড়ায় ক্রেতারা কিছুটা নাখোশ। তবে গরুর মাংস ২৮০ থেকে ৩০০ টাকা দামে বিক্রি হয়েছে সব বাজারেই। পেঁয়াজের দর কমার সঙ্গে সঙ্গে আদা ও রসুনের দামও কমেছে। দেশি রসুন এতদিন প্রতি কেজি ৮০ থেকে ৯০ টাকা দরে বিক্রি হচ্ছিল। গত কয়েক দিনে বাজারে নতুন রসুন এসেছে। গতকাল দেশি রসুন বিক্রি হয়েছে ৫০ থেকে ৮০ টাকা।চালের দর অবশ্য এক সপ্তাহ ধরে একই জায়গায় আছে। কেজিপ্রতি মোটা চাল ৩৪ থেকে ৩৬ টাকা, মাঝারি ৪০ থেকে ৪৮ এবং চিকন ৪০ থেকে ৫৬ টাকায় বিক্রি হয়েছে।
 
