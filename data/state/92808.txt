
এক মাস সিয়াম সাধনার পর যথাযথ ধর্মীয় ভাবগাম্ভীর্য ও আনন্দ-উৎসবের মধ্য দিয়ে আজ শনিবার সারা দেশে পবিত্র ঈদুল ফিতর উদ্‌যাপিত হয়েছে। এটি মুসলমানদের সবচেয়ে বড় ধর্মীয় উৎসব। জাতীয় ঈদগাহে সকাল সাড়ে আটটার দিকে ঈদের প্রধান জামাত অনুষ্ঠিত হয়। তবে সকাল থেকেই রাজধানী ঢাকাসহ দেশের বিভিন্ন জায়গায় ছিল বৃষ্টি। তাই বৃষ্টিতে ভিজেই ঈদের নামাজ আদায় করতে হয়েছে মুসল্লিদের।
জামাতে শরিক হন রাষ্ট্রপতি আবদুল হামিদ, মন্ত্রী, প্রতিমন্ত্রী, সুপ্রিম কোর্টের বিচারপতি, সংসদ সদস্য, ঊর্ধ্বতন রাজনৈতিক ব্যক্তি ও উচ্চপদস্থ বেসামরিক ও সামরিক কর্মকর্তারা। এ ছাড়া শরিক হন মুসলিম দেশগুলোর কূটনীতিকেরা।
ঈদের জামাতে দেশ ও দেশের জনগণের শান্তি, উন্নয়ন ও কল্যাণ এবং মুসলিম উম্মাহর বৃহত্তর ঐক্য কামনা করে বিশেষ মোনাজাত করা হয়।রাষ্ট্রপতি আবদুল হামিদ নামাজের পর মুসল্লিদের সঙ্গে ঈদের শুভেচ্ছাবিনিময় করেন।
জাতীয় মসজিদ বায়তুল মোকাররমেও ঈদের কয়েকটি জামাত হয়। জাতীয় ঈদগাহ ও জাতীয় মসজিদে নারীদের নামাজের জন্য ছিল বিশেষ ব্যবস্থা।প্রতিবারের মতো এবারও দেশের ঈদুল ফিতরের বৃহত্তম জামাতের আয়োজন করা হয়েছে কিশোরগঞ্জের ঐতিহাসিক শোলাকিয়া ঈদগাহ ময়দানে।
‘সেমাইয়ের ঈদ’ নামে প্রচলিত এই ঈদে নানা রকম সেমাইয়ের সঙ্গে থাকছে ফিরনি, পিঠা, পায়েস, পোলাও-কোরমাসহ সুস্বাদু খাবারের আয়োজন। বিশেষ আয়োজন থেকে বাদ যাবেন না রোগী, বন্দী বা বিভিন্ন পেশায় নিয়োজিত কর্মীরাও।
ঈদ উপলক্ষে দেশের হাসপাতাল, এতিমখানা ও বন্দীদের জন্য কারাগারগুলোতে উন্নতমানের খাবার পরিবেশন করা হচ্ছে। সরকারি শিশু সদন, ছোটমণি নিবাস, সামাজিক প্রতিবন্ধী কেন্দ্র, আশ্রয়কেন্দ্র, বৃদ্ধাশ্রম, ভবঘুরে কল্যাণকেন্দ্র ও দুস্থ কল্যাণকেন্দ্রেও রয়েছে বিশেষ খাবার ও বিনোদনের ব্যবস্থা।
ঈদ উপলক্ষে বিভিন্ন টেলিভিশন চ্যানেল ও এফএম রেডিওর ঈদের বিশেষ অনুষ্ঠানমালা।ঈদের ছুটিতে অধিকাংশ নগরবাসী ঢাকার বাইরে যাওয়ায় রাজধানী ঢাকা প্রায় ফাঁকা। তাই নগরবাসীকে ঈদের দিন স্বাচ্ছন্দ্যে রাস্তায় চলাচল করতে দেখা গেছে। তবে বৃষ্টির কারণে রাজধানীর অনেক জায়গায় জলাবদ্ধতা সৃষ্টি হয়েছে। ভোগান্তিতে পড়েছেন এসব এলাকার মানুষ।
