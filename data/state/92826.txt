
কোটা সংস্কার আন্দোলনের নামে বিএনপি, জামায়াত, ছাত্রদল ও ছাত্রশিবির দেশকে অস্থিতিশীল করতে চেয়েছিল বলে মন্তব্য করেছেন ছাত্রলীগের সাধারণ সম্পাদক এস এম জাকির হোসাইন। তিনি বলেছেন, ‘কোটাবিরোধী আন্দোলনের নামে দেশকে অস্থিতিশীল করার ষড়যন্ত্র হয়েছিল। ছাত্রলীগের নেতা-কর্মীরা না খেয়ে, না ঘুমিয়ে এ ষড়যন্ত্র রুখে দিয়েছেন। ভবিষ্যতেও কোনো ষড়যন্ত্র হলে ছাত্রলীগ মোকাবিলা করবে।’আজ শুক্রবার দুপুরে সুনামগঞ্জে জেলা ছাত্রলীগের সম্মেলনের উদ্বোধন করতে গিয়ে জাকির হোসাইন এসব কথা বলেন।
জাকির বলেন, ‘দেশের প্রয়োজনে ছাত্রলীগ নেতা-কর্মীরা জীবন দিতে প্রস্তুত। সামনে জাতীয় নির্বাচন, ছাত্রলীগের নেতা-কর্মীদের মাঠে কাজ করতে হবে।’
জেলা ছাত্র লীগের আহ্বায়ক আরিফ উল আলমের সভাপতিত্বে সম্মেলনের উদ্বোধনী অনুষ্ঠানে উপস্থিত ছিলেন ছাত্রলীগের সভাপতি সাইফুর রহমান সোহাগ, জেলা আওয়ামী লীগের জ্যেষ্ঠ সহসভাপতি ও সুনামগঞ্জ জেলা পরিষদের চেয়ারম্যান নুরুল হুদা, জেলা আওয়ামী লীগের সাধারণ সম্পাদক এনামুল কবির, সুনামগঞ্জ পৌরসভার নবনির্বাচিত মেয়র নাদের বখত প্রমুখ।
 
