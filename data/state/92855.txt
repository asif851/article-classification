
ডাক, টেলিযোগাযোগ ও তথ্যপ্রযুক্তি মন্ত্রী মোস্তাফা জব্বার বলেছেন, আগামী ২৬ থেকে ৩১ মার্চের মধ্যে ‘বঙ্গবন্ধু স্যাটেলাইট-১’ উৎক্ষেপণ করা হবে। মন্ত্রী বর্তমান সরকারের দ্বিতীয় মেয়াদের চার বছর পূর্তি উপলক্ষে মন্ত্রণালয়ের কর্মকাণ্ড পর্যালোচনায় আয়োজিত এক সংবাদ সম্মেলনে এ কথা বলেন।মন্ত্রীর বরাত দিয়ে সংবাদ সংস্থা বাসস জানিয়েছে, প্রধানমন্ত্রী চান স্বাধীনতা দিবস উদ্‌যাপনের পর স্যাটেলাইট উৎক্ষেপণ হবে একটি উল্লেখযোগ্য দিন।বাংলাদেশ কম্পিউটার কাউন্সিল মিলনায়তনে শুক্রবার এই সংবাদ সম্মেলনের আয়োজন করা হয়। সংবাদ সম্মেলনে তথ্য প্রযুক্তি প্রতিমন্ত্রী জুনাইদ আহমেদ গত চার বছরে তথ্যপ্রযুক্তি খাতের অগ্রগতি ও ভবিষ্যৎ পরিকল্পনার বিষয়টি উপস্থাপন করেন।ইন্টারনেটের দাম কমিয়ে আনা, ইন্টারনেটের গতি বৃদ্ধি এবং তার মন্ত্রণালয়ের অধীন ডাক বিভাগ, বিটিসিএল-এর মতো প্রতিষ্ঠানগুলোকে লাভজনক করার অঙ্গীকার করেন মন্ত্রী।মোস্তাফা জব্বার বলেন, সরকার জাতীয় জরুরি সেবা ৯৯৯ চালু করেছে। আমরা তথ্যপ্রযুক্তি রপ্তানিতে ১০ শতাংশ ক্যাশ ইনসেনটিভ দিচ্ছি। তথ্যপ্রযুক্তি কোম্পানিগুলোর জন্য ২০২৪ সাল পর্যন্ত ট্যাক্স হলিডে ঘোষণা করা হয়েছে। আমরা গাজীপুরে আন্তর্জাতিক মানের ন্যাশনাল ডাটা সেন্টার তৈরি করছি। আগামী মার্চের মধ্যে এটির নির্মাণকাজ শেষ হবে। ৬৩১ জন প্রতিবন্ধীকে প্রশিক্ষণ দিয়েছি এবং তাদের মধ্যে ৪৯৯ জনের জন্য কর্মসংস্থানের ব্যবস্থা করেছি।তথ্যপ্রযুক্তি মন্ত্রী বলেন, প্রধানমন্ত্রী শেখ হাসিনা ২০২১ সালের ১৬ ডিসেম্বর আমাদের বিজয়ের সুবর্ণজয়ন্তী উদ্‌যাপনের দিনটিকে ডিজিটাল বাংলাদেশ প্রতিষ্ঠার সময়সীমা হিসেবে নির্ধারণ করেছেন। প্রধানমন্ত্রী চান বাংলাদেশ ২০৪১ সালে ‘ডেভেলপড নেশন’ ক্লাবের সদস্য হবে। তার মানে তিনি ২০৪১ সালের মধ্যে জ্ঞানভিত্তিক একটি সমাজ প্রতিষ্ঠা করতে চান।
অনুষ্ঠানে প্রতিমন্ত্রী জুনাইদ আহমেদ বলেন, সরকার ভিশন-২০২১ এর অংশ হিসেবে ও ডিজিটাল বাংলাদেশ গড়ার লক্ষ্যে তরুণদের প্রশিক্ষণ দেবে এবং এ খাতের জন্য যোগ্য করে গড়ে তোলা হবে। সারা দেশে ২৮টি হাইটেক পার্ক প্রতিষ্ঠা করা হবে।
