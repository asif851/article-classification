
বগুড়ার ধুনট উপজেলায় প্রেমে সাড়া না পেয়ে এক স্কুলছাত্রীকে (১৫) মারধর ও গলাটিপে হত্যার চেষ্টা করা হয়েছে বলে অভিযোগ উঠেছে। গতকাল রোববার এ ঘটনা ঘটে। এ ঘটনায় স্কুলছাত্রী বাদী হয়ে আবদুল মোন্নাফ নামের এক তরুণের বিরুদ্ধে থানায় লিখিত অভিযোগ দায়ের করেছে।পুলিশ ও স্থানীয় সূত্রে জানা গেছে, উপজেলার স্থানীয় একটি বালিকা উচ্চবিদ্যালয়ের ওই স্কুলছাত্রীর ২০১৮ সালের এসএসসি পরীক্ষায় অংশ নেওয়ার কথা। বখাটে আবদুল মোন্নাফ ওই ছাত্রীকে দীর্ঘদিন ধরে প্রেমের প্রস্তাব দিয়ে আসছিলেন। কিন্তু তাতে সাড়া না পেয়ে স্কুলে যাতায়াতের পথে ওই ছাত্রীকে বিভিন্নভাবে উত্ত্যক্ত করতেন মোন্নাফ। এ বিষয়টি নিয়ে মেয়েটির পরিবারের পক্ষ থেকে আবদুল মোন্নাফের পরিবারকে কয়েক দফা জানানো হয়েছিল। কিন্তু তাতে কোনো ফল হয়নি। গতকাল রোববার মেয়েটির স্কুলে এসএসসি পরীক্ষার্থীদের বিদায় অনুষ্ঠান ছিল। ওই ছাত্রী তাতে অংশ নিতে বের হলে পথে আবদুল মোন্নাফ তার পথরোধ করে ফের প্রেমের প্রস্তাব দেন।
প্রত্যক্ষদর্শীরা বলছেন, বিরক্ত হয়ে মেয়েটি মোন্নাফকে গালিগালাজ করে। এতে তিনি ক্ষুব্ধ হয়ে ওই ছাত্রীকে শারীরিক নির্যাতন ও একপর্যায়ে গলাটিপে হত্যার চেষ্টা করেন। এ সময় ছাত্রীর চিৎকারে স্থানীয় লোকজন ঘটনাস্থলে এসে তাকে উদ্ধার করে স্কুলে পৌঁছে দেন। এ ঘটনায় গতকাল রাতে ওই ছাত্রী বাদী হয়ে আবদুল মোন্নাফের বিরুদ্ধে থানায় লিখিত অভিযোগ দেয়।
ঘটনায় পর থেকে আবদুল মোন্নাফ পলাতক, তাঁর মুঠোফোন বন্ধ রয়েছে। এ ছাড়া থানায় অভিযোগের পর থেকে তাঁর পরিবারের সদস্যরাও পালিয়ে রয়েছেন।
স্থানীয় ওই বিদ্যালয়ের ব্যবস্থাপনা কমিটির সভাপতি লেলিন রেজা প্রথম আলোকে বলেন, ‘স্কুলছাত্রীকে মারধর ও গলাটিপে হত্যাচেষ্টার ঘটনা জানার পর আবদুল মোন্নাফের পরিবারের সঙ্গে যোগাযোগ করে সমঝোতার চেষ্টা করেছি। কিন্তু ওই যুবকের পরিবারের পক্ষ থেকে কোনো সহযোগিতা না পাওয়ায় স্কুলছাত্রীকে আইনের আশ্রয় নিতে বলা হয়।’
ধুনট থানার পরিদর্শক (তদন্ত) ফারুকুল ইসলাম বলেন, অভিযোগ পাওয়ার পর থেকে অভিযুক্ত আবদুল মোন্নাফকে গ্রেপ্তারের চেষ্টা করা হচ্ছে।
