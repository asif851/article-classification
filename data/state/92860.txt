
গাজীপুর সিটি করপোরেশনের চক্রবর্তী এলাকায় নবীনগর-চন্দ্রা সড়কের আজ শনিবার রাতে যাত্রীবাহী বাস ও মালবাহী ট্রাকের সংঘর্ষে দুজন মারা গেছে। দুর্ঘটনায় কমপক্ষে ২০ জন আহত হয়েছে।
এ খবর লেখা পর্যন্ত রাত আটটার দিকে দমকল বাহিনী, পুলিশ ও স্থানীয় ব্যক্তিরা উদ্ধারকাজ চালাচ্ছেন।প্রত্যক্ষদর্শী ও পুলিশ সূত্রে জানা গেছে, সাভারের নবীনগর থেকে একটি যাত্রীবাহী বাস কালিয়াকৈর উপজেলার চন্দ্রার দিকে যাচ্ছিল। বাসটি গাজীপুরের চক্রবর্তী এলাকায় পৌঁছালে একটি অটোরিকশা উল্টোদিকে যাচ্ছিল। ওই অটোরিকশাটিকে রক্ষা করতে গিয়ে বাসটি হঠাৎ ব্রেক করে গতি থামাতে হয়, এমন সময় একই দিকগামী একটি মালবাহী ট্রাক পেছন দিক থেকে নিয়ন্ত্রণ হারিয়ে বাসের পেছনে ধাক্কা দেয়। এতে বাস ও ট্রাক দুটি রাস্তার পশ্চিম পাশে খাদে উল্টে পড়ে যায়। খবর পেয়ে সভার ইপিজেড দমকল বাহিনী ও পুলিশ উদ্ধারকাজ শুরু করে। পুলিশ যাত্রীবাহী বাস থেকে দুই ব্যক্তির লাশ উদ্ধার করেছে। এ ছাড়া এ ঘটনায় কমপক্ষে ২০ জন আহত হয়েছে। আহত ব্যক্তিদের উদ্ধার করে শেখ ফজিলাতুন্নেছা কেপিজে হাসপাতালে ও স্থানীয় ক্লিনিকে ভর্তি করা হয়েছে।সাভার ইপিজেড ফায়ার সার্ভিসের সিনিয়র স্টেশন অফিসার আবদুল হামিদ বলেন, বাস-ট্রাক সংঘর্ষ হয়ে খাদে পড়ে গেলে ঘটনাস্থলেই দুজন মারা গেছে। এতে কমপক্ষে ২০ জনকে আহত অবস্থায় উদ্ধার করে বিভিন্ন ক্লিনিক ও হাসপাতাল পাঠানো হয়েছে। বাস-ট্রাকের ভেতর আরও লোকজন থাকতে পারে। উদ্ধারকাজ চলছে।চক্রবর্তী পুলিশ ক্যাম্পের সহকারী উপপরিদর্শক (এএসআই) নয়ন মিয়া বলেন, দুজনের লাশ উদ্ধার করা হয়েছে। এ ছাড়া আহত ২০ জনকে চিকিৎসার জন্য হাসপাতালে পাঠানো হয়েছে।
