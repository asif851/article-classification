
চট্টগ্রামে ট্রেনের ছাদ থেকে মো. শিপন নামের এক যুবকের লাশ উদ্ধার করা হয়েছে। গতকাল বৃহস্পতিবার সকাল সাতটার দিকে চট্টগ্রাম রেলস্টেশনে সিলেট থেকে আসা উদয়ন এক্সপ্রেস ট্রেনের একটি বগির ছাদ থেকে লাশটি উদ্ধার করে পুলিশ। ট্রেনের ছাদে ভ্রমণের সময় মাথায় আঘাত লেগে তারঁ মৃত্যু হয়েছে বলে পুলিশ প্রাথমিকভাবে ধারণা করছে।
নিহত শিপনের বাড়ি সিলেটের শায়েস্তাগঞ্জে।
চট্টগ্রাম রেলওয়ে থানার ভারপ্রাপ্ত কর্মকর্তা (ওসি) এস এম শহীদুল ইসলাম বলেন, নিহত যুবকের পরনে জিনস প্যান্ট ও শার্ট ছিল। রেলস্টেশনে ট্রেনটি পৌঁছার পর আশপাশের লোকজনের কাছ থেকে খবর পেয়ে লাশটি উদ্ধার করা হয়। তাঁর প্যান্টের পকেটে একটি মুঠোফোনের সিম পাওয়া যায়। ওই সিম থেকে নম্বর নিয়ে সিলেটে পরিবারের সদস্যদের খবর দেওয়া হয়। পরে চট্টগ্রামে থাকা তাঁর এক ফুপাতো ভাই থানায় আসেন। লাশটি ময়নাতদন্তের জন্য চট্টগ্রাম মেডিকেল কলেজ হাসপাতাল মর্গে পাঠানো হয়েছে।
ওসি আরও বলেন, ট্রেনে ভ্রমণের সময় নিচু কোনো সেতুতে কিংবা শক্ত কোনো বস্তুর আঘাতে শিপনের মৃত্যু হতে পারে বলে ধারণা করা হচ্ছে। নিহতের কানের নিচে আঘাতের চিহ্ন রয়েছে। এ ঘটনায় অপমৃত্যুর মামলা হয়েছে।
নিহতের ফুপাতো ভাই মো. ইমন প্রথম আলোকে বলেন, শায়েস্তাগঞ্জ থেকে চট্টগ্রামে আসছিলেন শিপন। তিনি চট্টগ্রামে রাজমিস্ত্রির কাজ করেন। তাঁর ধারণা ট্রেনের ছাদে করে আসার সময় মাথায় আঘাত লেগে শিপনের মৃত্যু হয়েছে।
