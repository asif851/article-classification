
আইনমন্ত্রী আনিসুল হক বলেছেন, বিএনপি বিচার বিভাগকে সম্মান করতে জানে না।
ব্রাহ্মণবাড়িয়ার আখাউড়ার আজ শুক্রবার এ কথা বলেন আইনমন্ত্রী। সকালে ধাতুরপহেলা গ্রামে সেতু নির্মাণকাজের উদ্বোধন উপলক্ষে আয়োজিত অনুষ্ঠানে সাংবাদিকদের প্রশ্নের জবাবে তিনি এ কথা বলেন।
সম্প্রতি বিএনপির মহাসচিব মির্জা ফখরুল ইসলাম আলমগীর বলেন, বিচার বিভাগে সরকারের ইচ্ছার প্রতিফলন ঘটছে। সাংবাদিকেরা মির্জা ফখরুলের এ মন্তব্যের বিষয়ে জানতে চাইলে আনিসুল হক বলেন, ‘ওনারা (বিএনপি) বিচার বিভাগকে সম্মান করতে জানেন না। এ জন্যই ওনারা এ রকম আজেবাজে কথা বলেন।’এ সময় আইনমন্ত্রী বিচার বিভাগকে শ্রদ্ধা করার জন্য বিএনপির প্রতি আহ্বান জানান।আইনমন্ত্রী ধাতুরপহেলা এলাকায় প্রায় আড়াই কোটি টাকা ব্যয়ে একটি সেতু নির্মাণকাজের উদ্বোধন করেন। পরে ধাতুরপহেলা সরকারি প্রাথমিক বিদ্যালয় মাঠে পথসভায় বক্তব্য দেন। এ সময় উপজেলা আওয়ামী লীগের আহ্বায়ক অধ্যক্ষ মো. জয়নাল আবেদীন, পৌর মেয়র তাকজিল খলিফা, জেলা পরিষদ সদস্য আবুল কাসেম ভূঁইয়া, উপজেলা আওয়ামী লীগের যুগ্ম আহ্বায়ক মো. সেলিম ভূঁইয়া প্রমুখ।
পরে দুপুরে মন্ত্রী উপজেলা গাংভাঙ্গা এলাকায় আরেকটি সেতু নির্মাণকাজের উদ্বোধন করেন। এ সময় মন্ত্রী বলেন, ‘আমি এলাকার উন্নয়নকাজগুলো দ্রুত করে দেব। এ জন্য আপনাদের সহযোগিতা চাই।’
