
বহুজাতিক কোম্পানির কর্মী রূপা খাতুনকে চলন্ত বাসে ধর্ষণ ও হত্যা মামলার আসামিদের মৃত্যুদণ্ডাদেশ বহাল রাখার এবং রায় দ্রুত কার্যকরের দাবিতে এবার প্রতি বুধবার টাঙ্গাইল আদালত এলাকায় দৌড়াবেন মির্জা শাহজাহান। এ ছাড়া আসামিরা দণ্ডাদেশের বিরুদ্ধে হাইকোর্টে আপিল করলে মাসে এক দিন হাইকোর্ট এলাকায় দৌড়াবেন তিনি।
টাঙ্গাইলের নারী ও শিশু নির্যাতন দমন ট্রাইব্যুনাল গতকাল সোমবার এই হত্যা মামলার রায় ঘোষণার পর মির্জা শাহজাহান প্রথম আলোকে এ কথা জানান। তিনি বলেন, রায় হয়েছে। এই রায় যেন দ্রুত কার্যকর হয়, সে জন্য প্রতি বুধবার টাঙ্গাইল আদালত এলাকায় তাঁর দৌড় অব্যাহত থাকবে। তা ছাড়া আসামিরা যখন হাইকোর্টে আপিল করবেন, তখন তিনি প্রতি মাসে এক দিন হাইকোর্ট এলাকায় দৌড়ানোর মাধ্যমে আসামিদের মৃত্যুদণ্ড বহাল রাখার দাবি জানাবেন।
আসামিদের সর্বোচ্চ শাস্তির দাবিতে প্ল্যাকার্ড হাতে গতকালও আদালত এলাকায় দৌড়িয়েছেন মির্জা শাহজাহান। রায়ে সন্তোষ প্রকাশ করেন তিনি।
