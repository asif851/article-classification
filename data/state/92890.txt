
আগামীকাল সোমবার খুলে দেওয়া হচ্ছে ফরিদপুর সদর উপজেলার সেই ৫৭টি উচ্চবিদ্যালয়। তবে যেকোনো পরিস্থিতি মোকাবিলায় ব্যাপক সতর্কতামূলক ব্যবস্থা নিয়েছে স্থানীয় প্রশাসন।
দুটি স্কুলে ১০৩ শিক্ষার্থী গণমনস্তাত্ত্বিক রোগে আক্রান্ত হওয়ায় বিদ্যালয়গুলো আজ রোববার পর্যন্ত দুই দিন বন্ধ ঘোষণা করেছিল জেলা শিক্ষা কার্যালয়। গত শুক্রবার রাতে ওই ঘোষণা দেওয়া হয়। অসুস্থ শিক্ষার্থীরা ফরিদপুর মেডিকেল কলেজ হাসপাতালে প্রাথমিক চিকিৎসা নিয়ে সুস্থ হয়ে বর্তমানে বাড়িতে অবস্থান করছে বলে জানিয়েছে সংশ্লিষ্ট বিদ্যালয় কর্তৃপক্ষ।
আরডি একাডেমির প্রধান শিক্ষক নজরুল ইসলাম প্রথম আলোকে বলেন, ‘ব্যাপক সতর্কতামূলক প্রস্তুতি নিয়ে আগামীকাল সোমবার স্কুল পুনরায় খোলা হচ্ছে। আমরা ইতিমধ্যে আমাদের বিদ্যালয়ের আঙিনার সব ময়লা–আবর্জনা পরিষ্কার করেছি। শিক্ষার্থীদের অভিভাবকদের সঙ্গে মতবিনিময় করেছি। এ ছাড়া প্রশাসনের কাছে আগামীকাল স্কুল চলাকালীন চিকিৎসক ও পুলিশ চেয়েছি।’
খলিলপুর উচ্চবিদ্যালয়ের প্রধান শিক্ষক সিদ্দিকুর রহমান বলেন, স্কুল খোলার পর শিক্ষার্থীদের পড়াশোনার ব্যাপারে বেশি চাপ না দিয়ে আনন্দদায়ক সময় কাটানোর সিদ্ধান্ত নেওয়া হয়েছে। তা ছাড়া খোলার আগে প্রতিটি শ্রেণিকক্ষের সামনে শিক্ষকদের উপস্থিতি বাধ্যতামূলক করা হয়েছে।
ফরিদপুরের অতিরিক্ত জেলা প্রশাসক (শিক্ষা ও আইসিটি) আবু মুহাম্মদ আবদুছ ছবুর প্রথম আলোকে বলেন, কোনো সমস্যার সৃষ্টি হলে শিক্ষকদের দ্রুত পরিস্থিতি মোকাবিলা করতে এবং কোনো প্রকার গুজব ছড়ানো থেকে বিরত থাকতে বলা হয়েছে। এ ছাড়া স্বাস্থ্য বিভাগকে একটি টিম গঠন করে সার্বক্ষণিক সতর্ক নজরদারি করার পরামর্শ দেওয়া হয়েছে।
ফরিদপুরের ডেপুটি সিভিল সার্জন ফজিলাতুন্নেসা বলেন, উদ্ভূত পরিস্থিতি সামাল দেওয়ার জন্য ফরিদপুর জেনারেল হাসপাতালের শিশু বিভাগের সিনিয়র কনসালট্যান্ট আবদুল্লাহেল সায়াদকে আহ্বায়ক করে চার সদস্যের একটি নজরদারি টিম গঠন করা হয়েছে।
জেলা প্রশাসকের কার্যালয় সূত্রে জানা গেছে, গত মঙ্গলবার থেকে বৃহস্পতিবার পর্যন্ত জেলা সদরের মাচ্চর ইউনিয়নের শিবরামপুর আরডি একাডেমি ও খলিলপুর উচ্চবিদ্যালয়ে ক্লাস চলাকালীন ১০৩ শিক্ষার্থী শ্বাসকষ্টে আক্রান্ত হয়। তাদের সবাইকে ফরিদপুর মেডিকেল কলেজ হাসপাতালে ভর্তি করা হয়। বিষয়টি জানতে পেরে জেলা প্রশাসন রোগের কারণ অনুসন্ধানে তিন সদস্যের কমিটি গঠন করে। কমিটির সদস্যরা স্কুল দুটি পরিদর্শন ছাড়াও আক্রান্ত কয়েকজন শিক্ষার্থীর শারীরিক পরীক্ষা-নিরীক্ষা করেন। তবে রোগের কারণ নির্ণয় করতে পারেননি। গত বৃহস্পতিবার জমা দেওয়া কমিটির প্রতিবেদনে বলা হয়েছে, শ্বাসকষ্ট হতে পারে, এমন কোনো উপসর্গ ওই শিক্ষার্থীদের শরীরে পাওয়া যায়নি। এর পরিপ্রেক্ষিতে শিক্ষার্থীদের অসুস্থতার কারণকে গণমনস্তাত্ত্বিক রোগ ধরে নিয়ে জেলা প্রশাসন ওই দুই শিক্ষালয়সহ ৫৭টি বিদ্যালয় বন্ধ ঘোষণা করে।
এ রোগে আক্রান্ত বেশ কয়েকজন শিক্ষার্থীকে চিকিৎসা দিয়েছিলেন ফরিদপুর মেডিকেল কলেজ হাসপাতালের তত্ত্বাবধায়ক গণপতি বিশ্বাস। ওই সময় তিনি প্রথম আলোকে বলেছিলেন, এ রোগের উপসর্গ হচ্ছে, হঠাৎ কোনো একজনের সমস্যা হলে তার দেখাদেখি অন্যরাও একই সমস্যায় ভোগে।
আজ রোববার প্রথম আলো পত্রিকায় এ–সংক্রান্ত একটি খবর প্রকাশিত হয়।
আরও পড়ুনগণমনস্তাত্ত্বিক অসুস্থতা! ফরিদপুরের ৫৭ স্কুল দুই দিন বন্ধ
