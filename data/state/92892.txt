
ফেনী জেলা আয়তনের দিক থেকে ছোট হলেও ভৌগোলিক ও বাণিজ্যিক দিক থেকে বেশ গুরুত্বপূর্ণ। ইতিহাস-ঐতিহ্য, অর্থনৈতিক, সামাজিক ও সাংস্কৃতিক দিক থেকেও ফেনী অনেক সমৃদ্ধ। ফেনীর সোনাগাজীতে গড়ে উঠছে দেশের সর্ববৃহৎ বিশেষ অর্থনৈতিক অঞ্চল। এটিকে ঘিরে গড়ে উঠবে বিমানবন্দর, বিদ্যুৎকেন্দ্র, আইটি জোন, ইকোপার্ক। ফেনী হয়ে উঠবে বাংলাদেশের সিঙ্গাপুর।গতকাল মঙ্গলবার সকালে জেলা প্রশাসকের কার্যালয়ের সম্মেলনকক্ষে সরকারি কর্মকর্তা, জনপ্রতিনিধি, সুধীজনদের সঙ্গে মতবিনিময় সভায় ফেনীর নবাগত জেলা প্রশাসক মো. আমিন উল আহসান এসব কথা বলেন। তিনি বলেন, ‘প্রজাতন্ত্রের কর্মচারী হিসেবে আমি আপনাদের একজন সেবক।’ মাঠপর্যায়ে সরকারের বিভিন্ন উন্নয়ন কর্মকাণ্ড বাস্তবায়নে সবার সহযোগিতা চেয়েছেন তিনি।অতিরিক্ত জেলা প্রশাসক (সার্বিক) মোহাম্মদ এনামুল হকের সঞ্চালনায় সভায় বক্তব্য দেন পুলিশ সুপার মো. রেজাউল হক, জেলা আওয়ামী লীগের সভাপতি ও সদর উপজেলা চেয়ারম্যান আবদুর রহমান, পরশুরাম উপজেলা চেয়ারম্যান কামাল উদ্দিন মজুমদার, ফেনী সরকারি কলেজের অধ্যক্ষ আবুল কালাম আজাদ, গণপূর্ত বিভাগের নির্বাহী প্রকৌশলী আমিনুর রহমান, ফেনী সরকারি পাইলট উচ্চবিদ্যালয়ের প্রধান শিক্ষক হোসনে আরা বেগম, ফেনী চেম্বার অব কমার্সের পরিচালক আবদুছ সেলিম, জেলা পরিবহন মালিক গ্রুপের সভাপতি গোলাম নবী, সাংবাদিক মো. আবু তাহের, বখতেয়ার ইসলাম, শহর ব্যবসায়ী সমিতির নেতা আবুল কালাম আজাদ সেলিম।
