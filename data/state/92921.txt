

অবশ্য নামীদামি কয়েকটি স্কুলে খোঁজ নিয়ে জানা গেছে, তারা এখনো টিউশন ফি বৃদ্ধি করেনি

পুনঃ ভর্তির নামে ফি আদায় বন্ধ হলেও নতুন শিক্ষাবর্ষের শুরুতে রাজধানীর কয়েকটি ইংরেজি মাধ্যমের স্কুল এখন কৌশলে সেই টাকা আদায় করছে। এসব স্কুল প্রায় ৪ হাজার টাকা পর্যন্ত মাসিক টিউশন ফি বাড়িয়েছে।
অবশ্য নামীদামি কয়েকটি স্কুলে খোঁজ নিয়ে জানা গেছে, তারা এখনো টিউশন ফি বৃদ্ধি করেনি।
ইংরেজি মাধ্যমের স্কুলগুলোতে বর্তমানে এক শ্রেণি থেকে আরেক শ্রেণিতে পুনঃ ভর্তি ও নতুন ভর্তি চলছে। হাইকোর্টের রায় অনুযায়ী, প্রতিবছর এক শ্রেণি থেকে অন্য শ্রেণিতে উত্তীর্ণ হওয়ার সময় ইংরেজি মাধ্যমের স্কুলের শিক্ষার্থীদের (প্লে গ্রুপ থেকে ‘এ’ লেভেল পর্যন্ত) কাছ থেকে পুনঃ ভর্তি ফি, সেশন ফি বা একাডেমিক ফি বা অন্য কোনো নামে ফি আদায় করা যাবে না।
বাংলাদেশ শিক্ষা তথ্য ও পরিসংখ্যান ব্যুরোর সর্বশেষ হিসাব অনুযায়ী, দেশে ‘ও’ এবং ‘এ’ লেভেলের শিক্ষাপ্রতিষ্ঠান আছে ১৫০টি। এগুলোতে ১ লাখ ৯৩ হাজার ২৭৪ জন শিক্ষার্থী পড়াশোনা করছে। তবে বাস্তবে প্রতিষ্ঠানের সংখ্যা আরও বেশি হবে। এসব প্রতিষ্ঠানের শিক্ষার্থীর বেতন ও বিভিন্ন ধরনের ফি নিয়ে নানা অভিযোগ আছে।
এভাররোজ ইন্টারন্যাশনাল স্কুল লালমাটিয়ায় অবস্থিত। এই স্কুলে বিভিন্ন শ্রেণিতে টিউশন ফি ও ভর্তির জন্য কমবেশি প্রায় ৪ হাজার টাকা বাড়ানো হয়েছে। কেজি ক্লাসে মাসিক টিউশন ফি সাড়ে ৬ হাজার থেকে বাড়িয়ে করা হয়েছে ১০ হাজার ৬০০ টাকা। এভাবে অন্যান্য শ্রেণিতেও ফি বাড়ানো হয়েছে।
স্কুলটির কেজি ক্লাসের এক শিক্ষার্থীর মা প্রথম আলোকে বলেন, প্রথমে ক্লাসভেদে ৩৮ হাজার থেকে ৪৮ হাজার টাকা উন্নয়ন ফি নির্ধারণ করা হয়েছিল। কিন্তু এ নিয়ে অভিভাবকেরা আপত্তি জানালে পরে তা ১২ মাসে ভাগ করে যে টাকা হয়, সেই হিসাবে মাসিক টিউশন ফি বাড়ানো হয়েছে।
 এ বিষয়ে কথা বলার জন্য গত মঙ্গলবার স্কুলে গেলে নিরাপত্তাকর্মী জানান, এখন বিদ্যালয়ে ছুটি চলছে। মুঠোফোনে যোগাযোগ করা হলে স্কুলটির অফিস ইনচার্জ আনিসুল হাসান প্রথম আলোকে বলেন, দু-এক বছর পর এবার কিছু বাড়ানো হয়েছে। পুনঃ ভর্তির সঙ্গে এর সম্পর্ক নেই। তিনি বলেন, যাঁরা সমস্যা মনে করছেন, তাঁরা যেন কর্তৃপক্ষের সঙ্গে আলোচনা করেন।
গ্রিন ডেল ইন্টারন্যাশনাল স্কুলে সব শ্রেণিতে মাসিক টিউশন ফির সঙ্গে অন্যান্য চার্জ বাবদ ২ হাজার টাকা বাড়ানো হয়েছে। স্কুলটির উপাধ্যক্ষ জাকিয়া জাহাঙ্গীর প্রথম আলোকে বলেন, কেন বাড়ানো হয়েছে তা নোটিশেই বলা হয়েছে।
নোটিশে দেখা যায়, হাইকোর্টের রায়ের আলোকে টার্ম ফি ও মাসিক টিউশন ফির বিষয়ে ২১ মে জারি করা নোটিশটি রহিত করা হয়েছে। আদালতের প্রত্যায়িত কপির জন্য অপেক্ষায় থাকার কথা উল্লেখ করে এতে ২০১৭-১৮ শিক্ষাবর্ষে ফি পুনর্নির্ধারণের কথা উল্লেখ করা হয়।
ম্যাপললিফ ইন্টারন্যাশনাল স্কুল মাসিক টিউশন ফি বাড়িয়েছে প্রায় ২ হাজার টাকা। কেজি ওয়ান ক্লাসে এত দিন টিউশন ফি ছিল ৪ হাজার ৩১২ টাকা। জুলাই থেকে সেটা হয়েছে ৬ হাজার ৬০০ টাকা। একাডেমিয়া স্কুলও সব শ্রেণিতে কমবেশি প্রায় ২ হাজার টাকা টিউশন ফি বাড়ানোর পরিকল্পনা করেছে। একাডেমিয়ার মিরপুর শাখায় পড়ুয়া এক শিক্ষার্থীর বাবা আকবর আলী প্রথম আলোকে বলেন, কয়েক দিন আগে স্কুল কর্তৃপক্ষ জানায়, প্রতি ক্লাসে মাসিক টিউশন ফি ২ হাজার টাকা করে বাড়িয়ে দিতে হবে। এ নিয়ে অভিভাবকেরা আপত্তি জানালে আপাতত আগের টিউশন ফির ভিত্তিতেই ভর্তি করা হয়। কিন্তু বলে দিয়েছে, পরে সেটা নেওয়া হবে। একাডেমিয়ার মিরপুর শাখার প্রশাসনিক কর্মকর্তা মারিয়া কেতকিয়া যামিনী প্রায় ২ হাজার টাকা টিউশন ফি বাড়ানোর পরিকল্পনার কথা জানিয়ে বলেন, এর সঙ্গে পুনঃ ভর্তির সম্পর্ক নেই।
জানতে চাইলে ঢাকা মাধ্যমিক ও উচ্চমাধ্যমিক শিক্ষা বোর্ডের চেয়ারম্যান মাহাবুবুর রহমান প্রথম আলোকে বলেন, এই স্কুলগুলো সরাসরি বোর্ডের অধীনে চলে না। তবে কেউ লিখিত অভিযোগ করলে প্রয়োজনীয় ব্যবস্থা নেওয়া হবে।
