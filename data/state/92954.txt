
হবিগঞ্জ জেলা কারাগার থেকে গতকাল মঙ্গলবার দুজন বন্দী পালিয়ে গেছেন।জেলা কারাগারের তত্ত্বাবধায়ক নুরশেদ আহমেদ ভূঁইয়া ঘটনার সত্যতা স্বীকার করলেও পলাতক আসামিদের নাম জানাতে অপরাগতা প্রকাশ করেন।জেলা কারাগার ও বিভিন্ন সূত্রে জানা গেছে, হবিগঞ্জ শহরের ধুলিয়াখাল এলাকায় জেলা কারাগারের অবস্থান। এখানে প্রায় সাড়ে আট শ বন্দী আছেন। তাঁদের সকাল ছয়টায় বিভিন্ন সেল (কক্ষ) থেকে ছেড়ে দেওয়া হয় কারাগারের আভ্যন্তরে নানা কাজের জন্য। বিকেল চারটা বাজলে আবার তাঁদের পুনরায় গণনা করে নিজ নিজ সেলে ঢুকিয়ে দেওয়া হয়। গতকাল মঙ্গলবার এমনি গণনা শেষে দুজন বন্দী অনুপস্থিত পায় কারাগার কর্তৃপক্ষ। পরে বিষয়টি জানাজানি হলে কারাগারজুড়ে বারবার বন্দী গণনা শুরু করে কারা কর্তৃপক্ষ। কিন্তু হিসাব মেলেনি। ধারণা করা হচ্ছে, এ দুজন কৌশলে হয়তো পালিয়েছেন।গতকাল হবিগঞ্জ জেলা কারাগারে গেলে নিরাপত্তার কারণ দেখিয়ে গণমাধ্যমকর্মীদের ঢুকতে দেয়নি কর্তৃপক্ষ। গণমাধ্যমকর্মীরা কারা তত্ত্বাবধায়কের সাক্ষাৎ না পেয়ে সন্ধ্যা পর্যন্ত অপেক্ষা করে ফিরে আসেন।জেলা প্রশাসক জয়নাল আবেদীন জানান, তিনি খবর পেয়ে তত্ত্বাবধায়ক নুরশেদ আহমেদ ভূঁইয়াকে একাধিকবার তাঁর মুঠোফোনে যোগাযোগের চেষ্টা করেও পাননি। তবে তিনি জানান, ঘটনার বিষয়টি তিনি শুনেছেন। এদিকে গতকাল সন্ধ্যায় জেলা তত্ত্বাবধায়কের মুঠোফোনে যোগাযোগ করা হলে তিনি প্রথম আলোকে জানান, দুজন বন্দীকে তাঁরা খুঁজে পাচ্ছেন না। তবে তাঁদের নাম ও বন্দীর শ্রেণি বলতে অনীহা প্রকাশ করে মুঠোফোন রেখে দেন তিনি।
