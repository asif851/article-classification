
চাঁপাইনবাবগঞ্জের শিবগঞ্জ উপজেলা থেকে হোলি আর্টিজান বেকারিতে হামলার ‘অন্যতম পরিকল্পনাকারী’ সোহেল মাহফুজ ও তাঁর তিন সহযোগীকে গ্রেপ্তার করেছে পুলিশ।
গতকাল শুক্রবার দিবাগত রাত তিনটার দিকে উপজেলার পুষ্কনি এলাকার একটি আমবাগান থেকে তাঁদের গ্রেপ্তার করা হয়। অভিযানে চাঁপাইনবাবগঞ্জ জেলা পুলিশ ও কাউন্টার টেররিজম ইউনিট অংশ নেয়।
সোহেল মাহফুজ ছাড়া গ্রেপ্তারকৃত বাকি তিনজন হলেন হাফিজ, জুয়েল ও জামাল। পুলিশ বলছে, সোহেল মাহফুজ নব্য জেএমবির উত্তরাঞ্চলীয় কমান্ডার। এ ছাড়া তিনি হোলি আর্টিজান বেকারিতে হামলা মামলার আসামি। এ ছাড়া জামাল নব্য জেএমবির সামরিক শাখার সদস্য। হাফিজ তথ্যপ্রযুক্তি বিশেষজ্ঞ। জুয়েলও নব্য জেএমবির সদস্য।
চাঁপাইনবাবগঞ্জ জেলার পুলিশ সুপার পি এম মুজাহিদুল ইসলাম প্রথম আলোকে জানান, জঙ্গিরা বারবার জায়গা বদল করছিলেন। তাঁরা বৈঠক করার জন্য শিবগঞ্জের ওই এলাকায় জড়ো হয়েছিলেন। এ সময় পুলিশ তাঁদের গ্রেপ্তার করে।
সোহেল মাহফুজকে ঢাকায় পাঠানো হচ্ছে বলে জানিয়েছে পুলিশ।
