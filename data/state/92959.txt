
ছাত্রশিবির ও জঙ্গি-সংশ্লিষ্টতার অভিযোগে বাংলাদেশ প্রকৌশল বিশ্ববিদ্যালয়ের (বুয়েট) নয়জন ছাত্রকে প্রশাসনের কাছে সোপর্দ করেছে ছাত্রলীগ। আজ সোমবার দুপুর ১২টার দিকে এ ঘটনা ঘটে।
ওই নয় ছাত্রের নাম-পরিচয় বা বিস্তারিত কিছু প্রাথমিকভাবে জানা যায়নি।
বুয়েটের নজরুল ইসলাম হল ছাত্রলীগের ভারপ্রাপ্ত সভাপতি আনোয়ার হাবিবের ভাষ্য, শিবিরের সঙ্গে জড়িত সন্দেহে গতকাল রোববার রাতে তারেক নামের এক ছাত্রকে জিজ্ঞাসাবাদ করা হয়। তাঁর দেওয়া তথ্যের ভিত্তিতে আরও আট ছাত্রকে আটক করা হয়। আজ তাঁদের বিশ্ববিদ্যালয় প্রশাসনের কাছে সোপর্দ করা হয়েছে। তাঁর দাবি, আটক হওয়া নয় ছাত্রের কাছে সুইসাইড ও বোমা হামলার নির্দেশনা, জঙ্গি তৎপরতার ভিডিওসহ বিভিন্ন জিনিসপত্র পাওয়া গেছে।
ঘটনার বিষয়ে কোনো মন্তব্য করতে রাজি হননি বুয়েটের ছাত্রকল্যাণ পরিদপ্তরের পরিচালক দেলাওয়ার হোসেন। তিনি বলেন, বিষয়টি খতিয়ে দেখে পরে বিস্তারিত তথ্য জানানো হবে।
