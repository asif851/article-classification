
রাজধানীর মোহাম্মদপুরে মোহাম্মদীয়া হাউজিং এলাকায় নির্মাণাধীন একটি ভবন থেকে মাথার ওপর ইট পড়ে বেসরকারি বিশ্ববিদ্যালয়ের এক ছাত্র গুরুতর আহত হয়েছেন। মো. আখিদুল ইসলাম নামের ওই ছাত্র এখন কোমায় রয়েছেন। তাঁর জীবন সংকটাপন্ন বলে চিকিৎসকেরা জানিয়েছেন। এ ঘটনায় ভবনের মালিক ও তাঁর ছেলেকে আটক করা হয়েছে। 
আখিদুল ইউনিভার্সিটি অব ডেভেলপমেন্ট অলটারনেটিভের (ইউডা) চারুকলা বিভাগের দ্বিতীয় বর্ষের ছাত্র। স্বজনেরা জানিয়েছেন, গতকাল শুক্রবার বেলা একটার দিকে মোহাম্মদীয়া হাউজিংয়ের ৭ নম্বর রোডের ১/বি নম্বরের বাড়িসংলগ্ন রাস্তা দিয়ে হেঁটে যাচ্ছিলেন আখিদুল। ওই ভবনের তিনতলায় নির্মাণকাজ চলছে। সেখান থেকে একটি ইট তাঁর মাথায় পড়ে। তাৎক্ষণিকভাবে পথচারীরা তাঁকে পঙ্গু হাসপাতালে নেন। পরে সেখান থেকে তাঁকে ঢাকা মেডিকেল কলেজ হাসপাতাল ও পরে স্কয়ার হাসপাতালে নেওয়া হয়। সেখানে অস্ত্রোপচারের পর তাঁকে আইসিইউতে রাখা হয়েছে। এখনো তাঁর জ্ঞান ফেরেনি। চিকিৎসকেরা জানিয়েছেন, আখিদুলের মস্তিষ্ক মারাত্মকভাবে ক্ষতিগ্রস্ত হয়েছে। তাঁর অবস্থা সংকটাপন্ন।এ ঘটনায় আখিদুলের দুলাভাই প্রচ্ছদশিল্পী মোস্তাফিজ কারিগর মোহাম্মদপুর থানায় অভিযোগ করেছেন। আহত শিক্ষার্থীর স্বজনেরা অবিলম্বে দোষীদের শাস্তি ও উপযুক্ত ক্ষতিপূরণ দাবি করেছেন। জানতে চাইলে মোহাম্মদপুর থানার ভারপ্রাপ্ত কর্মকর্তা জামাল উদ্দিন মীর বলেন, এ ঘটনায় ভবনটির মালিক মোশাররফ হোসেন ও তাঁর এক ছেলেকে শুক্রবার রাতে আটক করে থানায় আনা হয়েছে। তাঁদের জিজ্ঞাসাবাদ করা হচ্ছে। ঘটনাস্থল পরিদর্শন করা মোহাম্মদপুর থানার উপপরিদর্শক মো. ইয়াহিয়া বলেন, ভবনটি নির্মাণাধীন। তবে দুর্ঘটনার সময় ভবনটিতে নির্মাণকাজ চলছিল না বলে প্রাথমিকভাবে জানা গেছে। সেখানকার লোকজন জানিয়েছেন, বিয়েসংক্রান্ত একটি অনুষ্ঠান উপলক্ষে ওই ভবনটির তৃতীয় তলায় ব্যানার টানানো ও সাজানোর কাজ চলছিল। এ সময় কোনো কিছুর ধাক্কায় একটি ইট নিচে পড়ে যায়।
