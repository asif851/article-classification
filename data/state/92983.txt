
নির্দিষ্ট সময়ের মধ্যে সড়ক চলাচলের উপযোগী করতে না পারায় সড়ক ও জনপথ বিভাগের খুলনা অঞ্চলের অতিরিক্ত প্রধান প্রকৌশলী মোহাম্মদ আলীকে কারণ দর্শানোর নোটিশ দিয়েছেন যোগাযোগমন্ত্রী ওবায়দুল কাদের।আজ বুধবার বেলা সাড়ে ১১টায় যশোরের নোয়াপাড়ায় ঢাকা-খুলনা মহাসড়ক পরিদর্শনে যান যোগাযোগমন্ত্রী।এ সময় রাস্তা চলাচলের উপযোগী না দেখতে পেয়ে অতিরিক্ত প্রধান প্রকৌশলী মোহাম্মদ আলীকে কারণ দর্শানোর নোটিশ দেন তিনি।একই সঙ্গে এই সড়কটি চলাচল উপযোগী করতে যশোর, সাতক্ষীরা ও কুষ্টিয়ার নির্বাহী প্রকৌশলীকে অতিরিক্ত দায়িত্ব পালনের নির্দেশ দেন মন্ত্রী।সাংবাদিকদের ওবায়দুল কাদের বলেন, যশোর-খুলনা সড়কের ৬৬ কিলোমিটারের মধ্যে তিন কিলোমিটারের অবস্থা খুব খারাপ।এর ভেতরে দেড় কিলোমিটার সংস্কার করা হয়েছে।বাকি দেড় কিলোমিটারের অবস্থা খুবই নাজুক।এ কারণে মানুষের দুর্ভোগ বেড়েছে।
মন্ত্রী বলেন, ‘আমি মন্ত্রী হওয়ার পর সাতবার এই সড়কে এসেছি।কিন্তু  সড়কটি যোগাযোগের উপযোগী না হওয়ায় এক ঠিকাদারের কার্যাদেশ বাতিল করে নতুন ঠিকাদার নিয়োগ করা হয়েছে।ঈদের পর এই ঠিকাদারও যদি কাজ করতে না পারে, তবে জনস্বার্থে তাকেও বাতিল করা হবে।
আজ সকাল সাড়ে ১০টায় বিমানবন্দরে নেমে সড়কপথে ঢাকা-খুলনা মহাসড়ক পরিদর্শনে যান যোগাযোগমন্ত্রী।
