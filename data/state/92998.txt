
রাজধানীর গুলশানে বিএনপির চেয়ারপারসন খালেদা জিয়ার কার্যালয়ের প্রধান ফটকের তালা খোলা হয়েছে। আজ শুক্রবার সকাল ১০টার দিকে ফটকের তালা আবার খোলা দেখা গেছে। গতকাল বৃহস্পতিবার গুলশানের ওই কার্যালয়ের প্রধান ফটকের তালা গোপনে খুলে নেওয়ার পর রাতে আবার লাগিয়ে দেওয়া হয়। অবশ্য তালা খোলা ও লাগানোর কথা পুলিশের কেউ স্বীকার করেনি।সরেজমিনে দেখা যায়, প্রধান ফটকের সামনে দাঁড়ানো নারী পুলিশ সদস্যরা কিছুটা সরে অবস্থান নিয়েছেন। এ সময় ফটকের তালা খোলা দেখা যায়। প্রত্যক্ষদর্শী একাধিক সূত্র জানায়, গতকাল দুপুরের আগে কোনো এক সময় তালা খোলার পর বিকেল সাড়ে চারটার দিকে আবার আটকে দেওয়া হয়। সন্ধ্যার পর তা আবার খুলে দেওয়া হয়। এরপর রাত ১১টার দিকে শেষ দফায় আবার তালা লাগানো হয় বলে সংশ্লিষ্ট সূত্র জানায়।কার্যালয়ের সামনে আইনশৃঙ্খলা রক্ষাকারী বাহিনীর আগের মতো কড়াকড়ি রয়েছে। গুলশান-২-এর ৮৬ নম্বর সড়কে গিয়ে দেখা যায়, এই কার্যালয়ে ঢোকার ক্ষেত্রে আগের মতো কড়াকড়ি ব্যবস্থা রাখা হয়েছে। পাহারাও আগের মতো বহাল। কার্যালয়ের এক পাশে একটি জলকামান, আরেক পাশে দুটি প্রিজন ভ্যান আড়াআড়ি করে রাখা। ফটকের দুই পাশে ও কার্যালয়ের সামনে ৮৬ নম্বর সড়কের দুই মুখে পুরুষ পুলিশ সদস্যদের রাস্তা আটকে দায়িত্ব পালন করতে দেখা গেছে। এর মধ্যেই বিশিষ্টজনেরা সেখানে গিয়ে খালেদা জিয়ার সঙ্গে দেখা করেছেন। স্বজনেরা তাঁকে খাবার সরবরাহ করেন। খালেদা জিয়ার শারীরিক অবস্থা আগের মতো রয়েছে বলে জানা গেছে।
