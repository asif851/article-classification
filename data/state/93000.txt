
 
ঢাকার হজরত শাহজালাল বিমানবন্দরে শৌচাগারে ময়লার ঝুড়ি থেকে পরিত্যক্ত অবস্থায় ২ কেজি ৮০০ গ্রাম সোনা উদ্ধার করা হয়েছে। এগুলোর আনুমানিক মূল্য ১ কোটি ৪০ লাখ টাকা।
আজ বুধবার সন্ধ্যা ছয়টায় গোপন সংবাদ পেয়ে বিমানবন্দরের এক নম্বর বোর্ডিং ব্রিজের শৌচাগার থেকে সোনার বারের প্যাকেট উদ্ধার করে ঢাকা কাস্টম হাউসের প্রিভেনটিভ টিম। ঢাকা কাস্টম হাউসের সহকারী কমিশনার আহসানুল কবির বলেন, শৌচাগারের ভেতর ময়লার ঝুড়ির মধ্যে সাদা স্কচটেপ মোড়ানো দুটি প্যাকেট ছিল। এর একটিতে এক কেজি ওজনের দুটি ও ১০০ গ্রাম ওজনের ৮টি সোনার বার উদ্ধার করা হয়। যার মোট ওজন ২ কেজি ৮০০ গ্রাম। ধারণা করা হয়, পাচারের সুযোগ না পেয়ে চোরাচালানকারী সোনার বারগুলো ফেলে গেছে। এ বিষয়ে আইনগত ব্যবস্থা নেওয়া হচ্ছে।
