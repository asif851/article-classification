
‘সরকারবিরোধী নেতিবাচক খবর অতিরিক্ত গুরুত্ব দিয়ে প্রকাশের জন্য মন খারাপ হয়। আবার অন্য একাধিক পত্রিকা পড়লেও “প্রথম আলো” না পড়লে যেন মনে হয়, পত্রিকা পড়া হলো না।’ আজ শুক্রবার দিনাজপুর প্রেসক্লাব মিলনায়তনে মতবিনিময় সভায় এভাবেই পাঠকেরা প্রথম আলোর সমালোচনা করে বক্তব্য দেন।
বিকেল পাঁচটার দিকে শুরু হওয়া মতবিনিময় সভা ‘পাঠকের মুখোমুখি’ অনুষ্ঠানে প্রথম আলোর সহযোগী সম্পাদক আব্দুল কাইয়ুম পাঠকদের নানা প্রশ্নের উত্তর দেন। অনুষ্ঠানে সভাপতিত্ব করেন শহরের আদর্শ ডিগ্রি কলেজের অধ্যক্ষ মো. খালেকুজ্জামান।মতবিনিময় সভার শুরুতে আব্দুল কাইয়ুম পাঠকদের সামনে পাওয়ার পয়েন্টে ভিডিও ক্লিপের মাধ্যমে ‘প্রথম আলো’র ১৫ বছরের ধারাবাহিক পথচলার নানা দিক তুলে ধরেন। বস্তুনিষ্ঠ খবর প্রকাশ ছাড়াও গণিত অলিম্পিয়াড, ভাষা প্রতিযোগ, অ্যাসিড-আক্রান্তদের চিকিত্সা ও পুনর্বাসন, সিডর, আইলা, বন্যাদুর্গত, শীতার্ত মানুষের পাশে দাঁড়ানোসহ নানা সামাজিক কর্মকাণ্ডের বিবরণ তুলে ধরা হয়।দিনাজপুর সরকারি কলেজের সাবেক অধ্যক্ষ মো. ছফর আলী, অবসরপ্রাপ্ত প্রধান শিক্ষক মো. সফিকুল ইসলাম, হাজী মো. দানেশ বিজ্ঞান ও প্রযুক্তি বিশ্ববিদ্যালয়ের অধ্যাপক শাহাদাত্ হোসেন খান, রাজনীতিক আবুল কালাম আজাদ, দিনাজপুর জেলা ক্রীড়া সংস্থার সাধারণ সম্পাদক সুব্রত মজুমদার, ছাত্রলীগের জেলা আহ্বায়ক সৈকত পালসহ অনেকে বর্তমান সরকারের সমালোচনা করে নেতিবাচক খবর প্রকাশের জন্য ‘প্রথম আলো’র কঠোর সমালোচনা করেন। অন্যদিকে সিপিবি দিনাজপুর জেলা কমিটির সভাপতি মো. আলতাফ হোসাইন বাম ঘরানার রাজনৈতিক দল এবং সংগঠনগুলোর খবর প্রকাশে কম গুরুত্ব দেওয়ার অভিযোগ করেন। সেই সাথে তিনি অন্য একাধিক পত্রিকা পড়লেও ‘প্রথম আলো’ না পড়লে পত্রিকা পড়ার ক্ষেত্রে নিজের অতৃপ্তির কথা তুলে ধরেন।আদর্শ ডিগ্রি কলেজের ইংরেজি বিভাগের প্রভাষক রুবী আফরোজ অনেক সামাজিক কাজের প্রশংসা করে জেলা পর্যায়ের শিশু-কিশোরদের আঁকা ছবি ও লেখা প্রকাশের পরামর্শ দেন। বাসদের নেতা সারোয়ারুল হাসান কৃষি ও কৃষকের খবর প্রকাশে গুরুত্ব দেওয়ার আহ্বান জানান।অপরদিকে সাংস্কৃতিক কর্মী হারুন-অর রশিদ, রবিউল ইসলাম, শিক্ষক বিশ্বজিত্ দাস ‘প্রথম আলো’র বস্তুনিষ্ঠ সংবাদ, রস আলো, ছুটির দিনে, স্বপ্ন নিয়ে, অধুনা, নকশাসহ বিভিন্ন ক্রোড়পত্রের প্রশংসার পাশাপাশি পত্রিকায় বেশি বিজ্ঞাপন ছাপানোর সমালোচনা করে বক্তব্য দেন।
