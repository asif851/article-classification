
দেশের সব জেলায় আগামী এক মাসের মধ্যে যন্ত্রে পাঠযোগ্য পাসপোর্ট (এমআরপি) তৈরির কাজ শুরু হবে। আজ রোববার সংসদ ভবনে অনুষ্ঠিত সরকারি প্রতিশ্রুতি কমিটির বৈঠকে স্বরাষ্ট্র মন্ত্রণালয় এ তথ্য জানিয়েছে।
ইতিমধ্যে এ-সংক্রান্ত পরীক্ষামূলক প্রকল্পের আওতায় মাদারীপুর, লক্ষ্মীপুর, শরীয়তপুর, রাজবাড়ী ও নওগাঁয় আঞ্চলিক পাসপোর্ট কার্যালয় কাজ শুরু করেছে।
স্বরাষ্ট্র মন্ত্রণালয়ের উত্থাপিত নথিতে জানানো হয়েছে, দেশে ২০১০ সাল থেকে কেন্দ্রীয়ভাবে এমআরপি তৈরির কাজ শুরু হয়। বর্তমানে দেশের ৩১টি জেলায় ৩৪টি আঞ্চলিক পাসপোর্ট অফিস এবং বিদেশে বাংলাদেশের ৪৮টি দূতাবাসে এমআরপি তৈরির কাজ চালু রয়েছে। বাকি ৩১ জেলাতে এক মাসের মধ্যে এমআরপি তৈরি ও বিতরণের কাজ শুরু হবে।
বৈঠক শেষে কমিটির সদস্য হুইপ শহীদুজ্জামান সরকার সাংবাদিকদের বলেন, বৈঠকে পাসপোর্ট তৈরি করতে গিয়ে সাধারণ মানুষের হয়রানির বিষয়টি নিয়ে আলোচনা হয়। তখন মন্ত্রণালয় থেকে জানানো হয়, এক মাসের মধ্যে দেশের সব জেলায় এমআরপি তৈরির কাজ শুরু হবে। এতে সাধারণ মানুষের হয়রানি অনেকাংশে কমবে বলে কমিটি মনে করে।
সংসদ সচিবালয় থেকে জানানো হয়, বৈঠকে নবম সংসদে প্রধানমন্ত্রী ও স্বরাষ্ট্রমন্ত্রীর দেওয়া প্রতিশ্রুতির বাস্তবায়ন অগ্রগতি নিয়ে আলোচনা হয়। মন্ত্রণালয় জানিয়েছে, নবম সংসদে প্রধানমন্ত্রীর দেওয়া ৫৪টি প্রতিশ্রুতির মধ্যে ২৬টি বাস্তবায়িত হয়েছে। বাকিগুলো বাস্তবায়নাধীন। আরও জানানো হয়, নবম সংসদে প্রধানমন্ত্রী প্রতিটি উপজেলায় একটি করে ফায়ার সার্ভিস স্টেশন চালুর প্রতিশ্রুতি দিয়েছিলেন। সেই আলোকে এখন পর্যন্ত ৪৯৬টি উপজেলার মধ্যে ২৭৩টিতে ফায়ার সার্ভিস স্টেশন চালু হয়েছে। এই সরকারের মেয়াদে বাকিগুলোতেও ফায়ার সার্ভিস স্টেশন স্থাপন করা হবে।
বৈঠকে প্রতিশ্রুতি কমিটি নৌপথে যাত্রীদের জানমালের নিরাপত্তার জন্য পদ্মার বিভিন্ন গুরুত্বপূর্ণ অংশে নৌ-পুলিশ ফাঁড়ি স্থাপনের সুপারিশ করেছে।
কমিটির সভাপতি কাজী কেরামত আলীর সভাপতিত্বে অনুষ্ঠিত বৈঠকে কমিটির সদস্য শহীদুজ্জামান সরকার, এ কে এম শাহজাহান কামাল, আবদুল মজিদ খান, মীর মোস্তাক আহমেদ প্রমুখ অংশ নেন।
