
নীলফামারীতে হারুন-অর-রশীদ (২৭) নামের ভুয়া এক চিকিৎসককে এক বছরের কারাদণ্ড, এক লাখ টাকা জরিমানা, অনাদায়ে আরও তিন মাসের কারাদণ্ড দিয়েছেন ভ্রাম্যমাণ আদালত। আজ শুক্রবার বেলা একটার দিকে নির্বাহী ম্যাজিস্ট্রেট আবু হাসান ভ্রাম্যমাণ আদালতের মাধ্যমে এ সাজা দেন। 
ওই এলাকার কয়েকজন বাসিন্দা জানান, অবৈধভাবে জেলা সদরের গোরগ্রাম ইউনিয়নের ভবানীগঞ্জ হাটে ভাড়া বাড়িতে ‘আর এক্স হাসপাতাল’ খুলে চিকিৎসা দিচ্ছিলেন হারুন অর রশীদ। প্রায় সাড়ে তিন বছর ধরে তিনি চিকিৎসা দিচ্ছেন। তাঁর অপচিকিৎসায় এলাকার অনেক মানুষ ক্ষতিগ্রস্ত হয়েছেন।
গোড়গ্রাম ইউনিয়ন পরিষদের ইউপি চেয়ারম্যান রেয়াজুল ইসলাম বলেন, বিষয়টি জেলা স্বাস্থ্য বিভাগের নজরে এলে শুক্রবার নির্বাহী ম্যাজিস্ট্রেটের নেতৃত্বে র‍্যাব সদস্যরা ওই হাসপাতালে অভিযান চালান। এ সময় বৈধ কাগজপত্র দেখাতে না পারায় হারুন-অর-রশীদকে সাজা দেন ভ্রাম্যমাণ আদালত।
জেলা স্বাস্থ্য বিভাগের চিকিৎসা কর্মকর্তা মো. মনিরুজ্জামান বলেন, একজন নির্বাহী ম্যাজিস্ট্রেটের নেতৃত্বে সেখানে অভিযান চালানো হয়। অভিযানকালে ল্যাব, হাসপাতাল এবং চিকিৎসক হিসেবে হারুন-অর-রশীদ বৈধ কোনো কাগজপত্র দেখাতে পারেননি।
নির্বাহী ম্যাজিস্ট্রেট ও ভ্রাম্যমাণ আদালতের বিচারক আবু হাসান বলেন, ‘চিকিৎসক, ক্লিনিক এবং প্যাথলজির কোনো বৈধতা না থাকায় ভ্রাম্যমাণ আদালতে ২০০৯ সালের ভোক্তা অধিকার সংরক্ষণ আইনের ৫২ ধারায় হারুন-অর-রশীদকে এক বছরের কারাদণ্ড, এক লাখ টাকা জরিমানা, অনাদায়ে আরও তিন মাসের কারাদণ্ড দেওয়া হয়েছে।’ র‍্যাব-১৩ নীলফামারী ক্যাম্পের কমান্ডার অতিরিক্ত পুলিশ সুপার মো. আবুল কাশেম বলেন, জেলা স্বাস্থ্য বিভাগের দেওয়া তথ্যের ভিত্তিতে শুক্রবার ওই হাসপাতালে অভিযান পরিচালনা করে ভুয়া ওই চিকিৎসককে আটক করা হয়। সাজাপ্রাপ্ত হারুন-অর-রশীদকে বিকেলে জেলা কারাগারে পাঠানো হয়েছে।
