
বঙ্গবন্ধু শেখ মুজিবুর রহমান ‘জয় বাংলা’ বলেই ৭ মার্চের ভাষণ শেষ করেছিলেন। ঢাকা বিশ্ববিদ্যালয়ের ইংরেজি বিভাগের অধ্যাপক ও কথাসাহিত্যিক সৈয়দ মনজুরুল ইসলাম গতকাল রোববার বলেছেন, বঙ্গবন্ধু ওই ভাষণের শেষে ‘জয় পাকিস্তান’ বলেননি।বিশ্ববিদ্যালয়ের আর সি মজুমদার আর্টস অডিটোরিয়ামে আয়োজিত ‘আমাদের ইতিহাসে বঙ্গবন্ধু’ শীর্ষক বিশেষ বক্তৃতা অনুষ্ঠানের আলোচনায় সভাপতির বক্তব্য দেন অধ্যাপক মনজুরুল ইসলাম। তিনি বলেন, তিনি বঙ্গবন্ধুর ৭ মার্চের ঐতিহাসিক ভাষণের সময় ওই সমাবেশে উপস্থিত হয়ে দোভাষী হিসেবে ব্রিটেনের একজন রেডিও সাংবাদিকের সঙ্গে কাজ করেন। অনুবাদের জন্য বঙ্গবন্ধুর বক্তব্যের প্রতিটি শব্দ স্পষ্টভাবে শুনতে হয়েছিল। ‘জয় বাংলা’ বলে বঙ্গবন্ধু যেভাবে ভাষণটা শেষ করেছিলেন, সেখান থেকে উঠে গিয়ে আবার ‘জয় পাকিস্তান’ বলার কোনো কারণ থাকতে পারে না। ইতিহাসের এ সত্যটা পরিষ্কার হওয়া উচিত।উচ্চতর মানববিদ্যা গবেষণা কেন্দ্র আয়োজিত ওই অনুষ্ঠানে বিশেষ বক্তৃতা করেন রাজশাহী বিশ্ববিদ্যালয়ের অর্থনীতি বিভাগের সাবেক অধ্যাপক সনৎকুমার সাহা। তিনি বলেন, বাংলাদেশ নামের এই রাষ্ট্রের স্বপ্ন-সাধনায় ও তার রূপ নির্মাণে বাঙালি পরিচয়কে একক মহিমায় সংহত করায় বঙ্গবন্ধুর ভূমিকাকে সার্বিকভাবে বুঝতে হলে সবার আগে এই ভূখণ্ডের মানব-ইতিহাসের ধারাবাহিক বিকাশের দিকে নজর দিতে হবে।কেন্দ্রের পরিচালক অধ্যাপক কাজল বন্দ্যোপাধ্যায়ের সঞ্চালনায় অনুষ্ঠানে প্রধান অতিথি ছিলেন ঢাকা বিশ্ববিদ্যালয়ের প্রো-ভাইস চ্যান্সেলর (শিক্ষা) অধ্যাপক নাসরীন আহমাদ, বিশেষ অতিথি ছিলেন কলা অনুষদের ডিন মো. আখতারুজ্জামান।মূল বক্তৃতায় সনৎকুমার সাহা আরও বলেন, বঙ্গবন্ধুর বিরুদ্ধে যে চক্রান্ত চলছে, এটা দেশি-বিদেশি অনেক সূত্র থেকে তাঁকে জানিয়ে সতর্ক করা হয়। তবু তিনি কেন নিজের সুরক্ষার কোনো উদ্যোগ নেননি, এটা অনেককে ধাঁধায় ফেলে। একটা অনুমান, এই দেশেরই জনগণ যখন তাঁকে জাতির পিতা বলে স্বতঃস্ফূর্ত কৃতজ্ঞতায় সম্বোধন করেছে, তখন তিনি এই জনসমগ্র থেকে নিজেকে বিচ্ছিন্ন করার কথা মেনে নিতে পারেননি। তেমন করলে, তাঁর কাছে তা আত্মখণ্ডনের নামান্তর হতো।
