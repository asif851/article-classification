
বিএনপির চেয়ারপারসন খালেদা জিয়ার বিরুদ্ধে করা ১১টি মামলার শুনানি পিছিয়ে নতুন তারিখ আগামী ১৪ মার্চ ধার্য করেছেন আদালত। আজ সোমবার ঢাকার মহানগর দায়রা জজ মো. কামরুল হোসেন মোল্লা এই তারিখ ধার্য করেন।
ওই আদালতের সরকারি কৌঁসুলি তাপস কুমার পাল প্রথম আলোকে বলেন, আজ আদালতে খালেদা জিয়ার পক্ষে সময় চেয়ে আবেদন করেন তাঁর আইনজীবীরা। তাঁরা আদালতকে বলেন, খালেদা জিয়া অসুস্থ। বিদেশি নাগরিকদের সঙ্গে তাঁর একটি বৈঠক রয়েছে।
এ সময় আদালত খালেদা জিয়ার আইনজীবীর উদ্দেশে বলেন, অনেকবারই সময় নেওয়া হয়েছে, এই শেষবারের মতো সময় আবেদন মঞ্জুর করা হলো। পরবর্তী তারিখে অবশ্যই খালেদা জিয়াকে হাজির করবেন।
সরকারি কৌঁসুলি জানান, আজ দারুস সালাম থানায় করা আটটি মামলার অভিযোগ গঠনের শুনানির জন্য দিন ধার্য ছিল। যাত্রাবাড়ী থানায় করা দুটি মামলার মধ্যে একটি মামলার অভিযোগ গঠনের শুনানি ও আরেকটি মামলার অভিযোগ আমলে নেওয়ার জন্য দিন ধার্য ছিল। এ ছাড়া খালেদা জিয়ার বিরুদ্ধে করা রাষ্ট্রদ্রোহের মামলায় উচ্চ আদালতের আদেশ দাখিলের জন্যও আজ দিন ধার্য ছিল। সব কটি মামলারই শুনানির দিন ধার্য করা হয়েছে আগামী ১৪ মার্চ।
