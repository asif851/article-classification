
ঘণ্টাখানেক মেলায় ঘুরেছে আরিব আবদুল্লাহ। মায়ের সঙ্গে এসেছে বইমেলায়। হেমেলিনের বাঁশিওয়ালা নামের একটি বই ওর হাতে। জিজ্ঞেস করি, ‘বই কিনলে?’ ‘কিনলাম।’ বলে হাতে ধরা বইটি দেখিয়ে দেয়। ‘বয়স কত?’ ‘পাঁচ।’ ‘কোন স্কুলে পড়ো?’ ‘আমার স্কুলে।’ ‘ও, আচ্ছা। আর বই কিনবে না?’ ‘না, কিনব না। মায়ের কাছে আর টাকা নেই।’খুব ইচ্ছে হলো ওকে একটা বই কিনে দিতে। আহা রে বেচারা! কিন্তু উত্তর বাড্ডা থেকে আসা এই পরিবারের প্রধান ব্যক্তি জানিয়ে দেন, আর টাকা নেই ঠিকই, কিন্তু আরও কিছু বই কেনা হয়েছে, যা আছে মায়ের ব্যাগে।বইমেলার একটা বড় আকর্ষণ শিশুদের নিয়ে পারিবারিক ভ্রমণ। অনেকেই এসেছেন তাঁদের সন্তানদের নিয়ে। জানতে ইচ্ছে করে, কী ধরনের বই পছন্দ করছে এই শিশুরা।রাজারবাগ থেকে মা-বাবাকে নিয়ে এসেছে দুই বোন। অম্বিকা রায় আর অমৃতা রায়। ওরা কিনেছে রঙিন আলোর ছবি নামে একটি ছড়ার বই। তালিকায় আছে গল্প আর ছড়ার বই। তাওহিদী তাওফিক দেখছিল সাকিব আল হাসানের লেখা হালুম বইটি। ওর বোন মরিয়ম আক্তার জানায়, বইয়ের খুব নেশা তাওফিকের। তাওফিককে বয়স জিজ্ঞেস করলে ও বলে, ‘এইট প্লাস।’ ‘কোন ধরনের বই পছন্দ?’ ‘ভূতের বই কিনব।’১০ বছর বয়সী বর্ণমালা ধানমন্ডি থেকে এসেছিল মা আর খালার সঙ্গে। রুদ্র মুস্তাফার যে গল্প লেখা হয়নি বইটির মোড়ক খোলার অনুষ্ঠানে এসেছিল ও। মা সুমনা সোমা কথা দিয়েছেন, মনকাড়া কিছু বই কিনে দেবেন। বর্ণমালা অগ্রাধিকার দেবে ভূত আর ছড়ার বই। ক্লাস ফোরের ছাত্র আরিফুল ইসলাম এসেছে কেরানীগঞ্জ থেকে। বড় বোন আর মা আছে সঙ্গে। রকিব হাসানের ভয়াল দ্বীপের গল্প কিনেছে। আরও কিনবে। ওকে বলি, ‘মেলায় আসতে ভালো লাগে?’ একমুখ হাসি ছড়িয়ে বড় বোন আশা চৌধুরীর দিকে তাকিয়ে ও বলে, ভালো লাগবে না! এখানে তো শুধু বাংলাদেশের বই, বাংলাদেশের ভূতের বই!প্রথমা প্রকাশনের সামনে ভিড়ের মধ্যে দাঁড়িয়ে ১২ বছরের আসিফ সংগ্রহ করে নেয় আবুল বাসার অনূদিত স্টিফেন হকিংয়ের দ্য থিওরি অব এভরিথিং মহাবিশ্বের জন্ম ও শেষ পরিণতি বইটি। মা ছিলেন সঙ্গে। ‘তুমি এই বইটি কিনলে কেন?’ ‘বিজ্ঞান নিয়ে আমার অনেক আগ্রহ। আগে শুধু সায়েন্স ফিকশন পড়তাম। এখন পড়ি বিজ্ঞানের বই।’বাংলা একাডেমির তথ্যানুযায়ী মেলায় গতকাল এসেছে ১৪১টি নতুন বই। এর মধ্যে প্রথমা এনেছে সুমন রহমানের গল্পগ্রন্থ নিরপরাধ ঘুম। নবযুগ এনেছে রামেন্দু মজুমদার সম্পাদিত বাংলাদেশের নির্বাচিত নাটক। চারুলিপি এনেছে জাহানারা ইমামের জীবন বহে নিরবধি। কথা প্রকাশ এনেছে ইমতিয়ার শামীমের গল্পগ্রন্থ কাল অকাল। ঋজু প্রকাশ এনেছে কামরান পারভেজের গল্পগ্রন্থ অবেলার গল্প। নবরাগ এনেছে নাজমুল হক নান্নুর প্রবন্ধ ইতিহাসের ধারায় ফিদেল কাস্ত্রো। বেহুলা বাংলা এনেছে আলিফ আশরাফের কাব্যগ্রন্থ মাটির নোলক। ভিন্নমাত্রা প্রকাশনী এনেছে আবদুল্লাহ শুভ্রর কাব্যগ্রন্থ ফাগুন রাঙা শব্দ।
