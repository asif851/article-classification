
রাজশাহীতে বোমা তৈরির সরঞ্জামসহ জামাআতুল মুজাহিদীন বাংলাদেশের (জেএমবি) সক্রিয় দুই এহসার সদস্যকে আটক করেছে র‌্যাব। গতকাল মঙ্গলবার দিবাগত রাত তিনটার দিকে রাজশাহী নগরের কাশিয়াডাঙ্গা এলাকা থেকে তাঁদের আটক করা হয়।
আটক দুজন হলেন দিনাজপুরের পার্বতীপুর উপজেলার পশ্চিম শেরপুর গ্রামের আতিউল্লাহ সরকার (২৩) ও গাইবান্ধার পলাশবাড়ি উপজেলার কুমেদপুর গ্রামের মোকসেদুল ইসলাম (২২)।
র‌্যাব-৫-এর মেজর এ এম আশরাফুল ইসলাম জানান, এই দুই জেএমবি সদস্যের কাছ থেকে এক কেজি গানপাউডারসহ বোমা তৈরির বিভিন্ন সরঞ্জাম জব্দ করা হয়েছে। এর মধ্যে রয়েছে কাচের বোতল, সুইচ, সার্কিট, স্কচটেপ, ব্যাটারি, সুপার গ্লু, আঠা, কাঁটা, ইলেকট্রিক তার, মুখ ফুটো করা জর্দার কোটা ইত্যাদি।
রাবের এই কর্মকর্তা জানান, রাত তিনটার দিকে দেশ ট্রাভেলসের বাস থেকে তাঁরা দুজন নগরের কাশিয়াডাঙ্গা এলাকায় নামেন। তাঁদের পেছনে ব্যাগ দেখে টহলরত র‌্যাব সদস্যদের সন্দেহ হয়। র‌্যাব তাঁদের ব্যাগ তল্লাশি করার উদ্যোগ নিলেই তাঁরা দৌড় দেন। পরে তাঁদের ধরা হয়। স্থানীয় লোকজনের সামনেই তাঁদের ব্যাগ থেকে তাৎক্ষণিকভাবে বোমা তৈরির বিভিন্ন উপকরণ পাওয়া যায়। তিনি বলেন, ধারণা করা হচ্ছে, সামনে ৮ তারিখের মামলার রায়কে কেন্দ্র করে কোনো ধরনের নাশকতা সৃষ্টির উদ্দেশ্য নিয়েও তাঁরা রাজশাহীতে আসতে পারেন।
মেজর আশরাফুল ইসলাম বলেন, আটক ব্যক্তিদের র‌্যাব-৫-এর কার্যালয়ে নিয়ে জিজ্ঞাসাবাদ করা হচ্ছে। জিজ্ঞাসাবাদ শেষ হলে তাঁদের নগরের রাজপাড়া থানায় হস্তান্তর করা হবে। থানায় অস্ত্র ও বিস্ফোরকদ্রব্য নিয়ন্ত্রণ এবং সন্ত্রাসবিরোধী আইনে তাঁদের বিরুদ্ধে মামলা করা হবে।
