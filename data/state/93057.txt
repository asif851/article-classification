
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, দলীয় সরকারের অধীনে নির্বাচনের ফন্দি যেকোনো মূল্যে প্রতিহত করা হবে। আজ বৃহস্পতিবার গণমাধ্যমে পাঠানো এক বিবৃতিতে ফখরুল এ কথা বলেন। স্বেচ্ছাসেবক দলের সাধারণ সম্পাদক মীর সরাফত আলী ও সাংগঠনিক সম্পাদক শফিউল বারীকে গ্রেপ্তারের নিন্দা ও প্রতিবাদ জানান তিনি।
ফখরুল অভিযোগ করেন, সরকার নানা সহিংসতার পাশাপাশি গ্রেপ্তার অভিযান চালিয়ে বিরোধী দলের অস্তিত্ব শূন্য করে দেওয়ার প্রক্রিয়া চালাচ্ছে।
বিবৃতিতে মির্জা ফখরুল ইসলাম আলমগীর বলেন, বর্তমান নিষ্ঠুর শাসকগোষ্ঠী বিরোধী দল, মত ও সমালোচনা সহ্য করতে পারছে না।
ফখরুল বলেন, ‘আওয়ামী লীগ মানুষের ন্যায়সংগত দাবি অগ্রাহ্য করে তাদের নীলনকশা অনুযায়ী নিজেদের অধীনে নির্বাচন করার পাঁয়তারা করছে। বিরোধী দলকে দমানোর জন্য নির্বিচারে গ্রেপ্তার চালিয়ে দলীয় সরকারের অধীনে নির্বাচন করার ফন্দি যেকোনো মূল্যে প্রতিহত করা হবে।’
বিএনপির ভারপ্রাপ্ত মহাসচিব অবিলম্বে স্বেচ্ছাসেবক দলের শীর্ষ দুই নেতার মুক্তির দাবি জানান।
