
চালের আমদানি শুল্ক প্রত্যাহারের পক্ষে আবার মত দিয়েছেন খাদ্যমন্ত্রী কামরুল ইসলাম। বাংলাদেশ চালকল মালিক সমিতির পক্ষ থেকেও একই দাবি তোলা হয়েছে। আজ বৃহস্পতিবার খাদ্য অধিদপ্তরের সম্মেলনকক্ষে চালকল মালিকদের সঙ্গে খাদ্য মন্ত্রণালয় ও খাদ্য অধিদপ্তরের বৈঠকে এ বিষয়ে মত দেন তাঁরা। পরে সংবাদ সম্মেলনে এসব কথা জানান।
সংবাদ সম্মেলনে খাদ্যমন্ত্রী বলেন, দেশে বর্তমানে চালের কোনো সংকট নেই। কিছু অসাধু ব্যবসায়ী হাওরে ফসলহানির সুযোগ নিয়ে কৃত্রিমভাবে চালের দাম বাড়িয়ে দিচ্ছেন। চালকল মালিকদের পক্ষ থেকে মন্ত্রণালয়ের কাছে মজুত সম্পর্কে যে প্রতিবেদন দেওয়া হয়েছে, এতে দেখা গেছে, তাদের কাছে তেমন মজুত নেই। কিছু অসাধু ব্যবসায়ী এসব কাজ করছেন।
অসাধু ব্যবসায়ীদের এই তৎপরতা রোধে খাদ্য মন্ত্রণালয় কী করছে—সাংবাদিকেরা এমন প্রশ্ন তুললে মন্ত্রী বলেন, এটা বাণিজ্য মন্ত্রণালয়ের ব্যাপার। তারাই বিষয়টি তদারকি করছে।
দেশে খাদ্যসংকট নেই। এরপরও কেন চাল আমদানির প্রশ্ন উঠছে—এমন প্রশ্নের জবাবে মন্ত্রী বলেন, চাল আমদানি হলে ব্যবসায়ীরা এই অসৎ তৎপরতা চালাতে পারবেন না। তবে চাল আমদানির অনুমতি দেওয়ার বিষয়টি সরকারের বিবেচনার জন্য পাঠানো হয়েছে। তাঁরা এ বিষয়ে চূড়ান্ত সিদ্ধান্ত দেবেন।
সংবাদ সম্মেলনে খাদ্য অধিদপ্তরের মহাপরিচালক বদরুল হাসান ও চালকল মালিক সমিতির নেতারা উপস্থিত ছিলেন।
