
বিনিয়োগ বোর্ডের সাবেক পরিচালক এম জালালুল হাইকে আনুষ্ঠানিকভাবে জাপানের সর্বোচ্চ বেসামরিক সম্মান ‘অর্ডার অব দ্য রাইজিং সান’-এ ভূষিত করেছে জাপান। গতকাল শুক্রবার বাংলাদেশে নিযুক্ত জাপানের রাষ্ট্রদূত মাসাতো ওয়াতানাবের বাসভবনে তাঁকে এই সম্মানে ভূষিত করা হয়। জাপান-বাংলাদেশের অর্থনৈতিক সম্পর্ক ও সহযোগিতা সুদৃঢ় করার ক্ষেত্রে অবদানের স্বীকৃতিস্বরূপ জাপান সরকার এই খেতাব দেয়।গতকাল আনুষ্ঠানিক খেতাব প্রদান অনুষ্ঠানে বাংলাদেশে জাপানি বিনিয়োগ ও দুই দেশের মধ্যে অর্থনৈতিক সম্পর্ক জোরদারের ক্ষেত্রে জালালুল হাইয়ের অবদানের প্রশংসা করেন জাপানের রাষ্ট্রদূত ওয়াতানাবে। তাঁর আগে আরও পাঁচজন বাংলাদেশি এই পুরস্কারে ভূষিত হন। জালালুল হাই ২০০৪-০৫ সালে বিনিয়োগ বোর্ড চট্টগ্রাম বিভাগীয় কার্যালয়ের প্রধান ছিলেন। বিজ্ঞপ্তি।
