
এবার আইন বিষয়ে স্নাতক ডিগ্রি পেয়েছেন স্বামীর নির্যাতনে দৃষ্টিশক্তি হারানো ঢাকা বিশ্ববিদ্যালয়ের আন্তর্জাতিক সম্পর্ক বিভাগের সহকারী অধ্যাপক রুমানা মনজুর। কানাডার ইউনিভার্সিটি অব ব্রিটিশ কলাম্বিয়ার (ইউবিসি) পিটার এ অ্যালার্ড স্কুল অব ল থেকে স্নাতক পরীক্ষায় উত্তীর্ণ হন তিনি। এ উপলক্ষে গত বুধবার চ্যান শুন কনসার্ট হলে আয়োজিত অনুষ্ঠানে বক্তব্য দেন তিনি।
সিবিসি নিউজের এক প্রতিবেদনে বলা হয়েছে, হাজারখানেক মানুষের উপস্থিতিতে বক্তব্য দেন রুমানা। সেখানে উপস্থিত ছিলেন তাঁর ১১ বছরের মেয়ে। পাঁচ বছর আগে মেয়ের সামনেই নির্যাতনের শিকার হয়েছিলেন তিনি।
সমবেতদের উদ্দেশে রুমানা মনজুর বলেন, ‘ওই ভয়াবহ হামলা, জীবনশঙ্কায় ফেলা হামলার কারণে আমি অন্ধ হয়েছি। এই পৃথিবীকে আমি আর দেখতে পাই না। হামলার পর অনেকেই আমাকে সাহায্য করেছেন। তবে আমি যখন হারিয়ে গিয়েছিলাম তখন ইউবিসি আমাকে পথ দেখিয়েছে। ইউবিসি পরিবারের সমর্থন ছাড়া আইন পড়া আমার পক্ষে সম্ভব হতো না।’ তিনি বিশেষ ধন্যবাদ জানান অ্যালার্ড ল স্কুলের ডিন ক্যাথরিন ডুভার্নকে।
অনুষ্ঠানের পর রুমানার প্রশংসা করে ডিন ক্যাথরিন ডুভার্ন বলেন, ‘তিনি অনন্য, নিজের পথ তিনি নিজে তৈরি করেছেন।’
২০১১ সালের ৫ জুন ঢাকায় ধানমণ্ডির বাসায় স্বামী হাসান সাইদের নির্যাতনের শিকার হন রুমানা মনজুর। ওই হামলায় নাকে ক্ষত হওয়ার পাশাপাশি দৃষ্টিশক্তি হারান তিনি। ওই ঘটনার সময়ে তিনি ইউবিসিতে রাষ্ট্রবিজ্ঞানে স্নাতকোত্তর করছিলেন। দৃষ্টিশক্তি হারানোর পর দুই বছরের মাথায় ইউবিসি থেকে রাষ্ট্রবিজ্ঞানে স্নাতকোত্তর ডিগ্রি অর্জন করেন তিনি। এর পর আইন বিষয়ে পড়া শুরু করেন। এর কারণ হিসেবে তিনি বলেছিলেন, ‘বাংলাদেশে পারিবারিক নির্যাতন ও আইনি ব্যবস্থার বাস্তবতা উপলব্ধি করে আমি এ বিষয়ে পড়তে আগ্রহী হয়েছি।’
