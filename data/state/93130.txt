
নড়াইলের লোহাগড়ায় দুর্বৃত্তদের হামলায় সাবেক বিএনপি নেতা বেবী গাজী (৫০) নিহত হয়েছেন। আজ শনিবার বিকেল পাঁচটার দিকে উপজেলার কোটাকোল ইউনিয়নের ধলইতলা গ্রামে এ ঘটনা ঘটে। 
বেবী গাজী ধলইতলা গ্রামের আলতাফ গাজীর ছেলে। উপজেলা বিএনপির যুগ্ম সাধারণ সম্পাদক টিপু সুলতান জানান, বেবী গাজী ইউনিয়ন যুবদলের সাবেক সভাপতি, ইউনিয়ন বিএনপির সাবেক যুগ্ম সাধারণ সম্পাদক ও জেলা বিএনপির কার্যকরী পরিষদের সাবেক সদস্য ছিলেন।
প্রত্যক্ষদর্শীরা জানান, বেবী গাজী লোহাগড়া থেকে মোটরসাইকেলে করে ধলইতলা গ্রামে তাঁর বাড়ি ফিরছিলেন। গ্রামের নওশের শেখের বাড়ির পাশে রাস্তার ওপর ১০-১২ জন দুর্বৃত্ত তাঁর মোটরসাইকেলের গতিরোধ করে দা দিয়ে তাঁকে এলোপাতাড়ি কোপাতে থাকে। মৃত্যু নিশ্চিত করতে তাঁর হাত ও পায়ের রগ কেটে দুর্বৃত্তরা পালিয়ে যায়।
নিহত বেবী গাজীর মেজ ছেলে রাজীব গাজী অভিযোগ করেন, ‘গ্রামের শাহীন ও কুটিমিয়ার নেতৃত্বে ১০-১২ জন তাঁকে হত্যা করেছে বলে জানতে পেরেছি।’
লোহাগড়া থানা ভারপ্রাপ্ত কর্মকর্তা (ওসি) মো. কামরুজ্জামান বলেন, ‘হত্যাকাণ্ডের কারণ এখনো বোঝা যাচ্ছে না। সন্ত্রাসীদের গ্রেপ্তারে পুলিশ অভিযান চালাচ্ছে।’
