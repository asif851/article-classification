
বিডিআর হত্যা মামলার রায়ে তৃতীয় মহানগর দায়রা জজ আখতারুজ্জামান ‘মিথ্যাচার’ করেছেন বলে অভিযোগ করেছেন ওই মামলায় রাষ্ট্রপক্ষের প্রধান কৌঁসুলি আনিসুল হক। আজ দুপুরে তিনি টেলিফোনে প্রথম আলো ডটকমকে বলেন, ‘আমি জানি না, কী কারণে বিচারক রায়ে মিথ্যার আশ্রয় নিলেন।’বিডিআর হত্যা মামলায় রায়ে বিচারক মন্তব্য করেন, ওই মামলার বিচার চলাকালে রাষ্ট্রপক্ষের কৌঁসুলি আনিসুল হক ও মোশাররফ হোসেন কাজল অসহযোগিতা করেছেন।রায়ে বিচারক আখতারুজ্জামান এ মামলায় রাষ্ট্রপক্ষের প্রধান কৌঁসুলি আনিসুল হকের নাম উল্লেখ করে বলেন, এ মামলার যুক্তিতর্ক শেষ হওয়ার পর প্রধান কৌঁসুলি আনিসুল হক ও আরেক কৌঁসুলি মোশাররফ হোসেনের কাছ থেকে তিনি মামলার নথি (কেস ডকেট) চেয়ে পাঠান। কিন্তু তাঁরা সেটা দেননি। রায় ঘোষণার আগের দিন বিকালে মোশাররফ হোসেন সেই নথি তাঁর কাছে পাঠিয়ে দেন।এ ব্যাপারে রাষ্ট্রপক্ষের প্রধান কৌঁসুলি আনিসুল হক বলেন, ‘গত ৩০ অক্টোবর আমি বিদেশ চলে যাই। আর ফিরে আসি ১২ নভেম্বরে। রায় ঘোষণার আগে ও পরে আমি ছিলাম বিদেশে। তা হলে কী করে তিনি আমার কাছে নথি চাইলেন?’ তিনি বলেন, রায় ঘোষণার তারিখ পরিবর্তনের পর বিচারকের সঙ্গে তাঁর কোনো ধরনের যোগাযোগ হয়নি। কোনো চিঠিও তিনি দেননি। রায়ে যা বলা হয়েছে, তা সঠিক নয় বলে মন্তব্য করেন আনিসুল হক।
আইনজীবী আনিসুল হক ব্রাহ্মণবাড়িয়া-৪ আসন থেকে আওয়ামী লীগের প্রার্থী হয়ে নির্বাচন করছেন।
প্রসঙ্গত, গত ৫ নভেম্বর বিডিআর হত্যা মামলার রায় ঘোষণা করেন তৃতীয় মহানগর দায়রা জজ আখতারুজ্জামান। রায়ে পিলখানায় ৫৭ সেনা কর্মকর্তাসহ ৭৪ জনকে হত্যার দায়ে ডিএডি তৌহিদসহ ১৫২ জনের ফাঁসির আদেশ দেওয়া হয়। আর বিএনপির নেতা নাসির উদ্দিন পিন্টু ও স্থানীয় আওয়ামী লীগ নেতা তোরাব আলীসহ ১৬১ জনের যাবজ্জীবন কারাদণ্ড দেওয়া হয়। এর ছাড়া সর্বোচ্চ ১০ বছরের কারাদণ্ডসহ বিভিন্ন মেয়াদে সাজার আদেশ হয়েছে ২৫৬ জনের। খালাস পান ২৭৭ জন।
