
কানাডার উচ্চপর্যায়ের একটি প্রতিনিধিদল হেফাজতে ইসলামের আমির শাহ আহমদ শফীর সঙ্গে দেখা করেছে। কানাডার প্রধানমন্ত্রীর রাজনৈতিক সচিব জেমস স্টোনের নেতৃত্বে প্রতিনিধিদলটি গতকাল সোমবার সন্ধ্যায় চট্টগ্রামের হাটহাজারীর দারুল উলুম মঈনুল ইসলাম মাদ্রাসায় যায়। সেখানে হেফাজতের আমিরের সঙ্গে বাংলাদেশের বর্তমান পরিস্থিতি, ইসলামি দলগুলোর সঙ্গে হেফাজতের সম্পর্ক, সংখ্যালঘু সম্প্রদায়ের অধিকার এবং রোহিঙ্গা সংকটসহ বিভিন্ন বিষয়ে কথা বলেন তাঁরা।কানাডার প্রতিনিধিদলের সঙ্গে আলোচনার সময় সেখানে উপস্থিত ছিলেন হেফাজতের যুগ্ম মহাসচিব মঈনুদ্দিন রুহী। আলোচনার বিষয়ে মঙ্গলবার রাতে তিনি মোবাইলে প্রথম আলোকে বলেন, রাজনীতির সঙ্গে হেফাজতের কোনো সম্পৃক্ততা আছে কি না, তা কানাডার প্রতিনিধিদল জানতে চায়। এর জবাবে হেফাজতের আমির বলেছেন, রাজনীতির সঙ্গে তাঁদের কোনো সম্পৃক্ততা নেই। কওমি আলেমরা কোনো রাজনৈতিক দলের সঙ্গে জড়িত নন। তবে ইসলামি দলগুলোর প্রতি হেফাজতের সমর্থন রয়েছে। আকিদাগত (নীতিগত) পার্থক্য থাকায় জামায়াতে ইসলামীকে সমর্থন করে না হেফাজত।
এদিকে মঙ্গলবার রাতে ওই বৈঠক নিয়ে হেফাজতের পক্ষ থেকে সংবাদ বিজ্ঞপ্তি পাঠানো হয়। এতে বলা হয়, হেফাজতের আমিরকে কানাডা সফরের আমন্ত্রণ জানিয়েছে প্রতিনিধিদলটি।
সংবাদ বিজ্ঞপ্তিতে বলা হয়, সংখ্যালঘু সম্প্রদায়ের অধিকারের বিষয়ে কানাডার প্রতিনিধিদলের প্রশ্নের জবাবে হেফাজতের আমির বলেন, বাংলাদেশে সংখ্যালঘুরা পূর্ণ অধিকার ভোগ করছে, সরকারসহ দেশের জনগণ তাদের নিরাপত্তা দিয়ে যাচ্ছে। প্রতিনিধিদলকে হেফাজতের আমির বলেন, ইসলাম কখনো জঙ্গিবাদ ও সন্ত্রাসবাদকে সমর্থন করে না। নিরীহ মানুষ হত্যা, জোর-জুলুম এবং অন্যায়ভাবে মানুষের ধনসম্পদ লুণ্ঠন ইসলামে জঘন্য অপরাধ।
সৌজন্য সাক্ষাতের সময় কানাডার প্রতিনিধিদলে আরও ছিলেন দেশটির সরকারের রাজনৈতিক কাউন্সিলর ব্যারি ব্রিস্টম্যান এবং কানাডা হাইকমিশনের রাজনৈতিক ও অর্থনৈতিক উপদেষ্টা সৈয়দ শাহনাওয়াজ মোহসিন৷ হেফাজতের নেতাদের মধ্যে ছিলেন সংগঠনের যুগ্ম মহাসচিব মঈনুদ্দিন রুহী, অর্থ সম্পাদক মোজাম্মেল হক, চট্টগ্রাম নগর প্রচার সম্পাদক আহমদ উল্লাহ প্রমুখ।
