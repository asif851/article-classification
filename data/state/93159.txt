
যাত্রী সংকটের কারণে বিমান বাংলাদেশ এয়ারলাইনসের একটি হজফ্লাইটের সময়সূচি পিছিয়েছে। বিমান কর্তৃপক্ষ বলছে, আজ শনিবার কোনো হজফ্লাইট বাতিল করা হয়নি।
সকাল ১০টা ২৫ মিনিটের বিজি-৯০৭৭ ফ্লাইটটি স্থগিত করেছে বিমান বাংলাদেশ এয়ারলাইনস। এটি ২৫ আগস্ট বিকেল সাড়ে পাঁচটার দিকে ছাড়ার কথা রয়েছে। এতে ৪১৯ জন হজযাত্রীর সৌদি আরবে যাওয়ার কথা।
বিমান বাংলাদেশ এয়ারলাইনসের মহাব্যবস্থাপক (জনসংযোগ) শাকিল মেরাজ প্রথম আলোকে বলেন, হজযাত্রী সংকটের কারণে বিমানের নিয়মিত একটি হজফ্লাইট স্থগিত করা হয়েছে। পর্যাপ্ত হজযাত্রী না পাওয়ায় গত ২২ দিনে বিমান বাংলাদেশ ও সৌদি এয়ারলাইনসের ৩২টি হজ ফ্লাইট বাতিল বা পেছানো হলো।
বিমান বাংলাদেশ জানিয়েছে, আজ শনিবার বিমান ও সৌদি এয়ারলাইনসের ১২টি হজফ্লাইট রয়েছে। এর মধ্যে সৌদি অ্যারাবিয়ান এয়ারলাইনসের ফ্লাইট সংখ্যা চারটি।
বাংলাদেশ থেকে হজযাত্রী পরিবহন শুরু হয় গত ২৪ জুলাই। বিমানের হিসাবে, এ পর্যন্ত ৮০ হাজার ৬৬৪ হজযাত্রী সৌদি আরবে পৌঁছেছেন। এর মধ্য বিমান বাংলাদেশে ৩৯ হাজার ৮১ হজযাত্রী ও সৌদি এয়ারলাইনসে ৪১ হাজার ৫৮৩ জন হজযাত্রী সৌদি গেছেন।
