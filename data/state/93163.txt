
বিএনপির চেয়ারপারসন খালেদা জিয়ার বিরুদ্ধে দুদকের করা বড়পুকুরিয়া কয়লাখনি দুর্নীতির মামলা বাতিল প্রশ্নে রুলের ওপর রায়ের জন্য আগামী ৫ এপ্রিল পুনরায় তারিখ ধার্য করেছেন আদালত। আজ রোববার বিচারপতি মঈনুল ইসলাম চৌধুরী ও বিচারপতি জে বি এম হাসানের সমন্বয়ে গঠিত হাইকোর্ট বেঞ্চ এ তারিখ ধার্য করেন।আজ এ রুলের ওপর রায়ের দিন ধার্য ছিল। কিন্তু খালেদা জিয়ার আইনজীবী এ জে মোহাম্মদ আলী সময়ের আরজি জানালে আদালত তা মঞ্জুর করেন।এর আগে চলতি মাসের ৩ ও ৫ তারিখ রায়ের জন্য দিন ধার্য ছিল। এ নিয়ে তৃতীয়বারের মতো রায়ের দিন পেছাল।বড়পুকুরিয়া কয়লাখনিতে উৎপাদন, ব্যবস্থাপনা, রক্ষণাবেক্ষণের জন্য ঠিকাদার নিয়োগে দুর্নীতির অভিযোগে ২০০৮ সালের ২৬ ফেব্রুয়ারি খালেদা জিয়াসহ ১৬ জনের বিরুদ্ধে শাহবাগ থানায় দুদকের সহকারী পরিচালক মো. শামসুল আলম মামলাটি করেন। মামলাটি বাতিল চেয়ে হাইকোর্টে আবেদন করেন খালেদা জিয়া। শুনানির পর ২০০৮ সালের ১৬ অক্টোবর হাইকোর্টের একটি দ্বৈত বেঞ্চ রুল ও মামলার কার্যক্রমে স্থগিতাদেশ দেন। মামলাটি কেন বাতিল ঘোষণা করা হবে না, রুলে তা জানতে চাওয়া হয়। রুল শুনানির জন্য আবেদন করে দুদক।
এ মামলায় খালেদা জিয়ার আরেক আইনজীবী বদরুদ্দোজা বাদল সাংবাদিকদের বলেন, ‘আদালত রায়ের জন্য ৫ তারিখ ধার্য করেছেন। আদালত বলেছেন, আমরা চাইলে এর মধ্যে শুনানি করতে পারব। শুনানির জন্য যদি আরও সময় প্রয়োজন হয়, তবে সেটাও আদালত দেবেন বলে জানিয়েছেন। তবে আমরা শুনানি করব কি না, সেটা আমরা আইনজীবীরা বসে সিদ্ধান্ত নেব।’
