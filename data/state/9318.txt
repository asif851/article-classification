
বিএনপির নেতৃত্বাধীন ১৮-দলীয় জোটের শরিকেরা হেফাজতের রোববারের সমাবেশের নিয়ন্ত্রণ নিয়েছিল বলে জিজ্ঞাসাবাদে গোয়েন্দা পুলিশকে (ডিবি) জানিয়েছেন হেফাজতে ইসলামের মহাসচিব জুনায়েদ বাবুনগরী। জিজ্ঞাসাবাদে পল্টন-বায়তুল মোকাররম এলাকায় ব্যাপক ধ্বংসযজ্ঞের  জন্য তিনি দায়ী করেছেন জামায়াত-শিবিরকে।আজ বুধবার ঢাকা মহানগর ডিবির যুগ্ম কমিশনার মনিরুল ইসলাম সাংবাদিকদের এ কথা বলেন। ঢাকা মহানগর পুলিশের মিডিয়া সেন্টারে সংবাদ সম্মেলন শেষে সাংবাদিকদের প্রশ্নের জবাবে তিনি এ কথা বলেন।ঢাকা অবরোধ কর্মসূচির নামে গত রোববার মতিঝিল ও পল্টন এলাকায় হেফাজতের নেতা-কর্মীরা ব্যাপক ধ্বংসযজ্ঞ চালান। পুলিশের সঙ্গে সংঘর্ষ ও মতিঝিল থেকে তাঁদের হটাতে আইনশৃঙ্খলা বাহিনীর অভিযানে নিহত হন ২২ জন। এসব ঘটনায় দায়ের হওয়া ১৬টি মামলার নয়টির প্রধান আসামি হাটহাজারী মাদ্রাসার শিক্ষক বাবুনগরী। তাঁকে আরও দুটি মামলায় দুই নম্বর আসামি করা হয়েছে।জিজ্ঞাসাবাদের বিষয়ে জানতে চাইলে পুলিশ কর্মকর্তা মনিরুল বলেন, জিজ্ঞাসাবাদের সময় বাবুনগরী প্রচুর কাঁদছেন।তিনি বলেছেন, সমাবেশের কোনো নিয়ন্ত্রণই তাঁদের হাতে ছিল না।নিয়ন্ত্রণ নিয়েছিলেন হেফাজতের অন্তর্গত ১৮-দলীয় জোটের শরিক দলগুলোর নেতারা। তিনি বলেছেন, যা কিছুই করা হয়েছে, তা বিএনপি-জামায়াতের চাপে পড়ে করা হয়েছিল। সংশ্লিষ্ট সূত্রগুলো জানায়, বিএনপির নেতৃত্বাধীন ১৮-দলীয় জোটের অন্তর্গত অন্তত চারটি দল হেফাজতে ইসলামের সদস্য। এগুলো হলো ইসলামী ঐক্যজোট, নেজামে ইসলামী পার্টি, খেলাফত মজলিস ও জমিয়তে ওলামায়ে ইসলাম। ১৮-দলীয় জোটের পক্ষে বিএনপির চেয়ারপারসন খালেদা জিয়াও হেফাজতের ঢাকা অবরোধ কর্মসূচিকে আনুষ্ঠানিকভাবে সমর্থন জানান। একই সঙ্গে তিনি ঢাকাবাসীকে অনুরোধ করেন হেফাজতকে সাহায্য করার জন্য।
মনিরুল বলেন, জিজ্ঞাসাবাদে বাবুনগরী দাবি করেছেন, পল্টন ও বায়তুল মোকাররম এলাকায় যাঁরা দিনভর পুলিশের সঙ্গে সংঘর্ষে জড়িয়েছেন, তাঁরা হেফাজতের কর্মী নন। এর জন্য তিনি জামায়াত-শিবিরকে দায়ী করেছেন।
গোয়েন্দারা জানিয়েছেন, জিজ্ঞাসাবাদে বাবুনগরী আরও বলেছেন, তাঁদের মতিঝিলে অবস্থানের কোনো পরিকল্পনা ছিল না। তবে নিয়ন্ত্রণ ১৮-দলীয় জোটের সমর্থকদের হাতে চলে যাওয়ায় তাঁদের কিছু করার ছিল না। হেফাজতের আমির শাহ আহমদ শফীকেও ভুল বোঝানো হয়। তাঁরা এর আগে ৬ এপ্রিলের মতো সমাবেশ শেষ করে চলে যেতে চেয়েছিলেন।
হেফাজত ক্ষমতায় এলে বাবুনগরী প্রধানমন্ত্রী হবেন, এমন গুজবের বিষয়ে জানতে চাইলে বাবুনগরী গোয়েন্দাদের বলেছেন, ‘প্রধানমন্ত্রী তো দূরের কথা, আমি কোনো দিন মন্ত্রী হওয়ার স্বপ্নই দেখিনি।’
বাবুনগরীর কাছে হেফাজতের পরিকল্পনা, অর্থের জোগানদাতাসহ বিভিন্ন তথ্য জানতে চাওয়া হচ্ছে। তবে তিনি কাঁদছেন প্রচুর।
