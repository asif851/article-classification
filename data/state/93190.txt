

গাজীপুরের শহীদ তাজউদ্দীন আহমদ মেডিকেল কলেজ হাসপাতাল অনির্দিষ্টকালের জন্য বন্ধ ঘোষণা করেছে কর্তৃপক্ষ। তুচ্ছ ঘটনা নিয়ে শিক্ষার্থীদের সঙ্গে হাসপাতালের কর্মচারীদের সংঘর্ষের ঘটনায় এ পদক্ষেপ নেওয়া হয়েছে। একই সঙ্গে শিক্ষার্থীদের সন্ধ্যার মধ্যে হল ছাড়ার নির্দেশ দেওয়া হয়েছে। পরিস্থিতি নিয়ন্ত্রণে পুলিশ মোতায়েন রয়েছে।
শিক্ষার্থী ও হাসপাতাল সূত্রে জানা গেছে, গতকাল সোমবার পঞ্চম বর্ষের শিক্ষার্থী জাহাঙ্গীর হোসেন তাঁর মাকে চিকিৎসার জন্য হাসপাতালে নিয়ে যান। এরপর এক্স-রে করাতে নিয়ে গেলে সেখানে কর্মচারীদের সঙ্গে জাহাঙ্গীরের কথা-কাটাকাটি হয়। এরই জের ধরে শিক্ষার্থীরা হাসপাতালে ভাঙচুর চালান। পরে ঘটনার বিচার দাবি করে আজ মঙ্গলবার সকালে কর্মবিরতিসহ বিক্ষোভে নামেন কর্মচারীরা। এ সময় শিক্ষার্থী ও কর্মচারীদের মধ্যে সংঘর্ষ হয়। এতে চতুর্থ বর্ষের ছাত্র মাহফুজুর রহমান, তৃতীয় বর্ষের ছাত্র সীমান্ত সালেহিনসহ অন্তত পাঁচজন আহত হন। পরিস্থিতি নিয়ন্ত্রণে ক্যাম্পাসে পুলিশ রয়েছে।
হাসপাতালের পরিচালক হাবিবউল্লাহ জানান, উদ্ভূত পরিস্থিতিতে অপ্রীতিকর ঘটনা এড়াতে কলেজ অনির্দিষ্টকালের জন্য বন্ধ ঘোষণা করা হয়েছে। পরিস্থিতি মোকাবিলায় সন্ধ্যার মধ্যে ছাত্রদের হল ত্যাগের নির্দেশ দেওয়া হয়েছে।
