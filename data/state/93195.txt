
চলতি বছরের মাধ্যমিক স্কুল সার্টিফিকেট (এসএসসি) ও সমমানের পরীক্ষার ফল প্রকাশ করা হতে পারে আগামী ১০ বা ১১ মে। এই দুই দিনের মধ্যে যেকোনো এক দিন ফল প্রকাশের জন্য শিক্ষা মন্ত্রণালয়ের কাছে শিক্ষা বোর্ড থেকে প্রস্তাব পাঠানো হয়েছে।
নাম প্রকাশ না করার শর্তে ঢাকা মাধ্যমিক ও উচ্চমাধ্যমিক শিক্ষা বোর্ডের দায়িত্বশীল একজন কর্মকর্তা গতকাল বুধবার প্রথম আলোকে এ তথ্য জানিয়েছেন।
জানতে চাইলে শিক্ষা মন্ত্রণালয়ের একজন দায়িত্বশীল কর্মকর্তা এ প্রস্তাব পাওয়ার কথা নিশ্চিত করে বলেন, এই দুই দিনের মধ্যে প্রধানমন্ত্রী শেখ হাসিনা যেদিন সময় দিতে পারবেন, সেদিনই ফল প্রকাশ করা হবে।
প্রথা অনুযায়ী, ফল প্রকাশের দিন সকালে প্রধানমন্ত্রীর কাছে ফলাফলের কপি তুলে দেন শিক্ষামন্ত্রী ও বোর্ডের চেয়ারম্যানরা। এরপর দুপুরে সংবাদ সম্মেলন করে আনুষ্ঠানিকভাবে পরীক্ষার ফলাফলের তথ্য তুলে ধরেন শিক্ষামন্ত্রী। এরপরই শিক্ষাপ্রতিষ্ঠানগুলোয় পরীক্ষার ফলাফল প্রকাশ করা হয়।
গত ১ ফেব্রুয়ারি এসএসসি ও সমমানের পরীক্ষা শুরু হয়েছিল। পরীক্ষা শেষ হয় গত ১৪ মার্চ। শিক্ষা মন্ত্রণালয়ের সিদ্ধান্ত অনুযায়ী পরীক্ষা শেষ হওয়ার দুই মাসের মধ্যে ফল প্রকাশ করা হয়। এবারের এসএসসি ও সমমানের পরীক্ষায় মোট পরীক্ষার্থী ছিল ১৬ লাখ ৫১ হাজার ৫২৩ জন। এর মধ্যে এসএসসি পরীক্ষার্থী ১৩ লাখ ৪ হাজার ২৭৪ জন।
