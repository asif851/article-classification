
বিদেশে বাসরত ১১ লাখ ৩২ হাজার ৩৩৭ জনকে এখনো যন্ত্রে পাঠযোগ্য পাসপোর্ট (এমআরপি) দিতে পারেনি সরকার। আজ বৃহস্পতিবার সংসদে এই তথ্য জানিয়েছেন পররাষ্ট্রমন্ত্রী আবুল হাসান মাহমুদ আলী।
ইন্টারন্যাশনাল সিভিল অ্যাভিয়েশন অর্গানাইজেশনের বেঁধে দেওয়া সময়সীমা অনুযায়ী ২৪ নভেম্বরের পর থেকে হাতে লেখা সনাতন পাসপোর্ট গ্রহণযোগ্য হবে না।
আওয়ামী লীগ দলীয় সাংসদ ইসরাফিল আলমের এ সম্পর্কিত প্রশ্নের জবাবে মন্ত্রী বলেন, বিদেশে মোট ৩৫ লাখ বাংলাদেশি আছেন। ৯ নভেম্বর পর্যন্ত বিদেশের বাংলাদেশ দূতাবাসগুলো ২১ লাখ ১৫ হাজার ৯০১টি এবং আউট সোর্সিংয়ের মাধ্যমে এক লাখ ৯৭ হাজার ২২২টি এমআরপি ছাপিয়ে নাগরিকদের দেওয়া হয়েছে। ৫৪ হাজার ৫৪০টি পাসপোর্ট ছাপার অপেক্ষায় আছে।
সাময়িক ব্যবস্থা হিসেবে ফেসবুক ও ইন্টারনেটের কিছু অপশন বন্ধ রাখা হয়েছে বলে জানিয়েছেন স্বরাষ্ট্রমন্ত্রী আসাদুজ্জামান খান। জাতীয় পার্টির সাংসদ পীর ফজলুর রহমানের এক সম্পূরক প্রশ্নের জবাবে মন্ত্রী বলেন, অবস্থার পরিবর্তন হলেই সব সামাজিক যোগাযোগ মাধ্যম উন্মুক্ত করে দেওয়া হবে। সারা বিশ্বে যে ধরনের ঘটনা ঘটছে, বাংলাদেশেও তার দুএকটি ছিটেফোঁটা ঘটছে। এ জন্য সাময়িক ব্যবস্থা হিসেবে এসব মাধ্যম বন্ধ রাখা। বিশ্বের সব দেশেই এ ধরনের ব্যবস্থা নেওয়া হয়ে থাকে। আমাদের এখানে তার ব্যতিক্রম নয়।
এনামুল হকের প্রশ্নের জবাবে পররাষ্ট্রমন্ত্রী আবুল হাসান মাহমুদ আলী বলেন, পাকিস্তানের কাছ থেকে বাংলাদেশের ন্যায্য হিস্যা আদায়ে কূটনৈতিক প্রচেষ্টা অব্যাহত আছে, থাকবে। ১৯৭০ সালের প্রলয়ংকরী ঘূর্ণিঝড়ের পর বৈদেশিক সাহায্য হিসেবে পাওয়া ২০০ মিলিয়ন ডলারসহ ৪ দশমিক ৩২ বিলিয়ন মার্কিন ডলার সমপরিমাণ সম্পদের ন্যায্য হিস্যা বাংলাদেশের পক্ষ থেকে দাবি জানানো হয়েছে।
এ কে এম মাঈদুল ইসলামের প্রশ্নের জবাবে পররাষ্ট্রমন্ত্রী বলেন, বর্তমানে বিভিন্ন দেশে অপরাধের সঙ্গে জড়িত হয়ে তিন হাজার ৩৮৬ জন বাংলাদেশি আটক ও বিচারাধীন রয়েছে।
মামুনুর রশীদের প্রশ্নের জবাবে আবুল হাসান বলেন, যুক্তরাষ্ট্রের টেক্সাসে ইমিগ্রেশন সেন্টারে ৮২ জন বাংলাদেশি আটক রয়েছে। তাঁদের মুক্তির জন্য যুক্তরাষ্ট্র সরকারের সঙ্গে আলোচনা চলছে।
ফজিলাতুন নেসা ইন্দিরার সম্পূরক প্রশ্নের জবাবে মন্ত্রী বলেন, লিবিয়ার বর্তমান পরিস্থিতির কারণে সেখানে এই মুহূর্তে কোনো জনশক্তি পাঠানো হচ্ছে না। ফজিলাতুন নেসা প্রশ্ন করতে গিয়ে বলেন, লিবিয়া থেকে ৫০ হাজার ভিসা এলেও পররাষ্ট্র মন্ত্রণালয় তা অনুমোদন করছে না।
