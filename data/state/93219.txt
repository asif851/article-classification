
কক্সবাজারের জুমছড়ি পাহাড়ে অভিযান চালিয়ে হত্যা ও ডাকাতির মামলার এক আসামিকে গ্রেপ্তার করা হয়েছে। তাঁর কাছ থেকে একটি এলজি ও ১০টি দা উদ্ধার করা হয়েছে। তাঁর নাম জিয়াউল হক ওরফে শিবলু। গতকাল রোববার ভোরে সদর উপজেলার পিএমখালী ইউনিয়নের জুমছড়ি পাহাড়ে এ অভিযান চালায় পুলিশ। এ ছাড়া গতকাল পুলিশের অভিযানে বিভিন্ন অপরাধে জড়িত আরও ১৪ জনকে গ্রেপ্তার করা হয়।
পুলিশ জানায়, শিবলু ১৫-১৬ জনকে নিয়ে গতকাল ভোরে ডাকাতির প্রস্তুতি নিচ্ছিল। পুলিশের উপস্থিতি টের পেয়ে অন্যরা পালিয়ে গেলেও তাঁকে গ্রেপ্তার করা সম্ভব হয়।
কক্সবাজার সদর মডেল থানার ওসি আসলাম হোসেন বলেন, গ্রেপ্তার হওয়া শিবলুর বিরুদ্ধে থানায় হত্যা, ডাকাতিসহ চারটি মামলা রয়েছে। এ ছাড়া বিভিন্ন মামলার পলাতক ১৪ আসামিকে গ্রেপ্তার করা হয়েছে। 
