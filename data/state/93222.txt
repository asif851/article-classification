
২০১৬ সালের মধ্যেই আইনি প্রক্রিয়ার মাধ্যমে জামায়াতে ইসলামী নিষিদ্ধ করা হবে বলে জানিয়েছেন খাদ্যমন্ত্রী কামরুল ইসলাম। তিনি বলেন, বাংলাদেশের মাটিতে জামায়াতের রাজনীতি চলতে পারে না। আজ বৃহস্পতিবার ঢাকার জাতীয় প্রেসক্লাবের সামনে জামায়াতের ডাকা হরতালের বিরুদ্ধে রমনা থানা আওয়ামী লীগের হরতালবিরোধী মানববন্ধন কর্মসূচি চলাকালে কামরুল ইসলাম এসব কথা বলেন। কামরুল ইসলাম বলেন, ‘আজকে প্রশ্ন উঠেছে জামায়াতকে নিষিদ্ধ করার বিষয়ে। স্পষ্ট বলতে চাই, জামায়াতকে নিষিদ্ধ করা সময়ের ব্যাপার মাত্র। ২০১৬ সালের মধ্যেই আইনি প্রক্রিয়ার মাধ্যমে জামায়াত নিষিদ্ধ হবে। এতে কোনো সন্দেহ নাই। বাংলাদেশের মাটিতে জামায়াতের রাজনীতি চলতে পারে না। সব প্রক্রিয়া সম্পন্ন করেই জামায়াতকে নিষিদ্ধ করা হবে। আমরা বিশ্বাস করি, তাদের অর্থের উৎসও বন্ধ করা হবে।’ যারা মুক্তিযুদ্ধ নিয়ে কটাক্ষ করে, তাদের বিচারও বাংলার মাটিতে করা হবে বলে জানান কামরুল। একই কর্মসূচিতে সাবেক বন ও পরিবেশ মন্ত্রী হাছান মাহমুদ বলেন, জামায়াতের হরতাল দেশের মানুষ পুরোপুরি প্রত্যাখ্যান করেছে। দেশের কোথাও হরতাল হচ্ছে না। তিনি বলেন, জামায়াত হরতাল ডাকলেও প্রকৃতপক্ষে এই হরতাল বিএনপি-জামায়াতের। কারণ বিএনপি আপাতত দেশের মানুষকে দেখানোর চেষ্টা করছে তারা সন্ত্রাস-নৈরাজ্যের পথ পরিহার করেছে। প্রকৃতপক্ষে তারা হরতাল-নৈরাজ্যের পথ পরিহার করে নাই। হরতালবিরোধী মানববন্ধন কর্মসূচিতে সভাপতিত্ব করেন রমনা থানা আওয়ামী লীগের সভাপতি আবুল বাশার।
