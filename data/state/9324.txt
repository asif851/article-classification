
জামায়াতের সেক্রেটারি জেনারেল আলী আহসান মোহাম্মাদ মুজাহিদের মৃত্যুদণ্ডের আদেশের বিরুদ্ধে উচ্চ আদালতে আপিল করার কথা জানিয়েছেন তাঁর আইনজীবী।
আজ বুধবার দুপুরে রায় ঘোষণার পর বেলা তিনটায় মুজাহিদের প্রধান আইনজীবী (আন্তর্জাতিক অপরাধ ট্রাইব্যুনালের ডিফেন্স টিমের প্রধান) আবদুর রাজ্জাক আনুষ্ঠানিক ব্রিফিংয়ে এ কথা জানান।
রাজধানীর ধানমন্ডিতে নিজের বাসায় আয়োজিত ব্রিফিংয়ে আবদুর রাজ্জাক বলেন, ‘এই রায়ে আমরা সংক্ষুব্ধ। রায় সম্পূর্ণ ভুল। মাননীয় বিচারপতিদের প্রতি সম্পূর্ণ শ্রদ্ধা রেখে বলছি, তাঁরা আন্তর্জাতিক আইন অনুধাবন করতে ও এর সঠিক ব্যাখ্যা প্রদানে সম্পূর্ণ ব্যর্থ হয়েছেন। তাঁরা যে রায় দিয়েছেন, তা আইনের শাসন ও ন্যায়বিচারের পরিপন্থী।’
রাষ্ট্রপক্ষ মুজাহিদের বিরুদ্ধে আনীত অভিযোগ সন্দেহাতীতভাবে প্রমাণ করতে ব্যর্থ হয়েছেন উল্লেখ করে আবদুর রাজ্জাক বলেন, ‘মুজাহিদের বিরুদ্ধে আনা অভিযোগে মানবতাবিরোধী অপরাধের কোনো উপাদান নেই। আইনের দৃষ্টিতে এ রায় কোনো রায়ই নয়। এর বিরুদ্ধে আমরা উচ্চ আদালতে আপিল করব।’
যেসব অভিযোগের ভিত্তিতে মুজাহিদকে মৃত্যুদণ্ডাদেশ দেওয়া হয়েছে, সব অভিযোগই তিনি যুক্তি দিয়ে খণ্ডানোর চেষ্টা করেন ব্রিফিংয়ে। এ সময় মুজাহিদের অন্য আইনজীবীরা সেখানে উপস্থিত ছিলেন।
এর আগে দুপুরে তাত্ক্ষণিক প্রতিক্রিয়ায় মুজাহিদের ছোট ছেলে আলী আহমদ মাবরুরও উচ্চ আদালতে আপিলের বিষয়টি জানান।
আলী আহমদ মাবরুর প্রথম আলো ডটকমকে বলেন, ‘আমার বাবা একজন নিরপরাধ মানুষ। কেবল ইসলামী আন্দোলন করার কারণে এবং জামায়াতের সেক্রেটারি জেনারেল হওয়ার কারণে তাঁর বিরুদ্ধে কল্পিত মিথ্যাচার রচনা করা হয়েছে। এই রায়ে আমরা সংক্ষুব্ধ।’
কতগুলো বইয়ের ওপর নির্ভর করে তাঁকে আজ সাজা দেওয়া হয়েছে বলে অভিযোগ করেন আলী আহমদ মাবরুর।  
মুক্তিযুদ্ধকালে মানবতাবিরোধী অপরাধের দায়ে জামায়াতে ইসলামীর সেক্রেটারি জেনারেল আলী আহসান মোহাম্মাদ মুজাহিদকে ফাঁসিতে ঝুলিয়ে মৃত্যুদণ্ড কার্যকর করার আদেশ দেন আন্তর্জাতিক অপরাধ ট্রাইব্যুনাল-২।
 
