
নোয়াখালীর সোনাইমুড়ী উপজেলার বীরশ্রেষ্ঠ রুহুল আমিন সড়কের (সোনাইমুড়ী-নান্দিয়াপাড়া-মুহুরীগঞ্জ বাজার সড়ক) বিভিন্ন স্থানে ছোট-বড় অসংখ্য গর্তের সৃষ্টি হয়েছে। কোথাও কোথাও সড়কের অংশ ভেঙে পড়েছে সংলগ্ন পুকর ও ডোবায়। বেহাল এই সড়ক দিয়ে চলতে গিয়ে স্থানীয় বাসিন্দারা দুর্ভোগের শিকার হচ্ছেন।
উপজেলার নান্দিয়াপাড়া এলাকার বাসিন্দা জামসেদ আলম বলেন, সাত কিলোমিটারদীর্ঘ সড়কটি অত্যন্ত গুরুত্বপূর্ণ। উপজেলার বিপুল সংখ্যক লোক এই সড়ক দিয়ে চলাচল করেন। এ ছাড়া দেশের বিভিন্ন এলাকার দর্শনার্থীরা সড়কের রুহুল আমিন নগরে অবস্থিত বীরশ্রেষ্ঠ রুহুল আমিন স্মৃতি কমপ্লেক্স ও গ্রন্থাগার দেখতে আসেন। কিন্তু সড়ক বেহাল হওয়ার কারণে সবাইকেই দুর্ভোগ পোহাতে হচ্ছে।
নান্দিয়াপাড়া বাজারের ব্যবসায়ী সহিদুল ইসলাম বলেন, সড়কটি দিয়ে প্রতিদিন কয়েক শ অটোরিকশা, ইজিবাইক, বাস, মিনিবাসসহ বিভিন্ন ধরনের ছোট-বড় যানবাহন চলাচল করে। কিন্তু সড়কটি সংস্কার করা হচ্ছে না।
স্থানীয় সরকার প্রকৌশল অধিদপ্তর (এলজিইডি) সূত্রে জানা গেছে, তিন বছর আগে সড়কটির কিছু কিছু অংশ সংস্কার করা হয়েছিল। বর্তমানে সড়কের সাত কিলোমিটারের মধ্যে দুই কিলোমিটারের অবস্থা খুবই খারাপ।
উপজেলা প্রকৌশলী মো. আনোয়ার হোসেন বলেন, সড়কটি সংস্কারের জন্য প্রায় আড়াই কোটি টাকা ব্যয় ধরে দরপত্র আহ্বান করা হয়েছে। কিন্তু দরদাতা প্রতিষ্ঠানগুলো প্রাক্কলিত ব্যয়ের ১০-১৫ শতাংশ অতিরিক্ত দর দাখিল করায় বিষয়টি ঊর্ধ্বতন কর্তৃপক্ষের অনুমোদনের জন্য পাঠানো হয়েছে। অনুমোদন পাওয়া গেলে কাজ শুরু হবে।
