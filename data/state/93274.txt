
৫ জানুয়ারির নির্বাচন নিয়ে প্রশ্ন তোলা ‘ভুল’ বলে মনে করেন অর্থমন্ত্রী আবুল মাল আবদুল মুহিত। তিনি বলেন, ‘এই সরকার বৈধ সরকার। পাঁচ বছরই তারা ক্ষমতায় থাকবে। বিএনপির দুষ্টবুদ্ধির জন্য এটা তারা করছে। মানুষ ভোট দিয়েছে, আমরা নির্বাচিত হয়েছি। যুক্তরাষ্ট্র ভুল করছে, অন্যরাও ভুল করছে।’ গতকাল শুক্রবার সিলেটের কুমারগাঁওয়ে ২৮ মেগাওয়াট উৎপাদনক্ষমতাসম্পন্ন ‘শাহজাহান উল্লাহ বিদ্যুৎকেন্দ্র’ নামে একটি বেসরকারি বিদ্যুৎকেন্দ্রের উদ্বোধন শেষে উপস্থিত সাংবাদিকদের প্রশ্নের জবাবে অর্থমন্ত্রী এসব কথা বলেন। বিএনপির সঙ্গে সংলাপের কোনো সম্ভাবনা আছে কি না, এমন প্রশ্নের উত্তরে তিনি বলেন, ‘আমরা অফার করেছি বিএনপিকে, তোমরা আসো, এই সব বোগাস কথাবার্তা বলো না যে তত্ত্বাবধায়ক সরকার চাই। ডোন্ট টক অ্যাবাউট ইট, ইফ ইউ আর সেনসিবল। কিন্তু বিএনপি যেভাবে এগোচ্ছে, তাতে সংলাপের ভবিষ্যৎ নিয়ে খুব বেশি আশাবাদী নই।’আগামী অর্থবছরে বাজেটের আকার আড়াই লাখ কোটি টাকার হবে জানিয়ে অর্থমন্ত্রী বলেন, ‘দেশের বিদ্যুৎ উৎপাদনে বর্তমান সরকার সফল হয়েছে। এখন আর আগের মতো লোডশেডিং নেই। আমরা গতবার ক্ষমতায় আসার সময় দেখেছি, মাত্র তিন হাজার মেগাওয়াট বিদ্যুৎ উৎপাদন হতো। আর চাহিদা ছিল তার দ্বিগুণ।’
