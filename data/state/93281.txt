
তথ্য মন্ত্রণালয়ের অনুমতি না থাকায় ভারতীয় চার নাগরিককে শুটিং করতে দেয়নি পুলিশ। আজ শুক্রবার সুনামগঞ্জের তাহিরপুর উপজেলার টাঙ্গুয়ার হাওরে ভারতীয় নৃত্য পরিচালক বাবা যাদব ও তাঁর তিন সহযোগীকে শুটিংয়ে অংশ নিতে বাধা দেয় পুলিশ। পরে বিকেলে তাহিরপুর থানা-পুলিশ তাঁদের জেলা পুলিশের বিশেষ শাখায় পাঠিয়েছে।
পুলিশ জানায়, পোড়ামন-২ ছবির শুটিং করতে ওই ছবির পরিচালক ও অভিনয় শিল্পীরা শুক্রবার সকালে তাহিরপুরে আসেন। তাঁদের সঙ্গে গানের দৃশ্য ধারণের জন্য ভারতীয় নৃত্য পরিচালক বাবা যাদব, সহকারী নৃত্য পরিচালক রাজেস কুমার ও সঞ্জয় কুমার এবং ক্যামেরা সহকারী বিপ্লব ছিলেন। তাঁরা তাহিরপুর উপজেলা সদরের হোটেল টাঙ্গুয়া ইন-এ ওঠেন। বিকেলে উপজেলার টাঙ্গুয়ার হাওরসহ কয়েকটি স্থানে গানের দৃশ্য ধারণের কথা ছিল। কিন্তু খবর পেয়ে বেলা আড়াইটার দিকে তাহিরপুর থানা-পুলিশ ওই হোটেলে গিয়ে তাঁদের কাছে প্রয়োজনীয় কাগজপত্র দেখতে চায়। কিন্তু ভারত থেকে আসা ওই চারজনের কেউই তথ্য মন্ত্রণালয়ের কোনো অনুমতিপত্র দেখাতে পারেননি। এ কারণে তাদের শুটিং করতে দেয়নি পুলিশ। পরে তাহিরপুর থানা-পুলিশ ওই চারজনকে সুনামগঞ্জ পুলিশের বিশেষ শাখায় পাঠিয়ে দেয়।
তাহিরপুর থানার ভারপ্রাপ্ত কর্মকর্তা (ওসি) নন্দন কান্তি ধর জানান, ভারত থেকে আসা ওই চারজন শুটিংয়ের জন্য তথ্য মন্ত্রণালয়ের অনুমতি নেননি। এ জন্য আমরা তাঁদের শুটিং করতে দিইনি। তবে অন্যরা শুটিং করছেন। এই চারজনকে জেলা পুলিশের বিশেষ শাখার মাধ্যমে ঢাকার হযরত শাহজালাল আন্তর্জাতিক বিমানবন্দর ইমিগ্রেশন পুলিশের কাছে পাঠানো হবে।
 
