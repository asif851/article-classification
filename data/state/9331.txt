
বিএনপির সঙ্গে জাতীয় ঐক্য হলে তা ৫ মিনিটেই ভেঙে যাবে বলে মন্তব্য করেছেন স্বাস্থ্যমন্ত্রী ও ১৪ দলের মুখপাত্র মোহাম্মদ নাসিম। তিনি বলেছেন, ‘বিএনপির সঙ্গে ঐক্য হলে তারা এমন ইস্যু নিয়ে আসবে, তাতে ৫-১০ মিনিটেই ঐক্য ভেঙে যাবে। তাহলে স্টান্টবাজি বা লোক দেখানো ঐক্য করে লাভ কী বলেন?’
আজ বৃহস্পতিবার বিকেলে রাজধানীর ইঞ্জিনিয়ার্স ইনস্টিটিউশন মিলনায়তনে ‘তাহের দিবস’ উপলক্ষে জাতীয় সমাজতান্ত্রিক দল (জাসদ) আয়োজিত আলোচনা সভায় নাসিম এসব কথা বলেন।
বিএনপির চেয়ারপারসন খালেদা জিয়াকে উদ্দেশ করে মোহাম্মদ নাসিম বলেন, ‘আর যা-ই হোক খুনি, খুনির দোসরদের সঙ্গে ১৪ দলের কোনো দিন ঐক্য হবে না, হতে পারে না।’
গুলশানের হলি আর্টিজান বেকারি রেস্তোরাঁয় জঙ্গি হামলার প্রসঙ্গ ধরে মোহাম্মদ নাসিম বলেন, ‘সেখানে ৮০ বছরের একজন জাপানিকে হত্যা করা হয়েছে। বাংলাদেশের একজন সাহসী সন্তানকেও হত্যা করা হয়েছে। এরা কী মানুষ? এরা অমানুষ। কোন ধর্মে বলা আছে যে নিরীহ, নিরস্ত্র মানুষকে হত্যা করা যায়। খুনিরা মানুষ হত্যার ধর্মে বিশ্বাস করে।’ উল্লেখ্য, ওই হামলায় তিনজন বাংলাদেশি নিহত হন। এঁরা হলেন ফারাজ আইয়াজ হোসেন, অবিন্তা কবীর ও ইশরাত আকন্দ।
নাসিম অভিভাবকদের সন্তানদের প্রতি আরও সচেতন হওয়ার আহ্বান জানিয়ে বলেন, ‘নিজেরা শুধু ঐশ্বর্যের কারণে ক্লাবে গিয়ে রাত কাটাবেন, বিউটি পারলারে গিয়ে দিন কাটাবেন—এটা হতে পারে না। সন্তানদের খবর রাখতে হবে। শিক্ষক, চিকিৎসক, কৃষক—যে-ই হই না কেন, মনে রাখতে হবে, সন্তান আমাদের কাছে সবচেয়ে বড় সম্পদ। সেই সম্পদের যদি খোঁজ না রাখেন, এর চেয়ে কষ্টকর কিছু হতে পারে না।’
জাসদের সভাপতি হাসানুল হক ইনুর সভাপতিত্বে আলোচনা সভায় আরও বক্তব্য দেন বিমানমন্ত্রী ও বাংলাদেশের ওয়ার্কার্স পার্টির সভাপতি রাশেদ খান মেনন, কর্নেল তাহেরের স্ত্রী লুৎফা তাহের, জাসদের স্থায়ী কমিটির সদস্য অধ্যাপক আনোয়ার হোসেন প্রমুখ।
