
নারায়ণগঞ্জ সিটি করপোরেশন নির্বাচনে মেয়র পদে এখনো দলীয় প্রার্থী চূড়ান্ত করতে পারেনি বিএনপি। গতকাল সোমবার রাতে নারায়ণগঞ্জ জেলা ও মহানগরের নেতাদের সঙ্গে দুই ঘণ্টার বেশি সময় ধরে বৈঠক করেন বিএনপির চেয়ারপারসন খালেদা জিয়া ও দলটির কেন্দ্রীয় নেতারা। তৃণমূলের নেতাদের কাছ থেকে প্রার্থী হিসেবে বেশ কয়েকজনের নাম প্রস্তাব করলেও বৈঠকে খালেদা জিয়া কাউকে চূড়ান্ত মনোনয়ন দেওয়ার কথা জানাননি।দলের চেয়ারপারসনের গুলশান কার্যালয়ে ওই বৈঠক শেষে বিএনপির মহাসচিব মির্জা ফখরুল ইসলাম আলমগীর সাংবাদিকদের বলেন, আজ মঙ্গলবার সন্ধ্যায় দলীয় প্রার্থীর নাম চূড়ান্ত করা হবে। চেয়ারপারসন জেলা ও মহানগর নেতাদের কাছ থেকে বক্তব্য শুনেছেন।অবশ্য গতকাল বিএনপির প্রার্থী চূড়ান্ত করা হবে বলে আগে জানানো হয়েছিল।নারায়ণগঞ্জ জেলা বিএনপির সাধারণ সম্পাদক মনিরুজ্জামান বলেছেন, বৈঠকে তৃণমূলের নেতারা বেশ কয়েকজনের নাম প্রস্তাব করেছেন। এর মধ্যে আছেন গত নির্বাচনে মেয়র পদপ্রার্থী তৈমুর আলম খন্দকার, এ টি এম কামাল, আবুল কালাম, সাখাওয়াত হোসেন ও আবদুল হাই।তৈমুর আলম প্রথম আলোকে বলেন, খালেদা জিয়া নেতাদের কথা শুনেছেন। বেশির ভাগই মেয়র পদে তাঁর নাম প্রস্তাব করেছেন। তবে তিনি নির্বাচন না করার ব্যাপারে আগেই জানিয়েছেন। দলীয় চেয়ারপারসন যাঁকে মেয়র পদে দলের প্রার্থী করবেন, তাঁর পক্ষে সবাই কাজ করবেন।
