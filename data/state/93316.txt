
জামিন পেয়ে যশোর কেন্দ্রীয় কারাগার থেকে বের হওয়ার পর কারা ফটকে মো. হেমায়েত (২৭) নামের একজনকে গুলি করে হত্যা করা হয়েছে। আজ সোমবার রাত পৌনে আটটার দিকে এ ঘটনা ঘটে।
নিহত হেমায়েত যশোর সদর উপজেলার মণ্ডলগাতি এলাকার মো. জিন্নাতের ছেলে। হেমায়েত দুর্ধর্ষ হেমায়েত বাহিনীর প্রধান বলে পুলিশ জানিয়েছে।
কারাগার ও পুলিশ সূত্রে জানা গেছে, দুটি মামলায় জামিন পেয়ে হেমায়েত কারাগার থেকে বের হয়ে কারা ফটকের পাশের একটি চায়ের দোকানে যান। সেখানে আগে থেকে ওত পেতে থাকা পাঁচ-ছয়জন দুর্বৃত্ত তাঁকে লক্ষ্য করে তিনটি গুলি ছোড়ে। এ সময় কারারক্ষীরা ধাওয়া দিলেও দুর্বৃত্তদের ধরতে পারেননি। খবর পেয়ে পুলিশ ঘটনাস্থলে গিয়ে তাঁকে উদ্ধার করে যশোর জেনারেল হাসপাতালে নিলে কর্তব্যরত চিকিৎসক মৃত ঘোষণা করেন।  কারাগার সূত্র জানায়, হেমায়েত বিস্ফোরক দ্রব্য আইনে তিনটি ও বিশেষ ক্ষমতা আইন ও দণ্ডবিধির বিভিন্ন ধারায় আরও ছয়টিসহ মোট নয়টি মামলায় অভিযুক্ত আসামি। আদালতের মাধ্যমে গত ২০ এপ্রিল তিনি কারাগারে আসেন। বিশেষ ক্ষমতা আইনের দুটি মামলায় জামিন নিয়ে তিনি বের হন।
এ ব্যাপারে জানতে চাইলে যশোর কোতোয়ালি থানার ভারপ্রাপ্ত কর্মকর্তা (ওসি) ইলিয়াস হোসেন প্রথম আলোকে বলেন, ‘কারা ফটকে প্রতিপক্ষের গুলিতে হেমায়েত নিহত হয়েছেন। হেমায়েত দুর্ধর্ষ হেমায়েত বাহিনীর প্রধান। তাঁর বিরুদ্ধে ১০-১২টি মামলা রয়েছে। সন্ত্রাসীদের অভ্যন্তরীণ দ্বন্দ্বের জেরে হেমায়েত নিহত হয়েছেন।’
ওসি জানান, ‘কারা গুলি করেছে, তাদের কয়েকজনকে চিহ্নিত করা গেছে। তদন্তের স্বার্থে তাদের নাম বলা যাচ্ছে না।’
