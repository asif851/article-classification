
এমপিওভুক্ত (বেতন-ভাতা বাবদ মাসিক সরকারি অনুদান) নয়, এমন বেসরকারি শিক্ষাপ্রতিষ্ঠান এমপিওভুক্ত করার দাবিতে জাতীয় প্রেসক্লাবের সামনে অবস্থান কর্মসূচি পালন করেছেন ওই সব শিক্ষাপ্রতিষ্ঠানের শিক্ষক-কর্মচারীরা।নন-এমপিও শিক্ষাপ্রতিষ্ঠান শিক্ষক-কর্মচারী ফেডারেশনের ডাকে আজ বুধবার বিকেল পর্যন্ত এ কর্মসূচি পালন করা হয়। এতে বিপুলসংখ্যক শিক্ষক-কর্মচারী অংশ নেন।সংগঠনের সাধারণ সম্পাদক বিনয় ভূষণ রায় প্রথম আলোকে বলেন, আগামীকাল বৃহস্পতিবার আবারও এ অবস্থান কর্মসূচি পালন করা হবে।অবস্থান কর্মসূচিতে শিক্ষক নেতারা বলেন, দেশের মাধ্যমিক ও উচ্চশিক্ষার প্রায় ৯৮ শতাংশ বেসরকারি। সারা দেশে বিভিন্ন পর্যায়ে পাঁচ থেকে ছয় হাজার স্বীকৃতি পাওয়া শিক্ষাপ্রতিষ্ঠান এমপিওভুক্ত হওয়ার অপেক্ষায় আছে। এসব শিক্ষাপ্রতিষ্ঠানে প্রায় ৮০ হাজার শিক্ষক-কর্মচারী কর্মরত আছেন। তাঁরা ১০-১৫ বছর ধরে বিনা বেতনে চাকরি করছেন। ফলে ওই সব শিক্ষাপ্রতিষ্ঠানে মানসম্মত শিক্ষা দেওয়া কঠিন হয়ে পড়েছে। অবিলম্বে স্বীকৃতিপ্রাপ্ত শিক্ষাপ্রতিষ্ঠান এমপিওভুক্ত করা না হলে একে একে সেগুলো বন্ধ হয়ে যাওয়ায় আশঙ্কায় রয়েছে।
