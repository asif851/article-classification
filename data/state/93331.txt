
রাজবাড়ীর গোয়ালন্দ উপজেলার দৌলতদিয়া যৌনপল্লিতে আধিপত্য বিস্তারকে কেন্দ্র করে দুই পক্ষের মধ্যে গতকাল মঙ্গলবার সংঘর্ষে একজন গুলিবিদ্ধ হয়েছেন। তাঁর নাম আয়নাল ফকীর (৩৫)। তিনি যুবদলের দৌলতদিয়া ইউনিয়নের সদস্য।  
পুলিশ ও স্থানীয় সূত্রে জানা গেছে, গতকাল সকাল সাতটার দিকে আধিপত্য বিস্তার নিয়ে যৌনপল্লিতে আয়নাল ফকীরের পক্ষ ও জামাল পত্তনদারের (৩৫) পক্ষের মধ্যে সংঘর্ষ ও পাল্টাপাল্টি ধাওয়ার ঘটনা ঘটে। এ সময় প্রতিপক্ষের গুলিতে আয়নাল ফকীর আহত হন। এ ছাড়া আরও কয়েকজন আহত হন। তাঁরা গোপনে বিভিন্ন ক্লিনিকে চিকিৎসা নিয়েছেন। খবর পেয়ে পুলিশ ঘটনাস্থলে গেলে পরিস্থিতি নিয়ন্ত্রণে আসে।
