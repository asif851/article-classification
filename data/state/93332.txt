
ময়মনসিংহের সরকারি আনন্দ মোহন কলেজের শিক্ষার্থী আফসারী আক্তারের হত্যাকাণ্ডের ঘটনায় অভিযুক্ত আব্দুস সামাদের ভর্তি বাতিল, দ্রুত গ্রেপ্তার ও দৃষ্টান্তমূলক শাস্তির দাবিতে দ্বিতীয় দিনের মতো মানববন্ধন ও অবস্থান কর্মসূচি পালন করা হয়েছে। গতকাল রোববার দুপুর ১২টা থেকে একটা পর্যন্ত আনন্দ মোহন কলেজের মূল ফটকের সামনে এ কর্মসূচি পালন করা হয়। এতে আনন্দ মোহন কলেজ, মুুমন্নুনিসা সরকারি কলেজসহ বেশ কয়েকটি শিক্ষাপ্রতিষ্ঠানের শিক্ষার্থী, শিক্ষক ও নারীবাদী সংগঠনের নেতারা উপস্থিত ছিলেন। প্রত্যক্ষদর্শীরা জানান, কর্মসূচিতে বক্তারা অবিলম্বে সামাদের ভর্তি বাতিল, দ্রুত গ্রেপ্তার ও দৃষ্ঠান্তমূলক বিচারের দাবি জানান। পাশাপাশি সামাদের নিবন্ধন বাতিলের জন্য জাতীয় বিশ্ববিদ্যালয় কর্তৃপক্ষের কাছে দাবি জানানো হয়। মানববন্ধন ও অবস্থান কর্মসূচিতে উপস্থিত ছিলেন আনন্দ মোহন সরকারি কলেজের বাংলা বিভাগের প্রধান রতন সিদ্দিকী, একই বিভাগের সহযোগী অধ্যাপক আফজালুর রহমান, বাংলাদেশ মহিলা পরিষদ ময়মনসিংহ শাখার সভাপতি হেলেনা আক্তার, সাধারণ সম্পাদক মনিরা বেগম প্রমুখ। এ ছাড়া বেলা সাড়ে ১১টা থেকে ১২টা পর্যন্ত ময়মনসিংহের শহীদ সৈয়দ নজরুল ইসলাম কলেজের শিক্ষার্থীরা কলেজের সামনে একই দাবিতে মানববন্ধন করেন। ১ সেপ্টেম্বর আনন্দ মোহন কলেজের বাংলা বিভাগের স্নাতক (সমঞ্চান) প্রথম বর্ষের শিক্ষার্থী আফসারী তাঁর এক বন্ধুকে নিয়ে ময়মনসিংহে অবস্থিত বাংলাদেশ কৃষি বিশ্ববিদ্যালয়ের বোটানিক্যাল গার্ডেনে বেড়াতে যান। এ সময় একই কলেজের ব্যবস্থাপনা বিভাগের স্নাতক (সমঞ্চান) চতুর্থ বর্ষের শিক্ষার্থী আব্দুস সামাদের ইটের আঘাতে আফসারী আহত হন। পাঁচ দিন পর গত শুক্রবার ময়মনসিংহ মেডিকেল কলেজ হাসপাতালে তিনি মারা যান।
