
রাজধানীর গেন্ডারিয়া এলাকায় এক ব্যক্তি ছিনতাইয়ের শিকার হয়েছেন। ছিনতাইকারীদের ধারালো অস্ত্রের আঘাতে গুরুতরভাবে আহত হয়েছেন তিনি। আজ রোববার ভোরে এ ঘটনা ঘটে। 
আহত ব্যক্তির নাম আল আমিন (৩০)। তাঁকে ঢাকা মেডিকেল কলেজ হাসপাতালে নেওয়া হয়েছে। সেখানে তাঁর চিকিৎসা চলছে।
হাসপাতাল সূত্র জানায়, কর্মক্ষেত্রে যাওয়ার জন্য পশ্চিম ধোলাইপাড়ের বাসা থেকে বের হন আল আমিন। দয়াগঞ্জ মোড়ে এসে রিকশায় ওঠার সময় তিনজন ছিনতাইকারী তাঁর ওপর হামলা করে। ছিনতাইকারীরা ধারালো অস্ত্র দিয়ে তাঁর মাথায় আঘাত করে। তাঁর কাছে থাকা টাকা, মোবাইল ও মূল্যবান কাগজপত্র তারা নিয়ে যায়। পরে স্থানীয় লোকজন তাঁকে উদ্ধার করে ঢাকা মেডিকেল কলেজ হাসপাতালে নিয়ে আসেন।
