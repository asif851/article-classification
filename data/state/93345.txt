
পটুয়াখালীর বাউফল উপজেলার চন্দ্রদ্বীপ ইউনিয়নের ৭৭ নং চর ওয়াডেল সরকারি প্রাথমিক বিদ্যালয়ে শিক্ষক–সংকটের কারণে পাঠদান ব্যাহত হচ্ছে। শিক্ষকের বদলে দপ্তরি কাম প্রহরী দিয়ে চালানো হচ্ছে পাঠদানের কাজ।
বিদ্যালয়টিতে কাগজে-কলমে কর্মরত আছেন তিনজন। আর বাস্তবে পুরো স্কুল চালাচ্ছেন একজন শিক্ষক। তিনিও পাশের একটি স্কুলে পঞ্চম শ্রেণির মডেল টেস্ট পরীক্ষার দায়িত্বে আছেন। এ কারণে দুই দিন ধরে বিদ্যালয়টিতে দপ্তরি কাম প্রহরী পাঠদান করছেন।
আজ রোববার দুপুরে ৭৭ নং চর ওয়াডেল সরকারি প্রাথমিক বিদ্যালয়ে গিয়ে দেখা যায়, তৃতীয় শ্রেণিতে মো. হেমায়েত উদ্দিন (২৮) নামের এক ব্যক্তি পাঠদান করছেন। তিনি ওই বিদ্যালয়ের দপ্তরি কাম প্রহরীর দায়িত্বে আছেন। চতুর্থ শ্রেণিতে কোনো শিক্ষক না থাকায় শিক্ষার্থীরা সহপাঠীদের সঙ্গে খেলছে। আর পঞ্চম শ্রেণির শিক্ষার্থীরা মডেল টেস্ট পরীক্ষা দিতে গেছে।
স্কুলের শিক্ষকদের সম্পর্কে জানতে চাইলে হেমায়েত উদ্দিন বলেন, ‘স্যারে (ভারপ্রাপ্ত প্রধান শিক্ষক) ফাইভের (পঞ্চম শ্রেণি) পোলাপাইন লইয়া পরীক্ষা দেওয়াইতে গ্যাছেন।’
চতুর্থ শ্রেণির কয়েকজন শিক্ষার্থী জানায়, একজন স্যার থাকার কারণে প্রায় ছয় মাস পর্যন্ত কোনো সময়ই তাদের সব বিষয়ের ক্লাস হয় না। গতকাল শনিবারও দপ্তরি হেমায়েত উদ্দিন শিক্ষকের দায়িত্ব পালন করেছেন।
জানা গেছে, বিদ্যালয়টিতে মোট ছাত্রসংখ্যা ৩০৩। মার্চ মাস পর্যন্ত ওই বিদ্যালয়টিতে শিক্ষক ছিলেন চারজন। এর মধ্যে একজনকে মার্চ মাসের শেষের দিকে বদলি করা হয়েছে। বাকি তিনজনের মধ্যে আল মামুন নামের একজন পাশের চরব্যারেট সরকারি প্রাথমিক বিদ্যালয়ে প্রেষণে আছেন। আর জোবায়দা খাতুন চিকিৎ​সাজনিত ছুটিতে আছেন। অপর সহকারী শিক্ষক হলেন মো. মানিক হোসেন। তিনিই একমাত্র শিক্ষক ও ভারপ্রাপ্ত প্রধান শিক্ষক হিসেবে ওই বিদ্যালয়টিতে পাঠদান করছেন।শিক্ষক মো. মানিক হোসেন বলেন, ‘শিক্ষক–সংকটের কারণে ছুটি পর্যন্ত নিতে পারছি না। সাতজন শিক্ষক থাকার কথা; বুঝতেই পারছেন, সাতজনের কাজ একজনের পক্ষে করা অসম্ভব। তবুও চালিয়ে যাচ্ছি।’
উপজেলা শিক্ষা কর্মকর্তা মো. রিয়াজুল হক বলেন, ‘সম্প্রতি যোগদান করেছি। ওই বিদ্যালয়টিতে প্রয়োজনীয় সংখ্যক শিক্ষক দেওয়ার জন্য ঊর্ধ্বতন কর্তৃপক্ষকে অবহিত করা হবে।জেলা প্রাথমিক শিক্ষা কর্মকর্তা হোসনে ইয়াসমিন করিমি বলেন, খোঁজ নিয়ে শিগগিরই এ বিষয়ে প্রয়োজনীয় ব্যবস্থা নেওয়া হবে।
