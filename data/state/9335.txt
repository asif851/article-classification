
প্রাথমিকে বৃত্তি পাওয়া শিক্ষার্থীর সংখ্যা ২৭ হাজার ৫০০ বাড়িয়ে ৮২ হাজার ৫০০ করা হচ্ছে। গত ডিসেম্বরে অনুষ্ঠিত প্রাথমিক শিক্ষা সমাপনী পরীক্ষায় ভালো ফল করা শিক্ষার্থীরা নতুন সিদ্ধান্ত অনুযায়ী বৃত্তি পাবে।প্রাথমিক ও গণশিক্ষা মন্ত্রণালয়ের একজন দায়িত্বশীল কর্মকর্তা গতকাল মঙ্গলবার প্রথম আলোকে বলেন, শিক্ষা মন্ত্রণালয়ের সিদ্ধান্ত পাওয়ার পর প্রাথমিক শিক্ষা অধিদপ্তর এ বিষয়টি নীতিমালায় অন্তর্ভুক্ত করার জন্য তাঁদের কাছে প্রস্তাব দিয়েছে। এর ভিত্তিতে শিগগিরই প্রাথমিকে বৃত্তি বণ্টনের ঘোষণা দেওয়া হবে।প্রাথমিক শিক্ষা সমাপনী পরীক্ষার ভিত্তিতে প্রাথমিকে বৃত্তি বণ্টন করা হলেও টাকা দেয় শিক্ষা মন্ত্রণালয়। এই বৃত্তির জন্য নির্বাচিত শিক্ষার্থীরা ষষ্ঠ থেকে অষ্টম শ্রেণি পর্যন্ত তিন বছর এই টাকা পায়। সরকারের নতুন সিদ্ধান্ত অনুযায়ী মেধা কোটায় (ট্যালেন্টপুল) বৃত্তি পাবে ৩৩ হাজার শিক্ষার্থী। এত দিন এই কোটায় বৃত্তি পেত ২২ হাজার। আর সাধারণ কোটায় বৃত্তি পাবে ৪৯ হাজার ৫০০। এই কোটায় এত দিন পেত ৩৩ হাজার শিক্ষার্থী।প্রাথমিক শিক্ষা অধিদপ্তরের মহাপরিচালক মো. আলমগীর প্রথম আলোকে বলেন, সংখ্যার পাশাপাশি বৃত্তির টাকার পরিমাণও কিছু বাড়ছে।
