
যশোরে যৌন নিপীড়নের বিরুদ্ধে আন্দোলনকারীদের ওপর হামলার প্রতিবাদ এবং রাজশাহী বিশ্ববিদ্যালয়ের শিক্ষক অধ্যাপক রেজাউল করিম হত্যার বিচারের দাবিতে শাহজালাল বিজ্ঞান ও প্রযুক্তি বিশ্ববিদ্যালয়ে বিক্ষোভ সমাবেশ হয়েছে। বিশ্ববিদ্যালয় শাখা প্রগতিশীল ছাত্র জোটের আয়োজনে গতকাল এ কর্মসূচি পালিত হয়। দুপুরে অর্জুনতলার সামনে থেকে বিক্ষোভ মিছিল বের হয়ে ক্যাম্পাস প্রদক্ষিণ করে কেন্দ্রীয় গ্রন্থাগারের সামনে গিয়ে সমাবেশে মিলিত হয়। বিশ্ববিদ্যালয় শাখা ছাত্রফ্রন্টের আহ্বায়ক অপু কুমার দাসের সভাপতিত্বে সমাবেশে রুবাইয়াৎ আহমেদ, প্রণয় কান্তি বিশ্বাস, তৌহিদুজ্জামান জুয়েল প্রমুখ বক্তব্য দেন। তাঁরা বলেন, মুক্ত চিন্তা চর্চাকারী শিক্ষক রেজাউল করিমকে হত্যা রাষ্ট্রের বিচারহীনতার সংস্কৃতি এবং সন্ত্রাস ও মৌলবাদকে মদদেরই ফলাফল। 
