
১০টি মামলায় বিএনপির চেয়ারপারসন খালেদা জিয়াকে আগামী ৯ জানুয়ারি হাজির হতে নির্দেশ দিয়েছেন আদালত। হাজির না হলে তাঁর জামিন বাতিল হবে।
আজ বৃহস্পতিবার ঢাকার মহানগর দায়রা জজ মো. কামরুল হোসেন মোল্লা এই আদেশ দেন।  খালেদা জিয়ার আইনজীবী জয়নাল আবেদীন বলেন, রাজধানীর দারুস সালাম থানায় করা বিস্ফোরক দ্রব্য নিয়ন্ত্রণ আইন ও বিশেষ ক্ষমতা আইনের নয়টি মামলা এবং রাষ্ট্রদ্রোহের একটি মামলায় আজ অভিযোগ গঠনের দিন ধার্য ছিল। খালেদা জিয়া সব মামলারই আসামি। আজ অন্য একটি আদালতে খালেদা জিয়ার হাজিরার দিন ধার্য রয়েছে। এ কারণে আজ এই ১০টি মামলায় হাজির হতে পারেননি তিনি।
খালেদা জিয়ার আইনজীবী বলেন, আজ আদালতের কাছে সময় চেয়ে আবেদন করা হয়। আদালত আগামী ৯ জানুয়ারি খালেদা জিয়াকে অবশ্যই হাজির হতে নির্দেশ দিয়েছেন।
