
অবরোধে ক্ষতিগ্রস্ত ট্রাকচালকদের বিএনপির চেয়ারপারসন খালেদা জিয়ার বাসভবন ঘেরাও করতে দেয়নি পুলিশ। ট্রাকচালকদের এ কর্মসূচিকে কেন্দ্র করে ও বিরোধীদলীয় নেতার বাসভবনের আশপাশে ব্যাপক নিরাপত্তা জোরদার করা হয়। তবে বেলা একটার দিকে সেখান থেকে অতিরিক্ত পুলিশ প্রত্যাহার করা হয়।বিএনপি ও পুলিশ সূত্র জানায়, অবরোধের কারণে ক্ষতিগ্রস্ত ট্রাকচালকেরা তাঁদের সমিতির ব্যানারে মিছিল করে খালেদা জিয়ার বাসার সামনে যাওয়ার ঘোষণা দেন। বনানী থেকে তাঁদের এই মিছিল গুলশানে খালেদা জিয়ার বাসার সামনে গিয়ে অবস্থান নেওয়ার কথা। তবে গুলশান ২ নম্বর এলাকা থেকে তাঁদের ফিরিয়ে দেয় পুলিশ।গুলশান থানার পুলিশ জানিয়েছে, নিরাপত্তার স্বার্থে আইনশৃঙ্খলা রক্ষাকারী বাহিনীর অতিরিক্ত সদস্য সেখানে মোতায়েন করা হয়েছে।এদিকে, নয়াপল্টনে বিএনপির কেন্দ্রীয় কার্যালয় আজও নেতা-কর্মীশূন্য। সংবাদকর্মী, আইনশৃঙ্খলা বাহিনীর সদস্য আর কার্যালয়ের কর্মচারীরা ছাড়া কেউই নেই সেখানে। গ্রেপ্তার-আতঙ্কে কেন্দ্রীয় কার্যালয়ে যাচ্ছেন না কেন্দ্রীয় নেতারা। দলের যুগ্ম মহাসচিব ও দপ্তর সম্পাদক রুহুল কবির রিজভী গ্রেপ্তারের পর সালাহউদ্দিন আহমদকে দপ্তরের দায়িত্ব দেওয়া হলেও তিনি অজ্ঞাত স্থান থেকে সংবাদ বিজ্ঞপ্তি আর ভিডিওবার্তার মাধ্যমে কর্মসূচি ঘোষণা করছেন।

