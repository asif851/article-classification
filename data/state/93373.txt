
চূড়ান্ত ফল প্রকাশের পর প্রায় ছয় মাস পেরিয়ে গেলেও ৩৪তম বিসিএস পরীক্ষায় উত্তীর্ণ প্রার্থীদের এখনো নিয়োগ হয়নি। কবে হবে সেটাও সুনির্দিষ্ট করে কেউ বলতে পারছেন না। এর মধ্যে এই বিসিএস নিয়ে আদালতে রিট আবেদন হওয়ায় উত্তীর্ণ প্রার্থীদের মধ্যে অনিশ্চয়তা দেখা দিয়েছে। 
জনপ্রশাসন মন্ত্রণালয়ের দায়িত্বশীল একজন কর্মকর্তা প্রথম আলোকে বলেন, ইতিমধ্যে স্বাস্থ্য পরীক্ষা শেষ হলেও তাঁদের হাতে এখনো প্রতিবেদন আসেনি। জাতীয় নিরাপত্তা গোয়েন্দা সংস্থার (এনএসআই) প্রতিবেদন এবং মুক্তিযোদ্ধা কোটার বিষয়ে প্রতিবেদন তাঁরা পাননি। শুধু গোয়েন্দা সংস্থা স্পেশাল ব্রাঞ্চের (এসবি) আংশিক প্রতিবেদন পেয়েছেন। এগুলো পাওয়ার পরও ২০ দিন থেকে এক মাস পর্যন্ত সময় লাগতে পারে। তাই সুনির্দিষ্ট করে বলা যাচ্ছে না কবে এই নিয়োগের গেজেট প্রকাশ করা যাবে। পিএসসির একজন কর্মকর্তা বলেন, এই বিসিএসের কিছু বিষয় নিয়ে আদালতে রিট হলেও নিয়োগ দিতে কোনো সমস্যা নেই।এই বিসিএসে পুলিশ ক্যাডারে উত্তীর্ণ একজন প্রার্থী প্রথম আলোকে বলেন, প্রায় ছয় মাস হতে চললেও নিয়োগ না হওয়ায় তিনি ​খুব হতাশায় আছেন। দ্রুত নিয়োগ হবে বলে আগের একটি বেসরকারি চাকরিও তিনি ছেড়ে দিয়েছেন। কিন্তু এখন তিনি অনিশ্চয়তায় আছেন। গত বছরের ২৯ আগস্ট ৩৪ তম বিসিএস পরীক্ষায় উত্তীর্ণ দুই হাজার ১৫৯ জনকে বিভিন্ন ক্যাডারে নিয়োগের সুপারিশ করে পিএসসি। পরে সংখ্যাটি কিছু বেড়ে দাঁড়ায় দুই হাজার ১৭৫। পিএসসি থেকে গত ১৫ সেপ্টেম্বর নিয়োগের সুপারিশ জনপ্রশাসন মন্ত্রণালয়ে যায়। এরপর জনপ্রশাসন মন্ত্রণালয় স্বাস্থ্য পরীক্ষা এবং পুলিশি যাচাইয়ের জন্য সুপারিশকারীদের তালিকা স্বাস্থ্য ও স্বরাষ্ট্র মন্ত্রণালয়ে পাঠায়। কিন্তু আনুষঙ্গিক কাজ এখনো শেষ হয়নি।  ২০১৩ সালের ৭ ফেব্রুয়ারি ৩৪ তম বিসিএসের বিজ্ঞাপন প্রকাশ করে পিএসসি। ওই বছরের ২৪ মে প্রিলিমিনারি পরীক্ষা হয়। পরীক্ষায় অংশ নেন এক লাখ ৯৫ হাজার প্রার্থী। ওই বছরের ৮ জুলাই প্রিলিমিনারি পরীক্ষার ফল প্রকাশ করা হয়। এতে ১২ হাজার ৩৩ জন উত্তীর্ণ হন। তবে প্রথমবারের মতো প্রিলিমিনারিতে কোটা-পদ্ধতি চালু করায় অনেক মেধাবী বঞ্চিত হন। এ নিয়ে আন্দোলন শুরু হলে ১০ জুলাই ফল পুনর্মূল্যায়নের সিদ্ধান্ত নেয় পিএসসি। সংশোধিত ফল প্রকাশ হয় ১৪ জুলাই। তখন উত্তীর্ণ দেখানো হয় ৪৬ হাজার ২৫০ জন উত্তীর্ণ হন। এরপর ২০১৪ সালের ১৮ ডিসেম্বর লিখিত পরীক্ষার ফল প্রকাশ করা হয়। এতে ৯ হাজার ৮২২ জন উত্তীর্ণ হন।
