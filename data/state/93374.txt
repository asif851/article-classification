
বিএনপিকে ‘মাজাভাঙা দল’ বলে আখ্যায়িত করেছেন ত্রাণমন্ত্রী ও ঢাকা মহানগর আওয়ামী লীগের সাধারণ সম্পাদক মোফাজ্জল হোসেন চৌধুরী মায়া। আজ শুক্রবার বিকেলে রাজধানীর বঙ্গবন্ধু অ্যাভিনিউয়ে স্বেচ্ছাসেবক লীগের যৌথ সভায় তিনি এই মন্তব্য করেন।
মোফাজ্জল হোসেন চৌধুরী বলেন, ‘ঢাকা যার ক্ষমতা তার। এটা কিন্তু বুঝতে হবে। ৫ জানুয়ারির নির্বাচনের আগে তারা (বিএনপি) কিন্তু ঢাকা দখল করতে পারে নাই। আর তারা তো এখন মাজাভাঙা দল হয়েছে, মাজায় জোর নাই। জামায়াতও নির্জীব হয়ে যাচ্ছে। একটা একটা করে ‌ফাঁসি হবে আর আরও নির্জীব হবে। তবে এদের কিন্তু দুই–একটা সন্ত্রাসী আছে। এদের চিরতরে ধ্বংস করতে হবে।’
স্বেচ্ছাসেবক লীগের সভাপতি মোল্লা আবু কাওছারের সভাপতিত্বে যৌথ সভায় আরও বক্তব্য দেন আওয়ামী লীগের যুগ্ম সাধারণ সম্পাদক জাহাঙ্গীর কবির নানক, সাংগঠনিক সম্পাদক খালিদ মাহমুদ চৌধুরী, স্বেচ্ছাসেবক লীগের সহ-সভাপতি নীহার রঞ্জন গুহ প্রমুখ।
আগামী ৩ নভেম্বর আওয়ামী লীগ রাজধানীর সোহরাওয়ার্দী উদ্যানে জেলহত্যা দিবস উপলক্ষে জনসভার আয়োজন করেছে। এতে প্রধান অতিথি থাকবেন প্রধানমন্ত্রী ও আওয়ামী লীগ সভানেত্রী শেখ হাসিনা।
