
ব্রাহ্মণবাড়িয়ার আখাউড়ায় চারটি ইউনিয়ন পরিষদে (ইউপি) বিএনপি, জাতীয় পার্টি (জাপা), আওয়ামী লীগের বিদ্রোহী প্রার্থীসহ আটজন চেয়ারম্যান প্রার্থী আজ শনিবার নির্বাচন বর্জন করেছেন। তাঁদের মধ্যে বিএনপির প্রার্থী চারজন, জাপার প্রার্থী তিনজন ও একজন স্বতন্ত্র প্রার্থী।
ভোটারদের চেয়ারম্যান প্রার্থীর ব্যালট না দেওয়া, প্রকাশ্যে নৌকায় ভোট দিতে বাধ্য করা, এজেন্টদের কেন্দ্র থেকে বের করে দেওয়াসহ বিভিন্ন অভিযোগ তুলে এই প্রার্থীরা নির্বাচন থেকে সরে দাঁড়ানোর ঘোষণা দেন।
বিএনপির চার প্রার্থী হলেন আখাউড়া উত্তরের আল আমিন ভূঁইয়া, দক্ষিণের মো. শাহ নোয়াজ খান, মনিয়ন্দের মো. রবিউল্লাহ ভূঁইয়া ও ধরখারের হুমায়ূন কবির জীবন।
জাপার তিন প্রার্থী হলেন উত্তরের জামাল ভূঁইয়া, দক্ষিণের মো. মনিরুল ইসলাম ইসলাম ভূঁইয়া ও ধরখারের মো. সাফিকুল ইসলাম।
এ ছাড়া মনিয়ন্দ ইউনিয়নের আওয়ামী লীগের বিদ্রোহী প্রার্থী মো. মাহবুবুল আলম চৌধুরীও ভোট বর্জনের ঘোষণা দিয়েছেন।
