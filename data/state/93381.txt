
বিএনপির মহাসচিব মির্জা ফখরুল ইসলাম আলমগীর বলেছেন, সরকার দেশনেত্রী সাবেক প্রধানমন্ত্রী খালেদা জিয়াকে অন্যায়ভাবে মিথ্যা মামলা দিয়ে কোনো সাজা দিলে সব কারাগার আমরা বন্ধ করে দেব। খালেদা জিয়াকে কারাগারে রেখে আমরা দেশে কোনো নির্বাচন হতে দেব না।শুক্রবার রাতে পঞ্চগড়ের বোদা উপজেলা ধানহাটি মাঠে বোদা পৌরসভা নির্বাচনে বিএনপির প্রার্থী হকিকুল ইসলামের পথসভায় প্রধান অতিথির বক্তব্যে এসব কথা বলেন মির্জা ফখরুল ইসলাম আলমগীর। তিনি বলেন, বারবার করে বলেছি আসেন, আলোচনা করি। সমঝোতা করেন, নির্বাচন কি করে সুন্দর সুষ্ঠু করা যায় তার ব্যবস্থা করেন। কিন্তু আওয়ামী লীগ তাতে সাড়া দেননি। কারণ তারা জানেন সুষ্ঠু ও সমঝোতার নির্বাচন হলে আওয়ামী লীগ টিকতে পারবেন না।মির্জা ফখরুল ইসলাম আরও বলেন, সুষ্ঠু ও নিরপেক্ষ নির্বাচনের লেভেল প্লেয়িং ফিল্ড তৈরি করতে হবে। ‘আমার ভোট আমি দেব, তোমার ভোটও আমি দেব’ আওয়ামী লীগের এমন নির্বাচন হতে দেওয়া হবে না। এ জন্য আমাদের সজাগ থাকতে হবে। আন্দোলন ছাড়া কোনো দিন কোনো কিছু আদায় হয় না। দাবি ছাড়া, সংগ্রাম ছাড়া কোনো কিছু আদায় হয় না; আমাদের সোচ্চার হতে হবে। তবেই আমরা আমাদের দাবি আদায় করতে সক্ষম হব।
বিএনপির মহাসচিব বলেন, দেশ আজ ঘুষ-দুর্নীতি আর অনিয়মে ভরে গেছে। আওয়ামী লীগ হচ্ছে চোরের খনি। গরিব মানুষের ভিজিডি, ভিজিএফসহ সবকিছু খাচ্ছে। বয়স্ক ভাতাও তাদেরই দিতে হবে। তিনি বলেন, আওয়ামী লীগ নির্বাচনের আগে ঘরে ঘরে চাকরি দেওয়ার কথা বলেছিল। ঘরে ঘরে চাকরি তো দেননি উপরন্তু পুলিশের চাকরিতে ১০-১৫ লাখ টাকা করে নিচ্ছেন। প্রাথমিক বিদ্যালয়ের দপ্তরি কাম নিরাপত্তা প্রহরী নিয়োগে ৫-৭ লাখ টাকা করে নিচ্ছেন। এইবার ভাই শেষ লড়াই লড়তে হবে।
বোদা পৌর বিএনপির সাধারণ সম্পাদক আবু হাসান মো. ওয়াশেউল ইসলামের সভাপতিত্বে সমাবেশে কেন্দ্রীয় বিএনপির সাংগঠনিক সম্পাদক রুহুল কুদ্দুস তালুকদার দুলু, বিএনপির কেন্দ্রীয় কমিটির নির্বাহী সদস্য ফরহাদ হোসেন আজাদ, সাবেক উপজেলা পরিষদ চেয়ারম্যান মো. আব্দুল আজিজ, বোদা উপজেলা বিএনপির ভারপ্রাপ্ত সভাপতি মো. আফাজুল ইসলাম, বিএনপি নেতা সাজ্জাদার রহমান জুয়েল ও বিএনপির মেয়র প্রার্থী মো. হকিকুল ইসলাম প্রমুখ বক্তব্য দেন।
বিএনপি মহাসচিব আগামী ২৮ ডিসেম্বরের নির্বাচনে হকিকুল ইসলামকে ধানের শীষ প্রতীকে ভোট দিয়ে জয়যুক্ত করার জন্য পৌরবাসীর প্রতি আহ্বান জানান।
জিয়া পরিবারের বিদেশে সম্পদের মিথ্যা অপবাদ ছড়াচ্ছে সরকারএর আগে তেঁতুলিয়া চৌরাস্তায় বিএনপির দলীয় কার্যালয়ের সামনে বিকেলে এক পথ সভায় মির্জা ফখরুল ইসলাম বলেন, বর্তমান সরকার বিএনপির চেয়ারপারসন খালেদা জিয়াকে মিথ্যা মামলায় জেলে ভরে আরেকটি নীল নকশার নির্বাচন করতে চায়। কিন্তু বাংলাদেশের জনগণ আওয়ামী লীগের সেই স্বপ্ন পূরণ হতে দেবে না এবং খালেদা জিয়াকে আটকে রেখে নির্বাচন হতে দেবে না।
উপজেলা বিএনপির সভাপতি মহসীন আলীর সভাপতিত্বে মির্জা ফখরুল আরও বলেন, দেশের ব্যাংকিং খাতকে ধ্বংস করে বিদেশের মাটিকে যারা সেকেন্ড হোম বানিয়েছে তা দেশের মানুষ ভালো জানে; আমরাও জানি। তিনি বলেন, জিয়া পরিবারের নামে বিদেশে সম্পদের পাহাড় গড়ার মিথ্যা অপবাদ ছড়াচ্ছে সরকার। দেশনেত্রী খালেদা জিয়া আওয়ামী লীগের এই মিথ্যা অপবাদ ছড়ানোর জন্য ইতিমধ্যে প্রধানমন্ত্রীকে উকিল নোটিশ পাঠিয়ে সততার প্রমাণ দিয়েছেন। সঠিক সময়ে উকিল নোটিশের জবাব দিতে ব্যর্থ হলে আইনি প্রক্রিয়ায় লড়াই চলবে এবং সেই লড়াইয়ে খালেদা জিয়া বিজয়ী হবে।
উপজেলা বিএনপির সাধারণ সম্পাদক রেজাউল করিমের সঞ্চালনায় অন্যান্যদের মধ্যে বক্তব্য রাখেন বিএনপির সাংগঠনিক সম্পাদক রুহুল কুদ্দুস তালুকদার, ভাইস প্রেসিডেন্ট বরকত উল্লাহ ভুলু।
