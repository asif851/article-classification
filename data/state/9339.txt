
শ্রমজীবী মানুষের বেতন-ভাতা বৃদ্ধির বিষয়টি সরকার বারে বারে এড়িয়ে যাচ্ছে বলে মনে করে বাংলাদেশের কমিউনিস্ট পার্টি (সিপিবি)। অর্থনৈতিক নিরাপত্তা নিশ্চিতের জন্য অবিলম্বে ন্যূনতম জাতীয় মজুরি ১০ হাজার টাকা নির্ধারণের দাবি করে তারা। 
আজ মঙ্গলবার সিপিবির সভাপতি মুজাহিদুল ইসলাম সেলিম ও সাধারণ সম্পাদক সৈয়দ আবু জাফর আহমেদ এক বিবৃতিতে এসব কথা বলেন। বিবৃতিতে সিপিবির শীর্ষ নেতারা বলেন, ‘রাষ্ট্রপতি, প্রধানমন্ত্রী, মন্ত্রী-এমপিদের বেতন-ভাতা ও সুযোগ-সুবিধা বৃদ্ধির কারণ হিসেবে সরকারি কর্মকর্তা-কর্মচারীদের নতুন বেতন কাঠামোর সঙ্গে সংগতি বিধানের কথা বলা হচ্ছে। এটাকে যদি বেতন-ভাতা বৃদ্ধির যুক্তি হিসেবে ধরেনিতে হয়, তবে শ্রমজীবী মানুষের বেতন-ভাতা বৃদ্ধির ক্ষেত্রে হাজারো যুক্তি আছে। বাস্তবতা হচ্ছে, দেশের মোট ছয় কোটি ১০ লাখ শ্রম শক্তির মধ্যে মাত্র ২১ লাখ সরকারি কর্মকর্তা-কর্মচারীর বেতন-ভাতা বৃদ্ধি করা হয়েছে। বাকি সংখ্যাগরিষ্ঠ শ্রমজীবী মানুষের বেতন-ভাতা বৃদ্ধির বিষয়টি সরকার বারে বারে এড়িয়ে যাচ্ছে।’ বিবৃতিতে নেতৃবৃন্দ আরও বলেন, ‘অস্বাভাবিকভাবে বেতন-ভাতা বৃদ্ধির ফলে শ্রমজীবী মানুষের প্রকৃত আয় কমে যাচ্ছে। দ্রব্যমূল্যও অস্বাভাবিকভাবে বৃদ্ধি পেয়েছে। সব মিলিয়ে শ্রমজীবী সাধারণ মানুষের জীবনযাত্রার ওপর নেতিবাচক প্রভাব পড়ছে। এই অবস্থায় আমাদের প্রশ্ন, অবিলম্বে জাতীয় মজুরি নির্ধারণ করে শ্রমিক-কর্মচারীদের বেতন-ভাতা কেন বৃদ্ধি করা হবে না?’
