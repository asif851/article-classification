
সংসদের কার্যপ্রণালির ৩০০ বিধিতে নিজস্ব মন্ত্রণালয় নিয়েই বিবৃতি দেওয়ার নিয়ম। কিন্তু গতকাল মঙ্গলবার এর ব্যতিক্রম করলেন যুব ও ক্রীড়া উপমন্ত্রী আরিফ খান জয়। এই বিধিতে তিনি সংবিধান সংশোধন নিয়ে কথা বলতে শুরু করলে সংসদে হাস্যরসের সৃষ্টি হয়।
গতকাল অধিবেশনের শেষ পর্যায়ে বাংলাদেশ জাতীয় ফুটবল দলের সাবেক অধিনায়ক আরিফ খান ৩০০ বিধিতে বিবৃতি দেওয়ার জন্য ডেপুটি স্পিকার ফজলে রাব্বী মিয়ার দৃষ্টি আকর্ষণ করেন। স্পিকার তাঁকে সুযোগ দিলে তিনি সংবিধানের ষোড়শ সংশোধনী প্রস্তাবের প্রশংসা করে বক্তব্য দিতে শুরু করেন। তখন ডেপুটি স্পিকার তাঁকে থামিয়ে দিয়ে বলেন, মাননীয় উপমন্ত্রী, কাল (আজ বুধবার) সংবিধান সংশোধন বিল সংসদে পাস হবে। সুতরাং আজ এ নিয়ে কথা না বলাই সমীচীন।
তখন উপমন্ত্রী বলেন, ‘মাননীয় স্পিকার, তাহলে আমি আমার এলাকা সম্পর্কে দু-একটি কথা বলি।’ তাঁর এ কথায় অন্য সাংসদেরা উচ্চ স্বরে হাসতে শুরু করেন।
ডেপুটি স্পিকার বলেন, ৩০০ বিধিতে এলাকা সম্পর্কে বলার সুযোগ নেই। আপনার মন্ত্রণালয় সম্পর্কে কিছু বলার থাকলে বলেন। এরপর উপমন্ত্রী আরিফ খান বলেন, ‘আমি জাতিকে একটি খুশির সংবাদ দিতে চাই।’
ততক্ষণে জ্যেষ্ঠ সাংসদদের কেউ কেউ উপমন্ত্রীর উদ্দেশে হাত নেড়ে বলেন, বসে পড়ো, বসে পড়ো।
বিরোধীদলীয় চিফ হুইপ তাজুল ইসলাম চৌধুরী বলেন, হুইপরা কী করেন, হুইপিং নেই?
এ পর্যায়ে পুরো সংসদজুড়ে হাসির রোল পড়ে।
তখন ডেপুটি স্পিকার উপমন্ত্রীর উদ্দেশে বলেন, ‘আপনি বোধ হয় প্রস্তুত নন। আপনার কিছু বলার থাকলে অন্যদিন বলবেন।’ এরপর উপমন্ত্রীর মাইক বন্ধ করে দেওয়া হয়। এ সময় সরকারি দলের জ্যেষ্ঠ একজন সাংসদ উপমন্ত্রীর উদ্দেশে বলেন, ‘তোমার কাছে লিখিত কিছু আছে?’
অধিবেশন শেষে হুইপ আতিউর রহমান ও মাহবুব আরা বেগম আরিফ খানের দিকে ছুটে যান এবং তাঁর সঙ্গে বেশ কিছুক্ষণ কথা বলেন।
