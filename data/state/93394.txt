
খাদ্যমন্ত্রী কামরুল ইসলাম বলেছেন, ‘আমরা স্পষ্ট বলতে চাই, জামায়াত একটি সন্ত্রাসী দল, যুদ্ধাপরাধী দল। আর তাই যথাসময়েই আমরা জামায়াতকে নিষিদ্ধ করব। আর এটি আইনি প্রক্রিয়ার মাধ্যমেই করা হবে।’ আজ বৃহস্পতিবার রাজধানীর বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ের সামনে ঢাকা মহানগর উত্তর ও দক্ষিণের হরতালবিরোধী প্রতিবাদী অবস্থানে কামরুল ইসলাম এসব কথা বলেন। কামরুল ইসলাম বলেন, ১৯৭১ সালে পাকিস্তানি বাহিনীকে মতিউর রহমান নিজামী সবচেয়ে বেশি সহায়তা করেছেন। একই জায়গায় আওয়ামী লীগের প্রচার ও প্রকাশনা সম্পাদক হাছান মাহমুদ বলেন, নিজামীর দণ্ড কার্যকরের পর পাকিস্তানের প্রতিক্রিয়া প্রমাণ করেছে তাঁর ফাঁসি যৌক্তিক ছিল। কারণ পাকিস্তানই বলেছে, ১৯৭১ সালে মতিউর রহমান নিজামী পাকিস্তানের পক্ষ অবলম্বন করে সমস্ত কর্মকাণ্ড পরিচালনা করেছেন। নিজামীর রায় নিয়ে পাকিস্তানের প্রতিক্রিয়ার তীব্র নিন্দা ও প্রতিবাদ জানিয়ে হাছান মাহমুদ বলেন, ‘যুদ্ধাপরাধীদের বিচার বাংলাদেশের অভ্যন্তরীণ বিষয়। তাই আমরা আশা করি পাকিস্তান ভবিষ্যতে বাংলাদেশের কোনো অভ্যন্তরীণ ব্যাপারে কথা বলবে না।’ এদিকে নিজামীর ফাঁসির রায় কার্যকরের প্রতিবাদে জামায়াতের ডাকা হরতালের বিরুদ্ধে রাজধানীর বিভিন্ন স্থানে বিক্ষোভ মিছিল ও সমাবেশ করেছে আওয়ামী লীগ, যুবলীগ, ছাত্রলীগসহ দলটির সহযোগী-ভ্রাতৃপ্রতিম সংগঠনগুলো। সকাল নয়টার দিকে ঢাকা মহানগর দক্ষিণ আওয়ামী লীগের সাধারণ সম্পাদক শাহে আলম মুরাদের নেতৃত্বে নেতা-কর্মীরা কেন্দ্রীয় কার্যালয়ের সামনে অবস্থান নেন। পরে সকাল ১০টার দিকে একটি বিক্ষোভ মিছিল বের করা হয়। মিছিলটি দলীয় কার্যালয়ের সামনে থেকে শুরু হয়ে বঙ্গবন্ধু অ্যাভিনিউ হয়ে রাজধানীর গুরুত্বপূর্ণ সড়ক প্রদক্ষিণ শেষে দলীয় কার্যালয়ের সামনে প্রতিবাদ সমাবেশ করে। এ সমাবেশে আরও উপস্থিত ছিলেন মহানগর আওয়ামী লীগ দক্ষিণের সাধারণ সম্পাদক শাহে আলম মুরাদ, সানজিদা খাতুন এমপি প্রমুখ। এ ছাড়া ঢাকা মহানগর দক্ষিণ ও উত্তর আওয়ামী লীগের থানা, ওয়ার্ড ও ইউনিয়নের সভাপতি, সাধারণ সম্পাদকসহ নেতা-কর্মীরা অংশগ্রহণ করেন। এদিকে জামায়াতের ডাকা হরতালের প্রতিবাদে ছাত্রলীগ ঢাকা মহানগর দক্ষিণের নেতা-কর্মীরা নিজ নিজ থানা, পাড়া ও মহল্লায় অবস্থান গ্রহণ করেন। মহানগর দক্ষিণ ছাত্রলীগের সভাপতি বায়েজিদ আহমেদ খান এসব অবস্থান কর্মসূচিতে অংশগ্রহণ করেন এবং বক্তব্য দেন। হরতালের প্রতিবাদে বিক্ষোভ সমাবেশ করেছে ঢাকা মহানগর যুবলীগ দক্ষিণ। মহানগর যুবলীগ দক্ষিণের উদ্যোগে সহসভাপতি এনামুল হকের সভাপতিত্বে এবং ভারপ্রাপ্ত সাধারণ সম্পাদক রেজাউল করিমের পরিচালনায় বিক্ষোভ সমাবেশ যুবলীগের কেন্দ্রীয় সাধারণ সম্পাদক হারুনুর রশীদ, যুগ্ম সম্পাদক মহিউদ্দিন আহম্মেদ, কেন্দ্রীয় নেতা মনিরুল ইসলাম হাওলাদার প্রমুখ বক্তব্য দেন। এ ছাড়া জামায়াতের ডাকা হরতালের প্রতিবাদে বিক্ষোভ সমাবেশ ও মিছিল করেছে বাংলাদেশ ছাত্রলীগ ঢাকা বিশ্ববিদ্যালয় শাখা। বিশ্ববিদ্যালয়ের মধুর ক্যানটিন থেকে মিছিলটি শুরু হয়ে বিশ্ববিদ্যালয়ের বিভিন্ন সড়ক প্রদক্ষিণ শেষে টিএসসিতে এসে সমাবেশে মিলিত হয়। ঢাকা বিশ্ববিদ্যালয় শাখা ছাত্রলীগের সভাপতি আবিদ আল হাসানের সভাপতিত্বে সমাবেশে ছাত্রলীগের সভাপতি সাইফুর রহমান সোহাগ, সাধারণ সম্পাদক এস এম জাকির হোসাইন, দপ্তর সম্পাদক দেলোয়ার হোসেন শাহাজাদা, ঢাকা বিশ্ববিদ্যালয় শাখার সাধারণ সম্পাদক মোতাহার হোসেন প্রমুখ বক্তব্য দেন।
