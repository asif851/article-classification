
অবশেষে বর্ডার গার্ড বাংলাদেশের (বিজিবি) সদস্য মিজানুর রহমানের লাশ হস্তান্তর করেছে মিয়ানমারের সীমান্তরক্ষী বাহিনী বর্ডার গার্ড পুলিশ (বিজিপি)। লাশ শনাক্ত হওয়ার পর আজ শনিবার সন্ধ্যা ছয়টার দিকে হস্তান্তর করা হয়।
লাশ হস্তান্তরের বিষয়টি বিজিবির মহাপরিচালক মেজর জেনারেল আজিজ আহমেদ নিশ্চিত করেছেন। সাংবাদিকদের তিনি বলেছেন, ‘লাশ হস্তান্তরের পর এখন সীমান্তে শান্ত অবস্থা বিরাজ করছে।’ তিনি বলেন, ‘আগামী ৩ জুন দুই দেশের সীমান্তরক্ষী বাহিনীর মধ্যে পতাকা বৈঠক হবে। এ ছাড়া আগামী ১০ জুন মিয়ানমারে বিজিবি-বিজিপির মহাপরিচালক পর্যায়ে বৈঠক হবে।’
এর আগে নাইক্ষ্যংছড়ি বিজিবি ব্যাটালিয়নের অধিনায়ক লেফটেন্যান্ট কর্নেল শফিকুর রহমান বিকেলে প্রথম আলোকে বলেন, ‘লাশটি নিখোঁজ বিজিবি সদস্য মিজানুর রহমানের বলে শনাক্ত হলে আমরা গ্রহণ করব।’
আজ শনিবার বিকেলে নাইক্ষ্যংছড়ির দোছড়ি ইউনিয়নের পাইনছড়ির ৫২ নম্বর পিলারে লাশ হস্তান্তর বিষয়ে বিজিবি ও মিয়ানমারের সীমান্তরক্ষী বাহিনী বর্ডার গার্ড পুলিশের (বিজিপি) মধ্যে বৈঠক হয়।
সকাল থেকেই মিজানুরের লাশ হস্তান্তরপ্রক্রিয়া নিয়ে এক ধরনের ধোঁয়াশা চলে। বিভিন্ন সময়ে লাশ হস্তান্তর করা হচ্ছে বলে বিজিবি সূত্রে জানা যায়।
 
বিজিবির চট্টগ্রাম অঞ্চল ও কক্সবাজার সেক্টর সদর দপ্তরের কর্মকর্তারা জানান, গতকাল শুক্রবার বেলা ১১টার দিকে মিয়ানমারের সীমান্তরক্ষী বাহিনী বিজিপি নাইক্ষ্যংছড়ির দোছড়ি ইউনিয়নের পাইনছড়ির ৫২ থেকে ৫৪ নম্বর পিলারের মাঝামাঝি স্থানে বিজিবির কাছে একটি মরদেহ নিয়ে আসার কথা ছিল। ওই মরদেহ বিজিবির নিখোঁজ নায়েক মিজানুর রহমানের বলে শনাক্ত হলে বিজিবি কর্তৃপক্ষের গ্রহণ করার কথা ছিল। এ জন্য বিজিবির সদস্যরা কফিন নিয়ে ওই এলাকায় অবস্থান করছিলেন। কিন্তু বিজিপি কোনো মরদেহ না এনে যোগাযোগ বন্ধ করে দেয়৷ এরপর হঠাত্ বেলা আড়াইটার দিকে বিজিবি সদস্যদের ওপর গুলি ছুড়তে শুরু করে তারা।
