
বিএনপির প্রতিষ্ঠাতা ও সাবেক রাষ্ট্রপতি জিয়াউর রহমানের ৭৯তম জন্মবার্ষিকী আজ। ১৯৩৬ সালের এই দিনে তিনি জন্মগ্রহণ করেন।১৯৭৫ সালের ১৫ আগস্ট বঙ্গবন্ধু শেখ মুজিবুর রহমানকে হত্যার পর ওই বছরেই জিয়াউর রহমান সেনাপ্রধান হয়ে সামরিক শাসন জারি করেন। এরপর নিজেই বিএনপি নামে দল গঠন করেন। নির্বাচনে অংশ নিয়ে রাষ্ট্রপতি নির্বাচিত হন।দলের প্রতিষ্ঠাতার জন্মদিন উপলক্ষে এবার বিএনপি ও অঙ্গ-সহযোগী সংগঠনগুলো বড় ধরনের কর্মসূচি নিচ্ছে না। সরকার পতন ও নতুন নির্বাচনের দাবিতে আন্দোলনরত বিএনপির কেন্দ্রীয়ভাবে তেমন কোনো কর্মসূচি নেই।প্রতিবার এই দিনে জিয়াউর রহমানের স্ত্রী ও বিএনপির বর্তমান চেয়ারপারসন খালেদা জিয়া শেরেবাংলা নগরে অবস্থিত জিয়ার কবরে ফুল দিয়ে শ্রদ্ধা জানান এবং কবর জিয়ারত করেন। কিন্তু বর্তমান রাজনৈতিক পরিস্থিতিতে এবার তিনি সেখানে যাচ্ছেন না বলে দলীয় সূত্র জানিয়েছে।চেয়ারপারসনের প্রেস শাখার কর্মকর্তা শায়রুল কবির খান বলেন, চেয়ারপারসনকে সরকার অবরুদ্ধ করে রেখেছে। তাই এবার তিনি শ্রদ্ধা নিবেদনের জন্য যেতে পারছেন না। একই অবস্থা হয়েছিল বিগত তত্ত্বাবধায়ক সরকারের সময়। তখনো তিনি সেখানে যেতে পারেননি।জিয়াউর রহমানের জন্মদিন উপলক্ষে বিএনপিপন্থী চিকিৎসকদের সংগঠন ডক্টরস অ্যাসোসিয়েশন অব বাংলাদেশ (ড্যাব) কবরে শ্রদ্ধা নিবেদন, রাজধানীর বিভিন্ন স্থানে বিনা মূল্যে চিকিৎসা ক্যাম্প ও শীতার্তদের মধ্যে শীতবস্ত্র বিতরণ করবে।এ ছাড়া বিএনপির অঙ্গসংগঠনের পক্ষ থেকে শেরেবাংলা নগরে জিয়ার কবরের পাশে স্বেচ্ছায় রক্তদান কর্মসূচির আয়োজন করা হয়েছে।বিএনপির চেয়ারপারসন খালেদা জিয়া বর্তমান পরিস্থিতিতে দলের নেতা-কর্মীদের যার যার অবস্থান থেকে দলের প্রতিষ্ঠাতার জন্মবার্ষিকী উদ্যাপনের আহ্বান জানিয়েছেন।
