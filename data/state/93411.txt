
সিলেটে প্রবীণ নিবাস ও প্রবীণ হাসপাতাল নির্মাণ প্রকল্প বাস্তবায়নের দাবিতে বাংলাদেশ প্রবীণ হিতৈষী সংঘ ও জরা বিজ্ঞান প্রতিষ্ঠানের পক্ষ থেকে প্রধানমন্ত্রী শেখ হাসিনার কাছে স্মারকলিপি দেওয়া হয়েছে। গতকাল সোমবার সকালে স্মারকলিপিটি সিলেটের অতিরিক্ত জেলা প্রশাসক (সার্বিক) শহিদুল ইসলাম চৌধুরীর কাছে হস্তান্তর করা হয়। স্মারকলিপিতে বলা হয়, সিলেটে এই প্রকল্প বাস্তবায়নে সরকার জমি বন্দোবস্ত করেছে। এরপরও প্রকল্পটি বাস্তবায়নে কার্যকর উদ্যোগ নেওয়া হচ্ছে না। এতে প্রবীণেরা নানা রকম অসুবিধার মুখে পড়েছেন। স্মারকলিপি হস্তান্তরকালে সংগঠনের সিলেট শাখার সভাপতি সৈয়দ আশরাফ হোসেন, জ্যেষ্ঠ সহসভাপতি মুজিবুর রহমান চৌধুরী, সাধারণ সম্পাদক মহিউদ্দিন চৌধুরী প্রমুখ উপস্থিত ছিলেন। নিজস্ব প্রতিবেদক, সিলেট
