
বাংলাদেশ পরিবেশ আইনবিদ সমিতির (বেলা) প্রধান নির্বাহী সৈয়দা রিজওয়ানা হাসানের স্বামী আবু বকর সিদ্দিককে অপহরণ করেছে দুর্বৃত্তরা। আজ বুধবার বিকেল পৌনে তিনটার দিকে ঢাকা-নারায়ণগঞ্জ লিংক রোডের পাশে ভূঁইয়া ফিলিং স্টেশনের সামনে থেকে অস্ত্রের মুখে দুর্বৃত্তরা তাঁকে তুলে নিয়ে যায়।আবু বকর সিদ্দিকের গাড়ির চালক রিপন মিয়া বলেন, আড়াইটার দিকে আবু বকর সিদ্দিক তাঁর কর্মস্থল নারায়ণগঞ্জের রপ্তানিমুখী পোশাক কারখানা হামিদ ফ্যাশনস থেকে বের হন। তাঁকে নিয়ে গাড়িতে করে তিনি ঢাকা-নারায়ণগঞ্জ লিংক রোড ধরে ঢাকার বাসায় ফিরছিলেন। লিংক রোডের শিবু মার্কেট অতিক্রম করার পর থেকে তাঁদের গাড়িটিকে নীল রঙের একটি গাড়ি অনুসরণ করছিল। প্রাইভেট কারটি ভুইগড়ে ভূঁইয়া ফিলিং স্টেশনের সামনে গেলে ওই গাড়িটি সেটিকে ধাক্কা দেয়। গাড়ির কোনো ক্ষতি হয়েছে কি না, তা দেখতে আবু বকর বের হন। এ সময় সেই গাড়ি থেকে ছয়-সাতজন সুঠামদেহী ছোট চুলের অস্ত্রধারী ব্যক্তি বের হয়ে আসে। তারা আবু বকর সিদ্দিককে তাদের গাড়িতে তুলে ঢাকা-চট্টগ্রাম মহাসড়কের সাইনবোর্ডের দিকে চলে যায়। আবু বকর সিদ্দিক ‘বাঁচাও’ ‘বাঁচাও’ বলে চিৎকার করলেও অস্ত্রের ভয়ে কেউ তাঁকে রক্ষা করতে আসেনি।অপহরণের ঘটনার খবর পেয়ে ঘটনাস্থলে যান নারায়ণগঞ্জ জেলার পুলিশ সুপার সৈয়দ নুরুল ইসলামসহ পুলিশের ঊর্ধ্বতন কর্মকর্তারা। ঢাকা থেকে ঘটনাস্থলে ছুটে যান সৈয়দা রিজওয়ানা হাসানও। তিনি পুলিশ ও সাংবাদিকদের সঙ্গে কথা বলেন। পরে তিনি অতিরিক্ত পুলিশ সুপার (অপরাধ) মো. শহীদুল ইসলামের গাড়িতে করে জেলা পুলিশ সুপারের কার্যালয়ে যান। তিনি পুলিশের মহাপরিদর্শক (আইজিপি) হাসান মাহমুদ খন্দকার ও র‌্যাবের কয়েকজন উচ্চপদস্থ কর্মকর্তাকে টেলিফোনে ঘটনা জানিয়ে তাঁর অপহূত স্বামীকে উদ্ধারে প্রয়োজনীয় ব্যবস্থা গ্রহণের আকুতি জানান।ম্যাগসাইসাই পুরস্কারপ্রাপ্ত পরিবেশকর্মী সৈয়দা রিজওয়ানা হাসান উপস্থিত সাংবাদিকদের জানান, তাঁর জানামতে তাঁর স্বামীর কোনো শত্রু নেই। তাঁদের এমন কোনো টাকা-পয়সা নেই যে কেউ তাঁর স্বামীকে অপহরণ করে মুক্তিপণ দাবি করতে পারে। তবে প্রাথমিকভাবে তাঁর ধারণা, তাঁর পেশাগত কর্মকাণ্ডে কিছু ব্যক্তি-গোষ্ঠী চরমভাবে ক্ষুব্ধ। তাঁর প্রতি ক্ষুব্ধ কোনো ব্যক্তি বা গোষ্ঠী পরিকল্পিতভাবে তাঁর স্বামীকে অপহরণ করতে পারে। তিনি বলেন, ‘স্বামীর মোবাইল ফোন দুটি গাড়িতেই ছিল। আমি আমার স্বামীকে সুস্থ ও স্বাভাবিক অবস্থায় ফেরত চাই।’একপর্যায়ে সৈয়দা রিজওয়ানা হাসান জেলা পুলিশ সুপারকে অনুরোধ জানিয়ে বলেন, ‘আপনারা যদি নারায়ণগঞ্জের টর্চার সেলগুলোতে অভিযান চালান, তাহলে হয়তো ওর খবর পাওয়া যেতে পারে।’ জবাবে জেলা পুলিশ সুপার সৈয়দ নুরুল ইসলাম জানান, ‘আজমেরী ওসমানের টর্চার সেলগুলো র‌্যাব অভিযান চালিয়ে বন্ধ করে দিয়েছে।’জেলা পুলিশ সুপার সাংবাদিকদের জানান, অপহরণের খবর পেয়ে তাৎক্ষণিকভাবে তিনি ঘটনাস্থল পরিদর্শন করেছেন। বেতারযন্ত্রের মাধ্যমে ঘটনাস্থলের আশপাশের সব টহল দলকে ঘটনা জানানো হয়েছে। ঢাকা-চট্টগ্রাম ও ঢাকা-সিলেট মহাসড়কসহ নারায়ণগঞ্জের বিভিন্ন সড়কে পুলিশ চেকপোস্ট বসিয়ে যানবাহনে তল্লাশি চালানো হচ্ছে। পাশের জেলাগুলোর পুলিশ সুপার ও ঢাকা মহানগর গোয়েন্দা পুলিশকেও বিষয়টি জানিয়ে ব্যবস্থা নেওয়ার জন্য অনুরোধ জানানো হয়েছে। অপহূত ব্যক্তিকে উদ্ধারে জেলা গোয়েন্দা পুলিশের চারটি দল, ফতুল্লা ও সিদ্ধিরগঞ্জ থানা পুলিশ যৌথভাবে কাজ করছে।
আবু বকর সিদ্দিক হামিদ ফ্যাশন লিমিটেডের নির্বাহী পরিচালক। প্রতিষ্ঠানটির মালিক বিদ্যুৎ, জ্বালানি ও খনিজ সম্পদ প্রতিমন্ত্রী নসরুল হামিদ বিপু। প্রতিমন্ত্রী বিপু ও আবু বকর সিদ্দিক ঢাকা রেসিডেনসিয়াল মডেল স্কুলে একসঙ্গে পড়াশোনা করেছেন। কারখানাটি জাতীয় শ্রমিক লীগ ফতুল্লা আঞ্চলিক শাখার সভাপতি কাউসার আহম্মেদ পলাশের নেতৃত্বে শ্রমিক অসন্তোষের কারণে কয়েক বছর বন্ধ ছিল। গত ফেব্রুয়ারি থেকে বন্ধ কারখানাটির পরিচালনার দায়িত্ব নেন আবু বকর সিদ্দিক।সন্ধ্যা সাতটার দিকে ফতুল্লা মডেল থানার ভারপ্রাপ্ত কর্মকর্তা (ওসি) আকতার হোসেন জানান, অপহরণের ঘটনায় সৈয়দা রিজওয়ানা হাসান বাদী হয়ে মামলা করেছেন।
