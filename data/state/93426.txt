
কক্সবাজারের উখিয়া থেকে অপহৃত তিন বছর বয়সী একটি শিশুকে রাজধানীর কামরাঙ্গীর চর এলাকা থেকে উদ্ধার করার দাবি করেছে র‍্যাব। এ ঘটনায় দুই ব্যক্তি আটক হয়েছেন। আজ বুধবার সকালে র‍্যাবের পক্ষ থেকে গণমাধ্যমে পাঠানো মুঠোফোনের খুদেবার্তায় দাবি করা হয়, র‍্যাব-১০-এর সদস্যরা আজিজ নামের ওই শিশুটিকে উদ্ধার করেন। গত ২৮ জানুয়ারি উখিয়া থেকে শিশুটি অপহৃত হয়। এ ঘটনায় জড়িত থাকার অভিযোগে দুই ব্যক্তিকে আটক করা হয়েছে। আজ বেলা ১১টায় লালবাগে র‍্যাব-১০-এর কার্যালয়ে সংবাদ ব্রিফিংয়ে এ ব্যাপারে বিস্তারিত জানানো হবে।
