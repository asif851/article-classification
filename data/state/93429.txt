
বাংলাদেশ কারিগরি শিক্ষা বোর্ডের অধীন এইচএসসি সমমানের ব্যবসায় ব্যবস্থাপনা, ডিপ্লোমা ইন কমার্স ও ভোকেশনাল পরীক্ষায় মোট পাসের হার ৮৫ দশমিক শূন্য ৩ শতাংশ। মোট ৯৫ হাজার ৯৮৪ জন পরীক্ষার্থীর মধ্যে পাস করেছেন ৮১ হাজার ৬১৭ জন।
মোট চার হাজার ৬৫৮ জন জিপিএ-৫ পেয়েছেন। এর মধ্যে দুই হাজার ৩০৩ জন ছেলে ও দুই হাজার ৩৫৫ জন মেয়ে।
গতকাল শনিবার ২০১৩ সালের কারিগরি শিক্ষা বোর্ডের অধীন পরীক্ষার ফলাফল প্রকাশ করা হয়। মোট পরীক্ষার্থীর মধ্যে ব্যবসায় ব্যবস্থাপনায় ৮৭ হাজার ৫৪৪ জন, ডিপ্লোমা ইন কমার্সে ৩৮৪ জন, ভোকেশনালে আট হাজার ৫৬ জন পরীক্ষায় অংশ নিয়েছে।
পরীক্ষায় অংশ নেওয়া মোট এক হাজার ৪৬৫টি ইনস্টিটিউটের মধ্যে ১০৭টি শিক্ষাপ্রতিষ্ঠান থেকে শতভাগ পাস করেছে। একেবারেই পাস করেনি—এমন কোনো প্রতিষ্ঠান নেই। 
ব্যবসায় ব্যবস্থাপনায় শীর্ষ পাঁচ শিক্ষাপ্রতিষ্ঠান হলো পার্বতীপুর আদর্শ ডিগ্রি কলেজ, দিনাজপুর; আবেদা নুর বিজনেস ম্যানেজমেন্ট ইনস্টিটিউট, কুমিল্লা; মাহমুদা বেলাল বিএম টেকনিক্যাল কলেজ, জামালপুর; মেলান্দহ মহিলা টেকনিক্যাল কলেজ, জামালপুর এবং পাকেরহাট সায়েন্স অ্যান্ড টেকনিক্যাল কলেজ, দিনাজপুর। ডিপ্লোমা ইন কমার্সের সেরা তিন শিক্ষাপ্রতিষ্ঠান হলো রেহানা টেকনিক্যাল অ্যান্ড কমার্স কলেজ, কুমিল্লা; শামীম অ্যান্ড শাকিল কারিগরি কলেজ, গাইবান্ধা এবং আবুল বাশার টেকনিক্যাল কলেজ, কুমিল্লা। ভোকেশনালের সেরা তিন প্রতিষ্ঠান হলো দেওয়ানগঞ্জ টেকনিক্যাল স্কুল অ্যান্ড কলেজ, জামালপুর; টেকনিক্যাল স্কুল অ্যান্ড কলেজ, গাইবান্ধা এবং পাবনা টেকনিক্যাল স্কুল অ্যান্ড কলেজ।
