
যশোরের ঝিকরগাছা উপজেলার নাভারন এলাকায় আজ বুধবার সকাল নয়টার দিকে সড়ক অবরোধ করেছিলেন আকিজ বিড়ি ফ্যাক্টরির কয়েক হাজার শ্রমিক। জেলা প্রশাসকের অনুরোধে তিন ঘণ্টা পর অবরোধ তুলে নেন তাঁরা।বিক্ষুব্ধ শ্রমিকেরা জানান, জাতীয় বাজেটে তামাক ও তামাকজাত পণ্যের ওপর শুল্ক বাড়ানোর প্রস্তাব করা হয়েছে। এ কারণে লোকসান দেখিয়ে যশোরের আকিজ বিড়ি ফ্যাক্টরি কর্তৃপক্ষ ইতিমধ্যে কারখানা বন্ধ করে দিয়েছে। প্রস্তাবিত ওই কর প্রত্যাহার ও কারখানা খুলে দেওয়ার দাবিতে সড়ক অবরোধ করেন তাঁরা। পুলিশ ও প্রত্যক্ষদর্শীরা জানায়, আজ সকাল নয়টা থেকে উপজেলার নাভারন এলাকায় যশোর-বেনাপোল সড়ক অবরোধ করে বিক্ষোভ করেন আকিজ বিড়ি ফ্যাক্টরির শ্রমিকেরা। তাঁরা সড়কের ওপর গাছের গুঁড়ি ফেলে অবস্থান নেন। এ সময় যশোর-বেনাপোল সড়কের দুই দিকে পণ্য ও যাত্রীবাহী যানবাহন আটকা পড়ে। বিপাকে পড়ে যাত্রীরা।
এ ব্যাপারে ঝিকরগাছা থানার ভারপ্রাপ্ত কর্মকর্তা আশরাফ হোসেন সকালে প্রথম আলো ডটকমকে বলেন, ‘সড়ক থেকে সরে যাওয়ার জন্য শ্রমিকদের প্রতি আমরা অনুরোধ জানিয়েছি। কিন্তু তাঁরা তাঁদের আন্দোলনে অনড়।’পরে অবরোধ তুলে নেওয়ার জন্য শ্রমিকদের প্রতি অনুরোধ জানান যশোরের জেলা প্রশাসক মোস্তাফিজুর রহমান। মুঠোফোনে শ্রমিকদের উদ্দেশে তিনি বলেন, তাঁদের দাবির বিষয়ে তাঁর কাছে স্মারকলিপি দিলে প্রধানমন্ত্রীর কাছে তা পৌঁছে দেওয়া হবে।  এর পরিপ্রেক্ষিতে দুপুর ১২টার দিকে সড়ক থেকে অবরোধ তুলে নেন শ্রমিকেরা। পরে শ্রমিকেরা জেলা প্রশাসককে স্মারকলিপি দিতে যান।যোগাযোগ করা হলে আকিজ বিড়ি ফ্যাক্টরির ব্যবস্থাপক সিদ্দিকুর রহমান প্রথম আলো ডটকমকে বলেন, জাতীয় বাজেটে তামাক ও তামাকজাত পণ্যের ওপর অতিরিক্ত কর বৃদ্ধির প্রস্তাবের কারণে বিড়ির দাম বাড়ানো হয়েছে। এ কারণে বিড়ি বিক্রি হচ্ছে না। এর পরিপ্রেক্ষিতে গতকাল মঙ্গলবার সারা দেশের সব বিড়ি ফ্যাক্টরি বন্ধ করে দেওয়া হয়েছে। শুল্ক প্রত্যাহার করা না হলে ফ্যাক্টরি চালু করা হবে না।

