
প্রধানমন্ত্রী শেখ হাসিনা সরকারের ব্যাপারে কোনো ধরনের নেতিবাচক প্রচারে কাউকে দ্বিধান্বিত না হতে আহ্বান জানিয়েছেন। তিনি বলেন, সবাইকে সতর্ক থাকতে হবে, যাতে করে কেউ কাউকে কোনোভাবে দ্বিধান্বিত করতে না পারে।আজ শুক্রবার প্রধানমন্ত্রীর বাসভবন গণভবনে সাংবাদিকদের সঙ্গে ঈদের শুভেচ্ছা বিনিময়ের সময় এসব কথা বলেন প্রধানমন্ত্রী। খবর ইউএনবির।প্রধানমন্ত্রী আগামী নির্বাচনে সত্ ও দেশপ্রেমিক প্রার্থীকে ভোট দেওয়ার জন্য জনগণের সমর্থন চান। সরকারের বিভিন্ন উন্নয়ন কর্মকাণ্ডের বিবরণ দিয়ে শেখ হাসিনা বলেন, বেশির ভাগ নির্বাচনী প্রতিশ্রুতিই এর মধ্যে পূরণ করা হয়েছে। যেগুলো বাকি আছে সেগুলোও শিগগিরই পূরণ করা হবে। এ সময় তিনি আবারও জনগণের উদ্দেশে বলেন, ‘অসমাপ্ত কাজ শেষ করার সুযোগ দেওয়ার জন্য নির্বাচনে আবারও নৌকা মার্কায় ভোট দিন।’
শেখ হাসিনা বলেন, অসাংবিধানিকভাবে কারও এবং সামরিক শাসকের ক্ষমতায় আসার পথ  বন্ধ করতে সংবিধানে পঞ্চদশ সংশোধনী আনা হয়েছে। তিনি জোর দিয়ে বলেন, ‘জনগণই সিদ্ধান্ত নেবে কারা ক্ষমতায় আসবে। দেশ সংবিধান অনুযায়ী পরিচালিত হবে।’
বিরোধী দলের তত্ত্বাবধায়ক সরকার পুনঃপ্রতিষ্ঠার দাবি প্রসঙ্গে প্রধানমন্ত্রী বলেন, ‘২০০৭-০৮ সালের তত্ত্বাবধায়ক সরকারের তিক্ত অভিজ্ঞতার কথা বিরোধী দল ভুলে গেছে।’ তিনি বলেন, ‘সে সময় শুধু রাজনীতিবিদ নয়, ব্যবসায়ী, শিক্ষক, ছাত্র এমনকি সাংবাদিকেরাও নির্যাতনের শিকার হয়েছেন।’
বর্তমান সরকারের সময় সব নির্বাচন অবাধ, সুষ্ঠু ও নিরপেক্ষ হয়েছে দাবি করে প্রধানমন্ত্রী বলেন, ‘এসব নির্বাচনে বিরোধী দলের অনেক প্রার্থী জয়ী হয়েছেন। নির্বাচনের স্বচ্ছতা নিয়ে প্রশ্ন তোলার কোনো অবকাশ নেই।’ বর্তমান সরকার অবাধ ও সুষ্ঠু নির্বাচন করতে সক্ষম বলে মন্তব্য করেন প্রধানমন্ত্রী।
