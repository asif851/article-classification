
মানবতাবিরোধী অপরাধের দায়ে সালাউদ্দিন কাদের (সাকা) চৌধুরীর ফাঁসির রায়ের ব্যাপারে আজ বুধবার আনুষ্ঠানিক প্রতিক্রিয়া জানাবে বিএনপি। আজ বিকেল চারটায় নয়াপল্টনে দলের কেন্দ্রীয় কার্যালয়ে সংবাদ সম্মেলন করে প্রতিক্রিয়া জানানো হবে।গতকাল মঙ্গলবার রাতে গুলশান কার্যালয়ে বিএনপির চেয়ারপারসন খালেদা জিয়ার সভাপতিত্বে দলের জ্যেষ্ঠ নেতাদের বৈঠকে এ সিদ্ধান্ত হয় বলে সংশ্লিষ্ট সূত্রে জানা গেছে।সূত্র জানায়, দলের স্থায়ী কমিটির সদস্য ও সাংসদ সাকা চৌধুরীর বিচারের বিরুদ্ধে বিএনপি কোনো অবস্থান নেবে না। তবে বিচারের পদ্ধতিগত ত্রুটির কথা তুলে ধরে প্রতিক্রিয়া জানানো হবে। এ ছাড়া রায় ঘোষণার আগেই কয়েকটি অনলাইনে চূড়ান্ত রায় ফাঁস হয়ে যাওয়ার বিরুদ্ধে বিক্ষোভ সমাবেশ দিতে পারে বিএনপি। তবে সাকা চৌধুরীর ফাঁসির রায়ের প্রতিক্রিয়ায় টানা কোনো কর্মসূচি দেবে না দলটি।বৈঠকে দলের ভারপ্রাপ্ত মহাসচিব মির্জা ফখরুল ইসলাম আলমগীর, স্থায়ী কমিটির সদস্য মওদুদ আহমদ, এম কে আনোয়ার, রফিকুল ইসলাম মিয়া, জমির উদ্দিন সরকার প্রমুখ উপস্থিত ছিলেন। রাত সোয়া নয়টা থেকে পৌনে ১১টা পর্যন্ত এ বৈঠক চলে।
