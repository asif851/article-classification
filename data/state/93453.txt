
চট্টগ্রাম নগর থেকে ছেড়ে আসা দূরপাল্লার যাত্রীবাহী বাস গতকাল বিকেল পাঁচটা থেকে আবার নগরের দিকে ঘুরিয়ে দিয়েছে চট্টগ্রামের সীতাকুণ্ডের বার আউলিয়া হাইওয়ে থানার পুলিশ। ঢাকা-চট্টগ্রাম মহাসড়কের ফৌজদারহাট পুলিশ ফাঁড়ি এলাকা থেকে গাড়িগুলো ফেরত পাঠানো হয়।হাইওয়ে পুলিশের সহকারী পুলিশ সুপার (এএসপি) গোলাম মোহাম্মদ প্রথম আলোকে বলেন, ঢাকার উদ্দেশে ছেড়ে আসা গাড়িগুলো কোনোভাবেই ছয় ঘণ্টার আগে গন্তব্যে পৌঁছাতে পারবে না। সে হিসেবে বিকেল পাঁচটার দিকে ওই এলাকা অতিক্রম করা গাড়িগুলো গন্তব্যে পৌঁছাতে সরকারের বেঁধে দেওয়া সময় (রাত নয়টা) অতিক্রম করবে। তাই যাত্রীদের নিরাপত্তার কথা বিবেচনা করে গাড়িগুলো ঘুরিয়ে দেওয়া হয়েছে।এএসপি গোলাম মোহাম্মদ আরও জানান, সন্ধ্যা সাতটা পর্যন্ত কমপক্ষে ২৫টি বাস ঘুরিয়ে দেওয়া হয়।
