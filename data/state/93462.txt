
গাজীপুরের শ্রীপুরে পোলট্রি ফার্মের চারপাশে শিয়ালের জন্য পাতা বৈদ্যুতিক ফাঁদে জড়িয়ে এক তরুণের মৃত্যু হয়েছে। গতকাল বৃহস্পতিবার বিকেল পাঁচটার দিকে উপজেলার নয়াপাড়া গ্রামে এ ঘটনা ঘটে। নিহত ব্যক্তির নাম আরিফুর রহমান (২৫)। তিনি নয়াপাড়া গ্রামের সুফিয়ানের ছেলে। আরিফুরের স্বজনেরা জানান, আবদুল্লাহ পোলট্রি ফার্মের শেডের চারপাশে শিয়ালের প্রবেশ ঠেকাতে ধাতব তারে বিদ্যুৎ-সংযোগ দিয়ে রাখা হয়। ওই তারে জড়িয়ে আরিফুর রহমান গুরুতর আহত হন। উপজেলা স্বাস্থ্য কমপ্লেক্সে নেওয়া হলে দায়িত্বরত চিকিৎসক তাঁকে মৃত ঘোষণা করেন। শ্রীপুর (গাজীপুর) সংবাদদাতা
