
মিয়ানমার সেনাবাহিনীর দুই সদস্যকে সীমান্তবর্তী জঙ্গল থেকে উদ্ধার করেছে বাংলাদেশ সেনাবাহিনী ও বর্ডার গার্ড বাংলাদেশের (বিজিবি) সদস্যরা। 
বিজিবি জানিয়েছে, মিয়ানমারের বিচ্ছিন্নতাবাদীরা সে দেশের দুই সেনাকে অপহরণ করেছিল। পরে মিয়ানমার-বাংলাদেশ সীমান্তে সেনাবাহিনী ও বিজিবির যৌথ অভিযানের সময় গভীর জঙ্গল থেকে তাঁদের উদ্ধার করা হয়। বিজিবি জানিয়েছে, যৌথ অভিযান দেখে বিচ্ছিন্নতাবাদীরা পালিয়ে যায়। তবে বিজিবির পক্ষ থেকে মিয়ানমার সেনাবাহিনীর ওই দুই সদস্যর নাম জানানো হয়নি। এ নিয়ে বিজিবির সদর দপ্তরে আজ বুধবার বিকেলে এক সংবাদ সম্মেলনের আয়োজন করা হয়। সংবাদ সম্মেলনে বিজিবির উপমহাপরিচালক খোন্দকার ফরিদ হাসান জানান, গত ৮ ফেব্রুয়ারি থেকে সীমান্তে বিজিবি ও সেনাবাহিনী চার দফা যৌথ অভিযান পরিচালনা করছে। শেষ দফা অভিযানের সময় মঙ্গলবার (১৪ জুলাই) তাঁদের উদ্ধার করা হয়। তিনি বলেন, এরা কর্মকর্তা নয়, তবে উভয় দেশের নিরাপত্তার কথা বিবেচনা করে তাঁদের নাম ও পরিচয় প্রকাশ করা যাচ্ছে না। খোন্দকার ফরিদ হাসান জানান, দুই সদস্যকে উদ্ধারের পরই মিয়ানমারের সরকারকে এ ব্যাপারে জানানো হয়েছে। খুব শিগগিরই তাঁদের হস্তান্তর করা হবে। তিনি জানান, দুজনই ছিলেন সাদা পোশাকে। তাঁদের পরনে কোনো সামরিক পোশাক ছিল না। কী করে তাঁরা জঙ্গলে এলেন বা কোনো সন্ত্রাসী গ্রুপ তাঁদের অপহরণ করেছিল এ ব্যাপারে তিনি জানাতে রাজি হননি। তবে তিনি বলেন, মিয়ানমারে বিচ্ছিন্নতাবাদীরা যেন বাংলাদেশ সীমান্তে আশ্রয় না পায় সে ব্যাপারে আগে থেকেই মিয়ানমার সরকার বাংলাদেশকে অনুরোধ জানিয়ে আসছিল।
