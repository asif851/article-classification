
পৌরসভা নির্বাচনে আচরণবিধি লঙ্ঘনের অভিযোগে ময়মনসিংহ-৯ (নান্দাইল) আসনের সাংসদ মো. আনোয়ারুল আবেদিন খানকে কারণ দর্শানোর নোটিশ দিয়েছে নির্বাচন কমিশন (ইসি)। ​ওই নোটিশের জবাবে অভিযোগ অস্বীকার করেছেন সাংসদ।
নান্দাইল উপজেলা নির্বাহী কর্মকর্তা (ইউএনও) ও পৌর নির্বাচনের রিটার্নিং কর্মকর্তা মো. শাহনুর আলম গতকাল বৃহস্পতিবার সাংসদকে ওই নোটিশ দেন। গতকাল দিবাগত রাতে নোটিশ দেওয়ার বিষয়টি জানাজানি হয়। পরে শাহনুর আলমের সঙ্গে মোবাইল ফোনে যোগাযোগ করা হলে বিষয়টি নিশ্চিত করেন তিনি।নোটিশে উল্লেখ করা অভিযোগ থেকে জানা যায়, গতকাল বিকেল তিনটার দিকে সাংসদ আনোয়ারুল নান্দাইল পৌরসভার তিন নম্বর ওয়ার্ডের ঝালুয়া মহল্লায় যান। সেখানে গিয়ে তিনি আওয়ামী লীগের মেয়র প্রার্থী মো. রফিক উদ্দিন ভূঁইয়ার পক্ষে ভোট চান। বিষয়টি উল্লেখ করে রিটার্নিং কর্মকর্তার কাছে অভিযোগ করেন বিএনপির মেয়র প্রার্থী এএফএম আজিজুল ইসলাম। রিটার্নিং কর্মকর্তা তদন্ত করে অভিযোগের সত্যতা পাওয়ায় সাংসদকে কারণ দর্শানোর নোটিশ পাঠিয়েছেন। তাঁকে ২৪ ঘণ্টার মধ্যে নোটিশের জবাব দিতে বলা হয়েছে।রিটার্নিং কর্মকর্তা শাহনুর আলম জানিয়েছেন, আজ শুক্রবার নোটিশের জবাব দিয়েছেন সাংসদ আনোয়ারুল আবেদিন। জবাবে তিনি দাবি করেছেন, পৌরসভার সড়ক ব্যবহার করে ওয়াজ মাহফিলে অংশ নিতে গিয়েছিলেন তিনি। কোনো নির্বাচনী প্রচারে তিনি অংশ নেননি।এর আগে গত ২০ ডিসেম্বর সাংসদকে অধিকতর সতর্ক হতে অনুরোধ জানিয়ে চিঠি দিয়েছিলেন রিটার্নিং কর্মকর্তা।
