
সাতক্ষীরা সদর উপজেলার ছয়ঘরিয়া মোড়ে বাসের ধাক্কায় অটোরিকশার আরোহী মা ও মেয়ে নিহত হয়েছেন। আজ সোমবার সকাল আটটার দিকে সাতক্ষীরা-যশোর আঞ্চলিক মহাসড়কে এ দুর্ঘটনা ঘটে।
নিহত ব্যক্তিরা হলেন মা শাহেদা খাতুন (৪৫) ও মেয়ে সালমা খাতুন (১৭)। তাঁদের বাড়ি সদর উপজেলার চুপরিয়া গ্রামে। দুর্ঘটনায় অটোরিকশার আরও তিনজন আরোহী আহত হয়েছেন। তাঁরা হলেন সদর উপজেলার তুজুলপুর গ্রামের ফাতেমা খাতুন (৩৫), ঝাউডাঙা গ্রামের আমেনা খাতুন (৩৫) ও রনি সরদার (১৮)। তাঁরা সাতক্ষীরা সদর হাসপাতালে চিকিৎসাধীন।
প্রত্যক্ষদর্শী ও পুলিশ জানায়, যাত্রীদের নিয়ে অটোরিকশাটি ঝাউডাঙা গ্রাম থেকে সাতক্ষীরার দিকে যাচ্ছিল। ছয়ঘড়িয়া মোড়ে ঢাকা থেকে আসা যাত্রীবাহী বাস অটোরিকশাটিকে ধাক্কা দেয়। এতে ঘটনাস্থলে মা ও মেয়ে নিহত হন।
সাতক্ষীরা সদর থানার ভারপ্রাপ্ত কর্মকর্তা (ওসি) এমদাদুল হক শেখের ভাষ্য, লাশ সাতক্ষীরা সদর হাসপাতালের মর্গে রাখা হয়েছে। বাসের চালককে ধরা যায়নি। আহত ব্যক্তিদের মধ্যে অটোরিকশার চালক রয়েছেন কি না, প্রাথমিকভাবে তা জানা যায়নি। শেষ খবর পাওয়া পর্যন্ত এ ঘটনায় মামলা হয়নি।
