
আগামীকাল সন্ধ্যায় জাতির উদ্দেশে ভাষণ দেবেন প্রধানমন্ত্রী ও আওয়ামী লীগ সভানেত্রী শেখ হাসিনা। ‘গণতন্ত্রের বিজয় দিবস’ ও দশম জাতীয় সংসদ নির্বাচনের এক বছর পূর্তি উপলক্ষে শেখ হাসিনা এই ভাষণ দেবেন।প্রধানমন্ত্রীর সহকারী প্রেস সচিব আসিফ কবির প্রথম আলো অনলাইনকে এ কথা বলেন। তিনি বলেন, কাল সন্ধ্যা সোয়া ৭টায় এই ভাষণ টেলিভিশন ও রেডিও প্রচারিত হবে।উল্লেখ্য, বিএনপির নেতৃত্বাধীন ২০ দলীয় জোট ৫ জানুয়ারি ‘গণতন্ত্র হত্যা দিবস’ পালন করবে। ইতিমধ্যে এ নিয়ে উত্তেজনা তৈরি হয়েছে। ঢাকা মেট্রোপলিটন পুলিশ আজ ৫টা থেকে অনির্দিষ্টকালের জন্য রাজধানীতে সভা-সমাবেশ নিষিদ্ধ করেছে। তবে কাল সমাবেশ করার ব্যাপারে বিএনপি এখনো অনড়। 
