
কুড়িল বিশ্বরোড এলাকার একটি লন্ড্রিতে অগ্নিকাণ্ডের ঘটনায় পাঁচ শ্রমিক অসুস্থ হয়েছেন। তাঁরা হলেন শাহজাহান ফকির (২৫), মো. জুয়েল (২৩), মুকুল (২০), মো. জুয়েল (২৫) ও মোশারফ হোসেন (২৫)। তাঁরা সবাই ঢাকা মেডিকেল কলেজ হাসপাতালে চিকিৎসা নিয়েছেন। কারও অবস্থা গুরুতর নয়। প্রতিষ্ঠানটির ব্যবস্থাপক মো. শাহীন জানান, বেলা একটার দিকে ইউএস ড্রাই ক্লিনার্স অ্যান্ড লন্ড্রিতে অগ্নিকাণ্ডের ঘটনা ঘটে। আগুন নেভাতে গিয়ে ধোঁয়ায় ওই পাঁচ শ্রমিক অসুস্থ হয়ে পড়েন। পরে তাঁদের ঢাকা মেডিকেল কলেজ হাসপাতালে ভর্তি করা হয়। বৈদ্যুতিক শর্টসার্কিট থেকে অগ্নিকাণ্ডের ঘটনা ঘটেছে বলে ধারণা করা হচ্ছে। আগুনে তেমন ক্ষয়ক্ষতি হয়নি বলে তিনি জানিয়েছেন। 
