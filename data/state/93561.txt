
রাজধানীর চকবাজার এলাকায় বিদ্যুতের ট্রান্সফরমার বিস্ফোরণে একই পরিবারের তিনজন মারা গেছেন। এই তিনজন হলেন আমেনা বেগম (৫৫), তাঁর পুত্রবধূ শিরিন আক্তার (৩০) ও শিরিনের চার বছর বয়সী মেয়ে আফরিন। এ ঘটনায় শিরিনের দুই বছর বয়সী মেয়ে কুলসুম আহত হয়েছে।
আজ সোমবার বেলা ১১টার দিকে চকবাজারের ৭১/১২ নম্বর পশ্চিম ইসলামবাগের টিনশেডের দোতলা একটি বাসায় এ ঘটনা ঘটে।
ঢাকা মেডিকেল কলেজ হাসপাতালের পুলিশ ফাঁড়ির উপপরিদর্শক (এসআই) বাচ্চু মিয়া বলেন, ইসলামবাগের ওই বাসায় বিদ্যুতের তার ছিঁড়ে তিনজন বিদ্যুৎস্পৃষ্ট হন। গুরুতর আহত অবস্থায় ঢাকা মেডিকেল কলেজ হাসপাতালের জরুরি বিভাগে আনার পর চিকিৎসকেরা তাঁদের মৃত ঘোষণা করেন।
প্রথম আলোর ঢাকা মেডিকেল কলেজ প্রতিনিধিকে আমেনা বেগমের আত্মীয় তপন জানান, সকালে বজ্রবৃষ্টিতে ট্রান্সফরমার বিস্ফোরণ ঘটে। ট্রান্সফরমারটি আমেনা বেগমের বাসার জানালার বেশ কাছে ছিল। এর বিস্ফোরণ হলে তার ছিঁড়ে ওই বাসার টিনের ছাদের ওপর পড়ে। এ সময় বাসায় থাকা চারজন গুরুতর আহত হন।
আরও পড়ুন: চকবাজারে বাসায় বিদ্যুৎস্পৃষ্ট হয়ে শিশুসহ নিহত ৩
 
