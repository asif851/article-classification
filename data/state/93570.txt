
সড়ক পরিবহন ও সেতুমন্ত্রী ওবায়দুল কাদের বলেছেন, বর্তমানে বিএনপির রাজনীতি হচ্ছে নালিশ ও অভিযোগ–নির্ভর। বিএনপি বিদেশিদের কাছে নালিশ করে ব্যর্থ হয়েছে এবং অভিযোগ করে দেশের রাজনীতিতে কোনো সমর্থন পায়নি।আজ শনিবার নোয়াখালীর জিলা স্কুল মাঠে অনুষ্ঠিত জেলা আওয়ামী লীগের কাউন্সিল অধিবেশনে প্রধান অতিথির বক্তব্যে সড়ক পরিবহন ও সেতুমন্ত্রী এসব কথা বলেন। খবর বাসসের।মন্ত্রী বলেন, বাংলাদেশে বর্তমানে আওয়ামী লীগের দৃশ্যমান কোনো প্রতিপক্ষ নেই। তিনি বলেন, ভুলের মাশুল দিতে দিতে বিএনপি আজ দিশেহারা, পথহারা পথিকের মতো অবস্থা। বিএনপির রাজনীতি আওয়ামী লীগের কাছে ‘শিশু’ ছাড়া আর কিছু নয় বলে মন্তব্য করেন মন্ত্রী।ওবায়দুল কাদের বলেন, আজকের এ সম্মেলনে হাজারো লোকের উপস্থিতি প্রমাণ করে, জেলা আওয়ামী লীগের সাংগঠনিক দক্ষতা। সারা দেশে আওয়ামী লীগকে আরও উজ্জীবিত করতে প্রধানমন্ত্রী শেখ হাসিনার নির্দেশে প্রত্যেক জেলায় নির্দিষ্ট সময়ের মধ্যে কাউন্সিল সম্পন্ন করার কার্যক্রম চলছে বলে জানান তিনি।জেলা আওয়ামী লীগের ভারপ্রাপ্ত সভাপতি খায়রুল আনাম চৌধুরী সেলিমের সভাপতিত্বে কাউন্সিলের প্রথম অধিবেশনে আরও বক্তব্য দেন প্রতিমন্ত্রী বীর বাহাদুর, সাংসদ মামুনুর রশীদ কিরণ প্রমুখ।
