
মানিকগঞ্জের হরিরামপুর উপজেলার ঐতিহ্যবাহী পাটগ্রাম অনাথবন্ধু সরকারি উচ্চবিদ্যালয় শতবর্ষে পা রেখেছে। এ উপলক্ষে গতকাল বৃহস্পতিবার বিদ্যালয় প্রাঙ্গণে বর্তমান ও প্রাক্তন শিক্ষার্থী এবং শিক্ষকদের পদচারণে মুখর হয়ে ওঠে। পরিণত হয় মিলন মেলায়।শতবর্ষ উদ্যাপন উপলক্ষে সকাল ১০টা থেকে বিদ্যালয় প্রাঙ্গণে আসতে শুরু করেন প্রাক্তন ও বর্তমান শিক্ষক-শিক্ষার্থী এবং স্থানীয় গণ্যমান্য ব্যক্তিরা। বেলা ১১টার দিকে তাঁদের অংশগ্রহণে বিদ্যালয় আঙিনা থেকে বর্ণাঢ্য শোভাযাত্রা বের করা হয়। শোভাযাত্রাটি উপজেলা সদর প্রদক্ষিণ শেষে বিদ্যালয় প্রাঙ্গণে শেষ হয়। পরে উপস্থিত শিক্ষক-শিক্ষার্থী ও অতিথিদের মিষ্টিমুখ করানো হয়।শোভাযাত্রায় উপজেলা নির্বাহী কর্মকর্তা (ইউএনও) রুবিনা ফেরদৌসী, উপজেলা পরিষদের চেয়ারম্যান দেওয়ান সাইদুর রহমান, বিদ্যালয়ের প্রধান শিক্ষক রণেন্দ্রনাথ রায় অংশ নেন।তিনবার পদ্মা নদীর ভাঙন ও দুবার আগুনে পুড়েও স্থানীয় বিদ্যোৎসাহী জনগোষ্ঠীর আন্তরিক প্রচেষ্টায় বিদ্যালয়টি আজও স্বমহিমায় টিকে আছে। ১০০ বছর ধরে প্রতিটি গণ-আন্দোলনে এ স্কুলের শিক্ষক-শিক্ষার্থীরা সক্রিয় ভূমিকা রেখেছেন।এ বিদ্যালয়ের সাবেক প্রধান শিক্ষক সামসুদ্দিন আহমেদ ঢাকা বিশ্ববিদ্যালয়ের ছাত্র থাকাকালে বায়ান্নর ভাষা আন্দোলনে অংশ নেন। বিদ্যালয়ের আরেক শিক্ষক মুক্তিযোদ্ধা আবদুল মতিন চৌধুরী ছিলেন বাংলাদেশ মুক্তিযোদ্ধা সংসদের প্রতিষ্ঠাতা সভাপতি। এ বিদ্যালয়ের প্রাক্তন ছাত্র শহীদ ক্রীড়াবিদ মিরাজ হোসেন, শিক্ষাবিদ খান বাহাদুর আবদুল হাকিম, সংগীতশিল্পী কিরণ চন্দ্র রায়, কথাসাহিত্যিক আহমদ মোস্তফা কামাল, মনজুর শামসসহ অনেকের কর্মযজ্ঞ দেশকে আলোকিত করেছে।
