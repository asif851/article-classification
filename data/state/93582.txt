
ধর্মভিত্তিক ছোট কয়েকটি দল ও সংগঠনের মোর্চা সম্মিলিত ইসলামী দলসমূহের আজ রোববার সারা দেশে ডাকা সকাল-সন্ধ্যা হরতাল চলছে। সকাল সাড়ে নয়টা পর্যন্ত দেশের কোথাও কোনো অপ্রীতিকর ঘটনার খবর পাওয়া যায়নি।পবিত্র হজ ও মহানবী (সা.) এবং তাবলিগ জামাতকে কটাক্ষ করে বক্তব্য দেওয়ায় সাবেক মন্ত্রী আবদুল লতিফ সিদ্দিকীকে ইন্টারপোলের সাহায্যে গ্রেপ্তারের দাবিতে এই হরতাল ডাকা হয়েছে। এই হরতালের প্রতি নৈতিক সমর্থন দিয়েছে জামায়াতে ইসলামী।রাজধানীতে হরতালে জনজীবন প্রায় স্বাভাবিক রয়েছে। সকাল থেকে সড়কে যাত্রীবাহী বাস, সিএনজিচালিত অটোরিকশা, রিকশাসহ অন্যান্য যানবাহন চলছে। সময়ের সঙ্গে সঙ্গে যানবাহনের সংখ্যা বাড়ছে। ব্যক্তিগত গাড়ির সংখ্যা কম।হরতালে আইনশৃঙ্খলা নিয়ন্ত্রণে সহায়তার জন্য গতকাল সন্ধ্যায় রাজধানীতে আধা সামরিক বাহিনী বর্ডার গার্ড বাংলাদেশের (বিজিবি) সদস্যদের নামানো হয়েছে।যেকোনো অপ্রীতিকর ঘটনা মোকাবিলায় আইনশৃঙ্খলা রক্ষাকারী বাহিনীর সদস্যরা সতর্ক রয়েছেন।হরতাল আহ্বানকারীরা বিভিন্ন স্থানে ছোটখাটো মিছিল করেছেন বলে খবর পাওয়া গেছে। তবে সকাল সাড়ে নয়টায় এ প্রতিবেদন লেখা পর্যন্ত রাজধানীসহ দেশের কোথাও কোনো অপ্রীতিকর ঘটনার খবর পাওয়া যায়নি।পুলিশের মিরপুর বিভাগের উপকমিশনার নিসারুল আরিফ প্রথম আলোকে বলেন, তাঁর এলাকায় পরিস্থিতি স্বাভাবিক রয়েছে।গত বুধবার জাতীয় প্রেসক্লাবে সংবাদ সম্মেলন করে এই হরতাল কর্মসূচির ঘোষণা করে সম্মিলিত ইসলামী দলসমূহ। হরতালে আদৌ এ সংগঠনগুলো মাঠে থাকবে কি না, সে সম্পর্কে কোনো তথ্য পাওয়া যায়নি। তবে আওয়ামী লীগ ও এর সহযোগী সংগঠনগুলো ঢাকায় হরতালবিরোধী মিছিল করবে ও বিভিন্ন স্থানে অবস্থান নেবে বলে দলীয় সূত্র জানিয়েছে।আওয়ামী লীগের নেতারা অভিযোগ করেছেন, বিএনপির চেয়ারপারসন খালেদা জিয়ার আদালতে হাজিরা দেওয়ার ধার্য তারিখ থাকায় ধর্মভিত্তিক এ মোর্চাকে দিয়ে আজ হরতাল ডাকানো হয়েছে। হরতালের সময় ‘নিরাপত্তাজনিত’ কারণ দেখিয়ে এর আগেও খালেদা জিয়া আদালতে হাজির হননি। অবশ্য বিএনপির পক্ষ থেকে এ অভিযোগ নাকচ করা হয়েছে।ঢাকা সড়ক পরিবহন সমিতি এক সংবাদ বিজ্ঞপ্তিতে বলেছে, হরতালে ঢাকা শহর ও এর আশপাশের জেলাগুলোতে বাস-মিনিবাস চলাচল অব্যাহত থাকবে।প্রসঙ্গত, যুক্তরাষ্ট্রের নিউইয়র্কে ওই বক্তব্যের পর লতিফ সিদ্দিকী মন্ত্রিত্ব হারিয়েছেন। দল থেকেও বহিষ্কৃত হয়েছেন। তিনি আর দেশে ফেরেননি। লতিফ সিদ্দিকী বর্তমানে ভারতে অবস্থান করছেন বলে জানা গেছে। ইতিমধ্যে তাঁর বিরুদ্ধে দেশের বিভিন্ন আদালতে মামলা হয়েছে। গ্রেপ্তারি পরোয়ানাও জারি হয়েছে।
