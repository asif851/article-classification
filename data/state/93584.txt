
আইন প্রতিমন্ত্রী কামরুল ইসলাম বলেছেন, বিরোধী দলের ‘হুমকি ধমকিতে’ তাঁরা ভীত নন। তাঁরা ২৪ অক্টোবরের আগেও আছেন, পরেও থাকবেন। আজ বুধবার বিকেলে ব্রাহ্মণবাড়িয়া জেলা জজ আদালতে দৈনিক কার্যতালিকা জনসমক্ষে প্রদর্শনের লক্ষ্যে ডিজিটাল ডিসপ্লে বোর্ড স্থাপন কার্যক্রমের উদ্বোধনী অনুষ্ঠানে কামরুল ইসলাম এসব কথা বলেন।আইন প্রতিমন্ত্রী বলেন, ‘বর্তমানে নির্বাচিত প্রধানমন্ত্রী আগামীতে নির্বাচিত প্রধানমন্ত্রীর কাছে ক্ষমতা হস্তান্তর করবেন। সুতরাং হুমকি-ধমকিতে ভীত হওয়ার কোনো কারণ নাই। আগামী ২৪ অক্টোবরের আগেও আমরা আছি, পরেও থাকব। যত দিন নতুন প্রধানমন্ত্রীর কাছে দায়িত্ব হস্তান্তর না হবে, ততদিন শেখ হাসিনা আছেন। সংবিধানে স্পষ্ট এ কথা বলা আছে।’আইন প্রতিমন্ত্রী বলেন, ‘সংবিধানসম্মতভাবেই আগামীতে নির্বাচন হবে। বাংলাদেশের মানুষ তত্ত্বাবধায়ক বুঝে না। তারা চায় গ্রহণযোগ্য নির্বাচন।’কামরুল ইসলাম আরও বলেন, ‘বিচার না করার সংস্কৃতি থেকে বেরিয়ে আসতে আমরা একাত্তরের ঘাতক, লুটেরা ও জঙ্গিদের বিচার করেছি। তাই বাংলাদেশে আজ বাংলা ভাই ও মুফতি হান্নানরা নেই।’জেলা জজ আদালত চত্বরে এ অনুষ্ঠানে সভাপতিত্ব করেন জেলা ও দায়রা জজ মোহাম্মদ কাউছার। ব্রাহ্মণবাড়িয়া-৩ আসনের সাংসদ র আ ম উবায়দুল মোকতাদির চৌধুরী অনুষ্ঠানে বিশেষ অতিথি ছিলেন। অনুষ্ঠানে অন্যদের মধ্যে আরও উপস্থিত ছিলেন জেলার মুখ্য বিচারিক হাকিম সফিউল আজম, জেলা পুলিশ সুপার মো. মনিরুজ্জামান, জেলা আইনজীবী সমিতির সভাপতি নাজমুল ইসলাম, সাধারণ সম্পাদক ফখর উদ্দিন আহমেদ প্রমুখ। 
 
