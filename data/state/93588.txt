
‘নির্বাচন কমিশনার জাবেদ আলী বলেছেন, সংবিধান অনুযায়ী ২৪ জানুয়ারির মধ্যেই আগামী জাতীয় সংসদ নির্বাচন হবে। আশা করি, সব দলের অংশগ্রহণেই নির্বাচন হবে।’গতকাল মঙ্গলবার দুপুরে ঢাকার নবাবগঞ্জ উপজেলা পরিষদ মিলনায়তনে সুধী সমাজের সঙ্গে মতবিনিময়কালে জাবেদ আলী এসব কথা বলেন। এর আগে তিনি নবাবগঞ্জ ও দোহার উপজেলায় নির্বাচন কমিশনের সার্ভার স্টেশন উদ্বোধন করেন।নির্বাচন কমিশনার বলেন, গত দেড় বছর নির্বাচন কমিশন সরকারের প্রভাবমুক্ত থেকে কাজ করেছে। জাতীয় নির্বাচনও সঠিক সময়ে সব দলের অংশগ্রহণে অনুষ্ঠিত হবে।বিএনএফ নিবন্ধন পাবে কি না—এ প্রশ্নের জবাবে জাবেদ আলী বলেন, গণতান্ত্রিক রাষ্ট্রে যেকোনো রাজনৈতিক দলই সংবিধানের মধ্যে থেকে শর্ত পূরণ করে নিবন্ধিত হতে পারে।জামায়াতের নিবন্ধন বাতিল এবং নির্বাচনে তাদের অংশগ্রহণ নিয়ে এক প্রশ্নের জবাবে জাবেদ আলী বলেন, আদালতের রায় অনুযায়ী তাদের নির্বাচন করার এখন কোনো সুযোগ নেই।
 
