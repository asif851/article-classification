
উত্তরায় ঢাকা-ময়মনসিংহ মহাসড়কের আবদুল্লাহপুর ট্রাফিক সিগন্যাল থেকে টঙ্গী সেতুতে ওঠার আগ পর্যন্ত মহাসড়ক ও ফুটপাত দখল করে বসেছে অবৈধ বাজার। ফলে মহাসড়কের এই অংশে প্রায়ই ঘটছে ছোট-বড় দুর্ঘটনা।গতকাল শুক্রবার মহাসড়কের এই অংশে দেখা গেছে, রাস্তার কিছু অংশ ও ফুটপাতে গড়ে উঠছে প্রায় ৭০টি ছোট-বড় বিভিন্ন ধরনের দোকান। রয়েছে মাছ, কাঁচা সবজি, ফল, মাংস, ছিট কাপড়, চায়ের দোকানসহ বাহারি পণ্য বিক্রির স্থায়ী ও অস্থায়ী দোকান। সেতুর পায়ে চলার অংশে রকমারি পণ্য নিয়ে বসছে ফেরিওয়ালারা।একাধিক দোকানি ও নির্ভরযোগ্য কয়েকটি সূত্র থেকে জানা যায়, এখানে দোকানের বরাদ্দ দেওয়া হয় দুইভাবে। ব্যবসার ধরন ও আকার অনুযায়ী বিভিন্ন অঙ্কের টাকা দিয়ে স্থায়ী দোকান বসানোর অনুমতি পাওয়া যায়। ভ্রাম্যমাণ ও ফেরিওয়ালাদের জন্য রয়েছে দোকানপ্রতি দৈনিক ৫০ থেকে ২৫০ টাকা পর্যন্ত দেওয়ার আলাদা ব্যবস্থা।খোরশেদ নামে এক সবজি ব্যবসায়ী বলেন, ‘আগাম ৩৬ হাজার টাকা দিয়ে তিন মাসের জন্য বসেছি। একবারে টাকা দিলে আর দৈনিক দিতে হয় না। দোকান রাখতে হলে তিন মাস পর আবার টাকা দিতে হবে।’আরও দুই দোকানি শিপন ও মিলন বলল একই কথা, ‘লাইনম্যান আছে, তার কাছে টাকা দেওন লাগে। সেই-ই সব দেখাশোনা করে।’অবৈধ দোকান বরাদ্দের এই টাকা কে বা কারা নিচ্ছে, কারা অনুমতি দিচ্ছে, সে ব্যাপারে দোকানিরা মুখ খোলেননি। ব্যবসায়ীদের কাছে বাজার নিয়ন্ত্রণকারীদের নাম-ঠিকানা জানতে চাইলে তাঁদের মুখে ও কথায় ভয় আর আতঙ্কের ছাপ ফুটে ওঠে।নাম প্রকাশে অনিচ্ছুক খন্দকার সিএনজি অ্যান্ড ফিলিং স্টেশনের এক নিরাপত্তাকর্মী বলেন, ‘দোকানিদের কাছ থেকে যতটুকু শুনেছি, দু-তিনজন লোক এখান থেকে টাকা তোলে। সবাই আলাদাভাবে টাকা ওঠায়। পুলিশও টাকা নেয় বলে শুনেছি।’বাজারের সঙ্গেই আবদুল্লাহপুর ট্রাফিক সিগন্যাল মোড়। তাই এখানে সাধারণ যাত্রী আর পথচারীদের ভিড় তুলনামূলক বেশি। ফুটপাত বেদখল থাকায় যানবাহনের ভিড়ের মধ্যেও ঝুঁকি নিয়ে রাস্তার ওপর দিয়েই যাতায়াত করছেন সাধারণ মানুষ।স্থায়ী বাসিন্দা আবদুল মালেক বলেন, ‘লোকজন রাস্তা দিয়া যায়-আসে, গাড়ির ধাক্কা খেয়ে রাস্তায় পড়ে হাত-পা ভাঙে। ফুটপাতই তো নাই, চলবে কেমনে? ব্রিজের উপরেও দোকান। কেউ কিছু কয় না, এই ভাবে চলতাছে।’জানতে চাইলে সড়ক ও জনপথ বিভাগের ঢাকা ডিভিশনের নির্বাহী প্রকৌশলী আতাউর রহমান প্রথম আলোকে বলেন, ‘জায়গাটা আসলে দুই জেলার সীমান্তে পড়ে। টঙ্গী সেতু গাজীপুর ডিভিশনের আওতায়। সেতুর আগ থেকে আমরা দেখি। সেতুসহ আশপাশের এলাকায় মাঝেমধ্যে ভ্রাম্যমাণ বাজার বসে, এটা জানি। স্থায়ীভাবে বাজার বসার ব্যাপারে সুনির্দিষ্ট তথ্য আমাদের কাছে নেই। আমি সরেজমিনে জায়গাটিতে যাব। স্থায়ী বাজার থাকলে অবশ্যই সেটি সরানোর জন্য কার্যকর ব্যবস্থা নিব। তবে, সড়ক ও জনপথের কেউ এর সঙ্গে জড়িত নেই, এটা নিশ্চিত।’
