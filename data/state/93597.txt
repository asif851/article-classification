
পুলিশের কাছ থেকে ছিনতাই হওয়ার পর ধরা পড়া জেএমবির দণ্ডপ্রাপ্ত নেতা হাফেজ মাহমুদ ওরফে রাকিব হাসান (৩৫) ‘বন্দুকযুদ্ধে’ নিহত হয়েছেন। তবে এ নিয়ে কারও বিরুদ্ধে অভিযোগ নেই বলে জানিয়েছেন রাকিবের বাবা আবদুস সোবাহান।আজ সোমবার ছেলের লাশ নিতে টাঙ্গাইল মর্গে এসে আবদুস সোবাহান সাংবাদিকদের এ কথা বলেন। তিনি জানান, রাকিব ঢাকার বাসাবোতে একটি মাদ্রাসায় লেখাপড়া করার সময়ই জেএমবির সঙ্গে যুক্ত হয়। কিন্তু পরিবারের লোকজন বিষয়টি জানতে পারে ২০০৬ সালে রাকিব গ্রেপ্তার হওয়ার পর।জামালপুরের মেলান্দহ উপজেলার বংশী বেলতৈল গ্রামের অবসরপ্রাপ্ত স্কুলশিক্ষক সোবাহানের দুই ছেলে ও দুই মেয়ে। তাঁর চার সন্তানের মধ্যে রাকিব দ্বিতীয়। সোবাহান জানিয়েছেন, আট বছর আগে গ্রেপ্তার হওয়ার পর বেশ কয়েকবার ঢাকা, কাশিমপুর ও ময়মনসিংহ কারাগারে গিয়ে ছেলের সঙ্গে দেখা করেছেন তিনি। সর্বশেষ ২০১২ সালের জানুয়ারি মাসে ঢাকা কেন্দ্রীয় কারাগারে রাকিবের সঙ্গে তাঁর দেখা হয়।আবদুস সোবাহান জানান, গতকাল রোববার দুপুরে টেলিভিশনে খবর দেখে তাঁরা জানতে পারেন, রাকিবকে ময়মনসিংহে আনা হচ্ছিল এবং ত্রিশাল থেকে কিছু লোক তাঁকে ছিনতাই করে নিয়ে গেছে। এ খবর শোনার পর থেকেই তাঁরা দুশ্চিন্তার মধ্যে ছিলেন। ‘রাকিব ধরা পড়েছে’ বিকেলে এ খবর পাওয়ার পর তাঁদের মধ্যে উত্কণ্ঠা শুরু হয়। বিশেষ করে রাকিবের মা ‘ছেলেকে মেরে ফেলা হবে’ আশঙ্কায় কান্নাকাটি শুরু করেন। পরে আজ সকালে তাঁরা পুলিশের সঙ্গে বন্দুকযুদ্ধে রাকিবের মৃত্যুর খবর টেলিভিশনে দেখতে পান। তারপর বাড়িতে কান্নাকাটি শুরু হয়। দুপুরের দিকে জামাতাকে সঙ্গে নিয়ে একটি অ্যাম্বুলেন্স ভাড়া করে জামালপুর থেকে টাঙ্গাইলে আসেন তিনি।
টাঙ্গাইল জেনারেল হাসপাতাল সূত্র জানায়, আবাসিক চিকিত্সা কর্মকর্তা রফিকুল ইসলাম, চিকিত্সা কর্মকর্তা আশরাফ হোসেন ও প্রফুল্ল সাহার সমন্বয়ে গঠিত তিন সদস্যের মেডিকেল বোর্ড রাকিবের ময়নাতদন্ত করেন। পরে রাকিবের লাশ তাঁর বাবার কাছে হস্তান্তর করে পুলিশ।
সন্ধ্যায় রাকিবের লাশ পুলিশ প্রহরায় টাঙ্গাইল থেকে জামালপুরের উদ্দেশে রওনা হয়। এ সময় তাঁর বাবা কাঁদতে কাঁদতে বলেন, ‘কারও বিরুদ্ধে আমার কোনো অভিযোগ নেই। রাকিব মরে গেছে। এখানেই সব শেষ।’
