
নতুন বছরের প্রথম সপ্তাহ পার হওয়ার পরও বিদেশে ছাপানো প্রাথমিক স্তরের ৪৭ লাখ বই এখনো বিদ্যালয়ে পৌঁছায়নি। দেশি মুদ্রাকরদের অনেকেও সময়মতো বই সরবরাহ করতে পারেননি, এ জন্য ৭২টি মুদ্রণ প্রতিষ্ঠানের বিল আটকে দেওয়া হয়েছে। এ ছাড়া নিম্নমানের কাগজ সরবরাহ করায় বিল আটকে দেওয়া হয়েছে চারটি কাগজকলের।এসবের পাশাপাশি পাঠ্যবইয়ে ভুলভ্রান্তি ও অসংগতি নিয়ে সমালোচিত হচ্ছে জাতীয় শিক্ষাক্রম ও পাঠ্যপুস্তক বোর্ড (এনসিটিবি)। প্রতিষ্ঠানটি জোড়াতালি দিয়ে সব পরিস্থিতি সামাল দেওয়ার চেষ্টা করছে।এনসিটিবি সূত্র জানায়, বিভিন্ন জেলার আপৎকালীন মজুত থেকে বই পাঠিয়ে দেশের কিছু এলাকায় পাঠ্যপুস্তক উৎসব করা হয়েছে। বিশেষ করে নোয়াখালী, লক্ষ্মীপুর ও চট্টগ্রামের কয়েকটি এলাকায় প্রাথমিক স্তরের শিশুরা সব বই পায়নি।এর কারণ অনুসন্ধান করে দেখা যায়, ভারতের শীর্ষাসাই বিজনেস নামের একটি প্রতিষ্ঠান মুম্বাই ও পুনেতে ৪৭ লাখ বই ছাপার কাজ করে, যা প্রাথমিকের মোট বইয়ের প্রায় ৪ শতাংশ। দরপত্র অনুযায়ী ডিসেম্বরের মধ্যে এসব বই পৌঁছানোর কথা ছিল।এ রকম পরিস্থিতিতে ৩৮ জেলার আপৎকালীন মজুত থেকে বই নিয়ে নোয়াখালী, লক্ষ্মীপুরসহ আশপাশের কিছু এলাকায় শিক্ষার্থীদের হাতে একটি-দুটি করে বই তুলে দেওয়া হয়। এ জন্য ট্রাক ভাড়া বাবদ ইতিমধ্যে সাত লাখ টাকা গচ্চা দিয়েছে এনসিটিবি।জানতে চাইলে এনসিটিবির চেয়ারম্যান নারায়ণ চন্দ্র সাহা প্রথম আলোকে বলেছেন, চট্টগ্রাম বন্দরে থাকা পাঠ্যবইগুলো খালাস হয়েছে। কয়েক দিনের মধ্যে স্কুলে পৌঁছে যাবে। তবে এনসিটিবির একাধিক সূত্র জানিয়েছে, এসব বই কোথায় আছে, তা এখন পর্যন্ত স্পষ্ট নয়। প্রাথমিক থেকে মাধ্যমিক স্তরের শিক্ষার্থীদের বিনা মূল্যে বিতরণের জন্য মোট ৩৬ কোটি ২১ লাখ ৮২ হাজার ২৪৫টি বই ছাপানোর কথা। এর মধ্যে মাধ্যমিক স্তরের পাঠ্যবই ছাপিয়েছেন দেশীয় মুদ্রাকরেরা। আর প্রাথমিক স্তরের ১১ কোটি ৫৫ লাখ ২৬ হাজার ৯৫২টি বই ছাপানো হয়েছে আন্তর্জাতিক দরপত্রের মাধ্যমে, দেশে-বিদেশে। দেশের পাশাপাশি এবার ভারত ও চীনে প্রাথমিক স্তরের বই ছাপানো হয়েছে। নোয়াখালী ও লক্ষ্মীপুরের চিত্রপ্রথম আলোর নোয়াখালী প্রতিনিধি জানিয়েছেন, নতুন বছরের এক সপ্তাহ পার হয়ে গেলেও নোয়াখালী শহর ও নয়টি উপজেলায় শিক্ষার্থীরা একটি বা দুটি করে বই পেয়েছে। গত শনিবার জেলা শহরের লক্ষ্মীনারায়ণপুর পৌর আদর্শ সরকারি প্রাথমিক বিদ্যালয়, হরিনারায়ণপুর সরকারি প্রাথমিক বিদ্যালয়, মাইজদী বালিকা বিদ্যানিকেতন সরকারি প্রাথমিক বিদ্যালয়, অরুণ চন্দ্র সরকারি প্রাথমিক বিদ্যালয় ও মাইজদী পিটিআই-সংলগ্ন পরীক্ষণ বিদ্যালয়ে খোঁজ নিয়ে এ তথ্য জানা গেছে। প্রথম আলোর লক্ষ্মীপুর প্রতিনিধি জানিয়েছেন, সেখানকার বিদ্যালয়গুলোর শিশুরাও সব বই পায়নি। লক্ষ্মীপুর সদর উপজেলার উত্তর মান্দারী প্রাথমিক বিদ্যালয়ের প্রধান শিক্ষক মো. সামছুদ্দিন বলেন, সব বই না পাওয়ায় শিক্ষার্থীদের মন খারাপ। ৪ পেপার মিল ও ৭২ মুদ্রণ প্রতিষ্ঠানের বিল আটকে দেওয়া হয়েছেএনসিটিবি সূত্র জানায়, বই ছাপার জন্য তারা বিভিন্ন পেপার মিল থেকে কাগজ কেনে। কিন্তু এবার ম্যাপ, আল নুর, হাক্কানি ও গাজীপুর পেপার মিল নামে চারটি প্রতিষ্ঠানের কাগজ ছিল নিম্নমানের। কাগজের উজ্জ্বলতা (ব্রাইটনেস) কম ছিল। আকারে ছিল ছোট এবং পুরুত্ব কম ছিল। এ কারণে এসব প্রতিষ্ঠানের প্রায় ৩৬ কোটি টাকার বিল আটকে দেওয়া হয়েছে।অন্যদিকে দরপত্র অনুযায়ী সময়মতো বই ছাপিয়ে না দেওয়ার কারণে ৭২টি মুদ্রণকারী প্রতিষ্ঠানের ৩৬ কোটি ১৪ লাখ টাকার বিল আটকে দেওয়া হয়েছে। দেশীয় এসব মুদ্রাকর মাধ্যমিক স্তরের বই ছাপিয়ে দিয়েছেন। এনসিটিবি সূত্র জানায়, দেশি প্রতিষ্ঠান সরকার প্রিন্টার্স সময়মতো বই দিতে পারেনি। গত বৃহস্পতিবার পর্যন্ত প্রতিষ্ঠানটি নয় লাখ বই দিতে পারেনি। নামে-বেনামে ওই প্রতিষ্ঠানটি প্রায় ১ কোটি ৮০ লাখ বই ছাপার কাজ নিয়েছে। ১ জানুয়ারি পর্যন্ত এসব প্রতিষ্ঠান ৪০ লাখ বই দিতে পারেনি। জানতে চাইলে বাংলাদেশ মুদ্রণ শিল্প সমিতির সভাপতি তোফায়েল আহমেদ খান বলেন, জাতীয় স্বার্থে এনসিটিবি ও মুদ্রাকর—সবারই কাজে স্বচ্ছতা ও জবাবদিহি থাকা দরকার।
