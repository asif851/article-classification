
জঙ্গিবাদে বিশ্বাসী হয়ে শাহজালাল বিজ্ঞান ও প্রযুক্তি বিশ্ববিদ্যালয়ের অধ্যাপক মুহম্মদ জাফর ইকবালের ওপর আক্রমণ করে ফয়জুর রহমান। প্রাথমিক জিজ্ঞাসাবাদে এমনটাই জানিয়েছে সে।
আজ রোববার র‍্যাব-৯–এর কমান্ডিং অফিসার লেফটেন্যান্ট কর্নেল (সিও) আলী হায়দার আজাদ সাংবাদিকদের এ কথা জানান। তিনি বলেন, ফয়জুরকে খুব বেশি জিজ্ঞাসাবাদ করা সম্ভব হয়নি। প্রাথমিক জিজ্ঞাসাবাদে সে এটুকু বলেছে।
আলী হায়দার বলেন, ফয়জুরকে পুলিশের কাছে হস্তান্তর করা হবে। পুলিশই মামলার তদন্ত করবে। র‍্যাব ছায়া তদন্ত করবে। তিনি বলেন, সাধারণত এ ধরনের হামলায় কয়েকজন থাকে। কিন্তু ফয়জুর বলছে সে একাই ছিল। এ ঘটনায় জিজ্ঞাসাবাদের জন্য তাঁরা তিনজনকে হেফাজতে নিয়েছেন। একজন ফয়জুরের চাচা আবদুল কাহার। আরেকজন হলো ফয়জুর যেখানে কাজ করত সেখানকার মালিক। ওই প্রতিষ্ঠানের মালিক র‍্যাবকে বলেছেন, গত জানুয়ারি মাসে ফয়জুর কাজ ছেড়ে দেয়। তবে তৃতীয় ব্যক্তির নাম র‍্যাব প্রকাশ করেনি।
সংবাদ ব্রিফিংয়ে র‍্যাব বলেছে, ফয়জুরের কাছে একটি চাকু ও চাবির রিং পাওয়া গেছে। রিংয়ে সাইকেলের তালার চাবি ছিল। যদিও ফয়জুর হেঁটে বিশ্ববিদ্যালয় ক্যাম্পাসে গিয়েছিল। ফয়জুর বলছে সে দাখিল পাস। আলিম পড়ার সময় পড়াশোনা ছেড়ে দেয়। তবে কোথায় সে দাখিল পড়েছে, সে সম্পর্কে একেকবার একেক তথ্য দিচ্ছে।
গতকাল শনিবার শাহজালাল বিশ্ববিদ্যালয় ক্যাম্পাসে হামলার শিকার হন বিশ্ববিদ্যালয়েরই শিক্ষক অধ্যাপক মুহম্মদ জাফর ইকবাল।
