
টাঙ্গাইলের মির্জাপুরে মা ও তিন মেয়েকে পুড়িয়ে হত্যার ঘটনায় দায়ের করা মামলা তুলে না নিলে নিহতদের পরিবারের অন্য সদস্যদের পুড়িয়ে মারার হুমকি দেওয়া হয়েছে বলে অভিযোগ পাওয়া গেছে।এজাহারভুক্ত আসামি (অভিযোগপত্র থেকে নাম বাদ দেওয়া) মো. মোগর আলী তাঁর সঙ্গীদের নিয়ে ওই হুমকি দেন বলে জানা গেছে। এ ঘটনায় মামলার বাদী তোফাজ্জল হোসেন মির্জাপুর থানায় সাধারণ ডায়েরি (জিডি) করেছেন।গত সোমবার তোফাজ্জল হোসেন বলেন, ২০ মে মামলার আসামি মো. মোগর আলী (৫৫) তাঁর স্ত্রী রং মালা বেগম, ভাইয়ের স্ত্রী ভায়লা বেগম ও চাচাতো ভাই মফিজ মিয়াকে নিয়ে নিহত ব্যক্তিদের বাড়িতে যান। সেখানে তাঁরা নিহত হাসনা বেগমের স্বামী মজিবর রহমান ও তাঁর (মজিবর) মা জোবেদা বেগমকে মামলা তুলে নিতে বলেন। এতে রাজি না হওয়ায় তাঁরা তাঁদের মারতে উদ্যত হন। এ সময় তাঁরা মজিবরকে মামলা তুলে না নিলে পুড়িয়ে হত্যার হুমকি দেন। এ ঘটনায় তিনি পরদিন ২১ মে মির্জাপুর থানায় জিডি করেন।সোমবার বিকেলে মির্জাপুর থানার পরিদর্শক (তদন্ত) মো. শহিদুল আলম ঘটনাস্থলে যান। তিনি বলেন, মামলাটি স্পর্শকাতর ও আদালতে বিচারাধীন। তবে হুমকি দেওয়ার বিষয়টি তদন্ত করে দেখা হচ্ছে।এর আগে গত ২৫ ফেব্রুয়ারি মামলার তৎকালীন তদন্তকারী কর্মকর্তা মির্জাপুর থানার এসআই শ্যামল কুমার দত্ত টাঙ্গাইলের বিচারিক হাকিম আদালতে অভিযোগপত্র দেন। ২৫ মার্চ টাঙ্গাইলের জ্যেষ্ঠ বিচারিক হাকিম আমলি আদালতে বাদী অভিযোগপত্রের বিরুদ্ধে নারাজি দেন।নারাজির বিষয়ে ২৮ এপ্রিল আদালত শুনানির তারিখ নির্ধারণ করলেও তা পিছিয়ে যায়। আজ বুধবার পরবর্তী শুনানি হওয়ার কথা।মেয়েকে বিয়ে দিতে রাজি না হওয়ায় গত বছরের ৬ অক্টোবর রাতে মির্জাপুর উপজেলার সোহাগপাড়া গ্রামের মালয়েশিয়াপ্রবাসী মজিবর রহমানের স্ত্রী হাসনা বেগম (৩৫) এবং তাঁর তিন মেয়ে গোড়াই উচ্চবিদ্যালয়ের নবম শ্রেণির শিক্ষার্থী মনিরা আক্তার (১৪), বাক্প্রতিবন্ধী মীম আক্তার (১০) ও ব্র্যাক স্কুলের নার্সারি শ্রেণির শিক্ষার্থী মলি আক্তারকে (৭) ঘরে ঘুমন্ত অবস্থায় পেট্রল ঢেলে আগুন দিয়ে পুড়িয়ে হত্যা করা হয়। ঘটনায় পরদিন ওই গ্রামের জাহাঙ্গীর আলমসহ ১০ জনের বিরুদ্ধে মামলা হয়।
