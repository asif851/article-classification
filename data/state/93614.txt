
বিএনপির নেতা সালাউদ্দিন কাদের (সাকা) চৌধুরী ও জামায়াতে ইসলামীর নেতা আলী আহসান মোহাম্মাদ মুজাহিদের ফাঁসির রায় পুনর্বিবেচনার (রিভিউ) আবেদন শুনানির জন্য ১৭ নভেম্বর তারিখ পুনর্নির্ধারণ করেছেন সুপ্রিম কোর্টের আপিল বিভাগ।প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের চার সদস্যের বেঞ্চ আজ সোমবার এই আদেশ দেন। বেঞ্চের অপর সদস্যরা হলেন বিচারপতি নাজমুন আরা সুলতানা, বিচারপতি সৈয়দ মাহমুদ হোসেন ও বিচারপতি হাসান ফয়েজ সিদ্দিকী।সাকা চৌধুরী ও মুজাহিদের রিভিউ আবেদন শুনানির ধার্য দিন ছিল আজ। আপিল বিভাগের আজকের কার্যতালিকায় মুজাহিদের পুনর্বিবেচনার আবেদনটি শুনানির জন্য ১৬ নম্বরে ছিল। ১৭ নম্বরে ছিল সাকা চৌধুরীর পুনর্বিবেচনার আবেদনটি।সাকা চৌধুরী ও মুজাহিদের প্রধান আইনজীবী খন্দকার মাহবুব হোসেন এই শুনানি মুলতবির আরজি জানান। পরে আদালত দুটি রিভিউ আবেদনই শুনানির জন্য ১৭ নভেম্বর তারিখ পুনর্নির্ধারণ করেন। ‍গত ৩০ সেপ্টেম্বর সাকা চৌধুরী ও মুজাহিদের ফাঁসির সাজা বহাল রেখে আপিলের পূর্ণাঙ্গ রায় প্রকাশ করেন সুপ্রিম কোর্টের আপিল বিভাগ। এর ১৪ দিনের মাথায় ওই রায় পুনর্বিবেচনার জন্য আবেদন করেন সাকা চৌধুরী ও মুজাহিদ। ২০ অক্টোবর সুপ্রিম কোর্টের অবকাশকালীন চেম্বার আদালত পুনর্বিবেচনার আবেদন দুটি শুনানির জন্য ২ নভেম্বর দিন নির্ধারণ করেছিলেন।
