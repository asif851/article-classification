
আজ মঙ্গলবারের মধ্যে কুষ্টিয়ায় মহাসড়কগুলোতে অনুমোদনবহির্ভূত যান চলাচল বন্ধ না হলে কাল বুধবার থেকে অনির্দিষ্টকালের পরিবহন ধর্মঘটের ডাক দিয়েছে কুষ্টিয়ার পরিবহন মালিক শ্রমিক ঐক্য পরিষদ। ১৬ নভেম্বর এক সভায় এ সিদ্ধান্ত নেওয়া হয়। এ ছাড়া গত রোববার রাতে কুষ্টিয়া বাস-মিনিবাস মালিক পক্ষের কার্যালয়ে কুষ্টিয়ার পরিবহন-সংশ্লিষ্ট তিনটি সংগঠনের নেতারা আবার সভায় বসেন। সভায় আগের সিদ্ধান্ত বহাল রাখা হয়। কুষ্টিয়া বাস-মিনিবাস মালিক পক্ষের সাধারণ সম্পাদক রেজাউল ইসলাম গতকাল সোমবার মুঠোফোনে প্রথম আলোকে বলেন, প্রশাসনের পক্ষ থেকে কোনো আশ্বাস না পাওয়ায় ধর্মঘটের সিদ্ধান্তে তাঁরা অটল রয়েছেন।
