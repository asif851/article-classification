
আন্তর্জাতিক বাজারে দর বাড়ায় দেশের বাজারেও বিভিন্ন ধরনের সোনার দাম ভরিপ্রতি এক হাজার ১৬৬ টাকা পর্যন্ত বাড়ানোর সিদ্ধান্ত নিয়েছে বাংলাদেশ জুয়েলার্স সমিতি (বাজুস)। আগামীকাল সোমবার থেকে নতুন দর কার্যকর হবে।নতুন দর অনুযায়ী, প্রতি ভরি (১১.৬৬৪ গ্রাম) ভালো মানের অর্থাত্ ২২ ক্যারেট সোনা ৪৮ হাজার ৪০৫ টাকা, ২১ ক্যারেট ৪৬ হাজার ২৪৭ টাকা এবং ১৮ ক্যারেটের দাম ৩৯ হাজার ৬৫৭ টাকা। এ ছাড়া সনাতন পদ্ধতির সোনার দর ২৭ হাজার ৪১০ টাকা ভরি। তবে প্রতি ভরি ২১ ক্যারেট (ক্যাডমিয়াম) রুপার দাম আগের মতোই আছে, এক হাজার ১৬৬ টাকা।কাল থেকে নতুন দর কার্যকর হওয়ায় ২২ ও ২১ ক্যারেট এবং সনাতন পদ্ধতির সোনার দরে প্রতি ভরিতে এক হাজার ১৬৬ টাকা এবং ১৮ ক্যারেটে এক হাজার ৫০ টাকা বাড়ছে। আর আজ রোববার পর্যন্ত প্রতি ভরি ২২ ক্যারেট সোনা ৪৭ হাজার ২৩৯, ২১ ক্যারেট ৪৫ হাজার ৮১ এবং ১৮ ক্যারেটের ৩৮ হাজার ৬০৭ টাকায় বিক্রি হয়। এ ছাড়া সনাতন পদ্ধতির সোনার ভরি ছিল ২৬ হাজার ২৪৪ টাকা।সোনার দাম হ্রাস-বৃদ্ধির সিদ্ধান্তটি বরাবরের মতো করে আসছে বাংলাদেশ জুয়েলার্স সমিতি। সমিতির কার্যনির্বাহী কমিটির সদস্যদের মতামতের ভিত্তিতে সোনার দাম বৃদ্ধির এই সিদ্ধান্ত নেওয়া হয়েছে। রাত  সাড়ে নয়টার  দিকে সমিতির সাধারণ সম্পাদক দেওয়ান আমিনুল ইসলাম স্বাক্ষরিত এক সংবাদ বিজ্ঞপ্তির মাধ্যমে বিষয়টি জানায় বাজুস।
