
যুক্তরাজ্যের লিডসে সোহেল হোসেন (৩৩) নামের বাংলাদেশি বংশোদ্ভূত যুবককে গুলি করে হত্যা করেছে দুর্বৃত্তরা। গত সোমবার স্থানীয় সময় রাত নয়টার দিকে এ ঘটনা ঘটে।নিহত সোহেল ছয় ভাই-বোনের মধ্যে তৃতীয়। তাঁর বাবা মান্নান হোসেন দীর্ঘদিন ধরে পরিবার নিয়ে লিডসে বসবাস করছেন। বাংলাদেশে তাঁদের বাড়ি সিলেটের বিয়ানীবাজার উপজেলায়।এই ঘটনায় পুলিশ পাঁচজনকে গ্রেপ্তার করেছে। তবে গ্রেপ্তার ব্যক্তিদের পরিচয় প্রকাশ করা হয়নি। এদের বয়স ১৬ থেকে ১৯ বছরের মধ্যে। হত্যাকাণ্ডটি পরিকল্পিত বলে মনে করছে স্থানীয় পুলিশ। কিন্তু কী কারণে সোহেলকে হত্যা করা হলো, সে বিষয়ে কিছুই অনুমান করতে পারছে না পরিবার।ওয়েস্ট ইয়র্কশায়ার পুলিশের বিবৃতিতে বলা হয়, সোমবার রাত নয়টার দিকে জরুরি কল পেয়ে স্থানীয় হেয়ারহিলসের মার্কহ্যাম অ্যাভিনিউর একটি দোকান থেকে পুলিশ গুলিবিদ্ধ অবস্থায় সোহেলকে উদ্ধার করে। স্থানীয় হাসপাতালে নেওয়া হলে তাঁর মৃত্যু হয়।সোহেলের গাড়িটি ঘটনাস্থলের নিকটবর্তী পেস্ট্রো অ্যাভিনিউ থেকে উদ্ধার করে পুলিশ। ধারণা করা হচ্ছে, গাড়িতে থাকা অবস্থায় সোহেল গুলিবিদ্ধ হয়েছেন। গুলিবিদ্ধ অবস্থায় তিনি প্রাণে বাঁচতে ওই দোকানে আশ্রয় নেন।
