
জাতীয় সংসদের সিরাজগঞ্জ-৩ (রায়গঞ্জ-তাড়াশ ও সলঙ্গার আংশিক) আসনের উপনির্বাচনে আওয়ামী লীগের মনোনয়ন পেয়েছেন তাড়াশ উপজেলা পরিষদের সাবেক চেয়ারম্যান গাজী আমজাদ হোসেন মিলন।
আজ সোমবার রাতে আওয়ামী লীগের সংসদীয় বোর্ডের সভা শেষে দলটির সভাপতিমণ্ডলীর সদস্য ওবায়দুল কাদের সাংবাদিকদের এ তথ্য জানান। এর আগে আওয়ামী লীগের সংসদীয় বোর্ড মনোনয়ন প্রত্যাশী ১৯ জন প্রার্থীরই সাক্ষাৎকার নেয়।যাঁরা মনোনয়ন ফরম তোলেন তাঁরা হলেন প্রয়াত সাংসদ ইসহাক হোসেন তালুকদারের ছেলে ইমরুল হোসেন তালুকদার, ঢাকা শিশু হাসপাতালের প্রকল্প পরিচালক ও স্বাধীনতা চিকিৎসক পরিষদ নেতা অধ্যাপক আবদুল আজিজ, উপজেলার আওয়ামী লীগের নেতা ব্যবসায়ী এ টি এম লুৎফর রহমান, তাড়াশ স্বেচ্ছাসেবক লীগের সভাপতি এবং বারুহাস ইউনিয়ন পরিষদের চেয়ারম্যান মোক্তার হোসেন, হিন্দু ধর্মীয় কল্যাণ ট্রাস্টের ট্রাস্টি স্বপন কুমার রায়, ঢাকা মহানগর (উত্তর) মহিলা আওয়ামী লীগের দপ্তর সম্পাদক রিটা কে আফজাল, যুক্তরাষ্ট্র আওয়ামী লীগের সাধারণ সম্পাদক মোহাম্মদ আলী, সাবেক সাংসদ রউশনুল হক মতি মিয়ার মেয়ে রাশিদা পারভীন, নরেন্দ্র চন্দ্র মজুমদার, রায়গঞ্জ উপজেলা আওয়ামী লীগের সভাপতি আবদুল হাদী আল জিন্নাহ, খাজিদাতুল কোবরা প্রমুখ।
ক্ষমতাসীন আওয়ামী লীগের সাংসদ গাজী ইসহাক হোসেন তালুকদার গত ৬ অক্টোবর মারা যান। তাঁর মৃত্যুর কারণে শূন্য এই আসনে আগামী ২৩ ডিসেম্বর উপনির্বাচন হবে। নির্বাচন কমিশনের ঘোষিত তফসিল অনুযায়ী উপনির্বাচনে মনোনয়ন দাখিলের শেষ সময় ২০ নভেম্বর, বাছাই ২২ নভেম্বর ও প্রার্থিতা প্রত্যাহারের শেষ সময় ৩০ নভেম্বর নির্ধারণ করা হয়েছে।রায়গঞ্জ-তাড়াশ উপজেলার মোট ১৭টি ইউনিয়ন নিয়ে সিরাজগঞ্জ-৩ সংসদীয় আসন গঠিত। সম্ভাব্য মোট কেন্দ্রের সংখ্যা ১৩১, ভোটকক্ষ ৬৯৫টি। মোট ভোটার তিন লাখ ৩১ হাজার ৩৩৬ জন। পুরুষ ভোটার এক লাখ ৬৪ হাজার ৫৩৯ এবং মহিলা ভোটার এক লাখ ৬৬ হাজার ৭৯৭ জন।
