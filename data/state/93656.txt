
পাবনার ঈশ্বরদীতে দেড় মাসের সেই কন্যাশিশুর খোঁজ মিলেছে। শনিবার রাতে নিজ বাড়ির আলমারি থেকে নিথর শিশুটিকে উদ্ধার করেছে পুলিশ। এ ঘটনায় শিশুটির বাবাকে আটক করে থানায় নিয়ে জিজ্ঞাসাবাদ করা হচ্ছে।
ঈশ্বরদী সার্কেলের অতিরিক্ত পুলিশসুপার জহুরুল হক ও থানার ভারপ্রাপ্ত কর্মকর্তা (ওসি) আজিম উদ্দিন বলেন, শিশু আতিকা জান্নাতকে চুরি করা হয়েছে বলে অভিযোগ পাওয়ার পর থেকে বাবা আশরাফুল ইসলামের কথাবার্তা ও আচরণ সন্দেহজনক ছিল। রাত ১০টা ৪৫ মিনিটে ঈশ্বরদী থানার পুলিশ আশরাফুলের ঘরের আলমারি থেকে শিশুটির লাশ উদ্ধার করে। প্রতিবেশী কাউকে ফাঁসাতে আশরাফুল শিশুটিকে নিয়ে এই কাণ্ড করেছেন বলে সন্দেহ করা হচ্ছে। তাঁকে আটক করা হয়েছে। ওসি আজিম উদ্দিন প্রথম আলোকে জানান, ঘটনার পর থেকে পুলিশের খাওয়া ও বিশ্রাম বন্ধ হয়ে যায়। পাবনার পুলিশ সুপার জিহাদুল কবিরের নির্দেশে পুরো জেলায় পুলিশ ব্যাপক তল্লাশি চালায়। রাত সাড়ে ১০টার দিকে পুলিশ আবার শিশুটির বাড়িতে যায়। এ সময় আশরাফুল পুলিশের হাতে একটি চিরকুট দেখিয়ে বলেন, কে যেন তাঁর বাড়িতে এটি ফেলে রেখেছে। চিরকুটে লেখা ছিল—‘শিশু আতিকাকে ঘরের আলমারিতে রাখা হয়েছে।’ পুলিশ আলমারি খুলে দেখে, একটি কাপড়ে জড়ানো রয়েছে শিশুটি। তবে তাকে মৃত পাওয়া যায়। আশরাফুলকে আটক করে থানায় নিয়ে জিজ্ঞাসাবাদ করা হচ্ছে। শনিবার দুপুরে শহরের অরনকোলা এলাকায় আশারাফুলের নিজ বাড়ি থেকে তাঁর শিশুকন্যা চুরি হয়েছে বলে পুলিশকে তিনি জানান। শিশুটিকে উদ্ধারে পুলিশ উপজেলার বিভিন্ন এলাকায় তল্লাশি চালায়।
