
প্রধানমন্ত্রী শেখ হাসিনা সন্তানদের বিষয়ে মা-বাবাকে সজাগ থাকার আহ্বান জানিয়েছেন। বলেন, ‘ছেলেমেয়েরা কোথায় যায়, কার সঙ্গে মেশে, তার খোঁজখবর নেবেন। তাদের প্রতি খেয়াল রাখবেন।’
প্রধানমন্ত্রী বলেন, এ দেশের মানুষ ধর্মপ্রাণ, কিন্তু ধর্মান্ধ নয়। কোনো জঙ্গির স্থান, সন্ত্রাসের স্থান বাংলাদেশে হবে না। তাই কেউ বিপথে পাঠাতে চাইলে তাদের বিরুদ্ধেও কঠোর ব্যবস্থা নেওয়ার হুঁশিয়ারি দেন প্রধানমন্ত্রী। বলেন, কেউ যাচ্ছে কি না, কেউ নিচ্ছে কি না—দুটিই খুঁজে বের করতে হবে।
আজ মঙ্গলবার দুপুরে প্রধানমন্ত্রীর সরকারি বাসভবন গণভবনে ‍আয়োজিত এক মতবিনিময় অনুষ্ঠানে শেখ হাসিনা এসব কথা বলেন। সন্ত্রাস ও জঙ্গি দমনে ঢাকা ও ময়মনসিংহ বিভাগের মাঠপর্যায়ের প্রশাসন, আইনশৃঙ্খলা রক্ষাকারী বাহিনী, স্থানীয় জনপ্রতিনিধি, ইসলামিক ফাউন্ডেশন, মসজিদের ইমাম, ধর্মীয় ব্যক্তিত্ব, শিক্ষকসহ বিভিন্ন শ্রেণি-পেশার মানুষের সঙ্গে ভিডিও কনফারেন্সে মতবিনিময়ের জন্য এ অনুষ্ঠানের আয়োজন করা হয়।
শেখ হাসিনা বলেন, ‘যারা ইসলামের নাম করে মানুষ হত্যা করছে, তারা আমাদের পবিত্র ধর্মের বদনাম করছে দেশে-বিদেশে। আমাদের ধর্মে আছে, মানুষের কল্যাণে কাজ করা। কিন্তু তারা রমজানে তারাবি না পড়ে, ঈদের দিন ঈদের নামাজ না পড়ে মানুষ মারছে। ইসলামকে প্রশ্নবিদ্ধ করছে। এটা আমাদের কাছে গ্রহণযোগ্য নয়। আমরা ধর্ম-বর্ণনির্বিশেষে সবার কল্যাণে কাজ করতে চাই, এটাই আমাদের লক্ষ্য।’
আইনশৃঙ্খলা রক্ষাকারী বাহিনী, ইমাম-মুয়াজ্জিনসহ সবাই যেন নিজ নিজ কর্মস্থল থেকে সাধারণ মানুষকে এ ব্যাপারে সচেতন করেন, সেই আহ্বান জানান শেখ হাসিনা। তিনি বলেন, ‘আমার বিশ্বাস, আমরা এ অবস্থার পরিবর্তন করতে পারব। ইসলাম ধর্মকে যেন কেউ কলুষিত করতে না পারে, সে জন্য সচেতনতা সৃষ্টি করতে হবে।’
অনুষ্ঠানে শিক্ষামন্ত্রী নুরুল ইসলাম নাহিদ, স্বরাষ্ট্রমন্ত্রী আসাদুজ্জামান খান কামালসহ সরকারি ঊর্ধ্বতন কর্মকর্তারা উপস্থিত ছিলেন। অনুষ্ঠান পরিচালনা করেন প্রধানমন্ত্রীর মুখ্য সচিব আবুল কালাম আজাদ।বিকেলে প্রধানমন্ত্রী গণভবনে রাজশাহী ও রংপুর বিভাগের জেলা প্রশাসনের মাঠপর্যায়ের কর্মকর্তাদের সঙ্গে একই ধরনের মতবিনিময় করবেন।
