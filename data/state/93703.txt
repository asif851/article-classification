
ফরিদপুরের বোয়ালমারীতে পত্রিকার সম্পাদককে লাঞ্ছিত ও পিরোজপুরে সাংবাদিকের ওপর হামলার প্রতিবাদে গতকাল সোমবার মানববন্ধন করেছেন সংবাদকর্মীরা। তাঁরা এসব ঘটনার নিন্দা জানিয়ে জড়িত ব্যক্তিদের গ্রেপ্তার করে বিচার দাবি করেছেন।ফরিদপুরের বোয়ালমারী থেকে প্রকাশিত সাপ্তাহিক বোয়ালমারী বার্তা পত্রিকার সম্পাদক কোরবান আলীকে গত রোববার বিকেলে লাঞ্ছিত করেন কয়েকজন যুবক। তিনি বাসযোগে ফরিদপুর থেকে বোয়ালমারী যাওয়ার পথে মধুখালী উপজেলার মাঝকান্দি মোড়ে এ ঘটনা ঘটে।এ ঘটনার প্রতিবাদে গতকাল দুপুর সাড়ে ১২টায় বোয়ালমারী উপজেলা সদরের চৌরাস্তার মোড়ে মানববন্ধন করা হয়। সেখানে অবিলম্বে হামলাকারীদের গ্রেপ্তারের দাবি জানিয়ে বক্তব্য দেন বোয়ালমারী প্রেসক্লাবের সভাপতি সেলিম রেজা, সাধারণ সম্পাদক কাজী হাসান প্রমুখ।মানববন্ধন শেষে একটি মৌন মিছিল বের করা হয়। মিছিলটি উপজেলা সদরের বিভিন্ন সড়ক ঘুরে বোয়ালমারী প্রেসক্লাবে গিয়ে শেষ হয়।
পিরোজপুর থেকে প্রকাশিত দৈনিক পিরোজপুরের কথার সম্পাদক ও যায়যায়দিন পত্রিকার জেলা প্রতিনিধি জহিরুল হকের ওপর শনিবার রাতে হামলা চালায় একদল মুখোশধারী দুর্বৃত্ত। গুরুতর আহত জহিরুলকে ঢাকার পঙ্গু হাসপাতালে ভর্তি করা হয়েছে।
এ হামলার প্রতিবাদে গতকাল সকাল ১০টায় পিরোজপুর সদরের ক্লাব সড়কে ঘণ্টাব্যাপী মানববন্ধন করেন স্থানীয় সাংবাদিকেরা। সেখানে ওই ঘটনার নিন্দা জানিয়ে হামলাকারীদের গ্রেপ্তারের দাবি জানানো হয়। বক্তব্য দেন বাংলাদেশ সংবাদ সংস্থার (বাসস) জেলা প্রতিনিধি গৌতম রায় চৌধুরী, সাংবাদিক মনিরুজ্জামান নাসিম, খালিদ আবু, এস এম পারভেজ, রেজাউল ইসলাম প্রমুখ।
