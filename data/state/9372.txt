
আওয়ামী লীগের সাধারণ সম্পাদক ওবায়দুল কাদের জানিয়েছেন, গতকাল শনিবার রাতে প্রধান বিচারপতি সুরেন্দ্র কুমার সিনহার সঙ্গে তাঁর দীর্ঘ আলোচনা হয়েছে। আরও আলোচনা হবে। আলোচনা এখনো শেষ হয়নি।
আজ রোববার বিকেলে শেখ কামালের জন্মবার্ষিকী উপলক্ষে মাওলানা ভাসানী স্টেডিয়ামের কাছে আয়োজিত এক আলোচনা সভায় ওবায়দুল কাদের এসব কথা বলেন। সম্মিলিত ক্রীড়া পরিবারের উদ্যোগে এ আলোচনা সভার আয়োজন করা হয়।
সড়ক পরিবহন ও সেতুমন্ত্রী ওবায়দুল কাদের বলেন, ‘আমি মাননীয় প্রধান বিচারপতির বাড়িতে গিয়েছিলাম। তাঁর সঙ্গে আলোচনা হয়েছে। আমি তাঁকে ষোড়শ সংশোধনী বাতিলের রায়ে যে পর্যবেক্ষণ ছিল, সেগুলো নিয়ে আমাদের দলের বক্তব্য জানিয়েছি। তাঁর সঙ্গে দীর্ঘ আলোচনা হয়েছে। আরও আলোচনা হবে। আলোচনা এখনো শেষ হয়নি। শেষ হওয়ার আগে আমি কোনো মন্তব্য করতে চাই না। সময়মতো সব কথা আপনারও জানবেন, আমিও বলব।’
আওয়ামী লীগের যুব ও ক্রীড়াবিষয়ক সম্পাদক হারুনুর রশীদের সভাপতিত্বে আলোচনা সভায় আরও উপস্থিত ছিলেন আওয়ামী লীগের উপদেষ্টা পরিষদের সদস্য মোজাফফর হোসেন পল্টু, আওয়ামী লীগ সভাপতি শেখ হাসিনার বেসরকারি খাতবিষয়ক উপদেষ্টা সালমান এফ রহমান, আওয়ামী লীগের যুগ্ম সাধারণ সম্পাদক মাহবুব উল আলম হানিফ, বাংলাদেশ ক্রিকেট বোর্ডের সভাপতি নাজমুল হাসান পাপন, বাংলাদেশ ফুটবল ফেডারেশনের সভাপতি কাজী সালাহউদ্দিন; আওয়ামী লীগের সাংগঠনিক সম্পাদক খালিদ মাহমুদ চৌধুরী ও মুহিবুল হাসান চৌধুরী নওফেল, সংস্কৃতিবিষয়ক সম্পাদক অসীম কুমার উকিল, কার্যনির্বাহী সদস্য রিয়াজুল কবির কাওছার প্রমুখ।
