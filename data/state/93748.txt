
ঢাকায় নিযুক্ত ব্রিটিশ হাইকমিশনার রবার্ট ডব্লিউ গিবসন গতকাল শনিবার জানিয়েছেন, বাংলাদেশের দরিদ্রতম ও প্রান্তবর্তী মানুষের জীবনমান উন্নয়নে সহায়তা অব্যাহত রাখবে যুক্তরাজ্য। এক বিবৃতিতে তিনি বলেন, ‘যুক্তরাজ্যের সহায়তা হলো, ব্রিটেন ও বাংলাদেশের মানুষের মধ্যে অংশীদারি।’ খবর এউএনবির।রবার্ট গিবসন আরও বলেন, ‘সহস্রাব্দ উন্নয়ন লক্ষ্য (এমডিজি) অর্জনে বৈশ্বিক প্রচেষ্টার অংশ হিসেবে বাংলাদেশের সবচেয়ে দরিদ্র ও প্রান্তবর্তী মানুষের জন্য আমাদের দেওয়া সহায়তা অব্যাহত থাকবে।’তবে এর আগে ব্রিটেনের দৈনিক দ্য টেলিগ্রাফ-এর এক প্রতিবেদনে বলা হয়, চলমান রাজনৈতিক পরিস্থিতির প্রেক্ষাপটে বাংলাদেশকে দেওয়া উন্নয়ন-সহায়তার বিষয়টি নতুন করে মূল্যায়ন করছে যুক্তরাজ্য সরকার।এ বিষয়ে জানতে চাইলে ব্রিটিশ হাইকমিশনার বার্তা সংস্থা ইউএনবিকে বলেন, বাংলাদেশের বর্তমান রাজনৈতিক অবস্থাকে যুক্তরাজ্য কীভাবে নেবে, সে বিষয়ে মন্তব্য করার সময় এখনো আসেনি।ব্রিটিশ উন্নয়ন-সহায়তা পাওয়া দেশের তালিকায় অর্থের হিসাবে চতুর্থ অবস্থানে আছে বাংলাদেশ। ২০১৩-১৪ অর্থবছরে দেশটি থেকে বাংলাদেশ পেয়েছে ২৭ কোটি ৪৯ লাখ ব্রিটিশ পাউন্ড। ২০১৪-১৫ অর্থবছরে ২৬ কোটি ৫০ লাখ পাউন্ড পাওয়ার কথা আছে। এই অর্থের বড় অংশ দেশটি সরাসরি বিভিন্ন আন্তর্জাতিক সংস্থা ও বেসরকারি সংস্থাকে (এনজিও) দিলেও প্রায় ৩০ শতাংশ সরাসরি আসে বাংলদেশ সরকারের হাতে।
