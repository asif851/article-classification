
রাজধানী ঢাকায় সন্ত্রাসবিরোধী বিক্ষোভ মিছিল করেছে হেফাজতে ইসলাম। আজ শুক্রবার জুমার নামাজের পর বায়তুল মোকাররম মসজিদের উত্তর ফটক থেকে মিছিলটি বের হয়ে পুরানা পল্টন ও দৈনিক বাংলা মোড় হয়ে আবার উত্তর ফটকে এসে শেষ হয়। এ সময় আইনশৃঙ্খলা বাহিনীর বিপুলসংখ্যক সদস্য সেখানে মোতায়েন ছিলেন।বিক্ষোভের আগে এক সমাবেশে হেফাজতে ইসলামের ঢাকা মহানগর কমিটির আহ্বায়ক নূর হোসাইন কাসেমী বলেন, ইসলাম শান্তি ও কল্যাণের ধর্ম। ইসলামের শুরু থেকেই সন্ত্রাসের বিরুদ্ধে লড়াই করে আসছে। তিনি চলমান সন্ত্রাসের জন্য বস্তুবাদী শিক্ষাব্যবস্থাকে দায়ী করে কোরআন-হাদিসের আলোকে জাতীয় শিক্ষানীতি ও শিক্ষা আইন করার দাবি জানান।বিক্ষোভ মিছিলে হেফাজতে ইসলামের নেতা আবদুর রব ইউসুফী, আহমদ আবদুল কাদের, আবদুল করিম, শেখ গোলাম আসগর, শওকত আমিন প্রমুখ উপস্থিত ছিলেন। মিছিল শেষে দেশের শান্তি ও ঐক্য কামনা করে মোনাজাত করেন সংগঠনের যুগ্ম আহ্বায়ক ও জামিয়া মোহাম্মদপুর মাদ্রাসার অধ্যক্ষ মাওলানা আবুল কালাম।
