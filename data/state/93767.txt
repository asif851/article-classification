
মুঠোফোন কোম্পানি সিটিসেলের সিলেট আঞ্চলিক কার্যালয়ের এক কর্মকর্তা রহস্যজনকভাবে নিখোঁজ হয়েছেন। এ জেড এম আহসান বখত (৩২) নামের ওই কর্মকর্তা সিটিসেল সিলেট আঞ্চলিক কার্যালয়ের নির্বাহী হিসাবরক্ষক। পুলিশ ও পরিবার সূত্রে জানা যায়, গত সোমবার সকালে আহসান নগরের মেন্দিবাগ এলাকার গার্ডেন টাওয়ারে সিটিসেলের অফিসে যান। বিকেল পৌনে পাঁচটার দিকে এক লোক তাঁকে ডাকছে বলে অফিসের অন্য সহকর্মীদের বলে তিনি বের হয়ে যান। এরপর তিনি আর ফেরেননি। আহসান সুনামগঞ্জের আইনজীবী এ জেড এম আজাদ বখতের ছেলে। সিটিসেলে চাকরির সুবাদে বর্তমানে তিনি সিলেট নগরের পূর্ব মিরাবাজারে থাকেন। নিখোঁজ আহসানের স্ত্রী সোমবার রাতে সিলেট কোতোয়ালি থানায় একটি সাধারণ ডায়রি করেন। এতে বলা হয়, তাঁর ব্যবহূত মুঠোফোন কাগজে মোড়ানো অবস্থায় তাঁর সহকর্মীরা অফিসের ড্রয়ারে পেয়েছেন। এ সময় মুঠোফোন বন্ধ ছিল। তাঁর ব্যবহূত মোটরসাইকেলটিও অফিসের পার্কিং এলাকায় পাওয়া গেছে। ঘটনাটি রহস্যজনক জানিয়ে সিলেট মহানগর পুলিশের অতিরিক্ত উপকমিশনার (গণমাধ্যম) মোহাম্মদ আয়ুব বলেন, এটি নিখোঁজ না অপহরণ—এ বিষয়ে নিশ্চিত করে কিছু বলা যাচ্ছে না।
