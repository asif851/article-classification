
রাষ্ট্রপতির আহ্বানে সাড়া দিয়ে সংলাপে অংশ নিতে যাওয়ায় বিএনপিকে ধন্যবাদ জানিয়েছেন আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের। আজ রোববার দুপুরে রাজধানীর বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ের সামনে আয়োজিত আলোচনা সভায় প্রধান অতিথির বক্তব্যে এসব কথা বলেন ওবায়দুল কাদের।
ওবায়দুল কাদের বলেন, বিএনপির শুভবুদ্ধির উদয় হয়েছে। সংলাপে অংশগ্রহণের জন্য তারা রাষ্ট্রপতির কাছে যাচ্ছে। ২০১৪ সালের ৫ জানুয়ারির আগে শেখ হাসিনার আহ্বানে সাড়া দিয়ে গণভবনে সেই সংলাপে অংশগ্রহণ করলে বাংলাদেশের গণতন্ত্রের ইতিহাস অন্য রকম হতে পারত। খবর বাসসের। 
বিএনপিকে উদার মনোভাব নিয়ে সংলাপে অংশগ্রহণের আহ্বান জানিয়ে ওবায়দুল কাদের বলেন, সংলাপে আসতে হলে বিএনপিকে উদার মনোভাব নিয়ে আসতে হবে। বিএনপি যদি মনে করে, বিচার মানি, তালগাছ আমাদের। তাহলে সংলাপ সফল হবে না।
বিএনপি চেয়ারপারসন খালেদা জিয়ার মুখে গণতন্ত্রের কথা শোভা পায় না উল্লেখ করে আওয়ামী লীগের সাধারণ সম্পাদক বলেন, বিগত সময়ে সংসদ চলাকালে বিএনপির সদস্যরা ১৬৯ দিনের মধ্য ৪৫ দিন, আর খালেদা জিয়া ৫ দিন অংশ নিয়েছিলেন। যারা সংসদে ঠিকমতো উপস্থিত হয় না, তারা কি আসলে গণতন্ত্র চায়? তারা আসলে চায় ক্ষমতা। কিন্তু পেছন দরজা দিয়ে ক্ষমতায় যাওয়া যাদের মানসিকতা, তাদের জনসমর্থন সংকুচিত হবে।
মহান বিজয় দিবস উপলক্ষে আওয়ামী স্বেচ্ছাসেবক লীগ এই আলোচনা সভার আয়োজন করে। স্বেচ্ছাসেবক লীগের সভাপতি মোল্লা মো. আবু কাওছারের সভাপতিত্বে আওয়ামী লীগের সাংগঠনিক সম্পাদক খালিদ মাহমুদ চৌধুরী, স্বেচ্ছাসেবক লীগের সহসভাপতি নির্মল রঞ্জন গুহ ও মতিউর রহমান মতি, নারীবিষয়ক সম্পাদিকা উম্মে রাজিয়া কাজল, সাংগঠনিক সম্পাদক শেখ সোহেল রানা টিপু ও সাজ্জাদ সাকিব বাদশা, ঢাকা মহানগর দক্ষিণ স্বেচ্ছাসেবক লীগের সভাপতি দেবাশীষ বিশ্বাস প্রমুখ বক্তব্য দেন।
