
ডুবে যাওয়া লঞ্চ উদ্ধার করতে না পারার জন্য সরকারের ‘উদাসীনতা’কে দায়ী করে এর নিন্দা জানিয়েছে বিএনপি। পাশাপাশি নিখোঁজ যাত্রীদের মরদেহগুলো উদ্ধার করে স্বজনের কাছে ফিরিয়ে দেওয়া, নিহত ব্যক্তিদের পরিবারকে উপযুক্ত ক্ষতিপূরণ দেওয়া এবং দায়ী ব্যক্তিদের চিহ্নিত করে ব্যবস্থা নেওয়ার দাবি জানানোর প্রস্তাব গ্রহণ করেছে দলটি।
আজ রোববার রাতে বিএনপির স্থায়ী কমিটির এক বৈঠকে এ প্রস্তাব গ্রহণ করা হয়। বৈঠক থেকে বেরিয়ে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর সাংবাদিকদের এসব কথা জানান।
রাজধানীর গুলশানে বিএনপি চেয়ারপারসনের রাজনৈতিক কার্যালয়ে এ বৈঠক চলছে।
মির্জা ফখরুল আরও জানান, বৈঠকে সম্প্রচার নীতিমালা নিয়ন্ত্রণমূলক এবং একদলীয় শাসনব্যবস্থার দিকে হাঁটার পদক্ষেপ হিসেবে অভিহিত করে এটি পুরোপুরি বাতিলের দাবি জানানো হয়েছে।
এ ছাড়া ফিলিস্তিনের গাজায় ইসরায়েলের আগ্রাসনের নিন্দা এবং দ্রুত কার্যকর ব্যবস্থা গ্রহণের জন্য জাতিসংঘ, ওআইসি, আরব লিগের প্রতি আহ্বান জানানো হয়েছে। এ ছাড়া দলের স্থায়ী কমিটির সদস্য খন্দকার মোশাররফ হোসেনের আটকের নিন্দা জানানো হয় বৈঠকে।
বৈঠকে তোবা গ্রুপের শ্রমিকদের প্রাপ্য বেতন-ভাতা দেওয়ার দাবি জানানো হয়।
বিএনপির ভারপ্রাপ্ত মহাসচিব জানান, বৈঠকের অন্যান্য সিদ্ধান্ত পরে জানানো হবে। এ প্রতিবেদন লেখা পর্যন্ত বৈঠক চলছিল।
বিএনপি চেয়ারপারসন খালেদা জিয়ার সভাপতিত্বে বৈঠকে আর এ গণি, মওদুদ আহমদ, নজরুল ইসলাম খান, মাহবুবুর রহমান, এম কে আনোয়ার, রফিকুল ইসলাম মিয়া প্রমুখ উপস্থিত আছেন।
কাল সোমবার রাতে একই স্থানে জোটের শরিক দলের শীর্ষস্থানীয় নেতাদের নিয়ে বৈঠকে করবেন খালেদা জিয়া।
