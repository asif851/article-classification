
দিনাজপুরে যাত্রীবাহী বাস নিয়ন্ত্রণ হারিয়ে গাছের সঙ্গে ধাক্কা লেগে দুজন নিহত হয়েছেন। এ ঘটনায় আহত হয়েছেন আরও অন্তত ৩১ জন। আজ শনিবার সকাল সাড়ে ১০টার দিকে দিনাজপুর সদর উপজেলার দিনাজপুর-ঠাকুরগাঁও মহাসড়কের জামতলি এলাকায় এ দুর্ঘটনা ঘটে।
পুলিশ জানায়, রংপুরগামী যাত্রীবাহী একটি বাস নিয়ন্ত্রণ হারিয়ে গাছের সঙ্গে ধাক্কা লাগে। এতে ঘটনাস্থলেই কুমোদ চন্দ্র (৫০) নামের এক যাত্রী নিহত হন। তিনি চিরিরবন্দর উপজেলার তালপুকুর গ্রামের খগেন্দ্র নাথের ছেলে। দুর্ঘটনায় আহত ব্যক্তিদের উদ্ধার করে দিনাজপুর এম আবদুর রহিম হাসপাতালে ভর্তি করা হয়েছে। সেখানে চিকিৎসাধীন অবস্থায় আরও একজন মারা যান।
দিনাজপুর কোতোয়ালি থানার ভারপ্রাপ্ত কর্মকর্তা (ওসি) রেদওয়ানুর রহিম ঘটনার সত্যতা নিশ্চিত করে জানান, নিহত দুজনের মরদেহ ময়নাতদন্তের জন্য হাসপাতালের মর্গে পাঠানো হয়েছে। দুর্ঘটনাকবলিত বাসটি আটক করে থানা হেফাজতে রাখা হয়েছে। তবে বাসের চালক ও সহকারী পালিয়ে গেছেন।
