
যুক্তরাষ্ট্রের ব্যাংকে রাখা রিজার্ভের টাকা ‘হ্যাকড’ করে নিয়ে যাওয়ার ঘটনায় বাংলাদেশ ব্যাংকের দোষ কিছু নেই বলে জানিয়েছেন অর্থমন্ত্রী আবুল মাল আবদুল মুহিত। তিনি নিউইয়র্কের রিজার্ভ ব্যাংকের বিরুদ্ধে মামলা করার কথাও জানালেন।অর্থমন্ত্রী বলেন, ‘যুক্তরাষ্ট্রের ফেডারেল রিজার্ভ ব্যাংক অব নিউইয়র্ক, যারা সেখানে হ্যান্ডেল করে তাদের কোনো গোলমাল হয়েছে। যদিও তারা অস্বীকার করেছে। তারা বলেছে, তাদের কোনো দায়িত্ব নেই, এটা হতেই পারে না।’অর্থমন্ত্রী আজ মঙ্গলবার সচিবালয়ে সাংবাদিকদের সঙ্গে আলাপকালে এসব কথা বলেন।এ সময় অর্থমন্ত্রী আরও বলেন, ‘আমি শুনেছি নিউইয়র্কের রিজার্ভ ব্যাংক এ দায় সম্পূর্ণ অস্বীকার করেছে। তাদের কোনো অধিকারই নেই। আমরা তাদের কাছে টাকা রেখেছি।’ কী ব্যবস্থা নেবেন—জানতে চাইলে তিনি বলেন, ‘অবশ্যই মামলা করব।’অর্থমন্ত্রী বলেন, ‘আমি যতটুকু জেনেছি ও শুনেছি তাতে বাংলাদেশ ব্যাংকের কাছ থেকে নির্দেশনা পাওয়ার আগেই লেনদেনটি সম্পন্ন হয়ে গেছে। তাই ফেডারেল রিজার্ভ ব্যাংক অব নিউইয়র্ক কোনোভাবে তাদের দায় এড়াতে পারে না।’এদিকে গতকাল অর্থমন্ত্রী সাংবাদিকদের বলেছিলেন, এ ঘটনা সম্পর্কে তিনি কিছুই জানেন না। বাংলাদেশ ব্যাংকের পক্ষ থেকে তাঁকে কিছুই জানানো হয়নি। জানা গেছে, ওই বক্তব্যের পর বাংলাদেশ ব্যাংকের পক্ষ থেকে অর্থমন্ত্রীকে ঘটনার বিষয়ে অবহিত করা হয়।
