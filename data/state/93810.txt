
গুলশানের হোলি আর্টিজান বেকারিতে হামলার প্রক্রিয়ায় জড়িত থাকার কথা স্বীকার করেছেন নব্য জেএমবির নেতা সোহেল মাহফুজ। আজ রোববার আদালতে দেওয়া স্বীকারোক্তিমূলক জবানবন্দিতে তিনি বিষয়টি স্বীকার করেন। ঢাকার মহানগর হাকিম আহসান হাবীব তাঁর জবানবন্দি রেকর্ড করে তাঁকে কারাগারে পাঠানোর আদেশ দেন। বিষয়টি নিশ্চিত করেছেন ঢাকা মহানগর পুলিশের গণমাধ্যম ও জনসংযোগ বিভাগের উপকমিশনার মাসুদুর রহমান।
১৭ জুলাই গুলশানের হোলি আর্টিজান বেকারিতে জঙ্গি হামলা মামলায় সোহেল মাহফুজকে ছয় দিনের রিমান্ডে নেওয়ার অনুমতি দেন আদালত। এর আগে ৯ জুলাই সোহেল মাহফুজকে সাত দিনের রিমান্ডে নেওয়ার অনুমতি দিয়েছিলেন আদালত। পুলিশ পরিদর্শক হুমায়ুন কবির ওই সময় তাঁকে ১০ দিনের রিমান্ডে নেওয়ার আবেদন করেছিলেন। তাতে উল্লেখ করা হয়েছিল, সোহেল মাহফুজ নব্য জেএমবির শুরা সদস্য। তিনি তামিম চৌধুরী, মারজান, বাসারুজ্জামান চকলেটসহ অন্যদের সঙ্গে মিলে হোলি আর্টিজান বেকারিতে সন্ত্রাসী হামলার সিদ্ধান্ত গ্রহণে গুরুত্বপূর্ণ ভূমিকা পালন করেন।
গত বছরের ১ জুলাই রাতে পাঁচ জঙ্গি গুলশান ২-এর ৭৯ নম্বর সড়কে হোলি আর্টিজান বেকারিতে হামলা চালায়। এ হামলায় নিহত হন দেশি-বিদেশি ২০ নাগরিক। জঙ্গিদের হামলায় নিহত হন পুলিশের দুজন কর্মকর্তাও। পরদিন সকালে সেনা নেতৃত্বে অভিযানের মধ্য দিয়ে জঙ্গিদের ১২ ঘণ্টার জিম্মি-সংকটের অবসান হয়। ওই অভিযানে পাঁচ জঙ্গিসহ ছয়জন নিহত হয়।
