
কুষ্টিয়ার মিরপুর উপজেলায় নাজমুল ইসলাম নামের এক ব্যক্তির রান্নাঘরে ২৮টি গোখরা সাপ পাওয়া গেছে। এর মধ্যে ২৭টি বাচ্চা। তবে বাচ্চাগুলোকে পিটিয়ে মেরে ফেলেন স্থানীয় লোকজন। তবে, বড় গোখরা সাপটিকে কৌশলে ধরে নিয়ে গেছেন স্থানীয় এক সাপুড়ে। আজ সোমবার সকাল সাড়ে ১০টার দিকে উপজেলার সদরপুর গ্রামে এ ঘটনা ঘটে।
নাজমুল ইসলাম জানান, সকাল নয়টার রান্না ঘরের সামনে বাড়ির উঠানে গোখরা সাপের দুটি বাচ্চা দেখতে পান তিনি। প্রতিবেশীদের ডেকে আনেন। সাপ দুটি মেরে ফেলেন তাঁরা। এ সময় তারা মাটির রান্না ঘরের পাশে গর্ত দেখতে পান। ঘরের ভেতরে গর্ত খুঁড়ে আরও ২৫টি বাচ্চা দেখতে পান। খবর পেয়ে স্থানীয় এক সাপুড়ে ওই বাড়িতে যান। তিনি গর্ত খুঁড়ে কৌশলে মা গোখরা সাপটি ধরে বস্তায় ভরে ফেলেন।
এর আগে রাজশাহী নগর ও তানোরের দুটি বাসায় ২৭ ও ১২৫ গোখরা সাপ পাওয়া যায়। এ ছাড়া মাসের শুরুর দিকে সাতক্ষীরায় দুটি বাড়িতে ৭৬টি গোখরা সাপ পাওয়া যায়।
বিশেষজ্ঞরা বলছেন, কৃষিজমি সম্প্রসারণের কারণে সাপের নিরাপদ আবাস নষ্ট হচ্ছে। সেচের কারণে মাটি ভেজা এবং প্রচুর বৃক্ষরোপণের কারণে পরিবেশ ছায়াসুশীতল থাকছে। ভূপ্রকৃতির এই পরিবর্তনের কারণে সাপ খাদ্য ও বাসস্থানের জন্য আবাসিক এলাকায় চলে আসছে। এরা কাঁচা ঘরবাড়িতে গিয়ে আশ্রয় নিচ্ছে। বাড়ির ইঁদুরের গর্তে ডিম ফোটাচ্ছে। পাশাপাশি পরপর কয়েক বছর বন্যার কারণে ‘চন্দ্রবোড়া’ বা ‘রাসেল ভাইপার’ নামের অতি বিষধর প্রজাতির সাপ ভারতীয় এলাকা থেকে প্রচুর পরিমাণে বাংলাদেশে ঢুকেছে।
বঙ্গবন্ধু শেখ মুজিবুর রহমান কৃষি বিশ্ববিদ্যালয়ের বন্য প্রাণী প্রজনন ও সংরক্ষণকেন্দ্রের অধ্যাপক ও পরিচালক বহিরাঙ্গন বন্য প্রাণী বিশেষজ্ঞ আ ন ম আমিনুর রহমান প্রথম আলোকে বলেন, রাজশাহীতে যে সাপগুলো সম্প্রতি রান্নাঘরের গর্ত থেকে মারা হয়েছে, এগুলো ‘খইয়া গোখরা’, ‘খড়মপাইয়া গোখরা’, ‘চশমা গোখরা’ বা ‘বাইনো বিলেট কোবরা’ নামে পরিচিত। বাংলাদেশে তিন ধরনের গোখরার মধ্যে এই গোখরাই সবচেয়ে বেশি। অপর দুই ধরনের গোখরার মধ্যে ‘পদ্ম গোখরা’ বা ‘কিং কোবরা’ সাধারণত সুন্দরবন ও সিলেট, চট্টগ্রামের চিরসবুজ বনে বেশি দেখা যায়। অন্যটিকে বলে ‘গোক্ষুরা’ বা ‘মনোসিড কোবরা’, এটিও প্রায় সারা দেশে পাওয়া যায়। সাধারণত মে মাস থেকে অক্টোবর পর্যন্ত কোবরার প্রজনন মৌসুম। এই সময়ে এদের বেশি দেখা যায়। মাটির ঘরে, বিশেষ করে চুলার পাশে একটু উষ্ণ থাকে বলে রান্নাঘরের আশপাশে থাকতে পছন্দ করে। তা ছাড়া রান্নাঘর বা মাটির ঘরে ইঁদুরের গর্ত থাকে। এই গর্তগুলোয় সাপেরা প্রিয় খাদ্য ইঁদুর শিকার করতে আসে। পরে এসব গর্তেই তারা বাসা করে ডিম দেয়।
রাজশাহী সিটি করপোরেশনের ভেটেরিনারি সার্জন এবং শহীদ এ এইচ এম কামারুজ্জামান চিড়িয়াখানা ও কেন্দ্রীয় উদ্যানের ভারপ্রাপ্ত কর্মকর্তা ফরহাদ উদ্দিন বলেন, বাড়ির পাশে ঝোপঝাড় বা ডোবা থাকলে অথবা পুরোনো বাড়ির মাটির গর্তে সাপ থাকার আশঙ্কা থাকে। এ ক্ষেত্রে বাড়িতে কার্বলিক অ্যাসিড রাখলে সাপ আসতে পারে না।
