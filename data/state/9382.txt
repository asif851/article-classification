
সৌদি আরবের রাজধানী রিয়াদে একটি আবাসিক ভবনে আগুন লেগে কয়েকজন বাংলাদেশি হতাহত হয়েছেন। রিয়াদে অবস্থিত আল নুরা বিশ্ববিদ্যালয় এলাকার একটি ভবনে স্থানীয় সময় শুক্রবার সকালে এ ঘটনা ঘটে বলে রিয়াদে অবস্থিত বাংলাদেশ দূতাবাসের এক কূটনীতিক জানিয়েছেন।দূতাবাস সূত্রে জানা গেছে, ওই ভবনে বাংলাদেশিসহ কয়েকটি দেশের নির্মাণশ্রমিকেরা থাকতেন। প্রাথমিক তথ্য অনুযায়ী, এ অগ্নিকাণ্ডের ঘটনায় নয়জন নিহত হয়েছেন। আট-১০ জন আহত হয়েছেন। নিহতদের লাশ ও আহত ব্যক্তিদের রিয়াদের একটি হাসপাতালে নেওয়া হয়েছে।
সৌদি আরবে নিযুক্ত বাংলাদেশের রাষ্ট্রদূত গোলাম মসীহ্‌ প্রথম আলোকে টেলিফোনে বলেন, ওই ভবনে আগুনে হতাহত ব্যক্তিদের মধ্যে কয়েকজন বাংলাদেশি আছেন। তবে হাসপাতাল কর্তৃপক্ষ এখনো বিষয়টি নিশ্চিত না করায় সেটি বলা যাচ্ছে না। বাংলাদেশ দূতাবাসের দুজন কর্মকর্তা হাসপাতালে রয়েছেন। তাঁরা তথ্য সংগ্রহ করছেন। শিগগিরই হতাহতদের পরিচয় নিশ্চিত করে তা জানানো সম্ভব হবে।
দূতাবাসের শ্রমবিভাগের এক কর্মকর্তা বলেন, ওই ভবনে অর্ধশত লোক বাস করেন। আহত ও প্রত্যক্ষদর্শীদের কাছ থেকে তাঁরা তথ্য পেয়েছেন। কিন্তু সৌদি সরকার বিষয়টি নিশ্চিত না করায় সেটি তাঁরা প্রকাশ করছেন না।
