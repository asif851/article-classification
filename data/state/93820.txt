
চলতি বছরের ১ জানুয়ারি থেকে ২৫ নভেম্বর পর্যন্ত চট্টগ্রাম জেলায় ২৫ হাজার ৪০০ দেওয়ানি মামলা এবং ৫ হাজার ৮৪টি ফৌজদারি মামলা নিষ্পত্তি করা হয়েছে। গতকাল শনিবার সকালে চট্টগ্রাম জেলা ও দায়রা জজ আদালতের সম্মেলনকক্ষে বার্ষিক বিচার বিভাগীয় সম্মেলনে এ তথ্য জানানো হয়। সম্মেলনে পুরোনো মামলা দ্রুত নিষ্পত্তি করার জন্য বিচারের প্রক্রিয়ায় যুক্ত পুলিশ, আইনজীবীসহ সংশ্লিষ্ট সবার প্রতি আহ্বান জানান চট্টগ্রাম জেলা ও দায়রা জজ মো. নুরুল হুদা।জেলা ও দায়রা জজ আদালতের নেজারত শাখা থেকে পাঠানো এক সংবাদ বিজ্ঞপ্তিতে মামলা নিষ্পত্তি-সংক্রান্ত এসব তথ্য জানানো হয়েছে।এতে বলা হয়েছে, সম্মেলনে চট্টগ্রামের মুখ্য বিচারিক হাকিম, অতিরিক্ত জেলা ও দায়রা জজ, পুলিশ ও র্যা ব কর্মকর্তা, সিভিল সার্জন, মাদকদ্রব্য নিয়ন্ত্রণ অধিদপ্তরের উপপরিচালক, অতিরিক্ত জেলা ম্যাজিস্ট্রেট, চট্টগ্রাম মেডিকেল কলেজের ফরেনসিক বিভাগের প্রধান ও সরকারি কৌঁসুলিরা উপস্থিত ছিলেন।জেলা ও দায়রা জজ মো. নুরুল হুদা সম্মেলনে বলেন, বর্তমানে ৯ হাজার ৫২২টি ফৌজদারি এবং ৯০ হাজার ৭৭৭টি দেওয়ানি মামলা বিচারাধীন আছে। এ ছাড়া ১০ বছরের বেশি পুরোনো ৩৩৪টি ফৌজদারি মামলা দ্রুত নিষ্পত্তির চেষ্টা চলছে।
