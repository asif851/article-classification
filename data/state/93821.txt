
পৌর নির্বাচনে আজ ভোটগ্রহণের মধ্যেই গাইবান্ধা জেলার গোবিন্দগঞ্জে দুটি ওয়ার্ডে প্রতিদ্বন্দ্বী সাধারণ কাউন্সিলর প্রার্থীর সমর্থকদের মধ্যে পৃথক সংঘর্ষ ও পাল্টাপাল্টি ধাওয়ার ঘটনায় পাঁচজন আহত হয়েছেন। পরে পুলিশের হস্তক্ষেপে পরিস্থিতি নিয়ন্ত্রণে আসে।
আজ দুপুর ১২টার দিকে ৫ নম্বর ওয়ার্ডে কাউন্সিলর প্রার্থী শাহিন মিয়া ও মো. আরিফুল হকের সমর্থকদের মধ্যে পাল্টাপাল্টি ধাওয়ার ঘটনা ঘটে। ছয় রাউন্ড ফাঁকা গুলি ছুড়ে পুলিশ পরিস্থিতি নিয়ন্ত্রণে আনে। অন্যদিকে দুপুর পৌনে একটার দিকে ৯ নম্বর ওয়ার্ডে কাউন্সিলর প্রার্থী মাসুদ রানা ও শহিদুল ইসলামের সমর্থকদের মধ্যে সংঘর্ষ ও পাল্টাপাল্টি ধাওয়ার ঘটনায় উভয় পক্ষের পাঁচজন আহত হয়। পরে পুলিশ লাঠিপেটা করে পরিস্থিতি নিয়ন্ত্রণে আনে।
গোবিন্দগঞ্জ থানার ওসি মোজাম্মেল হক দুটি ঘটনাই নিশ্চিত করে পরিস্থিতি প্রশাসনের নিয়ন্ত্রণে বলে জানিয়েছেন।
এদিকে বিএনপি সমর্থিত মেয়র প্রার্থী ফারুখ আহমেদ বিভিন্ন কেন্দ্র থেকে আওয়ামী লীগ প্রার্থীর সমর্থকেরা তাঁর এজেন্টদের বের করে দিয়ে নৌকা মার্কায় সিল মারার অভিযোগ করেছেন। অন্যদিকে অভিযোগ অস্বীকার করে আওয়ামী লীগ সমর্থিত প্রার্থী আতাউর রহমান বলেন, নৌকার বিজয়ের সম্ভাবনা দেখেই বিএনপি-জামায়াত অপপ্রচার চালাচ্ছে।
এ পৌরসভায় মেয়র পদে প্রতিদ্বন্দ্বী চারজন। এরা হচ্ছেন, আওয়ামী লীগের আতাউর রহমান, বিএনপির ফারুখ আহমেদ, জাতীয় পার্টির আখতার হোসেন ও ওয়ার্কার্স পার্টির মতিন মোল্লা। ভোটারের সংখ্যা ২৭ হাজার ৬৪৪।
জেলার গাইবান্ধা ও সুন্দরগঞ্জ পৌরসভায় ভোটগ্রহণে বেলা ১টা পর্যন্ত অপ্রীতিকর কোনো ঘটনার খবর পাওয়া যায়নি।
