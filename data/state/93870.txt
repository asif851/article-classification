

যাঁরা গুম বা অপহরণ হয়েছেন, পুলিশ তাঁদের মামলা ও জিডি নিয়ে উদ্ধারে তৎপর রয়েছে বলে জানিয়েছেন পুলিশের মহাপরিদর্শক (আইজিপি) এ কে এম শহীদুল হক। তিনি বলেন, এ ব্যাপারে পুলিশের আন্তরিকতার কোনো ঘাটতি নেই।
আজ বৃহস্পতিবার গাজীপুর জেলা পুলিশ লাইন মাঠে গাজীপুর জেলা পুলিশের বার্ষিক পুলিশ সমাবেশ ও ক্রীড়া প্রতিযোগিতা-২০১৭-এর পুরস্কার প্রদান অনুষ্ঠানে প্রধান অতিথি হিসেবে যোগ দিতে গিয়ে সাংবাদিকদের বিভিন্ন প্রশ্নের জবাবে শহীদুল হক এসব কথা বলেন। আইজিপি বলেন, ‘আমাদের গোয়েন্দা সংস্থা, থানা-পুলিশ সবাই মিলে চেষ্টা করছি। আমরা আশাবাদী, তাঁদের উদ্ধার করা সম্ভব হবে। অতীতেও যাঁরা অপহৃত হয়েছেন, তাঁদের অধিকাংশই আমরা উদ্ধার করতে সক্ষম হয়েছি।’
রোহিঙ্গা প্রসঙ্গে আইজিপি শহীদুল হক বলেন, ‘রোহিঙ্গারা যাতে কোনো অপরাধে জড়িয়ে না পড়ে, সে জন্য আমরা গোয়েন্দাগিরি করছি। ক্যাম্প এলাকায় তাদের নিরাপত্তা দিতে পুলিশ, বিজিবি, সেনাবাহিনী, প্রশাসন, গোয়েন্দা সংস্থা কাজ করছে।’
গাজীপুরের পুলিশ সুপার মোহাম্মদ হারুন অর রশীদের সভাপতিত্বে অনুষ্ঠানে বিশেষ অতিথি ছিলেন অতিরিক্ত আইজিপি মোহা. শফিকুল ইসলাম ও পুনাক সভাপতি শামসুন নাহার রহমান। অনুষ্ঠানে অন্যদের মধ্যে গাজীপুরের জেলা প্রশাসক দেওয়ান মুহম্মদ হুমায়ুন কবীর, সাবেক সংসদ সদস্য ও জেলা মুক্তিযোদ্ধা কমান্ডার কাজী মোজাম্মেল হক, গাজীপুর মহানগর আওয়ামী লীগের সাধারণ সম্পাদক মো. জাহাঙ্গীর আলম প্রমুখ উপস্থিত ছিলেন।
পুরস্কার প্রদান শেষে এক মনোজ্ঞ সাংস্কৃতিক অনুষ্ঠানের আয়োজন করা হয়।
