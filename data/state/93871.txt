
দক্ষিণ বঙ্গোপসাগরে মাছ ধরার সময় ১২টি ট্রলারে হামলা চালিয়ে একটি ট্রলারসহ ১১ জেলেকে অপহরণ করেছে জলদস্যুরা৷ এসব ট্রলার থেকে জাল, মাছ ও অন্যান্য সরঞ্জামসহ প্রায় ২০ লাখ টাকার মালামাল লুট করা হয়েছে৷গত রোববার দিবাগত রাতে বরগুনার পাথরঘাটা উপজেলাসংলগ্ন লালদিয়া ও তালতলী উপজেলাসংলগ্ন সখিনা এলাকার বঙ্গোপসাগর মোহনায় এসব ডাকাতির ঘটনা ঘটে৷ অপহৃত ১১ জেলের বাড়ি তালতলী উপজেলার বিভিন্ন গ্রামে৷দস্যুদের হাত থেকে ফিরে আসা কয়েকজন জেলে বলেন, রোববার দিবাগত রাত দুইটার দিকে তালতলীর সখিনা ও পাথরঘাটা থেকে ৩০ কিলোমিটার দক্ষিণ-পশ্চিমে লালদিয়া ও পক্ষীদিয়ার চরসংলগ্ন এলাকায় প্রায় ২০টি ট্রলারের জেলেরা মাছ ধরছিলেন৷ এ সময় সুন্দরবনকেন্দ্রিক ২০-২৫ জন জলদস্যু অস্ত্রশস্ত্র নিয়ে এসব ট্রলারে হামলা চালায়৷ দস্যুরা একে একে সেখানকার ১২টি ট্রলারের জেলেদের মারধর করে লুটপাট চালায়৷ প্রায় চার ঘণ্টা লুটপাট শেষে গতকাল সোমবার সকাল ছয়টার দিকে নামবিহীন একটি ট্রলারসহ ১১ জন জেলেকে অপহরণ করে নিয়ে যায়৷অপহৃত জেলেদের মধ্যে ১০ জনের নাম জানা গেছে৷ তাঁরা হলেন শহিদুল ইসলাম (৩০), ছগির হোসেন (২৮), ফজলু মাঝি (৪৮), হালিম মাঝি (৪৫), জাহাঙ্গীর হোসেন (৩৫), শহিদুল হক (৩০), বেলাল হোসেন (২৫), ইউসুফ আলী (৩২), নুরুল হক (৪৫) ও বারেক ঘরামী (৪০)৷ তাঁদের বাড়ি তালতলী উপজেলার তেঁতুলবাড়িয়া, নলবুনিয়া ও জয়ালভাঙা গ্রামে৷ লুণ্ঠনের শিকার ট্রলারগুলোর মধ্যে রয়েছে এফবি মায়ের দোয়া, এফবি হাওলাদার, এফবি জাকিয়া ও এফবি আল্লাহর রহমত৷ অন্যগুলোর নাম জানা যায়নি৷ফিরে আসা তেঁতুলবাড়িয়া গ্রামের জেলে মারুফ ফকির গতকাল বিকেলে প্রথম আলোকে বলেন, দস্যুরা ১১ জেলেকে ধরে নিয়ে গেলেও মুক্তিপণ বাবদ তাৎক্ষণিক কোনো অর্থ দাবি করেনি৷যোগাযোগ করা হরে তালতলীর সখিনা এলাকায় কোস্টগার্ড ক্যাম্পের দায়িত্বপ্রাপ্ত কর্মকর্তা (পেটি অফিসার) নজরুল ইসলাম বলেন, গভীর রাত পর্যন্ত তাঁদের টহল দল ওই সব এলাকায় পাহারায় ছিল৷ কিন্তু অধিক রাতে ডাকাতি হওয়ায় তারা ঠিক সময়ে খবর পায়নি৷ ফলে দস্যুদের ধরা সম্ভব হয়নি৷ অপহৃত জেলেদের উদ্ধারের জন্য কোস্টগার্ডের বিভিন্ন ঘাঁটি ও ক্যাম্পে খবর পাঠানো হয়েছে এবং উদ্ধারের চেষ্টা চলছে৷
