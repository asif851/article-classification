
চট্টগ্রাম উন্নয়ন কর্তৃপক্ষ (সিডিএ) নগরের চান্দগাঁও আবাসিক এলাকার আবাসিক ভবন থেকে বাণিজ্যিক স্থাপনা সরিয়ে নিতে ১৪ ভবনমালিক ও ১০ ভাড়াটেকে তিন মাস সময় দিয়েছে। এ ছাড়া তিন ব্যক্তি ও এক প্রতিষ্ঠানকে ৩৫ হাজার টাকা জরিমানা করা হয়েছে।
আজ বৃহস্পতিবার দুপুর থেকে সন্ধ্যা পর্যন্ত অভিযান চালান সিডিএর ভ্রাম্যমাণ আদালত। এর নেতৃত্ব দেন সিডিএর নির্বাহী ম্যাজিস্ট্রেট খিন ওয়ান নু।
সিডিএর ভ্রাম্যমাণ আদালত সূত্র জানায়, অভিযানে দারুল ইরফান মাদ্রাসাকে ২০ হাজার টাকা, নূর বেগম, নজরুল ইসলাম ও শহীদুল হককে পাঁচ হাজার টাকা করে ১৫ হাজার টাকা জরিমানা করা হয়।
অভিযান পরিচালনার সময় উপস্থিত ছিলেন সিডিএর অথরাইজড কর্মকর্তা মো. মনজুর হাসান, সহকারী অথরাইজড কর্মকর্তা আনোয়ার হোসাইন ও তানজীব হোসেন। অভিযানে সহায়তা করে চট্টগ্রাম নগর পুলিশ।
