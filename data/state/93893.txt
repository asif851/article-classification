
রাজবাড়ীতে গতকাল বুধবার ছাত্রলীগের এক নেতাকে কুপিয়ে জখম করা হয়েছে। আহত নজরুল ইসলাম ওরফে রুবেল (২৬) পৌরসভার ৯ নম্বর ওয়ার্ড ছাত্রলীগের সাধারণ সম্পাদক। তাঁকে রাজবাড়ী সদর হাসপাতালে ভর্তি করা হয়েছে। দোষী ব্যক্তিদের গ্রেপ্তার এবং দৃষ্টান্তমূলক শাস্তির দাবিতে বিক্ষোভ মিছিল করেছে ছাত্রলীগ। জেলা ছাত্রলীগের সাধারণ সম্পাদক জাকারিয়া মাসুদ বলেন, নজরুলের সঙ্গে মেহেদী নামে এক ছেলের কথা-কাটাকাটি হয়। বুধবার (গতকাল) দুপুর ১২টার দিকে শহরের শহীদ আবদুল আজিজ খুশি রেলওয়ে মাঠে খেলা শেষে বাড়ি যাচ্ছিল নজরুল। এ সময় মেহেদীর নেতৃত্বে চার-পাঁচজন দুর্বৃত্ত নজরুলকে কুপিয়ে ও পিটিয়ে জখম করে। স্থানীয় লোকজন এগিয়ে এলে দুর্বৃত্তরা পালিয়ে যায়। সদর থানার এসআই ওয়াদুদ আলম জানান, দোষী ব্যক্তিদের গ্রেপ্তারের চেষ্টা চলছে। 
