
ঢাকায় গুলশানে হলি আর্টিসান রেস্তোরাঁয় জঙ্গি হামলা চালিয়ে দেশি বিদেশি নাগরিকদের জিম্মি করার ঘটনায় দায় স্বীকার করেছে মধ্রপ্রাচ্যভিত্তিক আন্তর্জাতিক জঙ্গি সংগঠন আইএস (ইসলামিক স্টেট)। আজ শুক্রবার দিবাগত রাত দেড়টার দিকে (বাংলাদেশ সময়‍) আইএসের কথিত সংবাদ সংস্থা আমাক নিউজের বরাত​​ দিয়ে যুক্তরাষ্ট্রভিত্তিক সাইট ​ইন্টেলিজেন্স গ্রুপ এ খবর দিয়েছে। এর আগে রাত একটার দিকে ঢাকা মহানগর গো​য়েন্দা পুলিশের (​ডিবি) উপকমিশনার শেখ নাজমুল আলম সাংবাদিকদের বলেন, বন্দুকধারীরা যে উগ্রপন্থী গোষ্ঠীর সদস্য তা আপাতত মনে করা হচ্ছে। তবে তারা নির্দিষ্ট করে কোন গোষ্ঠীর সে ব্যাপারে নিশ্চিত হওয়ার জন্য সকাল পর্যন্ত অপেক্ষা করতে হবে। নাজমুল আলম বলেন, ভেতরে যারা জিম্মি হয়ে আছেন এখন পর্যন্ত তাঁরা অক্ষত আছেন বলে তাঁরা জানতে পেরেছেন।
