
গরুটির গায়ের রং সাদা। গলায় ঝুলছে ফুলের মালা। চারপাশে মানুষের ভিড়। ফিসফিস করে লোকজন বলছে, এবার গাবতলী গরুর হাটে এখন পর্যন্ত আসা এটাই সেরা গরু। দাম হাঁকা হচ্ছে নয় লাখ টাকা। 
গরুটির মালিক আকরাম হোসেন প্রথম আলোকে বলেন, ‘গরুটি নয় লাখ টাকায় বিক্রি করতে চাই। ১০-১২ জন ক্রেতা এসেছে। তারা চার লাখ ৮০ হাজার টাকা পর্যন্ত দাম বলেছে। তবে ছয় লাখ টাকার নিচে বিক্রি করব না।’ কুষ্টিয়া থেকে আসা আকরামের তথ্যমতে, গরুটি নিজে পুষেছেন। মোটাতাজাকরণের কোনো ট্যাবলেট খাইয়ে গরুটি বড় করেননি। এই গরু ব্যবসায়ী বিক্রির জন্য আরও চারটি গরু নিয়ে এসেছেন। গরু কিনতে আসা ব্যবসায়ী রাজু প্রথম আলোকে বলেন,গরুটি নয় লাখ টাকা দাম চাওয়া হয়েছে। আমার মনে হয়, গরুর ব্যাপারী অনেক বেশি দাম হাঁকছেন।’
