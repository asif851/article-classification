
ঢাকা শহরে অপরাধ করে পার পাওয়া যাবে না বলে জানিয়েছেন ঢাকা মহানগর পুলিশ (ডিএমপি) কমিশনার আছাদুজ্জামান মিয়া। আগামী দুই বছরের মধ্যে সিঙ্গাপুরের মতো সরকারি-বেসরকারিভাবে পুরো ঢাকা শহর সিসিটিভি ক্যামেরার (ক্লোজ সার্কিট ক্যামেরা) আওতায় আনা সম্ভব হবে বলেও জানান তিনি।আজ মঙ্গলবার সকালে রাজধানীর মহাখালী আন্তজেলা বাস টার্মিনালে অনুষ্ঠিত আইনশৃঙ্খলা ও ট্রাফিক ব্যবস্থাপনা–সংক্রান্ত মতবিনিময় সভায় তিনি এ কথা বলেন।ডিএমপি কমিশনার বলেন, একটি কুচক্রী মহল দেশে নানা ধরনের ষড়যন্ত্র করছে। তবে দেশের আইনশৃঙ্খলা রক্ষায় অপরাধী, জঙ্গি দমনে সাধারণ মানুষের সহযোগিতা প্রয়োজন।ডিএমপি কমিশনার আরও বলেন, আগামী ছয় মাসে রাজধানী ঢাকায় সব ভাড়াটেকে ডেটাবেইস (তথ্যভান্ডার) তৈরি কাজ শেষ হবে। বিদেশের উন্নত শহরের মতো কম্পিউটারের বাটনে চাপ দিয়ে তথ্য জানা যাচ্ছে। এরই মধ্যে ডেটাবেইস থেকে তথ্য পেয়ে অনেক অপরাধীকে গ্রেপ্তার করা সম্ভব হয়েছে। সব বাসাবাড়ি, অফিসে সিসি টিভি ক্যামেরা বসানোর আহ্বান জানান তিনি।অন্যান্যবারের চেয়ে এবারের ঈদ আরও বেশি উৎসবমুখর হবে আশা করে ডিএমপি কমিশনার আছাদুজ্জামান মিয়া বলেন, ঈদ উপলক্ষে টানা নয় দিন ছুটি রয়েছে। এ কারণে এবার অনেক বেশি মানুষ ঢাকা ছেড়ে গ্রামের বাড়িতে যাবেন। ঘরমুখী মানুষের নির্বিঘ্নে যাতায়াতের জন্য ও ঈদের সময় রাজধানীর নিরাপত্তার জন্য পুলিশের পক্ষ থেকে প্রয়োজনীয় ব্যবস্থা নেওয়া হয়েছে। নগরীর মার্কেট, লঞ্চ-বাস টার্মিনাল ও রেলস্টেশনে পর্যাপ্ত পুলিশ মোতায়েন করা হয়েছে। চুরি-ডাকাতি ঠেকাতে ডিএমপির পক্ষ থেকে চেকপোস্ট, টহলের ব্যবস্থা করা হয়েছে। এরই মধ্যে অজ্ঞান পার্টি, মলম পার্টি চক্রের দুই শতাধিক সদস্যকে গ্রেপ্তার করা হয়েছে। তাই অন্যান্যবারের ঈদ-পূজার চেয়ে এবারের ঈদ অনেক বেশি উৎসবমুখর হবে।
মহাখালী বাস টার্মিনাল সড়ক পরিবহন মালিক সমিতি ও ঢাকা জেলা বাস-মিনিবাস সড়ক পরিবহন শ্রমিক ইউনিয়ন এই সভার আয়োজন করে। সভায় বক্তব্য দেন বাংলাদেশ সড়ক পরিবহন সমিতির মহাসচিব খন্দকার এনায়েত উল্লাহ, ডিএমপির ট্রাফিক বিভাগের যুগ্ম কমিশনার মুসলেহউদ্দিন আহমেদ প্রমুখ।
