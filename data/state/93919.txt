
মোবাইল সেবার মান নিয়ে মোবাইল অপারেটরগুলোর প্রধান নির্বাহীদের সঙ্গে বৈঠকে বসবেন ডাক ও টেলিযোগাযোগ প্রতিমন্ত্রী তারানা হালিম। আজ সোমবার বিকেলে সচিবালয়ে এ বৈঠক হবে।বৈঠকে কলড্রপসহ মোবাইলের অন্যান্য সেবার মান নিয়ে গ্রাহকদের নানা অভিযোগের বিষয়ে আলোচনা হবে। এ বিষয়ে মোবাইল কোম্পানিগুলোকে নির্দেশনা দেবেন প্রতিমন্ত্রী।সাম্প্রতিক সময়ে মোবাইলে কলড্রপসহ মোবাইল সেবার নানা বিষয়ে নানা অভিযোগ উঠেছে। কলড্রপ নিয়ে বেশ কয়েকটি অপারেটর ঘটা করে গ্রাহকদের ক্ষতিপূরণ দেওয়ার ঘোষণা দিলেও কলড্রপের পরিমাণ বেড়েছে বলে অভিযোগ রয়েছে। বিশেষ করে কলড্রপ নিয়ে মন্ত্রী, এমপিসহ না শ্রেণির গ্রাহকদের অভিযোগ গণমাধ্যমে এসেছে। আজ টেলিযোগাযোগ মন্ত্রণালয়ে অনুষ্ঠেয় বৈঠকে এসব বিষয় আলোচনা হতে পারে বলে মন্ত্রণালয় সূত্রে জানা গেছে।সম্প্রতি ভারতের টেলিযোগাযোগ খাতের নিয়ন্ত্রক সংস্থা টেলিকম রেগুলেটরি অথরিটি অফ ইন্ডিয়া (টিআরএআই) প্রতিটি কলড্রপের জন্য গ্রাহককে এক রুপি করে ক্ষতিপূরণ দিতে ভারতের মোবাইল কোম্পানিগুলোকে নির্দেশনা দিয়েছে। ভারতে কলড্রপ সমস্যা পিক আওয়ারে গত এক বছরে দ্বিগুণে উঠেছে বলে টিআরএআইয়ের একটি প্রতিবেদনেও উঠে আসে। এ নিয়ে দেশটির প্রধানমন্ত্রী নরেন্দ্র মোদি, অর্থমন্ত্রী অরুণ জেটলিসহ কয়েকজন মন্ত্রী অসন্তোষ প্রকাশ করেন।বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) তথ্য অনুযায়ী বর্তমানে (আগস্ট পর্যন্ত) দেশের মোবাইল গ্রাহক ১৩ কোটিরও বেশি। ইন্টারনেট ব্যবহারকারীর সংখ্যা সোয়া পাঁচ কোটি।
