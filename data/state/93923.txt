
চলমান সহিংস পরিস্থিতিতে উদ্বেগ জানিয়ে প্রধান দুটি রাজনৈতিক দলকে সংলাপে বসার আহ্বান জানিয়েছেন সিলেটের বিভিন্ন শ্রেণি-পেশার মানুষ। গতকাল বুধবার বিকেলে নগরের মীরাবাজার এলাকার একটি রেস্তোরাঁয় আয়োজিত সেমিনারে এই আহ্বান জানানো হয়।বিকেল চারটায় পলিটিক্যাল ফেলো অ্যালামনাই অ্যাসোসিয়েশন সিলেটের উদ্যোগে ‘বাংলাদেশের বর্তমান পরিস্থিতি ও আমাদের করণীয়’ শীর্ষক এ সেমিনার শুরু হয়। এতে বক্তব্য দেন সুশাসনের জন্য নাগরিক (সুজন) সিলেটের সভাপতি ফারুক মাহমুদ চৌধুরী, সিলেট জেলা আইনজীবী সমিতির সাবেক সভাপতি এমাদ উল্লাহ শহীদুল ইসলাম ও সিলেট প্রেসক্লাবের সাবেক সভাপতি মুকতাবিস-উন-নূর। এ ছাড়া চিকিৎসক, আইনজীবী, সাংবাদিক, উন্নয়নকর্মী, শিক্ষক, শিক্ষার্থীসহ নানা শ্রেণি-পেশার মানুষ অংশ নেন। জাহাঙ্গীর আলমের সভাপতিত্বে সেমিনারের সঞ্চালনা করেন সেজিন ওয়াজিয়া হোসেন।বক্তারা বলেন, রাজনৈতিক দুষ্টচক্রে দেশের মানুষ আবদ্ধ হয়ে পড়েছে। বড় দুই রাজনৈতিক দলের স্বেচ্ছাচারিতার কারণে রাজনৈতিক নেতৃত্বের প্রতি জনগণ ক্রমশ আস্থা হারাচ্ছে। রাজনৈতিক সহনশীলতার অভাবে রসাতলে যাচ্ছে দেশ। তাঁরা আরও বলেন, বিরোধী দলগুলোকে রাজনৈতিক অধিকার চর্চার সুযোগ সরকারকে করে দিতে হবে। আবার এ সুযোগে দলগুলো যেন কোনো সহিংসতা চালাতে না পারে, সেটাও বিরোধী দলগুলোকে নিশ্চিত করতে হবে। হরতাল-অবরোধ বাদ দিয়ে শান্তিপূর্ণ আন্দোলনের কর্মসূচি গ্রহণ করা উচিত। আন্দোলনের নামে কেউ সহিংসতা দেখতে চায় না। চলমান পরিস্থিতিতে কেউই শান্তিতে নেই।ফারুক মাহমুদ চৌধুরী বলেন, ‘ঝুঁকিমুক্ত একটা ব্যবসা হচ্ছে রাজনীতি—রাজনীতিবিদদের চালচলনে অন্তত তাই মনে হয়। বাচ্চা জন্ম নিলে আমরা জন্মের নাড়ি কাটি আর রাজনীতিবিদেরা তাদের লজ্জা-শরম কেটে ফেলেছে। তাই সাধারণ মানুষ নিয়ে তারা ছেলেখেলা করছে।’
