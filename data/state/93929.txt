
চাঁদপুরের মতলব দক্ষিণ উপজেলার মতলব পৌরসভায় পাগলা কুকুরের কামড়ে নারী, শিশুসহ ১৫ জন আহত হয়েছে। গতকাল সোমবার এ ঘটনা ঘটে।কুকুরের কামড়ে আহত ব্যক্তিরা হলো পৌরসভার চরমুকুন্দি এলাকার মো. রিপন (৩০), হামিদা আক্তার (১৬), মো. নীরব (৭), শফিকুল ইসলাম (২৪) ও মো. রাতুল (১২); ঘোষপাড়ার উৎসব (১০), ইশতিয়াক (৭) ও রুদ্র সরকার (৩); চরনয়া এলাকার হালিমা আক্তার (১৮), নিলক্ষীর মো. হামদর্দ (১২), সর্দারকান্দির তাহের আলী (৩০), নবকলসের মো. সাদেক (৩), লক্ষ্মীপুরের খাদিজা আক্তার (১৬) ও মঞ্জুরুল ইসলাম (৩৫) এবং বাইশপুরের মো. সোহেল (২০)।প্রত্যক্ষদর্শী ও স্থানীয় সূত্রে জানা গেছে, গতকাল সকাল ৮টা থেকে বেলা ১১টার মধ্যে কয়েকটি পাগলা কুকুর মতলব পৌরসভার বিভিন্ন স্থানে ১৫ জনকে কামড়ে আহত করে। ঘটনার পর পরিবারের সদস্যরা আহত লোকজনকে উপজেলা স্বাস্থ্য কমপ্লেক্সে নিয়ে চিকিৎসা দেন।উপজেলা স্বাস্থ্য ও পরিবার পরিকল্পনা কর্মকর্তা এ কে এম মাহাবুবুর রহমান বলেন, হাসপাতালে ভর্তি হওয়া ওই ১৫ জনকে প্রতিষেধক (ভ্যাকসিন) দেওয়া হয়েছে।
