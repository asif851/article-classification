
একাদশ শ্রেণির ভর্তি নিয়ে শিক্ষার্থীরা যে সমস্যায় পড়েছে, তার জন্য দুঃখপ্রকাশ করেছেন শিক্ষামন্ত্রী নুরুল ইসলাম নাহিদ। আজ রোববার শিক্ষা মন্ত্রণালয়ে আয়োজিত এক সংবাদ সম্মেলনে তিনি দুঃখপ্রকাশ করেন।শিক্ষামন্ত্রী বলেন, ‘প্রযুক্তিগত ক্ষমতা ও দক্ষতার অভাবে এই বিশাল কর্মকাণ্ডে কিছু ত্রুটি হয়েছে। কেউ কেউ সঠিক প্রতিষ্ঠানে ভর্তি হতে পারেনি। এক কলেজের নামে অন্য কলেজ চলে এসেছে। ছেলেদের কলেজে মেয়েদের নাম এসেছে। এ জন্য যারা সমস্যায় পড়েছে, তাদের কাছে দুঃখপ্রকাশ করছি। এই সমস্যার কারণে কোনো শিক্ষার্থী ক্ষতিগ্রস্ত হবে না। সবাই ভর্তি হতে পারবে। বিলম্ব ফি ছাড়া আগামী ২১ দিন পর্যন্ত শিক্ষার্থীরা কলেজে ভর্তি হতে পারবে।’বর্তমান ভর্তি প্রক্রিয়াকে ভালো উল্লেখ করে মন্ত্রী বলেন, ‘সীমাবদ্ধতা থাকলেও কোনো না কোনো সময় আমাদের এই পদ্ধতিতে যেতে হবে।’ তিনি এই সমস্যাকে ‘উন্নয়নের বেদনা’ হিসেবে উল্লেখ করে বলেন, ‘এবারের ভর্তি প্রক্রিয়া বিরাট একটা কর্মযজ্ঞ ছিল। তাই বলা যায়, কম ঢাল-তলোয়ার নিয়ে বড় যুদ্ধে নেমেছি।’ তবে ভবিষ্যতে আর এ সমস্যা থাকবে না বলে মন্ত্রী আশ্বস্ত করেন।ভর্তি প্রক্রিয়ায় যে ত্রুটি, তার দায় নেবেন কি না—সাংবাদিকদের এই প্রশ্নের জবাবে মন্ত্রী বলেন, ‘এবারে যে ভর্তি প্রক্রিয়া, তা মন্ত্রণালয়ের সিদ্ধান্ত। সুতরাং এর দায় নেব না কেন! আমি এই সিদ্ধান্ত ‘ওন’ করছি।’
নুরুল ইসলাম নাহিদ জানান, এবার মোট ১১ লাখ ৫৬ হাজার ২৫৩ জন শিক্ষার্থী ভর্তির জন্য আবেদন করেছিল। এর মধ্যে আজ পর্যন্ত নয় লাখ ২৩ হাজার ১০৫ জন শিক্ষার্থী ভর্তি সম্পন্ন করেছে।
এবারে একাদশ শ্রেণিতে ভর্তির জন্য শিক্ষার্থীদের কাছ থেকে অনলাইনে ভর্তির আবেদন নেওয়া হয়। এতে বেশ কিছু ত্রুটি ধরা পড়ে। এ কারণে শিক্ষার্থীদের ভোগান্তি পোহাতে হচ্ছে।
সংবাদ সম্মেলনে শিক্ষাসচিব নজরুল ইসলাম খানসহ মন্ত্রণালয়ের অন্য কর্মকর্তারা উপস্থিত ছিলেন।
