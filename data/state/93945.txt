
বিএনপিকে ইঞ্জিনিয়ার্স ইনস্টিটিউশনে ২৭টি শর্তে আলোচনা সভা করতে পুলিশের অনুমতিকে ‘হাস্যকর’ বলেছেন দলের স্থায়ী কমিটির সদস্য খন্দকার মোশাররফ হোসেন। তিনি বলেন, সরকারের নির্দেশে এমন ‘হাস্যকর’ কাজ করতে পুলিশ বাধ্য হয়েছে।গতকাল বুধবার দুপুরে জাতীয় প্রেসক্লাবে জাতীয়তাবাদী স্বেচ্ছাসেবক দলের এক আলোচনা সভায় খন্দকার মোশাররফ হোসেন এ কথা বলেন। ‘বিপ্লব ও সংহতি দিবস’ উপলক্ষে স্বেচ্ছাসেবক দল এ আলোচনার আয়োজন করে।মোশাররফ দাবি করেন, সরকার ৭ নভেম্বরকে ভয় পায় বলে বিএনপিকে সমাবেশ করতে দিতে চায় না। ৭ নভেম্বর বাংলাদেশের রাজনীতিতে টার্নিং পয়েন্ট। সরকারের এই দিনকে ভয় পাওয়ার কারণ হলো, যদি বিএনপি এ নিয়ে কথা বলে, তাহলে নতুন প্রজন্ম আওয়ামী লীগের অতীত কর্মকাণ্ড জেনে যাবে। নতুন প্রজন্ম জানবে গণতন্ত্র পুনরুদ্ধারে জিয়াউর রহমানের কী ভূমিকা ছিল।খন্দকার মোশাররফ বলেন, ১৩ তারিখ বিএনপি সোহরাওয়ার্দী উদ্যানে সমাবেশের অনুমতি চেয়েছে। যদি সরকার ওই দিন অনুমতি নিয়ে টালবাহানা করে, তাহলে বুঝে নিতে হবে, সরকারের গণতান্ত্রিক চরিত্র বলতে কিছু নেই।অন্যদের মধ্যে স্বেচ্ছাসেবক দলের সভাপতি শফিউল বারী, বিএনপির ভাইস চেয়ারম্যান শামসুজ্জামান প্রমুখ বক্তব্য দেন। আলোচনা সভা শুরুর আগে স্বেচ্ছাসেবক দলের দুই পক্ষের মধ্যে সংঘর্ষের ঘটনা ঘটে। এতে কয়েকজন আহত হন।
