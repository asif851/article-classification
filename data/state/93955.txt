
বরিশালের গৌরনদী উপজেলা প্রথম আলো বন্ধুসভার সহসভাপতি ও অনুষ্ঠান সম্পাদকসহ দুই কলেজছাত্রীর একটি গ্রুপ ছবি ফটোশপে কেটে বিকৃত করে কুরুচিপূর্ণ বাক্য ব্যবহার করে গৌরনদীর আশোকাঠী গ্রামের টি এম তুহিন তাঁর ফেসবুকে পোস্ট করেন।
এ ঘটনায় গতকাল রোববার বরিশাল জেলা ও দায়রা জজ আদালতে একটি মামলা দায়ের করা হয়েছে। বিচারক মো. আনোয়ারুল হক মামলাটি আমলে নিয়ে তদন্তপূর্বক প্রতিবেদন দাখিলের জন্য গৌরনদী মডেল থানার ওসি নির্দেশ দেন।
কলেজছাত্রীর মা বলেন, ‘গৌরনদীর সামাজিক প্রতিষ্ঠান প্রথম আলো বন্ধুসভার সঙ্গে সব কার্যক্রমে আমরা অংশ নিই। বখাটেরা ছবি বিকৃত করে এ ধরনের অশালীন কথা লিখলে ছেলেমেয়েরা বন্ধুসভার ব্যানারে কাজ করতে নিরুৎসাহিত হবে। বখাটের দৃষ্টান্তমূলক শাস্তি হওয়া উচিত।’
অভিযোগের ব্যাপারে চার-পাঁচবার যোগাযোগের চেষ্টা করে টি এম তুহিনের মুঠোফোন বন্ধ পাওয়া যায়।
এ প্রসঙ্গে গৌরনদী মডেল থানার পরিদর্শক (তদন্ত) মো. আফজাল হোসেন বলেন, ‘আদালতের আদেশ হাতে পাইনি, পেলে যথাযথ ব্যবস্থা গ্রহণ করা হবে।’
 
