
আজ ৩০ সেপ্টেম্বর জাতীয় কন্যা শিশু দিবস। বিভিন্ন আয়োজন ও আনুষ্ঠানিকতার মধ্য দিয়ে দেশে দিবসটি পালিত হবে। কন্যাশিশুদের প্রতি বৈষম্য দেখানো চলবে না, তাদের নির্যাতনের হাত থেকে রক্ষা করতে হবে ইত্যাদি আহ্বান থাকবে বিভিন্ন আনুষ্ঠানিকতায়।
‘শিক্ষা-পুষ্টি নিশ্চিত করি, শিশু বিয়ে বন্ধ করি’—এ প্রতিপাদ্য সামনে রেখে এবার কন্যাশিশু দিবস পালিত হচ্ছে। জাতীয় কন্যাশিশু অ্যাডভোকেসি ফোরাম, ওয়ার্ল্ড ভিশন, প্ল্যান বাংলাদেশ ও বাংলাদেশ শিশু একাডেমীর যৌথ উদ্যোগে আজ সকাল আটটা ৪৫ মিনিটে ঢাকা বিশ্ববিদ্যালয়ের চারুকলা ইনস্টিটিউট থেকে শিশু একাডেমী পর্যন্ত শিশু শোভাযাত্রা অনুষ্ঠিত হবে। একাডেমীর শহীদ মতিউর মুক্ত মঞ্চে দিনব্যাপী রচনা ও চিত্রাঙ্কন প্রতিযোগিতা, আলোচনা, পুরস্কার বিতরণ, শিশু সমাবেশ, চলচ্চিত্র প্রদর্শনী ও সাংস্কৃতিক অনুষ্ঠান হবে।
গতকাল শুরু হয়েছে জাতীয় শিশু অধিকার সপ্তাহ। ওসমানী স্মৃতি মিলনায়তনে রাষ্ট্রপতি মো. আবদুল হামিদ শিশু অধিকার সপ্তাহের উদ্বোধন করেন। এ সপ্তাহের দ্বিতীয় দিন কন্যা শিশু দিবস হিসেবে পালন করা হয়।
বাংলাদেশ শিশু একাডেমী প্রতিবছরের মতো এবারও কেন্দ্রীয় অফিসসহ ৬৪টি জেলা ও ছয়টি উপজেলায় এ সপ্তাহ পালন করছে। এবার দুর্গাপূজা এবং ঈদের ছুটির জন্য তিন দিনব্যাপী বিভিন্ন আনুষ্ঠানিকতা পালন করা হবে।
