
নেপালে বাংলাদেশের একটি বেসরকারি সংস্থার উড়োজাহাজ দুর্ঘটনায় হতাহতদের জন্য গভীর শোক প্রকাশ করেছেন যুক্তরাজ্যের বাংলাদেশি বংশোদ্ভূত এমপি রূশনারা আলী। দুর্ঘটনায় নিহত বিমানের পাইলট আবিদ সুলতানের ফ্লাইটে তিনি নিজেও একবার চড়েছিলেন। যে কারণে এ দুর্ঘটনার খবর তাঁকে অত্যন্ত মর্মাহত করেছে।
দুর্ঘটনা কবলিত ইউএস-বাংলা ২১১ বিমানের পাইলট আবিদ সুলতানের সাথে রুশনারা আলীর একটি ছবি সামাজিক যোগাযোগ মাধ্যমে ছড়িয়ে পড়ে। প্রথম আলোর পক্ষ থেকে রুশনারা আলীকে ছবিটি দেখিয়ে জানানো হয় যে, নেপালে বিমান বিধ্বস্ত হওয়ার ঘটনায় এই পাইলট নিহত হয়েছেন। খবরটি শুনে তিনি গভীর মর্মাহত হন। তিনি প্রথম আলোকে বলেন, বিমান বিধ্বস্ত হওয়ার ঘটনায় এতগুলো লোকের প্রাণহানিতে তিনি হতবাক। বিশেষ করে পাইলট আবিদ সুলতানের সঙ্গে তাঁর সাক্ষাৎ হয়েছিল। কয়েক বছর আগে বাংলাদেশ সফরে তাঁর সঙ্গে দেখা হয়। তিনি পাইলট আবিদ সুলতানের পরিবার ও স্বজনদের প্রতি গভীর সমবেদনা জানিয়েছেন। সমবেদনা জানিয়েছেন সকল ভুক্তভোগী পরিবারবর্গের প্রতি।
