
নেপালে আজ মঙ্গলবার দুপুরে দেড় ঘণ্টায় কয়েক দফা ভূমিকম্প আঘাত হেনেছে। এতে দেশটিতে চারজন মারা গেছে। আহত হয়েছে কয়েক শ ব্যক্তি। বাংলাদেশ, ভারত ও চীনেও ভূমিকম্প অনুভূত হয়েছে। ভারতের বিহারে অন্তত ১০ জন নিহত হয়েছে। দফায় দফায় ভূমিকম্পে পুরো অঞ্চলের অধিবাসীদের মধ্যে আতঙ্ক ছড়িয়ে পড়ে।
যুক্তরাষ্ট্রের ভূতাত্ত্বিক জরিপ সংস্থার তথ্য মতে, স্থানীয় সময় বেলা একটা থেকে আড়াইটার মধ্যে নেপালে ছয় দফা এবং চীনে এক দফা ভূমিকম্প হয়েছে।
স্থানীয় সময় বেলা একটা ৫ মিনিট ১৯ সেকেন্ডে নেপালে প্রথম ভূমিকম্পটি আঘাত হানে। সবচেয়ে শক্তিশালী এই ভূমিকম্পটির উৎপত্তিস্থল দেশটির কোদারি থেকে ১৮ কিলোমিটার দক্ষিণ-পূর্বে। উৎপত্তিস্থলে রিখটার স্কেলে ভূমিকম্পের তীব্রতা ছিল ৭ দশমিক ৩। একই উৎপত্তিস্থলে একটা ১৭ মিনিট ২০ সেকেন্ডে ৫ দশমিক ৬ তীব্রতার দ্বিতীয় ভূমিকম্পটি হয়।
একটা ৩৪ মিনিট ২২ সেকেন্ডে চীনে রিখটার স্কেলে ৫ দশমিক ৪ তীব্রতার ভূমিকম্প আঘাত হানে। একটা ৩৬ মিনিট ৫৩ সেকেন্ডে নেপালের রমেসহাপ থেকে ৩৩ কিলোমিটার উত্তর-উত্তর পূর্বে ৬ দশমিক ৩ তীব্রতার ভূমিকম্প হয়।
দুইটা ৬ মিনিট ৭ সেকেন্ডে নেপালের কোদারি থেকে ৩৪ কিলোমিটার দক্ষিণে ৫ তীব্রতার ভূমিকম্প আঘাত হানে। দুইটা ১৩ মিনিট ৫৪ সেকেন্ডে কোদারি থেকে ১৯ কিলোমিটার দক্ষিণ-পশ্চিমে ৫ দশমিক ১ তীব্রতার ভূমিকম্প হয়। দুইটা ২টা ২১ মিনিট ১০ সেকেন্ডে কোদারি থেকে ২৮ কিলোমিটার দক্ষিণ দক্ষিণ পূর্বে ৫ দশমিক ২ তীব্রতার শেষ ভূমিকম্পটি হয়।
বার্তা সংস্থা এএফপির প্রতিবেদনে জানানো হয়, আজকের ভূমিকম্পে নেপালে অন্তত চারজন নিহত হয়েছে। আহত হয়েছে বেশ কয়েকজন। তবে বার্তা সংস্থা রয়টার্স জানিয়েছে, নেপালে তিনজন নিহত ও ৩০০ জন আহত হয়েছে।
নেপালে আঘাত হানা ভূমিকম্প বাংলাদেশেও অনুভূত হয়। রাজধানী ঢাকাসহ দেশের বিভিন্ন স্থান থেকে ভূমিকম্প অনুভূত হওয়ার খবর পাওয়া গেছে। তবে তাৎক্ষণিকভাবে ক্ষয়ক্ষতি বা প্রাণহানির কোনো খবর পাওয়া যায়নি। ভূমিকম্প শুরু হলে রাজধানীতে অনেক ভবন থেকে লোকজন রাস্তায় বেরিয়ে আসেন। তাঁরা আতঙ্কিত হয়ে পড়েন।
বাংলাদেশ আবহাওয়া অধিদপ্তরের ওয়েবসাইটে আবহাওয়াবিদ মোমিনুল ইসলাম স্বাক্ষরিত এক বার্তায় জানানো হয়, আগারগাঁও ভূমিকম্প পর্যবেক্ষণ কেন্দ্র থেকে ৬১১ কিলোমিটার উত্তর-পশ্চিমে নেপালে ছিল ভূমিকম্পটির কেন্দ্রস্থল। বেলা একটা ৫ মিনিট ১৮ সেকেন্ডে শুরু হওয়া ওই ভূমিকম্পের তীব্রতা কেন্দ্রস্থলে ছিল রিখটার স্কেলে ৭ দশমিক ১।
টাইমস অব ইন্ডিয়া অনলাইনের প্রতিবেদনে জানানো হয়, ভূমিকম্পে ভারতের বিহারে অন্তত ১০ জন নিহত হয়েছে। বিভিন্ন স্থানে বেশ কিছু লোক আহত হয়েছে। রাজধানী নয়াদিল্লিসহ দেশটির বিভিন্ন স্থানে ভূমিকম্প অনুভূত হয়। এতে লোকজনের মধ্যে আতঙ্ক ছড়িয়ে পড়ে। তারা ঘরবাড়ি ছেড়ে বাইরে চলে আসে।
চীনেও অনুভূত হওয়া ভূমিকম্পে তাৎক্ষণিকভাবে ক্ষয়ক্ষতি বা প্রাণহানির কোনো খবর পাওয়া যায়নি।
গত ২৫ এপ্রিল নেপালে শক্তিশালী ভূমিকম্প আঘাত হানে। এর তীব্রতা ছিল ৭ দশমিক ৯। ওই ভূমিকম্পে আট হাজারের বেশি মানুষ নিহত হয়। আহত হয় ১৭ হাজার মানুষ। ওই ভূমিকম্পে ভারতেও প্রাণহানি ঘটে।
আরও পড়ুন:
নেপালে ফের ভূমিকম্পে নিহত ৪, বাংলাদেশেও অনুভূত
