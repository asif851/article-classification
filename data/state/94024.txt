
তত্ত্বাবধায়ক সরকার পুনর্বহালের সুযোগ নেই। এর কবর হয়ে গেছে। পুনর্বহালে হাত দেওয়া হলে, সে হাত খুলে যাবে বলে মন্তব্য করেছেন বাণিজ্যমন্ত্রী তোফায়েল আহমেদ।
আজ রোববার দুপুরে সচিবালয়ে কাতারের রাষ্ট্রদূত আহমেদ বিন মোহাম্মদ আল-দেহাইমির সঙ্গে সৌজন্য সাক্ষাতের পর সাংবাদিকদের বিভিন্ন প্রশ্নের উত্তর দেন বাণিজ্যমন্ত্রী। সেখানে এক প্রশ্নের জবাবে তিনি এ মন্তব্য করেন।
তত্ত্বাবধায়ক সরকার নিয়ে সরকার নমনীয় কি না, সে প্রশ্নের জবাবে তোফায়েল বলেন, ‘নমনীয় নই, ডিফেন্সিভও নই।’
আদালতে ষোড়শ সংশোধনী রায়ের পর্যালোচনা প্রসঙ্গে বাণিজ্যমন্ত্রী বলেন, ড. কামাল হোসেন ও ব্যারিস্টার আমিরুল ইসলাম হলেন এক নম্বর অ্যান্টি-আওয়ামী লীগ। ব্যারিস্টার রোকনউদ্দিন মাহমুদ এদিকেও আছেন, ওদিকেও আছেন। আওয়ামী লীগের শত্রুরাই হলো এখন আদালতের বন্ধু।
অ্যামিকাস কিউরি হিসেবে বক্তব্য দিতে তাঁদের তৈরি করা হয় বলে মন্তব্য করেন বাণিজ্যমন্ত্রী।
তোফায়েল বলেন, ‘বিএনপি বলছে লজ্জা থাকলে পদত্যাগ করার জন্য। আমার বক্তব্য হচ্ছে, তাদের লজ্জা আছে কি না? লজ্জা থাকলে মির্জা ফখরুল, মওদুদ আহমদরা বিএনপি থেকে পদত্যাগ করতেন।’
প্রধান বিচারপতি তাঁর নিজের কথা বুঝতে পেরেছেন বলেই মিসকোট করতে না করেছেন বলে মন্তব্য করেন বাণিজ্যমন্ত্রী।
