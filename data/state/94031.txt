
জামালপুরের সরিষাবাড়ী-ঢাকা মহাসড়কে গতকাল মঙ্গলবার দুপুর থেকে সব ধরনের যান চলাচল বন্ধ রয়েছে। এতে দুর্ভোগের সৃষ্টি হয়েছে।
উপজেলা আওয়ামী লীগ নেতা রফিকুল ইসলামকে গতকাল সোমবার মারধর করার প্রতিবাদে তাঁর সমর্থকেরা ওই মহাসড়কে যান চলাচল বন্ধ করে দিয়েছেন। হাটবাজারের দরপত্র কেনাকে কেন্দ্র করে গতকাল উপজেলা নির্বাহী কর্মকর্তার (ইউএনও) কার্যালয়ে মারধরের শিকার হন রফিকুল। উপজেলা আওয়ামী লীগের সাধারণ সম্পাদক হারুন অর রশিদের কর্মী-সমর্থকেরা তাঁকে (রফিকুল) মারধর করেন বলে অভিযোগ রয়েছে। হারুন অভিযোগ অস্বীকার করেছেন।
রফিকুল উপজেলা আওয়ামী লীগের সাংগঠনিক সম্পাদক। তিনি প্রজন্ম একাত্তরের উপজেলা শাখার আহ্বায়ক এবং তারাকান্দি ট্রাক ও ট্যাংক লরি মালিক সমিতির সাধারণ সম্পাদক।
স্থানীয় লোকজন ও প্রত্যক্ষদর্শীদের ভাষ্য, ঘটনার প্রতিবাদে তারাকান্দি ট্রাক ও ট্যাংক লরি মালিক সমিতির নেতারা গতকাল দুপুরের পর যমুনা সার কারখানা থেকে ট্রাকে সার পরিবহন বন্ধ করে দেন। এতে ১৯ জেলায় সার সরবরাহ বন্ধ রয়েছে।
একই ঘটনার প্রতিবাদে সরিষাবাড়ী-ঢাকা মহাসড়কে বাসসহ সব ধরনের যানবাহন চলাচল বন্ধ করে দিয়েছেন রফিকুলের সমর্থকেরা। তাঁরা মহাসড়কে অবরোধ করেছেন।
মহাসড়কে যান চলাচল বন্ধ থাকায় যাত্রীরা দুর্ভোগ পোহাচ্ছেন।
তারাকান্দি ট্রাক ও ট্যাংক লরি মালিক সমিতির সভাপতি বেল্লাল হোসেন বলেন, ‘আমাদের সমিতির সাধারণ সম্পাদককে মারধর করা হয়েছে। এর প্রতিবাদে শ্রমিকেরা কারখানা থেকে অনির্দিষ্টকালের জন্য সার পরিবহন বন্ধ করে দিয়েছেন। তাঁরা মহাসড়ক অবরোধ করেছেন।’
স্থানীয় যুবলীগ নেতা ও রফিকুলের সমর্থক নাজমুল হক বলেন, দোষী ব্যক্তিদের গ্রেপ্তার না করা পর্যন্ত অবরোধ চলবে।
সরিষাবাড়ী থানার ভারপ্রাপ্ত কর্মকর্তা (ওসি) বিল্লাল উদ্দিন বলেন, অবরোধ তুলে দেওয়ার চেষ্টা চলছে।
আরও পড়ুন..মারধরের পর আ. লীগ নেতার গায়ে নতুন শার্ট
