
মুন্সিগঞ্জের শ্রীনগর উপজেলার আড়িয়ল বিলকে ডাকাতমুক্ত করার দাবিতে গতকাল বৃহস্পতিবার মিছিল ও সমাবেশ করেছেন স্থানীয় বাসিন্দারা। বিকেল পাঁচটার দিকে উপজেলার গাদিঘাট এলাকায় এ কর্মসূচি পালন করা হয়।সমাবেশে বক্তব্য দেন শ্যামসিদ্ধি ঘাদিঘাট ১ নম্বর ওয়ার্ডের ইউপি সদস্য নুরুল ইসলাম, সাবেক ইউপি সদস্য ইদ্রিস হাওলাদার, ছাত্রনেতা ওয়াহিদুর রহমান প্রমুখ।নাম প্রকাশে অনিচ্ছুক এক ডাঙার মালিক বলেন, চাহিদামাফিক চাঁদা না দিলেই ডাকাতেরা জেলেদের মারধর করে মাছ লুট করে নিয়ে যায়। গত বুধবার ভোরে মাছ ডাকাতির সময় স্থানীয় বাসিন্দারা বন্দুকসহ তিন ডাকাতকে আটক করে পুলিশে দেন। এর পরই গতকাল স্থানীয় লোকজন মাইকিং করে সমাবেশের আয়োজন করেন।শ্রীনগর থানার ভারপ্রাপ্ত কর্মকর্তা (ওসি) মাহবুবুর রহমান সমাবেশে উপস্থিত হয়ে ডাকাত ধরার সঙ্গে জড়িত ব্যক্তিদের অভিনন্দিত করেন।
