
বিএনপির চেয়ারপারসন খালেদা জিয়ার গুলশানের কার্যালয়ে বেআইনিভাবে তল্লাশি চালানোর অভিযোগ এনে স্বরাষ্ট্রমন্ত্রী আসাদুজ্জামান খান কামালের পদত্যাগ দাবি করেছে দলটি।
বিএনপির মহাসচিব মির্জা ফখরুল ইসলাম আলমগীর আজ রোববার দুপুরে রাজধানীর নয়াপল্টনে এক সংবাদ সম্মেলনে এ দাবি জানান।
মির্জা ফখরুল বলেন, ‘বিএনপির চেয়ারপারসনের কার্যালয়ে মিথ্যা অভিযোগে যে তল্লাশি চালানো হয়েছে, তা নজিরবিহীন। বিএনপি যখন শান্তিপূর্ণ, গণতান্ত্রিক রাজনৈতিক চর্চার উদ্যোগ শুরু করেছে, ভিশন-২০৩০ দিয়েছে, এরপর এ ধরনের আগ্রাসন গণতন্ত্রের ন্যূনতম ভবিষ্যৎ নষ্টের পাঁয়তারা এবং এটা উসকানিমূলক আচরণ। এটি দেশের রাজনীতির জন্য অশনিসংকেত।’
সুপ্রিম কোর্ট আইনজীবী সমিতির সভাপতি ও বিএনপির ভাইস চেয়ারম্যান জয়নাল আবদিন পিআরপিসির ৯৬ ও ১০৩ ধারা তুলে ধরে বলেন, বিএনপির চেয়ারপারসনের কার্যালয়ে এই আইন মেনে তল্লাশি হয়নি। এ কারণে এটি বেআইনি। আইনজীবীরা বসে পরবর্তী করণীয় নিয়ে আলোচনা করবেন বলে তিনি জানান।
