
আগামীকাল মঙ্গলবার সকাল ছয়টা থেকে শুক্রবার সকাল ছয়টা পর্যন্ত সারা দেশে টানা ৭২ ঘণ্টার অবরোধ কর্মসূচি দিয়েছে বিএনপির নেতৃত্বাধীন ১৮-দলীয় জোট।
আজ সোমবার রাজধানীর গুলশানে বিএনপির চেয়ারপারসনের কার্যালয়ে আয়োজিত এক সংবাদ সম্মেলনে এই ঘোষণা দেন দলের স্থায়ী কমিটির সদস্য নজরুল ইসলাম খান।
সংবাদ সম্মেলনে ১৮-দলীয় জোটের পক্ষ থেকে জানানো হয়, নির্বাচনের তফসিল বাতিল, নির্দলীয় নিরপেক্ষ সরকারের অধীনে নির্বাচনের দাবিতে রাজপথ, রেল ও নৌপথ অবরোধের  এ কর্মসূচি দেওয়া হয়েছে।
সরকার সারা দেশে নির্যাতন, নিপীড়ন চালাচ্ছে বলে বিএনপির পক্ষ থেকে অভিযোগ আনা হয়।সেই সঙ্গে প্রার্থীবিহীন নির্বাচনকে প্রহসনমূলক বলে চিহ্নিত করা হয়। 
সংবাদ সম্মেলনে নজরুল ইসলাম খান আরও বলেন, সরকারের আইন-শৃঙ্খলা সংক্রান্ত মন্ত্রিসভা কমিটির সভায় আইন-শৃঙ্খলা রক্ষাকারী বাহিনীকে সহযোগীতার জন্য আওয়ামী লীগ ও তার অঙ্গ-সংগঠনসমূহকে এবং স্থানীয় সরকার জনপ্রতিনিধিদের নির্দেশ দেওয়া হয়েছে। এতোদিন অঘোষিতভাবে হলেও এবার সরকার ঘোষণা দিয়েই দলীয় বাহিনীকে বিরোধী দলের আন্দোলন দমনে মাঠে নামাচ্ছে। এর ফলে নিশ্চিতভাবেই সহিংসতা বাড়বে এবং জনগণের জান-মালের ক্ষতি বাড়বে।দেশকে গৃহযুদ্ধের মতো পরিস্থিতিতে ঠেলে দেওয়ার এমন সিদ্ধান্ত শুধু হঠকারী নয়—আত্মঘাতী।তিনি অবিলম্বে এই সিদ্ধান্ত প্রত্যাহারের দাবি জানান। এক প্রশ্নের উত্তরে তিনি বলেন, তারানকো যখন মধ্যস্থতা করছিলেন তখন বিএনপির আন্দোলন চলছিল।সরকার তাদের অবস্থানে কোনো ছাড় দেয়নি, বিএনপিও তাদের অবস্থানে আছে।
 
 

