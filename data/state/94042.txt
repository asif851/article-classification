
কর্মক্ষেত্রে জীবনের নিরাপত্তা চেয়ে বারডেম হাসপাতালের চিকিত্সকেরা মানববন্ধন করেছেন। আজ বৃহস্পতিবার বেলা সাড়ে ১১টার দিকে কয়েক শ চিকিত্সক বারডেম হাসপাতালের সামনে মানববন্ধন করেন।আন্দোলনরত এক চিকিত্সক বলেন, ‘পুলিশের কর্মকর্তাকে প্রত্যাহার করে নেওয়ায় আমরা কর্মবিরতি প্রত্যাহার করে নিয়েছি। কিন্তু দোষী সবার বিরুদ্ধে আইনি ব্যবস্থা নেওয়া হয়নি। আমরা মনে করি, শুধু বারডেম হাসপাতাল নয়, সব সেবা প্রতিষ্ঠানেই চিকিত্সকদের জীবনের নিরাপত্তা নিশ্চিত করা প্রয়োজন।’ বারডেম হাসপাতালের চিকিত্সকদের আজকের কর্মসূচিতে আজ অন্যান্য চিকিত্সা প্রতিষ্ঠানের চিকিত্সকেরাও অংশ নেন।শেষ খবর পাওয়া পর্যন্ত বারডেম হাসপাতালের চিকিত্সকেরা পরবর্তী কর্মসূচি নির্ধারণে বৈঠক করছেন।আজ সকাল থেকে অবশ্য বারডেম হাসপাতালের সব বিভাগে রোগীরা সেবা পাচ্ছেন। এর আগে ১৩ এপ্রিল রাতে একজন রোগীর মৃত্যুকে কেন্দ্র করে বারডেম হাসপাতালের একজন নারী চিকিত্সকসহ তিন চিকিত্সক হামলার শিকার হন বলে অভিযোগ ওঠে। এর পরিপ্রেক্ষিতে টানা দুই দিন কর্মবিরতি পালন করেন চিকিত্সকেরা।
