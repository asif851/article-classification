
মুন্সিগঞ্জের গজারিয়া উপজেলার বালুয়াকান্দি ইউনিয়নের আরালিয়া গ্রামে আজ রোববার ভাইয়ের হাতে ভাই নিহত হয়েছে বলে অভিযোগ পাওয়া গেছে। বাড়ির সীমানা ও দেনা-পাওনা নিয়ে বিরোধের জের ধরে এই ঘটনা ঘটে।
নিহত ব্যক্তির নাম বিল্লাল হোসেন (৫০)। এই ঘটনায় বিল্লালের স্ত্রী হোসনে আরা (৪০) আহত হয়েছেন। তাঁকে গজারিয়া স্বাস্থ্য কমপ্লেক্সে ভর্তি করা হয়েছে।নিহতের স্ত্রী হোসনে আরা বলেন, বিল্লাল হোসেন এবং মকবুল হোসেন (৪০) সম্পর্কে সৎ ভাই। বাড়ির সীমানা ও পাওনা টাকা নিয়ে বিল্লাল হোসেন ও মকবুল হোসেনের মধ্যে আজ সকালে ঝগড়া হয়। এ সময় দুজনের মধ্যে হাতাহাতি ঘটনা ঘটে। এতে বিল্লাল ও তাঁর স্ত্রী হোসনে আরা আহত হন। আহত অবস্থায় দুজনকে গজারিয়া স্বাস্থ্য কমপ্লেক্সে নিয়ে গেলে সেখানে বিল্লালের মৃত্যু হয়।গজারিয়া থানার ভারপ্রাপ্ত কর্মকর্তা (ওসি) হেদায়েতুল ইসলাম ভূঁইয়া বলেন, লাশ ময়নাতদন্তের জন্য মুন্সিগঞ্জ জেনারেল হাসপাতাল মর্গে পাঠানো হয়েছে। ঘটনার পর থেকে মকবুল পলাতক। তবে এখনো থানায় কেউ মামলা করেনি।
