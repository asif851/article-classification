
২০০১ সালে বাংলাদেশ কমিউনিস্ট পার্টির (সিপিবি) সমাবেশে বোমা হামলার ঘটনায় হরকাতুল জিহাদের নেতা (হুজি) মুফতি হান্নানসহ ১৩ আসামির বিরুদ্ধে অভিযোগ গঠন করে বিচার শুরুর নির্দেশ দিয়েছেন আদালত। হামলার ১৩ বছর পরে বিচারকাজ শুরু হলো।আজ বৃহস্পতিবার ঢাকার তৃতীয় মহানগর দায়রা জজ ইমরুল কায়েসের আদালতে হরকাতুল জিহাদ বাংলাদেশের (হুজি-বা) নেতা মুফতি হান্নানসহ ১৩ জনের বিরুদ্ধে অভিযোগ গঠন করা হয়। আগামী ১৪ সেপ্টেম্বর মামলার সাক্ষ্য গ্রহণ শুরুর দিন ধার্য করা হয়েছে।গত বছরের ২৭ নভেম্বর তদন্ত শেষে পুলিশের অপরাধ তদন্ত বিভাগ (সিআইডি) মুফতি হান্নানসহ ১৩ জন আসামির বিরুদ্ধে হত্যা ও বিস্ফোরক আইনে দুটি পৃথক অভিযোগপত্র দাখিল করে। আসামিদের মধ্যে কারাগারে আছেন মুফতি হান্নান, আরিফ হাসান সুমন, শওকত ওসমান, মাইনুদ্দিন শেখ, মাওলানা সাব্বির ও মসিউর রহমান। 
মামলার পলাতক অন্য সাত আসামিরা হলেন আবদুল হাই, শফিকুর রহমান, জাহাঙ্গীর আলম, মুহিবুল্লাহ মুত্তাকীন, আনিসুর ইসলাম  মোরসালিন, রফিকুল ইসলাম মিরাজ ও নূর ইসলাম।
২০০১ সালের ২০ জানুয়ারি রাজধানীর পল্টন ময়দানে সিপিবির সমাবেশে  জঙ্গিরা বোমা হামলা চালায়। এতে ঘটনাস্থলেই চারজন নিহত হন। তাঁরা হলেন সিপিবি নেতা হিমাংশু মণ্ডল, আবদুল মজিদ, আবুল হাশেম ও মুক্তার হোসেন। আহত হওয়ার ১৩ দিন পর চিকিত্সাধীন অবস্থায় মারা যান ছাত্র ইউনিয়ন নেতা বিপ্রদাস।
