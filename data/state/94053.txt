
‘এই পৃথিবী যেমন আছে, তেমনিই ঠিক রবে/ সুন্দর এই পৃথিবী ছেড়ে চলে যেতে হবে’, জনপ্রিয় এই গানের রচয়িতা, সুরকার ও জারিগায়ক কবিয়াল বিজয় সরকারের ১১৫তম জন্মদিন আজ ২০ ফেব্রুয়ারি। মরণোত্তর একুশে পদকপ্রাপ্ত অসাম্প্রদায়িক চেতনার এই চারণকবি ১৯০৩ সালের এই দিনে নড়াইল সদর উপজেলার ডুমদি গ্রামে জন্মগ্রহণ করেন।বিজয় সরকারের জন্মজয়ন্তী উপলক্ষে তাঁর জন্মস্থানে ২৪ ও ২৫ ফেব্রুয়ারি বিভিন্ন অনুষ্ঠানের আয়োজন করা হয়েছে। এতে তাঁর জীবন ও কর্মের ওপর আলোচনা ছাড়াও থাকবে কবিগান, জারিগান ও বিজয়গীতি পরিবেশনা। বার্ধক্যজনিত রোগে ১৯৮৫ সালের ৪ ডিসেম্বর ভারতের পশ্চিমবঙ্গে পরলোকগমন করেন তিনি।জারিগানের আসরেই স্ত্রী বীণাপাণির মৃত্যুর খবর পেয়ে বিজয় সরকার গেয়েছিলেন, ‘পোষা পাখি উড়ে যাবে সজনী, ওরে একদিন ভাবি নাই মনে...।’ পল্লিকবি জসীমউদ্দীনের নক্সীকাঁথার মাঠ-এর নায়ক-নায়িকা রুপাই ও সাজুর প্রেমকাহিনি নিয়ে তিনি গেয়েছেন ‘সাজুর ব্যথায় আজও কাঁদে রুপাই মিয়ার বাঁশের বাঁশি’। তাঁর ‘তুমি জানো না রে প্রিয়...’ গানটিও তুমুল জনপ্রিয়তা পায়।
