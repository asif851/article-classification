
নারায়ণগঞ্জের সোনারগাঁ উপজেলার ফুলদি গ্রামে আজ বৃহস্পতিবার ভোর ৪টার দিকে পুলিশের সঙ্গে কথিত বন্দুকযুদ্ধে নজরুল ইসলাম (৩৫) নামের একজন নিহত হয়েছেন। পুলিশ বলছে, নজরুল ‘ডাকাত’ ছিলেন।
নজরুলের বাড়ি উপজেলার পিরোজপুর ইউনিয়নের দুধঘাটা গ্রামে। ঘটনাস্থল থেকে একটি রিভলবার ও চাপাতি উদ্ধার করা হয়েছে বলে জানিয়েছে পুলিশ।
সোনারগাঁ থানার ভারপ্রাপ্ত কর্মকর্তা (ওসি) মোরশেদ আলমের ভাষ্য, ভোরের দিকে সশস্ত্র একদল ডাকাত উপজেলার বারদি ইউনিয়নের ওই গ্রামের বাড়িঘরে ডাকাতি শুরু করে। গ্রামবাসী মসজিদের মাইকে ‘ডাকাত-ডাকাত’ বলে চিৎকার দেয়। টহল পুলিশ সেখানে গেলে ডাকাত দল বোমা ফোটায় ও গুলি ছোড়ে। পুলিশও আত্মরক্ষার্থে পাল্টা গুলি ছোড়ে। এতে নজরুল গুলিবিদ্ধ হয়ে নিহত হন। তাঁর বিরুদ্ধে সোনারগাঁ থানায় ডাকাতি ও অপহরণসহ বিভিন্ন অপরাধের অভিযোগে ২০টি মামলা রয়েছে।
নজরুলের লাশ উদ্ধার করে ময়নাতদন্তের জন্য নারায়ণগঞ্জ জেনারেল হাসপাতালের মর্গে পাঠানো হয়েছে।
