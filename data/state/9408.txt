
গোপালগঞ্জের মুকসুদপুরে একটি ট্রাক উল্টে তিনজন নিহত হয়েছেন। এ ঘটনায় আহত হয়েছেন ছয়জন। হতাহত ব্যক্তিরা সবাই ট্রাকের যাত্রী ছিলেন।
গতকাল শুক্রবার রাত সাড়ে ১২টার দিকে মুকসুদপুরের গোহাল ইউনিয়নের গঙ্গারামপুর স্লুইসগেটের বাঁকে গোপালগঞ্জ-টেকেরহাট সড়কে এ দুর্ঘটনা ঘটে।
নিহত ব্যক্তিরা হলেন ভোলা জেলার সদর উপজেলার কন্দপপুর গ্রামের মোফাজ্জল ব্যাপারীর ছেলে দুলাল ব্যাপারী (৫০), একই গ্রামের রব দালালের ছেলে গিয়াস উদ্দিন (২৮) ও একই উপজেলার রামদাসপুর গ্রামের আবদুল বারেকের ছেলে বিল্লাল (৪৫)। তাঁরা সবাই ক্ষুদ্র মাছ ব্যবসায়ী। এর মধ্যে দুলাল ও বিল্লাল ঘটনাস্থলে নিহত হন। দিবাগত রাত আড়াইটার দিকে রেকার দিয়ে ট্রাকটি তোলার পর তাঁদের লাশ উদ্ধার করা হয়। গিয়াস উদ্দিনকে রাজৈর উপজেলা স্বাস্থ্য কমপ্লেক্সে নেওয়া হলে কর্তব্যরত চিকিৎসা কর্মকর্তা তাঁকে মৃত ঘোষণা করেন। আহত ব্যক্তিদের মাদারীপুরের রাজৈর উপজেলা স্বাস্থ্য কমপ্লেক্সে ভর্তি করা হয়েছে।
সেনদিয়াঘাট নৌ-পুলিশ ফাঁড়ির সহকারী উপপরিদর্শক (এএসআই) অশোক কুমার দত্ত বলেন, ট্রাকটি বাগেরহাট জেলার ফকিরহাটে মাছের রেণু পোনা নামিয়ে দিয়ে ভোলায় দিকে যাচ্ছিল। তিনি বলেন, মোড় ঘোরার সময় ট্রাকটি উল্টে যায়। ট্রাকের নিচে চাপা পড়ে দুলাল ব্যাপারী ও বিল্লাল নিহত হন। গুরুতর আহত গিয়াস উদ্দিনকে মাদারীপুরের রাজৈর উপজেলা স্বাস্থ্য কমপ্লেক্সে নেওয়া হলে কর্তব্যরত চিকিৎসক তাঁকে মৃত ঘোষণা করেন।
মুকসুদপুর থানার উপপরিদর্শক (এসআই) দেলোয়ার হোসেন জানান, দুর্ঘটনার পর ট্রাকচালক পালিয়ে গেছেন। নিহত ব্যক্তিদের লাশ সেনদিয়াঘাট নৌ-পুলিশ ফাঁড়ি ও রাজৈর উপজেলা স্বাস্থ্য কমপ্লেক্সে রয়েছে।
