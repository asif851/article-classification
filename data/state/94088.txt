
হাতকড়া পরা অবস্থায় চিকিৎসাধীন তিন সাঁওতালের হাতকড়া খুলে দেওয়ার নির্দেশনা চেয়ে একটি রিট হয়েছে। রিটটি করেছেন সুপ্রিম কোর্টের আইনজীবী জ্যোতির্ময় বড়ুয়া। আজ সোমবার এ আবেদনের ওপর শুনানি হতে পারে।
ইংরেজি দৈনিক ডেইলি স্টারে এ নিয়ে একটি প্রতিবেদন ছাপা হয়। প্রতিবেদনটি যুক্ত করে ওই নির্দেশনা চেয়ে রিটটি করা হয়।
ওই প্রতিবেদনে বলা হয়েছে, সাঁওতাল সম্প্রদায়ের চরণ সরেন, বিমল কিছকু ও দ্বিজেন টুডুকে হাতকড়া পরা অবস্থায় হাসপাতালে চিকিৎসা দেওয়া হচ্ছে।
৬ নভেম্বর গাইবান্ধার গোবিন্দগঞ্জ উপজেলার সাহেবগঞ্জ এলাকার সাঁওতাল-অধ্যুষিত মাদারপুর ও জয়পুর গ্রামে পুলিশ ও চিনিকলের শ্রমিক-কর্মচারীদের সঙ্গে সাঁওতালদের ওই সংঘর্ষ হয়। রংপুর চিনিকলের জমিতে আখ কাটাকে কেন্দ্র করে এই সংঘর্ষের ঘটনা ঘটে। এতে গুলিবিদ্ধ হন চরণ সরেন, বিমল কিছকু ও দ্বিজেন টুডু। পরে তাঁদের আটক করে হাতকড়া পরিয়ে হাসপাতালে চিকিৎসা দেওয়া হচ্ছে।
