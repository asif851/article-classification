
আসন্ন পবিত্র ঈদুল ফিতর উপলক্ষে বাংলাদেশ সড়ক পরিবহন করপোরেশনের (বিআরটিসি) বাসের অগ্রিম টিকিট বিক্রি শুরু হচ্ছে আগামীকাল শুক্রবার থেকে।
বিআরটিসির মতিঝিল, জোয়ারসাহারা, কল্যাণপুর, গাবতলী, মোহাম্মদপুর, মিরপুর দ্বিতল বাস ডিপো, গাজীপুর বাস ডিপো, নারায়ণগঞ্জ বাস ডিপো ও ঢাকার ফুলবাড়িয়া সিবিএস-২ থেকে যাত্রীরা অগ্রিম টিকিট কিনতে পারবেন। এ জন্য প্রয়োজনীয় ব্যবস্থা গ্রহণ করেছে বিআরটিসি।বিআরটিসির এক সংবাদ বিজ্ঞপ্তিতে জানানো হয়, আসন্ন পবিত্র ঈদুল ফিতর উপলক্ষে ঘরমুখী যাত্রীদের যাতায়াতের সুবিধার্থে ১৪ থেকে ২০ জুলাই বিআরটিসির বাসে ঈদের বিশেষ সেবা দেওয়া হবে।
বিআরটিসি সূত্র জানায়, ঢাকা ও ঢাকার বাইরের ডিপোসহ মোট ৯০০টি বাস এই সেবায় অন্তর্ভুক্ত হবে। বাসগুলো ঢাকা ও ঢাকার বাইরের ডিপো থেকে যাত্রীদের বিভিন্ন গন্তব্যে পৌঁছে দেবে। এ ছাড়া ঈদের আগের দিন সায়েদাবাদ, মহাখালী ও গাবতলী ডিপো থেকে যাত্রী চলাচলের সুবিধার্থে ৫৫টি বিআরটিসির বাস স্ট্যান্ডবাই থাকবে।যাত্রীদের সুবিধার্থে বিআরটিসির প্রধান কার্যালয়ের একটি হেল্প ডেস্ক স্থাপন করা হয়েছে। এই ডেস্কের ফোন নম্বর হচ্ছে: ৯৫৬৪৩৬১ এবং মোবাইল নম্বর হচ্ছে: ০১৮১৮২০২১৮৬। যেকোনো তথ্য জানতে এসব ফোন নম্বরে যোগাযোগ করার জন্য বিআরটিসির পক্ষ থেকে যাত্রীদের অনুরোধ জানানো হয়েছে।
এ বিষয়ে জানতে চাইলে বিআরটিসির পরিচালক (কারিগরি) কর্নেল এ আর মোহাম্মাদ পারভেজ মজুমদার বলেন, ঈদ যাত্রীদের যাতায়াত নিশ্চিত করতে বিআরটিসির পক্ষ থেকে বিশেষ সেবার ব্যবস্থা নেওয়া হয়েছে। এর অংশ হিসেবে আগামীকাল থেকে অগ্রিম টিকিট বিক্রি হবে। তিনি বলেন, যাত্রীদের কাছ থেকে সরকার নির্ধারিত ভাড়াই নেওয়া হবে। কোনো অতিরিক্ত ভাড়া নেওয়া হবে না। বিআরটিসিতে অতিরিক্ত ভাড়া বা বকশিশের কোনো সুযোগ নেই। প্রত্যেক টিকিট কাউন্টারে সরকার নির্ধারিত ভাড়ার তালিকা টানানো থাকবে। যাত্রীরা নির্ধারিত ভাড়ায় টিকিট নিতে পারবেন। ঢাকার পাশাপাশি অন্য জেলাগুলোতেও আগামীকাল থেকে অগ্রিম টিকিট ছাড়া হবে বলে জানান তিনি।
