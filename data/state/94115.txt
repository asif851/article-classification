
সিলেটের বিশ্বনাথ উপজেলায় বিএনপির নেতা ইলিয়াস আলীর গ্রামের বাড়ি রামদানায় আজ রোববার এখন পর্যন্ত ভোট দিতে কেউ ভোটকেন্দ্রে যাননি।
ওই এলাকার রামদানা সরকারি প্রাথমিক বিদ্যালয় ভোটকেন্দ্রে বেলা সোয়া তিনটা পর্যন্ত কোনো ভোট গ্রহণ হয়নি বলে কেন্দ্র সূত্রে জানা গেছে। ওই কেন্দ্রে মোট ভোটারের সংখ্যা এক হাজার ৯১০ জন।
রামদানা এলাকায় মহিবুর রহমান স্বতন্ত্র প্রার্থী হিসেবে আনারস প্রতীক ও ইয়াহিয়া চৌধুরী জাতীয় পার্টির প্রার্থী হিসেবে লাঙ্গল প্রতীকে নির্বাচন করছেন।
এদিকে রামদানা সরকারি প্রাথমিক বিদ্যালয় ভোটকেন্দ্রের বাইরে অর্ধশতাধিক ককটেলের বিস্ফোরণ হয়েছে। এ ছাড়া বিশ্বনাথের কান্দিগ্রাম সরকারি প্রাথমিক বিদ্যালয়, তেলিকোনা এলাকার এলাহাবাদ আলীম মাদ্রাসা, জয়নগর সরকারি প্রাথমিক বিদ্যালয় ও দাউদপুর সরকারি প্রাথমিক বিদ্যালয় ভোটকেন্দ্রের পাশে বেশ কিছু ককটেলের বিস্ফোরণ হয়েছে।
গতকাল শনিবার রাতে ভোটকেন্দ্রের পাশে ককটেল বিস্ফোরণের ঘটনার সঙ্গে জড়িত থাকার অভিযোগে দেওকলস ইউনিয়ন আওয়ামী লীগের সাংগঠনিক সম্পাদক সুলতান আহমদকে আটক করেছে পুলিশ।
