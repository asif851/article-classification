
রাজধানীর গুলশানে আগুনে পুড়ে যাওয়া ডিএনসিসি মার্কেটের ধ্বংসস্তূপের মধ্যে রড দিয়ে খুঁচিয়ে কিছু বের করার চেষ্টা করছেন এক কসমেটিকসের দোকানি। তিনি বলছেন, এর মধ্যে তাঁর দোকানের ক্যাশ বাক্স রয়েছে, যার ভেতর কয়েক লাখ টাকা ছিল। সে টাকা উদ্ধারে আপ্রাণ চেষ্টা চালাচ্ছেন তিনি। গুলশান ১ নম্বরে ঢাকা উত্তর সিটি করপোরেশন মার্কেটের (ডিএনসিসি) ধসে পড়া কাঁচা মার্কেটে আজ শুক্রবার দুপুরে এ দৃশ্য দেখা যায়।
ওই দোকানি বলেন, যে ক্ষতি হওয়ার তা তো হয়েছেই। এখন ধ্বংসস্তূপের জঞ্জাল থেকে যদি কিছু উদ্ধার করা যায়, সেটাই লাভ। মূলত ক্যাশে থাকা কয়েক লাখ টাকা উদ্ধারই তাঁর মূল লক্ষ্য।গত সোমবার রাত আড়াইটার দিকে গুলশান ডিএনসিসি মার্কেটে আগুন লাগে। ওই ঘটনায় সকালের মধ্যেই ধসে পড়ে কাঁচাবাজার অংশের তিনতলা ভবন।আজ শুক্রবার দুপুরে সরেজমিনে দেখা যায়, কাঁচা মার্কেট অংশে এখনো ধোঁয়া বেরোচ্ছে। ফায়ার সার্ভিসের কর্মীরা চারপাশে সতর্ক অবস্থায় আছেন। দোকানিরা ধসে পড়া অংশের বাইরের অংশ থেকে লাঠি, রড বাঁকা করে মালপত্র বের করার চেষ্টা করছেন। অপরদিকে ক্ষতিগ্রস্ত পাকা মার্কেট অংশের দোকানিরা মার্কেট পরিষ্কারের কাজ শুরু করেছেন। মালপত্র বাইরে এনে অনেকে স্তূপ করে রাখছেন। ভেতরে ধোয়া-মোছা চলছে। বেশ কিছু দোকানে পরিচ্ছন্নতার কাজ শেষ হয়েছে।বারিধারা ফায়ার স্টেশনের ইনচার্জ আবদুস সালাম জানান, এখন আগুন আর নেই। কিন্তু যেহেতু ধোঁয়া দেখা যাচ্ছে, তাই ধোঁয়ার উৎসে পানি ছিটানো হচ্ছে।
