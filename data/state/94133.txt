
আওয়ামী লীগের উপদেষ্টা পরিষদের সদস্য সুরঞ্জিত সেনগুপ্তর হার্টের অস্ত্রোপচার করা হয়েছে। সিঙ্গাপুরের মাউন্ট এলিজাবেথ হাসপাতালের কার্ডিওলজি বিভাগে ডা. টি অই সি অং ও ডা. জেমস অংয়ের তত্ত্বাবধানে গতকাল বৃহস্পতিবার বাংলাদেশ সময় সকাল ছয়টায় এই অস্ত্রোপচার করা হয়। গতকাল সুরঞ্জিত সেনগুপ্তর একান্ত সচিব এ টি এম মোয়াজ্জেম হোসেনের পাঠানো এক সংবাদ বিজ্ঞপ্তিতে এ তথ্য জানানো হয়। বিজ্ঞপ্তিতে বলা হয়, বর্তমানে সুরঞ্জিত সেনগুপ্তকে হাসপাতালের নিবিড় পরিচর্যা কেন্দ্রে রাখা হয়েছে। কার্ডিওলজি বিভাগ থেকে অস্ত্রোপচার-পরবর্তী চিকিৎসা শেষে তিনি হেমাটোলজি বিভাগে চিকিৎসা নেবেন। ৫ অক্টোবর তিনি বাংলাদেশ বিমানের একটি নিয়মিত ফ্লাইটে সস্ত্রীক সিঙ্গাপুরে যান। আরোগ্যলাভের জন্য তিনি ও তাঁর স্ত্রী জয়া সেনগুপ্ত দেশবাসীর কাছে দোয়া চেয়েছেন।
