
সম্মেলনের নয় মাস পর কুমিল্লা উত্তর জেলা আওয়ামী লীগের ৭১ সদস্যবিশিষ্ট পূর্ণাঙ্গ কমিটি গঠন করা হয়েছে। এ কমিটিতে সাত উপজেলা আওয়ামী লীগের নবীন ও প্রবীণ নেতা-কর্মীরা স্থান পেয়েছেন। ১৯ অক্টোবর কেন্দ্রীয় কমিটি এ কমিটির অনুমোদন দেয়।দলের বিভিন্ন পর্যায়ের নেতা-কর্মীদের সঙ্গে কথা বলে এসব তথ্য পাওয়া গেছে। নবগঠিত এ কমিটিতে পদ পেয়ে সবাই খুশি। কমিটিতে স্থান পেয়েছেন বঙ্গবন্ধু শেখ মুজিব মেডি-কেল বিশ্ববিদ্যালয়ের সাবেক উপাচার্য প্রাণ গোপাল দত্ত। এ ছাড়া কমিটির আটটি পদ বাবা ও ছেলেরা পেয়েছেন।কুমিল্লা উত্তর জেলা আওয়ামী লীগের আইন-বিষয়ক সম্পাদক সৈয়দ তানভীর আহাম্মদ বলেন, ১৯ অক্টোবর কুমিল্লা উত্তর জেলা আওয়ামী লীগের ৭১ সদস্যবিশিষ্ট পূর্ণাঙ্গ কমিটির অনুমোদন দেন আওয়ামী লীগের সভাপতি ও প্রধানমন্ত্রী শেখ হাসিনা। চলতি বছরের ১৩ ফেব্রুয়ারি কুমিল্লা উত্তর জেলা আওয়ামী লীগের সম্মেলন হয়। ওই সম্মেলনে আবদুল আউয়াল সরকারকে সভাপতি ও জাহাঙ্গীর আলম সরকারকে সাধারণ সম্পাদক ঘোষণা দেওয়া হয়। পরে কমিটিতে ৬৯ জনকে অন্তর্ভুক্ত করা হয়।কমিটি পর্যালোচনা করে দেখা গেছে, নির্বাহী সদস্য কুমিল্লা-৭ আসনের সাংসদ মো. আলী আশরাফের ছেলে মুনতাকিম আশরাফ যুগ্ম সাধারণ সম্পাদক, কুমিল্লা-১ আসনের সাংসদ সুবিদ আলী ভূঁইয়া ও তাঁর ছেলে দাউদকান্দি উপজেলা পরিষদের চেয়ারম্যান মোহাম্মদ আলী, সাবেক উপমন্ত্রী এ এফ এম ফখরুল ইসলাম মুন্সী, তাঁর ছেলে কুমিল্লা-৪ আসনের স্বতন্ত্র সাংসদ রাজী মোহাম্মদ ফখরুল, সাধারণ সম্পাদক জাহাঙ্গীর আলম সরকারের ছেলে আহসানুল আলম সরকার নির্বাহী সদস্য হয়েছেন। এ ছাড়া কুমিল্লা উত্তর জেলা আওয়ামী লীগের সাবেক নির্বাহী সদস্য হাসান জামিল সাত্তারের ছেলে নাঈম হাসান উপপ্রচার সম্পাদক ও তাঁর চাচাতো ভাই দাউদকান্দি পৌরসভার মেয়র নাঈম ইউসুফ সদস্য পদ পেয়েছেন।এবার কমিটির নতুন চমক বঙ্গবন্ধু শেখ মুজিব মেডিকেল বিশ্ববিদ্যালয়ের সাবেক উপাচার্য প্রাণ গোপাল দত্ত পেয়েছেন সহসভাপতির পদ। সাবেক মন্ত্রী এ বি এম গোলাম মোস্তফাও একই পদ পেয়েছেন। সাবেক কৃতী ফুটবলার বাদল রায় ও শিল্পপতি রোশন আলী মাস্টার যুগ্ম সাধারণ সম্পাদক পদ পেয়েছেন। স্বতন্ত্র সাংসদ ইউসুফ আবদুল্লাহ হারুন নির্বাহী সদস্য হয়েছেন।কুমিল্লা উত্তর জেলা আওয়ামী লীগের সাধারণ সম্পাদক জাহাঙ্গীর আলম সরকার বলেন, নবীন-প্রবীণ, তরুণ ও ত্যাগী নেতা-কর্মীদের মধ্যে সমন্বয় করে কমিটি গঠন করা হয়েছে। পারিবারিক পরিচয়ে নয়, প্রত্যেকে নিজ নিজ যোগ্যতায় কমিটিতে স্থান পেয়েছেন।
