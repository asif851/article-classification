
আইনমন্ত্রী আনিসুল হক বলেছেন, ‘অধস্তন আদালতের বিচারকদের আচরণ ও শৃঙ্খলা বিধিমালা নিয়ে আলোচনার যথেষ্ট অগ্রগতি হয়েছে এবং আমরা এই শৃঙ্খলা বিধিমালার গেজেট করার খুব কাছাকাছি চলে এসেছি।’
আজ বৃহস্পতিবার বিকেলে বাংলাদেশ সুপ্রিম কোর্টে অধস্তন আদালতের বিচারকদের আচরণ ও শৃঙ্খলা বিধিমালা নিয়ে প্রধান বিচারপতির সঙ্গে বৈঠকের পর মন্ত্রী সাংবাদিকদের এসব কথা বলেন। আইন, বিচার ও সংসদবিষয়ক মন্ত্রণালয়ের তথ্য ও জনসংযোগ দপ্তর থেকে পাঠানো এক সংবাদ বিজ্ঞপ্তিতে এ তথ্য জানানো হয়েছে।  আইনমন্ত্রী বলেন, ‘এসব ব্যাপার নিয়ে একটু খুঁটিনাটি বোঝার প্রয়োজন ছিল। যেসব ব্যাপার নিয়ে দ্বিমত ছিল, সেগুলো অনেকাংশে দূর হয়েছে।’ আগামী সপ্তাহে এই বিধিমালা চূড়ান্ত হবে কি না, সাংবাদিকদের এমন প্রশ্নের জবাবে তিনি বলেন, ইনশা আল্লাহ।
সাংবাদিকদের প্রশ্নের জবাবে আইনমন্ত্রী বলেন, ‘আন্তর্জাতিক অপরাধ ট্রাইব্যুনাল খুব তাড়াতাড়ি পুনর্গঠন করা প্রয়োজন। সেটা ভেবেই আমরা পুনর্গঠন করার চেষ্টা করছি।’  চৌধুরী মঈনুদ্দীনকে যুক্তরাজ্য থেকে ফিরিয়ে আনতে নতুন করে উদ্যোগ নেওয়ার বিষয়ে মন্ত্রী বলেন, ‘এ বিষয়ে আমরা আগেই উদ্যোগ নিয়ে রেখেছি এবং এ উদ্যোগ থেকে সরকার কখনোই সরে আসেনি। তাঁকে ফিরিয়ে আনার ব্যবস্থা করার জন্য যেসব প্রক্রিয়া দরকার, আমরা তা চালিয়ে যাচ্ছি। এখন সিদ্ধান্ত ব্রিটিশ সরকারের ওপর নির্ভর করছে।’  তারেক রহমানকে দেশে ফিরিয়ে আনার বিষয়ে সাংবাদিকদের প্রশ্নের জবাবে আনিসুল হক বলেন, ‘তাঁকে ফিরিয়ে আনার ব্যাপারে ইন্টারপোলের সঙ্গে যেসব আলাপ-আলোচনা হচ্ছে এবং সরকার যেসব প্রক্রিয়া চালিয়ে যাচ্ছে, সেগুলোর যখন ফল হবে, তখন আপনারা তা জানতে পারবেন।’
