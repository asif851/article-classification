
গাজীপুরের শ্রীপুর উপজেলার সুতা তৈরির একটি কারখানায় আজ রোববার সকালে আগুন লাগার ঘটনায় দুই শ্রমিক দগ্ধ ও এক শ্রমিক আহত হয়েছেন। 
অগ্নিদগ্ধ শ্রমিকেরা হলেন ময়মনসিংহের গোপাল নগরের চরঘাঘরা এলাকার শাহজাহান মিয়া (২৫) ও নেত্রকোনার দুর্গাপুর থানার গোদারিয়া এলাকার আল আমিন (২০)। লাফিয়ে পড়ে আহত হয়েছেন বিপুল (২৪) নামে আরেক শ্রমিক। আহত শ্রমিকেরা ওই কারখানার ইউটিলিটি বিভাগের ওয়ার্কশপ ফিডার ম্যান হিসেবে কর্মরত।
কারখানা কর্তৃপক্ষ ও ফায়ার সার্ভিস সূত্রে জানা গেছে, গাজীপুরের শ্রীপুর উপজেলায় ইসরাক স্পিনিং মিলের জেনারেটর কক্ষে আজ সকাল ছয়টার দিকে গ্যাস সিলিন্ডার ফুটো হয়ে আগুন লাগে। খবর পেয়ে শ্রীপুর ফায়ার সার্ভিসের কর্মীরা দ্রুত ঘটনাস্থলে গিয়ে প্রায় এক ঘণ্টা চেষ্টা চালিয়ে আগুন নেভান। পরে আহত শ্রমিকদের উদ্ধার করে শ্রীপুর উপজেলা স্বাস্থ্য কমপ্লেক্স ও ঢাকা মেডিকেল কলেজ হাসপাতালে ভর্তি করা হয়।
কারখানার ইউটিলিটি বিভাগের ব্যবস্থাপক মিলন হোসেন গাজী জানান, আগুনে ওই কক্ষের চারটি জেনারটরসহ বিভিন্ন মালামাল পুড়ে গেছে।
শ্রীপুর ফায়ার সার্ভিসের স্টেশন কর্মকর্তা তাশারফ হোসেন প্রথম আলোকে জানান, কারখানার জেনারেটর কক্ষে থাকা গ্যাস সিলিন্ডারে গ্যাসের অত্যধিক প্রবাহ থাকায় এ দুর্ঘটনা ঘটেছে। আগুনে ক্ষয়ক্ষতির পরিমাণ তাৎক্ষণিকভাবে নিরূপণ করা সম্ভব হয়নি।
