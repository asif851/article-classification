
ব্রাহ্মণবাড়িয়ায় ১৮টি মামলার আসামি ওবায়দুর রহমান ওরফে লিঙ্কন (৩৮) নামের এক ব্যক্তির গুলিবিদ্ধ লাশ উদ্ধার করেছে পুলিশ। আজ মঙ্গলবার সকালে সদর উপজেলার গজারিয়া এলাকায় কুমিল্লা-সিলেট মহাসড়কের পাশের ঝোপ থেকে লাশটি উদ্ধার করা হয়।
পুলিশের ভাষ্য, ওবায়দুর শহরের চিহ্নিত সন্ত্রাসী ছিলেন। তাঁর বিরুদ্ধে হত্যা, ডাকাতি, অস্ত্র মামলাসহ বিভিন্ন অপরাধের অভিযোগে সদর থানায় ১৮টি মামলা রয়েছে।
ওবায়দুর রহমান জেলা শহরের দক্ষিণ পৈরতলা এলাকার গোলাম হোসেনের ছেলে। তিনি বেসরকারি পরিবহন ‘রয়েল কোচ’ সার্ভিসের ব্রাহ্মণবাড়িয়া প্রতিনিধি হিসেবেও কাজ করতেন।
আজ সকাল সাড়ে নয়টার দিকে কুমিল্লা-সিলেট মহাসড়কের গজারিয়া বাসস্ট্যান্ডের উত্তর দিকের রাস্তার পূর্ব পাশে ঝোপের আড়ালে গুলিবিদ্ধ ওই ব্যক্তির লাশ পড়ে থাকতে দেখে স্থানীয় লোকজন পুলিশকে খবর দেয়। খবর পেয়ে পুলিশ লাশ উদ্ধার করে ময়নাতদন্তের জেলা সদর হাসপাতালের মর্গে পাঠায়। ব্রাহ্মণবাড়িয়া সদর থানার ভারপ্রাপ্ত কর্মকর্তা (ওসি) নবীর হোসেন প্রথম আলোকে জানান, নিহত ব্যক্তির বুকের বাঁ পাশে গুলির ক্ষতের চিহ্ন রয়েছে। ওবায়দুর শহরের শীর্ষ সন্ত্রাসী ছিলেন। তাঁর বিরুদ্ধে থানায় ১৮টি মামলা রয়েছে।
 
