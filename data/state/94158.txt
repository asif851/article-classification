
ব্রাহ্মণবাড়িয়ার সরাইল উপজেলার ধামাউড়া ও নরসিংহপুর গ্রামে অভিযান চালিয়ে পুলিশ পাঁচ শতাধিক দেশীয় অস্ত্র উদ্ধার করেছে।গত সোমবার বিকেল ও রাতে ওই অভিযান পরিচালনা করা হয়।পুলিশ সূত্র জানায়, তুচ্ছ ঘটনাকে কেন্দ্র করে ধামাউড়া ও নরসিংহপুর গ্রামে দীর্ঘদিন ধরে গোষ্ঠীগত হাঙ্গামা ও সংঘাত চলছে।গত দুই বছরে ওই দুই গ্রামে ছয় ব্যক্তি নিহত ও পাঁচ শতাধিক লোক আহত হন। অনেক ব্যক্তিকে পঙ্গুত্ব বরণ করতে হয়েছে। পুলিশও হামলার শিকার হয়েছে। গ্রাম দুটিতে আতঙ্ক বিরাজ করছে।এ অবস্থায় পুলিশ সুপার মো. মনিরুজ্জামানের নির্দেশে গ্রাম দুটিতে অভিযান চালায় পুলিশ। এ সময় টেঁটা, বল্লম, রামদাসহ বিভিন্ন দেশীয় অস্ত্র উদ্ধার করা হয়।সরাইল থানার ভারপ্রাপ্ত কর্মকর্তা (ওসি) মো. আলী আরশাদ বলেন, এলাকায় শান্তি প্রতিষ্ঠা করতে ও সংঘাত বন্ধে পুলিশ যেকোনো পদক্ষেপ নিতে প্রস্তুত রয়েছে।
