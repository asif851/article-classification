
ব্যালট পেপারে প্রার্থীর প্রতীকে ‘সিল’ মারার পরিবর্তে ‘টিক’ চিহ্ন দেওয়ার বিধান চালু করার সিদ্ধান্ত নিয়েছে নির্বাচন কমিশন। তবে আগামী দশম জাতীয় সংসদ নির্বাচনে এই পদ্ধতি ব্যবহার হবে কি না, সে বিষয়ে এখনো সিদ্ধান্ত হয়নি। আপাতত পরীক্ষামূলকভাবে সব স্থানীয় সরকার নির্বাচনে ‘সিল’-এর পাশাপাশি ‘টিক’ চিহ্ন ব্যবহারের বিধান রাখা হবে। গতকাল বুধবার নির্বাচন কমিশনের সভায় এ সিদ্ধান্ত নেওয়া হয়। প্রধান নির্বাচন কমিশনার (সিইসি) কাজী রকিব উদ্দীন আহমেদের সভাপতিত্বে সভায় অন্য চার কমিশনার এবং কমিশন সচিবালয়ের কর্মকর্তারা উপস্থিত ছিলেন। সভায় সিদ্ধান্ত হয়, হালনাগাদ কর্মসূচির আওতায় নতুন অন্তর্ভুক্ত হওয়া ৭০ লাখের বেশি ভোটারকে আগামী দুই মাসের মধ্যে পরিচয়পত্র দেওয়া হবে। নতুন ভোটাররা উপজেলা নির্বাচন কর্মকর্তার দপ্তর থেকে তাঁদের পরিচয়পত্র সংগ্রহ করতে পারবেন। কমিশন সচিবালয় সূত্র জানায়, গাজীপুর সিটি করপোরেশন নির্বাচনে ১৮ হাজারের বেশি ভোট বাতিল হওয়ার কারণে কমিশন ‘সিল’-এর বদলে কলম দিয়ে ‘টিক’ চিহ্ন দেওয়ার বিধান চালুর সিদ্ধান্ত নিয়েছে। এ বিষয়ে কমিশন সচিবালয় থেকে সভায় বলা হয়েছে, ‘টিক’ চিহ্ন দেওয়ার পদ্ধতি পুরোপুরি চালু করা সম্ভব হলে কমিশনের ব্যয়ও কমবে। কারণ, নতুন পদ্ধতিতে সিল ও প্যাডের ব্যবহার থাকবে না।
