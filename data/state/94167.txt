
পররাষ্ট্রমন্ত্রী আবুল হাসান মাহমুদ আলী বলেছেন, বাংলাদেশের পররাষ্ট্রনীতি বাংলাদেশমুখী। আজ রোববার জাতীয় সংসদে ছাঁটাই প্রস্তাবের ওপর আলোচনায় একজন সাংসদের প্রশ্নের জবাবে তিনি এ মন্তব্য করেন।স্বতন্ত্র সাংসদ রুস্তম আলী ফরাজী বলেন, এ দেশের পররাষ্ট্রনীতি পূর্ব, পশ্চিম না ভারতমুখী—তা অস্পষ্ট। জাতি এটা পরিষ্কারভাবে জানতে চায়।উত্তরে পররাষ্ট্রমন্ত্রী বলেন, বাংলাদেশের পররাষ্ট্রনীতি খুবই স্পষ্ট। এ দেশের পররাষ্ট্রনীতি বাংলাদেশমুখী। বঙ্গবন্ধুর সময় যে পররাষ্ট্রনীতি ছিল, এখনো তা-ই আছে। আর তা হলো, সবার সঙ্গে বন্ধুত্ব, কারও সঙ্গে বৈরিতা নয়।রুস্তম আলী ফরাজী মন্ত্রণালয়ের বরাদ্দ কমানোর পক্ষে যুক্তি তুলে ধরে বলেন, প্রবাসী শ্রমিকেরা বিদেশে যথেষ্ট সেবা পাচ্ছেন না। সে জন্য এ মন্ত্রণালয়ের বরাদ্দ ছাঁটাই করা উচিত।
