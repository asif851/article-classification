
সুপ্রিম কোর্টের হাইকোর্ট বিভাগের সাবেক অতিরিক্ত বিচারপতি সৈয়দ শাহিদুর রহমানকে অপসারণ করে রাষ্ট্রপতির দেওয়া আদেশ বহাল রেখেছেন আপিল বিভাগ।
প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের চার সদস্যের বেঞ্চ আজ বুধবার এ রায় দেন।
২০০৩ সালের অক্টোবরে আইনজীবীদের এক সমাবেশে সুপ্রিম কোর্ট আইনজীবী সমিতির তৎকালীন সভাপতি ও জ্যেষ্ঠ আইনজীবী রোকন উদ্দিন মাহমুদ হাইকোর্টের অতিরিক্ত বিচারপতি শাহিদুর রহমানের বিরুদ্ধে ‘পেশাগত অসদাচরণের’ অভিযোগ আনেন। পরে এ অভিযোগ তদন্ত করেন তৎকালীন প্রধান বিচারপতি কে এম হাসানের নেতৃত্বাধীন তিন সদস্যের সুপ্রিম জুডিশিয়াল কাউন্সিল। তদন্ত শেষে কাউন্সিল শাহিদুর রহমানকে অপসারণের সুপারিশ করে তৎকালীন রাষ্ট্রপতি ইয়াজউদ্দিন আহমেদকে প্রতিবেদন দেয়।সুপ্রিম জুডিশিয়াল কাউন্সিলের ওই সুপারিশের ভিত্তিতে ২০০৪ সালের ২০ এপ্রিল তৎকালীন রাষ্ট্রপতি হাইকোর্টের অতিরিক্ত বিচারপতির পদ থেকে শাহিদুর রহমানকে অপসারণের আদেশ দেন। ওই দিন তাঁকে অপসারণ করে প্রজ্ঞাপন জারি করা হয়।
পরে রাষ্ট্রপতির ওই অপসারণের আদেশ চ্যালেঞ্জ করে হাইকোর্টে যান শাহিদুর রহমান। ২০০৫ সালের ২ ফেব্রুয়ারি শাহিদুরের অপসারণের আদেশ অবৈধ ঘোষণা করেন হাইকোর্ট।
এরপর হাইকোর্টের এ রায়ের বিরুদ্ধে আপিল করেন সুপ্রিম কোর্টের আইনজীবী ইদ্রিসুর রহমান। আপিল বিভাগে আবেদনকারীর পক্ষে শুনানি করেন জ্যেষ্ঠ আইনজীবী ড. কামাল হোসেন। শাহিদুর রহমান নিজের পক্ষে শুনানি করেন। আজ আপিল বিভাগ হাইকোর্টের রায় বাতিল করে রাষ্ট্রপতির অপসারণ আদেশ বহাল রাখেন।
আদেশের পর ইদ্রিসুর রহমান সাংবাদিকদের বলেন, আপিল বিভাগের এ আদেশের ফলে শাহিদুর রহমান আর হাইকোর্টের বিচারক হিসেবে ফিরতে পারবেন না।
