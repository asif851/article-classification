
সুনামগঞ্জের জগন্নাথপুর উপজেলায় পূর্ববিরোধের জের ধরে দুই পক্ষের সংঘর্ষে ২০ ব্যক্তি আহত হয়েছেন। উপজেলার কলকলি ইউনিয়নের শ্রীধরপাশা গ্রামে গতকাল বুধবার সকালে এ ঘটনা ঘটে।পুলিশ ও এলাকাবাসী সূত্রে জানা গেছে, শ্রীধরপাশা গ্রামের আবদুল মালিক ও আশরাফ আলীর মধ্যে গ্রামে আধিপত্য বিস্তার নিয়ে পূর্ববিরোধ ছিল। গত মঙ্গলবার বিকেলে দুই পক্ষের মধ্যে ঝগড়া হয়। এর জের ধরে গতকাল সকালে দুই পক্ষের লোকজনের মধ্যে সংঘর্ষ হয়। এতে উভয় পক্ষের ২০ ব্যক্তি আহত হন। তাঁদের মধ্যে ১৪ জনকে সিলেট এমএজি ওসমানী মেডিকেল কলেজ হাসপাতালে ভর্তি করা হয়েছে।জগন্নাথপুর থানার ওসি মোহাম্মদ মুরসালিন জানান, সংঘর্ষের খবর পেয়ে পুলিশ ঘটনাস্থল পরিদর্শন করেছে। পরিস্থিতি এখন শান্ত। থানায় কোনো পক্ষই গতকাল বিকেল পর্যন্ত অভিযোগ করেনি।
