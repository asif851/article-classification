
বাণিজ্যমন্ত্রী তোফায়েল আহমেদ বলেছেন, দেশের বন্ধ কারখানা চালু করার ব্যবস্থা করা হয়েছে। বেকার শ্রমিকেরা এখন কাজ করছেন। পরিবার নিয়ে তাঁরা ভালো আছেন।তোফায়েল আহমেদ বলেন, বর্তমান সরকার দেশের কৃষক-শ্রমিকের জন্য যা কিছু করেছে, তা বিগত কোনো সরকার পারেনি। বাংলাদেশের বিভিন্ন ক্ষেত্রে উন্নয়নে এ সরকার ইতিহাস গড়েছে। আজ বৃহস্পতিবার বিকেলে গাজীপুরের ভাওয়াল বদরে আলম সরকারি কলেজ মাঠে জাতীয় শ্রমিক লীগ আয়োজিত মহান মে দিবস উপলক্ষে এক শ্রমিক জনসভায় বাণিজ্যমন্ত্রী এসব কথা বলেন।জাতীয় শ্রমিক লীগের সভাপতি শুকুর মাহমুদের সভাপতিত্বে জনসভায় অন্যান্যের মধ্যে বক্তব্য দেন কৃষিমন্ত্রী মতিয়া চৌধুরী, মুক্তিযুদ্ধবিষয়ক মন্ত্রী আ ক ম মোজাম্মেল হক, নৌপরিবহনমন্ত্রী ও শ্রমিক লীগের সহ-সভাপতি শাজাহান খান প্রমুখ।
কৃষিমন্ত্রী মতিয়া চৌধুরী বলেন, কারখানার মালিকদের সঙ্গে প্রধানমন্ত্রী নিজে দর-কষাকষি করে শ্রমিকদের ন্যূনতম মজুরি বাড়িয়ে পাঁচ হাজার ৩০০ টাকা করেছেন। এমনটি পৃথিবীর কোথাও নেই।
মুক্তিযুদ্ধবিষয়ক মন্ত্রী মোজাম্মেল হক বলেছেন, দেশের পরাজিত শক্তিই দেশকে  অশান্ত ও দেশে বিশৃঙ্খলা সৃষ্টির ষড়যন্ত্র করছে। তারা যতই ষড়যন্ত্র করুক না কেন, আগামী পাঁচ বছর বর্তমান সরকার দেশের উন্নয়নমূলক কাজ চালিয়ে যাবে। 
নৌপরিবহনমন্ত্রী শাজাহান খান বলেছেন, যখনই আওয়ামী লীগ সরকার ক্ষমতায় আসে, তখনই দেশের উন্নয়ন হয়।
