
দেশের সব রাস্তা দুদিনের মধ্যে চলাচলের উপযোগী করতে ব্যর্থ হলে সংশ্লিষ্ট প্রকৌশলীদের বিরুদ্ধে শাস্তিমূলক ব্যবস্থা নেওয়া হবে বলে জানিয়েছেন যোগাযোগমন্ত্রী ওবায়দুল কাদের।
আজ শুক্রবার সকালে জুরাইন-পোস্তগোলা-পাগলা সড়কের যানজট পরিস্থিতি ও সংস্কারকাজ পরিদর্শনে যান মন্ত্রী। সেখানে জুরাইন রেলগেট এলাকায় ওবায়দুল কাদের সাংবাদিকদের এ কথা বলেন। খবর বাসসের।
যোগাযোগমন্ত্রী বলেন, ২০ তারিখের মধ্যে সড়ক ও জনপথ বিভাগের বিভিন্ন রাস্তার চলমান সংস্কার কাজ শেষ করতে হবে। আর তা না হলে শুধু শাস্তি নয়, যিনি ব্যর্থ হবেন তাঁকে বাদ দিয়ে উদ্যমী লোক নিয়োগ দেওয়া হবে।
যোগাযোগমন্ত্রী বলেন, ঈদে ঘরে ফেরা মানুষদের ভোগান্তি লাঘবে দ্রুত সংস্কারকাজ শেষ করে রাস্তা চলাচলের উপযোগী করা প্রকৌশলীদের কাজ। মানুষের দৃষ্টিভঙ্গি না পাল্টালে রাস্তার সমস্যার সমাধান হবে না। জনসচেতনতার বিষয়ে যোগাযোগ মন্ত্রণালয় দেশব্যাপী প্রচার চালাচ্ছে বলেও তিনি জানান।
জুরাইন রেলগেট এলাকার যানজট পরিস্থিতি দেখে ক্ষোভ প্রকাশ করে যানজট নিরসনে দায়িত্ব পালনরত পুলিশ কর্মকর্তা ও কর্তব্যরত প্রকৌশলীদের সঙ্গে কথা বলেন ওবায়দুল কাদের। এ ছাড়া জুরাইন-পোস্তগোলা ও পাগলা সড়কে কাজের ত্রুটি হলে সংশ্লিষ্ট প্রকৌশলীকে আবারও ‘শোকজ’ করা হবে বলে সতর্ক করেন মন্ত্রী। তিনি মহাসড়কগুলোতে চাঁদাবাজি বন্ধে কঠোর পদক্ষেপ নিতে আইনশৃঙ্খলা রক্ষাকারী বাহিনীর সদস্যদের নির্দেশ দেন।
যোগাযোগমন্ত্রী জানান, ঢাকা-চট্টগ্রাম মহাসড়ককে চার লেনে সম্প্রসারণ কাজের যে অংশগুলোর কাজ শেষ হয়েছে, অচিরেই তা খুলে দেওয়া হবে।
এ সময় মন্ত্রীর সঙ্গে যোগাযোগ মন্ত্রণালয়, সড়ক ও জনপথ অধিদপ্তরের (সওজ) প্রকৌশলী, আইনশৃঙ্খলা রক্ষাকারী বাহিনী ও সংশ্লিষ্ট দপ্তরের ঊর্ধ্বতন কর্মকর্তারা উপস্থিত ছিলেন।
