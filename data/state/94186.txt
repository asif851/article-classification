
জিয়া অরফানেজ ট্রাস্ট দুর্নীতি মামলায় সাজাপ্রাপ্ত বিএনপি চেয়ারপারসন বেগম খালেদা জিয়া এখন রাজধানীর নাজিমুদ্দিন রোডের সাবেক ঢাকা কেন্দ্রীয় কারাগারে আছেন। আজ শনিবার দুপুর ১২টার দিকে কিছু ফল নিয়ে তাঁর সঙ্গে দেখা সেখানে আসেন কাওসার জাহান ফরিদা ও ফারিয়া আক্তার নামের দুই নারী। শেষ পর্যন্ত তাঁরা খালেদা জিয়ার সঙ্গে দেখা করতে পারেননি। তাঁর জন্য নিয়ে আসা ফলও দেওয়া হয়নি।
কাওসার জাহান নিজেকে বিএনপির শিক্ষাবিষয়ক সহসম্পাদক ও ফারিয়া আকতার কুষ্টিয়া ভেড়ামারা আদর্শ কলেজের শিক্ষক বলে পরিচয় দেন। তাঁরা সঙ্গে আপেল, মালটা ও আনার নিয়ে যাচ্ছিলেন। কিন্তু পুলিশ তাঁদের আটকে দেয়। কারণ, খালেদা জিয়ার সঙ্গে দেখা করার অনুমতিপত্র তাঁদের সঙ্গে ছিল না।
কাওসার জাহান দাবি করেন, কারাগার কর্তৃপক্ষের সঙ্গে কথা বলে তাঁরা দেখা করতে এসেছিলেন। কিন্তু তাঁরা লিখিত কোনো অনুমতিপত্র দেখাতে পারেননি। তিনি বলেন, পুলিশ যেহেতু অনুমতিপত্র ছাড়া দেখা করতে দেবে না, তাই তাঁরা পরে অনুমতিপত্র নিয়ে আবার আসবেন।
চলে যাওয়ার আগে ডালায় করে তাঁদের সাজিয়ে আনা ফলগুলো সেখানে উপস্থিত অনেকেই কাড়াকাড়ি করে খেয়ে ফেলেন।
