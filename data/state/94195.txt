
আনুষ্ঠানিকভাবে শুরু হয়েছে এথিকস অ্যাডভান্সড টেকনোলজি লিমিটেড (ইএটিএল)-প্রথম আলো অ্যাপস প্রতিযোগিতা ২০১৪। আজ শনিবার সকালে ঢাকার একটি হোটেলে এ প্রতিযোগিতার আনুষ্ঠানিক উদ্বোধন করেন ইউনিভার্সিটি অব এশিয়া প্যাসিফিকের উপাচার্য জামিলুর রেজা চৌধুরী। ইএটিএল ও প্রথম আলো আয়োজিত এ প্রতিযোগিতায় যে কেউ অংশ নিতে পারবেন। ‘নতুন সৃষ্টির সন্ধানে’ স্লোগান নিয়ে নয় মাসের এ প্রতিযোগিতায় কয়েক পর্বে অংশ নেবেন প্রতিযোগীরা। প্রতিযোগিতার উদ্বোধনী অনুষ্ঠানে জামিলুর রেজা চৌধুরী বলেন, ‘বাংলাদেশে কম্পিউটার আসার অর্ধশত বর্ষ পূর্ণ হতে যাচ্ছে ২০১৪ সালে। এই সময়ে কম্পিউটারের বিবর্তনে অংশ নেওয়ার সুযোগ হয়েছে আমার। সেই থেকে দেখছি এবং বিশ্বাস করি, অন্যান্য অনেক চ্যালেঞ্জই আমরা অতিক্রম করেছি তরুণদের মাধ্যমে।’
একসময় গেমস ও এন্টারটেইনমেন্টের বেশি অ্যাপস ব্যবহূত হতো না উল্লেখ করে জামিলুর রেজা চৌধুরী বলেন, ‘এখন নানা ধরনের অ্যাপস ব্যবহূত হচ্ছে। তবে বিদেশিদের তৈরি অ্যাপস দিয়ে আমাদের সার্বিক পরিবর্তন সম্ভব হবে না। আশা করছি, এ ধরনের প্রতিযোগিতার মাধ্যমে বাংলাদেশ থেকে সাড়া জাগানো অ্যাপস তৈরি হবে।’
অনুষ্ঠানে বক্তব্য দেন রূপালী ব্যাংকের চেয়ারম্যান আহমেদ আল কবির, ‘প্রথম আলো’র সম্পাদক ও প্রকাশক মতিউর রহমান, ইমপ্রেস টেলিফিল্ম লিমিটেডের ব্যবস্থাপনা পরিচালক ফরিদুর রেজা সাগর, ইএটিএলের চেয়ারম্যান এম এ মুবিন খান।
অনুষ্ঠানের শুরুতে গত বছর প্রথমবারের মতো অনুষ্ঠিত অ্যাপস প্রতিযোগিতার বিস্তারিত ও চলতি বছরের আয়োজনের নানা বিষয় তুলে ধরেন ইএটিএলের প্রধান নির্বাহী নিজাম উদ্দীন আহমেদ।
প্রতিযোগিতায় সেরা তিন বিজয়ী পাবেন যথাক্রমে ১০ লাখ টাকা, পাঁচ লাখ টাকা ও দুই লাখ টাকা পুরস্কার। এ ছাড়া চতুর্থ থেকে দশম স্থান অধিকারী দলের প্রত্যেক সদস্য পাবেন একটি করে অ্যান্ড্রয়েড স্মার্টফোন। সেরা ১০টি দলের সদস্যরা পাবেন ইএটিএলে চাকরির সুযোগ।
আনুষ্ঠানিক উদ্বোধন হলেও প্রতিযোগিতায় নিবন্ধন শুরু হবে আগামী ১ জুলাই। প্রতিযোগিতায় কনসেপ্ট নোট জমা দেওয়ার শেষ তারিখ আগামী ১৫ সেপ্টেম্বর। অক্টোবরে অনুষ্ঠিত হবে গ্রুমিং পর্ব এবং আগামী বছরের ২৯ মার্চ অনুষ্ঠিত হবে চূড়ান্ত পর্ব। এসব পর্বে অ্যাপস উন্নয়নে সহায়তা করবেন বিশেষজ্ঞরা। ওয়েব: www.eatlapps.com।
এ আয়োজনের প্রধান পৃষ্ঠপোষক রূপালী ব্যাংক লিমিটেড। টেলিকম সহযোগী টেলিটক থ্রিজি, মিডিয়া পার্টনার চ্যানেল আই এবং রেডিও পার্টনার এবিসি রেডিও।
