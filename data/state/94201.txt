
এক কোটির বেশি দর্শক গত সাত দিনে ক্ষমতাসীন আওয়ামী লীগের ফেসবুক পেজ দেখেছেন। ২০তম জাতীয় সম্মেলনের অনুষ্ঠানের খবরাখবর রেখেছেন সাত লাখের বেশি দর্শক। দলের গবেষণা শাখা সেন্টার ফর রিসার্চ অ্যান্ড ইনফরমেশন (সিআরআই) আজ রোববার এক বিজ্ঞপ্তিতে এ তথ্য জানিয়েছে।সিআরআইয়ের বিজ্ঞপ্তিতে বলা হয়, গত সাত দিনে (শনিবার পর্যন্ত) আওয়ামী লীগের ফেসবুক পেজের বিভিন্ন কার্যক্রমে এক কোটির বেশি দর্শক ছিল। দলটির ইতিহাস, সংগ্রাম, শেখ হাসিনার নেতৃত্বে সরকারের বিভিন্ন কাজ নিয়ে করা পোস্টার, ব্যানার এবং বিশেষ প্রতিবেদনগুলো দলের নেতা-কর্মীরা নিজেদের টাইমলাইনে ভাগ করে নিয়েছেন।দলের ফেসবুক পেজে সম্মেলনের প্রথম দিনের সম্পূর্ণটাই সরাসরি দেখানো হয়। এর পাশাপাশি সার্বক্ষণিক সর্বশেষ ঘটনাও ফেসবুক পেজ এবং টুইটারে দেওয়া হয়। গতকাল সাত লাখের বেশি দর্শক সম্মেলন দেখেন।সিআরআইয়ের নির্বাহী কর্মকর্তা সাব্বির বিন শামস বলেন, ‘অনুষ্ঠানে অংশগ্রহণকারীদের সঙ্গে দলের তৃণমূল কর্মীরা যাতে সংহতি জানাতে পারেন, সে জন্য এ উদ্যোগ নেওয়া হয়েছে। এ ছাড়া সরকারের উন্নয়নমূলক কাজগুলোকে সামাজিক যোগাযোগমাধ্যমের সাহায্যে ছড়িয়ে দেওয়া এবং দলটির উজ্জ্বল অতীতের বিষয়ে জনগণকে জানাতে চেষ্টা করেছি।’ বিজ্ঞপ্তি।
