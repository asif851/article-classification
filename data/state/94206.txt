
‘অমর একুশে গ্রন্থমেলা ২০১৫’ উপলক্ষে প্রকাশিত হয়েছে প্রধানমন্ত্রী শেখ হাসিনা রচিত শেখ মুজিব আমার পিতা। বইটি প্রকাশ করেছে আগামী প্রকাশনী। এ ছাড়া বইমেলা উপলক্ষে প্রধানমন্ত্রীর আরও ১০টি বইয়ের নতুন সংস্করণ প্রকাশিত হয়েছে। খবর বাসসের।আগামী প্রকাশনীর অফিস সূত্রে জানা যায়, শেখ হাসিনা রচিত ও সম্পাদিত আগের ১০টি বই ১৯৯২ সাল থেকে বিভিন্ন সময়ে আগামী প্রকাশনী থেকে প্রকাশিত হয়। এসব বই মেলার প্রথম দিন থেকেই আগামী প্রকাশনীর প্যাভিলিয়নে পাওয়া যাবে। বইগুলো হলো: সাদা কালো, ওরা টোকাই কেন, দারিদ্র্য দূরীকরণ: কিছু চিন্তাভাবনা, সহে না মানবতার অবমাননা, বাংলাদেশে স্বৈরতন্ত্রের জন্ম বিপন্ন গণতন্ত্র লাঞ্ছিত মানবতা, লিভিং ইন টিয়ারস, পিপল এ্যান্ড ডেমোক্রেসি, আমরা জনগণের কথা বলতে এসেছি (জাতীয় সংসদে প্রদত্ত ভাষণ) এবং বাংলাদেশ জাতীয় সংসদে বঙ্গবন্ধু শেখ মুজিবুর রহমান (বেবি মওদুদের সঙ্গে যৌথ সম্পাদনা)।সংশ্লিষ্ট সূত্রে জানা গেছে, আগামী প্রকাশনী থেকে প্রকাশিত শেখ মুজিব আমার পিতা বইটি প্রধানমন্ত্রী শেখ হাসিনার স্মৃতিকথামূলক আত্মজৈবনিক রচনা। এই গ্রন্থে বঙ্গবন্ধুর জীবনী এবং বঙ্গবন্ধু শেখ মুজিবুর রহমানের পরিবারের অনেক অজানা ইতিহাস স্থান পেয়েছে। প্রধানমন্ত্রী শেখ হাসিনা আজ রোববার বেলা তিনটায় মাসব্যাপী অমর একুশে গ্রন্থমেলা ২০১৫-এর উদ্বোধন করবেন।
