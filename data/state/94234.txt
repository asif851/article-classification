
প্রধানমন্ত্রীর ছেলে সজীব ওয়াজেদ জয় বলেছেন, স্থানীয় সব নির্বাচন দলীয়ভাবে হতে হবে। বিদেশে কোনো নির্বাচনই নির্দলীয় হয় না। ভবিষ্যতে বাংলাদেশেও সব ধরনের নির্বাচন দলীয়ভাবে হবে। রংপুরের পীরগঞ্জের জয় সদনে গতকাল সোমবার আওয়ামী লীগের এক কর্মিসভায় তিনি এ কথা বলেন।উপজেলা নির্বাচন সম্পর্কে জয় বলেন, এ নির্বাচনে আওয়ামী লীগ ভোটে হারেনি, বরং ভোট বেশি পেয়েছে। নেতা-কর্মীরা ঐক্যবদ্ধ থাকলে আওয়ামী লীগকে কেউ হারাতে পারবে না। কর্মিসভার শুরুতে উপজেলা নির্বাচনে ভাইস চেয়ারম্যান পদে একমাত্র জয়ী প্রার্থী মোনায়েম সরকার মানুকে ফুল দিয়ে বরণ করে নেন জয়।পীরগঞ্জ উপজেলা আওয়ামী লীগের সভাপতি মোতাহারুল হকের সভাপতিত্বে অন্যান্যের মধ্যে বক্তব্য দেন বিদ্যুৎ প্রতিমন্ত্রী নসরুল হামিদ, জাতীয় সংসদের হুইপ সাংসদ ইকবালুর রহিম, আওয়ামী লীগের কেন্দ্রীয় কার্যনির্বাহী কমিটির সদস্য এস এ কামাল প্রমুখ।
 
