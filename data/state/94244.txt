
নারায়ণগঞ্জে অপহরণের পর সাতজনের খুনের ঘটনায় জড়িতদের দ্রুত গ্রেপ্তার দাবি করেছেন সিটি করপোরেশনের প্যানেল মেয়র নজরুল ইসলামের শ্বশুর শহীদুল ইসলাম ওরফে শহীদ চেয়ারম্যান। আজ শনিবার দুপুরে জেলা প্রশাসকের কার্যালয়ের বাইরে সাংবাদিকদের কাছে তিনি এ দাবি জানান।
নারায়ণগঞ্জে সাতজনকে হত্যার ঘটনায় হাইকোর্টের নির্দেশে গঠিত তদন্ত কমিটি আজ নিহত ব্যক্তিদের স্বজনদের সাক্ষ্য নিতে শুরু করেছে। নারায়ণগঞ্জ জেলা প্রশাসকের কার্যালয়ে এই সাক্ষ্য দেওয়া শেষে শহীদুল ইসলাম সাংবাদিকদের সঙ্গে কথা বলেন।তদন্ত কমিটির কাছে কী বলেছেন—জানতে চাইলে শহীদ চেয়ারম্যান সাংবাদিকদের বলেন, ‘আমি বলেছি, এ ঘটনায় র‌্যাব জড়িত। আমি তাদের বিচার দাবি করেছি।’ র‌্যাবের কারও নাম বলেছেন কি না—এ ব্যাপারে তিনি বলেন, ‘নারায়ণগঞ্জের তখনকার র‌্যাব-১১-এর অধিনায়ক তারেক সাঈদ মোহাম্মাদ, মেজর আরিফ হোসেন ও লে. কমান্ডার এম এম রানা, তিনজনের নাম বলেছি।’শহীদুল ইসলাম নিরাপত্তাহীনতায় ভুগছেন বলেও জানান। এ ছাড়াও তাঁকে হুমকি দেওয়া হচ্ছে বলেও তিনি জানান। তবে কে বা কারা তাঁকে হুমকি দিচ্ছে, তা তিনি বলেননি।সাংবাদিকদের সঙ্গে কথা বলার পরই পুলিশের নিরাপত্তায় গাড়িতে চড়ে শহীদ চেয়ারম্যান বাড়ির দিকে চলে যান।উল্লেখ্য, নারায়ণগঞ্জে সাতজনকে হত্যার ঘটনায় হাইকোর্টের নির্দেশে গঠিত তদন্ত কমিটি আজ নিহত ব্যক্তিদের স্বজনদের সাক্ষ্য নিয়েছে। সকালে নারায়ণগঞ্জ জেলা প্রশাসকের কার্যালয়ে এই সাক্ষ্য নেওয়া শুরু হয়।তদন্ত কমিটি ১২ ও ১৫ মে জেলা প্রশাসকের কার্যালয়ে গণশুনানি করবে। সকাল ১০টায় ওই গণশুনানি শুরু হবে। গণশুনানিতে অংশ নিতে সাক্ষ্য দিতে আগ্রহী ব্যক্তিদের নির্ধারিত তারিখ ও সময়ে নারায়ণগঞ্জ জেলা প্রশাসকের কার্যালয়ে আসতে অনুরোধ জানিয়েছে তদন্ত কমিটি। তদন্ত কমিটির সদস্যসচিব ও জনপ্রশাসন মন্ত্রণালয়ের উপসচিব আবুল কাশেম মো. মহিউদ্দিন প্রথম আলোকে এ তথ্য জানান।
