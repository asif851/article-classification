
স্বাধীনতার ৪৬ বছরেও নওগাঁর ২৭টি বধ্যভূমি সংরক্ষণের উদ্যোগ নেওয়া হয়নি। ফলে অযত্ন-অবহেলায় নিশ্চিহ্ন হচ্ছে এসব বধ্যভূমি। স্মৃতিফলক ও সীমানাপ্রাচীর না থাকায় সারা বছরই এসব বধ্যভূমি ও গণকবর ঝোপঝাড়ে ভরে থাকে।২০১৭ সালে প্রকাশিত মুক্তিযুদ্ধের কিশোর ইতিহাস নওগাঁ জেলা বইয়ের লেখক আইয়ুব হোসেন নওগাঁয় ৩০টি বধ্যভূমির কথা উল্লেখ করেছেন। তবে স্থানীয় সামাজিক-সাংস্কৃতিক সংগঠন একুশে পরিষদ নওগাঁ ৩৯টি বধ্যভূমির কথা জানিয়েছে। সংগঠনটি প্রায় এক যুগ ধরে ১৯৭১ সালে জেলার বিভিন্ন স্থানে সংঘটিত গণহত্যার ইতিহাস সংগ্রহ ও লিপিবদ্ধ করার চেষ্টা করছে।বাংলাদেশ মুক্তিযোদ্ধা সংসদ জেলা ইউনিট ও একুশে পরিষদ নওগাঁ সূত্রে জানা যায়, নওগাঁর ৩৯টি বধ্যভূমির মধ্যে ১২টিতে স্মৃতিফলক আছে। এই ১২টি বধ্যভূমি হলো সদর উপজেলার দোগাছি ও ফতেপুর; আত্রাইয়ের বান্দাইখাড়া ও শিংসাড়া; রাণীনগরের আতাইকুলা, মান্দার পাকুড়িয়া ও মনোহরপুর; মহাদেবপুরের বাজিতপুর-চকদৌলত; পত্নীতলার হালিমনগর; ধামইরহাটের কুলফতপুর; বদলগাছীর গয়েশপুর ও পাহাড়পুর।১৯৭১ সালের ২২ এপ্রিল সদর উপজেলার ধামকুড়ি গ্রামে প্রথম গণহত্যা সংঘটিত হয়। সেদিন তৎকালীন পুলিশ ইন্সপেক্টর সামসুল উদ্দিন সরদারসহ বাঙালি মুক্তিকামী ১০ জন শহীদ হন। পরে গ্রামের লোকজন সামসুল উদ্দিনের বাড়ির পাশে একই কবরে দু-তিনটি করে লাশ রেখে শহীদদের সমাহিত করেন।অযত্ন-অবহেলায় পড়ে থাকা বধ্যভূমিগুলো হচ্ছে সদর উপজেলার ধামকুড়ি, মোহনপুর, পার বোয়ালিয়া-খাগরকুড়ি, বলিহার, আরজী নওগাঁ, হাট নওগাঁ, খাস নওগাঁ ও পার নওগাঁ; আত্রাইয়ের মিরাপুর, বৈঠাখালী, পাইকড়া, আহসানগঞ্জ, বাউল্লাপাড়া, গোয়ালবাড়ী ও তাড়াটিয়া; মান্দার কবুলপুর ও কীত্তলী; নিয়ামতপুরের ভাবিচা; পোরশার শিশাহাট; পত্নীতলার নির্মইল; ধামইরহাটের ফার্সিপাড়া ও পাগলা দেওয়ান; বদলগাছীর গয়েশপুর, ডাঙ্গিসারা, চক বোয়ালি ও কোলাহাট গণকবর এবং মহাদেবপুরের মহিষবাথান। বাংলাদেশ মুক্তিযোদ্ধা সংসদ নওগাঁ জেলা ইউনিটের কমান্ডার হারুন আল রশিদ বলেন, ‘মুক্তিযুদ্ধের সময় ব্যাপক হত্যাযজ্ঞ চালায় পাকিস্তানি হানাদার বাহিনী। প্রায় অর্ধশত গণকবর রয়েছে নওগাঁয়। অথচ স্বাধীনতার ৪৬ বছরেও অনেক গণকবরই সংরক্ষণে কোনো উদ্যোগ নেওয়া হয়নি। এগুলো সংরক্ষণ করা প্রশাসনের দায়িত্ব।’
