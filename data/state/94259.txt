
বিভিন্ন কারণে ৩১টি লঞ্চের চলাচলের অনুমতি (রুট পারমিট) স্থগিত করার প্রতিবাদে কাওড়াকান্দি-মাওয়া নৌপথে অনির্দিষ্টকালের জন্য লঞ্চ চলাচল বন্ধ রেখেছে লঞ্চমালিক সমিতি। গতকাল শনিবার বিকেল পাঁচটায় এই সমিতি লঞ্চ চলাচল বন্ধ করে দেয়। এতে দক্ষিণাঞ্চলের হাজার হাজার যাত্রীকে দুর্ভোগ পোহাতে হচ্ছে।বাংলাদেশ অভ্যন্তরীণ নৌপরিবহন কর্তৃপক্ষ ও ঘাট সূত্র জানায়, সরকারি সিদ্ধান্তে বাধা বা অবমাননা করার জন্য গত ২৪ আগস্ট মাওয়া-কাওড়াকান্দি নৌপথের চারটি লঞ্চের এবং অবকাঠামোগত ত্রুটি, সনদ ছাড়া অনভিজ্ঞ চালক, লঞ্চে জীবনরক্ষাকারী জিনিসের অপ্রতুলতার কারণে গত ২৯ আগস্ট ২৫টি লঞ্চের, আর অবকাঠামোগত ত্রুটির কারণে আরও দুটি লঞ্চের রুট পারমিট স্থগিত করা হয়েছে।কর্তৃপক্ষ জানিয়েছে, বর্তমানে ওই পথে ৮৬টি লঞ্চ চলাচল করে।আজ সকালে কাওড়াকান্দি ঘাটে এই প্রতিবেদক গিয়ে দেখেন, লঞ্চ চলাচল বন্ধ থাকায় দক্ষিণাঞ্চলের হাজার হাজার যাত্রী বৃষ্টির মধ্যে চরম দুর্ভোগ পোহাচ্ছেন। নিরুপায় যাত্রীদের বেশি টাকা দিয়ে স্পিডবোটে নদী পার হতে হচ্ছে। আর অনেক যাত্রী জীবনের ঝুঁকি নিয়ে ট্রলারে করে পার হচ্ছে। এ ছাড়া ফেরিতে পার হচ্ছে হাজার হাজার যাত্রী।মাওয়া-কাওড়াকান্দি লঞ্চমালিক সমিতি ঐক্য পরিষদের সাধারণ সম্পাদক ভাস্কর চৌধুরী বলেন, ‘কর্তৃপক্ষ ৩১টি লঞ্চের মাস্টারদের সনদ না থাকার দায়ে রুট পারমিট স্থগিত করেছে। অথচ তাঁদের প্রত্যেকেরই সনদ রয়েছে। তাই এসব লঞ্চের রুট পারমিট ফিরিয়ে দিলে আমরা লঞ্চ চলাচল শুরু করব।’মাওয়া-কাওড়াকান্দি নৌপথের বন্দর কর্মকর্তা মহিউদ্দিন বলেন, শর্ত পূরণ করতে পারলেই স্থগিতাদশ তুলে নেওয়া হবে।প্রসঙ্গত, মালিকপক্ষের দ্বন্দ্বের কারণে গত ২২ আগস্ট থেকে টানা ১২ দিন বন্ধ থাকার পর লঞ্চ মালিক ও বিআইডব্লিউটিএর সমঝোতার পর গত সোমবার সকালে লঞ্চ চলাচল শুরু হয়েছিল।
