
বঙ্গবন্ধুকে নিয়ে কটূক্তি করার অভিযোগে চাঁপাইনবাবগঞ্জে বিএনপির সিনিয়র ভাইস চেয়ারম্যান তারেক রহমান ও যুগ্ম মহাসচিব রুহুল কবির রিজভীসহ চারজনের বিরুদ্ধে মামলা দায়ের করা হয়েছে।
আজ রোববার সকালে জেলা ছাত্রলীগের সভাপতি ফায়জার রহমান বাদী হয়ে আমলি আদালত ‘ক’ অঞ্চলে মামলাটি দায়ের করেন। মামলায় বিএনপির উপদেষ্টা মীর মোহাম্মদ নাছির উদ্দিন ও আন্তর্জাতিক বিষয়ক সম্পাদক মাহিদুর রহমানকেও আসামি করা হয়। মামলাটি আমলে নিয়ে জ্যেষ্ঠ বিচারিক হাকিম (দায়িত্বপ্রাপ্ত) নূর নবী আগামী ৪ ফেব্রুয়ারি আসামিদের আদালতে হাজির হওয়ার জন্য সমন জারি করেন বলে জানিয়েছেন বাদীর আইনজীবী নজরুল ইসলাম।
মামলার আরজিতে বলা হয়, ১৫ ডিসেম্বর লন্ডনে এক অনুষ্ঠানে বক্তব্য দেওয়ার সময় তারেক রহমান বঙ্গবন্ধুকে ‘রাজাকার’ আখ্যায়িত করেন। এ সময় তিনি বলেন, বাংলাদেশের মুক্তিযুদ্ধে শেখ মুজিবুর রহমানের কোনো অবদান নেই। জাতির জনকের নামে কটূক্তি করে তাঁর মানহানির পাশাপাশি আসামিরা দেশে দাঙ্গা ছড়িয়ে দেওয়ার অপরাধ করেছেন বলে মামলার আরজিতে উল্লেখ করা হয়।
