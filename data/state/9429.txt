

নড়াইলের একটি মাদ্রাসায় রাতের খাবার খাওয়ার পর অসুস্থ হয়ে তিন শিশু মারা গেছে। হাসপাতালে চিকিৎসাধীন ১২ শিশু। ওই মাদ্রাসায় এতিম শিশুরা থাকত।
গতকাল বুধবার রাত ১২টার দিকে নড়াইল সদর উপজেলার কলোড়া ইউনিয়নের আগদিয়া-শিমুলিয়া জামিয়াতুস সুন্নাহ মোহাম্মাদিয়া কওমি মাদ্রাসা ও এতিমখানায় এসব শিশু অসুস্থ হয়ে পড়ে।
মৃত দুই শিশু হলো আলিফ (৭) ও ইমামুল হোসেন (১৩)। এতিমখানা থেকে নড়াইল সদর হাসপাতালে নেওয়ার পথে তারা মারা যায়। আশরাফুল (১৫) নামের আরেক শিশু খুলনা মেডিকেল কলেজ হাসপাতালে নেওয়ার পথে মারা যায়। বাকি শিশুরা প্রথমে নড়াইল সদর হাসপাতাল ও পরে খুলনা মেডিকেল কলেজ হাসপাতালে চিকিৎসাধীন।
মাদ্রাসার তত্ত্বাবধায়ক মাওলানা আবদুল কাদেরের ভাষ্য, গতকাল রাত ১০টার দিকে ছেলেরা রাতের খাবার খেয়ে শুয়ে পড়ে। ১২টার দিকে হঠাৎ করে কয়েকটি শিশু মাথা ঘুরছে বলে জানায়। একটু পরই বমি শুরু হয় তাদের। কেউ কেউ রক্তবমিও করে।
সদর হাসপাতালের চিকিৎসা কর্মকর্তা অনীক সাহার ভাষ্য, খাদ্যে থাকা বিষের ক্রিয়ায় এমন হতে পারে।
