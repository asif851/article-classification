
লক্ষ্মীপুরের রায়পুর উপজেলার সোনাপুর ইউনিয়নের চরবগা সরকারি প্রাথমিক বিদ্যালয় কেন্দ্র থেকে গতকাল শুক্রবার রাত ১১টার দিকে ৯ জনকে আটক করেছে আইন শৃঙ্খলা রক্ষাকারী বাহিনী। কেন্দ্রের ভেতর এবং বাইরে ঘোরাফেরার দায়ে এ ৯ জনের প্রত্যেককে ১০ হাজার টাকা করে মোট ৯০ হাজার টাকা জরিমানা করেছেন ভ্রাম্যমাণ আদালত।
যে ৯ জনকে জরিমানা করা হয়েছে তাঁরা হলেন মিনহাজ হোসেন, আবদুল কাইয়ুম, আজিজ ইসলাম, রেজাউল করিম, শাহাদাত হোসেন, সাকিব হোসেন, মাহবুবুল আলম, কামরুজ্জামান ও হায়াত চৌধুরী।
ভ্রাম্যমাণ আদালতের নির্বাহী ম্যাজিস্ট্রেট উপজেলা নির্বাহী কর্মকর্তা (ইউএনও) শারমিন আলম প্রথম আলোকে বলেন, কেন্দ্রের ভেতর এবং বাইরে ঘোরাফেরার কারণে এ ৯ জনকে আটক করা হয়েছে। তাঁদের প্রত্যেকের ১০ হাজার টাকা করে জরিমানা করা হয়েছে।
বিএনপির চেয়ারম্যান প্রার্থী ইকতিয়ার উদ্দিন সোহাগ অভিযোগ করেন, এই ৯ জন আওয়ামী লীগ প্রার্থীর পক্ষে রাতে ব্যালটে সিল মারার জন্য কেন্দ্রে যান।
তবে এ অভিযোগ অস্বীকার করে আওয়ামী লীগ প্রার্থী ইউসুফ জালাল কিসমত বলেন, যদিও ৯ জনই তাঁর দলীয় লোক। কিন্তু তাঁরা ব্যালটে সিল মারতে কেন্দ্রে যাননি। তাঁরা ৯ জনই স্থানীয়।
