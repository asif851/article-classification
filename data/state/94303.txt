
সম্প্রতি প্রকাশিত ‘১৯৭১: ভেতরে বাইরে’ বইয়ে মুজিব বাহিনী নিয়ে কটূক্তি করার অভিযোগে লেখক এ কে খন্দকারের বিরুদ্ধে ব্রাহ্মণবাড়িয়ায় মানহানির মামলা হয়েছে। আজ বুধবার বেলা একটার দিকে ইছহাক ভূঁইয়া নামের এক ব্যক্তি ব্রাহ্মণবাড়িয়ার জ্যেষ্ঠ বিচারিক হাকিম আদালতে মামলাটি করেন।
বাদী ইছহাক ভূঁইয়া আদালতে নিজেকে ব্রাহ্মণবাড়িয়া অঞ্চলের মুজিব বাহিনীর কমান্ডার দাবি করেছেন। মামলাটি গ্রহণ করে ১৫ সেপ্টেম্বরের মধ্যে ইছহাককে মুক্তিযোদ্ধার সনদ আদালতে জমা দেওয়ার নির্দেশ দেন আদালত। সনদ দেখে আদালত পরবর্তী আদেশ দেবেন।
বাদীপক্ষের আইনজীবী তানভীর ভূঁইয়া বলেন, দণ্ডবিধি আইনের ৫০০ ও ৫০১ ধারায় মামলা করা হয়।
যোগাযোগ করা হলে ইছহাক ভূঁইয়া প্রথম আলোকে বলেন, মুক্তিযুদ্ধ চলাকালে বাংলাদেশ বাহিনীর ডেপুটি চিফ অব স্টাফ ও সাবেক পরিকল্পনামন্ত্রী এ কে খন্দকার তাঁর বইয়ে মুজিব বাহিনী নিয়ে কটূক্তি করায় এ মামলা করা হয়। তিনি দাবি করেন, এ কে খন্দকার উদ্দেশ্যপ্রণোদিতভাবে ভুল পথে চলছেন ও বর্তমান সরকারকে কলঙ্কিত করতে এ ধরনের মিথ্যা অপপ্রচার চালাচ্ছেন।
