
ভারতের সঙ্গে তিস্তার পানি বণ্টন ইস্যু সমাধানে প্রধানমন্ত্রী শেখ হাসিনা আশাবাদ ব্যক্ত করেছেন। ভারতের পররাষ্ট্রসচিব বিজয় কেশব গোখলে সোমবার তাঁর সঙ্গে সৌজন্য সাক্ষাৎকালে প্রধানমন্ত্রী এ আশাবাদ ব্যক্ত করেন।
প্রধানমন্ত্রী বলেন, ‘আমরা অনেক সমস্যারই সমাধান করেছি, এখন একটি সমস্যাই সমাধানের বাকি, সেটা হচ্ছে তিস্তা সমস্যা।’
সন্ধ্যায় জাতীয় সংসদ ভবনে প্রধানমন্ত্রীর কার্যালয়ে ভারতের পররাষ্ট্রসচিবের সৌজন্য সাক্ষাতের পর প্রধানমন্ত্রীকে উদ্ধৃত করে তাঁর প্রেস সচিব ইহসানুল করিম সাংবাদিকদের এ কথা জানান।
গোখলে বলেন, প্রধানমন্ত্রী নরেন্দ্র মোদি বাংলাদেশের সঙ্গে করা সব অঙ্গীকার বাস্তবায়ন করতে চান। তিনি বলেন, ‘আমরা বাংলাদেশের সঙ্গে চলমান সব প্রকল্প পর্যবেক্ষণ করছি।’ রোহিঙ্গা ইস্যুর বিষয়ে ভারতের পররাষ্ট্রসচিব বলেন, বাংলাদেশ থেকে তাদের সব নাগরিককে দেশে ফিরিয়ে নেওয়ার বিষয়ে ভারত মিয়ানমারকে ক্রমাগত আহ্বান জানিয়ে আসছে। তিনি বলেন, ‘প্রায় ১০ লাখের বেশি রোহিঙ্গাকে আশ্রয় দেওয়ায় বাংলাদেশের ক্রমবর্ধমান সংকট সম্পর্কে আমরা অবগত রয়েছি।’ গোখলে বলেন, ‘আমাদের প্রধানমন্ত্রী এবং পুরো ভারত সরকার এ বিষয়ে বাংলাদেশের জন্য সম্ভাব্য সবকিছুই করবে।’ তিনি বাংলাদেশে আশ্রয় গ্রহণকারী রোহিঙ্গাদের, বিশেষ করে নারী ও শিশুদের জন্য ফিল্ড হসপিটাল স্থাপনের ওপরও গুরুত্বারোপ করেন।
