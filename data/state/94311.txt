
নেশার টাকা না পেয়ে পাবনার বেড়া উপজেলায় এক যুবক তাঁর মাকে কুপিয়ে আহত করেছেন বলে অভিযোগ উঠেছে। আজ বৃহস্পতিবার দুপুরে উপজেলার নতুন ভারেঙ্গা ইউনিয়নের কুশিয়ারা গ্রামে এ ঘটনা ঘটে। আশঙ্কাজনক অবস্থায় ওই মাকে পাবনা সদর হাসপাতালে ভর্তি করা হয়েছে। স্থানীয় লোকজন ওই যুবককে ধরে পুলিশে সোপর্দ করেছেন।
পুলিশ ও এলাকাবাসী সূত্রে জানা যায়, কুশিয়ারা গ্রামের বাসিন্দা মানিক (২৬) দীর্ঘদিন ধরে মাদকাসক্ত। আজ দুপুর ১২টার দিকে তিনি তাঁর মা অজিফা বেগমের (৫৫) কাছে নেশার টাকা চান। কিন্তু টাকা না দেওয়ায় মানিক ক্ষিপ্ত হয়ে একটি ধারালো বঁটি নিয়ে মাকে উপর্যুপরি কুপিয়ে আহত করেন। অজিফার চিৎকারে আশপাশের লোকজন এসে মানিককে ধরে ফেলেন। পরে অজিফাকে পাবনা সদর হাসপাতালে ভর্তি করেন। এরপর মানিককে পুলিশের কাছে সোপর্দ করা হয়।বেড়া মডেল থানার ভারপ্রাপ্ত কর্মকর্তা (ওসি) ফিরোজ আহমেদ বলেন, আটক যুবকের বিরুদ্ধে আইনগত ব্যবস্থা নেওয়া হবে।
