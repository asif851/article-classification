
ভোলার বোরহানউদ্দিন উপজেলা মাধ্যমিক শিক্ষা কর্মকর্তা তপন কুমার বিশ্বাসের সই করা একটি চিঠিতে ২০টিরও বেশি বানান ভুল পাওয়া গেছে বলে অভিযোগ উঠেছে। চিঠিটি গত সোমবার উপজেলার বিভিন্ন শিক্ষাপ্রতিষ্ঠানের প্রধান বরাবর পাঠানো হয়।শিক্ষার উন্নয়নে পাঠানো ওই চিঠির অনেক বানানে ভুল ধরা পড়ায় সমালোচনার মুখে পড়েছেন এই শিক্ষা কর্মকর্তা। সামাজিক যোগাযোগ মাধ্যম ফেসবুকেও চিঠিটি ছড়িয়ে পড়েছে। তবে এসব ভুলকে ‘সামান্য বিষয়’ উল্লেখ করে তপন কুমার বিশ্বাস বলেন, ‘এটি একটি আধা-সরকারি চিঠি। এ রকম চিঠিতে বানান সঠিক করা গুরুত্বপূর্ণ নয়।’চিঠিতে থাকা বানান ভুলের মধ্যে আছে—‘গনপ্রজাতন্ত্রী’, ‘সম্মানানীয়’, ‘শিক্ষকমন্ডলী’, ‘প্রনয়ন’, ‘বিতরন’, ‘চালুকরন’, ‘নিন্ম মাধ্যমিক’, ‘দায়বধতা’,‘উপদেশনা’, ‘প্রশিক্ষন’, ‘প্রনয়ন’, ‘অংশগ্রহনমূক’, ‘প্রঞ্জাপন’, ‘মানষিক’, ‘জবাবদিহীতা’ এবং দাঁড়ির (যতি চিহ্ন) পরে ‘এবং’ উল্লেখসহ ২০টির বেশি ভুল।এ ব্যাপারে ভোলা নাজিউর রহমান ডিগ্রি কলেজের বাংলার প্রভাষক জুন্নু রায়হান বলেন, ‘এ ধরনের চিঠি পাঠানোর সময় আরও যত্নবান হওয়া জরুরি।’মাহবুব উল আলম চৌধুরী নামের এক অভিভাবক বলেন, শিক্ষা কর্মকর্তার চিঠিতে এত ভুল হলে শিক্ষার মান নিয়েও প্রশ্ন উঠবে।
জেলা দুর্নীতি প্রতিরোধ কমিটির সভাপতি ও সাবেক অধ্যক্ষ এম ফারুকুর রহমান বলেন, একজন শিক্ষা কর্মকর্তার দম্ভোক্তি ও অজ্ঞতা দুটোই ত্যাগ করা উচিত। তাঁর মাধ্যমেই তো শিক্ষার বিস্তার হবে।
