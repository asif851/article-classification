
সাবেক তত্ত্বাবধায়ক সরকারের উপদেষ্টা সুলতানা কামাল বলেছেন, ‘সাংবিধানিক অধিকার থেকে আমরা দূরে সরে যাচ্ছি। সব মানুষের দেশ হবে বলে আমরা দাবি করি। কিন্তু আমরাই আবার কোণঠাসা হয়ে যাচ্ছি। আর দাবি করার মানুষগুলো ক্রমেই কমে যাচ্ছে। আমরা চেতনা থেকে ভীষণভাবে বিচ্ছিন্ন হয়ে যাচ্ছি।’
আজ সোমবার ‘সমতলের আদিবাসীদের ভূমি অধিকার সংরক্ষণে পৃথক ভূমি কমিশনের প্রয়োজনীয়তা’ শীর্ষক সেমিনারে তিনি কথাগুলো বলেন। সেমিনারের প্রধান অতিথি সুলতানা কামাল সমতলের নৃগোষ্ঠীর মানুষের জন্য পৃথক ভূমি কমিশনের দাবি করেন। তিনি বলেন, একটি জনগোষ্ঠীর নিজস্ব ইচ্ছার দলিল হলো সংবিধান। সংবিধান অনুযায়ী সব নাগরিকের সমান সুযোগ-সুবিধা দিতে হবে। সমতলের নৃগোষ্ঠীর মানুষের জন্য ভূমি কমিশন গঠন করা দরকার। এই কমিশন গঠিত হলে তাদের ভূমিসংক্রান্ত সমস্যার সমাধান হবে।
নেটওয়ার্ক অব নন-মেইনস্ট্রিমড মারজিনালাইজড কমিউনিটিজের (এনএনএমএমসি) আয়োজনে আরডিআরএসের বেগম রোকেয়া মিলনায়তনে সকাল থেকে দুপুর পর্যন্ত সেমিনারের আয়োজন করা হয়।সুলতানা কামাল বলেন, ‘নারী উন্নয়ন দৃষ্টি কেড়েছে। সারা বিশ্বে আরও অন্যান্য ক্ষেত্রে আলোড়ন সৃষ্টি করেছে। কিন্তু অনেক ক্ষেত্রে অসাম্প্রদায়িক গণতান্ত্রিক ও মুক্তিযুদ্ধের যে চেতনা, তা থেকে দূরে চলে যাচ্ছি। আমরা কোনোভাবেই দেশটাকে দুর্বৃত্তদের হাতে ছেড়ে দিতে পারি না।’সেমিনারের আয়োজক সংগঠনের চেয়ারপারসন সজল কুমার চৌধুরীর সভাপতিত্বে সেমিনারে বিশেষ অতিথি ছিলেন জেলা পুলিশ সুপার মিজানুর রহমান, অতিরিক্ত জেলা প্রশাসক (রাজস্ব) এ কে এম মারুফ হাসান, জেলা সমাজসেবা কার্যালয়ের উপপরিচালক আবদুর রাজ্জাক। সেমিনারে স্বাগত বক্তব্য দেন ‘হেকস’-এর কান্ট্রি ডিরেক্টর অনীক আসাদ।এদিকে সেমিনার শেষে ক্ষুদ্র-নৃগোষ্ঠী দলিত মানুষের জন্য পৃথক ভূমি কমিশনের দাবিতে দেশের উত্তর-পশ্চিমাঞ্চলের ক্ষুদ্র নৃতাত্ত্বিক জনগোষ্ঠীর প্রায় ১০ হাজার স্বাক্ষর-সংবলিত একটি স্মারকলিপি বিভাগীয় কমিশনারের মাধ্যমে প্রধানমন্ত্রী বরাবর প্রদান করা হয়।
