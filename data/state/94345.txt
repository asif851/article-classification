
প্রধানমন্ত্রী শেখ হাসিনাকে উদ্দেশ করে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, ‘আপনি যেখানে দাঁড়িয়ে আছেন, তা চোরাবালি। আপনার পায়ের তলায় মাটি নেই।’
আজ সোমবার সন্ধ্যায় রমনার ইঞ্জিনিয়ার্স ইনস্টিটিউশন মিলনায়তনে জাতীয়তাবাদী মহিলা দলের এক আলোচনা সভায় মির্জা ফখরুল এ কথা বলেন। জাতীয় বিপ্লব ও সংহতি দিবস উপলক্ষে মহিলা দল এ আলোচনার আয়োজন করে।
শেখ হাসিনার কাছে প্রশ্ন রেখে মির্জা ফখরুল বলেন, পৃথিবীর সব দেশ, বাংলাদেশের সব রাজনৈতিক দল ও দেশের শতকরা ৯০ ভাগ মানুষ কি অর্বাচীন? তিনি বলেন, ‘আওয়ামী লীগ সভানেত্রী গতকাল পার্লামেন্টে বলেছেন, ৫ জানুয়ারির নির্বাচন নিয়ে যাঁরা কথা বলেন, তাঁরা নাকি অর্বাচীন। আমি জানি না, অর্বাচীন শব্দের অর্থ ভিন্ন ভিন্ন হয় কি না। ইউরোপীয় ইউনিয়ন, যুক্তরাষ্ট্র, যুক্তরাজ্যসহ গোটা পৃথিবীর কাছে ৫ জানুয়ারির নির্বাচন গ্রহণযোগ্য হয়নি। তাঁরা আলোচনার মাধ্যমে আরেকটি নির্বাচন করতে বলছেন। তাহলে এঁরা কি সবাই অর্বাচীন?’
মির্জা ফখরুল বলেন, ‘সত্যকে অস্বীকার করে জনমতকে অগ্রাহ্য করে অতীতে হিটলার, মুসোলিনি, আইয়ুব খান, বাংলাদেশে এরশাদকে আমরা দেখেছি জোর করে ক্ষমতায় থাকা যায় না। অযথা নিজেদের এবং দলের বিপদ ডেকে আনবেন না। অবিলম্বে জনগণের কাছে গ্রহণযোগ্য নির্বাচনের ব্যবস্থা করুন। নইলে এর পরিণতি ভালো হবে না।’
মহিলা দলের সভানেত্রী নুরে আরা সাফার নেতৃত্বে আলোচনায় আরও অংশ নেন বিএনপির সহসভাপতি সেলিমা রহমান, মহিলা দলের সাধারণ সম্পাদক শিরিন সুলতানা, মহিলা দলের নেত্রী রেহানা আক্তার প্রমুখ।
বড় চাপ এলে সরকার ডুবে যাবেসকালে ঠাকুরগাঁওয়ে নিজ বাড়িতে দলের নেতা-কর্মীদের সঙ্গে মতবিনিময়ের সময় মির্জা ফখরুল ইসলাম আলমগীর বলেন, সরকার চোরাবালির ওপর দাঁড়িয়ে আছে। বড় একটা চাপ এলে তারা ডুবে যাবে।
ক্ষমতাসীন আওয়ামী লীগ সরকারের পায়ের নিচে মাটি নেই, উল্লেখ করে মির্জা ফখরুল ইসলাম আলমগীর বলেন, সরকারের ওপর চাপ সৃষ্টির জন্য বিএনপি জনগণকে আন্দোলনের সঙ্গে সম্পৃক্ত করতে গণসংযোগ চালিয়ে যাচ্ছে। জনগণের তীব্র আন্দোলনের স্রোতে যেকোনো সময় তা বিলীন হয়ে যাবে।
প্রধানমন্ত্রীর রাজনৈতিক উপদেষ্টা এইচ টি ইমামের বক্তব্য সম্পর্কে মির্জা ফখরুল বলেন, ‘আওয়ামী লীগের মধ্যে এইচ টি ইমাম এখন সবচেয়ে গুরুত্বপূর্ণ ব্যক্তি। সরকার এখন তাঁকে দিয়ে দেশে-বিদেশে প্রতিনিধিত্ব করাচ্ছে। ৫ জানুয়ারির নির্বাচন নিয়ে তাঁর বক্তব্যে আওয়ামী লীগের খোলস উন্মোচিত হয়েছে। এ কারণে আমি তাঁকে ধন্যবাদ জানিয়েছি। ওই নির্বাচন নিয়ন্ত্রণ করতে সরকার যে নির্বাচন কমিশনের কর্মকর্তাদের নির্দেশনা দিয়েছিল, তাঁর বক্তব্যের পর এটা বুঝতে আর কারোই বাকি থাকে না।’
সরকারবিরোধী আন্দোলন গড়ে তোলা প্রসঙ্গে বিএনপির ভারপ্রাপ্ত মহাসচিব বলেন, কতগুলো স্তর মেনে আন্দোলন দাঁড় করাতে হয়। আন্দোলন আবার একবারেই যে সফল হবে, এমন কোনো কথা নেই।
এর আগের আন্দোলনে নিজেদের ভুলের কথা স্বীকার করে মির্জা ফখরুল বলেন, গত আন্দোলনে হয়তো কিছু ভুল ছিল। সে কারণে জনগণ তা গ্রহণ করেনি। তবে জনগণ কখনো ভুল করে না। তাঁরা নিজের প্রয়োজনেই সরকার পতনের আন্দোলনে ঝাঁপিয়ে পড়ে।
