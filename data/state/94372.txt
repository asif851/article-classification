
বিরোধীদলীয় নেতাকে নিরাপত্তাহীন করতে তাঁর বাসভবন এলাকায় আইনশৃঙ্খলা রক্ষাকারী বাহিনীর সদস্য বাড়ানো হয়েছে বলে অভিযোগ করেছে বিএনপি। দলটির অভিযোগ, এটি খালেদা জিয়াকে নেতা-কর্মীদের কাছ থেকে বিচ্ছিন্ন করার জঘন্য অপচেষ্টা। খালেদা জিয়া গৃহবন্দী নাকি নজরবন্দি, তা-ও জানতে চান রিজভী। আজ রোববার বিকেলে বিএনপির কেন্দ্রীয় কার্যালয়ে এক সংবাদ সম্মেলনে দলের যুগ্ম মহাসচিব রুহুল কবির রিজভী এ অভিযোগ করেন।রিজভী অভিযোগ করেন, ‘খালেদা জিয়ার বাসায় খাবার সরবরাহ বন্ধ করে দেওয়া হয়েছে। পানির লাইন কেটে দেওয়া হয়েছে। পুলিশ কাউকেই বাসায় ঢুকতে দিচ্ছে না। তাঁর আত্মীয়স্বজনকেও গেটে অনেকক্ষণ দাঁড়িয়ে থাকার পর ফিরে চলে যেতে হয়।’এসব অভিযোগের পরিপ্রেক্ষিতে সাংবাদিকদের বিভিন্ন প্রশ্নের সুনির্দিষ্ট উত্তর দিতে পারেননি রিজভী।কখন থেকে পানির লাইন কাটা হয়েছে—সাংবাদিকদের এমন প্রশ্নের উত্তরে রিজভী বলেন, যে সময় ঘটেছে সে সময়ের কথা তিনি বলছেন। সরকার ধোঁয়াশা সৃষ্টির জন্য এসব করছে।
গত শনিবার রাতেও পেশাজীবীদের কয়েকটি প্রতিনিধিদল খালেদা জিয়ার সঙ্গে দেখা করেছে। এ বিষয়ে দৃষ্টি আকর্ষণ করা হলে রিজভী বলেন, কখনো কখনো কাউকে যেতে দেওয়া হচ্ছে। রিজভী বলেন, সংবাদমাধ্যম ও কর্মচারীদের মাধ্যমে তিনি যে খবর পাচ্ছেন, তাতে খালেদা জিয়ার বাসভবনের পরিস্থিতি স্বাভাবিক নয়। খালেদা জিয়া গৃহবন্দী নাকি নজরবন্দী, তা-ও জানতে চান রিজভী। তিনি অভিযোগ করেন, খালেদা জিয়াকে মানসিক নির্যাতনের জন্য এ প্রক্রিয়া অবলম্বন করা হয়েছে।
বিকেলে রিজভী এসব অভিযোগ করলেও এর আগে দুপুরে খালেদা জিয়ার বাসভবন এলাকায় গিয়ে দেখা যায়, তাঁর বাসভবনের সামনে থেকে নিরাপত্তা বাহিনীর অতিরিক্ত সদস্যদের তুলে নেওয়া হয়েছে। নিয়মিত নিরাপত্তাকর্মীরাই শুধু সেখানে রয়েছেন।
এর আগে শনিবার রাতে শিক্ষক, সাংবাদিক, চিকিত্সক ও আইনজীবীদের আলাদা প্রতিনিধিদল খালেদা জিয়ার সঙ্গে দেখা করে। এর আগে শুক্রবার রাতে খালেদা জিয়ার বাসা থেকে বের হওয়ার পর তাঁর উপদেষ্টা আব্দুল আউয়াল মিন্টু ও বিশেষ সহকারী শিমুল বিশ্বাসকে গ্রেপ্তার করা হয়।
খালেদা জিয়ার বাড়িতে গতকাল পানি না থাকার বিষয়ে ঢাকা ওয়াসা কিছুই জানে না বলে জানানা ওয়াসার উপব্যবস্থাপনা পরিচালক এ ডি এম কামরুল আলম। প্রথম আলো ডটকমকে তিনি বলেন, এ বিষয়ে ওয়াসার স্থানীয় আঞ্চলিক কার্যালয়ে কোনো অভিযোগ আসেনি। তা ছাড়া লোডশেডিং বা অন্য কোনো কারিগরি কারণে ওয়াসার পানি সরবরাহ বন্ধ থাকলে তা পুরো এলাকায় থাকবে। নির্দিষ্ট কোনো বাড়ির পানির লাইন বন্ধ করতে হলে বাড়ির ভেতরে ঢুকতে হবে। বাইরে থেকে বন্ধ করতে হলে রাস্তা কাটতে হবে। সেখানে রাস্তা কাটার কোনো ঘটনা ঘটেনি।  
আজ বিকেলে আয়োজিত সংবাদ সম্মেলনে রিজভী বিএনপির নেতৃত্বাধীন ১৮-দলীয় জোটের ডাকা ৮৪ ঘণ্টার হরতালের প্রথম দিনের পরিস্থিতি তুলে ধরেন। তিনি দাবি করেন, প্রথম দিনে সারা দেশে সাত শতাধিক নেতা-কর্মীকে গ্রেপ্তার করা হয়েছে, এক হাজার ৮০০ নেতা-কর্মী আহত হয়েছেন, আট হাজারের বেশি নেতা-কর্মীর নামে মামলা দেওয়া হয়েছে।
আওয়ামী লীগের মনোনয়ন বিক্রি শুরু করা নিয়ে এক প্রশ্নের জবাবে রিজভী বলেন, একদলীয় নির্বাচনের যে চক্রান্তের কথা বিএনপি বলে আসছে, সেটাই আওয়ামী লীগ করতে যাচ্ছে।
