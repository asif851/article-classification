
রাজধানীর পল্টন এলাকার একটি বাসায় অভিযান চালিয়ে সোনার ৫২৮টি বার ও চার বস্তা বিদেশি মুদ্রা উদ্ধার করেছে শুল্ক গোয়েন্দা পুলিশ। তাদের সহযোগিতা করছে গোয়েন্দা পুলিশ (ডিবি)। এ ঘটনায় ওই বাড়ির মালিক মোহাম্মদ আলীকে আটক করা হয়েছে। তাঁর বাড়ি যশোরে।আজ বৃহস্পতিবার বিকেল পাঁচটার দিকে এ অভিযান শুরু হয়। রাত সাড়ে আটটায় এ প্রতিবেদন লেখা পর্যন্ত অভিযান শেষ পর্যায়ে।শুল্ক গোয়েন্দা ও তদন্ত অধিদপ্তরের মহাপরিচালক মইনুল খান প্রথম আলোকে বলেন, পল্টনে ২৯/১ ঠিকানার বাড়িতে মোহাম্মদ আলীর দুটি ফ্ল্যাটে অভিযান চালিয়ে এসব মুদ্রা ও সোনার বার উদ্ধার করা হয়েছে। মালিক নিজেকে একবার মিষ্টান্ন ব্যবসায়ী আরেকবার আবাসন ব্যবসায়ী বলে পরিচয় দেন। ওই বাসা থেকে সোনা চোরাচালানের ব্যবসা করা হয়, এমন খবরের ভিত্তিতে আজ এ অভিযান চালানো হয়।শুল্ক গোয়েন্দা ও তদন্ত অধিদপ্তরের উপপরিচালক মোস্তাফিজুর রহমান প্রথম আলোকে জানান, সোনার প্রতিটি বারের ওজন ১০ তোলা করে। উদ্ধার হওয়া এসব বারের মোট ওজন ৬৮ কেজির মতো। প্রতি কেজি সোনার দাম ৫০ লাখ টাকা। আটক করা মোহাম্মদ আলীর বিরুদ্ধে শুল্ক আইনে মামলা করা হবে। শুল্ক আইনে এসব সোনার বৈধ কাগজপত্র খতিয়ে দেখা হচ্ছে।
