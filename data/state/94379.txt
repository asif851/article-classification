
খালেদা জিয়াকে জাতির কাছে ক্ষমা চাওয়ার আহ্বান জানিয়ে আওয়ামী সাধারণ সম্পাদক ওবায়দুল কাদের বলেছেন, খালেদা জিয়া জ্বালাও-পোড়াও রাজনীতি করেছেন, পুড়িয়ে মানুষ মেরেছেন। তাঁর কৃতকর্মের জন্য তাঁকেই জাতির কাছে ক্ষমা চাইতে হবে।
আজ রোববার সোহরাওয়ার্দী উদ্যানে সমাবেশে বক্তব্য দেন বিএনপি চেয়ারপারসন খালেদা জিয়া। সন্ধ্যায় রাজধানীর ধানমন্ডিতে আওয়ামী লীগ সভানেত্রীর রাজনৈতিক কার্যালয়ে দলের পক্ষ থেকে এ প্রতিক্রিয়া জানান ওবায়দুল কাদের।
খালেদা জিয়া তাঁর বক্তব্যে বলেছেন, সরকার বিএনপির ওপর জুলুম করেছে। এ বক্তব্যের প্রতিক্রিয়ায় সেতুমন্ত্রী ওবায়দুল কাদের বলেন, জুলুম আওয়ামী লীগ করেনি, জুলুম করেছে বিএনপি। এটা দেশের জনগণ জানে। তিনি বলেন, খালেদা জিয়ার হাতে ২১ হাজার আওয়ামী লীগ নেতা-কর্মীর রক্তের দাগ। জুলুম তিনি করেছেন, অথচ তিনি আজও জাতির কাছে ক্ষমা চাননি।
খালেদা জিয়ার আজকের বক্তব্য শেখ হাসিনার প্রতি অন্ধ আক্রোশের নগ্ন বহিঃপ্রকাশ বলেও মন্তব্য করেন ওবায়দুল কাদের।
নির্দলীয় নিরপেক্ষ সরকারের অধীনে খালেদা জিয়ার নির্বাচনের দাবির প্রসঙ্গে ওবায়দুল কাদের বলেন, নির্বাচন হবে নির্বাচন কমিশনের (ইসি) অধীনে। পৃথিবীর অন্য দেশগুলোতে যেভাবে নির্বাচন হয়, সেভাবে নির্বাচন হবে।
খালেদা জিয়া এখন ক্ষমার ‘নাটক’ করছেন মন্তব্য করে ওবায়দুল কাদের বলেন, তিনি জানেন, তিনি যে মামলায় জড়িয়ে পড়েছেন, তা আওয়ামী লীগ দেয়নি। তাঁরই ‘তৈরি’ করা লোকজন মামলা দিয়েছে। খালেদা জিয়া জানেন, হয়তো এসব মামলায় তাঁর দণ্ড হয়ে যেতে পারে। এ জন্য তিনি ক্ষমার ‘নাটক’ সাজিয়েছেন।
প্রধান বিচারপতি সুরেন্দ্র কুমার সিনহাকে পদত্যাগ করতে বাধ্য করা হয়েছে—খালেদা জিয়ার এমন বক্তব্যের জবাবে ওবায়দুল কাদের বলেন, বিদেশে গিয়ে বাংলাদেশের কেউ প্রধান বিচারপতির মতো একজনকে পদত্যাগ করাবে, এটা মনে করা হাস্যকর।
ইলেকট্রনিক ভোটিং মেশিন বা ইভিএম ব্যবহারের বিষয়ে সেতুমন্ত্রী ওবায়দুল কাদের বলেন, ইভিএম হচ্ছে সর্বাধুনিক প্রযুক্তি। কিন্তু খালেদা জিয়া এটা চান না। তিনি ২০০১ সালের মতো পাতানো (মেকানাইজড) নির্বাচন চান। তাঁর মন্তব্য ইতিবাচকভাবে দেখা হচ্ছে। তবে এটা ইসির ব্যাপার।
নির্বাচনে সেনাবাহিনী মোতায়েন বিষয়ে ওবায়দুল কাদের বলেন, আওয়ামী লীগও নির্বাচনে সেনাবাহিনী চায়। তবে সেটা আইন অনুযায়ী।
এ সময় আওয়ামী লীগের সাংগঠনিক সম্পাদক আহমদ হোসেন, এনামুল হক শামীম, দপ্তর সম্পাদক আবদুস সোবহান গোলাপ, কেন্দ্রীয় সদস্য এস এম কামাল প্রমুখ উপস্থিত ছিলেন।
আরও পড়ুন... 
খোঁজ নিতে হবে বিএনপিকে বাধা দিচ্ছে কে
