
সাহস থাকলে বিএনপির নেতাদের মাঠে নামার আহ্বান জানালেন সড়ক পরিবহন ও সেতুমন্ত্রী ওবায়দুল কাদের। তিনি বলেছেন, বিএনপির নাম এখন পরিবর্তন করে ‘বাংলাদেশ নালিশ পার্টি’ রাখা উচিত। কারণ নালিশ ছাড়া তাদের আর কিছু নেই।
আজ মঙ্গলবার সকালে সাভারের হেমায়েতপুরে সড়ক দুর্ঘটনা প্রতিরোধে সচেতনতামূলক প্রচারণায় অংশ নিয়ে ওবায়দুল কাদের এসব কথা বলেন।
বিএনপির আন্দোলনে নামার বিষয়ে সাংবাদিকদের এক প্রশ্নের জবাবে ওবায়দুল কাদের বলেন, ‘সাহস যদি থাকে তাহলে ওই কমিটির ৫৯৬ জন সদস্য আছে মোট। এই ৫৯৬ জন ঢাকায় একটা মিছিল করে দেখাক। তারা কেউ বাইরে যায় না, রাস্তায় বের হয় না, তো কর্মীরা কীভাবে আন্দোলনে শরিক হবে। সাহস থাকলে রাস্তায় আসুন, ঢাকায় একটা মিছিল করে দেখান।’
বিএনপিকে উদ্দেশ করে ওবায়দুল কাদের বলেন, বিএনপির নেতারা অন্ধকারে ঢিল ছোড়েন। তাঁদের অভিযোগের পেছনের কোনো সত্যতা খুঁজে পাওয়া যায় না। নারায়ণগঞ্জের নির্বাচনের মতো এমন সুষ্ঠু নির্বাচন সাম্প্রতিক সময়ে বাংলাদেশে আর হয়নি। সব মহলেই তার প্রশংসা হয়েছে। কিন্তু সেটা নিয়েও তাঁদের সন্দেহ। তাঁরা সব ব্যাপারই সন্দেহের চোখে দেখেন।
কাদের বলেন, নারায়ণগঞ্জে সাত খুন মামলার রায় বিচার বিভাগ যে স্বাধীন ও নিরপেক্ষ তার প্রমাণ দিয়েছে সরকার। মন্ত্রী এ সময় দলীয় শৃঙ্খলা ভঙ্গকারীদের বিরুদ্ধে সাংগঠনিক ব্যবস্থা নেওয়া হবে বলেও জানান।
এ সময় মন্ত্রীর সঙ্গে ছিলেন ঢাকা-১৯ আসনের সাংসদ এনামুর রহমান, সাভার উপজেলা নির্বাহী কর্মকর্তা (ইউএনও) আবু নাসের বেগ, গবেষক ও কলামিস্ট সৈয়দ আবুল মকসুদসহ বিআরটিএ ও সড়ক বিভাগের ঊর্ধ্বতন কর্মকর্তারা।
