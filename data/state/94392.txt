
বাংলাদেশ ব্যাংকের রিজার্ভের অর্থ চুরির ঘটনা তদন্তে সাবেক গভর্নর মোহাম্মদ ফরাসউদ্দিনকে প্রধান করে গঠিত তিন সদস্যের কমিটি প্রথমবার বৈঠক করেছে। আজ রোববার বিকেল পাঁচটার দিকে অর্থমন্ত্রী আবুল মাল আবদুল মুহিতের বাসায় বৈঠকটি অনুষ্ঠিত হয়।
বৈঠক শেষে চলে যাওয়ার সময় সাংবাদিকদের প্রশ্নের জবাবে ফরাসউদ্দিন বলেন, ‘তদন্তের স্বার্থে আমি আগামী এক মাস এ ব্যাপারে কোনো কথা বলব না। কথা বললে তদন্ত ব্যাহত হবে।’বৈঠকে কী আলোচনা হয়েছে, জানতে চাইলে তিনি বলেন, মাত্র ২০ মিনিট প্রথম বৈঠক হয়েছে।
কমিটিতে আরও সদস্য নেওয়া হবে কি না, জানতে চাইলে ফরাসউদ্দিন বলেন, ‘না, প্রয়োজন বোধ করছি না।’
তদন্তের স্বার্থে ফিলিপাইনে বা যুক্তরাষ্ট্রে যেতে হতে পারে কি না এমন প্রশ্নের জবাবে বাংলাদেশ ব্যাংকের সাবেক এই গভর্নর বলেন, ‘সেটা পরে দেখা যাবে। এখনো ঠিক করিনি। কমিটি কার্যবিধি অনুসারে কাজ করবে ও যথাসময়ে প্রতিবেদন দেবে।’
