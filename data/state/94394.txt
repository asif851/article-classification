
কুমিল্লার বরুড়া উপজেলার ছোট শাকপুর গ্রামের খাল থেকে গতকাল বুধবার সন্ধ্যায় আনন্দ চন্দ্র ঘোষ ওরফে জয় (১১) নামের এক শিক্ষার্থীর লাশ উদ্ধার করেছে পুলিশ। সে ওই গ্রামের দুর্জয় চন্দ্র ঘোষের ছেলে। সে উপজেলার কাদবা তলাগ্রাম তারিণীচরণ লাহা উচ্চবিদ্যালয়ের ষষ্ঠ শ্রেণীর শিক্ষার্থী ছিল। এ ঘটনায় জড়িত থাকার অভিযোগে পুলিশ দুই ব্যক্তিকে গ্রেপ্তার করেছে।আনন্দর বাবা দুর্জয় চন্দ্র ঘোষ বলেন, ‘গত রোববার রাতে আমার মেয়ের বিয়ের অনুষ্ঠান ছিল। ওই অনুষ্ঠান চলাকালে রাত দুইটা থেকে আনন্দকে খুঁজে পাওয়া যাচ্ছিল না। সোমবার সকালে ওই ঘটনায় বরুড়া থানায় আমার স্ত্রী পলি রানী ঘোষ একটি অভিযোগ দায়ের করে।’গতকাল বিকেলে ছোট শাকপুর গ্রামের জেলেরা খালে মাছ ধরতে যান। ওই সময়ে তাঁরা কচুরিপানাযুক্ত ঝোপের মধ্যে আনন্দর লাশ দেখতে পান। পরে গ্রামবাসী বরুড়া থানার পুলিশে খবর দেয়। পুলিশ এসে সন্ধ্যা ছয়টায় লাশ উদ্ধার করে কুমিল্লা মেডিকেল কলেজ হাসপাতাল মর্গে পাঠায়। এ ঘটনায় পুলিশ একই বাড়ির সুভাষ চন্দ্র ঘোষ (৬০) ও তাঁর ছেলে দিলীপ চন্দ্র ঘোষকে (৩৫) গ্রেপ্তার করেছে।কাদবা তলাগ্রাম তারিণীচরণ লাহা উচ্চবিদ্যালয়ের প্রধান শিক্ষক আনোয়ার হোসেন বলেন, রোববার রাত থেকে ওই শিক্ষার্থীর খোঁজ পাওয়া যায়নি। আমরা বিদ্যালয়ের পক্ষ থেকে বিভিন্ন জায়গায় খবর দিয়েছি। অবশেষে লাশ পাওয়া গেল।’বরুড়া থানার ভারপ্রাপ্ত কর্মকর্তা (ওসি) এ কে এম কাউসার চৌধুরী গতকাল রাতে বলেন, ‘হত্যাকাণ্ডে জড়িত থাকার অভিযোগে এ পর্যন্ত দুজনকে গ্রেপ্তার করা হয়েছে। প্রাথমিকভাবে মনে হচ্ছে, শত্রুতার জের ধরে ওই শিক্ষার্থীকে হত্যা করা হয়েছে। পুলিশ বিষয়টি তদন্ত করে দেখছে।’
