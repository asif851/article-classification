
ফেসবুকে ধর্ম অবমাননার অভিযোগে রংপুরের ঠাকুরপাড়ায় হিন্দু ঘর-বাড়িতে আগুন দেওয়ার ঘটনায় স্বীকারোক্তিমূলক জবানবন্দি দিয়েছেন রংপুর জেলা পরিষদের উপসহকারী প্রকৌশলী ফজলার রহমান।
রংপুরের অতিরিক্ত পুলিশ সুপার সাইফুর রহমান সাইফ বৃহস্পতিবার রাতে জানিয়েছেন, গত বুধবার সন্ধ্যায় রংপুরের জ্যেষ্ঠ বিচারিক হাকিমের আদালতে ফজলার রহমান স্বীকারোক্তিমূলক জবানবন্দি দিয়েছেন।
অতিরিক্ত পুলিশ সুপার বলেন, ১৬৪ ধারায় দেওয়া জবানবন্দিতে ফজলার রহমান ঠাকুরপাড়ায় হিন্দুবাড়িতে হামলা ও আগুন দেওয়ার ঘটনার সঙ্গে জড়িত বলে স্বীকার করে বলেছেন, ঘটনার দিন তিনি স্থানীয় পাগলাপীর এলাকা থেকে মাইক ভাড়া করেছেন। মানুষকে সংগঠিত করেছেন এবং মানববন্ধন কর্মসূচির উদ্যোগ নিয়েছেন। ফজলার রহমানের বাড়ি ঘটনাস্থল ঠাকুরপাড়ার পাশের গ্রাম রংপুর সদর উপজেলার মমিনপুর ইউনিয়নে। হামলায় পাঁচ ইন্ধনদাতার মধ্যে ফজলার রহমান একজন।
গত বছরের ১০ নভেম্বর ফেসবুকে ধর্ম অবমাননার অভিযোগ এনে কয়েক হাজার মানুষ রংপুরের সদর উপজেলার ঠাকুরপাড়ায় হিন্দু বাড়িঘরে হামলা চালিয়ে নয়টি বাড়িতে আগুন ধরিয়ে দেয়। এ সময় পুলিশের সঙ্গে সংঘর্ষে একজন নিহত ও পুলিশের সাত সদস্যসহ অন্তত ৩০ জন আহত হয়। এ ঘটনায় পুলিশ বাদী হয়ে কোতোয়ালি থানায় একটি ও গঙ্গাচড়া থানায় আরেকটি মামলা করে। দুটি মামলায় ১৫৯ জনের নাম উল্লেখ করে ও অজ্ঞাত আরও দুই হাজারের অধিক লোককে আসামি করা হয়। ঘটনার পর থেকে আত্মগোপনে ছিলেন প্রকৌশলী ফজলার। গত ২১ ডিসেম্বর রাজধানী ঢাকার শ্যামলী থেকে তাঁকে গ্রেপ্তার করা হয়।
