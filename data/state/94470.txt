
সুনামগঞ্জের ধরমপাশা উপজেলা শহরের ভাঙাচোরা সড়কের একটি অংশে সংস্কারকাজ শুরু হয়েছে। গত সোমবার থেকে ওই কাজ শুরু করে সড়ক ও জনপথ বিভাগ।স্থানীয় সূত্রে জানা গেছে, উপজেলা শহরের আবদুল হেকিম চৌধুরী চত্বরের সামনে থেকে হলিদাকান্দা মোড় পর্যন্ত প্রায় এক কিলোমিটার দীর্ঘ সড়কটির বেশির ভাগই ভাঙাচোরা। রয়েছে ছোট-বড় অসংখ্য গর্ত। ওই সড়কের শয়তানখালী খালের ওপর নির্মিত সেতুটির দুই পাশেও ভাঙন সৃষ্টি হয়েছে। এতে ওই সড়ক দিয়ে চলাচল করার সময় স্থানীয় লোকজন দুর্ভোগ পোহান। এ নিয়ে ৭ জুলাই প্রথম আলোয় ‘ভাঙাচোরা সড়কে ভোগান্তি’ শিরোনামে একটি প্রতিবেদন প্রকাশিত হয়। গত সোমবার বিকেলে সড়কের শয়তানখালী সেতুর পাশের গর্তে খোয়া, বালু ও বস্তা ফেলে সাময়িক সংস্কারকাজ শুরু করেছে সুনামগঞ্জ সড়ক ও জনপথ বিভাগ (সওজ)।সওজ সুনামগঞ্জ কার্যালয়ের নির্বাহী প্রকৌশলী আনোয়ারুল আমিন বলেন, ভাঙনরোধে সাময়িকভাবে সেতুটির সংযোগ সড়কের দুই পাশে সাময়িকভাবে সংস্কারকাজ করা হচ্ছে।
