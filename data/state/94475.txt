

নাগরিক ঐক্যের আহ্বায়ক মাহমুদুর রহমান মান্না বলেছেন, নির্বাচনের নামে আওয়ামী সরকার যে ভণ্ডামি শুরু করেছে, তার বিরুদ্ধে জনগণকে সোচ্চার হতে হবে। এ জন্য দেশে একটি প্রগতিশীল নতুন রাজনৈতিক শক্তি দরকার। জনগণই এই শক্তি।
আজ বৃহস্পতিবার সন্ধ্যায় চাঁদপুর প্রেসক্লাব মিলনায়তনে স্বাধীনতা দিবস উপলক্ষে চাঁদপুর জেলা নাগরিক ঐক্য আয়োজিত এক সভায় প্রধান অতিথির বক্তব্যে মাহমুদুর রহমান মান্না এসব কথা বলেন।  মান্না বলেন, ‘কোনো মামলা, ষড়যন্ত্র ও হুমকি আমাদের মাথা নত করতে পারবে না। আগেও পারেনি, এখনো পারবে না। জনগণের ন্যায়সাপেক্ষ দাবির আন্দোলনে রাজপথে আছি এবং থাকব। আগামী নির্বাচনে সবার অংশগ্রহণের ক্ষেত্র নিশ্চিত করলে সেই নির্বাচনে অংশ নেব। আমরা এই ক্ষমতাসীনদের বিরুদ্ধে লড়তে চাই।’  নাগরিক ঐক্যের আহ্বায়ক বলেন, ‘খালেদা জিয়ার আমলে অর্থ লুটপাটের রাজনীতি শুরু হয়েছে। বর্তমান আওয়ামী লীগ সরকারও তার চেয়ে বেশি অর্থ লুটপাট করছে। ১০ হাজার কোটি টাকার পদ্মা সেতু আজকে ৫০ হাজার কোটি টাকায় করার নামে যে উন্নয়ন চলছে, তা লুটপাটের রাজনীতি ছাড়া কিছু নয়। আমি মনে করি, দুটি দলের কারও হাতেই দেশ ও দেশের মানুষ নিরাপদ নয়। এ সরকার দেশের উন্নয়ন নিয়ে মিথ্যাচার করছে এবং কয়েক দিনের ব্যাংকের চিত্র দেখলেই তা বোঝা যায়।’
সভায় বাসদের কেন্দ্রীয় সাধারণ সম্পাদক খালেকুজ্জামান বলেন, আজ দুর্বৃত্তের হাতে রাজনীতি চলে এসেছে। নাগরিক ঐক্য চাঁদপুর জেলার আহ্বায়ক ফজলুল হক সরকারের সভাপতিত্বে সভায় আরও বক্তব্য দেন গণস্বাস্থ্য কেন্দ্রের প্রতিষ্ঠাতা জাফরউল্লাহ চৌধুরী, জেএসডির সাধারণ সম্পাদক আবদুল মালেক রতন, নাগরিক ঐক্যের সমন্বয়ক শহীদুল্লাহ কায়সার, গণফোরামের জেলা সভাপতি সেলিম আকবর, বাসদ নেতা শাহজাহান তালুকদার প্রমুখ।
