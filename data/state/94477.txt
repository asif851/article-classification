
চাঁপাইনবাবগঞ্জের রহনপুর পৌরসভার নবনির্বাচিত মেয়র ও বিএনপি নেতা তারিক আহমদ প্যারোলে মুক্ত হয়ে শপথ নিয়েছেন। আজ বৃহস্পতিবার সকালে রাজশাহী বিভাগীয় কমিশনারের কার্যালয়ে কমিশনার হেলাল উদ্দিন তাঁকে শপথ বাক্য পাঠ করান।
চাঁপাইনবাবগঞ্জের জেলা প্রশাসকের কার্যালয়ের স্থানীয় সরকার বিভাগের উপপরিচালক মোহাম্মদ তৌফিকুল ইসলাম বিষয়টি নিশ্চিত করেছেন। তিনি বলেন, হাইকোর্টের আদেশের পরিপ্রেক্ষিতে প্রয়োজনীয় ব্যবস্থা গ্রহণ করে কারাগার কর্তৃপক্ষ। চাঁপাইনবাবগঞ্জ জেলা কারাগার কর্তৃপক্ষের তত্ত্বাবধানেই তারিক আহমদকে রাজশাহী কারাগারে নিয়ে যাওয়া হয় এবং রাজশাহী কারা কর্তৃপক্ষ তাঁকে বিভাগীয় কমিশনারের কার্যালয়ে নিয়ে যায়। শপথ গ্রহণ শেষে আবারও কারাগারে ফিরিয়ে আনা হয় তাঁকে। গত ১৪ জানুয়ারি চাঁপাইনবাবগঞ্জের নবনির্বাচিত মেয়র ও কাউন্সিলররা শপথ গ্রহণ করেন। তিনি ওই দিন আদালতে আত্মসমর্পণ করলে আদালত জামিন না মঞ্জুর করে কারাগারে পাঠানোর নির্দেশ দেন। ফলে তিনি শপথ নিতে পারেননি। উল্লেখ্য, গত বছরের ৫ মার্চ অবরোধ চলাকালে গোমস্তাপুর উপজেলার নিমতলা-কাঁঠাল এলাকায় পণ্যবোঝাই ট্রাকে পেট্রল বোমা ছুড়ে মারে দুর্বৃত্তরা। এতে ট্রাকচালকের সহকারী সেলিম অগ্নিদগ্ধ হন। কয়েক দিন পর তাঁর মৃত্যু হয়। এ ঘটনায় হওয়া মামলার ১০ নম্বর আসামি তারিক আহমদ।
