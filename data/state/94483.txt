
টাঙ্গাইলের বাসাইল উপজেলায় পেট্রলপাম্পে দাঁড়িয়ে থাকা তেলবাহী একটি লরিকে একটি বাস ধাক্কা দিয়েছে। এতে ওই লরি, বাস ও পাশে থাকা একটি কাভার্ডভ্যান আগুনে পুড়ে গেছে।আজ মঙ্গলবার সকাল আটটার দিকে আগুন লাগে। ফায়ার সার্ভিসের একাধিক ইউনিট কয়েক ঘণ্টার চেষ্টায় বেলা ১১টার দিকে আগুন নেভায়।আগুন লাগার পর ঢাকা-টাঙ্গাইল মহাসড়কে যান চলাচল বন্ধ হয়ে যায়। আগুন নেভানোর পর যান চলাচল শুরু হয়।প্রত্যক্ষদর্শীদের ভাষ্য, উপজেলার গোল্লা নামক স্থানে ঢাকা-টাঙ্গাইল মহাসড়কের পাশে নাহিদ ফিলিং স্টেশনে তেলবাহী একটি লরি তেল নামানোর জন্য দাঁড়িয়েছিল। সকাল আটটার দিকে উত্তরাঞ্চল থেকে আসা ঢাকাগামী একটি বাসের চালক নিয়ন্ত্রণ হারান। ফিলিং স্টেশনের তেল সরবরাহের যন্ত্র ভেঙে বাসটি তেলবাহী লরির সঙ্গে গিয়ে ধাক্কা খেলে আগুনের সূত্রপাত ঘটে। ওই আগুন বাস, লরি ও পাশে থাকা একটি কাভার্ডভ্যানে ছড়িয়ে পড়ে। এলাকাবাসী প্রথমে আগুন নেভানোর চেষ্টা করেন। পরে ঘটনাস্থলে ফায়ার সার্ভিসের সদস্যরা আসেন। এ ঘটনার পর ঢাকা-টাঙ্গাইল মহাসড়কে যান চলাচল বন্ধ হয়ে যায়।টাঙ্গাইল ফায়ার সার্ভিসের সহকারী পরিচালক সৈয়দ আবু জাফর প্রথম আলোকে বলেন, আগুন নেভাতে ছয়টি ইউনিট কাজ করেছে।ফিলিং স্টেশনটির ব্যবস্থাপক সাজ্জাদ হোসেনের ভাষ্য, আগুনে প্রায় দেড় কোটি টাকার সমমূল্যের ক্ষতি হয়েছে।
