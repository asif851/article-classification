
ভিকারুননিসা নূন স্কুল অ্যান্ড কলেজে প্রথম শ্রেণিতে ভর্তির আবেদন ফরম বিতরণ ও পূরণের কাজ শুরু হয়েছে আজ সোমবার। এবার আবেদন ফরম পূরণ করতে হবে অনলাইনে। ১৪ নভেম্বর রাত ১১টা ৫৯ মিনিট পর্যন্ত ফরম সংগ্রহ ও পূরণ করা যাবে।
কলেজের অধ্যক্ষ মঞ্জুআরা বেগম প্রথম আলোকে বলেন, প্রথম দিন (আজ সন্ধ্যা সাতটা পর্যন্ত) প্রায় এক হাজার ৩০০ ফরম বিক্রি হয়েছে। এবার ফরমের দাম ২০০ টাকা, যা আবেদন ফরম পূরণের পর বিকাশের মাধ্যমে টাকা দিতে হবে।
অধ্যক্ষ জানান, অনলাইনে পূরণ করা ফরমের প্রিন্ট কপি এবং সেই সঙ্গে পাওয়া প্রবেশপত্রের সঙ্গে প্রয়োজনীয় কাগজপত্র ১৭ ও ১৮ নভেম্বর জমা দিতে হবে। এটি করা হবে যাচাইয়ের জন্য। এ বিষয়ে বিস্তারিত তথ্য ১৬ নভেম্বর প্রতিষ্ঠানের ওয়েবসাইট ও সব শাখার নোটিশ বোর্ডে দেওয়া হবে।
এবারও ভর্তির জন্য ছাত্রী বাছাই হবে লটারিতে। লটারির তারিখ পরে জানানো হবে বলে জানান অধ্যক্ষ। তবে ডিসেম্বরের শেষ দিকে লটারি হবে বলে জানান তিনি।
