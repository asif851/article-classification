
প্রধানমন্ত্রী শেখ হাসিনার নেতৃত্বে বাংলাদেশ অদম্য গতিতে এগিয়ে যাচ্ছে বলে মন্তব্য করেছেন বাংলাদেশ আওয়ামী লীগের প্রচার সম্পাদক হাছান মাহমুদ। তিনি বলেন, যে পশ্চিমারা এক সময় বাংলাদেশকে তলাবিহীন ঝুড়ির দেশ বলতো, তারাই এখন বাংলাদেশের অভূতপূর্ব সাফল্যে বিস্মিত। বাংলাদেশ এখন উপচে পড়া ঝুড়ির দেশ।গত সোমবার প্যারিসে ফ্রান্স আওয়ামী লীগ আয়োজিত শহীদ বুদ্ধিজীবী দিবস এবং বাংলাদেশ ও ফ্রান্সে সন্ত্রাসী কর্মকাণ্ডের প্রতিবাদে আয়োজিত এক সমাবেশ ও আলোচনা সভায় হাছান মাহমুদ এ মন্তব্য করেন।সরকারের বিভিন্ন সাফল্যের কথা উল্লেখ করে হাছান মাহমুদ বলেন, বাংলাদেশ এখন উন্নয়নের রোল মডেল। আওয়ামী লীগ সরকার দেশের মানুষের ভাগ্যোন্নয়নে নিরলসভাবে কাজ করে যাচ্ছে। নিজেদের চাহিদা মিটিয়ে বাংলাদেশ এখন খাদ্য রপ্তানি করছে। বাংলাদেশ এখন উপচে পড়া ঝুড়ির দেশ।বিএনপি যুদ্ধাপরাধী জামায়াতকে সঙ্গে নিয়ে সরকার ও দেশের বিরুদ্ধে ষড়যন্ত্রে লিপ্ত—এমন অভিযোগ করে সাবেক এই মন্ত্রী বলেন, তারা সরকারের অগ্রযাত্রাকে বাধাগ্রস্ত ও বিদেশের মাটিতে সরকারের ভাবমূর্তি ম্লান করতে চাইছে।হাছান মাহমুদ বলেন, ফ্রান্সের সন্ত্রাসী কর্মকাণ্ড ও বাংলাদেশের সন্ত্রাসী কর্মকাণ্ড ভিন্ন কোনো ঘটনা নয়। আন্তর্জাতিক সন্ত্রাসবাদ ও জঙ্গিবাদের অংশ হিসেবে দেশে-বিদেশে এসব ঘটনা হচ্ছে। আমাদের ঐক্যবদ্ধভাবে সন্ত্রাসবাদের বিরুদ্ধে রুখে দাঁড়াতে হবে।ফ্রান্স আওয়ামী লীগের সভাপতি বেনজির আহমেদের সভাপতিত্বে সভায় বক্তব্য দেন সাংসদ জাহিদ আহসান রাসেল, আব্দুল ওয়াদুদ দারা, টিপু সুলতান, গোলাম রাব্বানীসহ ফ্রান্স ও ইউরোপিয়ান আওয়ামী লীগের নেতৃবৃন্দ।
সভায় বাংলাদেশ ও ফ্রান্সে সন্ত্রাসী হামলায় নিহতদের স্মরণে এক মিনিট নীরবতা পালন করা হয়। বিজ্ঞপ্তি
