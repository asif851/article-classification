
বাগেরহাটের ফকিরহাট উপজেলায় বোমা বিস্ফোরণে সুমন শেখ (২২) নামের এক যুবক নিহত হয়েছেন। তিনি ছাত্রদলের কর্মী বলে জানিয়েছে পুলিশ।
আজ সোমবার দুপুরে ফকিরহাট সদর ইউনিয়নের আট্টাকী গ্রামের ঘোষপাড়ায় সুমনের বাড়িতে এ ঘটনা ঘটে।ফকিরহাট থানার ভারপ্রাপ্ত কর্মকর্তা (ওসি) বজলুর রহমান জানান, আজ বেলা তিনটার দিকে আট্টাকী গ্রামে সুমনের বাড়িতে বিকট শব্দে একটি বোমা বিস্ফোরিত হয়। বিস্ফোরণের শব্দ শুনে এলাকার লোকজন ও সুমনের পরিবারের সদস্যরা বাড়ির উঠানে একটি খড়ের গাদার পাশ থেকে সুমনকে ক্ষতবিক্ষত অবস্থায় উদ্ধার করেন। পরে খুলনা মেডিকেল কলেজ হাসপাতালে নেওয়ার পথে সুমনের মৃত্যু হয়। সুমন স্থানীয় ছাত্রদল কর্মী।ওসি বলেন, বোমা তৈরি করতে গিয়ে, নাকি বহন করতে গিয়ে এ ঘটনা ঘটেছে, তা পুলিশ খতিয়ে দেখছে। সুমনের লাশ খুলনা মেডিকেল কলেজ হাসপাতালে রয়েছে। আজ সন্ধ্যা সাতটা পর্যন্ত থানায় কোনো মামলা হয়নি। আগামীকাল লাশের ময়নাতদন্ত হতে পারে।
