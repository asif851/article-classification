
দ্বিতীয় স্প্যান বসানোর মধ্য দিয়ে দৃশ্যমান হলো পদ্মা সেতুর ৩০০ মিটার অংশ। আজ রোববার বেলা সাড়ে ১১টার দিকে ভাসমান ক্রেন স্প্যানটিকে পিলারের ওপরে তোলে। সেতু বিভাগের (মূল সেতু) সহকারী প্রকৌশলী হুমায়ুন কবীর স্প্যান বসানোর তথ্য নিশ্চিত করেছেন প্রথম আলোকে।
সংশ্লিষ্ট সূত্রে জানা গেছে, জাজিরা প্রান্তে ৩৮ ও ৩৯ নম্বর খুঁটির ওপর ১৫০ মিটার দীর্ঘ এই স্প্যান বসানো হলো। আজ সকাল ছয়টা থেকে স্প্যানটি পিলারে বসানোর কাজ শুরু করা হয়। পিলারে তোলার পর স্প্যান সংযুক্ত করার কাজ শুরু হয়।
২০ জানুয়ারি বিকেলে মাওয়া কন্সট্রাকশন ইয়ার্ড থেকে এই স্প্যান নিয়ে ৩ হাজার ৮০০ টন ওজনের ক্রেনটি জাজিরা প্রান্তের দিকে রওনা দেয়। শক্তিশালী ক্রেনটি দিয়েই খুঁটির ওপর স্প্যানটি বসানো হয়েছে। স্প্যান নিয়ে ক্রেনটির জাজিরা প্রান্তে খুঁটির কাছে পৌঁছাতে তিন দিন সময় লাগার কথা। কিন্তু ঘন কুয়াশা, পদ্মা নদীতে সেতু নির্মাণকাজে ভারী যন্ত্রাংশ থাকা এবং নাব্যতার সংকট থাকায় ক্রেনটি জাজিরা প্রান্তে পৌঁছাতে আট দিন সময় লাগে। গতকাল শনিবার দিনভর স্প্যান বসানোর কাজ করা হয়। তবে কাল আনুষঙ্গিক কাজ শেষ করতে বিকেল হয়ে যাওয়ায় স্প্যান বসানোর কাজ বন্ধ রাখা হয়।
