
ব্রাহ্মণবাড়িয়ার বাঞ্ছারামপুর উপজেলা কমপ্লেক্সের নির্মাণাধীন ভবনে নিম্নমানের রড ব্যবহার করার অভিযোগে কাজ বন্ধ করে দিয়েছে কর্তৃপক্ষ। এ ঘটনায় সম্প্রতি স্থানীয় সরকার প্রকৌশল অধিদপ্তরের উপজেলা কমপ্লেক্স নির্মাণ প্রকল্পের পরিচালক আওলাদ হোসেন উপজেলা প্রকৌশলী এ বি এম খোরশেদ আলমকে কারণ দর্শানোর চিঠি দিয়েছেন।
প্রকল্প পরিচালক আওলাদ হোসেন জানান, নির্মাণকাজে কিছু সমস্যা হয়েছে। কী কারণে সমস্যা হলো, তা জানতে চেয়ে উপজেলা প্রকৌশলীকে চিঠি দেওয়া হয়েছে। ঠিকাদারকে কাজ বন্ধ রাখতে নির্দেশ দেওয়া হয়েছে। স্থানীয় সরকার প্রকৌশল অধিদপ্তরের (এলজিইডি) বাঞ্ছারামপুর কার্যালয় সূত্রে জানা গেছে, ব্রাহ্মণবাড়িয়ার তুসি অ্যান্ড হাজী আলী আকবর নামের ঠিকাদারি প্রতিষ্ঠান উপজেলার নতুন কমপ্লেক্সের তিনতলা ভবনের নির্মাণকাজ পায়। ২০১২ সালের ১৪ মার্চ কাজ শুরু হয়। এক বছরের মধ্যে কাজ শেষ করার কথা ছিল। দরপত্রে এই ভবনের নির্মাণকাজে ৬০ গ্রেডের রড ব্যবহার করার নির্দেশনা রয়েছে। খোঁজ নিয়ে জানা গেছে, গত এপ্রিলে প্রকল্প পরিচালকের মনোনীত এক প্রকৌশলী নির্মাণাধীন কমপ্লেক্স পরিদর্শন করেন। ওই সময় নির্মাণকাজে ৬০ গ্রেডের স্থলে ৪০ গ্রেডের রড ব্যবহারের বিষয়টি তাঁর নজরে আসে। এরপর ওই ঠিকাদারি প্রতিষ্ঠানকে নির্মাণকাজ বন্ধ করার নির্দেশ দেয় কর্তৃপক্ষ। ঠিকাদারি প্রতিষ্ঠানের মালিক বেনজির আলম বলেন, ‘কাজ করেছি অনেক। কিন্তু বিল না পাওয়ায় তাড়াতাড়ি কাজ করতে গিয়ে ৬০ গ্রেডের স্থলে ৪০ গ্রেডের রড ব্যবহার করেছিলাম। পরে প্রকৌশলী বলার পর রড বদল করে ৬০ গ্রেডের দিয়েছি।’ উপজেলা প্রকৌশলী এ বি এম খোরশেদ আলম বলেন, ‘নতুন ভবনের নির্মাণকাজে সামান্য ত্রুটি ধরা পড়েছে। ওই ত্রুটি ঠিক করতে চিঠি দেওয়া হয়েছে। আমি চিঠির জবাব দিয়েছি।’ এলজিইডির ব্রাহ্মণবাড়িয়া কার্যালয়ের নির্বাহী প্রকৌশলী ওয়াহিদুজ্জামান বলেন, ‘ভবন তৈরিতে সমস্যা হয়েছে শুনেছি। তবে কী সমস্যা হয়েছে, তা জানি না।’
