
ভারতের প্রধানমন্ত্রী নরেন্দ্র মোদি বলেছেন, বাংলাদেশের সঙ্গে স্থলসীমান্ত চুক্তির বিষয়টি এগিয়ে নেবে তাঁর সরকার। তবে তিনি মন্তব্য করেছেন, ‘বাংলাদেশ থেকে যাওয়া অবৈধ অভিবাসী’ সমস্যার স্থায়ী সমাধানের লক্ষ্যেই তা করা হবে।ভারতের আসাম রাজ্যের গোয়াহাটিতে গতকাল রোববার সমাবেশের আয়োজন করে মোদির দল ভারতীয় জনতা পার্টি (বিজেপি)। সেখানকার ইন্দিরা গান্ধী স্টেডিয়ামে ওই সমাবেশে দেওয়া ভাষণে মোদি বলেন, ‘আসামের সমস্যা কী আমি জানি। আপনাদের সবাইকে আমি নিশ্চয়তা দিচ্ছি, আসামের নিরাপত্তা নিয়ে কোনো ছাড় দেওয়া হবে না। স্থায়ী সমাধানের লক্ষ্যে ভূমি বিনিয়মও করা হবে।’ খবর রয়টার্স, ইন্ডিয়া টুডে ও জিনিউজের। এ ক্ষেত্রে আসামের হারানোর কিছু নেই উল্লেখ করে মোদি আরও বলেন, ‘ভূমি বিনিময় নিয়ে আসামের মানুষের অনুভূতি আমি জানি। আপনাদের আমি আশ্বস্ত করছি, দেশের এবং আসামের স্বার্থের বিষয়টি বিবেচনায় রেখেই আমরা অগ্রসর হব। তাৎক্ষণিকভাবে মনে হতে পারে আসাম ক্ষতিগ্রস্ত হলো, কিন্তু দীর্ঘ মেয়াদে আসাম লাভবান হবে।’প্রধানমন্ত্রী হওয়ার আগে গত মে মাসে নির্বাচনী সমাবেশের ভাষণে মোদি বহুবার ভারতে বসবাসকারী ‘অবৈধ বাংলাদেশিদের’ তল্পিতল্পা নিয়ে প্রস্তুত থাকতে বলেছিলেন। তাঁর ওই বক্তব্যের তীব্র প্রতিক্রিয়া সৃষ্টি হয়েছিল বাংলাদেশে।গতকালের ভাষণে মোদি বলেন, ‘আমি এমন একটি চুক্তি করব যার মাধ্যমে বাংলাদেশিদের আসামে ঢোকার এবং আসামকে ধ্বংস করার সব পথ বন্ধ হয়ে যাবে। এটা নিশ্চিত করতে এমনকি ভূমি বিনিময় চুক্তিও করা হবে।’গত বুধবার নেপালের রাজধানী কাঠমান্ডুতে সার্ক শীর্ষ সম্মেলনের ফাঁকে নরেন্দ্র মোদির সঙ্গে বৈঠক করেন প্রধানমন্ত্রী শেখ হাসিনা। এ সময় মোদি জানান, স্থলসীমান্ত চুক্তি ও তিস্তা পানি বণ্টন চুক্তির দ্রুত সমাধানে তিনি জোর প্রচেষ্টা চালাচ্ছেন। এ বিষয়ে ভারতে মতৈক্য তৈরি হচ্ছে উল্লেখ করে এ ইস্যুগুলো সমাধানে আশাবাদ ব্যক্ত করেন ভারতের প্রধানমন্ত্রী।মোদি বলেন, স্থলসীমান্ত চুক্তির বিষয়ে অচিরেই একটি প্রতিবেদন পেশ করা হবে ও এটি গৃহীত হবে। তিস্তার পানি বণ্টন চুক্তির বিষয়ে তিনি বলেন, এ বিষয়টির সমাধানেও আলোচনা চলছে।নয়াদিল্লির কূটনৈতিক সূত্র জানায়, স্থলসীমান্ত চুক্তিটি ভারতের পার্লামেন্টে অনুমোদনের পর বাংলাদেশ সফর করবেন নরেন্দ্র মোদি। চুক্তিটি অনুমোদনের জন্য রাজ্যসভার শীতকালীন অধিবেশনে ভারতীয় সংবিধান সংশোধনী বিলটি পাসের উদ্যোগ চলছে। চলতি মাসের মধ্যে বিলটি পাস হওয়ার কথা।২০১১ সালের সেপ্টেম্বরে ভারতের তৎকালীন প্রধানমন্ত্রী মনমোহন সিংয়ের ঢাকা সফরের সময় দুই দেশের মধ্যে স্থলসীমান্ত চুক্তি পাস হয়। তবে পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের আপত্তির কারণে তিস্তার পানি বন্টন চুক্তির উদ্যোগটি ভেস্তে যায়।
