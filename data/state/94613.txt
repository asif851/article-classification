
চট্টগ্রামে কুকুর লেলিয়ে দিয়ে মেধাবী ছাত্র হিমাদ্রী মজুমদার হত্যা মামলার বাদীকে আসামিপক্ষের আইনজীবীর জেরা অব্যাহত রয়েছে।গতকাল বুধবার বিকেলে চট্টগ্রাম মহানগর দায়রা জজ এস এম মজিবুর রহমানের আদালতে মামলার বাদী নিহতের মামা প্রকাশ দাশ অসিতকে জেরা করা হয়। পরে আদালত আগামী ৪ মার্চ পর্যন্ত জেরা মুলতবি ঘোষণা করেন।১৮ ফেব্রুয়ারি বাদী তাঁর সাক্ষ্যে উল্লেখ করেন, এলাকায় মাদকের বিরুদ্ধে প্রতিবাদ করায় হিমাদ্রী মজুমদারকে কুকুর লেলিয়ে আসামিরা হত্যা করে।চট্টগ্রাম মহানগর পিপি কামাল উদ্দিন আহামঞ্চদ প্রথম আলোকে বলেন, ‘বাদীকে আসামি জাহিদুল ইসলাম শাওনের আইনজীবীর জেরা অব্যাহত আছে। বাদী নিহতের আপন মামা নয়। কেন বাদী হলেন। আসামি এ হত্যাকাণ্ডের সঙ্গে জড়িত নন। এসব প্রশ্ন করেন আসামির আইনজীবী। উত্তরে বাদী “হ্যাঁ” এবং “না” জবাব দেন।’ হিমাদ্রীর বাবা প্রবীর মজুমদার বলেন, ‘দুই দিন ধরে অহেতুক প্রশ্ন করে জেরা করছেন আসামির আইনজীবী।’তবে আসামিপক্ষের আইনজীবীরা বলছেন, ষড়যন্ত্রমূলকভাবে আসামিদের মামলায় জড়ানো হয়েছে। বাদীর সাক্ষ্য উঠে আসা তথ্যগুলো যাচাই করতে জেরা করা হচ্ছে।২০১২ সালের ২৭ এপ্রিল নগরের পাঁচলাইশ এলাকায় হিমাদ্রীর ওপর কুকুর লেলিয়ে দেওয়া হয়। ২৬ দিন পর ২৩ মে ঢাকার একটি হাসপাতালে মারা যান তিনি।এ ঘটনায় থানায় মামলা দায়ের করা হলে পুলিশ গত ৩০ সেপ্টেম্বর পাঁচজনের বিরুদ্ধে অভিযোগপত্র দাখিল করেন। ৩ ফেব্রুয়ারি প্রধান আসামি শাহ সেলিম ওরফে টিপু, জুনায়েদ রিয়াদ, জাহিদুল ইসলাম ওরফে শাওন, শাহাদাত হোসাইন ও মাহাবুব আলী খান ওরফে ড্যানির বিরুদ্ধে অভিযোগ গঠন করেন আদালত। এঁদের মধ্যে শাহ সেলিম ও শাহাদাত হোসাইন ছাড়া অন্যরা পলাতক রয়েছেন।
