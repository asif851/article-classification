
জাতীয় পার্টির (জাপা) চেয়ারম্যান এইচ এম এরশাদ বলেছেন, বিএনপিকে বাধ্য হয়ে আগামী জাতীয় নির্বাচনে আসতে হবে। বিএনপির সাংগঠনিক শক্তি অনেক দুর্বল হয়ে গেছে। তাই ওই নির্বাচনে বিএনপির ওপরে জাপা থাকবে বলে তাঁর আশা।আজ বৃহস্পতিবার রাজধানীর গুলশানের একটি মিলনায়তনে ‘মিট দ্য প্রেস’ অনুষ্ঠানে এরশাদ এসব কথা বলেন। আগামী ১ জানুয়ারি দলের ৩১তম প্রতিষ্ঠাবার্ষিকীতে রাজধানীর সোহরাওয়ার্দী উদ্যানে জাপার মহাসমাবেশ উপলক্ষে সাংবাদিকদের মুখোমুখি হন তিনি।এরশাদ বলেন, তাঁর দল সংবিধান অনুসারে জাতীয় নির্বাচন চায়। সে অনুযায়ী বর্তমান সরকারের অধীনেই নির্বাচন হবে। এর কোনো বিকল্প নেই। নারায়ণগঞ্জ সিটি করপোরেশনের মতো জাতীয় নির্বাচন সুষ্ঠু হবে বলে আশা জাপা চেয়ারম্যানের।
এরশাদ বলেন, আগামী জাতীয় সংসদ নির্বাচনে জাপা ৩০০ আসনেই প্রার্থী দেবে। সেই লক্ষ্যে প্রার্থী সংগ্রহ করা হচ্ছে।
বিএনপি জাতীয় নির্বাচনে এলে জাপা কী করবে—এমন প্রশ্নে এরশাদ বলেন, ‘আমরা যতবারই এককভাবে নির্বাচন করেছি, প্রত্যেকবারই ভালো করেছি। বরং জোটে গিয়ে ক্ষতিগ্রস্ত হয়েছি।’
জাপা চেয়ারম্যান বলেন, বিএনপি নির্বাচনে যাবে কি না, তা তিনি জানেন না। তবে বাধ্য হয়ে তাদের নির্বাচনে আসতে হবে।
বিএনপির সাংগঠনিক শক্তি অনেক দুর্বল হয়ে গেছে বলে মনে করছেন এরশাদ। এই প্রসঙ্গ টেনে তিনি বলেন, আগামী জাতীয় নির্বাচনে তাঁর দল বিএনপির ওপরে থাকবে বলে আশা করছেন তিনি।
গতকাল বুধবার অনুষ্ঠিত জেলা পরিষদ নির্বাচন সম্পর্কে জাপা চেয়ারম্যান বলেন, এটি জনগণের নির্বাচন ছিল না। এই নির্বাচনের সব ভোটার ছিল সরকারি দলের। তাই এই নির্বাচনে জাপা যায়নি।
‘মিট দ্য প্রেস’ অনুষ্ঠানে উপস্থিত ছিলেন জাপার কো-চেয়ারম্যান জি এম কাদের, মহাসচিব এ বি এম রুহুল আমিন হাওলাদার, সভাপতিমণ্ডলীর সদস্য সুনীল শুভ রায় প্রমুখ।
আরও পড়ুন:বিপুল ব্যয়ে বড় সমাবেশের প্রস্তুতি জাপার
