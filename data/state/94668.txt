
দেশের সব রাজনৈতিক দল, বিত্তবান ব্যক্তি ও বেসরকারি সংস্থাগুলোকে বন্যাদুর্গত মানুষের পাশে দাঁড়ানোর আহ্বান জানিয়েছেন দুর্যোগ ব্যবস্থাপনা ও ত্রাণমন্ত্রী মোফাজ্জল হোসেন চৌধুরী মায়া। তিনি দেশের রাজনৈতিক দলগুলোর সমালোচনা করে বলেছেন, ‘তারা অন্য কাজে ব্যস্ত বেশি। বন্যাদুর্গত মানুষের পাশে তো তাদের দেখতে পাচ্ছি না।’আজ শনিবার বেলা সাড়ে ১১টার দিকে দুর্যোগ ব্যবস্থাপনা অধিদপ্তর মিলনায়তনে এক সংবাদ সম্মেলনে মায়া এসব কথা বলেন। এতে চলমান বন্যা পরিস্থিতি নিয়ে আলোচনা করা হয়।সংবাদ সম্মেলনে মন্ত্রী জানান, দেশের ১৬টি জেলায় ৫৯টি উপজেলার প্রায় ১৫ লাখ মানুষ বন্যায় ক্ষতিগ্রস্ত হয়েছে। ৯ হাজার ৩১৪টি ঘরবাড়ি পুরোপুরি ক্ষতিগ্রস্ত ও ১২ হাজার ৩৭১টি আংশিকভাবে ক্ষতিগ্রস্ত হয়েছে। এর মধ্যে ৬৯টি আশ্রয়কেন্দ্রে ৭ হাজার ৩৭৫ জনকে আশ্রয় দেওয়া হয়েছে। তাদের পর্যাপ্ত ত্রাণ দেওয়া হয়েছে। তাদের চিকিৎসায় ৩৪৬টি মেডিকেল টিম কাজ করছে।সংবাদ সম্মেলনে দেওয়া বন্যা পরিস্থিতি-বিষয়ক প্রতিবেদনে জানানো হয়, এ পর্যন্ত বন্যায় ১৪ জন মারা গেছে। এর মধ্যে জামালপুরে সর্বোচ্চ সাতজন মারা গেছে।সংবাদ সম্মেলনে বন্যাদুর্গত ব্যক্তিদের মধ্যে যথেষ্ট ত্রাণ যাচ্ছে না—এমন অভিযোগ তোলেন সাংবাদিকেরা। আগস্টের দ্বিতীয় সপ্তাহে আরও বড় ধরনের বন্যার পূর্বাভাস সম্পর্কে মন্ত্রণালয়ের প্রস্তুতি জানতে চান তাঁরা। দুর্যোগ ও ত্রাণ মন্ত্রণালয়ের সচিব শাহ কামাল বলেন, অধিদপ্তরের কাছে যথেষ্ট পরিমাণে ত্রাণ মজুত রয়েছে। বন্যাদুর্গত এলাকাগুলোতে ত্রাণ ও নগদ অর্থ পৌঁছে দেওয়া হয়েছে। এ পরিস্থিতি মোকাবিলায় সর্বোত্তম প্রস্তুতি রয়েছে।
