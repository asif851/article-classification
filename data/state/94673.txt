
নারায়ণগঞ্জে সাতজনকে অপহরণ করে খুনের ঘটনায় গঠিত তদন্ত কমিটিসহ সংশ্লিষ্ট পক্ষগুলো অগ্রগতি প্রতিবেদন জমা দিয়েছে।
আজ বুধবার বেলা সোয়া দুইটার দিকে সংশ্লিষ্টদের পক্ষে তাঁদের প্রতিনিধিরা অ্যাটর্নি জেনারেল কার্যালয়ে আইন কর্মকর্তার কাছে এসব প্রতিবেদন জমা দেন বলে সূত্র জানায়। তবে প্রতিবেদনে কী আছে, বিস্তারিত জানা যায়নি।
সূত্র জানায়, আজ জনপ্রশাসন মন্ত্রণালয়ের সচিব, স্বরাষ্ট্রসচিব, পুলিশের মহাপরিদর্শক, র‌্যাবের মহাপরিচালক, পুলিশের অপরাধ তদন্ত বিভাগের পক্ষে তাঁদের প্রতিনিধিরা আদালতের নির্দেশ অনুসারে সংশ্লিষ্ট ডেপুটি অ্যাটর্নি জেনারেলের কাছে অগ্রগতি প্রতিবেদন জমা দেন।
এ ছাড়া আদালতের নির্দেশ অনুসারে ঘটনা তদন্তে গঠিত সাত সদস্যের কমিটির পক্ষ থেকে একটি প্রতিবেদন জমা দেওয়া হয়েছে।
কমিটির সদস্য ও আইন মন্ত্রণালয়ের উপসচিব মিজানুর রহমান খান প্রথম আলোকে বলেন, প্রতিবেদন জমা দেওয়া হয়েছে। তদন্তের অগ্রগতি সন্তোষজনক। তদন্ত শেষ করতে সময় প্রয়োজন। তাই চার সপ্তাহ সময় চাওয়া হয়েছে।
৫ মে বিচারপতি রেজাউল হকও বিচারপতি গোবিন্দ চন্দ্র ঠাকুরের সমন্বয়ে গঠিত হাইকোর্ট বেঞ্চ নারায়ণগঞ্জে সাত খুনের ঘটনা নিয়ে প্রকাশিত প্রতিবেদন বিবেচনায় নিয়ে স্বতঃপ্রণোদিত রুল জারির পাশাপাশি অন্তর্বর্তীকালীন আদেশ দেন৷ এতে সাতজনকে অপহরণ ও হত্যার ঘটনায় প্রশাসন ও আইনশৃঙ্খলা রক্ষাকারী বাহিনীর সদস্যদের কোনো গাফিলতি আছে কি না, এটিসহ পুরো ঘটনা তদন্তে জনপ্রশাসন মন্ত্রণালয়ের একজন অতিরিক্ত সচিবের নেতৃত্বে সাত সদস্যের কমিটি গঠনের নির্দেশ দেওয়া হয়৷ এ ঘটনায় র‌্যাবের সম্পৃক্ততা আছে কি না, এ বিষয়ে বিভাগীয় তদন্ত করতে র্যাবের মহাপরিচালককে নির্দেশ দেওয়া হয়৷ এ ছাড়া এ ঘটনায় করা মামলা গোয়েন্দা বিভাগের (ডিবি) পাশাপাশি সিআইডিকে (অপরাধ তদন্ত বিভাগ) তদন্তের নির্দেশ দেওয়া হয়৷
ডেপুটি অ্যাটর্নি জেনারেল এ এস এম নাজমুল হক প্রথম আলোকে বলেন, আদালত নির্দেশনার পাশাপাশি অগ্রগতি প্রতিবেদন দাখিল করতে বলেছিলেন। কাল ১৫ মে বিষয়টি কার্যতালিকায় আসার তারিখ ধার্য রয়েছে। আগামীকাল প্রতিবেদন আদালতে দাখিল করা হবে বলেও তিনি জানান।
