
ফেনীর সোনাগাজী সদর ইউনিয়নের চর খোন্দকার গ্রামের একটি মৎস্য খামার থেকে গত শুক্রবার রাতে বিপুল পরিমাণ মাছ লুট করে নিয়ে গেছে দুর্বৃত্তরা।খামারের প্রহরী সাহাব উদ্দিন অভিযোগ করেন, শুক্রবার দিবাগত রাত দুইটার দিকে যুবলীগের নেতা মো. ইস্কান্দারের নেতৃত্বে একদল অস্ত্রধারী দুর্বৃত্ত চর খোন্দকার গ্রামের বাসিন্দা প্রবাসী মোজাম্মেল হোসেনের মৎস্য খামারে হানা দেয়। তারা তাঁকেসহ খামারের অন্যদের জিম্মি করে জাল দিয়ে মাছ ধরে নিয়ে যায়। তিনি জানান, দুর্বৃত্তরা অন্তত পাঁচ লাখ টাকার মাছ লুটে নিয়ে গেছে। অভিযোগ ওঠা মো. ইস্কান্দার সোনাগাজী সদর ইউনিয়ন যুবলীগের সভাপতি। এ বিষয়ে বক্তব্য জানতে চেষ্টা করেও তাঁকে পাওয়া যায়নি।সোনাগাজী উপজেলা পরিষদের ভাইস চেয়ারম্যান ও উপজেলা যুবলীগের সভাপতি আজিজুল হক এবং উপজেলা যুবলীগের সাধারণ সম্পাদক নুরুল ইসলাম বলেন, অভিযোগ সত্য হলে ইস্কান্দারের বিরুদ্ধে সাংগঠনিকভাবে ব্যবস্থা নেওয়া হবে।সোনাগাজী থানার ওসি মো. নবীর হোসেন বলেন, খামারের মাছ লুটের বিষয়টি শুনেছেন তিনি। লিখিত অভিযোগ পেলে আইনগত ব্যবস্থা নেওয়া হবে।
