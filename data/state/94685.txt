
চিকিৎসকের পরামর্শে বিশ্রাম নিতে দুই সপ্তাহের জন্য ক্যাম্পাস ছেড়ে ঢাকায় গেছেন শাহজালাল বিজ্ঞান ও প্রযুক্তি বিশ্ববিদ্যালয়ের অধ্যাপক ও লেখক মুহম্মদ জাফর ইকবাল। আজ বৃহস্পতিবার দুপুরে তিনি বিশ্ববিদ্যালয়ের বাসভবন থেকে পুলিশি প্রহরায় ক্যাম্পাস ত্যাগ করেন।প্রত্যক্ষদর্শী ও ক্যাম্পাস সূত্রে জানা গেছে, বৃহস্পতিবার দুপুরে বিশ্ববিদ্যালয় ক্যাম্পাসের তাঁর বাসভবন থেকে ঢাকায় যাওয়ার উদ্দেশে বের হন। এ সময় তাঁর সঙ্গে ছিলেন স্ত্রী অধ্যাপক ইয়াসমিন হক ও মেয়ে ইয়েশিম ইকবাল। নিজের গাড়িতে করে পুলিশি পাহারায় সিলেট এম এ জি ওসমানী আন্তর্জাতিক বিমানবন্দরে পৌঁছান। বেলা দেড়টার দিকে বেসরকারি বিমান সংস্থা নভোএয়ারের একটি ফ্লাইটে তিনি সিলেট ছাড়েন।অধ্যাপক মুহম্মদ জাফর ইকবালের একান্ত সচিব (পিএস) মো. জয়নাল আবেদীন প্রথম আলোকে জানান, ‌‘চিকিৎসকের পরামর্শে স্যার দুই সপ্তাহের বিশ্রাম নিতে ক্যাম্পাস ছেড়ে ঢাকার বাসায় গেছেন।’
৩ মার্চ বিকেলে শাহজালাল বিজ্ঞান ও প্রযুক্তি বিশ্ববিদ্যালয়ের (শাবিপ্রবি) মুক্তমঞ্চে ‘সাস্ট ট্রিপল ই ফেস্টিভ্যাল ২০১৮’ অনুষ্ঠানে অধ্যাপক জাফর ইকবালকে ছুরিকাঘাত করে হত্যার চেষ্টা করেন ফয়জুর রহমান নামে এক যুবক। হামলায় আহত জাফর ইকবালকে প্রথমে সিলেট এম এ জি ওসমানী মেডিকেল কলেজ হাসপাতালে চিকিৎসা দেওয়া হয়। পরে প্রধানমন্ত্রী শেখ হাসিনার নির্দেশে তাঁকে সম্মিলিত সামরিক হাসপাতালে (সিএমএইচ) চিকিৎসা শেষে গত বুধবার দুপুরে বিশ্ববিদ্যালয় ক্যাম্পাসে ফেরেন। ওই দিন বিকেলে এ মুক্তমঞ্চেই উপস্থিত শিক্ষক-শিক্ষার্থী, কর্মকর্তা-কর্মচারীসহ উপস্থিত সবার উদ্দেশে বক্তব্য দেন তিনি।
 
