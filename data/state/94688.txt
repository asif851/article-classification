
একেবারে ঢিলেঢালাভাবে গতকাল রোববার ঢাকাসহ সারা দেশে ধর্মভিত্তিক ছোট কয়েকটি দল ও সংগঠনের মোর্চা সম্মিলিত ইসলামী দলসমূহের ডাকা হরতাল পালিত হয়েছে। সকাল-সন্ধ্যা এই হরতালের পক্ষে রাজধানী ঢাকার রাজপথে ছিল না কোনো মিছিল কিংবা সমাবেশ। জনজীবন ছিল অনেকটাই স্বাভাবিক।পবিত্র হজ ও মহানবী (সা.) এবং তাবলিগ জামাতকে কটাক্ষ করে বক্তব্য দেওয়ায় সাবেক মন্ত্রী আবদুল লতিফ সিদ্দিকীকে ইন্টারপোলের সাহায্যে গ্রেপ্তারের দাবিতে এই হরতাল ডাকা হয়েছিল।এই হরতালে নৈতিক সমর্থনকারী জামায়াতে ইসলামীরও কোনো তৎপরতা ছিল না। সকালে সংখ্যায় কম হলেও যাত্রীবাহী বাস, সিএনজিচালিত অটোরিকশাসহ অন্যান্য যানবাহন চলাচল করে। সময়ের সঙ্গে সঙ্গে যানবাহনের সংখ্যা বৃদ্ধি পায়। তবে ব্যক্তিগত গাড়ি অন্যান্য দিনের চেয়ে কিছুটা কম চলাচল করে। রাজধানীর বিপণিবিতানগুলো খোলা ছিল। হরতালে আইনশৃঙ্খলা নিয়ন্ত্রণে সহায়তার জন্য গত শনিবার সন্ধ্যায় রাজধানীতে আধা সামরিক বাহিনী বর্ডার গার্ড বাংলাদেশের (বিজিবি) সদস্যদের নামানো হয়। যেকোনো অপ্রীতিকর ঘটনা মোকাবিলায় আইনশৃঙ্খলা রক্ষাকারী বাহিনীর সদস্যরা সতর্ক প্রহরায় ছিলেন। ঢাকা সড়ক পরিবহন সমিতির সিদ্ধান্ত অনুযায়ী, হরতালে ঢাকা শহর ও এর আশপাশের জেলাগুলোতে বাস-মিনিবাস চলাচল করে। তবে গাবতলী, মহাখালী, সায়েদাবাদ বাস টার্মিনাল থেকে সকালে দূরপাল্লার বাসগুলো ঢাকা ছেড়ে যায়নি।এদিকে রাজধানীর বিভিন্ন অংশে হরতালবিরোধী মিছিল ও সমাবেশ করে আওয়ামী লীগ ও এর সহযোগী সংগঠনগুলো। বেলা ১১টায় আওয়ামী লীগের কেন্দ্রীয় কার্যালয়ের সামনে হরতালবিরোধী পথসভা করেছে ঢাকা মহানগর আওয়ামী লীগ। এরপর বেলা সাড়ে ১১টায় একই স্থানে হরতালবিরোধী বিক্ষোভ সমাবেশ করে ঢাকা মহানগর দক্ষিণ যুবলীগ। সংগঠনটির ভারপ্রাপ্ত সভাপতি মাইনুদ্দিনের সভাপতিত্বে ওই সভায় বক্তব্য দেন যুবলীগ চেয়ারম্যান ওমর ফারুক চৌধুরী, সাধারণ সম্পাদক হারুনুর রশীদ প্রমুখ। এ ছাড়া বঙ্গবন্ধু অ্যাভিনিউয়ে হরতালবিরোধী সমাবেশ করেছে স্বেচ্ছাসেবক লীগ। সকাল ১০টায় বঙ্গবন্ধু অ্যাভিনিউয়ে হরতালবিরোধী মিছিল করেছে সম্মিলিত মুক্তিযোদ্ধা ফ্রন্ট। একই স্থানে মানববন্ধন ও সমাবেশ করেছে সম্মিলিত আওয়ামী সমর্থক জোটের ২৩টি সংগঠন।
