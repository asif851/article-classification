
আইন, বিচার ও সংসদবিষয়ক মন্ত্রী আনিসুল হক বলেছেন, হাইকোর্ট বিভাগে বর্তমানে বিচারাধীন মামলার সংখ্যা ৩ লাখ ৯৯ হাজার ৩০৩টি। তিনি আজ বৃহস্পতিবার সংসদে সরকারি দলের সদস্য সেলিনা বেগমের এক প্রশ্নের জবাবে এ তথ্য জানান। 
আইনমন্ত্রী বলেন, ২০১৬ সালে ৩১ মার্চ পর্যন্ত হাইকোর্ট বিভাগে বিচারাধীন মামলার মধ্যে দেওয়ানি মামলা ৮৭ হাজার ৯৬৪টি, ফৌজদারি মামলা ২ লাখ ৪১ হাজার ১৫টি, রিট মামলা ৬৩ হাজার ২৫০টি এবং আদিম মামলা ৭ হাজার ৭৪টি। সরকারি দলের সদস্য মোহাম্মদ সুবিদ আলী ভূঁইয়ার অপর এক প্রশ্নের জবাবে আনিসুল হক বলেন, মামলার জট হ্রাসের লক্ষ্যে শূন্য পদে বিচারক নিয়োগ, পদ সৃজন, পদোন্নতি ও প্রশিক্ষণের ব্যবস্থা নেওয়া হয়েছে। এ ছাড়া দেওয়ানি কার্যবিধি সংশোধন করে আদালতের বাইরে বিরোধ নিষ্পত্তির ক্ষেত্রে বিকল্প বিরোধ নিষ্পত্তির ব্যবস্থা গ্রহণ করা হয়েছে। তিনি বলেন, বর্তমান সরকার দেশে আইনশৃঙ্খলা রক্ষা করার জন্য বিচারিক ব্যবস্থা দ্রুত ও সহজীকরণে আধুনিক তথ্য ও যোগাযোগপ্রযুক্তি কার্যক্রম গ্রহণ করেছে।
