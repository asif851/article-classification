
তথ্যমন্ত্রী হাসানুল হক ইনু বলেছেন, সরকারি গণমাধ্যম বাংলাদেশ টেলিভিশনেও (বিটিভি) ‘তেঁতুল হুজুর’ আছে। তেঁতুল হুজুররূপী এই কর্মকর্তাদের সঙ্গে নারী উপস্থাপকেরা হাসিমুখে কথা না বললে তাঁদের সংবাদ পড়তে দেওয়া হয় না বলে তিনি অভিযোগ পেয়েছেন।আজ বুধবার জগন্নাথ বিশ্ববিদ্যালয়ের কেন্দ্রীয় মিলনায়তনে ‘এমসিজে উত্সবে’ কর্মস্থলে নারীদের হয়রানির প্রসঙ্গে তথ্যমন্ত্রী এসব কথা বলেন। বিশ্ববিদ্যালয়ের গণযোগাযোগ ও সাংবাদিকতা বিভাগ এই উত্সবের আয়োজন করে।মন্ত্রী বলেন, কর্মস্থলে নারীরা যেন হয়রানির শিকার না হয়, সে বিষয়ে সরকার সচেতন রয়েছে। কর্মস্থলে নারীদের হয়রানি রোধে প্রথম আলোর ভূমিকার প্রশংসা করেন তিনি।নির্বাচন প্রসঙ্গে ইনু বলেন, ‘দেশের প্রধান দুই রাজনৈতিক দলের আলোচনার মাধ্যমেই জাতীয় নির্বাচন হবে। এতে সব দলের অংশগ্রহণ অবশ্যই থাকবে। তবে খালেদা জিয়া শুধু তত্ত্বাবধায়ক সরকারের কথাই বলছেন। কিন্তু জঙ্গি ও সন্ত্রাস দমনের বিষয়ে কথাই বলেন না তিনি।’তথ্যমন্ত্রী হাসানুল হক ইনু বলেছেন, তত্ত্বাবধায়ক সরকার কখনই দেশের সমস্যা সমাধান করে নাই। তারাই ক্ষমতা দখল করে দেশে হাজারো সমস্যা সৃষ্টি করে গেছে। বর্তমানেও তৃতীয় শক্তি নামে কিছু মানুষ ষড়যন্ত্র করছে।
বিশ্ববিদ্যালয়ের গণযোগাযোগ ও সাংবাদিকতা বিভাগের চেয়ারম্যান জুনায়েদ আহমেদের সভাপতিত্বে অনুষ্ঠানে উপাচার্য মীজানুর রহমান, ঢাকা বিশ্ববিদ্যালয়ের গণযোগাযোগ ও সাংবাদিকতা বিভাগের অধ্যাপক শাখাওয়াত আলী খান, লেখক ও সাংবাদিক আনিসুল হক প্রমুখ বক্তব্য দেন।
