
জীববৈচিত্র্য সংরক্ষণে সুন্দরবনের চারপাশে সীমানা পিলার ও বিধিনিষেধ আরোপ করে সাইন বোর্ড লাগানো হবে। আজ সোমবার সংসদের প্রশ্নোত্তরে এ কথা বলেছেন পরিবেশ ও বনমন্ত্রী আনোয়ার হোসেন।এস এম মোস্তফা রশিদীর এ–সম্পর্কিত প্রশ্নের জবাবে আনোয়ার হোসেন বলেন, সুন্দরবনের জীববৈচিত্র্য সংরক্ষণের জন্য ১৭৬ কোটি টাকা ব্যয়ে দুটি পৃথক প্রকল্প গ্রহণ করা হয়েছে। এ ছাড়া আরও দুটি প্রকল্প গ্রহণের কাজ প্রক্রিয়াধীন। ১৯৯৯ সালে সংরক্ষিত বনের বাইরের চারদিকে ১০ কিলোমিটার এলাকাকে পরিবেশগত সংকটাপন্ন এলাকা ঘোষণা করা হয়। ইতিমধ্যে গত ১৩ জানুয়ারি সুন্দরবনের মৌজাভিত্তিক প্রজ্ঞাপন জারি করা হয়েছে। অচিরেই সংশ্লিষ্ট অংশীজনদের নিয়ে সুন্দরবনের সীমানা পিলার ও সাইন বোর্ড লাগানো হবে।কাজী রোজীর প্রশ্নের জবাবে মন্ত্রী বলেন, সুন্দরবনের সুন্দরীগাছ রক্ষায় পদক্ষেপ গ্রহণ করা হয়েছে। অবৈধভাবে সুন্দরীগাছ যাতে কেউ কাটতে না পারে, সে ব্যবস্থা নেওয়া হয়েছে। নতুন চরাঞ্চল সুন্দরীগাছের বনায়নের জন্য উপযোগী নয়। সুন্দরীগাছ বেড়ে ওঠার পরিবেশ সুন্দরবনের সব জায়গায় নেই। পরিবেশ বিবেচনায় রেখে বন কর্তৃপক্ষ সুন্দরীগাছ বনায়ন করে যাচ্ছে।রাজাকারদের বিরুদ্ধে ঘৃণা প্রকাশে ঘৃণাস্তম্ভ হবে
হাবিবুর রহমান মোল্লার প্রশ্নের জবাবে মুক্তিযুদ্ধ বিষয়কমন্ত্রী আ ক ম মোজাম্মেল হক বলেন, প্রস্তাব পাওয়া গেলে স্বাধীনতাবিরোধী রাজাকার, আলবদর, আলশামসদের বিরুদ্ধে ঘৃণা প্রকাশের জন্য ঘৃণাস্তম্ভ তৈরি করা হবে।এম আবদুল লতিফের প্রশ্নের জবাবে বিমানমন্ত্রী রাশেদ খান মেনন বলেন, বাণিজ্যিক সুবিধা বিবেচনায় নিয়ে গুয়াংজু, মালে, টোকিও ও কলম্বোতে বিমানের সার্ভিস সম্প্রসারণ করা হবে।তাহজীব আলম সিদ্দিকীর প্রশ্নের জবাবে মন্ত্রী জানান, ২০১৪-১৫ অর্থবছরের প্রথম ছয় মাসের আপাতক হিসাব অনুযায়ী বিমান ২৪৫ দশমিক ১৬ কোটি টাকা মুনাফা অর্জন করছে।
