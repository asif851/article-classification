
শিক্ষামন্ত্রী নুরুল ইসলাম নাহিদ বলেছেন, ২০১৫ সালের প্রথম দিনে সারা দেশে প্রায় সাড়ে চার কোটি শিক্ষার্থীর হাতে পাঠ্যবই পৌঁছে দেওয়া হবে। এ জন্য এনসিটিবির সব কর্মকর্তা-কর্মচারীকে সর্বোচ্চ সতর্কতা ও দক্ষতা নিয়ে কাজ করতে হবে।আজ বুধবার জাতীয় শিক্ষাক্রম ও পাঠ্যপুস্তক বোর্ডের (এনসিটিবি) সভাকক্ষে ২০১৫ সালে পাঠ্যবই প্রদানের কর্মকাণ্ড পর্যালোচনা সভায় শিক্ষামন্ত্রী এ কথা বলেন। খবর বাসসের।এনসিটিবির চেয়ারম্যান আবুল কাশেমের সভাপতিত্বে অনুষ্ঠিত সভায় শিক্ষাসচিব মোহাম্মদ সাদিক, অতিরিক্ত সচিব সোহরাব হোসাইন, অতিরিক্ত সচিব এ এস মাহমুদ, সদস্য (পাঠ্যপুস্তক) নারায়ণ চন্দ্র পাল বক্তব্য দেন।শিক্ষামন্ত্রী বলেন, বাংলাদেশে গত কয়েক বছরে নীরব বিপ্লব ঘটেছে। মানুষের গড় আয়ু বেড়েছে, স্বাস্থ্য ভালো হচ্ছে, শিশুমৃত্যুর হার কমছে, মাতৃমৃত্যুর হার কমছে, মাথাপিছু আয় বাড়ছে। এখন গ্রামে গেলে কাউকে আর খালি পায়, খালি গায়ে দেখা যায় না। শহর-গ্রামের পার্থক্য কমে এসেছে। তিনি আরও বলেন, স্কুলে ভর্তির হার বেড়েছে, ঝরে পড়ার হার কমেছে। এসএসসি, এইচএসসি পরীক্ষায় পাসের হার বৃদ্ধি পেয়েছে। শিক্ষার অনেক সূচকই এখন ঊর্ধ্বমুখী। বছরের প্রথম দিন বিনা মূল্যে সব শিক্ষার্থীর হাতে বই পৌঁছে দেওয়া এ ক্ষেত্রে গুরুত্বপূর্ণ অবদান রাখছে।২০১৫ সালের ১ জানুয়ারি প্রাথমিক ও মাধ্যমিক স্তরের শিক্ষার্থীর মধ্যে বই বিতরণের প্রস্তুতি চলছে। এবার দেশের চার শতাধিক মুদ্রণ প্রতিষ্ঠান এসব বই ছাপানোর জন্য কাজ করছে। ৩০ নভেম্বরের মধ্যে সব বই উপজেলায় পাঠানো নিশ্চিত করা হবে।
