
সৌদি আরবে আজ বুধবার অগ্নিকাণ্ডের ঘটনায় ১১ জন অভিবাসী শ্রমিক মারা গেছেন। জানালাবিহীন একটি বাড়িতে ওই অগ্নিকাণ্ডের ঘটনায় ধোঁয়ায় শ্বাসরোধে তাঁরা মারা যান। হতাহত ব্যক্তিরা সবাই ভারত ও বাংলাদেশের নাগরিক। সৌদি কর্তৃপক্ষের বরাত দিয়ে গালফ নিউজের খবরে এ কথা জানানো হয়।
দেশটির দক্ষিণে নাজরান প্রদেশের ফায়ার সার্ভিস এক টুইট বার্তায় বলেছে, ‘ফায়ার সার্ভিসের সদস্যরা জানালাবিহীন এমন একটি ঘরের আগুন নিভিয়েছে, যেখানে বায়ু চলাচলের ব্যবস্থা নেই। এতে ১১ জন মারা গেছেন। আহত হয়েছে ছয়জন।’ টুইট বার্তায় বলা হয়, নিহত ব্যক্তিদের সবাই ভারত ও বাংলাদেশের।
২০১৫ সালে সর্বশেষ সৌদি আরব সরকারের পরিসংখ্যান অনুযায়ী, দেশটিতে নয় লাখ বিদেশি কাজ করেন। এঁদের বেশির ভাগই দক্ষিণ এশিয়ার।
