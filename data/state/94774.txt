
বিএনপির স্থায়ী কমিটির সদস্য মওদুদ আহমদ বলেছেন, ‘দলীয় প্রতীকে স্থানীয় সরকার নির্বাচনে ফাঁকা মাঠে গোল দেওয়ার প্রশ্নই আসে না। খুব সম্ভব আমরা নির্বাচনে যাব। বেগম জিয়া দেশে ফেরার পর দলীয় ফোরামে আলোচনা করে সিদ্ধান্ত নেওয়া হবে।’‘জাতীয় বিপ্লব ও সংহতি দিবস’ উপলক্ষে আজ শনিবার সকালে রাজধানীর শেরে বাংলা নগরে বিএনপির প্রতিষ্ঠাতা জিয়াউর রহমানের কবরে ফুল দিয়ে শ্রদ্ধা জানানোর পর সাংবাদিকদের সঙ্গে কথা বলেন তিনি। বিএনপির এই নেতা বলেন, ‘এর আগে আমরা ছয় সিটি করপোরেশন নির্বাচনে অংশ নিয়েছিলাম। সরকারের ব্যবহার দেখেছি। সরকারের সেই ব্যবহার অব্যাহত থাকলে তা প্রতিহত করতে হবে।’ তিনি বলেন, ‘দেশে গণতন্ত্র নেই, রাজনীতিও নেই। যতটুকু আছে তা নিয়ন্ত্রিত। গণতন্ত্র ফিরিয়ে আনার জন্য আন্দোলন অব্যাহত থাকবে।’ এ সময় দলের স্থায়ী কমিটির সদস্য মাহবুবুর রহমান ও নজরুল ইসলাম খান, ভাইস চেয়ারম্যান আলতাফ হোসেন চৌধুরী, যুগ্ম মহাসচিব মাহবুব উদ্দিন খোকন, শিক্ষাবিষয়ক সম্পাদক খায়রুল কবির খোকন, মহিলা দলের সাধারণ সম্পাদক শিরিন সুলতানা, যুবদলের সভাপতি মোয়াজ্জেম হোসেন আলাল প্রমুখ তাঁর সঙ্গে ছিলেন।
