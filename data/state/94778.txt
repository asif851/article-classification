
লন্ডনে অবস্থানরত খালেদা জিয়ার বড় ছেলে তারেক রহমান ভাইয়ের গায়েবানা জানাজায় অংশ নিয়েছেন। আজ রোববার স্থানীয় সময় বাদ আসর পূর্ব লন্ডনের আলতাফ আলী পার্কে আরাফাত রহমান কোকোর গায়েবানা জানাজা অনুষ্ঠিত হয়।তারেককে ঘিরে নেতা-কর্মীদের হই-হুল্লোড় সামাল দিয়ে জানাজা শুরু করতে খানিকটা বেগ পেতে হয় আয়োজকদের। এরপর নামাজ শেষ হওয়ামাত্রই নেতা-কর্মীরা আবার তারেককে ঘিরে ধরেন। মোনাজাতে কোকো, খালেদা জিয়া এবং বাংলাদেশে গণতন্ত্র ফিরে আসার জন্য দোয়া করা হয়। মোনাজাত শেষে তারেক উপস্থিত লোকজনের উদ্দেশে ভাই, অসুস্থ মা এবং আন্দোলনরত নেতা-কর্মীদের জন্য দোয়া চান। ভাই হারানোর শোকে কাতর ছিলেন তিনি।যুক্তরাজ্য বিএনপি এবং জামায়াতের নেতা-কর্মীদের পাশাপাশি টাওয়ার হ্যামলেটস কাউন্সিলের মেয়র লুতফুর রহমান এবং লন্ডনে অবস্থানরত জামায়াতের নেতা আবদুর রাজ্জাক জানাজায় অংশ নেন। স্থানীয় ফোর্ড স্কয়ার মসজিদের ইমাম হাফেজ মাওলানা সাদিকুর রহমান জানাজা এবং মোনাজাত পরিচালনা করেন।
বিএনপির চেয়ারপারসন খালেদা জিয়ার ছোট ছেলে আরাফাত রহমান কোকো গতকাল শনিবার হৃদ্‌‌রোগে আক্রান্ত হয়ে মালয়েশিয়ায় মারা যান। লন্ডনে অবস্থানরত বড় ভাই তারেক রহমান মালয়েশিয়ায় যাচ্ছেন এমন খবর চাউর হলেও তিনি সেখানে যাননি। তবে ঠিক কী কারণে তারেক মালয়েশিয়া গেলেন না সেই বিষয়ে এখনো সুনির্দিষ্ট করে কিছু জানা যায়নি।
