
দশম জাতীয় সংসদের চতুর্থ অধিবেশন আগামীকাল বৃহস্পতিবার বিকেল চারটায় শুরু হচ্ছে।
রাষ্ট্রপতি মো. আবদুল হামিদ সংবিধানের ৭২ অনুচ্ছেদের (১) দফায় প্রদত্ত ক্ষমতাবলে গত ২৮ অক্টোবর এ অধিবেশন ডাকেন।
ইতিমধ্যে সংসদ সচিবালয় থেকে এ অধিবেশনের সব প্রস্তুতি সম্পন্ন করা হয়েছে। তবে আগামীকাল অনুষ্ঠেয় সংসদ কার্য উপদেষ্টা কমিটির সভায় অধিবেশনের মেয়াদ ও কার্যক্রম চূড়ান্ত করা হবে। কমিটির সভাপতি স্পিকার শিরীন শারমিন চৌধুরীর সভাপতিত্বে এ সভা অনুষ্ঠিত হবে।
অধিবেশন উপলক্ষে ইতিমধ্যে সংসদ সচিবালয়ে বিভিন্ন বিধিতে নোটিশ, প্রধানমন্ত্রী ও মন্ত্রীদের উত্তরদানের জন্য প্রশ্ন জমা পড়েছে। এ ছাড়া এ অধিবেশনের জন্য সংসদের আইন শাখায় ১০টি বিল জমা রয়েছে। এর মধ্যে একটি নতুন বিল হচ্ছে বিদ্যুৎ ও জ্বালানি দ্রুত সরবরাহ (বিশেষ বিধান) (সংশোধন) বিল-২০১৪।
এর আগে গত ১৮ সেপ্টেম্বর দশম জাতীয় সংসদের তৃতীয় অধিবেশন শেষ হয়। গত ১ সেপ্টেম্বর তৃতীয় অধিবেশন শুরু হয়। মোট ১৪টি কার্যদিবসের ওই অধিবেশনে সরকারি বিল জমা পড়ে ১৪টি। এর মধ্যে পাঁচটি সরকারি বিল পাস হয়। এ বিলগুলোর মধ্যে বহুল আলোচিত সংবিধান (ষোড়শ সংশোধন) বিলও রয়েছে। বাসস।
