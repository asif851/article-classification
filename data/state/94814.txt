
নাগরিক ঐক্যর আহ্বায়ক মাহমুদুর রহমান মান্নার অবিলম্বে মুক্তি দাবি করেছেন জাতীয় সমাজতান্ত্রিক দলের (জেএসডি) সভাপতি আ স ম আবদুর রব। তিনি বলেন, ঘুষখোর আর দুর্নীতিবাজেরা সমাজে দাপিয়ে বেড়াবে আর গণতন্ত্রের অকুতোভয় সৈনিক মান্না বিনা বিচারে জেলে থাকবেন, সেটা কিছুতেই হতে পারে না।গতকাল রোববার রাজধানীর তোপখানা রোডে শিশু কল্যাণ পরিষদ মিলনায়তনে এক আলোচনা সভায় প্রধান অতিথির বক্তব্যে আ স ম রব এ কথা বলেন। মান্নার নিঃশর্ত মুক্তি দাবিতে এ আলোচনা সভার আয়োজন করে নাগরিক ঐক্য। সংগঠনটির এক সংবাদ বিজ্ঞপ্তিতে এ কথা জানানো হয়।আলোচনা সভায় গণস্বাস্থ্য কেন্দ্রের প্রতিষ্ঠাতা ডা. জাফরুল্লাহ চৌধুরী বলেন, মান্না ছিলেন শাসক দলের অন্যায়-জুলুমের বিপক্ষে প্রতিবাদী কণ্ঠস্বর। তাঁকে বাক্রুদ্ধ করে সরকার তার সমালোচনার পথ রুদ্ধ করে দিয়েছে।নাগরিক ঐক্যর প্রধান উপদেষ্টা এস এম আকরামের সভাপতিত্বে সভায় আরও বক্তব্য দেন বাসদের সাধারণ সম্পাদক খালেকুজ্জামান, গণফোরামের সাংগঠনিক সম্পাদক মোস্তাক আহমেদ এবং নাগরিক ঐক্যর বিভিন্ন পর্যায়ের নেতারা।
