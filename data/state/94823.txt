
দিনাজপুরের বিরামপুরের জোতবানী ইউনিয়নের অভিভাবকেরা তাঁদের সন্তানদের বাল্যবিবাহ না দেওয়ার অঙ্গীকার করেছেন। গতকাল সোমবার শিবপুর উচ্চবিদ্যালয় চত্বরে আয়োজিত শিশু সুরক্ষায় মা-বাবার সচেতনতাবিষয়ক অভিভাবক সমাবেশে তাঁরা ওই অঙ্গীকার করেছেন।
গতকাল দুপুরে শিবপুর সরকারি প্রাথমিক বিদ্যালয়ের উদ্যোগে এ সমাবেশের আয়োজন করা হয়। বিরামপুর থানা, বেসরকারি সংস্থা ওয়ার্ল্ড ভিশন বাংলাদেশ ও ডেভেলপ দ্য ভিলেজের (ডিভি) সহযোগিতায় এ সমাবেশ হয়। এতে প্রধান অতিথি হিসেবে উপস্থিত থেকে বিরামপুর থানার ওসি (তদন্ত) সাকিলা পারভিন বলেন, ১৮ বছরের নিচে কোনো মেয়ে এবং ২১ বছরের নিচে কোনো ছেলের বিয়ে দেওয়া হলে সেটি বাল্যবিবাহ হিসেবে গণ্য হবে।
আছির উদ্দিন মণ্ডলের সভাপতিত্বে সমাবেশ হয়। শিশুর ঝরে পড়া রোধে মা-বাবার করণীয় সম্পর্কে আলোচনা করেন প্রধান শিক্ষক সামসুল হুদা। শিশুর ঝরে পড়া রোধে এলাকার সচেতন নাগরিকের ভূমিকা তুলে ধরেন সহকারী শিক্ষক আ. হাকিম মোল্লা।
