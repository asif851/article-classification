
রাজধানীর শাহজালাল আন্তর্জাতিক বিমানবন্দরে একটি বিমান থেকে প্রায় সাড়ে সাত কোটি টাকা মূল্যের ১৪ কিলোগ্রাম সোনার বার জব্দ করেছে ঢাকা শুল্ক বিভাগ। এ ঘটনায় বিমানটিকে জব্দ করা হয়েছে। 
আজ শুক্রবার ঢাকা শুল্ক বিভাগের সহকারী কমিশনার শহীদুজ্জামান সরকারের মুঠোফোনে পাঠানো এক খুদেবার্তায় এ তথ্য জানানো হয়েছে। ওই খুদেবার্তায় আরও জানানো হয়, মালয়েশিয়ার রাজধানী কুয়ালালামপুর থেকে আসা আরএক্স ৭৮৩ ফ্লাইটটি ঢাকার এই বিমানবন্দরে অবতরণ করে আজ সকাল আটটা ১৬ মিনিটে। শুল্ক বিভাগের একটি দল এর ভেতরে তল্লাশি চালিয়ে সিট কভারের নিচ থেকে ওই সোনার বারগুলো উদ্ধার করেন।
শহীদুজ্জামান আরও জানান, এই সোনা উদ্ধারের ঘটনায় কাউকে আটক করা যায়নি। তবে বিমানটি জব্দ করা হয়েছে। এ ঘটনায় একটি মামলা প্রক্রিয়াধীন রয়েছে।
