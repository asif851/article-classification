
ইন্টার পার্লামেন্টারি ইউনিয়ন (আইপিইউ) সম্মেলন উপলক্ষে রাজধানী ঢাকার বেশ কিছু গুরুত্বপূর্ণ সড়কে যান চলাচল বন্ধ থাকবে। এ ছাড়া কয়েকটি সড়কে ডাইভারশন দেওয়া হবে। এ জন্য নগরবাসীকে বিকল্প সড়ক দিয়ে যানবাহন চলাচল করতে বলা হয়েছে।
আগামী ১ থেকে ৫ এপ্রিল ১৩৬তম আইপিইউ সম্মেলন হবে। সম্মেলনে ১৭১টি দেশের স্পিকার, ডেপুটি স্পিকার, সংসদ সদস্যসহ ১৫ শতাধিক বিদেশি অতিথি অংশ নেবেন। জাতীয় সংসদ ভবনের দক্ষিণ প্লাজায় ১ এপ্রিল সন্ধ্যা সাড়ে সাতটায় সম্মেলনের উদ্বোধন করবেন প্রধানমন্ত্রী শেখ হাসিনা।
এ দিন বিকেল সাড়ে ৫টা থেকে রাত ১০টা পর্যন্ত মানিক মিয়া অ্যাভিনিউ সড়কের পশ্চিম প্রান্ত (আড়ং ক্রসিং) থেকে মানিক মিয়া অ্যাভিনিউ সড়কের পূর্ব প্রান্ত (খেজুর বাজার ক্রসিং) পর্যন্ত সড়ক বন্ধ থাকবে। এই সড়ক ব্যবহারকারী যানবাহনগুলো শেরেবাংলা কৃষি বিশ্ববিদ্যালয় গ্যাপ হয়ে র‍্যাব-২ অফিসের সামনে দিয়ে আগারগাঁও বিকল্প সড়ক ব্যবহার করতে হবে। আজ দুপুরে এ কথা বলেন ঢাকা মহানগর পুলিশের (ট্রাফিক) অতিরিক্ত কমিশনার মোসলেহ উদ্দিন আহমেদ।
মিন্টো রোডে ডিএমপির মিডিয়া সেন্টারে এক সংবাদ ব্রিফিংয়ে মোসলেহ উদ্দিন আহমেদ বলেন, অতিথিদের সুষ্ঠু নিরাপত্তা নিশ্চিত করতে সম্মেলন চলাকালে রাজধানীর বিভিন্ন সড়ক বন্ধ রাখার সিদ্ধান্ত নিয়েছে ডিএমপির ট্রাফিক বিভাগ। আইপিইউ সম্মেলনের আগত অতিথিরা রাজধানীর ১৫টি হোটেলে থাকবেন। অতিথিদের বিমানবন্দর থেকে হোটেল এবং হোটেল থেকে ভেন্যু পর্যন্ত পৌঁছে দিতে এবং তাঁদের নিরাপত্তার জন্য কয়েকটি সড়কে ডাইভারশন দেওয়া হবে।
মোসলেহ উদ্দিন আহমেদ বলেন, সম্মেলন উপলক্ষে ৩১ মার্চ শুক্রবার থেকেই আমন্ত্রিত বিদেশি অতিথিরা ঢাকায় আসতে শুরু করবেন। এ জন্য হজরত শাহজালাল আন্তর্জাতিক বিমানবন্দর থেকে নির্ধারিত হোটেলে চলে যাবেন। তাঁদের হোটেল যাওয়ার জন্য ট্রাফিক পুলিশ বিশেষ ব্যবস্থা নিয়েছে। সে কারণে ওই দিন বিদেশিগামী যাত্রীদের পর্যাপ্ত সময় নিয়ে বিমানবন্দরের উদ্দেশে রওনা হওয়ার অনুরোধ করেন অতিরিক্ত কমিশনার মোসলেহ উদ্দিন আহমেদ।
অন্য যেসব সড়ক বন্ধ থাকবেসম্মেলনের দ্বিতীয় ভেন্যু বঙ্গবন্ধু আন্তর্জাতিক সম্মেলন কেন্দ্র (বিআইসিসি)। সম্মেলনের পাঁচ দিনই সকাল ৭টা থেকে রাত ১০টা পর্যন্ত বিআইসিসি ক্রসিং থেকে গণভবন স্কুল দিয়ে প্রতিরক্ষা গ্যাপ পর্যন্ত যানচলাচল বন্ধ থাকবে। তবে এলাকায় আবাসিক বাসিন্দা ও সরকারি-বেসরকারি দপ্তরের গাড়িগুলো এই সড়কে প্রবেশ করতে পারবেন।
সম্মেলন চলাকালে জাহাঙ্গীর গেট থেকে আসা গাড়িগুলো আগারগাঁও লিংক রোড ব্যবহার করে বিআইসিসি ক্রসিংয়ে প্রবেশ করতে পারবে না। ওই সড়কে ব্যবহারকারীদের আগারগাঁও লাইট ক্রসিং ব্যবহার করতে বলা হয়েছে।
 
