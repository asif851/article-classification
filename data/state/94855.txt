
কুমিল্লার কলেজছাত্রী সোহাগী জাহান তনুর হত্যাকাণ্ডকে কেন্দ্র করে কিছু স্বার্থান্বেষী মহল সেনাবাহিনী সম্পর্কে অনুমাননির্ভর বক্তব্য প্রচার করছে বলে জানিয়েছে আন্তঃবাহিনী জনসংযোগ পরিদপ্তর (আইএসপিআর)। গতকাল মঙ্গলবার গণমাধ্যমে পাঠানো আইএসপিআরের এক বিবৃতিতে এ কথা বলা হয়। বিবৃতিতে বলা হয়, গত ২০ মার্চ তনুর মৃতদেহ উদ্ধারের পর তদন্তকারী কর্তৃপক্ষ ইতিমধ্যে দেশের প্রচলিত আইনানুযায়ী কার্যক্রম শুরু করেছে। এরই মধ্যে জনপ্রতিনিধি, প্রশাসন, আইন ও সালিশ কেন্দ্র এবং অন্যান্য আইনশৃঙ্খলা বাহিনী ঘটনাস্থল পরিদর্শন ও তনুর পরিবারের সঙ্গে সাক্ষাৎ করেছেন। সেনাবাহিনী প্রথম থেকেই সকল তদন্তকারী সংস্থাকে সর্বাত্মক সহযোগিতা করছে। তবে স্বার্থান্বেষী মহল এ ঘটনাকে কেন্দ্র করে সেনাবাহিনী সম্পর্কে অনুমাননির্ভর বক্তব্য প্রচার করে জনমনে বিভ্রান্তি ছড়ানোর চেষ্টা করেছে।তনুর মৃত্যুতে প্রতিটি সেনাসদস্য ব্যথিত ও মর্মাহত উল্লেখ করে বিবৃতিতে বলা হয়, সেনাবাহিনী জনসাধারণেরই অংশ এবং দেশের প্রচলিত আইনের প্রতি শ্রদ্ধাশীল। সেনাবাহিনীও প্রত্যাশা করে দ্রুত তদন্তের মাধ্যমে দোষী ব্যক্তিদের বিচারের কাঠগড়ায় দাঁড় করানো হোক। সেনাবাহিনী তদন্ত প্রক্রিয়ায় আন্তরিক সহযোগিতা অব্যাহত রাখার জন্য দৃঢ় প্রত্যয় ব্যক্ত করছে। বিজ্ঞপ্তি।
