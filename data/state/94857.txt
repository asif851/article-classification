
দেশের সব মাদ্রাসাকে আগামীকাল ২৫ মার্চ গণহত্যা দিবস এবং ২৬ মার্চ মহান স্বাধীনতা ও জাতীয় দিবসের কর্মসূচি পালনে নির্দেশনা দিয়েছে বাংলাদেশ মাদ্রাসা শিক্ষা বোর্ড। এরই অংশ হিসেবে মাদ্রাসাগুলোকে জাতীয় পতাকা উত্তোলন, স্মৃতিচারণা, আলোচনা, বিশেষ মোনাজাত ও প্রার্থনা অনুষ্ঠান আয়োজন করতে বলা হয়েছে।
এ–সম্পর্কিত একটি নির্দেশনা ২০ মার্চ বাংলাদেশ মাদ্রাসা শিক্ষা বোর্ডের ওয়েবসাইটে প্রকাশিত হয়েছে। বোর্ডের চেয়ারম্যানের নির্দেশক্রমে রেজিস্ট্রার মো. মজিবুর রহমান স্বাক্ষরিত নির্দেশনাটি দেশের সব মাদ্রাসার অধ্যক্ষের কাছে পাঠানো হয়েছে।
এতে বলা হয়, ২৫ মার্চ মাদ্রাসায় বিশিষ্ট ব্যক্তি, বীর মুক্তিযোদ্ধাদের কণ্ঠে ২৫ মার্চ গণহত্যার স্মৃতিচারণা আলোচনা সভা আয়োজন করতে হবে। এ উপলক্ষে একই দিন ২৫ মার্চ রাতে নিহত ব্যক্তিদের স্মরণে বিশেষ মোনাজাত ও প্রার্থনা করতে হবে।
পরদিন ২৬ মার্চ স্বাধীনতা ও জাতীয় দিবস উপলক্ষে সূর্যোদয়ের সঙ্গে সঙ্গে মাদ্রাসাগুলোতে জাতীয় পতাকা উত্তোলন করতে নির্দেশনায় বলা হয়েছে। এদিন সকালে দেশের সব বিভাগ, জেলা, উপজেলা পর্যায়ে কুচকাওয়াজ, ছাত্রছাত্রীদের সমাবেশ ক্রীড়া অনুষ্ঠানে মাদ্রাসাগুলোর শিক্ষার্থীদের অংশ নিতে হবে। এ ছাড়া জেলা-উপজেলা পর্যায়ে ফুটবল ম্যাচ অথবা দেশীয় খেলার আয়োজন করতে নির্দেশনায় বলা হয়েছে।
