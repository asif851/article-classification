
মানিকগঞ্জে যুবলীগের দুই পক্ষের মধ্যে সংঘর্ষ হয়েছে। এতে পথচারী ও কমপক্ষে ১০ নেতা-কর্মী আহত হয়েছেন। গতকাল রোববার দুপুরে এই সংঘর্ষ হয়।দলের কয়েকজন নেতা-কর্মী জানান, গত ১ অক্টোবর জেলা যুবলীগের এক জরুরি সভা হয়। সভায় সংগঠনের বিধিবহির্ভূত কাজ করার অভিযোগে জেলা যুবলীগের সহসভাপতি আবু বকর সিদ্দিক খান ওরফে তুষারের বিরুদ্ধে শাস্তিমূলক ব্যবস্থা নেওয়ার সিদ্ধান্ত হয়। এর পরিপ্রেক্ষিতে তাঁর দলীয় পদ সাময়িকভাবে স্থগিত করা হয়। এ ছাড়া সাত দিনের মধ্যে তাঁকে কারণ দর্শানোর নোটিশ দেওয়া হয়। কিন্তু তিনি নোটিশের কোনো জবাব না দিয়ে যুক্তরাষ্ট্রে চলে যান।পুলিশ, প্রত্যক্ষদর্শী ও দলীয় সূত্রে জানা গেছে, দলীয় পদ স্থগিতের সিদ্ধান্তের প্রতিবাদে গতকাল দুপুর ১২টার দিকে শহরের সরকারি বালক উচ্চবিদ্যালয় মাঠ (বিজয়মেলা মাঠ) থেকে শহরের শহীদ রফিক সড়কে বিক্ষোভ মিছিল বের করেন আবু বকরের সমর্থকেরা। জেলা যুবলীগের সভাপতি সুদেব সাহা, সাধারণ সম্পাদক তামজিদ উল্লাহ প্রধান, সাংগঠনিক সম্পাদক আবদুর রাজ্জাক, দপ্তর সম্পাদক আবুল বাশারের নেতৃত্ব জেলা যুবলীগের নেতা-কর্মীরা জেলা বিএনপির কার্যালয়ের সামনে ওই মিছিলে ধাওয়া করেন। এর পরই লাঠিসোঁটা নিয়ে দুই পক্ষের নেতা-কর্মীদের মধ্যে পাল্টাপাল্টি ধাওয়া শুরু হয়। একপর্যায়ে সংঘর্ষ বাধে। পরে পুলিশ ও জেলা আওয়ামী লীগের সভাপতি গোলাম মহিউদ্দিন ঘটনাস্থলে পৌঁছে পরিস্থিতি শান্ত করেন।
