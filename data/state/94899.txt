
ঢাকায় সৌদি দূতাবাসের কর্মকর্তা খালাফ আল আলী হত্যা মামলার পুনরায় শুনানির জন্য ৩১ অক্টোবর তারিখ নির্ধারণ করেছেন আপিল বিভাগ। আসামিপক্ষের সময় আবেদনের পরিপ্রেক্ষিতে আজ মঙ্গলবার দায়িত্বরত প্রধান বিচারপতি মো. আবদুল ওয়াহ্হাব মিঞার নেতৃত্বাধীন তিন সদস্যের আপিল বেঞ্চ আগামী মঙ্গলবার শুনানির দিন ধার্য করেন।
আদালতে রাষ্ট্রপক্ষে ছিলেন, অ্যাটর্নি জেনারেল মাহবুবে আলম ও ডেপুটি অ্যাটর্নি জেনারেল বিশ্বজিৎ দেবনাথ। মৃত্যুদণ্ডপ্রাপ্ত আসামি সাইফুল ইসলামের পক্ষে ছিলেন আইনজীবী সিকদার মকবুল হক।
২০ আগস্ট রাষ্ট্র ও আসামিপক্ষের করা আপিলের ওপর শুনানি শেষে আদালত ১০ অক্টোবর রায়ের দিন রেখেছিলেন। সেদিন আসামি সাইফুলের পক্ষে আইনজীবী নিয়োগ দেওয়ার সিদ্ধান্ত জানানো হলে আদালত পুনরায় শুনানির জন্য ১৭ অক্টোবর তারিখ নির্ধারণ করেন। এর ধারাবাহিকতায় আজ বিষয়টি শুনানির জন্য ওঠে।
পরে বিশ্বজিৎ দেবনাথ প্রথম আলোকে বলেন, আসামি সাইফুলের কৌঁসুলি সিকদার মকবুল হক সময়ের আবেদন জানিয়েছেন। আপিলের সংক্ষিপ্ত সার জমা না দেওয়ার কারণে তিনি সময় চেয়েছেন। এ অবস্থায় আদালত মঙ্গলবার শুনানির দিন ধার্য করেন।
২০১২ সালের ৫ মার্চ গুলশানে গুলিবিদ্ধ হন খালাফ আল আলী। পরদিন ভোরে হাসপাতালে চিকিৎসাধীন অবস্থায় তাঁর মৃত্যু হয়। ওই ঘটনায় ৭ মার্চ গুলশান থানায় মামলা করে পুলিশ। একই বছরের ৩০ ডিসেম্বর ঢাকার দ্রুত বিচার ট্রাইব্যুনাল-৪ মামলার রায়ে পাঁচজনকে মৃত্যুদণ্ড দেন।
নিম্ন আদালতের রায়ের পর আসামিদের মৃত্যুদণ্ডাদেশ অনুমোদনের (ডেথ রেফারেন্স) জন্য হাইকোর্টে আসে। নিম্ন আদালতের রায়ের বিরুদ্ধে আসামিরা আপিল করেন। এর ওপর শুনানি শেষে ২০১৩ সালের ১৮ নভেম্বর হাইকোর্ট রায় দেন। রায়ে এক আসামির মৃত্যুদণ্ড বহাল, তিন আসামির মৃত্যুদণ্ডের পরিবর্তে যাবজ্জীবন কারাদণ্ড এবং এক আসামিকে খালাস দেওয়া হয়। পাঁচ আসামির মধ্যে সাইফুল ইসলামের মৃত্যুদণ্ড বহাল থাকে। মো. আল আমিন, আকবর আলী ওরফে রবি, রফিকুল ইসলাম খোকনকে যাবজ্জীবন কারাদণ্ড দেওয়া হয়। খালাস পান অপর আসামি সেলিম চৌধুরী ওরফে সেলিম আহম্মেদ।
