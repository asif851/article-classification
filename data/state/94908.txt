
চট্টগ্রাম জেলার চন্দনাইশ উপজেলার পল্লী বিদ্যুতের কর্মকর্তা শরিফুল আলমকে হত্যা করার দায়ে দুজনকে ফাঁসির আদেশ দিয়েছেন আদালত।আজ মঙ্গলবার বেলা সাড়ে ১১টায় চট্টগ্রামের জননিরাপত্তা ট্রাইব্যুনালের বিচারক মো. মমিনউল্লাহ হত্যা মামলার রায়ে এ আদেশ দেন।মৃত্যুদণ্ড পাওয়া ব্যক্তিরা হলেন দিদারুল আলম (৫৫) ও জাকির হোসেন (৪৫)। তাঁদের মধ্যে শেষের জন পলাতক।জননিরাপত্তা ট্রাইব্যুনালের কৌঁসুলি জাহাঙ্গীর আলম বলেন, ২০০৬ সালের ২৪ ডিসেম্বর বিয়ের দাওয়াত খাওয়ার কথা বলে শরিফুলকে সাতকানিয়া উপজেলায় নিয়ে যান ওই দুই আসামি। পরে সেখানে তাঁকে হত্যা করা হয়। এ ঘটনায় সাতকানিয়া থানায় একটি হত্যা মামলা হয়। পুলিশি তদন্তে হত্যার রহস্য বেরিয়ে আসে। শরিফুলের কাছ থেকে আসামিরা ব্যবসা করার জন্য চার লাখ টাকা নিয়েছিলেন। শরিফুল টাকা ফেরত চাওয়ায় আসামিরা পরিকল্পিতভাবে তাঁকে হত্যা করেন।আদালত সূত্রে জানা যায়, মামলায় ১৬ জন সাক্ষ্য দিয়েছেন। শুনানি শেষে আজ রায় দেন আদালত। রায়ে তিনজনকে খালাস দেওয়া হয়েছে।
