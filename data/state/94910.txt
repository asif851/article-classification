
র‍্যাব সদর দপ্তরের ব্যারাকে আত্মঘাতী হামলাকারীর পরিচয় আজ শনিবার পর্যন্ত পাওয়া যায়নি বলে জানিয়েছে র‍্যাব। বিস্ফোরণে ছিন্নভিন্ন হয়ে যাওয়ার পরে তার হাত কুড়িয়ে হাতের ছাপ সংরক্ষণ করা হয়েছে। রাখা হয়েছে ডিএনএ নমুনাও। সকালে একজন নারী নিহত আত্মঘাতীকে নিজের ছেলে হিসেবে দাবি করলেও শেষ পর্যন্ত তা নিশ্চিত হওয়া যায়নি।
বিমানবন্দর থানার পুলিশ ও র‍্যাবের একজন কর্মকর্তা বলেন, নিহত আত্মঘাতীর আনুমানিক বয়স ২৫ থেকে ৩০ বছর। স্বাস্থ্য ভালো। বিস্ফোরণের পর তাঁর দেহ ছিন্নভিন্ন হয়ে যায়। ব্যারাকের সামনের খোলা জায়গায় রাখা গাড়িগুলোর ওপরেও নিহত ব্যক্তির শরীরের রক্ত-মাংসের টুকরো ছিটকে পড়ে। উন্মুক্ত গোসলখানা যেখানে বিস্ফোরণটি ঘটেছে তার পাশের টিনের বেড়া পর্যন্ত স্প্লিন্টারের আঘাতে ঝাঁঝরা হয়ে যায়। নিহত ব্যক্তির কাছে পাওয়া ব্যাগে তাঁর পরিচয় জানার মতো কোনো কাগজ বা পরিচয়পত্র পাওয়া যায়নি। তাঁর জাতীয় পরিচয়পত্র থাকলে হাতের ছাপ মিলিয়ে তা পাওয়া যেতে পারে, এই আশায় তাঁর বিচ্ছিন্ন হয়ে যাওয়া হাতটি কুড়িয়ে এনে আঙুলগুলো পরিষ্কার করে হাতের ছাপ সংরক্ষণ করা হয়েছে। এ ছাড়া তাঁর ডিএনএ নমুনাও রাখা হয়েছে।এদিকে আজ সকালে আমিরন নামে একজন নারী আশকোনায় র‍্যাবের ব্যারাকটির সামনে এসে নিহত আত্মঘাতীকে নিজের ছেলে রফিক বলে দাবি করে কান্নাকাটি শুরু করেন। পরে র‍্যাবের আইন ও গণমাধ্যম শাখার পরিচালক কমান্ডার মুফতি মাহমুদ খান বলেন, ‘একজন নারী এসেছেন। তিনি নিহত ব্যক্তিকে নিজের ছেলে বলে দাবি করেছেন। আমরা যাচাই-বাছাই করছি।’ বিকেলে একজন কর্মকর্তা বলেন, নিহত ব্যক্তি ওই নারীর ছেলে নন বলে তাঁরা নিশ্চিত হয়েছেন। তবে তাঁরা শেষ পর্যন্ত প্রক্রিয়া অনুসরণ করে যাচাই করবেন।
 
আরও পড়ুন: র‍্যাবের ব্যারাকে হামলায় ছিল সাত-আটজন: র‍্যাব
