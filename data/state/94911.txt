
প্রধানমন্ত্রী শেখ হাসিনা বলেছেন, ব্রিটেনজয়ী তিন কন্যা টিউলিপ রেজওয়ান সিদ্দীক, রুশনারা আলী এবং রূপা হক এ দেশের জন্য গৌরব বয়ে এনেছেন। ব্রিটিশ পার্লামেন্টের সদস্য নির্বাচিত হওয়ায় বাংলাদেশি বংশোদ্ভূত এই তিন নারীকে ধন্যবাদ জানানোর জন্য আজ মঙ্গলবার জাতীয় সংসদে আনা প্রস্তাবের ওপর আলোচনায় অংশ নেন তিনি।প্রধানমন্ত্রীর বক্তব্যের পর ধন্যবাদ প্রস্তাবটি সর্বসম্মতিক্রমে গৃহীত হয়। সরকারি দলের সাংসদ দীপু মনি প্রস্তাবটি সংসদে আনেন। খবর বাসসের।আলোচনায় অংশ নিয়ে প্রধানমন্ত্রী বলেন, এ ব্রিটিশরাই ২০০ বছর বাংলাদেশ শাসন করেছে। আজকে সেই ব্রিটিশ পার্লামেন্টে বাঙালি সদস্য নির্বাচিত হচ্ছেন। তাঁরা নির্বাচিত হয়ে বাংলাদেশের মানুষের মুখ উজ্জ্বল করেছেন। তাঁরা তিনজন নির্বাচিত হয়েছেন, এটা জাতির জন্য গৌরবের বিষয়। এ তিনজনের জন্য প্রধানমন্ত্রী দেশবাসীর কাছে দোয়া চান। শেখ হাসিনা বলেন, ‘১৯৮১ সালে যখন দেশে ফিরে আসি, জিয়াউর রহমান তখন ক্ষমতায়। তখন তাঁর নির্দেশ ছিল আমরা যেন কোনোভাবেই দেশে ফিরতে না পারি। সেভাবেই সে বাধা দিয়েছিল। ৩২ নম্বরের বাড়িতে আমাকে ঢুকতে দেওয়া হয়নি। অনেক বাধা অতিক্রম করে আমাদের চলতে হয়েছে। বঙ্গবন্ধুর নাম মুছে ফেলার চেষ্টা করা হয়েছিল, ইতিহাস বিকৃত করা হয়েছিল। দেশের সাধারণ মানুষ বঙ্গবন্ধুর নাম ভোলেনি। এ জন্য আমি দেশের মানুষের কাছে কৃতজ্ঞ।’ 
শেখ হাসিনা আরো বলেন, রাজনৈতিক আশ্রয় নিয়ে লন্ডনে থাকা খালেদা জিয়ার ছেলে তারেক রহমান টিউলিপ যাতে নির্বাচিত হতে না পারে, সে জন্য অনেক বাধা দেওয়ার চেষ্টা করেছে। ভোটারদের ওপর হামলা করাসহ এমন কোনো অপপ্রচার নেই, যা সে করেনি। শত বাধা অতিক্রম করে টিউলিপকে নির্বাচিত করার জন্য তিনি প্রবাসী বাংলাদেশিদের প্রতি কৃতজ্ঞতা প্রকাশ করেন। ব্রিটিশ পার্লামেন্টের হাউস অব কমন্সের সদস্য নির্বাচিত হওয়ায় বাংলাদেশি বংশোদ্ভূত এ তিন নারীকে ধন্যবাদ জানিয়ে বাণিজ্যমন্ত্রী তোফায়েল আহমেদ বলেন, বঙ্গবন্ধুর রক্তের উত্তরাধিকার টিউলিপ সিদ্দীকসহ তিন নারী ব্রিটিশ পার্লামেন্টে সদস্য নির্বাচিত হয়ে আন্তর্জাতিকভাবে বাংলাদেশকে মর্যাদার আসনে অধিষ্ঠিত করেছেন। কৃষিমন্ত্রী মতিয়া চৌধুরী বলেন, শেখ হাসিনা, শেখ রেহানা দুটি নাম দুঃখের অক্ষরে লেখা। এ দুজনই সারা জীবন লড়াই করেছেন। তাদেরই প্রজন্ম টিউলিপ সিদ্দীক ব্রিটিশ পার্লামেন্টের সদস্য নির্বাচিত হয়েছেন। সে আরও অনেক দূর যাবেন। আলোচনায় আরও অংশ নেন পররাষ্ট্রমন্ত্রী আবুল হাসান মাহমুদ আলী, মহিলা ও শিশু বিষয়ক প্রতিমন্ত্রী মেহের আফরোজ চুমকি, পররাষ্ট্র প্রতিমন্ত্রী শাহারিয়ার আলম, বিজ্ঞান ও প্রযুক্তি প্রতিমন্ত্রী জুনাইদ আহমেদ পলক, সরকারি দলের সাংসদ শেখ ফজলুল করিম সেলিম, সুরঞ্জিত সেনগুপ্ত, মাহবুব উল আলম হানিফ, আব্দুল মান্নান, সানজিদা খানম, সাগুফতা ইয়াসমিন, আবু জাহির, এ কে এম শাজাহান কামাল, ফজিলাতুন নেসা বাপ্পী, মো. মনিরুল ইসলাম, জাতীয় পার্টির সদস্য পীর ফজলুর রহমান ও স্বতন্ত্র সদস্য রুস্তম আলী ফরাজী।
