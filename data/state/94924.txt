
মগবাজার-মৌচাক উড়ালসড়কের সব কটি অংশ খুলে যাচ্ছে। গত বছর উড়ালসড়কটির দুটি অংশ খুলে দেওয়া হয়। বাকি ছিল একটি। আগামীকাল বৃহস্পতিবার প্রধানমন্ত্রী শেখ হাসিনা দীর্ঘ প্রতীক্ষিত এই অংশটি উদ্বোধন করবেন। এর মধ্য দিয়ে পুরোপুরি চালু হতে যাচ্ছে উড়ালসড়কটি। সাতরাস্তা থেকে হলি ফ্যামিলি হাসপাতাল পর্যন্ত অংশটি ২০১৬ সালের ৩০ মার্চ খুলে দেওয়া হয়। প্রকল্পের দ্বিতীয় অংশ, বাংলামোটর-মগবাজার-মৌচাক পর্যন্ত প্রসারিত। এই অংশটি গত বছরের ১৬ সেপ্টেম্বর উদ্বোধন করা হয়। শান্তিনগর-মালিবাগ-কাকরাইল ও রাজারবাগ এলাকা পর্যন্ত বিস্তৃত প্রকল্পের তৃতীয় অংশ। এই শেষ অংশের উদ্বোধনই হবে কাল। ২০১৪ সালের নভেম্বরে ফ্লাইওভারটির নির্মাণকাজ শেষ হওয়ার কথা ছিল। এখন পুরো উড়ালসড়কটিই যান চলাচলের জন্য প্রস্তুত। ছবিগুলো আজ বুধবারের। মৌচাক মার্কেট এলাকা, ঢাকা।

