

দুর্নীতি দমন কমিশনের (দুদক) চেয়ারম্যান ইকবাল মাহমুদ বলেছেন, ‘শুধু প্রভাবশালী নয়, দুর্নীতির সঙ্গে জড়িত সবাইকে আইনের আওতায় আনা হবে।’ আজ বুধবার রাজধানীতে দুদক কার্যালয়ে কমিশন আয়োজিত সংবাদ সম্মেলনে সাংবাদিকদের প্রশ্নের জবাবে তিনি এ কথা বলেন।দুদকের মামলায় সরকারদলীয় সাংসদ আবদুর রহমান বদির সাজা প্রসঙ্গে আরেক প্রশ্নের জবাবে ইকবাল মাহমুদ বলেন, ‘আদালতের রায়ের বিষয়ে আমার কোনো প্রতিক্রিয়া নেই। তবে আমরা প্রতিটি মামলাতেই চাই, আসামির সাজা হোক।’চলতি বছরের ১৪ মার্চ দুদক চেয়ারম্যান হিসেবে দায়িত্ব নেওয়ার পর প্রথমবারের মতো সংবাদ সম্মেলন করল কমিশন। যদিও এর আগে বিভিন্ন সময় বিভিন্ন অনুষ্ঠানে সংবাদমাধ্যমের সঙ্গে কমিশন কথা বলেছে। দুদকের বার্ষিক প্রতিবেদন সম্পর্কে বিভিন্ন প্রশ্নের উত্তর দিতে এ সংবাদ সম্মেলনের আয়োজন করা হয়। এ সময় দুই কমিশনার নাসিরুদ্দিন আহমেদ ও এ এফ এম আমিনুল ইসলাম, দুদক সচিব আবু মো. মোস্তফা কামাল উপস্থিত ছিলেন।
বেসিক ব্যাংকের দুর্নীতির ঘটনায় করা ৫৬ মামলার তদন্ত সাড়ে ১৩ মাসেও শেষ না হওয়া প্রসঙ্গে এক প্রশ্নের জবাবে দুদক চেয়ারম্যান বলেন, ‘এটি একটি জটিল মামলা। আমরা এ বিষয় নিয়ে কাজ করছি। তবে এটাও সত্যি, আমাদের লোকজনের সক্ষমতার অভাব রয়েছে।’
