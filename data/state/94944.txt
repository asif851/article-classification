
নারায়ণগঞ্জ সিটি করপোরেশন নির্বাচনে মেয়র পদে জয়ী আওয়ামী লীগের সেলিনা হায়াৎ আইভী তাঁর নিকটতম প্রতিদ্বন্দ্বী বিএনপির সাখাওয়াত হোসেন খানের বাসায় গেছেন। সঙ্গে নিয়েছেন মিষ্টি।
আজ শুক্রবার বেলা পৌনে ১১টার দিকে শহরের খানপুরের কাজীপাড়ায় সাখাওয়াতের বাসায় যান আইভী। সঙ্গে ছিলেন তাঁর ভাই আলী রেজা।
আলী রেজা প্রথম আলোকে বলেন, মেয়র নির্বাচিত হওয়া উপলক্ষে আইভী মিষ্টি নিয়ে সাখাওয়াতের বাসায় যান।
সূত্র জানায়, বাসায় গেলে আইভীকে স্বাগত জানান সাখাওয়াত ও তাঁর স্ত্রী। সেখানে একটি হৃদ্যতাপূর্ণ পরিবেশের সৃষ্টি হয়।
সাক্ষাতের একপর্যায়ে আইভীকে সাখাওয়াত বলেন, তিনি (আইভী) যদি সব দলকে সঙ্গে নিয়ে চলেন, সবার জন্য কাজ করেন, মাদক-সন্ত্রাসের বিরুদ্ধে অনড় অবস্থান নেন, তাহলে তাঁকে সহায়তার জন্য প্রস্তুত আছেন তিনি।
সাখাওয়াতকে উদ্দেশ করে আইভী বলেছেন, বিএনপির মেয়র প্রার্থীর দেওয়া নির্বাচনী ইশতেহার দেখবেন তিনি। ইশতেহারে থাকা কল্যাণকর বিষয়গুলো গ্রহণের ব্যাপারে তাঁর ইতিবাচক মনোভাব থাকবে।
গতকাল বৃহস্পতিবার নারায়ণগঞ্জ সিটি করপোরেশন নির্বাচন অনুষ্ঠিত হয়। এই নির্বাচনে প্রায় ৮০ হাজার ভোটের ব্যবধানে সাখাওয়াতকে পরাজিত করেন আইভী। এ নিয়ে পরপর দুবার নারায়ণগঞ্জ সিটি করপোরেশনের মেয়র নির্বাচিত হলেন তিনি।
জয়ী হয়ে গতকাল রাতেই আইভী ঘোষণা দেন, অনুমতি পেলে পরদিন (শুক্রবার) সকালে সাখাওয়াতের বাসায় যেতে চান তিনি। তাঁর সঙ্গে বসে নাশতা খেতে চান।
আরও পড়ুন:আবার জয়ী আইভী
