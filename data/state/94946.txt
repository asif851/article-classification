
যশোর শিক্ষা বোর্ডে চলতি বছরের উচ্চমাধ্যমিক (এইচএসসি) পরীক্ষার পুনর্নিরীক্ষিত ফল প্রকাশ করা হয়েছে। এতে ১৪৩ জনের গ্রেড পরিবর্তিত হয়েছে। নতুন করে জিপিএ-৫ পেয়েছেন ৪১ জন ও ফেল করা ৩৯ জন উত্তীর্ণ হয়েছেন।
আজ শনিবার বেলা দুইটায় যশোর শিক্ষা বোর্ডের ওয়েবসাইটে এ ফল প্রকাশ করা হয়।
যশোর শিক্ষা বোর্ড সূত্রে জানা গেছে, গত ১৮ আগস্ট উচ্চমাধ্যমিকের ফল প্রকাশ করা হয়। এ বছর এই বোর্ডের অধীনে ৫৬১টি কলেজ থেকে ১ লাখ ৩০ হাজার ৫৭২ জন শিক্ষার্থী পরীক্ষায় অংশ নেন। এর মধ্যে সব বিষয়ের কৃতকার্য হন ১ লাখ ৮ হাজার ৯২৯ জন। পাসের হার দাঁড়ায় ৮৩ দশমিক ৪২ শতাংশ। জিপিএ-৫ পান ৪ হাজার ৫৮৬ জন।
এই ফল নিয়ে যাঁদের সন্দেহ ছিল, তাঁদের ২৫ আগস্টের মধ্যে অনলাইনে আবেদন করতে বলা হয়। এ সময় পর্যন্ত ৩১ হাজার ৯৫৬ জন পরীক্ষার্থী ফল পুনর্নিরীক্ষণের জন্য আবেদন করেন। তাঁদের মধ্যে ১৪৩ জনের গ্রেড পরিবর্তিত হয়েছে।
যেসব শিক্ষক খাতা ও উত্তরপত্র মূল্যায়নে ভুল করেছেন, তাঁদের বিরুদ্ধে কী ধরনের ব্যবস্থা নেওয়া হবে, জানতে চাইলে যশোর শিক্ষা বোর্ডের পরীক্ষা নিয়ন্ত্রক মাধবচন্দ্র রুদ্র প্রথম আলোকে বলেন, ‘যেসব পরীক্ষক ও প্রধান পরীক্ষকের খাতা মূল্যায়নে ভুল হয়েছে, তাঁদের এক বছর খাতা মূল্যায়ন, প্রশ্নপত্র করা, মডারেশনসহ শিক্ষা বোর্ডের আর্থিক সুবিধার সব কাজ থেকে অব্যাহতি দেওয়া হয়েছে। আমরা এবার যাচাই করে দেখব, কোনো পরীক্ষক যদি দ্বিতীয়বার ভুল করেন, তাহলে পাঁচ বছর তাঁকে বোর্ডের আর্থিক সুবিধার কার্যক্রম থেকে দূরে রাখা হবে।’
পরীক্ষকের ভুলের কারণে একজন ছাত্রের শিক্ষাজীবন বিপন্ন হওয়ার জন্য এ শাস্তি যথেষ্ট কি না, জানতে চাইলে পরীক্ষা নিয়ন্ত্রক বলেন, ওই পরীক্ষকের বিরুদ্ধে নোটিশ করা, ওয়েবসাইটে নাম দেওয়াসহ আর কী ধরনের ব্যবস্থা নেওয়া যায়, তা ভেবে দেখা হবে।
