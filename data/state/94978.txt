
দেশের সব ধরনের মানুষের মৌলিক অধিকার রক্ষার জন্য ‘ডিজিটাল নিরাপত্তা আইন-২০১৮’ করা হয়েছে বলে মন্তব্য করেছেন আওয়ামী লীগের প্রচার ও প্রকাশনা সম্পাদক হাছান মাহমুদ।
আজ বুধবার সন্ধ্যায় ধানমন্ডিতে আওয়ামী লীগ সভানেত্রীর রাজনৈতিক কার্যালয়ে দলের প্রচার ও প্রকাশনা কমিটির নিয়মিত সভা অনুষ্ঠিত হয়। সভা শেষে সাংবাদিকদের এসব কথা বলেন হাছান মাহমুদ।
হাছান মাহমুদ বলেন, ডিজিটাল নিরাপত্তা আইনের ৩২ ধারার অপরাধগুলো বর্তমানে পেনাল কোডে অপরাধ হিসেবে চিহ্নিত আছে। এ ছাড়া অফিসিয়াল সিক্রেসি অ্যাক্ট, যেটা ১৯২৬ সালের পর ২০০৭ সালে সংশোধন করা হয়েছে—এ আইনে নতুন কিছু সন্নিবেশিত হয়নি। এ আইন প্রকৃতপক্ষে সাংবাদিক, বুদ্ধিজীবী, গৃহিণী অর্থাৎ সবার সুরক্ষা দেওয়ার জন্য করা হয়েছে। এ ছাড়া আইনটি এখনো চূড়ান্ত হয়নি।
হাছান মাহমুদ বলেন, বিএনপি তাদের গঠনতন্ত্রের ৭ ধারা বাতিল করে অফিসিয়ালভাবে অপরাধের স্বীকৃতি দিয়েছে। ৭ ধারা বাতিল করে তারা প্রমাণ করেছে সন্ত্রাসী, জঙ্গি ও দুর্নীতিবাজদের দলে পরিণত হয়েছে বিএনপি।
হাছান মাহমুদ আরও বলেন, খালেদা জিয়ার রায় নিয়ে বিএনপি দেশে একটি বিশৃঙ্খল পরিস্থিতি সৃষ্টি করার অপচেষ্টা চালিয়ে যাচ্ছে। সেটির নমুনা গতকাল পুলিশের ওপর হামলা চালিয়ে দেখিয়েছে বিএনপি। পুলিশের অস্ত্র কেড়ে নিয়ে ভেঙে ফেলা হয়েছে। যারা জনগণের শান্তি নষ্ট করতে চাইবে, তাদের প্রতিহত করার আহ্বান জানান তিনি।
