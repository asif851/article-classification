
রাজধানীর সূত্রাপুর থানার ধোলাইখালের রোকনপুরে রাজীব হাসান (৩৮) নামের এক যুবলীগ নেতাকে গুলি করে হত্যা করা হয়েছে। গতকাল শুক্রবার রাতে এ ঘটনা ঘটে।
নিহত রাজীব হাসান ঢাকা মহানগর দক্ষিণ যুবলীগের উপ-অর্থ সম্পাদক বলে জানিয়েছেন তাঁর স্বজনেরা।
ঢাকা মেডিকেল কলেজ হাসপাতাল সূত্রে জানা গেছে, গত শুক্রবার দিবাগত রাত পৌনে একটার দিকে গুলিবিদ্ধ রাজীব হাসানকে সেখানে নেওয়া হয়। কর্তব্যরত চিকিৎসা কর্মকর্তা তাঁকে মৃত ঘোষণা করেন। রাজীবের মাথায় তিনটি গুলির ক্ষত চিহ্ন দেখা গেছে।
সূত্রাপুর থানার ভারপ্রাপ্ত কর্মকর্তা (ওসি) তপন কুমার বলেন, রোকনপুরের সড়কে গুলিবিদ্ধ অবস্থায় রাজীব পড়ে ছিলেন। স্থানীয় লোকজন তাঁকে উদ্ধার করে বেসরকারি একটি হাসপাতালে নিয়ে গেলে কর্তব্যরত চিকিৎসা কর্মকর্তা তাঁকে মৃত ঘোষণা করেন। পরে সেখান থেকে লাশ ঢাকা মেডিকেল কলেজ হাসপাতালে নেওয়া হয়। তিনি বলেন, কারা কেন তাঁকে হত্যা করেছে, তা এখনো জানা যায়নি। সকাল নয়টা পর্যন্ত এ ঘটনায় কোনো মামলা হয়নি।
