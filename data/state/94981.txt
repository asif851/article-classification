
রাজবাড়ী সদর উপজেলার রিজানপুর ইউনিয়নের বেণীগর গ্রামের কালীতলা খেয়াঘাটে পুলিশের সঙ্গে কথিত বন্দুকযুদ্ধে আব্বাস সরকার নামের এক ব্যক্তি নিহত হয়েছেন। পুলিশ বলছে, আব্বাস একজন সন্ত্রাসী ছিলেন। তাঁর বিরুদ্ধে একাধিক মামলা রয়েছে।গতকাল সোমবার দিবাগত রাত সাড়ে তিনটার দিকে এই ‘বন্দুকযুদ্ধ’ হয়। পুলিশ আহত অবস্থায় আব্বাসকে রাজবাড়ী সদর হাসপাতালে নিয়ে যায়। সেখানে চিকিৎসক তাঁকে মৃত ঘোষণা করেন। আব্বাসের বাড়ি পাবনার সুজানগর উপজেলার কামারখালী গ্রামে।হাসপাতালের আবাসিক চিকিৎসা কর্মকর্তা সুশীল কুমার রায় জানান, আব্বাসকে মৃত অবস্থায় হাসপাতালে আনা হয়েছিল।রাজবাড়ী সদর থানার ভারপ্রাপ্ত কর্মকর্তা (ওসি) তারিক কামালের ভাষ্য, গোপন বৈঠকের সময় পুলিশ সেখানে অভিযান চালায়। পুলিশের উপস্থিতি টের পেয়ে সন্ত্রাসীরা গুলি চালায়। পুলিশও পাল্টা গুলি চালায়। ‘বন্দুকযুদ্ধের’ পর ঘটনাস্থল থেকে কাটারাইফেল, দুটি গুলি, ওয়ান শুটারগান ও তিনটি কার্তুজ উদ্ধার করেছে পুলিশ।
 
