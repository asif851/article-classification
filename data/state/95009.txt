
সংবিধানের ষোড়শ সংশোধনী বাতিল করে দেওয়া রায়ে অপ্রাসঙ্গিক ও অসাংবিধানিক বক্তব্যে সংক্ষুব্ধ আইনজীবীদের প্রতিবাদ সমাবেশ আয়োজন করে বঙ্গবন্ধু আওয়ামী আইনজীবী পরিষদ। সুপ্রিম কোর্ট আইনজীবী সমিতির দক্ষিণ হলে আজ রোববার বেলা একটায় এটি অনুষ্ঠিত হয়।
সেখানে আওয়ামী আইনজীবী পরিষদের সদস্যসচিব ফজলে নূর তাপস বলেন, ‘ষোড়শ সংশোধনী নিয়ে রায়ে অপ্রাসঙ্গিক যে বক্তব্যগুলো রাখা হয়েছে, সেগুলো সুয়োমোটো এক্সপাঞ্জসহ (স্বতঃপ্রণোদিত হয়ে প্রত্যাহার) পুরো রায়টি বাতিলের দাবি করছি। আগামী ২৪ তারিখ কোর্ট বন্ধ হয়ে যাবে। এর মধ্যে দাবি না মানলে ছুটির পর দেশব্যাপী বৃহত্তর আন্দোলনের কর্মসূচি নেওয়া হবে। সে ক্ষেত্রে দাবি একদফা দাবিতে পরিণত হতে পারে। প্রধান বিচারপতিসহ যেসব বিচারপতি রায় দিয়েছেন, তাঁদের অনুরোধ করব, এ বিষয়টি বিবেচনায় রেখে দাবি মেনে নেবেন।’
জাতীয় সংসদের সদস্য ফজলে নূর তাপস আরও বলেন বলেন, ‘রায় যত পড়ছি তত অবাক হচ্ছি। ধর্ম নিয়ে যেসব যুক্তিতর্ক উপস্থাপন করা হয়েছে, তার তীব্র নিন্দা জানাচ্ছি। রায়ের মধ্যে অপ্রাসঙ্গিকভাবে ধর্মকে টেনে আনা গর্হিত কাজ। ধর্ম নিয়ে কোনো বাড়াবাড়ি সহ্য করা হবে না। বঙ্গবন্ধু, সংসদ সদস্যদের নিয়ে রায়ে যে মন্তব্য করা হয়েছে, সেগুলো এক্সপাঞ্জসহ রায় বাতিলের দাবি করছি।’
আওয়ামী লীগের আইনবিষয়ক সম্পাদক স ম রেজাউল করিম বলেন, রায়ের পর্যবেক্ষণে বঙ্গবন্ধু ও সংসদ সদস্যদের নিয়ে যা বলা হয়েছে, তা অনাকাঙ্ক্ষিত ও অনভিপ্রেত। শুধু এক্সপাঞ্জই নয়, পুরো রায় বাতিল করতে হবে। জনগণের সার্বভৌমত্ব জাতীয় সংসদের জায়গাটাকে কেউ হাতে নিতে পারবেন না। দাবি না মেনে নিলে একদফা দাবির আন্দোলন শুরু করা ছাড়া উপায় থাকবে না।
সংগঠনের আহ্বায়ক ইউসুফ হোসেন হুমায়ুন বলেন, ‘আমরা আইনের শাসনে বিশ্বাস করি। এ জন্য কর্মসূচি দিয়েছি। রায়ে অপ্রাসঙ্গিক বক্তব্য পুরোপুরি প্রত্যাহার করতে হবে। সেখানে ছাড়ের কোনো প্রশ্ন আসে না।’ মঙ্গলবার মানববন্ধন কর্মসূচি ঘোষণা করেছেন তিনি।
