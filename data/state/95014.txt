
এসএসসি ও সমমানের পরীক্ষার্থীদের কথা বিবেচনা করে আগামীকাল সোমবার মন্ত্রিসভার নিয়মিত বৈঠকের স্থান ও সময় পরিবর্তন করেছেন প্রধানমন্ত্রী শেখ হাসিনা। প্রধানমন্ত্রীর উপ প্রেসসচিব আশরাফুল আলম খোকন প্রথম আলোকে এ তথ্য নিশ্চিত করেছেন।
আশরাফুল আলম খোকন প্রথম আলোকে বলেন, এসএসসি ও সমমানের পরীক্ষার্থীরা যেন কোনো যানজটে না পড়ে, তাদের যাতায়াত যেন নির্বিঘ্ন হয়, এ জন্য প্রধানমন্ত্রী বাংলাদেশ সচিবালয়ের পরিবর্তে মন্ত্রিসভার বৈঠক করবেন তেজগাঁওয়ের প্রধানমন্ত্রী কার্যালয়ে। সকাল সাড়ে ১০টায় প্রধানমন্ত্রী তাঁর সরকারি বাসভবন গণভবন থেকে বের হবেন। অর্থাৎ, পরীক্ষার্থীরা পরীক্ষা হলে প্রবেশ করার পর প্রধানমন্ত্রী যাত্রা করবেন।
আগামীকাল সোমবার সকাল ১০টা থেকে শুরু হচ্ছে এসএসসি ও সমমানের পরীক্ষা। এবার আটটি সাধারণ শিক্ষা বোর্ডসহ ১০টি বোর্ডে মোট পরীক্ষার্থী ১৬ লাখ ৫১ হাজার ৫২৩ জন। এর মধ্যে শুধু এসএসসি পরীক্ষার্থী ১৩ লাখ ৪ হাজার ২৭৪ জন। সারা দেশে ৩ হাজার ১৪৩টি কেন্দ্রে এই পরীক্ষা অনুষ্ঠিত হবে।
