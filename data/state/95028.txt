
মুক্তিযুদ্ধকালে মানবতাবিরোধী অপরাধের অভিযোগে বাগেরহাটের শেখ সিরাজুল হক ও খান মো. আকরাম হোসেনের বিরুদ্ধে মামলার রায় ১১ আগস্ট ঘোষণা করবেন আন্তর্জাতিক অপরাধ ট্রাইব্যুনাল-১। রায় ঘোষণার আগে মারা যাওয়ায় আরেক আসামি আবদুল লতিফ তালুকদারকে এই মামলা থেকে বাদ দেওয়া হয়েছে।বিচারপতি এম ইনায়েতুর রহিমের নেতৃত্বে তিন সদস্যের ট্রাইব্যুনাল-১ গতকাল বুধবার এ আদেশ দেন। এ ট্রাইব্যুনালের অপর দুই সদস্য হলেন বিচারপতি জাহাঙ্গীর হোসেন ও বিচারপতি আনোয়ারুল হক।গত ২৩ জুন এ মামলার কার্যক্রম শেষে রায় অপেক্ষমাণ রাখেন ট্রাইব্যুনাল-১। এর মধ্যে ২৮ জুলাই ঢাকা মেডিকেল কলেজ হাসপাতালে চিকিৎসাধীন অবস্থায় মারা যান মামলার তিন আসামির একজন আবদুল লতিফ তালুকদার। তাঁর নাম মামলা থেকে বাদ দেওয়ার জন্য গতকাল ট্রাইব্যুনালে শুনানি হয়। আসামিপক্ষে শুনানি করেন এম সারওয়ার হোসেন ও মোহাম্মদ তানভীর হাশেম মুনিম। রাষ্ট্রপক্ষে ছিলেন কৌঁসুলি সৈয়দ হায়দার আলী ও সাইয়েদুল হক। শুনানি শেষে ট্রাইব্যুনাল লতিফ তালুকদারের নাম মামলা থেকে বাদ দেন।অভিযোগ গঠনের আদেশ অনুসারে, একাত্তরে মুক্তিযুদ্ধকালে সিরাজ মাস্টার নামে পরিচিত সিরাজুল হক ছিলেন তৎকালীন বাগেরহাট মহকুমা রাজাকার বাহিনীর ডেপুটি কমান্ডার।
