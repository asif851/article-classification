
আগামী বছরের জুলাই মাস থেকে সরকারি চাকরিজীবীদের জন্য নতুন বেতন কমিশন কার্যকর করা হবে বলে জানিয়েছেন অর্থমন্ত্রী আবুল মাল আবদুল মুহিত। আজ মঙ্গলবার সচিবালয়ে সাধারণ বিমা করপোরেশনের লভ্যাংশ হস্তান্তরের পরে অর্থমন্ত্রী এ কথা বলেন।
বিমা করপোরেশনের চেয়ারম্যান শামসুল আলম ও ব্যবস্থাপনা পরিচালক রেজাউল করিম অর্থমন্ত্রীর কাছে ২০ কোটি টাকার চেক হস্তান্তর করেন।
বেতন কমিশন কার্যকর করার ব্যাপারে মন্ত্রী বলেন, ‘আগামী ডিসেম্বরে নতুন বেতন কমিশনবিষয়ক প্রতিবেদন পাব। সর্বোচ্চ দেরি হলে কার্যকর হতে জুলাই মাস পর্যন্ত সময় লাগবে।’
আগামী জানুয়ারি মাস থেকে বেতন কমিশন বাস্তবায়নের কথা শোনা গিয়েছিল—সাংবাদিকদের এমন প্রশ্নের জবাবে মন্ত্রী বলেন, ‘আমি জানি না।’ তবে ডিসেম্বর মাসে প্রতিবেদন পাওয়ার পর কাজ শুরু হবে।
লভ্যাংশ হস্তান্তর অনুষ্ঠানের আগে আন্তর্জাতিক মুদ্রা তহবিলের (আইএমএফ) প্রতিনিধিদলের সঙ্গে মন্ত্রী বৈঠক করেন। বৈঠক সম্পর্কে মন্ত্রী বলেন, আইএমএফের বর্ধিত ঋণসহায়তা কর্মসূচিতে আরও দুটি কিস্তির টাকা পাওয়ার কথা রয়েছে। এর মধ্যেই পাঁচটি কিস্তির টাকা পাওয়া গেছে বলে তিনি জানান। মন্ত্রী বলেন, ‘আইএমএফ বর্ধিত ঋণসহায়তা কর্মসূচি আরও বাড়াতে চেয়েছিল। কিন্তু এটা বাড়ানোর পক্ষে আমি নেই।’
এক প্রশ্নের জবাবে বিশ্বব্যাংক বাংলাদেশকে পাঁচ কোটি (৫০ মিলিয়ন) ডলার বাজেট সহায়তা দেবে বলেও জানান অর্থমন্ত্রী।
