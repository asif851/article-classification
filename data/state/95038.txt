
স্কুলছাত্রীকে উত্ত্যক্ত করার দায়ে নোয়াখালী হাতিয়ায় এক যুবককে এক বছরের বিনাশ্রম কারাদণ্ড দিয়েছেন ভ্রাম্যমাণ আদালত। নির্বাহী হাকিম ও ভারপ্রাপ্ত উপজেলা নির্বাহী কর্মকর্তা নুরুল ইসলাম আজ শনিবার সন্ধ্যায় তাঁর কার্যালয়ে আদালত বসিয়ে এ দণ্ডাদেশ দিয়েছেন। দণ্ডপ্রাপ্ত যুবকের নাম নুরুল হক (২১)। তিনি চরকিং ইউনিয়নের ধনু মিয়ার গ্রামের আবদুর রহিমের ছেলে। আদালতের আদেশের পর দণ্ডপ্রাপ্ত নুরুল হককে হাতিয়া থানা-পুলিশের কাছে হস্তান্তর করা হয়েছে। কাল রোববার তাঁকে জেলা কারাগারে পাঠানো হবে। উপজেলা নির্বাহী কর্মকর্তার কার্যালয় ও স্থানীয় সূত্রে জানা গেছে, হাতিয়া পৌরসভার একটি স্কুলের নবম শ্রেণির এক ছাত্রীকে (১৫) বিদ্যালয়ে আসা-যাওয়ার পথে প্রায়ই উত্ত্যক্ত করতেন নুরুল হক। শনিবার বিকেলেও বিদ্যালয় থেকে বাড়ি যাওয়ার পথে ওই ছাত্রীকে উত্ত্যক্ত করেন। স্থানীয়ভাবে বিষয়টি থানায় জানালে পুলিশ তাঁকে আটক করে। সূত্র জানায়, সন্ধ্যায় অভিযুক্ত নুরুল হককে উপজেলা নির্বাহী কর্মকর্তার কার্যালয়ে হাজির করা হয়। আদালতের বিচারক ইউএনও নুরুল ইসলাম উপস্থিত সাক্ষ্যপ্রমাণ ও দোষ স্বীকারের ভিত্তিতে নুরুল হককে এক বছরের বিনাশ্রম কারাদণ্ড দেন। জানতে চাইলে ইভটিজিংয়ের অপরাধে ভ্রাম্যমাণ আদালতে এক যুবকের এক বছরের কারাদণ্ড দেওয়ার কথা নিশ্চিত করেন ইউএনও নুরুল ইসলাম।
