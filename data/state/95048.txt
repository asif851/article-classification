
বিএনপির ছাত্রবিষয়ক সম্পাদক শহীদ উদ্দীন চৌধুরী এ্যানি ও সহ-ছাত্রবিষয়ক সম্পাদক সুলতান সালাউদ্দিন টুকুকে বহনকারী গাড়িতে হামলা চালিয়েছেন ছাত্রদলের পদবঞ্চিত অংশের নেতা-কর্মীরা।গতকাল শুক্রবার সকালে রাজধানীর বিজয় সরণিতে এ হামলার ঘটনা ঘটে। শহীদ উদ্দীন ও সুলতান সালাউদ্দিন দুজনেই একই গাড়িতে ছিলেন। তাঁরা খালেদা জিয়ার গাড়িবহরের সঙ্গে ৭ নভেম্বর উপলক্ষে বিএনপির প্রতিষ্ঠাতা জিয়াউর রহমানের কবরে শ্রদ্ধা জানাতে যাচ্ছিলেন।প্রত্যক্ষদর্শীরা জানান, শহীদ উদ্দীন-সুলতান সালাউদ্দিনের গাড়িটি খালেদা জিয়ার গাড়িবহরের পেছনের দিকে ছিল। বিজয় সরণির নভোথিয়েটার ও সামরিক জাদুঘরের মাঝামাঝি স্থানে তাঁদের দেখে ছাত্রদলের পদবঞ্চিত অংশের নেতা-কর্মীরা স্লোগান দিতে দিতে গাড়িতে হামলা চালান। এতে গাড়ির কাচ ভেঙে যায়। শহীদ উদ্দীন ও সুলতান সালাউদ্দিনের কোনো ক্ষতি হয়নি। পরে পদবঞ্চিত কয়েকজন নেতার হস্তক্ষেপে পরিস্থিতি শান্ত হয়।এ বিষয়ে জানতে চাইলে শহীদ উদ্দীন চৌধুরী প্রথম আলোকে বলেন, যাঁরা আক্রমণ চালিয়েছেন, তাঁরা দলীয় শৃঙ্খলাবিরোধী কাজ করেছেন। দলের পক্ষ থেকে পরে এ বিষয়ে সিদ্ধান্ত নেওয়া হবে।
