
জন্মদিন উপলক্ষ্যে রাজধানীর গুলশানে নিজের কার্যালয়ে আজ বৃহস্পতিবার দিবাগত রাত ১২টা এক মিনিটে কেক কেটেছেন বিএনপির চেয়ারপারসন খালেদা জিয়া। এ সময় তাঁর পাশে ছিলেন বিএনপির কেন্দ্রীয় ও ঢাকা মহানগর কমিটির নেতারা।
১৫ই আগস্ট খালেদা জিয়ার জন্মদিন পালন করা নিয়ে দেশের রাজনৈতিক অঙ্গনে বিতর্ক আছে। ১৯৭৫ সালের এই দিনে কিছু বিপথগামী সেনা সদস্যের হাতে সপরিবারে নিহত হয়েছিলেন বঙ্গবন্ধু শেখ মুজিবুর রহমান। তাই ১৫ই আগস্ট জন্মদিন পালন না করার জন্য বিএনপির প্রতি বরাবরই আহ্বান জানিয়ে আসছে আওয়ামী লীগ। তবে এবারও খালেদা জিয়ার জন্মদিন হিসেবে দিনটি পালন করছে বিএনপি।জন্মদিন পালনের সময় গুলশান কার্যালয়ে খালেদা জিয়ার পাশে উপস্থিত ছিলেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর, স্থায়ী কমিটির সদস্য আর এ গণি, জমির উদ্দিন সরকার, আবদুল মঈন খান, মির্জা আব্বাস, নজরুল ইসলাম খান, গয়েশ্বর চন্দ্র রায়সহ বিপুলসংখ্যক নেতা-কর্মী। অনেকেই ফুল দিয়ে তাঁকে শুভেচ্ছা জানান।শুক্রবার সকালে বিএনপির কেন্দ্রীয় কার্যালয়ে দলটির অঙ্গ ও সহযোগী সংগঠনগুলো জন্মদিনের কেক কাটবে। এ ছাড়া বগুড়া জেলা বিএনপি জেলার হোটেল নাজ গার্ডেনে ‘খালেদা জিয়ার জন্মোত্সব’ পালন করবে। বিএনপির ভারপ্রাপ্ত মহাসচিবের এ অনুষ্ঠানে উপস্থিত থাকার কথা রয়েছে।১৯৪৫ সালে খালেদা জিয়া জন্মগ্রহণ করেন।
