
রায় ঘোষণার আগে ঢাকা কেন্দ্রীয় কারাগারে অসুস্থ হয়ে পড়া জামায়াতে ইসলামীর আমির মতিউর রহমান নিজামী সুস্থ হয়ে উঠেছেন। কারা কর্তৃপক্ষ জানিয়েছে, আজ বৃহস্পতিবার সকালে তাঁকে হাসপাতাল থেকে নিজ কক্ষে (সেল) পাঠানো হয়েছে। তাঁর শারীরিক অবস্থার উন্নতির খবর জানিয়ে আজ আন্তর্জাতিক অপরাধ ট্রাইব্যুনালে স্বাস্থ্যসংক্রান্ত প্রতিবেদন পাঠিয়েছে কারা কর্তৃপক্ষ।জানতে চাইলে ঢাকা কেন্দ্রীয় কারাগারের জেলার মো. মাহাবুবুল ইসলাম প্রথম আলোকে বলেন, ‘কারা হাসপাতালে নিবিড় পর্যবেক্ষণে থাকা নিজামী সুস্থ হয়ে উঠেছেন। তিনি এখন ভালো আছেন। সকালে বিশেষজ্ঞ চিকিত্সকেরা নিজামীর স্বাস্থ্য পরীক্ষা করে প্রতিবেদন প্রস্তুত করলে তা ট্রাইব্যুনালের রেজিস্ট্রারের দপ্তরে পাঠানো হয়। এরপর তাঁকে হাসপাতাল থেকে কারাগারের নির্ধারিত কক্ষে পাঠানো হয়েছে।’
যোগাযোগ করা হলে নিজামীর স্বাস্থ্যসংক্রান্ত প্রতিবেদন পাওয়ার বিষয়টি প্রথম আলোকে নিশ্চিত করেন ট্রাইব্যুনালের ডেপুটি রেজিস্ট্রার অরুণাভ চক্রবর্তী।
২৪ জুন ট্রাইব্যুনাল-১-এ নিজামীর মানবতাবিরোধী অপরাধের মামলার রায় ঘোষণার দিন ধার্য ছিল। কিন্তু এর আগের দিন গভীর রাতে ‘অস্বাভাবিক উচ্চ রক্তচাপের’ জন্য ঢাকা কেন্দ্রীয় কারাগারে বন্দী নিজামী অসুস্থ হয়ে পড়েন। সকাল পর্যন্ত তিনি ট্রাইব্যুনালে হাজির হওয়ার মতো সুস্থ না হওয়ায় কারা কর্তৃপক্ষ তা ট্রাইব্যুনালকে জানায়। আসামির অনুপস্থিতিতে রায় ঘোষণা যুক্তিসংগত মনে না করায় রায় তৃতীয়বারের মতো অপেক্ষমাণ (সিএভি-কেস অ্যায়োটিং ভারডিক্ট) রাখা হয়। ওই সময় ট্রাইব্যুনাল আদেশে বলেন, যত দ্রুত সম্ভব নিজামীর স্বাস্থ্য পরীক্ষার বিস্তারিত প্রতিবেদন ট্রাইব্যুনালকে পাঠাতে হবে। ২৬ জুন কারা কর্তৃপক্ষ একটি স্বাস্থ্য প্রতিবেদন ট্রাইব্যুনালে পাঠায়। এরপর আজ দ্বিতীয় প্রতিবেদন পাঠানো হলো।
৭১ বছর বয়সী জামায়াতের শীর্ষ নেতা নিজামীর বিরুদ্ধে মুক্তিযুদ্ধকালে গণহত্যা ও হত্যা, ধর্ষণ, অগ্নিসংযোগ, লুণ্ঠন প্রভৃতি মানবতাবিরোধী অপরাধের ১৬টি অভিযোগ রয়েছে। ২০১০ সালের ২৯ জুন ধর্মীয় অনুভূতিতে আঘাত করার মামলায় তাঁকে গ্রেপ্তার করা হয়। ২ আগস্ট তাঁকে মানবতাবিরোধী অপরাধের মামলায় গ্রেপ্তার দেখানো হয়। চট্টগ্রামে ১০ ট্রাক অস্ত্র আটক মামলায় ইতিমধ্যেই তিনি মৃত্যুদণ্ডাদেশ পেয়েছেন।
