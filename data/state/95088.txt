
বিদ্যুৎ বিল বকেয়া থাকা এবং অবৈধ সংযোগ ব্যবহারের দায়ে চট্টগ্রাম নগরের হালিশহর এলাকার ১০টি সংযোগ বিচ্ছিন্ন করা হয়েছে। গতকাল বুধবার চট্টগ্রামের বিদ্যুৎ আদালত এসব সংযোগ বিচ্ছিন্ন করেন। অভিযান পরিচালনা করেন পিডিবির চট্টগ্রাম বিদ্যুৎ আদালতের জ্যেষ্ঠ বিচারিক হাকিম মো. মহি উদ্দীন। পিডিবির চট্টগ্রামের সিনিয়র সহকারী পরিচালক মো. মনিরুজ্জামান বলেন, বিক্রয় ও বিতরণ বিভাগ হালিশহরের আওতাধীন বন্দরটিলা, দক্ষিণ হালিশহর ও পতেঙ্গা এলাকা অভিযান চালানো হয়। এ সময় ৪ লাখ ২৮ হাজার টাকা বকেয়া থাকায় তিনটি এবং অবৈধ সংযোগের মাধ্যমে বিদ্যুৎ ব্যবহারের অভিযোগে সাতটি বিদ্যুৎ-সংযোগ বিচ্ছিন্ন করা হয়েছে। একই সঙ্গে সংশ্লিষ্ট গ্রাহকদের বিরুদ্ধে মামলা করা হয়েছে।
