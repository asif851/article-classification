
ঢাকা উত্তর ও দক্ষিণ সিটি করপোরেশনের ৮৬ শতাংশ অধিবাসী সিটি করপোরেশনের বিভিন্ন এলাকায় কনটেইনারে স্তূপ করে রাখা বর্জ্যে নানা কারণে বিরক্ত। এর দুর্গন্ধে বিরক্ত শতভাগ নাগরিক। ৫৭ শতাংশ নাগরিক মনে করেন, ফুটপাত এই বর্জ্যের দখলে। নাগরিকদের মধ্যে ৪৯ শতাংশ মনে করেন, যানজটের অন্যতম কারণ এই বর্জ্য।ব্র্যাক বিশ্ববিদ্যালয়ের ব্র্যাক ইনস্টিটিউট অব গভর্ন্যান্স স্টাডিজের (বিআইজিডি) এক গবেষণায় এসব তথ্য উঠে এসেছে। গত বছরের নভেম্বর মাসে গবেষণাটি প্রকাশিত হয়।‘নগর পরিস্থিতি: ঢাকা নগরের কঠিন বর্জ্য-ব্যবস্থাপনা’ শীর্ষক গবেষণাটির জন্য দৈবচয়নের মাধ্যমে দুই সিটি করপোরেশনের ১২টি ওয়ার্ডের ৬০০টি পরিবারের ওপর জরিপ পরিচালিত হয়। এ ছাড়া দলভিত্তিক আলোচনা এবং দুই করপোরেশনের বর্জ্য-সংক্রান্ত নথি মূল্যায়ন করা হয়।গবেষণায় নেতৃত্ব দেন বিআইজিডির গবেষণা সহযোগী এস এম জুবায়ের বিন আরাফাত। গবেষণার উদ্দেশ্য সম্পর্কে তিনি বলেন, ঢাকা সিটি করপোরেশন এলাকায় কী পরিমাণ বর্জ্য তৈরি হয়, এর ব্যবস্থাপনার ধরন কেমন, সেসব সম্পর্কে কোনো ধারণা ছিল না। ২০০৫ সালে সীমিত আকারে একটি গবেষণা হয়েছে বটে। কিন্তু কোন এলাকায় এটি পরিচালিত হয়, সে সম্পর্কেই কোনো তথ্য উল্লেখ নেই। তাই বর্জ্য-ব্যবস্থাপনার বিষয়ে একটি স্পষ্ট ধারণা পেতেই এ গবেষণা।বিআইজিডির গবেষণায় দেখা যায়, দুই সিটি করপোরেশনে বর্জ্য-ব্যবস্থাপনায় তিনটি স্তর আছে। এর মধ্যে প্রাথমিক স্তরে বাসাবাড়ি থেকে সংগ্রহকারীরা গিয়ে বর্জ্য সংগ্রহ করেন। সিটি করপোরেশন এলাকাভিত্তিক বিভিন্ন প্রতিষ্ঠানের ওপর দায়িত্ব দিয়ে এসব বর্জ্য সংগ্রহ করে। দ্বিতীয় স্তরে এসব বর্জ্য তারা সিটি করপোরেশনের বড় কনটেইনারে নিয়ে ফেলে। তৃতীয় স্তরে এসব বর্জ্য একেবারে ব্যক্তি পর্যায়ে কনটেইনার বা ভাগাড় থেকে সংগ্রহ করা হয়। প্রথম ও দ্বিতীয় স্তরে সিটি করপোরেশনগুলোর সরাসরি কোনো নিয়ন্ত্রণ নেই।তবে বাসাবাড়ি থেকে বর্জ্য সংগ্রহ করার ক্ষেত্রে সিটি করপোরেশনের শর্ত হলো, সন্ধ্যা ছয়টা থেকে রাত ১০টার মধ্যে এসব সংগ্রহ করতে হবে। কিন্তু বাস্তবে দেখা যায়, বর্জ্য সংগ্রহের ক্ষেত্রে এ নিয়ম মেনে চলা হয় না। জরিপে অংশ নেওয়া ২৬ শতাংশ উত্তরদাতা বলেন, বর্জ্য সংগ্রহের সঠিক কোনো সময় মেনে চলেন না সংগ্রহকারীরা।তবে ঢাকা নগরে বাসাবাড়ি থেকে বর্জ্য সংগ্রহ বিপুল জনপ্রিয়তা পেয়েছে। এখন ৮৬ শতাংশ বাসাবাড়ি থেকেই বর্জ্য সংগ্রহ করা হয়। যাঁদের বাসা থেকে বর্জ্য সংগ্রহ করা হয় না, তাঁদের মধ্যে ৫১ শতাংশ জানান, বর্জ্য সংগ্রহের কোনো ব্যবস্থা নেই।ভ্যানে বর্জ্য সংগ্রহের সুবিধা আছে, এমন পরিবারগুলোর মধ্যে ৩৯ শতাংশই জানায়, তারা এ জন্য যে অর্থ দেয়, এর বিপরীতে কোনো রসিদ পায় না। এ ছাড়া ৬৭ শতাংশ নগরবাসী জানান, তাঁদের এলাকা থেকে বর্জ্য সংগ্রহ হয় অনিয়মিতভাবে। ৩০ শতাংশ অধিবাসী জানান, বর্ষাকালে বর্জ্য সংগ্রহের অবস্থা হয় সবচেয়ে খারাপ।বিআইজিডির গবেষণায় বর্জ্য-ব্যবস্থাপনা নিয়ে নগরবাসীর অসন্তুষ্টির নানা চিত্র উঠে এলেও এ গবেষণার নানা সীমাবদ্ধতা আছে বলে দাবি করেন ঢাকা উত্তর সিটি করপোরেশনের প্রধান বর্জ্য-ব্যবস্থাপনা কর্মকর্তা ক্যাপ্টেন বিপন কুমার সাহা। তবে কনটেইনারে বর্জ্য নিয়ে নগরবাসীর বিরক্তি প্রসঙ্গে তিনি বলেন, কনটেইনার স্থাপনের জন্য নানা চেষ্টা করেও জায়গা পাওয়া যায়নি।আর সময়মতো বর্জ্য সংগ্রহে অনিয়মের প্রসঙ্গে বিপন কুমারের কথা, সন্ধ্যাবেলায় অনেক বাসাবাড়িতেই সংগ্রহকারীদের ঢুকতে দেওয়া হয় না।কনটেইনার অপরিষ্কার থাকার বিষয়ে জানতে চাইলে দক্ষিণ সিটি করপোরেশনের অতিরিক্ত প্রধান বর্জ্য কর্মকর্তা খোন্দকার মিল্লাতুল ইসলাম বলেন, কিছু জায়গায় এমন সমস্যা থাকতে পারে। তবে বেশির ভাগ জায়গায় তা নেই।
