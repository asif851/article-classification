
নোয়াখালীর চাটখিল উপজেলার হালিমা দিঘীরপাড় এলাকায় চাটখিল-সোনাইমুড়ি সড়কে আজ বৃহস্পতিবার ভোর পাঁচটার দিকে দুটি মোটরসাইকেলের মুখোমুখি সংঘর্ষ হয়েছে। এতে তিনজন নিহত হয়েছে।
নিহত ব্যক্তিরা হলেন মনসুর-উজ-জামান রায়হান (১৬), মুজাহিদ (২২), নাসির উদ্দিন (৩২)। তাঁদের ঠিকানা জানা যায়নি।
এ দুর্ঘটনায় রাকিব হাসান (২৫) নামের মোটরসাইকেলের আরেক আরোহী গুরুতর আহত হয়েছেন। তাঁকে আহত অবস্থায় উদ্ধার করে নোয়াখালী মেডিকেল কলেজ হাসপাতালে ভর্তি করেছে স্থানীয় লোকজন।
ঘটনার সত্যতা নিশ্চিত করেছেন চাটখিল থানার ভারপ্রাপ্ত কর্মকর্তা (ওসি) ইব্রাহিম খলিল। তিনি প্রথম আলো ডটকমকে জানান, মোটরসাইকেল দুটির একটি চাটখিলের দিকে এবং অপরটি জেলা শহর মাইজদীর দিকে যাচ্ছিল। দুর্ঘটনার কারণ হিসেবে উভয় মোটরসাইকেলের বেপরোয়া গতিকে দায়ী করেন তিনি।
দুর্ঘটনার খবর পেয়ে পুলিশ ঘটনাস্থলে যায়। সেখান থেকে নিহত ব্যক্তিদের লাশ ও দুর্ঘটনাকবলিত মোটরসাইকেল দুটি উদ্ধার করে পুলিশ। এ ঘটনায় এখনো কোনো মামলা হয়নি।
