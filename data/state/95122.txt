
সিরাজগঞ্জের উল্লাপাড়া উপজেলার সড়াতৈল গ্রামে আজ রোববার পর্যন্ত ৪০ জন অ্যানথ্রাক্স রোগী শনাক্ত করা হয়েছে। তাঁদের প্রাথমিক চিকিৎসা দেওয়া হচ্ছে। রোগীর সংখ্যা আরও বাড়তে পারে বলে আশঙ্কা করা হচ্ছে।
উল্লাপাড়া উপজেলা স্বাস্থ্য কমপ্লেক্স ও প্রাণিসম্পদ কার্যালয় সূত্র জানায়, দুই সপ্তাহ আগে সড়াতৈল গ্রামে পাঁচটি অসুস্থ গরু জবাই করা হয়। গরুগুলোর মাংস কাটা ও রান্নার সঙ্গে সম্পৃক্ত কয়েকজনের শরীরে বিভিন্ন অংশে ক্ষত দেখা দেয়। তাঁদের উপজেলা স্বাস্থ্য কমপ্লেক্সে নিয়ে যাওয়া হলে চিকিৎসকেরা পরীক্ষা-নিরীক্ষা করে তা অ্যানথ্রাক্স রোগ বলে শনাক্ত করেন। অপর দিকে ওই পাঁচটি গরুর নমুনা সংগ্রহ করে পরীক্ষা করা হয়। পরীক্ষায় ওই গরুগুলো অ্যানথ্রাক্স রোগে আক্রান্ত ছিল বলে ধরা পড়ে। এমন পরিস্থিতিতে আজ দুপুরে উপজেলা স্বাস্থ্য কমপ্লেক্সের একদল চিকিৎসক ওই গ্রাম পরিদর্শনে যান। ওই দল মোট ৪০ জন অ্যানথ্রাক্স রোগী শনাক্ত করে।আক্রান্ত রোগীদের কয়েকজন সাংবাদিকদের বলেন, গত দুই সপ্তাহে গ্রামে অসুস্থ হয়ে মোট ১৮টি গরু মারা গেছে। তাঁদের ধারণা, অ্যানথ্রাক্স রোগে গরুগুলো মারা গেছে।জানতে চাইলে উল্লাপাড়া উপজেলা স্বাস্থ্য ও পরিবারকল্যাণ কর্মকর্তা সুকুমার সুর রায় সাংবাদিকদের বলেন, রোগীর সংখ্যা আরও বাড়তে পারে। আক্রান্ত ব্যক্তিদের বিনা মূল্যে চিকিৎসা দেওয়া হচ্ছে। তবে এটি কোনো ছোঁয়াচে রোগ নয়। তাই আতঙ্কের কিছু নেই। ওষুধ সেবনে রোগীরা এক সপ্তাহের মধ্যেই সেরে উঠবেন। অ্যানথ্রাক্স রোগে আক্রান্ত কোনো গরুর মাংস কাটা, ধোয়া ও সংস্পর্শে এলে এ রোগে আক্রান্ত হওয়ার আশঙ্কা থাকে।এ বিষয়ে উপজেলা প্রাণিসম্পদ কর্মকর্তা হেলাল উদ্দীন বলেন, এলাকায় অ্যানথ্রাক্স রোগের প্রতিষেধক হিসেবে গরুকে ইনজেকশন দেওয়া শুরু হয়েছে। একই সঙ্গে অসুস্থ গরুকে জবাই না করা, মৃত গরুকে মাটিতে গর্ত করে পুঁতে রাখার জন্য অনুরোধ জানিয়ে মাইকিং করা হচ্ছে।
