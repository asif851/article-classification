
চট্টগ্রাম নগরের কোতোয়ালি থানার স্টেশন কলোনি এলাকায় শফিকুল ইসলাম (২৮) নামের এক ব্যক্তিকে কুপিয়ে ও গুলি করে খুন করেছে দুর্বৃত্তরা। গতকাল মঙ্গলবার রাত সাড়ে ১১টার দিকে এ ঘটনা ঘটে। 
পুলিশ ধারণা করছে, এলাকায় মাদক ব্যবসার নিয়ন্ত্রণ ও আধিপত্য বিস্তারের জের ধরে এই হত্যাকাণ্ড ঘটতে পারে। এই ঘটনায় এখনো পর্যন্ত কাউকে গ্রেপ্তার করতে পারেনি পুলিশ। পুলিশ সূত্র জানায়, নিহত শফিকুল ইসলাম নগরের আইস ফ্যাক্টরি রোডের বাস্তুহারা কলোনির বাসিন্দা শহীদুল ইসলামের ছেলে। তিনি স্থানীয় একটি মাংসের দোকানে চাকরি করতেন। কোতোয়ালি থানার উপপরিদর্শক বদরুদ্দোজা বুধবার বিকেলে প্রথম আলোকে বলেন, এলাকায় আধিপত্য বিস্তার ও মাদক ব্যবসার নিয়ন্ত্রণের জের ধরে এই হত্যাকাণ্ড হতে পারে। তবে খুনের মূল কারণ খুঁজে বের করতে তদন্ত চলছে। এখনো পর্যন্ত কোনো মামলা হয়নি।
