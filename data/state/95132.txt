
দল গোছানোর কাজ শেষ করতে পারছে না বিএনপি। জেলা কমিটি পুনর্গঠন শেষ না করেই কেন্দ্রীয় সম্মেলন করেছিল দলটি। সম্মেলনের দুই মাস পেরিয়ে গেছে। এখনো নতুন করে জাতীয় স্থায়ী ও নির্বাহী কমিটি পূর্ণাঙ্গ করা যায়নি। কমিটিকে সামনে রেখে দলে কোন্দল বাড়ছে।
দলটির নেতারা বলছেন, এ অবস্থা দলের নেতা-কর্মীদের মাঝে হতাশা ছড়াচ্ছে। কারণ একদিকে সরকারের বিরুদ্ধে দুই দফা ব্যর্থ আন্দোলনের পর আবার মাঠে নামা যাচ্ছে না, অন্যদিকে দলও সুসংগঠিত করা যাচ্ছে না।
গত দুই বছরে দুই দফা উদ্যোগ নিয়ে জেলা কমিটি পুনর্গঠন শেষ করতে পারেনি বিএনপি। এর মধ্যে গত ১৯ মার্চ দলের কেন্দ্রীয় সম্মেলন করে তারা। সম্মেলনের মাধ্যমে দলের সর্বোচ্চ নীতি নির্ধারণী ফোরাম স্থায়ী ও নির্বাহী কমিটি গঠনের বিধান থাকলেও তা হয়নি। কাউন্সিলররা এসব পদে কর্মকর্তা নিয়োগ দেওয়ার একক ক্ষমতা দেন দলীয়প্রধান খালেদা জিয়াকে। ইতিমধ্যে কয়েক দফায় ৪২টি পদে নাম ঘোষণা করা হয়েছে। স্থায়ী কমিটিসহ নির্বাহী কমিটির বাকি পদগুলোতে পদাধিকারী ব্যক্তিদের নাম দুই মাসেও ঘোষণা হয়নি।
বিএনপির সূত্র জানায়, বিএনপির শীর্ষ নেতৃত্ব কিছু জ্যেষ্ঠ নেতার ওপর শতভাগ আস্থা রাখতে পারছেন না।
তাঁদের নিয়ে একধরনের দোদুল্যমান অবস্থা তৈরি হয়েছে। সম্মেলনের আগে থেকেই খালেদা জিয়া বারবার বলেছেন, এবার নতুনদের দলের নেতৃত্বে আনা হবে। কিন্তু বিএনপি এখন মনে করছে, সামনে দলের আরও কঠিন সময় আসছে। এ অবস্থায় প্রবীণ নেতাদের কমিটিতে রাখা না হলে বা গুরুত্বপূর্ণ পদ দেওয়া না হলে এর প্রতিক্রিয়া কী হতে পারে, সেটিও গুরুত্ব দিয়ে বিবেচনা করা হচ্ছে। এ ছাড়া আংশিক কমিটি ঘোষণা ও পূর্ণাঙ্গ কমিটি গঠনকে সামনে রেখে দলের নেতাদের মধ্যে কোন্দল বাড়ছে। নীতি নির্ধারণী পর্যায়ের বেশির ভাগ নেতা দুই শিবিরে বিভক্ত হয়ে আছেন। মূলত এসব কারণে পূর্ণাঙ্গ কমিটি ঘোষণা করতে সময় নেওয়া হচ্ছে। কবে নাগাদ কমিটি ঘোষণা করা হবে—দলের নেতারা তা সুনির্দিষ্ট করে বলতে পারছেন না।
এ বিষয়ে জানতে চাইলে বিএনপির মহাসচিব মির্জা ফখরুল ইসলাম আলমগীর প্রথম আলোকে বলেন, কমিটি ঘোষণা নিয়ে এখন কিছু বলা যাবে না। সময়মতো এটি গণমাধ্যমকে জানানো হবে। কমিটি নিয়ে দলের অভ্যন্তরীণ কোন্দল বাড়ছে বলেও মনে করেন না বিএনপির মহাসচিব। তিনি বলেন, সব বড় দলেই কিছু সমস্যা থাকে। কিন্তু সেটিকে বড় করে দেখানোর উদ্দেশ্য হচ্ছে গণতান্ত্রিক আন্দোলনকে ব্যাহত করা।
কোন্দলের কথা সরাসরি স্বীকার না করলেও গত বুধবার এক আলোচনা সভায় মির্জা ফখরুল বলেন, ‘আমরা এক কঠিন সময় পার হচ্ছি, অত্যন্ত দুরূহ সময় অতিক্রম করছি। এই সময় যদি আমরা সঠিকভাবে না চলি, এই সময় যদি আমরা ঐক্যবদ্ধ না থাকি, এই সময় যদি আমরা নিজেদের মধ্যে অযথা দলাদলি, কোন্দল সৃষ্টি করি, তাহলে সত্যিকার অর্থে আমরা নিশ্চিহ্ন হয়ে যাব।’
 ২০১৪ সালের ৫ জানুয়ারি নির্বাচন ঠেকানোর আন্দোলনে ব্যর্থ হওয়ার পর দল গোছানোর ঘোষণা দেয় বিএনপি। ওই বছরের ৪ ফেব্রুয়ারি বিএনপির চেয়ারপারসন খালেদা জিয়া সংবাদ সম্মেলনে বলেছিলেন, দল গুছিয়ে তাঁরা আবার আন্দোলন শুরু করবেন। তাঁর ওই বক্তব্যের দুই মাস পর এপ্রিলে পঞ্চগড়, সুনামগঞ্জ, নেত্রকোনা, নওগাঁ, সৈয়দপুর, চট্টগ্রাম উত্তর, ময়মনসিংহ উত্তরসহ বেশ কয়েকটি জেলা কমিটি ভেঙে দিয়ে আহ্বায়ক কমিটি করা হয়।
২০১৪ সালের ১৮ জুলাই ঘোষণা করা হয় ঢাকা মহানগর বিএনপির নতুন আহ্বায়ক কমিটি। দুই মাসের মধ্যে ঢাকা মহানগর বিএনপির সব ওয়ার্ড, থানা কমিটি করে পূর্ণাঙ্গ কমিটি ঘোষণার দায়িত্ব দেওয়া হয়েছিল আহ্বায়ক কমিটিকে। এখন পর্যন্ত একটি ওয়ার্ড কমিটিও হয়নি।
জেলা কমিটি পুনর্গঠনের সঙ্গে যুক্ত বিএনপির সূত্র জানায়, গত বছরের আগস্টে ৭৫টি সাংগঠনিক জেলা কমিটি পুনর্গঠনের উদ্যোগ নেওয়ার পর গত ফেব্রুয়ারি পর্যন্ত ১৪টি জেলার সম্মেলন বা নতুন কমিটি হয়েছে। এ বিষয়ে বিএনপির মহাসচিব মির্জা ফখরুল ইসলাম আলমগীর প্রথম আলোকে বলেন, দল পুনর্গঠন একটি চলমান প্রক্রিয়া। ইউনিয়ন পরিষদের নির্বাচন শেষ হলে তাঁরা আবার জেলা কমিটি পুনর্গঠনের কাজ শুরু করবেন।
বিএনপির পাশাপাশি দলের অঙ্গ-সহযোগী সংগঠনগুলোও পুনর্গঠনের কথা বলেছিল বিএনপি। কিন্তু তাও সফল হয়নি। গত দুই বছরে ছাত্রদল ও শ্রমিক দলের নতুন কমিটি ঘোষণা করা হয়েছে। নয়টি অঙ্গ সংগঠনের একটিও পুনর্গঠন করা যায়নি।
এ বিষয়ে জানতে চাইলে বিএনপির সিনিয়র যুগ্ম মহাসচিব রুহুল কবির রিজভী প্রথম আলোকে বলেন, বিএনপির নেতা-কর্মীরা কিছুদিন বাইরে থাকেন, কিছুদিন কারাগারে থাকেন। প্রায় সবার বিরুদ্ধে মামলা আছে। নেতা-কর্মীদের সব সময় সরকারের নিপীড়নের মুখে থাকতে হয়। এ অবস্থার মধ্যেও বিএনপির সাংগঠনিক কার্যক্রম এগিয়ে চলছে। 
