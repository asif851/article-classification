
লক্ষ্মীপুরে রেস্তোরাঁ শ্রমিকের (১১) পায়ুপথে বাতাস ঢুকিয়ে হত্যার চেষ্টাকারী অভিযুক্ত কিশোরকে (১৭) কারাগারে পাঠানো হয়েছে। এ ঘটনায় আহত শিশুটির মা বাদী হয়ে আজ বুধবার দুপুরে ওই কিশোরসহ অজ্ঞাতনামা একজনকে আসামি করে সদর থানায় একটি মামলা করেন। 
লক্ষ্মীপুর সদর উপজেলার মজুচৌধুরীর হাট এলাকায় গতকাল মঙ্গলবার বিকেলে শিশু শ্রমিকটির পায়ুপথ দিয়ে বাতাস ঢুকিয়ে হত্যার চেষ্টা করেছে স্থানীয় বলগানাইজিং দোকানের শ্রমিক কিশোরটি। পুলিশ মঙ্গলবার রাত ১০টার দিকে অভিযান চালিয়ে অভিযুক্তকে মজুচৌধুরীরহাট এলাকা থেকে আটক করে। পরে আজ বুধবার বিকেলে ওই মামলায় তাকে গ্রেপ্তার দেখিয়ে আদালতের মাধ্যমে কারাগারে পাঠানো হয়। অসুস্থ হওয়ার পর মিলনকে প্রথমে স্থানীয় হাসপাতাল, পরে ঢাকা মেডিকেল কলেজ হাসপাতালে পাঠানো হয়। সেখান থেকে চিকিৎসা শেষে লক্ষ্মীপুরে ছেলেটি এখন তার মায়ের জিম্মায় আছে। লক্ষ্মীপুর সদর থানার ডিউটি অফিসার ও উপপরিদর্শক (এসআই) মো. জামাল হোসেন বলেন, আহত শিশুটি মজুচৌধুরীর হাটের একটি রেস্তারাঁয় কাজ করত। মঙ্গলবার বিকেলে একই হাটের বলগানাইজিং দোকানের শ্রমিক কিশোর তার দোকানে নিয়ে জোর করে শিশুটির পায়ুপথ দিয়ে বাতাস ঢুকিয়ে হত্যার চেষ্টা করে। এতে শিশুটি রক্তাক্ত জখম হয়। মোটরসাইকেলের হাওয়া দেওয়া যন্ত্র তার পায়ুপথে ঢুকিয়ে বাতাস দেওয়া হয়।  সদর হাসপাতালের আবাসিক মেডিকেল অফিসার আনোয়ার হোসেন বলেন, শিশুটির পায়ুপথে বাতাস ঢোকানো হয়। উন্নত চিকিৎসার জন্য রাতে তাকে ঢাকা মেডিকেল কলেজ হাসপাতালে পাঠানো হয়। সদর থানার ভারপ্রাপ্ত কর্মকর্তা মো. লোকমান হোসেন বলেন, এ ঘটনায় অভিযুক্ত কিশোরকে গ্রেপ্তার করে আদালতের মাধ্যমে জেলহাজতে পাঠানো হয়েছে।
