
 শুরু হচ্ছে সিয়াম সাধনার পবিত্র মাস রমজান। এবারের রমজানে দিন বড় ও রাতের ব্যাপ্তি কম হবে। তাই প্রতিদিন দীর্ঘ প্রায় ১৫ ঘণ্টা রোজা পালন করতে হবে। এ মাসের শুরুতে মৌসুমি বায়ুর নাগাল পাবে বাংলাদেশের সাগর উপকূল। এর নাগাল পেলেই শুরু হবে পুরোদমে বর্ষাকাল। বর্ষা পূর্ণরূপে এলে বৃষ্টিতে স্বস্তি পেতে পারেন রোজাদারেরা।আবহাওয়া অধিদপ্তরের পূর্বাভাসে জানা গেছে, জুন মাসের অর্ধেকের বেশি দিন বৃষ্টি হবে সারা দেশে। এর মধ্যে ঢাকা বিভাগে বৃষ্টি হবে ১২ থেকে ১৬ দিন। এ সময় ৩১০ থেকে ৩৮০ মিলিমিটার বৃষ্টিপাত হতে পারে।দেশের আটটি বিভাগের মধ্যে সবচেয়ে বেশি বৃষ্টির সম্ভাবনা রয়েছে সিলেট বিভাগে। সিলেটে ১৮ থেকে ২২ দিনে ৫৭০ থেকে ৬৯৪ মিলিমিটার বৃষ্টি হতে পারে।চট্টগ্রামে ১৫ থেকে ১৯ দিনে বৃষ্টির সম্ভাবনা রয়েছে ৫৩০ থেকে ৬৫০ মিলিমিটার। এ ছাড়া ময়মনসিংহে ১২ থেকে ১৮ দিনে ৩৫৪ থেকে ৪৩৫ মিলিমিটার; রংপুরে ১৩ থেকে ১৭ দিনে ৩৫৫ থেকে ৪৩৫ মিলিমিটার; বরিশালে ১৪ থেকে ১৮ দিনে ৪৩৫ থেকে ৫৩০ মিলিমিটার এবং রাজশাহীতে ১০ থেকে ১৪ দিনে ২৭০ থেকে ৩৩০ মিলিমিটার বৃষ্টি হতে পারে।সবচেয়ে কম বৃষ্টি হতে পারে খুলনা বিভাগে। এ অঞ্চলে জুনের ১২ থেকে ১৬ দিন বৃষ্টি হতে পারে। এর পরিমাণ হবে ২৭০ থেকে ৩৩০ মিলিমিটার।আবহাওয়া অধিদপ্তর আরও জানায়, জুন মাসের দ্বিতীয় সপ্তাহের মধ্যে দেশে দক্ষিণ-পশ্চিম মৌসুমি বায়ু বিস্তৃত হতে পারে। এর প্রভাবে এই মাসে স্বাভাবিক বৃষ্টিপাতের সম্ভাবনা আছে। তবে জুন মাসে বঙ্গোপসাগরে এক-দুটি মৌসুমি নিম্নচাপ সৃষ্টি হতে পারে।এ সময় বৃষ্টিপাতের কারণে দেশের উত্তর, মধ্য ও উত্তর-পশ্চিমাঞ্চলের কিছু কিছু স্থানে স্বাভাবিক বন্যার সম্ভাবনা রয়েছে।আবহাওয়া অধিদপ্তরের আবহাওয়াবিদ রাশেদুজ্জামান প্রথম আলোকে বলেন, বর্ষাকালের বৃষ্টি মৌসুমি বায়ু আসার ওপর নির্ভর করছে। আশা করা যাচ্ছে, ১৫ জুনের মধ্যে এটি বাংলাদেশ উপকূলে চলে আসবে। এর মধ্যে মৌসুমি বায়ু চলে এলে দেশে স্বাভাবিক বৃষ্টির সম্ভাবনা রয়েছে। তবে রমজান মাস বৃষ্টিমুখর থাকতে পারে।
