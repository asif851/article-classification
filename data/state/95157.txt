
ময়মনসিংহ ও ব্রাহ্মণবাড়িয়ায় বিলুপ্ত ‘একটি বাড়ি একটি খামার’ প্রকল্পের কর্মকর্তা ও কর্মচারীরা দ্রুত তাঁদের পল্লী সঞ্চয় ব্যাংকে পদায়নের দাবি করেছেন। এ দাবিতে গতকাল বুধবার তাঁরা নিজ নিজ জেলা প্রশাসক বরাবর স্মারকলিপি পেশ করেছেন।দুটি জেলাতেই স্মারকলিপিতে তিনটি দাবি উল্লেখ করা হয়েছে। সেগুলো হলো বিলুপ্ত একটি বাড়ি একটি খামার প্রকল্পের সব কর্মকর্তা ও কর্মচারীকে পল্লী সঞ্চয় ব্যাংকের চাকরি প্রবিধানমালা অনুযায়ী দ্রুত স্থায়ীকরণের মাধ্যমে ব্যাংকের সব সুযোগ-সুবিধা প্রদান, যাচাই-বাছাইয়ের নামে কোনো কর্মকর্তা-কর্মচারীকে চাকরিচ্যুত না করা এবং পল্লী সঞ্চয় ব্যাংকের কার্যক্রম দ্রুত বাস্তবায়ন করা।ময়মনসিংহে একটি বাড়ি একটি খামার প্রকল্পের কর্মীরা বলেন, ২০১৪ সালের জুনে প্রকাশিত গেজেট অনুযায়ী এ বছরের ১ জুলাই থেকে একটি বাড়ি একটি খামার প্রকল্প বিলুপ্ত হয়ে পল্লী সঞ্চয় ব্যাংকের যাত্রা শুরু করার কথা। গেজেটে একটি বাড়ি একটি খামার প্রকল্পের সব কর্মীকে বিনা শর্তে পল্লী সঞ্চয় ব্যাংকে বিভিন্ন পদে নিয়োগ দেওয়ার কথা বলা হয়েছে। তবে প্রকল্পের ঊর্ধ্বতন কর্মকর্তারা নতুন করে বিজ্ঞপ্তি দিয়ে লোক নিয়োগ দেওয়ার কথা বলছেন। এ কারণে গতকাল জেলা প্রশাসক মুস্তাকীম বিল্লাহ ফারুকীর মাধ্যমে প্রধানমন্ত্রী বরাবর স্মারকলিপি দেওয়া হয়।এদিকে ব্রাহ্মণবাড়িয়ায় জেলা মাঠ সহকারী কল্যাণ পরিষদের ব্যানারে জেলা প্রশাসক মোশাররফ হোসেনের কাছে স্মারকলিপি দেওয়া হয়। এ সময় পরিষদের সভাপতি আশিকুর রহমান, সাধারণ সম্পাদক এনামুল হক, অর্থনীতিবিষয়ক সম্পাদক ফায়েজুর রহমানসহ অন্য সদস্যরা উপস্থিত ছিলেন।জেলা মাঠ সহকারী কল্যাণ পরিষদ সূত্র জানায়, এ প্রকল্পের অধীনে জেলার নয়টি উপজেলায় শাখা ব্যবস্থাপক (সাময়িক) পদে ৯ জন, ক্যাশ সহকারী পদে ৯ জন, মাঠ সুপারভাইজার পদে ১৫ জন ও মাঠ সহকারী পদে ৯২ জন কর্মরত আছেন।জেলা মাঠ সহকারী কল্যাণ পরিষদের সাধারণ সম্পাদক এনামুল হক বলেন, ২০০৯ থেকে ২০১৬ সাল পর্যন্ত প্রকল্পটি দেশের দুখী ও সুবিধাবঞ্চিত মানুষের দারিদ্র্য মুক্তির সনদ হিসেবে কাজ করেছে। একই সঙ্গে অনেক বেকার যুবক কাজ করে পরিবারের হাল ধরতে সক্ষম হয়েছেন। কিন্তু প্রকল্পটির অধীনে কর্মরত কর্মকর্তা-কর্মচারীদের ব্যাংকে আত্তীকরণ না করায় দুই মাস ধরে তাঁরা হতাশায় ভুগছেন।
