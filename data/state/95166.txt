
যশোরের প্রাচীন সামাজিক প্রতিষ্ঠান ‘যশোর ইনস্টিটিউট’-এর ত্রিবার্ষিক নির্বাচন গত শুক্রবার অনুষ্ঠিত হয়েছে। প্রতিষ্ঠানের গঠনতন্ত্র অনুযায়ী পদাধিকারবলে জেলা প্রশাসক এর সভাপতি। সাধারণ সম্পাদকসহ অন্যান্য ২০ পদে সদস্যদের সরাসরি ভোটে পর্ষদ গঠন করা হয়।নির্বাচনে শেখ রবিউল আলমের নেতৃত্বাধীন সংস্কার ও উন্নয়ন প্যানেল থেকে ১৩ জন ও অধ্যাপক মোস্তাফিজুর রহমানের নেতৃত্বে পরিবর্তন ও উন্নয়ন সমিতির প্যানেল থেকে ৭ প্রার্থী নির্বাচিত হয়েছেন। গতকাল শনিবার সকালে এ ফলাফল ঘোষণা করেন নির্বাচন কমিশনার নির্বাহী হাকিম সাইফুল ইসলাম।সংস্কার ও উন্নয়ন প্যানেলের নির্বাচিতরা হলেন: শেখ রবিউল আলম, টিভি অভিনেতা আবদুর রহমান, বন্ধুসভার সভাপতি কাজী লুৎফুন্নেছা, আইনজীবী আবু সেলিম রানা, ফজলে রাব্বি মোপাশা, আবদুল হামিদ চাকলাদার, কবি কাসেদুজ্জামান সেলিম, এ জেড এম সালেক স্বপন, এস নিয়াজ মোহাম্মদ, পৌরসভার কাউন্সিলর শেখ মকসিমুল বারী, সাংস্কৃতিক সংগঠন শিকড় যশোরের সাধারণ সম্পাদক রওশন আরা, চিকিৎসক আবুল কালাম আজাদ ও আবদুর রাজ্জাক।পরিবর্তন ও উন্নয়ন সমিতি থেকে শিক্ষাবিদ মোস্তাফিজুর রহমান, নাট্য সংগঠন বিবর্তন যশোরের সভাপতি সানোয়ার আলম খান, জেলা প্রমীলা ফুটবল দলের কোচ ইমদাদুল হক, যশোর কলেজের অধ্যক্ষ মুস্তাক হোসেন, আইনজীবী চুন্নু সিদ্দিকী, মোহাম্মদ ইসহক ও এম এ মতিন সিদ্দিকী।শুক্রবার সকাল ১০টা থেকে বিকেল ৫টা পর্যন্ত টানা ভোট গ্রহণ চলে। ৩ হাজার ১৪২ জন ভোটারের মধ্যে ২ হাজার ৫৩৪ জন ভোটাধিকার প্রয়োগ করেন।এদিকে গঠনতন্ত্র সংশোধন করার জন্য সদস্যদের মতামত নিতে ‘হ্যাঁ’ ও ‘না’ ভোট দেওয়ার ব্যবস্থা করা হয়। এতে সংশোধনের পক্ষে ১ হাজার ৯৯৭ জন ভোট দেন।জমিদার রায়বাহাদুর যদুনাথ মজুমদার ১৯২৮ সালে প্রতিষ্ঠানটি গড়ে তোলেন। প্রতিষ্ঠানে বর্তমানে পাঁচটি বিভাগ রয়েছে। বিভাগগুলো হচ্ছে: পাবলিক লাইব্রেরি, নাট্যকলা সংসদ, ক্রীড়া, শিশু চিত্তবিনোদন কেন্দ্র ও টাউন ক্লাব। অনেক আগে থেকেই প্রতিষ্ঠানটি যশোরের সুশীল সমাজের লোকজনের ওঠাবসার প্রধান ক্ষেত্র বলে বিবেচিত।
