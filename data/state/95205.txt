
সফরসূচি অনুযায়ী চলতি বছরের প্রতি মাসেই প্রধানমন্ত্রী নরেন্দ্র মোদিকে বিদেশ সফর করতে হবে। মোদি প্রথম দ্বিপক্ষীয় সফরে যাচ্ছেন ঘরের পাশে পাহাড়ঘেরা ভুটানে। এই মাসেই তিনি ভুটান যাবেন। তবে দিন এখনো ঠিক হয়নি। পররাষ্ট্র মন্ত্রণালয়ের মুখপাত্র সৈয়দ আকবরউদ্দিন আজ গতকাল শুক্রবার এ কথা জানান।প্রধানমন্ত্রীর সঙ্গে ভুটান যাবেন পররাষ্ট্রমন্ত্রী সুষমা স্বরাজও। ভুটান সফরের পর এ মাসের ২৬ তারিখে সুষমা বাংলাদেশে যাবেন। আকবরউদ্দিন এ বিষয়ে বলেন, ‘পররাষ্ট্রমন্ত্রী প্রতিবেশী কোন দেশে যাবেন তা ঠিক সময়েই ঘোষিত হবে। দিন নিয়ে কোনো জল্পনার প্রয়োজন নেই।’এত দিন শোনা যাচ্ছিল প্রধানমন্ত্রীর প্রথম দ্বিপক্ষীয় সফর হবে জাপান। সেখানে ভুটান কেন, তার জবাবে আকবরউদ্দিন বলেন, ‘শপথ গ্রহণে সার্ক দেশগুলোর প্রধানদের আমন্ত্রণ জানিয়ে তিনি বুঝিয়ে দিয়েছিলেন, তাঁর সরকার প্রতিবেশী দেশগুলোকে কতখানি গুরুত্ব দিচ্ছেন। ভুটান সফর সেই নিরিখেই।’প্রধানমন্ত্রীর বিদেশ সফরকে ‘তাঁর ইনবক্স বোঝাই’ বলে বর্ণনা করেন আকবরউদ্দিন। জুন মাসে ভুটান, জুলাইয়ে ‘ব্রিকস’ সম্মেলন, সেপ্টেম্বরে জাতিসংঘের বৈঠক। ওই সময়েই মার্কিন যুক্তরাষ্ট্রে দ্বিপক্ষীয় সফরের দিনক্ষণ ঠিক করা হচ্ছে। পূর্ব এশিয়া ও আশিয়ান সম্মেলন অক্টোবরে। নভেম্বরে জি-২০ সম্মেলন। ওই মাসেই সার্ক সম্মেলন হচ্ছে কাঠমান্ডুতে। প্রধানমন্ত্রী অবশ্যই যাবেন। এ ছাড়া ২০টি দেশের সঙ্গে ভারতের কৌশলগত অংশীদারি রয়েছে। সেগুলোও সফরের তালিকায় চলে আসবে ঠিক সময়ে।
আকবরউদ্দিন আরও জানান, ইউক্রেনে গোলমালের ফলে প্রায় এক হাজার ভারতীয় শিক্ষার্থীকে বিশেষ বিমানে কিয়েভে নিয়ে আসা হয়েছে। নিরাপদে সরিয়ে আনা হয়েছে অন্য সার্ক সদস্য দেশের শিক্ষার্থীদেরও। ভারতকে তাঁরা অনুরোধ করেছিলেন। তাঁদের মধ্যে ১৫ জন বাংলাদেশি ছাত্রছাত্রীও রয়েছেন।
