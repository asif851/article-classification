
বিচারকের সই জাল করে ভুয়া জামিননামায় শতাধিক আসামির মুক্তির ঘটনায় গ্রেপ্তার হওয়া ঢাকার দ্বিতীয় অতিরিক্ত মহানগর দায়রা জজ আদালতের বেঞ্চ সহাকারী (পেশকার) মোসলেহ উদ্দিনকে রিমান্ডে এনে জিজ্ঞাসাবাদ করছে দুর্নীতি দমন কমিশন (দুদক)। আজ সোমবার সকাল থেকে উপসহকারী পরিচালক মো. সফিউল্লাহর নেতৃত্বে দুদক কর্মকর্তাদের একটি দল তাঁকে সকাল থেকে বিকেল পর্যন্ত জিজ্ঞাসাবাদ করেন।
গতকাল রোববার মোসলেহ উদ্দিনকে আদালতে হাজির করে ১০ দিনের রিমান্ড আবেদন করেন তদন্ত কর্মকর্তা মো. শফিউল্লাহ। শুনানি শেষে ঢাকা মহানগর হাকিম স্নিগ্ধা রানী চক্রবর্তী তিন দিনের রিমান্ড মঞ্জুর করেন। দুদক সূত্র জানিয়েছে, প্রথম দিনের জিজ্ঞাসাবাদে জালিয়াতির ঘটনা সম্পর্কে গুরুত্বপূর্ণ তথ্য দিয়েছেন মোসলেহ উদ্দিন। আরও দুদিন জিজ্ঞাসাবাদ চলবে বলেও সূত্রটি জানিয়েছে।এর আগে একই মামলায় ওই এই জালিয়াতির ঘটনার মূল হোতা ঢাকার অতিরিক্ত মহানগর দায়রা জজ এর আদালতের এমএলএসএস (পিয়ন) শেখ মো. নাঈমকে তিন দিনের রিমান্ডে এনে গত সপ্তাহে জিজ্ঞাসাবাদ করা হয়।জাল-জালিয়াতির মাধ্যমে ভুয়া জামিননামা কারাগারে পাঠিয়ে আসামিদের মুক্তির ব্যবস্থা করে অবৈধ অর্থ উপার্জনের অভিযোগে গত ১৩ জুলাই ঢাকা মহানগর দায়রা আদালতের প্রশাসনের পক্ষে নাজির ওবায়দুল হক আকন্দ বাদী হয়ে রাজধানীর কোতোয়ালি থানায় মামলা করেন। এতে আসামি করা হয় ওই আদালতের পেশকার মোসলেহ উদ্দিন ও পিয়ন শেখ মোহাম্মদ নাঈমকে। মামলার দিনই গ্রেপ্তার হন মোসলেহ উদ্দিন। ভুয়া জামিননামার মাধ্যমে কারাগার থেকে দুর্ধর্ষ অপরাধীদের মুক্তির ব্যবস্থা করে ২ কোটি টাকারও বেশি হাতিয়ে নেওয়ার কথা পুলিশের প্রাথমিক জিজ্ঞাসাবাদে স্বীকার করেন মোসলেহ।পরে মামলাটির তদন্তে নামে দুদক। গত ২২ আগস্ট দিবাগত রাত ১২টায় রাজধানীর আদাবর এলাকা থেকে নাঈমকে গ্রেপ্তার করা হয়েছে বলে জানায় র‍্যাব-২।দুদকের কাছে থাকা তথ্যমতে, বিচারকের সই জাল করে চলতি বছরের জানুয়ারি মাসে ১৪টি মামলায় ১৪ জন, ফেব্রুয়ারিতে ১০টি মামলার ২০ জন, মার্চ মাসে ১৪টি মামলার ২০ জন, এপ্রিল মাসে ১২টি মামলার ১৬ জন এবং মে মাসে ২৬টি মামলার ৪০ জন আসামির জামিনে মুক্ত করেন নাঈম ও ওই আদালতের মোসলেহ উদ্দিন।
