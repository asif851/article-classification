
১৪২৩ বঙ্গাব্দের আনন্দ পুরস্কার পাচ্ছেন ইমেরিটাস অধ্যাপক আনিসুজ্জামান। প্রথমা প্রকাশন থেকে প্রকাশিত ‘বিপুলা পৃথিবী’ বইটির জন্য তিনি পাচ্ছেন এ সম্মাননা। ভারতের পশ্চিমবঙ্গ থেকে প্রকাশিত জনপ্রিয় বাংলা দৈনিক আনন্দবাজার পত্রিকা প্রতিবছর একটি বাংলা বইকে এ পুরস্কার দিয়ে থাকে। বিশ্বস্ত একটি সূত্রে এ তথ্য জানা গেছে। ‘বিপুলা পৃথিবী’ আনিসুজ্জামানের আত্মস্মৃতি। তাঁর জীবনের অনুষঙ্গে এতে ধরা পড়েছে ১৯৭১ সালের মুক্তিযুদ্ধ-পরবর্তী বাংলাদেশের সমাজ ও রাজনীতির নানা ঘটনা এবং তার ঘাত-প্রতিঘাত। আগামীকাল শনিবার কলকাতায় আনিসুজ্জামানকে এ পুরস্কারে সম্মানিত করা হবে। পুরস্কার অনুষ্ঠানে যোগ দিতে আনিসুজ্জামান আজ শুক্রবার সকালে ঢাকা ছেড়েছেন। এর আগে ১৯৯৪ সালেও আনিসুজ্জামান একবার আনন্দ পুরস্কার পেয়েছিলেন। সেবারের পুরস্কার ছিল তাঁকে উপদেষ্টা করে বেরোনো ‘ঐতিহ্যের অঙ্গীকার’ নামে হাজার বছরের বাংলা কবিতা, গান ও নাটক নিয়ে ১৪টি ক্যাসেটের সংকলনের জন্য। আনন্দ পুরস্কার দেওয়া হচ্ছে ১৯৫৮ সাল থেকে। প্রথম বছর এ পুরস্কার পেয়েছিলেন বিভূতিভূষণ মুখোপাধ্যায় ও সমরেশ বসু। ছয়টি দশক পার করে এবার এ পুরস্কারের হীরকজয়ন্তী। এ বছর আনিসুজ্জামানের ৮০ বছর পূর্ণ হলো। আনন্দ পুরস্কারের হীরকজয়ন্তী উপলক্ষে এ বছর থেকে শুরু হয়েছে সম্ভাব্য বিজয়ী তিনটি বইয়ের লেখকের হ্রস্ব তালিকা বা শর্ট লিস্ট প্রকাশ। এবারের তালিকার বইগুলো ছিল আনিসুজ্জামানের ‘বিপুলা পৃথিবী’, অনিতা অগ্নিহোত্রীর ‘মহানদী’ ও পথিক গুহের ‘ঈশ্বরকণা মানুষ ইত্যাদি’।
