
নেত্রকোনায় পৃথক সড়ক দুর্ঘটনায় গতকাল শুক্রবার নারীসহ চারজন প্রাণ হারিয়েছেন। একই দিন টাঙ্গাইলে ট্রাকের ধাক্কায় সিএনজিচালিত অটোরিকশার আরোহী এক এসএসসি পরীক্ষার্থী নিহত হয়েছে।নেত্রকোনায় প্রাণহানির শিকার চারজন হলেন আটপাড়া উপজেলার রূপচন্দ্রপুর গ্রামের ওয়াহেদ আলী (৫৫) ও মুসলেম উদ্দিন (৪০), দুর্গাপুর উপজেলার ফচিকা গ্রামের আবুল কাশেম (৩৫) এবং মদন উপজেলার কাইটাইল বাগবাড়ি গ্রামের শিউলী আক্তার (৩০)। টাঙ্গাইলে নিহত এসএসসি পরীক্ষার্থীর নাম জুলকার নাঈম (১৬)। সে সদর উপজেলার বাগবাড়ি গ্রামের নুর আলমের ছেলে।থানা-পুলিশ ও স্থানীয় বাসিন্দা সূত্র জানায়, আটপাড়া থেকে একটি সিএনজিচালিত অটোরিকশা সকাল পৌনে নয়টার দিকে আটপাড়া-নেত্রকোনা সড়কের দুগিয়া বাজারে পৌঁছালে বিপরীত দিক থেকে আসা একটি ট্রাকের সঙ্গে সংঘর্ষ হয়। এতে ঘটনাস্থলেই ওয়াহেদ আলী মারা যান। আহত অবস্থায় মুসলেম উদ্দিনকে হাসপাতালে নেওয়ার পথে তিনিও মারা যান। দুর্ঘটনায় আরও চারজন আহত হয়েছেন। তাঁদের ময়মনসিংহ মেডিকেল কলেজ হাসপাতালে ভর্তি করা হয়েছে।নেত্রকোনা মডেল থানার ওসি মো. আবু তাহের দেওয়ান বলেন, ট্রাকটি জব্দ করা হয়েছে। চালক ও সহকারীকেও ধরার চেষ্টা চলছে।এদিকে আবুল কাশেম ও তাঁর ভাই ইসহাক মিয়া বাড়ি থেকে সাইকেলে করে নেত্রকোনা শহরে আসছিলেন। সন্ধ্যা পৌনে ছয়টার দিকে নেত্রকোনা-জামধলা সড়কের চানখার মোড় এলাকায় পেছন দিক থেকে একটি ট্রাক সাইকেলটিকে ধাক্কা দেয়। এতে ছিটকে পড়ে আবুল কাশেম ট্রাকের চাকায় পিষ্ট হয়ে ঘটনাস্থলেই মারা যান। স্থানীয় ব্যক্তিরা ইসহাক মিয়াকে উদ্ধার করে নেত্রকোনা আধুনিক সদর হাসপাতালে ভর্তি করিয়েছে। ওসি মো. আবু তাহের দেওয়ান বলেন, ট্রাক জব্দ ও চালককে আটক করা হয়েছে।মদন থানা-পুলিশ ও স্থানীয় বাসিন্দা সূত্র জানায়, মদনপুর শাহ সুলতান মাজার এলাকা থেকে ইঞ্জিনচালিত একটি নছিমনে করে শিউলী আক্তার, স্বামী আনছু মিয়া ও জা রেখা আক্তার বাড়ি ফিরছিলেন। বেলা সাড়ে ১০টার দিকে নেত্রকোনা-মদন সড়কের আলম বাজারে বিপরীত দিক থেকে আসা একটি পিকআপ-ভ্যানের মুখোমুখি সংঘর্ষ হয়। এতে তাঁরা তিনজনই আহত হন। স্থানীয় ব্যক্তিরা উদ্ধার করে মদন উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক শিউলী আক্তারকে মৃত ঘোষণা করেন। সেখানে অন্যদের চিকিৎসা দেওয়া হচ্ছে।মদন থানার ওসি মাজেদুর রহমান বলেন, পুলিশ পিকআপ-ভ্যানটি জব্দ করেছে। চালককে ধরার চেষ্টা চলছে।টাঙ্গাইল সদর থানার এসআই নুরুল বাশার বলেন, টাঙ্গাইল শহর থেকে সদর উপজেলার তোরাবগঞ্জগামী একটি সিএনজিচালিত অটোরিকশা বেলা পৌনে দুইটার দিকে খেজুরতলায় পৌঁছায়। সেখানে বিপরীত দিক থেকে আসা একটি ট্রাকের সঙ্গে মুখোমুখি সংঘর্ষ হয়। এতে ঘটনাস্থলেই জুলকার নাঈম নিহত হয়। সে বাগবাড়ি উচ্চবিদ্যালয় থেকে এ বছর এসএসসি পরীক্ষা দিচ্ছিল। এ ঘটনায় দুজন আহত হয়েছেন। তাঁদের টাঙ্গাইল মেডিকেল কলেজ হাসপাতালে ভর্তি করা হয়েছে।
