
ভারত থেকে আমদানি করা রেল কোচের মধ্যে তৃতীয় দফায় আরও ২০টি কোচ পরীক্ষা-নিরীক্ষার জন্য সৈয়দপুর রেলওয়ে কারখানায় আনা হয়েছে। গত সোমবার বিকেলে এসব কোচ গ্রহণ করেন রেলওয়ে কারখানার বিভাগীয় তত্ত্বাবধায়ক (ডিএস) নূর আহাম্মদ হোসেন।ডিএস জানান, দর্শনা রেলস্টেশন দিয়ে ওই দিনই সকালে লাল-সবুজ রঙের নতুন রেল কোচগুলো বাংলাদেশে এসে পৌঁছায়।তিনি জানান, ভারত থেকে আমদানি করা যাত্রীবাহী ১২০টি রেল কোচের মধ্যে প্রথম দফায় ২০টি ও দ্বিতীয় দফায় ২০টিসহ মোট ৪০টি কোচ কারখানায় পরীক্ষা-নিরীক্ষা শেষে ৩৪টি কোচ পাকশীর রেলওয়ে ট্রাফিক বিভাগকে হস্তান্তর করা হয়। ছয়টি কোচ এখনো সৈয়দপুর রেলওয়ে কারখানায় রয়েছে। এবার তৃতীয় দফায় আরও ২০টি কোচ কারখানায় আনা হয়েছে। এগুলোর মধ্যে তিনটি শীতাতপ নিয়ন্ত্রিত বার্থ, দুটি শীতাতপ নিয়ন্ত্রিত চেয়ার কোচ, ছয়টি শোভন শ্রেণি, চারটি পাওয়ার কার, নামাজঘরসহ পাঁচটি শোভন চেয়ার কোচ রয়েছে। ওই ৩৪টি কোচ দিয়ে ঢাকা-রাজশাহীপথে তিনটি ট্রেন চালু করা হয়েছে। গত ২৬ মে ওই ট্রেনগুলো উদ্বোধন করা হয়। আরও ৬০টি রেল কোচ আসার অপেক্ষায় রয়েছে বলে জানান তিনি।নূর আহাম্মদ হোসেন বলেন, ঈদে ঘরমুখী মানুষকে নিরাপদে গন্তব্যে পৌঁছানোর উদ্দেশ্যে রেলওয়ে কারখানায় মেরামতের জন্য রাখা ৮৪টি কোচের মধ্যে অর্ধেকের বেশি সরবরাহ করা হয়েছে। রেলওয়ে কারখানায় পড়ে থাকা এসব কোচ কম সময়ের মধ্যে মেরামত করে শ্রমিক ও কর্মকর্তারা দৃষ্টান্ত স্থাপন করেছেন। এ জন্য মেরামত কাজে ব্যয় বেড়েছে বলে তিনি উল্লেখ করেন।রেলওয়ে কারখানার ওয়ার্কস ম্যানেজার আমিনুল হাসান বলেন, জনবল সংকটে লোকজন অতিরিক্ত শ্রম (ওভারটাইম) দিয়ে কারখানার উৎপাদন ঠিক রেখেছেন। বর্তমানে কারখানার ৩ হাজার ১৭১টি মঞ্জুরি পদের বিপরীতে ১ হাজার ৪২৭ জন কাজ করছেন। লোকবল সংকটের কারণে সৈয়দপুর রেলওয়ে কারখানায় উৎপাদন স্বাভাবিক রাখা দুরূহ হয়ে পড়েছে।
