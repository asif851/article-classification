
জামালপুরের সরিষাবাড়ীর তারকান্দি-ভুয়াপুর সড়ক বাঁধটি আজ যমুনার নদীর পানির তোড়ে ভেঙে গেছে।  বুধবার দিবাগত রাত ১টা ২০ মিনিটের দিকে আওনা ইউনিয়নের স্থল এলাকার কাছে বাঁধের ২০ মিটার অংশ ভেঙে যায়। এতে সড়ক বাঁধের পূর্ব পাশে ২০টি গ্রাম বন্যার পানিতে তলিয়ে গেছে। আওনা ইউনিয়ন পরিষদের চেয়ারম্যান বাঁধ ভেঙে যাওয়ার ব্যাপারটি নিশ্চিত করেছেন। বাঁধ রক্ষায় গত তিন দিন ধরে জামালপুর পানি উন্নয়ন বোর্ড, সড়ক ও জনপথসহ স্থানীয় মানুষজন বালির বস্তা ও জিও ব্যাগ ফেলার কাজ করছিলেন। কিন্তু শেষ পর্যন্ত বাঁধটি রক্ষা করা গেল না। বাঁধটি ভেঙে যাওয়ায় জামালপুর ও টাঙ্গাইল জেলা মারাত্মকভাবে ক্ষতিগ্রস্ত হবে। এই দুই জেলার সঙ্গে সারা দেশের যোগাযোগ বিচ্ছিন্ন হয়ে যাবে। বিচ্ছিন্ন হয়ে পড়বে ঘাটাইল সেনানিবাসও।  উপজেলা প্রকল্প বাস্তবায়ন কর্মকর্তা (পিআইও) হামিদুল হক বলেন, ‘সড়ক বাঁধটি বন্যার পানির তোড়ে ভেঙে গেছে।’  উপজেলা নির্বাহী কর্মকর্তা (ইউএনও) সাইয়েদ এ জেড মোরশেদ আলী বলেন, ‘বাঁধটি ভেঙে যাওয়ায় বন্যা পরিস্থিতি আরও মারাত্মক চেহারা নেবে।’ বাঁধের আরও ক্ষতি ঠেকাতে সেনা সদস্যরা এসে কাজ শুরু করেছেন। এ ব্যাপারে ঘাটাইল সেনানিবাসের মেজর মশিউর রহমান বলেন, ‘সড়ক বাঁধ রক্ষায় সেনাসদস্যরা বালির বস্তা ও জিও ব্যাগ ফেলে চলেছে।’
 
