
চাঁপাইনবাবগঞ্জ পৌর এলাকার আরামবাগের একটি ভাড়া বাড়ি থেকে আজ শুক্রবার সকালে নাজমুন নাহার (২১) নামে এক কলেজছাত্রীর গলায় ফাঁস দেওয়া ঝুলন্ত লাশ উদ্ধার করেছে পুলিশ। 
নাজমুন নাহার সদর উপজেলার নারায়ণপুর ইউনিয়নের দেবীপুর গ্রামের সাইফুদ্দিন আলমের মেয়ে। চাঁপাইনবাবগঞ্জ সরকারি কলেজের ইতিহাস বিভাগের সম্মান দ্বিতীয় বর্ষের ছাত্রী ছিলেন তিনি। সদর থানার উপপরিদর্শক (এসআই) রনি সাহা জানান, পরিবারের কাছ থেকে খবর পেয়ে সকাল সোয়া আটটার দিকে আরামবাগ গ্রামের বাবুল আখতারের ভাড়া দেওয়া বাড়ির একটি কক্ষের ভেতর থেকে নাজমুন নাহারের গলায় ফাঁস দেওয়া ঝুলন্ত লাশ উদ্ধার করে পুলিশ। তিনি তাঁর ডিগ্রি পড়ুয়া আরেক বোনকে নিয়ে এই বাড়িতে ভাড়া থেকে লেখাপড়া করতেন। প্রাথমিকভাবে তিনি আত্মহত্যা করেছেন বলে ধারণা করা হচ্ছে। সদর হাসপাতালে ময়নাতদন্ত শেষে লাশ পরিবারের কাছে হস্তান্তর করা হয়েছে। এ ঘটনায় সদর থানায় একটি অপমৃত্যুর মামলা হয়েছে।
