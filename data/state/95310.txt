
বিএনপির ভাইস চেয়ারম্যান মো. শাহজাহানকে জিজ্ঞাসাবাদ করেছে দুর্নীতি দমন কমিশন (দুদক)। শুল্কমুক্ত সুবিধায় আমদানি করা গাড়ি বিক্রি করে শুল্ক ফাঁকি দেওয়াসহ জ্ঞাত আয়বহির্ভূত সম্পদ অর্জনের অভিযোগ অনুসন্ধানের অংশ হিসেবে তাঁকে জিজ্ঞাসাবাদ করা হয়। সোমবার বেলা ১১টা থেকে বিকেল চারটা পর্যন্ত তাঁকে জিজ্ঞাসাবাদ করেন সংস্থার উপপরিচালক হেলাল উদ্দিন শরীফ।অভিযোগের বিষয়ে দুদক সূত্র জানায়, চারদলীয় জোট সরকারের সময় সাংসদ হিসেবে শুল্কমুক্ত সুবিধায় গাড়ি আমদানি করেছিলেন। পরে ক্ষমতার অপব্যবহার করে গাড়িটি বিক্রি করে সরকারের দুই কোটি টাকা শুল্ক ফাঁকি দিয়েছেন। এ ছাড়া ক্ষমতার অপব্যবহার করে নামে বেনামে বিপুল পরিমাণ অবৈধ সম্পদ অর্জন করেছেন।এ প্রসঙ্গে জানতে চাইলে মো. শাহজাহান রাতে প্রথম আলোকে বলেন, তাঁর বিরুদ্ধে জ্ঞাত আয়বহির্ভূত সম্পদ অর্জনের অভিযোগ অনেক আগে অনুসন্ধান করেছিল। তখন ওই অভিযোগ থেকে তাঁকে অব্যাহতি দেওয়া হয়। এখন আবার কেন নতুন করে এই অনুসন্ধান, সেটা তাঁর বোধগম্য নয়। বিএনপির এ নেতা আরও বলেন, দুদকের জিজ্ঞাসাবাদে গত ১০ বছরে তাঁর আয় ও ব্যয়ের তথ্য জানতে চাওয়া হয়।
সম্প্রতি বিএনপির জ্যেষ্ঠ নেতাদের বিরুদ্ধে দুদকের তৎপরতা নিয়ে সমালোচনা করে আসছে দলটি। এ মাসেই দলের আটজন জ্যেষ্ঠ নেতার বিরুদ্ধে অনুসন্ধান শুরু করে সংস্থাটি।
