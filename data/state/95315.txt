
সিলেট নগরের ছাত্রলীগ কর্মী জাকারিয়া মোহাম্মদ মাসুম (২৪) হত্যা মামলার এজাহারভুক্ত দুই আসামিকে গ্রেপ্তার করেছে পুলিশ। শাহপরান থানার পুলিশের একটি দল আজ শনিবার ভোরে দুজনকে গ্রেপ্তার করে।
গ্রেপ্তার হওয়া দুজন হচ্ছেন গৌতম চন্দ (১৮) ও আলী আহমদ ওরফে জুয়েল। গৌতমকে কাস্টঘর এলাকার একটি বাসা থেকে গ্রেপ্তার করা হয়। তাঁর বাড়ি সুনামগঞ্জের জামালগঞ্জ উপজেলার কামালবাজ গ্রামে। জুয়েলকে নগরের ছড়ারপাড়ের বাসা থেকে গ্রেপ্তার করা হয়। সুনামগঞ্জের ছাতক উপজেলার বড়বন্দ গ্রামে তাঁর বাড়ি। দুজনই সিলেট এমসি কলেজকেন্দ্রিক ছাত্রলীগের একটি পক্ষের সক্রিয় কর্মী।
গত বুধবার বেলা সাড়ে তিনটায় সিলেট নগরের কামলগড়ে তাপু মিয়ার কলোনির বাসিন্দা ছাত্রলীগ কর্মী মাসুমকে ছুরিকাঘাতে হত্যা করা হয়। ছোট ভাই সাইফুল্লাহ মোহাম্মদ খালেদকে জিম্মি করে তাঁর মাধ্যমে মাসুমকে ডেকে নিয়ে ছুরিকাঘাত করা হয়। মাসুম যুক্তরাজ্য আওয়ামী লীগের যুগ্ম সম্পাদক আনোয়ারুজ্জামান চৌধুরী-সমর্থিত জেলা ছাত্রলীগের নতুন একটি পক্ষের (সুরমা গ্রুপ) কর্মী ছিলেন। এ ঘটনায় গতকাল শুক্রবার মহানগর পুলিশের শাহপরান থানায় মাসুমের মা আছিয়া বেগম বাদী হয়ে হত্যা মামলা করেছেন। মামলায় ছাত্রলীগের একটি পক্ষের ১০ জনসহ অজ্ঞাতনামা আরও ১২ জনকে আসামি করা হয়েছে।
মহানগর পুলিশের শাহপরান থানার ভারপ্রাপ্ত কর্মকর্তা (ওসি) আখতার হোসেন প্রথম আলোকে জানান, গ্রেপ্তার হওয়া গৌতম মামলার এজাহারভুক্ত ৮ নম্বর ও জুয়েল ১০ নম্বর আসামি। দুজনকে রিমান্ডে নিয়ে জিজ্ঞাসাবাদের জন্য আদালতে আবেদন করা হবে।
