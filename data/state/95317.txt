
সংযুক্ত আরব আমিরাতের দুবাইয়ে অনুষ্ঠিত আন্তর্জাতিক পবিত্র কোরআন প্রতিযোগিতায় বাংলাদেশি কিশোর মোহাম্মদ তারিকুল ইসলাম প্রথম স্থান অধিকার করেছেন। ২১তম আন্তর্জাতিক পবিত্র কোরআন প্রতিযোগিতায় ১৩ বছর বয়সী তারিকুল বিশ্বের ৮৯ জনকে পেছনে ফেলে জয়ী হয়।
গতকাল বৃহস্পতিবার মুহাম্মদ তারিকুল ইসলামের হাতে পুরস্কার হিসেবে তুলে দেওয়া হয় ২ লাখ ৫০ হাজার দিরহাম। এ বছর পবিত্র রমজান মাসের প্রথম দিনে দুবাই চেম্বার অব কমার্সের অডিটোরিয়ামে শুরু হয় এ প্রতিযোগিতা। পরপর নয় রাত প্রতিযোগিতা চলার পরই ঘোষণা করা হয় বিজয়ীর নাম। কোরআন তিলাওয়াতে প্রথম তারিকুল ইসলাম সুন্দর কণ্ঠ (বিউটিফুল ভয়েস) বিভাগে চতুর্থ হয়েছে।
এ প্রতিযোগিতায় দ্বিতীয় হয়েছে যুক্তরাষ্ট্রের হুজায়ফা সিদ্দিকী। হুজায়ফা পুরস্কার হিসেবে পেয়েছে দুই লাখ দিরহাম। হুজায়ফা সিদ্দিকী সুন্দর কণ্ঠের জন্যও পুরস্কার পেয়েছে।
তৃতীয় পুরস্কারটি যৌথভাবে পেয়েছে গাম্বিয়ার মোডুউ জোবে এবং সৌদি আরবের আবদুল আজিজ আল ওবায়দান। তারা দুজনে ১ লাখ ৫০ হাজার দিরহাম পেয়েছে।
কোরআন প্রতিযোগিতায় সেরা দশের অপর বিজয়ীরা হলেন মোহনা আহমেদ (বাহরাইন), মোহাম্মদ আল হাদি আল বশির (লিবিয়া), ওমর আল রাফি (কুয়েত), মোহাম্মদ আবেকা (মৌরিতানিয়া), হাবিমানা মাকিনি (রুয়ান্ডা) ও মোহাম্মদ নাগিব (মিশর)। তথ্যসূত্র: গালফ নিউজ।
 
