
সার্ক কৃষিমন্ত্রী কমিটির নতুন সভাপতি নির্বাচিত হয়েছেন কৃষিমন্ত্রী মতিয়া চৌধুরী। আট বছর পর শুরু হওয়া ওই সম্মেলনে আগামী দুই বছরের জন্য মতিয়া চৌধুরীকে এই দায়িত্ব দেওয়া হয়েছে।আজ বৃহস্পতিবার রাজধানীতে শুরু হওয়া সার্ক কৃষিমন্ত্রীদের সভা উপলক্ষে আয়োজিত এক সংবাদ সম্মেলনে এ কথা জানানো হয়।সংবাদ সম্মেলনে কৃষিমন্ত্রী মতিয়া চৌধুরী তাঁর সামনের দিনের লক্ষ্য সম্পর্কে তুলে ধরতে গিয়ে বলেন, সার্ক খাদ্য ব্যাংক ও বীজ ব্যাংকের কার্যক্রম চালু করা হবে আগামী দিনের লক্ষ্য। এ ছাড়া সার্ক দেশগুলোর মধ্যে কৃষিক্ষেত্রে সহযোগিতার ব্যাপারে মোট ১০টি বিষয়ে একমত হয়েছে সদস্যদেশগুলো।এই সম্মেলনে বাংলাদেশের অর্জন কী—এমন প্রশ্নের জবাবে কৃষিমন্ত্রী বলেন, ‘কারও কাছে করুণা ভিক্ষা করে কারও সঙ্গে সহযোগিতার সম্পর্ক তৈরির আহ্বান জানানো যায় না। এখন বাংলাদেশ খাদ্য উৎপাদনে নিজের একটি অবস্থান গড়ে তুলেছে। ফলে আঞ্চলিক সহযোগিতার ব্যাপারে উদ্যোগ নিচ্ছে।’আজ সকাল থেকে সার্ক কৃষিমন্ত্রীদের একটি বৈঠক অনুষ্ঠিত হয়। ভারতের কৃষি ও কৃষিকল্যাণবিষয়ক মন্ত্রী শ্রী রাখা মোহন সিং, নেপালের কৃষি উন্নয়নমন্ত্রী বরিবোল গাজুরেল, পাকিস্তানের জাতীয় খাদ্যনিরাপত্তা ও গবেষণাবিষয়ক মন্ত্রী সিকান্দার হায়াত খান বোসান, ভুটানের কৃষিমন্ত্রী ইয়েসেই দর্জি এবং আফগানিস্তান, মালদ্বীপ ও শ্রীলঙ্কার পক্ষে তাদের সংশ্লিষ্ট মন্ত্রণালয়ের ঊর্ধ্বতন কর্মকর্তারা উপস্থিত ছিলেন।
