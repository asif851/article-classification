
লন্ডনে সফররত বিএনপি চেয়ারপারসন খালেদা জিয়া দেশে ফিরবেন কি না, সেই সন্দেহ করে আলোচনা হয়েছে মন্ত্রিসভার বৈঠকে।
আজ সোমবার সচিবালয়ে প্রধানমন্ত্রী শেখ হাসিনার সভাপতিত্বে অনুষ্ঠিত মন্ত্রিসভার বৈঠকে অনির্ধারিত আলোচনায় এ প্রসঙ্গটি ওঠে।  বৈঠক সূত্রে জানা গেছে, অনির্ধারিত আলোচনায় একজন ‘মশকরা’ করে বলেছেন, উনি গেছেন, কিন্তু সাজার ভয়ে আসবেন কি না, কেউ জানে না। দেখেন ফিরে আসেন কি না?  চিকিৎসার জন্য গত শনিবার লন্ডনে গেছেন বিএনপির চেয়ারপারসন খালেদা জিয়া। সেখানে তিনি তাঁর বড় ছেলে ও বিএনপির সিনিয়র ভাইস চেয়ারম্যান তারেক রহমানের বাসায় উঠেছেন।
বিএনপি সূত্র জানিয়েছে, আগামী সেপ্টেম্বরে খালেদা জিয়ার দেশে ফেরার কথা।  মন্ত্রিসভার বৈঠক সূত্রে জানা গেছে, অনির্ধারিত আলোচনায় নির্বাচন কমিশন ঘোষিত রোডম্যাপসহ তাদের কাজ ইতিবাচকভাবে নেওয়ার পরামর্শ দেওয়া হয়। এ বিষয়ে প্রধানমন্ত্রীও বলেছেন।
