
ভাষাসৈনিক আবদুল মতিন বলেছেন, ‘বাঙালি জাতি হিসেবে আমরা স্বাধীনভাবে কথা বলব, তা হলে আমরা শক্তি অর্জন করতে পারব। আমাদের নৈতিক শক্তি আছে। আমরা কোনো কিছু পরোয়া করি না।’আজ মঙ্গলবার সকালে জাতীয় প্রেসক্লাবের ভিআইপি লাউঞ্জে আন্তর্জাতিক মাতৃভাষা দিবস পালন উপলক্ষে আলোচনা সভা ও গুণীজন সম্মাননা অনুষ্ঠানে প্রধান অতিথির বক্তব্যে আবদুল মতিন এ সব কথা বলেন। বাংলাদেশ ইয়ুথ ফোরাম এ অনুষ্ঠানের আয়োজন করে। এতে সভাপতিত্ব করেন সংগঠনের সভাপতি মুহাম্মদ সাইদুর রহমান।বাংলা ভাষা শেখার ওপর গুরুত্বারোপ করে আবদুল মতিন আরও বলেন, ‘আমাদের সবাইকে বাংলা ভাষা আয়ত্ব করতে হবে। কোথা থেকে এই ভাষা এল, তা জানতে হবে। প্রথমে বুঝতে হবে, মানুষ ছাড়া আর কেউ কথা বলে না। তাই আমরা মায়ের ভাষায় কথা বলি। আমাদের নিজস্ব ভাষা রয়েছে। এটাই আমাদের বড় শক্তি।’ভাষা-আন্দোলনের স্মৃতিচারণা করে আবদুল মতিন বলেন, ‘মোহাম্মদ আলী জিন্নাহকে আমরা ছাত্র-জনতা ভয় পাইনি। তিনি উর্দু ভাষাকে আমাদের ওপর চাপিয়ে দিতে চেয়েছিলেন। কিন্তু আমরা তা প্রত্যাখ্যান করেছি।’শেখ ইকবাল হাসানের সঞ্চালনায় অনুষ্ঠানে বক্তব্য দেন ঢাকা বিশ্ববিদ্যালয়ের সাবেক উপাচার্য অধ্যাপক এমাজউদ্দীন আহমদ, ভাষাসৈনিক শাহ মোয়াজ্জেম হোসেন, বিএনপির নেতা জয়নুল আবদীন ফারুক প্রমুখ। আলোচনা সভা শেষে গুণীজনদের সম্মাননা দেওয়া হয়।
