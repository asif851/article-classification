
খালেদা জিয়া কোনো জাতীয় নেতা নন, তিনি জাতীয় লজ্জা—প্রধানমন্ত্রীর তথ্য ও যোগাযোগপ্রযুক্তি বিষয়ক উপদেষ্টা সজীব ওয়াজেদ জয় এমন মন্তব্য করেছেন। আজ শনিবার জয় তাঁর ফেসবুকের অফিশিয়াল পাতায় দেওয়া এক স্ট্যাটাসে এমন কথা বলেন।জয় তাঁর ফেসবুক পাতায় লেখেন, ‘একুশে ফেব্রুয়ারির এই দিনে স্মরণ করছি ভাষা আন্দোলনের সকল শহীদকে। তাঁরা জীবন দিয়েছিলেন বলেই আমরা আমাদের ভাষা বাংলায় কথা বলতে পারছি। সেটা ছিল আমাদের স্বাধীনতার চূড়ান্ত আন্দোলনের সূচনা। এই দিনে সকল বাঙালিকে জানাই আমার শুভেচ্ছা।’প্রধানমন্ত্রী শেখ হাসিনার ছেলে সজীব ওয়াজেদ জয় বলেন, ‘যাই হোক, এটা খুবই লজ্জার। কিন্তু উল্লেখ না করে পারছি না যে “অন্য একটি” রাজনৈতিক দলের নেতা খালেদা জিয়া শহীদ মিনারে গিয়ে শহীদদের স্মৃতির প্রতি শ্রদ্ধা জানাতে অস্বীকৃতি জানিয়েছেন। যারা তাঁকে এবং তাঁর দলকে সমর্থন করে তাঁদের কথা ভেবে এখনো আমি অবাক হচ্ছি। আপনি কীভাবে একজনকে সমর্থন করতে পারেন, যিনি আমাদের ভাষা আন্দোলনের শহীদদেরকে এবং আমাদের স্বাধীনতাকে শ্রদ্ধা করেন না? কীভাবে আপনি একজনকে সমর্থন করতে পারেন যিনি জোট করেন জামায়াত এবং যুদ্ধাপরাধীদের সাথে? কীভাবে আপনি একজনকে সমর্থন করতে পারেন যিনি নারী ও শিশুদেরকে জীবন্ত পুড়িয়ে মারতে নির্দেশ দেন? খালেদা জিয়া কোনো জাতীয় নেতা নন, তিনি জাতীয় লজ্জা।’
