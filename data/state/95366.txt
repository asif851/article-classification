
 
থাইল্যান্ডে দুই দিনের সফর শেষে প্রধানমন্ত্রী শেখ হাসিনা আজ মঙ্গলবার দেশে ফিরেছেন। প্রধানমন্ত্রী ও তাঁর সফরসঙ্গীদের বহনকারী বাংলাদেশ বিমানের একটি বিশেষ ফ্লাইট বেলা পৌনে ১১টার দিকে হজরত শাহজালাল আন্তর্জাতিক বিমানবন্দরে অবতরণ করে।
দ্বিতীয় এশীয় প্রশান্ত মহাসাগরীয় শীর্ষ পানি সম্মেলনে যোগ দিতে গত রোববার দুই দিনের সরকারি সফরে থাইল্যান্ড যান তিনি।
গতকাল সোমবার সম্মেলনের উদ্বোধনী অনুষ্ঠানে শেখ হাসিনা বলেন, পানি নিয়ে বিশ্বজুড়ে যে সংঘাত চলছে, এর একমাত্র সমাধান হতে পারে পানিসম্পদ নিয়ে বিরোধের সুবিবেচনাপূর্ণ নিষ্পত্তি, ন্যায়সংগত হিস্যা নিশ্চিত ও সুষ্ঠু পানিসম্পদ ব্যবস্থাপনা।
