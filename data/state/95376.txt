
ভারতের লোকসভা নির্বাচনে কংগ্রেসের ভরাডুবি ও ভারতীয় জনতা পার্টির (বিজেপি) একক সংখ্যাগরিষ্ঠতা পাওয়ায় গতকাল শুক্রবার সকাল থেকে বিএনপির নেতা-কর্মীদের উচ্ছ্বাস প্রকাশ করতে দেখা গেছে। সকালেই দলের চেয়ারপারসন খালেদা জিয়া ভারতের ভাবী প্রধানমন্ত্রী নরেন্দ্র মোদিকে শুভেচ্ছা জানান।বিএনপির নেতাদের বিশ্বাস, ভারতের কংগ্রেস সরকারের সমর্থনের কারণে আওয়ামী লীগ আন্তর্জাতিক চাপ উপেক্ষা করে ৫ জানুয়ারির একতরফা নির্বাচন করতে সক্ষম হয়েছে৷ বিএনপি মনে করে, কংগ্রেসের প্রধান সোনিয়া গান্ধী, দেশটির রাষ্ট্রপতি ও কংগ্রেসের শীর্ষস্থানীয় নেতা প্রণব মুখার্জির সঙ্গে বাংলাদেশের প্রধানমন্ত্রী শেখ হাসিনার অত্যন্ত সুসম্পর্ক রয়েছে৷ তাদের ধারণা, এ সম্পর্ক যতটা না রাষ্ট্রের সঙ্গে রাষ্ট্রের, তার চেয়ে বেশি শেখ হাসিনার সঙ্গে কংগ্রেসের। বিএনপির পররাষ্ট্রনীতি দেখভাল করেন এমন দুজন নেতা প্রথম আলোকে বলেন, শুধু শেখ হাসিনা নন, আওয়ামী লীগের আরও কয়েকজন জ্যেষ্ঠ নেতার সঙ্গে কংগ্রেসের অনেক নেতার ব্যক্তিগত যোগাযোগ বা সম্পর্ক রয়েছে। এ কারণে বিএনপির শীর্ষস্থানীয় নেতারা ভারতের নির্বাচনের দিকে দৃষ্টি রেখেছিলেন৷ অবশ্য বিজেপি ক্ষমতায় বসলেই তাদের সঙ্গে বিএনপির সুসম্পর্ক তৈরি হবে এমনটা এখনই আশা করেন না দলটির কয়েকজন নেতা। তবে তাঁদের বিশ্বাস, বিজেপির সঙ্গে আওয়ামী লীগের সম্পর্ক কংগ্রেসের মতো এত নিবিড় হবে নয়৷ ফলে আগের মতো ভারতের একতরফা সমর্থন না পেলে আওয়ামী লীগের শীর্ষ নেতারা একটা মানসিক চাপে পড়তে পারেন৷ বিএনপির স্থায়ী কমিটির একজন প্রবীণ সদস্য প্রথম আলোকে বলেছেন, প্রধানমন্ত্রী শেখ হাসিনা প্রায়ই বলেন ভারতে গ্যাস দিতে রাজি না হওয়ায় ২০০১ সালের নির্বাচনে আওয়ামী লীগ ক্ষমতায় আসতে পারেনি। ওই সময় ভারতে বিজেপি সরকার ক্ষমতায় ছিল। বিজেপির সঙ্গে আওয়ামী লীগের সম্পর্ক যে ভালো নয়, তা ওই বক্তব্যে পরিষ্কার। গতকাল সকালে জাতীয় প্রেসক্লাবে এক অনুষ্ঠানে বিএনপির পক্ষ থেকে দলের ভারপ্রাপ্ত মহাসচিব মির্জা ফখরুল ইসলাম আলমগীর বিজেপি নেতা নরেন্দ্র মোদিকে অভিনন্দন জানিয়ে বলেন, ভারতে গণতন্ত্রের বিজয় হয়েছে। তিনি বলেন, বিজেপির কাছে প্রত্যাশা দুই দেশের মধ্যে বিবদমান সমস্যাগুলো ভারত সঠিকভাবে অনুধাবন করবে। বাংলাদেশের মানুষের মনের কথা বোঝার চেষ্টা করবে। তিস্তার ন্যায্য হিস্যা ও সীমান্ত-হত্যা বন্ধে এগিয়ে আসবে।মির্জা ফখরুল যখন বিজেপিকে অভিনন্দন জানাচ্ছিলেন তখন অনুষ্ঠানে উপস্থিত নেতা-কর্মীরা করতালির মাধ্যমে উচ্ছ্বাস প্রকাশ করেন। পরে বিকেলে বিএনপির কেন্দ্রীয় কার্যালয়েও নেতা-কর্মীদের ভারতের নির্বাচনের ফল নিয়ে উত্ফুল্ল দেখা গেছে।ভারতে বিজেপির বিজয় নিয়ে বিএনপির নেতা-কর্মীদের এমন উচ্ছ্বাসের বিষয়ে জানতে চাইলে দলের ভাইস চেয়ারম্যান শমসের মবিন চৌধুরী বলেন, ৫ জানুয়ারির নির্বাচনে বাংলাদেশের মানুষ ভোট দেয়নি। আওয়ামী লীগ এ দেশের মানুষের ভোটের উত্সব নষ্ট করেছে। কিন্তু ভারতে একটি প্রতিনিধিত্বমূলক নির্বাচন অনুষ্ঠিত হয়েছে। দেশের মানুষ এমনটাই সব সময় দেখতে চায়। এ জন্য তারা উচ্ছ্বাস প্রকাশ করেছে।
কেমন হবে লোকসভার আসনবিন্যাসবিজেপি ২৮৫কংগ্রেস ৪৪এআইএডিএমকে৩৭তৃণমূল কংগ্রেস ৩৪অন্যান্য১৪৩৫৪৩সূত্র: এনডিটিভি
