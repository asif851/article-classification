

স্বরাষ্ট্রমন্ত্রী আসাদুজ্জামান খান কামাল বলেছেন, কোনো জঙ্গিই রেহাই পাবে না। সবাইকে আইনশৃঙ্খলা রক্ষাকারী বাহিনীর নজরদারিতে রাখা হয়েছে। আইনশৃঙ্খলা রক্ষাকারী বাহিনীর তৎপরতায় জঙ্গিরা আরও কোণঠাসা হয়ে পড়ছে।আজ শুক্রবার সকালে রাজধানীর ধানমন্ডিতে নিজ বাসায় সাংবাদিকদের সঙ্গে আলাপকালে স্বরাষ্ট্রমন্ত্রী এসব কথা বলেন।রাজধানীর মোহাম্মদপুরের বেড়িবাঁধ এলাকায় গতকাল বৃহস্পতিবার দিবাগত রাতে কাউন্টার টেররিজম ইউনিটের সঙ্গে ‘বন্দুকযুদ্ধে’ নব্য জেএমবির নেতা নুরুল ইসলাম ওরফে মারজান ও তাঁর সহযোগী সাদ্দাম নিহত হন। এ বিষয়ে স্বরাষ্ট্রমন্ত্রীর প্রতিক্রিয়া জানতে চান সাংবাদিকেরা।আসাদুজ্জামান খান বলেন, উত্তরবঙ্গের হত্যাকাণ্ডগুলোর সঙ্গে সাদ্দাম জড়িত ছিলেন। আর মারজান হলো পরিকল্পনাকারীদের একজন।স্বরাষ্ট্রমন্ত্রী বলেন, মারজান ও সাদ্দামকে অনেক দিন ধরে খোঁজ করা হচ্ছিল। দুজনই ধরা পড়ে নিহত হয়েছে। কেউ বাদ যাবে না। মুসাও বাদ যাবে না। এরা শিগগিরই ধরা পড়বে। বাংলাদেশে পালিয়ে থাকার কোনো অবস্থান তাদের থাকবে না।
আরও পড়ুন:‘বন্দুকযুদ্ধে’ জঙ্গিনেতা মারজান নিহত
