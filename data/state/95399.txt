
আওয়ামী লীগের ভ্রাতৃপ্রতিম সংগঠন ছাত্রলীগের ঢাকা বিশ্ববিদ্যালয় শাখার নতুন কমিটি ঘোষণা করা হয়েছে। নতুন কমিটির সভাপতি হয়েছেন আবিদ আল হাসান ও সাধারণ সম্পাদক হয়েছেন মোতাহার হোসেন (প্রিন্স)।আজ বৃহস্পতিবার বিকেলে ছাত্রলীগের দপ্তর সম্পাদক শেখ রাসেল প্রথম আলোকে এ তথ্য জানান। এ ছাড়া সংগঠনের কেন্দ্রীয় সাধারণ সম্পাদক সিদ্দিকী নাজমুল আলমও তাঁর ফেসবুকের পাতায় নতুন এ কমিটির কথা জানিয়েছেন।আবিদ আল হাসান এর আগে ছাত্রলীগের কেন্দ্রীয় কমিটির ক্রীড়া সম্পাদক ও মোতাহার হোসেন ঢাকা বিশ্ববিদ্যালয়ের মুক্তিযোদ্ধা জিয়াউর রহমান হলের সাধারণ সম্পাদক ছিলেন। আবিদ আল হাসানের বাড়ি ব​রিশা​ল এবং মোতাহার হোসেনের বাড়ি বাগেরহাটে।গত ১১ জুন বিকেলে ঢাকা বিশ্ববিদ্যালয় ছাত্রলীগের সম্মেলন অনুষ্ঠিত হয়। এর আগে ঢাকা বিশ্ববিদ্যালয়ের ছাত্রলীগের সভাপতি ও সাধারণ সম্পাদক হতে ইচ্ছুক নেতা-কর্মীদের কাছ থেকে জীবন-বৃত্তান্ত সংগ্রহ করা হয়। ১৯১ জন নেতা-কর্মী সভাপতি ও সাধারণ সম্পাদক হতে জীবন-বৃত্তান্ত জমা দেন। তবে ওই সম্মেলনে কোনো ভোটাভুটি হয়নি। কেন্দ্রীয় ও ঢাকা বিশ্ববিদ্যালয়ের সাবেক নেতারা আলাপ-আলোচনা করে ওই দুজনকে নির্বাচিত করেছেন।
