
বাংলাদেশের গত ৫ জানুয়ারির একতরফা নির্বাচন ও বিএনপির ঈদের পর আন্দোলনের ‘ফুটবলীয়’ ব্যাখ্যা দিয়েছেন স্বাস্থ্যমন্ত্রী ও আওয়ামী লীগের সভাপতিমণ্ডলীর সদস্য মোহাম্মদ নাসিম।নাসিম বিএনপির চেয়ারপারসন খালেদা জিয়ার উদ্দেশে বলেন, ‘ঈদের পর আন্দোলন করবেন। প্লেয়ার না থাকায় ব্রাজিল কিন্তু সাত গোলে হেরেছে। আর্জেন্টিনা ভালো খেলে হেরে গেল। কিন্তু আমরা নির্বাচনে ভালো খেলেই জিতেছি। আর আপনি খেলার ভয়ে মাঠেই নামলেন না। তার চেয়ে আপনাকে অনুরোধ করি—প্রস্তুত হন, দল গোছান। ২০১৯ সালেই নির্বাচন হবে, সেই নির্বাচনের জন্য প্রস্তুত হন।’আজ বৃহস্পতিবার রাজধানীর বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ে ‘আওয়ামী সমর্থক জোট’ আয়োজিত আলোচনা সভায় নাসিম এসব কথা বলেন।
প্রসঙ্গত, গতকাল ছাত্রলীগের এক আলোচনা সভায় নাসিম বিএনপির উদ্দেশে বলেছিলেন, ‘আন্দোলনে এলে ব্রাজিলের মতো সাত গোল খাবেন।’
জনগণের ভোটে নির্বাচিত সরকারকে ক্ষমতা থেকে অপসারণ করার ক্ষমতা কারও নেই—দাবি করে নাসিম বলেন, ‘আপনারা যতই হুমকি-ধামকি দেন, কোনো লাভ নেই। আমরা জনগণের ভোটে নির্বাচিত হয়ে সরকার গঠন করেছি। তাই যত আন্দোলনই করেন না কেন, সরকারকে ক্ষমতাচ্যুত করতে পারবেন না।’
নাসিম বলেন, ইন্দোনেশিয়ায় সরকার ক্ষমতায় থাকাকালে সে দেশে নির্বাচন হয়েছে, ভারতে সরকার ক্ষমতায় থাকাকালে নির্বাচন হয়েছে। গত ৫ জানুয়ারি নির্বাচন না হলে বাংলাদেশে থাইল্যান্ডের মতো সামরিক শাসন জারি হতো। তাই প্রধানমন্ত্রী শেখ হাসিনা সাংবিধানিক ধারাবাহিকতায় যথাসময়ে নির্বাচন অনুষ্ঠিত করে শান্তিপূর্ণভাবে দেশ চালাচ্ছেন।
সংগঠনের চেয়ারম্যান আবদুল হক সবুজের সভাপতিত্বে সভায় দুর্যোগ ব্যবস্থাপনা ও ত্রাণমন্ত্রী মোফাজ্জল হোসেন চৌধুরী, আওয়ামী লীগের নেতা আফজাল হোসেন, সহিদুল ইসলাম প্রমুখ বক্তব্যম দেন।
