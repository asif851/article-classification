
ব্রাহ্মণবাড়িয়ার নাসিরনগরে ধর্ম অবমাননার অভিযোগে করা মামলায় রসরাজ দাসের (৩০) অন্তর্বর্তী জামিন মঞ্জুর করেছেন আদালত। ব্রাহ্মণবাড়িয়া জেলা ও দায়রা জজ মোহাম্মদ ইসমাইল মিয়া আজ সোমবার রসরাজের জামিন আবেদন মঞ্জুর করেন।
রসরাজ দাসের আইনজীবী নাসির মিয়া প্রথম আলোকে বলেন, ১০ হাজার টাকার বন্ডের শর্তে আদালত তাঁর অন্তর্বর্তীকালীন জামিন মঞ্জুর করেন। মামলার অভিযোগপত্র দাখিল পর্যন্ত এই জামিনের মেয়াদ বহাল থাকবে।
রসরাজ দাস ব্রাহ্মণবাড়িয়া জেলা কারাগারে আছেন।
সামাজিক যোগাযোগের মাধ্যম ফেসবুকে স্ট্যাটাস দিয়ে ধর্মীয় অনুভূতিতে আঘাত দেওয়ার অভিযোগকে কেন্দ্র করে গত বছরের ৩০ অক্টোবর নাসিরনগরে মন্দির ও হিন্দুদের বেশ কয়েকটি বাড়িঘরে হামলা, লুটপাট ও অগ্নিসংযোগের ঘটনা ঘটে। পরে আরও কয়েক দফায় হামলা ও অগ্নিসংযোগের ঘটনা ঘটে। এ ঘটনায় আটটি মামলায় ১০৪ জন গ্রেপ্তার রয়েছেন।
রসরাজ দাসের ব্যবহৃত মোবাইল ফোন থেকে ধর্মীয় অবমাননাকর সেই ছবি সামাজিক যোগাযোগের মাধ্যম ফেসবুকে পোস্ট করা হয়নি নিশ্চিত করে গত বছরের ২৮ নভেম্বর পিবিআইয়ের ফরেনসিক বিভাগ জেলা পুলিশের কাছে প্রতিবেদন দেয়।
ঘটনার শুরু থেকেই অভিযোগ ওঠে, জাহাঙ্গীর আলম তাঁর আল আমিন সাইবার পয়েন্ট অ্যান্ড স্টুডিও থেকে ধর্মীয় অবমাননাকর ছবিটি প্রিন্ট করে প্রচারপত্র আকারে এলাকায় বিতরণ করেন। জাহাঙ্গীর আলম ১৬৪ ধারার স্বীকারোক্তিমূলক জবানবন্দিতে এটি স্বীকারও করেন।
আরও পড়ুন:রসরাজ জামিন পেতেই পারেন
রসরাজের মুক্তি চাইল অ্যামনেস্টি
