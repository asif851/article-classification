
স্বাধীনতা ও সংবিধানবিরোধীদের বাদ দিয়ে সব আইনজীবীর ঐক্য দরকার বলে মন্তব্য করেছেন ড. কামাল হোসেন। আজ বিকেলে সুপ্রিম কোর্টের শহীদ শফিউর রহমান মিলনায়তনে গণতান্ত্রিক আইনজীবী সমিতির পঞ্চম কাউন্সিলে প্রধান অতিথির বক্তব্যে তিনি এ কথা বলেন।ড. কামাল হোসেন বলেন, ‘স্বাধীনতা ও সংবিধানবিরোধীদের বাদ দিয়ে আমাদের সবারই একটা ঐক্য দরকার। মানুষ চায় শান্তি, স্থিতিশীল পরিবেশ ও নিরাপদে ঘোরাফেরার অধিকার। স্বাধীনতার ৪২ বছর পর মানুষ মারা যাবে, হানাহানি হবে, অশান্তি সৃষ্টি হবে, সেটা মেনে নেওয়া যায় না। তাই স্বাধীনতার ফসল ঘরে তুলতে এই ঐক্যের বিকল্প নেই। সবাইকে ঐক্যবদ্ধ রাখতে আমাদের আপসহীন হতে হবে।’কামাল হোসেন বলেন, ‘সংবিধানে সব কিছু লিখে দিলেও সেগুলো অনেক সময় কার্যকর করা সম্ভব হয় না। সেগুলো কার্যকর করার জন্য সমাজের পরিবর্তন দরকার। তাহলেই কেবল আইনের শাসন প্রতিষ্ঠিত হবে।’
আমীর-উল-ইসলাম বলেন, ‘আমাদের সকলের প্রত্যাশা ছিল, ৭২-এর সংবিধানে সম্পূর্ণরূপে পুনর্বহাল। কিন্তু স্বাধীনতার ৪২ বছর পরও জাতির সেই প্রত্যাশা পূরণ হয়নি।’রোকনউদ্দিন মাহমুদ বলেছেন, আইনজীবীদের দলীয় রাজনীতি থেকে বেরিয়ে আসতে হবে। তিনি বলেন, ‘যে সরকারই ক্ষমতায় আসে, তারাই আইনজীবীদের রাজনৈতিক হীন উদ্দেশ্যে ব্যবহার করে। আইনজীবীরা রাজনীতি করে নিজেদের পায়ে নিজেরাই কুড়াল মারে। আদালত অঙ্গনে প্রবেশের পর আইনজীবীদের উচিত আর রাজনীতি না করা।’ হাইকোর্টের বেঞ্চ গঠনে এখন জ্যেষ্ঠ বিচারপতিদের বাদ দিয়ে কনিষ্ঠ বিচারপতিদের বেশি সুযোগ দেওয়ায় ক্ষোভ প্রকাশ করেন রোকনউদ্দিন মাহমুদ।গণতান্ত্রিক আইনজীবী সমিতির ভারপ্রাপ্ত সভাপতি হরেন্দ্র নাথ নন্দীর সভাপতিত্বে কাউন্সিলে আরও বক্তব্য দেন মাহবুবউদ্দিন খোকন, সুব্রত চৌধুরী, মো. হেলাল উদ্দিন প্রমুখ।
