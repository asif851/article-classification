
বাঙালি খেতে পছন্দ করে, সঙ্গে খাওয়াতেও। এটা আমাদের সংস্কৃতির অংশ। ভোজনরসিক এসব মানুষের রসনার কথা বিবেচনা করে ৫ অক্টোবর থেকে রাজধানী ঢাকায় শুরু হচ্ছে রেস্তোরাঁ সপ্তাহ। এ উপলক্ষে রাজধানীর ৩০টি রেস্তোরাঁয় কম দামে ১৪ অক্টোবর পর্যন্ত খাওয়া যাবে।  আজ মঙ্গলবার ঢাকার একটি হোটেলে এক সংবাদ সম্মেলনে এসব কথা বলেন খাবারের অনলাইনভিত্তিক পোর্টাল ঢাকা ফুডিজের প্রতিষ্ঠাতা সৈয়দ আশিকুর রহমান। ‘ফুডিজ ঢাকা রেস্টুরেন্ট উইক-২০১৭’ শীর্ষক এই আয়োজনে অপেক্ষাকৃত কম দামে রাজধানীর ৩০টি রেস্তোরাঁয় খাওয়ার সুযোগ থাকছে। বিস্তারিত জানতে যেতে পারেন ওয়েবসাইটের www. foodiez. com. bd এই ঠিকানায়। কোকা-কোলা জিরোর সহযোগিতায় ১৪ অক্টোবর পর্যন্ত এই উৎসব চলবে।
অনুষ্ঠানে কোকা-কোলা বাংলাদেশের কোমল পানীয় ‘কোক জিরো ও স্প্রাইট জিরো’-এর আনুষ্ঠানিক যাত্রাও শুরু হয়। এতে উপস্থিত ছিলেন প্রতিষ্ঠানটির কান্ট্রি মার্কেটিং ম্যানেজার মোয়াচ্ছের আহমেদ। তিনি বলেন, আধুনিক এবং সচেতন মানুষের চাহিদার পরিপ্রেক্ষিতে কোমল পানীয় দুটি বাজারে আনা হয়েছে। আগামী বৃহস্পতিবার থেকে এটি সবখানে পাওয়া যাবে।
কোকা-কোলা বাংলাদেশের পাবলিক অ্যাফেয়ার্স এবং কমিউনিকেশন ডিরেক্টর শামীমা আক্তার বলেন, একদম ভিন্ন স্বাদ দিতে কোমল পানীয় দুটি তৈরি করা হয়েছে। এটা স্বাস্থ্যকরও। এতে ১ শতাংশেরও কম চিনি রয়েছে।
সংবাদ সম্মেলনে জানানো হয়, আয়োজনে অংশ নেওয়া রেস্তোরাঁগুলো তাদের জনপ্রিয় খাবারগুলো তালিকা অনুযায়ী জনপ্রতি ৪৯৯, ৯৯৯, ১৪৯৯ ও ২৪৯৯ টাকায় বিক্রি করবে, যা ধার্য মূল্যের চেয়ে কম।
এতে মিডিয়া পার্টনার হিসেবে ছিল এবিসি রেডিও এবং ঢাকা ট্রিবিউন।
