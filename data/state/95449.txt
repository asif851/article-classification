
ময়মনসিংহের নান্দাইল উপজেলার চণ্ডীপাশা ইউনিয়নের বিল এলাকার মানুষেরা গতকাল সোমবার ‘হাইত’ উৎসবে মেতে উঠেছিলেন। এ উপলক্ষে দূর-দূরান্ত থেকে আসা আত্মীয়স্বজন ও প্রতিবেশীদের নিয়ে হইহুল্লোড় করে সারা দিন বিলে মাছ শিকার করেন ইউনিয়নের জলা, কলম্বো ও দিঘা বিলপারের বাসিন্দারা।এলাকার মুরব্বিরা বলেন, অনেক বছর আগে থেকেই খাল-বিল, জলাশয়ে ভরা ময়মনসিংহের বিভিন্ন এলাকায় হেমন্তকালে ‘হাইত’ উৎসব হয়ে আসছে। সেই ঐতিহ্য অনুসরণ করে এবারও গতকাল ইউনিয়নের জলা, কলম্বো ও দিঘা বিলে হাইতের আয়োজন করা হয়। সাধারণত বছরের এ সময় খাল-বিলের পানি কমে হাঁটুসমান হয়ে এলে হাইতের আয়োজন করেন বিলপারের মানুষ। তাঁরা একত্রে বসে একটি তারিখ ঠিক করে দূর-দূরান্তের আত্মীয়স্বজনদের দাওয়াত দেন। সেই সঙ্গে এলাকায় মাইকিংও করা হয়।ইউনিয়ন পরিষদের চেয়ারম্যান এমদাদুল হক ভুঁইয়া বলেন, ‘দূর-দূরান্ত থেকে অনেকেই এই উৎসব উপলক্ষে আমাদের এলাকায় আসেন। তাঁরা নিজ বাড়ি থেকে পিঠাপুলি নিয়ে আসেন।পরে সারা রাত ধরে বিলের পাড়ে সবাই মিলে সেগুলো খাওয়া হয়। ভোরের আলো ফুটলেই শত শত মানুষ একত্রে জাল, পলো ইত্যাদি নিয়ে বিলে মাছ ধরতে নেমে পড়েন। ভাগ্য ভালো হলে কেউ বড়সড় মাছ পান। আবার কেউ ফেরেন খালি হাতে। তাতে আনন্দের কমতি হয় না।’পাঁচ কিলোমিটার দূরের আচারগাঁও ইউনিয়ন থেকে আসা মোহাম্মদ দুলাল মিয়া (৩৫) বলেন, গত রোববার রাতেই পলো নিয়ে তিনি জলা বিলপারের চামারুল্লা গ্রামে বোনের বাড়িতে এসেছেন। গতকাল সারা দিন মাছ ধরেছেন। তেমন বড় কোনো মাছ পাননি। তবে আত্মীয়-বন্ধুদের সঙ্গে আনন্দের কমতি হয়নি বলে জানান তিনি।উত্তর চ্লীপাশা গ্রামের মো. সানাউল্লাহ (৩৫) বলেন, এখন বিলগুলোতে আর আগের মতো মাছ নেই। তাই হাইত আগের মতো জমেও না। তবু হাইত আয়োজনের খবর পেলে দূর-দূরান্ত থেকে দলে দলে মাছ শিকারিরা আগের দিনই বিলপাড়ে জড়ো হয়। ছেলে-বুড়ো রাত জেগে বসে থাকে ভোর হওয়ার আশায়। আলো ফুটলেই একসঙ্গে সবাই বিলে নেমে পড়ে মাছ ধরতে। তারপর যত না মাছ ধরা হয়, তার চেয়ে বেশি হয় আনন্দ-উল্লাস।
