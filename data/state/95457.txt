
সৌদি আরবের গ্র্যান্ড মুফতি শায়খ আবদুল আজিজ বিন আবদুল্লাহ আল শায়খের আজ বৃহস্পতিবার মসজিদে নামিরায় পবিত্র হজের খুতবা দেওয়ার কথা।
সারা বিশ্বের বিভিন্ন টেলিভিশন চ্যানেল হজের খুতবা সরাসরি সম্প্রচার করবে। এটি হবে সৌদি গ্র্যান্ড মুফতির ৩৬তম হজের খুতবা।
সৌদি আরবের বাদশা, রাজপরিবারের সদস্য ও ঊর্ধ্বতন সামরিক-বেসামরিক কর্মকর্তাদের সঙ্গে বিভিন্ন দেশের রাষ্ট্রপ্রধানেরা বসে হজের খুতবা শুনবেন।
৭৪ বছর বয়সী গ্র্যান্ড মুফতি শায়খ আবদুল আজিজ বিন আবদুল্লাহ আল শায়খ হিজরি ১৪০২ সাল থেকে হজের খুতবা দিয়ে আসছেন। তিনি ১৭ বছর বয়সে দৃষ্টিশক্তি হারান। ১৯৯৯ সালের জুন মাসে তিনি গ্র্যান্ড মুফতির দায়িত্ব পান। তাঁর পদটি মন্ত্রী সমপর্যায়ের।
গ্র্যান্ড মুফতি শায়খ আবদুল আজিজ বিন আবদুল্লাহ আল শায়খ ১৯৪৩ সালের ৩০ নভেম্বর মক্কায় জন্মগ্রহণ করেন। আট বছর বসে তিনি পিতৃহারা হন। জন্মসূত্রে তিনি দুর্বল দৃষ্টিশক্তির অধিকারী ছিলেন। ১৭ বছর বয়সে একেবারে দৃষ্টিশক্তি হারান। মাত্র ১২ বছর বয়সে তিনি পবিত্র কোরআনুল করিমের হেফজ সম্পন্ন করেন। হিজরি ১৩৮৩ সালে তিনি ফিকাহবিষয়ক কলেজ থেকে ডক্টরেট ডিগ্রি লাভ করেন। হিজরি ১৩৯২ সাল পর্যন্ত ইমামুদ দাওয়াহ আল ইলমিতে শিক্ষকতা করেন।
