
নাটোরের বড়াইগ্রাম উপজেলার জোয়াড়ী সর্বজনীন দুর্গামন্দিরে একটি দুর্গাপ্রতিমাসহ তিনটি প্রতিমা ভাঙচুর করেছে দুর্বৃত্তরা। গত বৃহস্পতিবার রাতে এ ঘটনা ঘটে।উপজেলা পূজা উদ্যাপন পরিষদ সূত্রে জানা যায়, গত বৃহস্পতিবার রাতে কোনো একসময়ে দুর্বৃত্তরা জোয়াড়ী সর্বজনীন দুর্গামন্দিরে ঢোকে। তারা নির্মাণাধীন একটি দুর্গাপ্রতিমার মাথা ঘুরিয়ে উল্টো দিকে ফিরিয়ে রেখেছে এবং গণেশ ও কার্তিক প্রতিমার একটি করে হাত ভেঙে রেখে গেছে।ভারপ্রাপ্ত ইউএনও জাহিদুল ইসলাম বলেন, অনাকাঙ্ক্ষিত এ ঘটনার পর আইনশৃঙ্খলা বাহিনীকে আরও সতর্ক থাকার নির্দেশ দেওয়া হয়েছে। ক্ষতিগ্রস্ত প্রতিমা ঠিক করার জন্য সহযোগিতা দেওয়া হবে।
