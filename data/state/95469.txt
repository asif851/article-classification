
চট্টগ্রাম নগরে চট্টগ্রাম-হাটহাজারী সড়কের আমিন জুট মিল এলাকা আজ মঙ্গলবার সকাল নয়টা থেকে অবরোধ করেছেন পাটকল শ্রমিকেরা। দুই মাসের বকেয়া মজুরির দাবিতে চলা তাঁদের এই অবরোধে পুলিশের সঙ্গে সংঘর্ষও হয়েছে।
বেলা দুইটার দিকে শেষ খবর পাওয়া পর্যন্ত সড়কে অবরোধ চলছে। এতে সড়কে তীব্র যানজট সৃষ্টি হয়েছে। সংঘর্ষে পাঁচজন শ্রমিক আহত হয়েছেন। তাঁরা চট্টগ্রাম মেডিকেল কলেজ হাসপাতালে চিকিৎসাধীন।
পুলিশ ও প্রত্যক্ষদর্শী ব্যক্তিরা জানান, সকাল নয়টা থেকে আমিন জুট মিলের প্রায় ৩০০ শ্রমিক রাস্তায় অবরোধ সৃষ্টি করেন। তাঁরা সড়কে টায়ার জ্বালিয়ে ও গাছের গুঁড়ি দিয়ে প্রতিবন্ধকতা তৈরি করেন। এতে সড়কের দুই পাশে যান চলাচল বন্ধ হয়ে যায়। পুলিশের সঙ্গে অবরোধকারীরা বাগ্‌বিতণ্ডায় লিপ্ত হন। পুলিশ সড়ক থেকে তুলে দিতে চাইলে একপর্যায়ে পুলিশকে লক্ষ্য করে ইট পাটকেলও ছোড়েন শ্রমিকেরা।
বায়েজিদ বোস্তামি থানার ভারপ্রাপ্ত কর্মকর্তা (ওসি) আবুল কালাম বলেন, ‘দুই মাসের বকেয়া মজুরির দাবিতে সড়ক অবরোধ করেছেন শ্রমিকেরা। উত্তেজিত শ্রমিকেরা ইটপাটকেল ছুড়েছেন। তাঁরা বুঝতে পারছেন না, আমরা তাঁদের প্রতিপক্ষ নই। বুঝিয়ে সড়ক থেকে তুলে দেওয়ার চেষ্টা করছি।’
 
