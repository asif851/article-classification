
দক্ষিণ ও দক্ষিণ-পূর্ব এশিয়ার দেশগুলোর মধ্যে আরও উন্নত যোগাযোগব্যবস্থা ও সহযোগিতা বাড়ানোর ওপর গুরুত্বারোপ করেছেন প্রধানমন্ত্রী শেখ হাসিনা। তিনি বলেন, এই দেশগুলোর মধ্যে পারস্পরিক সহযোগিতা বৃদ্ধি পেলে এ অঞ্চলের মানুষের অর্থনৈতিক সমৃদ্ধি অর্জনের লক্ষ্য ত্বরান্বিত হবে।
আজ বৃহস্পতিবার প্রধানমন্ত্রীর কার্যালয়ে বাংলাদেশের নিযুক্ত সিঙ্গাপুরের অনাবাসিক হাইকমিশনার চেন হেং উইং দেখা করতে গেলে শেখ হাসিনা এ কথা বলেন।
হাইকমিশনার হেং উইং পরপর দুবার প্রধানমন্ত্রী নির্বাচিত হওয়ায় শেখ হাসিনাকে সিঙ্গাপুরের প্রধানমন্ত্রীর শুভেচ্ছাবার্তা পৌঁছে দেন। তিনি বলেন, সিঙ্গাপুর আশা করে, বাংলাদেশ সিঙ্গাপুরের অর্থনৈতিক উন্নতির অভিজ্ঞতা কাজে লাগিয়ে আরও সমৃদ্ধ হবে। তিনি সব রকমের সহযোগিতার আশ্বাস দেন।  
