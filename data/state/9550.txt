
রাজধানীর মিরপুর-১ নম্বরে ছাঁটাই বন্ধসহ বেশ কিছু দাবিতে সড়ক অবরোধ ও যানবাহন ভাঙচুর করেছেন মেরিডিয়ান গার্মেন্টস নামের একটি পোশাক কারখানার শ্রমিকেরা। আজ সোমবার সকাল সাড়ে ১০টার দিকে এ ঘটনা ঘটে।
প্রত্যক্ষদর্শী লোকজনের ভাষ্য, মেরিডিয়ান গার্মেন্টসের নয়জন শ্রমিককে কয়েক দিন আগে কর্তৃপক্ষ ছাঁটাই করে। আজ সকালে শ্রমিকেরা গিয়ে দেখতে পান, তাঁদের কারখানাটি ৯ আগস্ট পর্যন্ত বন্ধ ঘোষণা করা হয়েছে। মিরপুর থেকে কারাখানাটি অন্য জায়গায় স্থানান্তর করা হচ্ছে বলেও শ্রমিকদের মধ্যে গুজব ছড়ায়। কারখানার শ্রমিকদের বেতন প্রতি মাসে ১২ তারিখে দেওয়া হতো। এসব কারণে বিক্ষুব্ধ শ্রমিকেরা মিরপুর-১ নম্বরের কিয়াংসি চায়নিজ রেস্টুরেন্টের সামনের বেশ কয়েকটি যানবাহন ভাঙচুর করেন। তাঁরা আশপাশের অন্যান্য পোশাক কারখানার শ্রমিকদের সঙ্গে কয়েকটি পোশাক কারখানার সামনে ভাঙচুর করেন। একপর্যায়ে তাঁরা মিরপুর-১ নম্বরে চিড়িয়াখানা সড়ক অবরোধ করেন।
ঘটনার সত্যতা নিশ্চিত করে মিরপুর মডেল থানার উপপরিদর্শক (এসআই) আকলিমা আক্তার প্রথম আলোকে বলেন, কারখানাটির শ্রমিকেরা বিজিএমইএ ভবনের দিকে রওনা হয়েছেন।
