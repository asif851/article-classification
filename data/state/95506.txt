
নাটোরের বড়াইগ্রাম উপজেলা পরিষদ নির্বাচনের অনুষ্ঠানের আগ মুহূর্তে গতকাল শনিবার ছয় প্রিসাইডিং কর্মকর্তাকে পরিবর্তন করা হয়েছে। বিএনপি-সমর্থিত প্রার্থীর অভিযোগ, আওয়ামী লীগ-সমর্থিত প্রার্থীকে বাড়তি সুবিধা দেওয়ার লক্ষ্যে এ পরিবর্তন করা হয়েছে।
জেলা রিটার্নিং কর্মকর্তা সাঈদ কুতুব বলেন, একজন প্রতিদ্বন্দ্বী প্রার্থীর আবেদনের পরিপ্রেক্ষিতে বড়াইগ্রাম উপজেলা পরিষদ নির্বাচনের আগের দিন গতকাল ছয় প্রিসাইডিং কর্মকর্তাকে পরিবর্তন করে সংরক্ষিত কর্মকর্তাদের মধ্য থেকে ছয়জনকে দায়িত্ব দেওয়া হয়েছে। তবে পরিবর্তন হওয়া এবং ও নতুন দায়িত্ব পাওয়া প্রিসাইডিং কর্মকর্তাদের নাম-পরিচয় প্রশাসনের পক্ষ থেকে জানানো হয়নি।
বিএনপির নেতৃত্বাধীন ১৯ দল-সমর্থিত চেয়ারম্যান পদপ্রার্থী একরামুল আলম অভিযোগ করেছেন, তাঁর প্রতিদ্বন্দ্বী আওয়ামী লীগ-সমর্থিত প্রার্থী মিজানুর রহমানের আবেদনের পরিপ্রক্ষিতে এই পরিবর্তন করা হয়েছে। নির্বাচনের ফল পরিবর্তন করতে কৌশলে নিরপেক্ষ ব্যক্তিদের সরিয়ে আওয়ামী লীগপন্থী ছয়জনকে দায়িত্ব দেওয়া হয়েছে।
তবে রিটার্নিং কর্মকর্তা অভিযোগ অস্বীকার করেছেন। তিনি বলেন, অধিকতর নিরপেক্ষতা বজায় রাখার স্বার্থে এই পরিবর্তন করা হয়েছে।
মিজানুর রহমান বলেন, ‘আমরা মনে করছি, ওই ছয়জন প্রিসাইডিং কর্মকর্তা হলে ভোট নিরপেক্ষ হবে না। তাই তাঁদের পরিবর্তন করার জন্য আবেদন করেছি।’
