
রংপুরের কাউনিয়া উপজেলা পরিষদ নির্বাচনে আওয়ামী লীগের ‘বিদ্রোহী’ প্রার্থী মোফাজ্জল হোসেনকে দল থেকে বহিষ্কার করা হয়েছে। গত শুক্রবার জেলা আওয়ামী লীগের সাংগঠনিক সম্পাদক মোতাহার হোসেন মওলা তাঁকে দল থেকে বহিষ্কার করেন।১৯ মে জেলার কাউনিয়া, গঙ্গাচড়া, সদর ও পীরগাছা—এই চারটি উপজেলা পরিষদের নির্বাচন অনুষ্ঠিত হবে। দলীয় সূত্র জানায়, উপজেলা পরিষদ নির্বাচন ঘিরে কেন্দ্রীয় কমিটির নির্দেশে গত ২১ এপ্রিল কাউনিয়া উপজেলা আওয়ামী লীগের উদ্যোগে দলীয় কার্যালয়ে এক বিশেষ বর্ধিত সভা অনুষ্ঠিত হয়। এতে প্রধান অতিথি ছিলেন জেলা কমিটির সাধারণ সম্পাদক রেজাউল করিম। সভায় সর্বসম্মতিক্রমে উপজেলা আওয়ামী লীগের সভাপতি আনোয়ারুল ইসলামকে চেয়ারম্যান পদপ্রার্থী হিসেবে সমর্থন দেওয়া হয়। কিন্তু সভার সিদ্ধান্ত অমান্য করে উপজেলা আওয়ামী লীগের সদস্য মোফাজ্জল হোসেন নাগরিক কমিটির ব্যানারে বিদ্রোহী প্রার্থী হয়ে নির্বাচনে প্রতিদ্বন্দ্বিতা করছেন। বিষয়টি নিয়ে গত শুক্রবার রাতে উপজেলা আওয়ামী লীগের জরুরি সভা হয়৷ এ সভায় উপজেলা ও জেলা আওয়ামী লীগের নেতারা উপস্থিত ছিলেন। সভায় মোফাজ্জল হোসেনকে দল থেকে বহিষ্কার করার সিদ্ধান্ত নেওয়া হয়। জেলা আওয়ামী লীগের সাধারণ সম্পাদক রেজাউল করিম বলেন, ‘আগেই বলেছি, কেউ দলের সিদ্ধান্তের বাইরে বিদ্রোহী প্রার্থী হলে তাঁকে দল থেকে বহিষ্কার করা হবে। সেই সিদ্ধান্ত পালন করা হয়েছে।’ কাউনিয়া উপজেলা আওয়ামী লীগের সাংগঠনিক দায়িত্বে নিয়োজিত জেলা আওয়ামী লীগের সাংগঠনিক সম্পাদক মোতাহার হোসেন মওলা বলেন, দলের শৃঙ্খলা ভঙ্গের অভিযোগে মোফাজ্জল হোসেনকে দল থেকে বহিষ্কার করা হয়েছে। তবে মোফাজ্জল হোসেন বলেন, ‘এটি স্থানীয় সরকার নির্বাচন, দলীয় নির্বাচন নয়। তাই আমি নাগরিক কমিটির ব্যানারে প্রার্থী হয়ে নির্বাচন করছি।’ এর আগে ৬ মে গঙ্গাচড়া উপজেলা পরিষদের নির্বাচনে আওয়ামী লীগের ‘বিদ্রোহী’ প্রার্থী উপজেলা আওয়ামী লীগের সাধারণ সম্পাদক আসাদুজ্জামান বাবলুকে দল থেকে বহিষ্কার করা হয়। 
