
চাঁদপুরের মতলব দক্ষিণ উপজেলায় বিএনপি ও ছাত্রদলের নেতা-কর্মীদের মধ্যে গ্রেপ্তার-আতঙ্ক বিরাজ করছে। গ্রেপ্তার এড়াতে চার দিন ধরে তাঁরা এলাকায় থাকছেন না। গত বুধবার রাতে দলটির শতাধিক নেতা-কর্মীর বিরুদ্ধে বিশেষ ক্ষমতা আইনে মামলা করে পুলিশ।পুলিশ জানায়, বুধবার বেলা সাড়ে তিনটার দিকে উপজেলা সদরের সিঙ্গাপুর প্লাজা এলাকায় উপজেলা ও পৌর বিএনপি সমাবেশ করে। এ সময় বিএনপি ও ছাত্রদলের নেতা-কর্মীরা রাস্তায় চলাচলে প্রতিবন্ধকতা সৃষ্টি করেন। সেখানে গেলে তাঁরা পুলিশের ওপর ইটপাটকেল নিক্ষেপ করেন। এ ঘটনায় ওই দিন রাত ১০টার দিকে থানার এসআই তপন চন্দ্র দাস বিশেষ ক্ষমতা আইনে উপজেলা ও পৌর বিএনপি এবং উপজেলা ছাত্রদলের ৪৫ জন নেতা-কর্মীর নাম উল্লেখসহ শতাধিক নেতা-কর্মীকে আসামি করে মামলা করেন। পুলিশ ওই দিনই পৌর বিএনপির দপ্তর সম্পাদক সাইফুল ইসলাম, উপজেলা ছাত্রদলের আহ্বায়ক মিজানুর রহমান ও সদস্য নূরে আলমকে গ্রেপ্তার করে।উপজেলা বিএনপির সভাপতি এমদাদ হোসেন খান বলেন, বুধবার বিকেলে তাঁরা শান্তিপূর্ণ সমাবেশ করছিলেন। পুলিশ সেখানে গিয়ে দলের নেতা-কর্মীদের লাঠিপেটা করে সমাবেশ পণ্ড করে দেয়। এরপর শতাধিক নেতা-কর্মীর বিরুদ্ধে ঢালাওভাবে মামলা করে পুলিশ। বিএনপি ও ছাত্রদলের নেতা-কর্মীদের পুলিশ নানাভাবে হয়রানি করছে। রাতে তাঁদের বাসায় গিয়ে পুলিশ তল্লাশি চালাচ্ছে। এতে নেতা-কর্মীদের মধ্যে গ্রেপ্তার-আতঙ্ক বিরাজ করছে। গ্রেপ্তার এড়াতে বুধবার রাত থেকে তাঁরা এলাকাছাড়া।মতলব দক্ষিণ থানার পরিদর্শক (তদন্ত) শহিদুল ইসলাম বলেন, পুলিশের অনুমতি না নিয়ে সমাবেশ এবং রাস্তায় প্রতিবন্ধকতা সৃষ্টি করায় বিএনপির এসব নেতা-কর্মীর বিরুদ্ধে মামলা করা হয়েছে। আসামিদের গ্রেপ্তারের চেষ্টা চলছে। গ্রেপ্তার এড়াতে তাঁরা গা-ঢাকা দিয়েছেন। নিরপরাধ কাউকে হয়রানি করা হচ্ছে না।
