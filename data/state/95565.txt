
জিয়া অরফানেজ ট্রাস্ট দুর্নীতি মামলায় দণ্ডপ্রাপ্ত বিএনপির চেয়ারপারসন খালেদা জিয়ার আইনজীবী হিসেবে আপিল শুনানিতে থাকার অনুরোধ ফিরিয়ে দিয়েছেন সংবিধান বিশেষজ্ঞ ও আইনজীবী ড. কামাল হোসেন।
আজ মঙ্গলবার বেলা ১১টায় মতিঝিলে টয়োটা টাওয়ারে জ্যেষ্ঠ আইনজীবী ও গণফোরামের সভাপতি ড. কামাল হোসেনের সঙ্গে দেখা করতে যান বিএনপির মহাসচিব মির্জা ফখরুল ইসলাম আলমগীর, খালেদা জিয়ার আইনজীবী আবদুর রেজাক খান। এ সময় গণফোরামের সভাপতিমণ্ডলীর সদস্য ও আইনজীবী সুব্রত চৌধুরীও সেখানে উপস্থিত ছিলেন।
পরে সুব্রত চৌধুরী প্রথম আলোকে বলেন, বিএনপির মহাসচিবসহ খালেদা জিয়ার কয়েকজন আইনজীবী ড. কামাল হোসেনের সঙ্গে দেখা করতে যান। সেখানে আইনজীবী আবদুর রেজাক খান খালেদা জিয়ার আপিল আবেদনে ড. কামাল হোসেনকে আইনজীবী হিসেবে পাওয়ার প্রত্যাশার কথা বলেন। এ সময় ড. কামাল হোসেন বলেন, তিনি এখন ফৌজদারি মামলা (ক্রিমিনাল কেস) লড়েন না। এ ছাড়া তিনি নিয়মিত আদালতে যান না বলেও খালেদা জিয়ার আইনজীবী রেজাক খানকে জানান।
গত রোববার বিচারপতি এম ইনায়েতুর রহিম ও বিচারপতি সহিদুল করিমের সমন্বয়ে গঠিত হাইকোর্ট ডিভিশন বেঞ্চ খালেদা জিয়ার জামিন আপিলের শুনানি করেন। শুনানিতে আদালত বলেছেন, বিচারিক আদালতের নথি আসার পর জামিনের বিষয়ে আদেশ দেওয়া হবে।
জিয়া অরফানেজ ট্রাস্ট দুর্নীতি মামলায় ৮ ফেব্রুয়ারি ঢাকার বিশেষ জজ আদালত-৫ খালেদা জিয়াকে পাঁচ বছর এবং তাঁর বড় ছেলে তারেক রহমানসহ পাঁচজনকে ১০ বছর করে কারাদণ্ড দেন। ওই রায় ঘোষণার দিন থেকেই খালেদা জিয়াকে পুরান ঢাকার নাজিমুদ্দিন রোডের কারাগারে রাখা হয়েছে।
 
