
জঙ্গি ও অপরাধীদের সঙ্গে হাত মেলালে কঠোর শাস্তি পেতে হবে বলে হুঁশিয়ার করেছেন প্রধানমন্ত্রী শেখ হাসিনা।আজ বৃহস্পতিবার সকালে রাজধানীর রাজারবাগ পুলিশ লাইনে পুলিশ সপ্তাহের উদ্বোধনী অনুষ্ঠানে প্রধানমন্ত্রী এ ব্যাপারে হুঁশিয়ার করেন।শেখ হাসিনা বলেন, জঙ্গি ও অপরাধীদের সঙ্গে হাত মেলালে কঠোর শাস্তি পেতে হবে। সে যে পর্যায়ের ব্যক্তিই হোক, দোষীদের রেহাই দেওয়া হবে না।পুলিশ সদস্যদের উদ্দেশে শেখ হাসিনা বলেন, পুলিশ হচ্ছে শান্তিপ্রিয় সাধারণ জনগোষ্ঠীর প্রধান ভরসা। তাই প্রতিটি থানা ও ফাঁড়িকে জনগণের প্রকৃত আশ্রয়স্থল হিসেবে গড়ে তুলতে হবে। সর্বোচ্চ সেবার মনোভাব নিয়ে কাজ করতে হবে। এ ব্যাপারে কোনো গাফিলতি সহ্য করা হবে না।আজ থেকে চার দিনব্যাপী পুলিশ সপ্তাহ-২০১৪ শুরু হয়েছে। পুলিশ সপ্তাহ উপলক্ষে রাষ্ট্রপতি মো. আবদুল হামিদ ও প্রধানমন্ত্রী শেখ হাসিনা পৃথক বাণী দিয়েছেন। পুলিশ সপ্তাহের উদ্বোধনী অনুষ্ঠানে বিশেষ অবদানের জন্য পদক পাওয়া কর্মকর্তাদের পদক পরিয়ে দেন শেখ হাসিনা।অনুষ্ঠানে দেওয়া ভাষণে প্রধানমন্ত্রী বলেন, ‘আমরা প্রায় তিন হাজার কোটি টাকার উন্নয়ন প্রকল্প বাস্তবায়ন করছি। আইনশৃঙ্খলা খাতে অর্থ বরাদ্দকে আমরা বিনিয়োগ হিসেবে বিবেচনা করি। পুলিশসহ প্রতিটি খাতে উন্নয়নের এ ধারা অব্যাহত থাকবে।’ 

