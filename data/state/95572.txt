
ভূমিকম্পের ফলে নেপালে কোনো বাংলাদেশি হতাহতের খবর পাওয়া যায়নি। আজ শনিবার বিকেলে পররাষ্ট্র মন্ত্রণালয়ের বহিঃপ্রচার অনুবিভাগের এক বিজ্ঞপ্তিতে এ কথা জানানো হয়।
এতে বলা হয়, বাংলাদেশিদের সহায়তায় কয়েকটি হেল্পলাইনও খুলেছে নেপালে অবস্থিত বাংলাদেশ দূতাবাস। নম্বরগুলো হলো-রাষ্ট্রদূত মাশফি বিনতে শামস ‍ + ৯৭৭৯৮৫১০৩৯৩৫২প্রথম সচিব শামীমা চৌধুরী + ৯৭৭৯৮০৮৭৬৫০৭১খান মোহাম্মদ মঈনুল হোসেন +৯৭৭৯৮০৮১৮৪০১৪
আজ শনিবার দুপুরে নেপালে শক্তিশালী ভূমিকম্প আঘাত হানে। এতে ব্যাপক ক্ষয়ক্ষতি ও প্রাণহানি হয়েছে। ভূমিকম্পে রাজধানী কাঠমান্ডুর প্রসিদ্ধ দারাহারা ভবনটি ধসে পড়েছে।
বাংলাদেশ, ভারত ও পাকিস্তানেও জোরালোভাবে ভূমিকম্প অনুভূত হয়েছে। এসব দেশের বিভিন্ন স্থান থেকে হতাহত ও ক্ষয়ক্ষতির খবর আসছে।
মার্কিন ভূতাত্ত্বিক জরিপ সংস্থার বরাত দিয়ে বার্তা সংস্থা এএফপির খবরে জানানো হয়, ভূমিকম্পের কেন্দ্রস্থল ছিল নেপালের রাজধানী কাঠমাণ্ডু থেকে ৮১ কিলোমিটার উত্তর-পশ্চিমে। এর গভীরতা ছিল ১৫ কিলোমিটার। তীব্রতা ৭ দশমিক ৯। ভূমিকম্পে কাঠমান্ডু ও পোখারায় জানমালের ব্যাপক ক্ষয়ক্ষতি হয়েছে।
প্রত্যক্ষদর্শীদের বরাত দিয়ে খবরে জানানো হয়, ভূমিকম্প ৩০ সেকেন্ড থেকে দুই মিনিট স্থায়ী হয়। এই ভূ-কম্পন নয়াদিল্লিসহ ভারতের পুরো সীমান্ত এলাকাজুড়ে অনুভূত হয়। পশ্চিমবঙ্গ, বিহার ও সিকিমেও এ কম্পন অনুভূত হয়।
