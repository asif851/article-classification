
বিএনপির স্থায়ী কমিটির সদস্য নজরুল ইসলাম খান বলেছেন, সরকার যেন বাঘের পিঠে সওয়ার হয়ে বসে আছে। সেখান থেকে নামতে পারছে না। তারা এত লুটপাট, গুম-খুন, অপশাসন করেছে যে এখন বিচারের ভয়ে ক্ষমতা ছাড়তে ভয় পাচ্ছে।গতকাল সোমবার রাজধানীর ডিপ্লোমা ইঞ্জিনিয়ার্স ইনস্টিটিউশন মিলনায়তনে জাতীয়তাবাদী শ্রমিক দলের ইফতার অনুষ্ঠানে নজরুল ইসলাম খান এসব কথা বলেন। তিনি খালেদা জিয়ার নেতৃত্বে নেতা-কর্মীদের ঐক্যবদ্ধভাবে গণতন্ত্র রক্ষার আন্দোলনে সক্রিয় হওয়ার আহ্বান জানান।বিএনপির ভাইস চেয়ারম্যান আবদুল্লাহ আল নোমান বলেন, ‘শুধু কথা দিয়ে এ সরকারের পতন ঘটালে হবে না। বাস্তবে আন্দোলন করে সরকারের পতন ঘটাতে হবে। সংগঠনের দুর্বলতার কারণে আমরা সরকার পতনের কাছাকাছি গিয়েও সফল হতে পারিনি। সব কলকারখানা ছাত্রলীগ, যুবলীগ ও শ্রমিক লীগ দখল করে নিয়েছে। এ অবস্থা থেকে পরিত্রাণ পেতে হলে শ্রমিক দলকে সংগঠিত করতে হবে।’শ্রমিক দলের সভাপতি আনোয়ার হোসেনের সভাপতিত্বে ইফতার অনুষ্ঠানে সংগঠনের সাধারণ সম্পাদক নুরুল ইসলাম খান, বিএনপির কেন্দ্রীয় নেতা শাহ মো. আবু জাফর প্রমুখ বক্তব্য দেন।‘পরগাছা মন্ত্রী’: দুপুরে নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে দলের মুখপাত্র আসাদুজ্জামান রিপন ঈদের পর খালেদা জিয়ার বিচারে বিশেষ ট্রাইব্যুনাল গঠনের বিষয়ে তথ্যমন্ত্রী হাসানুল হক ইনুর দেওয়া বক্তব্যের সমালোচনা করেন। তিনি বলেন, ইনুর মতো পরগাছাদের হুংকারে জাতীয়তাবাদী দল বিএনপি ভয় পায় না।
