
জয়পুরহাটের আক্কেলপুর উপজেলায় ভিজিডির (ভালনারেবল গ্রুপ ডেভেলপমেন্ট) চাল তুলে উপকারভোগীরা তা কম দামে ব্যবসায়ীদের কাছে বিক্রি করে দিচ্ছেন বলে অভিযোগ পাওয়া গেছে। উপজেলার পাঁচটি ইউনিয়নের প্রতিটিতেই ভিজিডির চাল কেনাবেচা হচ্ছে। গত এক সপ্তাহে দুটি ইউনিয়ন থেকে ভিজিডির ৬৮ বস্তা চাল জব্দ করা হয়েছে। এ ঘটনায় দুই ব্যবসায়ীকে আটক করেছে পুলিশ।আক্কেলপুর থানার ভারপ্রাপ্ত কর্মকর্তা (ওসি) সিরাজুল ইসলাম বলেন, গত ২৪ অক্টোবর রুকিন্দীপুর ইউপিতে বিতরণ করা ভিজিডির ২৩ বস্তা চাল আটক করা হয়। ঘটনার তিন দিন পর সোনামুখী ইউপিতে বিতরণ করা ভিজিডির ৪৫ বস্তা চাল জাফরপুর বাজারের এক ব্যবসায়ীর গুদামঘর থেকে জব্দ করা হয়। ওই ঘটনায় সরকারিভাবে বিনা মূল্যে বিতরণ করা চাল বিক্রির উদ্দেশ্যে নিজ হেফাজতে রাখার অপরাধে ধান-চাল ব্যবসায়ী বিকাশ চন্দ্র মণ্ডলকে গ্রেপ্তার করা হয়। এই দুটি ঘটনায় পুলিশ বাদী হয়ে থানায় পৃথক দুটি মামলা করেছে।খোঁজ নিয়ে জানা যায়, এই উপজেলার বেশির ভাগ উপকারভোগীই ভিজিডি কার্যক্রমের আওতায় দেওয়া চালের ভাত খান না। তাঁরা চাল তুলে ব্যবসায়ীদের কাছে বিক্রি করে দেন। যেসব উপকারভোগী চাল বিক্রি করছেন, তাঁদের অধিকাংশই দুস্থ নন। স্থানীয় জনপ্রতিনিধি ও সরকারদলীয় স্থানীয় নেতা-কর্মীরা ভোট ধরে রাখতে এসব মানুষের মাঝে ভিজিডির কার্ড বিতরণ করেছেন। এ ছাড়া ভিজিডির চাল বিতরণ কার্যক্রমে সংশ্লিষ্টদের তদারকিরও যথেষ্ট অভাব রয়েছে। ক্ষমতাসীন দলের পদধারী স্থানীয় কিছু ব্যক্তি ভিজিডির চাল কেনাবেচা সিন্ডিকেটের সঙ্গে জড়িত। সংশ্লিষ্ট ইউপি চেয়ারম্যান ও সদস্যদেরও এই সিন্ডিকেটের সঙ্গে সখ্য রয়েছে বলে অভিযোগ রয়েছে। ইউপি চেয়ারম্যান ও সদস্যরা অবশ্য এ অভিযোগ অস্বীকার করেছেন। সিন্ডিকেটের সদস্যরা ভিজিডি সুবিধাভোগীদের কাছ থেকে কম দামে চাল কিনে সেই চাল চাতাল ও মিল মালিকদের কাছে বেশি দামে বিক্রি করছেন।নাম প্রকাশে অনিচ্ছুক দুজন ইউপি চেয়ারম্যান বলেন, ভিজিডি, ভিজিএফ যে বরাদ্দই আসে, সেখানে দলীয় নেতা-কর্মীদের নামে উপকারভোগীদের জন্য কোঠা রাখতে হয়। তাঁদের পক্ষে সব সুবিধাভোগীর তথ্য যাচাই করা সম্ভব হয় না। তখন ভিজিডির তালিকার স্বচ্ছতা নিয়ে প্রশ্ন ওঠে।গোপীনাথপুর ইউপি চেয়ারম্যান আবু সাঈদ জোয়ারদার বলেন, ‘আমাদের অগোচরে বেশির ভাগ উপকারভোগীই চাল বিক্রি করে দিচ্ছেন। আমরা উপকারভোগীদের চাল বিক্রি না করতে সতর্ক করছি। কিন্তু লাভ হচ্ছে না।’উপজেলা মহিলাবিষয়ক কর্মকর্তা রিতা রানী পাল বলেন, জনপ্রতিনিধিদের দেওয়া তালিকা ধরে ধরে প্রত্যেক উপকারভোগীর তথ্য যাচাই করা সম্ভব হয়ে ওঠে না। কোনো জনপ্রতিনিধির দেওয়া তালিকায় বড় ধরনের অসংগতি পাওয়া না গেলে সেটি অনুমোদন দিয়ে দেওয়া হয়।উপজেলা ভিজিডি কমিটির সভাপতি ও উপজেলা নির্বাহী কর্মকর্তা (ইউএনও) গোলাম মো. শাহনেওয়াজ বলেন, ভিজিএফ উপকারভোগীরা চাল তুলে বিক্রি করে দিচ্ছেন বলে তিনিও শুনেছেন। বিষয়টি খতিয়ে দেখা হচ্ছে।জয়পুরহাট জেলা প্রশাসক আবদুর রহিম বলেন, উপকারভোগীরা চাল বিক্রি করতে পারবেন না। কেউ চাল কেনাবেচা করলে তাঁদের বিরুদ্ধে আইনগত ব্যবস্থা নিতে নির্দেশ দেওয়া হয়েছে।
