
কুমিল্লা ভিক্টোরিয়া কলেজের ছাত্রী সোহাগী জাহান তনু হত্যার বিচারের দাবিতে রাজধানীতে লাঠিমিছিল করেছে প্রীতিলতা ব্রিগেড। এ ছাড়া ঢাকার তেজগাঁও কলেজ ও মতিঝিল আইডিয়াল কলেজের শিক্ষার্থীরা গতকাল শনিবার কলেজের সামনে বিক্ষোভ সমাবেশ ও মানববন্ধন করেন। একই দাবিতে আজ রোববার দেশের সব শিক্ষাপ্রতিষ্ঠানে সর্বাত্মক ছাত্রধর্মঘট আহ্বান করা হয়েছে।গতকাল বিকেলে ঢাকা বিশ্ববিদ্যালয়ের টিএসসির রাজু ভাস্কর্যের সামনে লাঠিমিছিল করে ‘প্রীতিলতা ব্রিগেড’। গত বছর পহেলা বৈশাখে ঢাকা বিশ্ববিদ্যালয় এলাকায় সংঘটিত নারী লাঞ্ছনার প্রতিবাদে ‘পাল্টা আঘাত’ ব্যানারের কর্মসূচি থেকে এই ব্রিগেড করার ডাক দেন বাংলাদেশ ছাত্র ইউনিয়নের সভাপতি লাকী আক্তার। প্রায় এক বছর পর ব্রিগেডের প্রথম কর্মসূচি পালিত হলো।প্রীতিলতা ব্রিগেডের ব্যানারে বিভিন্ন ছাত্রসংগঠনের নারী প্রতিনিধিরাও অংশ নেন। তাঁরা লাঠি হাতে রাজু ভাস্কর্য থেকে মিছিল বের করেন। মিছিলটি শাহবাগে গিয়ে শেষ হয়। এ সময় প্রীতিলতা ব্রিগেড ৮ এপ্রিল নারীদের আত্মরক্ষার কিছু কৌশল শেখানোর ঘোষণা দেয়।এ ছাড়া, আজ ধর্মঘটের সমর্থনে গতকাল ঢাকা বিশ্ববিদ্যালয়ে বাংলাদেশ ছাত্র ফেডারেশন মশাল মিছিল করেছে।গত মঙ্গলবার ঢাকা বিশ্ববিদ্যালয়ের সাধারণ শিক্ষার্থীরা চার ঘণ্টা শাহবাগ অবরোধ করলে বিভিন্ন শিক্ষাপ্রতিষ্ঠানের শিক্ষার্থীরা এতে যোগ দেন। এ সময় পরবর্তী কর্মসূচি হিসেবে আজকের ছাত্রধর্মঘটের ডাক দেওয়া হয়। প্রগতিশীল ছাত্রজোট ও সাম্রাজ্যবাদবিরোধী ছাত্রঐক্য এই ধর্মঘটে সমর্থন দেয়। ছাত্রসংগঠনের নেতারা জানিয়েছেন, আজ থেকে শুরু হওয়া উচ্চমাধ্যমিক পরীক্ষা এই কর্মসূচির বাইরে থাকবে।কুমিল্লায় বিক্ষোভ চলছে: তনু হত্যাকারীদের শনাক্ত করে আইনের আওতায় আনার দাবিতে গতকাল বেলা ১১টায় কুমিল্লা মডার্ন হাইস্কুলের শিক্ষার্থীরা বিদ্যালয়ের সামনে মানববন্ধন করে। একই সময় দেবীদ্বার মফিজ উদ্দিন আহাম্মেদ পাইলট বালিকা উচ্চবিদ্যালয়ের ছাত্রীরা মানববন্ধন করে।এদিকে বিকেল চারটায় গণজাগরণ মঞ্চ কুমিল্লার উদ্যোগে নগরের বিভিন্ন শ্রেণির মানুষের কাছ থেকে তনু হত্যার বিচারের দাবিতে গণস্বাক্ষর নেওয়ার কাজ শুরু হয়।ঢাকার বাইরে: গতকালও অন্তত ১২টি জেলায় মানববন্ধন-মিছিল-সমাবেশসহ নানা কর্মসূচি পালন করা হয়েছে। খুলনায় সকালে নগরের পিকচার প্যালেস মোড়ে প্রতিবাদ সভা, গণস্বাক্ষর সংগ্রহ ও মানববন্ধন কর্মসূচি পালিত হয়। গোপালগঞ্জ প্রেসক্লাবের সামনে মানববন্ধন কর্মসূচি পালন করেন এসএম মডেল উচ্চবিদ্যালয়সহ বিভিন্ন শিক্ষাপ্রতিষ্ঠানের শিক্ষার্থীরা। কক্সবাজারে লাঠিমিছিল করে প্রীতিলতা ব্রিগেড। সিলেটের বিভিন্ন স্থানে মানববন্ধনসহ বিভিন্ন কর্মসূচি পালিত হয়। এ ছাড়া ফরিদপুর, ঝালকাঠি, গাইবান্ধা, লালমনিরহাট, দিনাজপুর, টাঙ্গাইল, ফেনী ও গাজীপুরে বিভিন্ন কর্মসূচি পালিত হয়।
