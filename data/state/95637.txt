
রাজশাহী বিশ্ববিদ্যালয়ের সমাজবিজ্ঞান বিভাগের অধ্যাপক এ কে এম শফিউল ইসলাম হত্যা মামলায় গ্রেপ্তার হওয়া ১১ জন আসামির দুই দিন করে রিমান্ড মঞ্জুর করেছেন আদালত।নগরের মতিহার থানার ভারপ্রাপ্ত কর্মকর্তা (ওসি) আলমগীর হোসেন প্রথম আলোকে জানান, পুলিশ এ মামলায় গ্রেপ্তার ১১ জনকে আজ বুধবার আদালতে হাজির করে ১০ দিন করে রিমান্ডে নেওয়ার আবেদন জানায়। দুপুর ১২টায় রাজশাহীর মুখ্য মহানগর হাকিম আদালতের বিচারক শারমিন আক্তার এই ১১ জনের দুই দিন করে রিমান্ড মঞ্জুর করেন।তাঁরা হলেন বিনোদপুরের ইসলামিয়া কলেজের অধ্যক্ষ হুমায়ুন কবির, পল্লিচিকিৎসক মোশাররফ হোসেন, মাদ্রাসাশিক্ষক ফজলুল হক, শিক্ষক শফিউলের প্রতিবেশী মশিউর রহমান ও হাসিবুর রহমান, আব্দুল্লাহ আল মাহমুদ, আরিফ, সাগর, জিন্নাহ, রেজাউল করিম ও সাইফুদ্দিন।হত্যাকাণ্ডের প্রতিবাদে বিশ্ববিদ্যালয় শিক্ষক সমিতির তিন দিনের ক্লাস-পরীক্ষা বর্জন কর্মসূচি শেষে আজ সকাল থেকে ক্লাস-পরীক্ষা শুরু হয়েছে। বেলা সাড়ে ১১টায় বিশ্ববিদ্যালয়ের প্রধান ফটকে মানববন্ধন করেছে বিশ্ববিদ্যালয় শাখা একাত্তরের ঘাতক দালাল নির্মূল কমিটি। বিকেল তিনটায় রাজশাহী নগরের জিরোপয়েন্টে মানববন্ধন করবে বিশ্ববিদ্যালয় শিক্ষক সমিতি।গত শনিবার দুপুরে নগরের চৌদ্দপাই এলাকায় অধ্যাপক শফিউলকে কুপিয়ে হত্যা করে দুর্বৃত্তরা। এ ঘটনায় বিশ্ববিদ্যালয়ের রেজিস্ট্রার এন্তাজুল হক বাদী হয়ে অজ্ঞাতনামা ব্যক্তিদের বিরুদ্ধে মামলা করেন।
আরও পড়ুন:নিহত শিক্ষকের প্রথম জানাজা অনুষ্ঠিত, দাফন হবে গাইবান্ধায় শিক্ষক হত্যার প্রতিবাদে ঢাকা-রাজশাহী মহাসড়ক অবরোধ রাজশাহী বিশ্ববিদ্যালয়ের শিক্ষককে কুপিয়ে হত্যা রাজশাহীতে শিক্ষক হত্যার ঘটনায় অধ্যক্ষসহ আটক ২০
