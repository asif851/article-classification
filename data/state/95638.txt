
হিন্দু সম্প্রদায়ের অন্যতম ধর্মীয় উৎসব শ্রীশ্রী কালী বা শ্যামাপূজা আজ শনিবার। এ উপলক্ষে ঢাকেশ্বরী জাতীয় মন্দিরসহ সারা দেশে নানা কর্মসূচি নেওয়া হয়েছে।কার্তিক মাসের অমাবস্যা তিথিতে সাধারণত শ্যামাপূজা বা কালীপূজা অনুষ্ঠিত হয়ে থাকে। হিন্দু পুরাণমতে, কালী দেবী দুর্গারই একটি শক্তি। কালীপূজা হচ্ছে শক্তির পূজা। জগতের সব অশুভ শক্তিকে পরাজিত করে শুভশক্তির বিজয়ের মধ্যেই রয়েছে কালীপূজার মূল ভাব। এ দিন সন্ধ্যায় পূজামণ্ডপে, বাড়িতে, শ্মশানে প্রদীপ প্রজ্বালন করা হয়। এ উৎসব তাই দীপাবলি নামেও পরিচিত।মহানগর সর্বজনীন পূজা কমিটির সাধারণ সম্পাদক শ্যামল কুমার রায় জানান, কালীপূজা উপলক্ষে রাজধানী ঢাকায় ঢাকেশ্বরী জাতীয় মন্দিরে সন্ধ্যা সাড়ে ছয়টায় দেশ ও জাতির মঙ্গল কামনায় সহস্র প্রদীপ জ্বালানো হবে। এর উদ্বোধন করবেন সেক্টর কমান্ডার সি আর দত্ত। প্রধান অতিথি থাকবেন প্রধান বিচারপতি সুরেন্দ্র কুমার সিনহা।রমনা কালীমন্দিরের সাধারণ সম্পাদক দয়াময় বিশ্বাস জানিয়েছেন, কালীপূজা উপলক্ষে শনিবার সন্ধ্যায় মন্দিরে পাঁচ হাজার প্রদীপ প্রজ্বালন করা হবে। এ ছাড়া শনি ও রোববার আয়োজন করা হবে সাংস্কৃতিক অনুষ্ঠানের।এই দুটি মন্দির ছাড়াও রাজধানীর রামকৃষ্ণ মিশন, সবুজবাগ থানার বরদেশ্বরী কালীমাতা মন্দির, কমলাপুর স্কুল মাঠে সনাতন ছাত্র সংঘ, পুরান ঢাকার ঐতিহাসিক ৮৪ নম্বর বনগ্রাম রোডের রাধাগোবিন্দ জিও ঠাকুর মন্দির, পোস্তগোলা মহাশ্মশান, সূত্রাপুরের বিহারীলাল জিও মন্দির, গৌতম মন্দির, রামসীতা মন্দির, ঠাটারীবাজারে শিবমন্দির, তাঁতীবাজার, শাঁখারীবাজার, সিংটোলার মোহন স্মৃতি সংসদ, নবেন্দ্র নাথ বসাক লেনের ভবগত মন্দির, বাংলা বাজারসহ বিভিন্ন মণ্ডপ ও মন্দিরে শ্যামাপূজা অনুষ্ঠিত হবে। এসব মন্দিরে সন্ধ্যায় প্রদীপ প্রজ্বালন করা হবে। সারা দেশেও ধর্মীয় ভাবগাম্ভীর্যে কালীপূজা ও দীপাবলি উৎসব পালিত হবে।
