
ভোর চারটা পর্যন্ত যুক্তি খুঁজে বেড়িয়েছে কুষ্টিয়া সরকারি বালিকা উচ্চবিদ্যালয়ের নবম শ্রেণীর ছাত্রী তাসনুবা মেহনাজ। সে চেয়েছিল পেপসোডেন্ট-প্রথম আলো জাতীয় স্কুল বিতর্ক উৎসবে তার যুক্তিগুলোই সেরা হবে। কিন্তু তার দল প্রথম পর্বেই বিদায় নেয়। তবে সর্বোচ্চ নম্বর পেয়ে সে হয়েছে সেরা বিতার্কিক। তাসনুবা জানায়, এই প্রথম কোনো বিতর্ক প্রতিযোগিতায় অংশ নিল সে।যুক্তিতে মুক্তি—এই প্রতিপাদ্য নিয়ে গতকাল সোমবার কুষ্টিয়া থেকে শুরু হয়েছে দেশব্যাপী পেপসোডেন্ট-প্রথম আলো জাতীয় স্কুল বিতর্ক উৎসব-২০১৩। সকাল নয়টায় কুষ্টিয়া জিলা স্কুলের মিলনায়তনে কুষ্টিয়ার ইসলামী বিশ্ববিদ্যালয়ের সহ-উপাচার্য শাহিনুর রহমান উৎসবের উদ্বোধন করেন। উদ্বোধনী অনুষ্ঠানে বক্তব্য দেন কুষ্টিয়া জিলা স্কুলের প্রধান শিক্ষক নিভা রানী পাঠক, প্রথম আলোর যুব কর্মসূচি সমন্বয়কারী মুনির হাসান প্রমুখ।শাহিনুর রহমান বিতার্কিকদের উদ্দেশে বলেন, ‘তোমরা এই বিতর্কের মাধ্যমে সমাজ ও রাষ্ট্রের গুরুত্বপূর্ণ জায়গায় চলে যাবে। যুক্তি দিয়ে ভালোকে সমর্থন দিয়ে যাবে।’ নিভা রানী পাঠক বলেন, যুক্তি দিয়ে বোঝালে ভালো কিছু করা সম্ভব হয়। মুনির হাসান বলেন, ‘যুক্তি দিয়ে তোমরা দেশকে এগিয়ে নিয়ে যাবে।’ বিতার্কিক মুজতবা আকিব বলেন, বিতর্ক করে এখন বিবেচনা করার ক্ষমতা বেড়েছে। কুষ্টিয়া অঞ্চলের লড়াইয়ে কুষ্টিয়া ও মেহেরপুর জেলার ১০টি স্কুলের ৩০ জন খুদে বিতার্কিক অংশ নেয়। স্কুলগুলো হলো কুমারখালী পাইলট বালিকা মাধ্যমিক বিদ্যালয়, আমলা সদরপুর বহুমুখী উচ্চবিদ্যালয়, কুষ্টিয়া জিলা স্কুল, ভেড়ামারার ষোলদাগ মাধ্যমিক বিদ্যালয়, পুলিশ লাইন স্কুল অ্যান্ড কলেজ কুষ্টিয়া, মেহেরপুর সরকারি উচ্চবিদ্যালয়, মেহেরপুর সরকারি বালিকা উচ্চবিদ্যালয়, কুষ্টিয়া সরকারি বালিকা উচ্চবিদ্যালয়, কুমারখালী এম এন পাইলট হাইস্কুল ও খোকসার মোড়াগাছা মাধ্যমিক বিদ্যালয়।
 সবাইকে পেছনে ফেলে কুষ্টিয়া জিলা স্কুল ও কুমারখালী পাইলট বালিকা মাধ্যমিক বিদ্যালয় ফাইনালে অংশ নেয়। বাবা-মায়ের অবহেলার কারণেই শিশুরা বিপথগামী হয়—এ প্রস্তাবের পক্ষে অবস্থান নিয়ে কুমারখালী পাইলট বালিকা মাধ্যমিক বিদ্যালয় বিজয়ী হয়। সেরা বিতার্কিক হয়েছে কুষ্টিয়া সরকারি বালিকা উচ্চবিদ্যালয়ের ছাত্রী তাসনুবা মেহনাজ। বিজয়ী ও রানার্সআপ দলকে মেডেল ও ট্রফি দেওয়া হয়। সেরা বিতার্কিককে দেওয়া হয় ক্রেস্ট। বিজয়ীরা ঢাকার জাতীয় উৎসবে অংশ নেবে। এরপর দেশসেরা বিতার্কিকদের নিয়ে প্রথমবারের মতো আয়োজন করা হবে জাতীয় বিতর্ক ক্যাম্পের।
আজ ১ অক্টোবর, মঙ্গলবার
অঞ্চল: চট্টগ্রাম-১ দক্ষিণ
স্থান: শিল্পকলা একাডেমি
 
কাল ২ অক্টোবর, বুধবার
অঞ্চল: চট্টগ্রাম-২ দক্ষিণ
স্থান: শিল্পকলা একাডেমি
 
 


//
