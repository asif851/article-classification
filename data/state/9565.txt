
যুক্তরাজ্য থেকে আজ শনিবার দেশে পৌঁছবেন বিএনপি চেয়ারপারসন খালেদা জিয়া। তাঁকে বহন করা এমিরেটস এয়ারলাইনসের ফ্লাইটটি বিকেল ৫টায় শাহজালাল আন্তর্জাতিক বিমানবন্দরে অবতরণ করবে। যুক্তরাজ্যের লন্ডনে দুই মাসেরও বেশি সময় অবস্থান করেন খালেদা জিয়া। চোখের ও হাঁটুর চিকিৎসার জন্য তিনি গত ১৫ সেপ্টেম্বর ঢাকা থেকে লন্ডনের উদ্দেশে রওনা হন। দুই সপ্তাহ অবস্থানের কথা থাকলেও কয়েক দফা সময় বাড়িয়ে দুই মাস ৬ দিন পর দেশে ফিরছেন সাবেক এই প্রধানমন্ত্রী। বিএনপি চেয়ারপারসনের মিডিয়া উইংয়ের সদস্য শায়রুল কবির খান প্রথম আলোকে বলেন, চেয়ারপারসন আজ বাংলাদেশ সময় ভোর চারটা ১৫ মিনিটে লন্ডনের হিথ্রো বিমানবন্দর থেকে ঢাকার উদ্দেশে রওনা দেন। তাঁকে বহন করা বিমানটি সঠিক সময় ছেড়েছে। তাঁরা আশা করছেন নির্ধারিত সময় বিকেল ৫টায় সেটি শাহজালাল বিমানবন্দরে পৌঁছাবে। দলীয় চেয়ারপারসনকে অভ্যর্থনা জানাতে বিএনপির কেন্দ্রীয় নেতা ও বিভিন্ন পর্যায়ের কর্মীরা বিমানবন্দরে অবস্থান করবেন। তাঁকে অভ্যর্থনা জানাতে বিমানবন্দরে থাকবেন স্থায়ী কমিটির সদস্য মওদুদ আহমদ, আ স ম হান্নান শাহ, নজরুল ইসলাম খান, গয়েশ্বর চন্দ্র রায়, ভাইস চেয়ারম্যান আবদুল্লাহ আল নোমান প্রমুখ। লন্ডনে বড় ছেলে তারেক রহমান ও পরিবারের অন্য সদস্যরা হিথ্রো বিমানবন্দরে খালেদা জিয়াকে বিদায় জানান।
