
গাজীপুরের কালিয়াকৈর উপজেলায় ট্রেনের ধাক্কায় প্রাইভেট কারের পাঁচ আরোহী নিহত হওয়ায় ঘটনায় চার সদস্যের একটি তদন্ত কমিটি গঠন করেছে রেলওয়ে। কমিটিকে ১৩ জানুয়ারির মধ্যে প্রতিবেদন দিতে বলা হয়েছে।
কালিয়াকৈর উপজেলার গোয়ালবাথান গ্রামে গতকাল রোববার সকালে ওই মর্মান্তিক দুর্ঘটনা ঘটে। এতে একই পরিবারের চারজনসহ পাঁচজন নিহত হন।
দুর্ঘটনা তদন্তে গতকালই চার সদস্যের একটি কমিটি গঠন করে রেলওয়ের পাকশী বিভাগ। রেলওয়ের পাকশী বিভাগীয় ব্যবস্থাপক অসীম কুমার তালুকদার এই তথ্য জানান।
অসীম কুমার তালুকদার বলেন, পাকশী বিভাগীয় রেলওয়ে প্রকৌশলী-২ মো. আসাদুল হককে প্রধান করে চার সদস্যের একটি তদন্ত কমিটি গঠন করা হয়েছে। কমিটির অন্য সদস্যরা হলেন বিভাগীয় প্রকৌশলী (যান্ত্রিক) মো. কামরুজ্জামান, বিভাগীয় সহকারী পরিবহন কর্মকর্তা মো. নাসির উদ্দিন ও মেডিকেল অফিসার পরিতোষ চক্রবর্তী। তদন্ত প্রতিবেদন জমা দিতে কমিটিকে ১৩ জানুয়ারি পর্যন্ত সময় দেওয়া হয়েছে।
রেলওয়ের পাকশী বিভাগীয় ব্যবস্থাপক জানান, দুর্ঘটনার পর গতকাল বিকেলে তিনিসহ রেলওয়ের কর্মকর্তারা ঘটনাস্থল পরিদর্শনে যান। গোয়ালবাথানের রেলক্রসিংটি অনুমোদিত। কিন্তু সেখানে গেটম্যান ছিল না। ছিল না প্রতিবন্ধকতা। তবে রেলক্রসিংটিতে সতর্কীকরণ সাইনবোর্ড রয়েছে।
গতকালের দুর্ঘটনায় নিহত ব্যক্তিরা হলেন গোয়ালবাথান এলাকার ব্যবসায়ী শফিকুল ইসলামের স্ত্রী সুনিয়া আক্তার তাহমিদা (৩০) ও তাঁর ছেলে তৌসিন আহমদ তালহা (৬), শফিকুলের চাচাতো ভাই রিপন হোসেনের স্ত্রী লাকী আক্তার (৩০) ও তাঁর মেয়ে রিভা আক্তার (৫) এবং প্রাইভেট কারের চালক মিনহাজ উদ্দিন (৪৫)।
নিহত ব্যক্তিদের পরিবারের সদস্য ও প্রত্যক্ষদর্শী ব্যক্তিরা জানান, বাড়ি থেকে প্রায় আড়াই কিলোমিটার দূরে একটি স্কুলের নার্সারি শ্রেণিতে পড়ত শফিকুল ইসলামের ছেলে তৌসিন। একই স্কুলের প্লে শ্রেণিতে পড়ত তাঁর (শফিকুল) ভাইয়ের মেয়ে রিভা আক্তার। গতকাল সকালে তাদের দুজনের মা সুনিয়া আক্তার তাহমিদা ও লাকী আক্তার ছেলেমেয়েদের নিয়ে প্রাইভেট কারে স্কুলে যাচ্ছিলেন। বাড়ি থেকে অল্প দূরেই জয়দেবপুর-রাজশাহী রেললাইনের অরক্ষিত ক্রসিং। গাড়িটি ক্রসিংয়ে উঠে গেলে ঢাকা ক্যান্টনমেন্ট স্টেশন থেকে ছেড়ে আসা ভারতের কলকাতাগামী ট্রেন মৈত্রী এক্সপ্রেস গাড়িটিকে ধাক্কা দেয়। প্রাইভেট কারটি ট্রেনের সঙ্গে আটকে যায়। গাড়িটিকে টানতে টানতে নিয়ে যেতে থাকে ট্রেনটি। প্রায় এক কিলোমিটার যাওয়ার পর ভোঙ্গাবাড়ী এলাকায় ঘাটাখালী নদীর সেতুর ওপর উঠে যায় ট্রেন। গাড়িটি সেতুর ওপর থেকে নিচে পড়ে ছিন্নভিন্ন হয়ে যায়। নদীর ওই অংশে কোনো পানি ছিল না। আরও প্রায় দুই কিলোমিটার যাওয়ার পর পেছনের দিকের কয়েকটি বগি লাইনচ্যুত হয়ে ট্রেনটি থেমে যায়। ট্রেনটি লাইনচ্যুত হওয়ায় ঢাকার সঙ্গে উত্তরবঙ্গের ট্রেনযোগাযোগ বন্ধ হয়ে যায়।
আরও পড়ুন:গাড়িটি মুখে করে নিয়ে নদীতে ফেলল ট্রেন
