
টাঙ্গাইলে মুক্তিযোদ্ধা ফারুক আহমেদ হত্যা মামলার আসামি এবং ছাত্রলীগ নেতা আবু সাঈদ রুবেলের ওপর হামলার পরিকল্পনাকারী সাংসদ আমানুর রহমান ও তাঁর সহযোগীদের আওয়ামী লীগ থেকে বহিষ্কার করার দাবিতে টাঙ্গাইলের ঘাটাইলে সড়ক অবরোধ করে বিক্ষোভ করেছে জেলা ছাত্রলীগ।
আজ শনিবার বেলা সাড়ে ১১টা থেকে ১টা পর্যন্ত উপজেলা সদরের টাঙ্গাইল-ময়মনসিংহ সড়কের বিজয় ৭১ চত্বরে এই অবরোধ ও সমাবেশ অনুষ্ঠিত হয়।
সমাবেশে আবু সাঈদ তাঁর ওপর হামলার ঘটনা বর্ণনা করতে গিয়ে কান্নায় ভেঙে পড়েন।
সমাবেশে ঘাটাইল উপজেলা আওয়ামী লীগের আহ্বায়ক শহিদুল ইসলাম, যুগ্ম আহ্বায়ক মাসুদুর রহমান, পৌরসভার মেয়র শহিদুজ্জামান খান, লোকের পাড়ার ইউপি চেয়ারম্যান শরীফ হোসেন, জিপিজি কলেজছাত্র সংসদের সহসাধারণ সম্পাদক (এজিএস) রঞ্জু আহমেদ প্রমুখ বক্তব্য দেন।
আবু সাঈদকে কুপিয়ে হত্যাচেষ্টার মামলায় গ্রেপ্তার আসামি আ. জুব্বার গত ২০ ডিসেম্বর আদালতে স্বীকারোক্তিমূলক জবানবন্দি দেন। সেখানে তিনি বলেন, সাংসদ আমানুরের পরিকল্পনা ও নির্দেশে তাঁরা আবু সাঈদকে হত্যার উদ্দেশ্যে কুপিয়ে জখম করেন। তদন্ত-সংশ্লিষ্ট পুলিশ কর্মকর্তারা বলেন, জুব্বারের দেওয়া জবানবন্দি খতিয়ে দেখা হচ্ছে। সাক্ষ্য-প্রমাণ পাওয়া গেলে এ মামলার অভিযোগপত্রে সাংসদকে আসামি করা হবে।
গত ৯ নভেম্বর রাতে ঘাটাইল এলাকায় অস্ত্রধারীরা আবু সাঈদের ওপর হামলা চালায়। গুরুতর জখম আবু সাঈদকে প্রথমে ময়মনসিংহ মেডিকেল কলেজ হাসপাতালে নেওয়া হয়। অবস্থার অবনতি হলে তাঁকে ঢাকা মেডিকেল কলেজ হাসপাতালে ভর্তি করা হয়। এখন পঙ্গু অবস্থায় তিনি নিজ বাসায় ফিরে গেছেন।
ঘটনার পরদিন ১০ নভেম্বর ১৭ জনকে আসামি করে মামলা করা হয়। আসামিরা সবাই সাংসদের ঘনিষ্ঠ সহযোগী।
আরও পড়ুন: 
জেলে বসে ছাত্রলীগ নেতাকে হত্যার নির্দেশ সাংসদের
