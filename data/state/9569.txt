
বিএনপির নেতা-কর্মীরা চরমভাবে হতাশাগ্রস্ত হয়ে এখন জাতীয় পার্টিতে যোগ দিতে লাইন ​দিচ্ছে বলে মন্তব্য করেছেন দলের চেয়ারম্যান ও প্রধানমন্ত্রীর বিশেষ দূত এইচ এম এরশাদ। অন্য এক প্রসঙ্গে তিনি বলেন বর্তমান সময়ে জাতীয় পার্টিকে দেশ শাসনের সুযোগ দিলে দেশে শান্তি ফিরে আসবে।আজ শনিবার বিকেলে রংপুর সদর উপজেলার শ্যামপুর ডিগ্রি কলেজ মাঠে জাতীয় পার্টি (জাপা) আয়োজিত জনসভায় প্রধান অতিথির বক্তব্যে এসব কথা বলেন।এরশাদ বলেন, দেশের মানুষ এখন চরম অশান্তিতে। শিশু নির্যাতন, খুন এখন নিত্য নৈমিত্তিক ঘটনা। প্রকাশ্যেই শিশু রাজনসহ অনেক শিশুকে নৃশংসভাবে পিটিয়ে হত্যা করা হয়েছে। আইনের প্রতি মানুষের শ্রদ্ধা হারিয়ে গেছে। এর কারণ, দেশে আইনের শাসন নেই বললেই চলে। তিনি বলেন, জাতীয় পার্টিকে দেশের এ ক্রান্তিলগ্নে দেশ পরিচালনার সুযোগ দিলে মানুষের মাঝে শান্তি ফিরে আসবে।বিএনপির নির্বাচনে অংশ না নেওয়া প্রসঙ্গে এরশাদ বলেন, বিএনপি ৫ জানুয়ারি নির্বাচনে অংশ না নিয়ে আজ ধ্বংস হওয়ার পথে। তারা যদি আগামী নির্বাচনেও অংশ না নেয়, তাহলে তাদের অস্তিত্বই খুঁজে পাওয়া যাবে না।নিজের দল প্রসঙ্গে জাতীয় পার্টি চেয়ারম্যান বলেন, জাতীয় পার্টির মধ্যে কিছুটা হলেও ফাটল ধরেছে, এটা সাময়িক। তবে আগামী নির্বাচনে ঘুরে দাঁড়ানোর প্রত্যাশাও ব্যক্ত করেন তিনি।
চন্দনপাট ইউনিয়ন জাতীয় পার্টির আহ্বায়ক সিদ্দিকুর রহমান জনসভায় সভাপতিত্ব করেন। জনসভায় আরও বক্তব্য দেন রংপুর জেলা জাতীয় পার্টির সাধারণ সম্পাদক হোসেন মকবুল শাহারিয়ার, মহানগর সভাপতি মোস্তাফিজুর রহমান, সাধারণ সম্পাদক এসএম ইয়াসির প্রমুখ।
