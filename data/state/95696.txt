
নোয়াখালীর সুবর্ণচরে স্ত্রীর হাতে স্বামী এবং বেগমগঞ্জে ছেলের হাতে বাবা খুন হয়েছেন। সুবর্ণচরে স্বামীকে হত্যার পর স্ত্রী আত্মহত্যার চেষ্টা করেছেন। গতকাল শনিবার রাতে ও আজ রোববার ভোরে এ দুটি ঘটনা ঘটে।
নিহত ব্যক্তিরা হলেন স্বামী মো. সহিদ উল্লা (৩৫) ও বাবা বেলায়েত হোসেন (৬০)।
সুবর্ণচরের চরজব্বর থানার পরিদর্শক (তদন্ত) আনোয়ার হোসেনের ভাষ্য, বেশ কিছুদিন ধরে উপজেলার চরজব্বর ইউনিয়নের মধ্যম গ্রামের শরিফা খাতুন ও সহিদ উল্লার মধ্যে কলহ চলছিল। এর জের ধরে আজ ভোররাত চারটার দিকে স্ত্রী শরিফা খাতুন ঘুমন্ত স্বামী সহিদ উল্লার গলা কেটে হত্যা করেন। এরপর শরিফা নিজেই বিষ পান করে আত্মহত্যার চেষ্টা করেন। পরে লোকজন তাঁকে আটক করে পুলিশে দেন। পুলিশ তাঁকে নোয়াখালী জেনারেল হাসপাতালে ভর্তি করে। নিহত সহিদ উল্লা স্থানীয় করাতকলের শ্রমিক ছিলেন।
বেগমগঞ্জ থানার ভারপ্রাপ্ত কর্মকর্তা (ওসি) মোহাম্মদ সাজেদুর রহমানের ভাষ্য, উপজেলার নরোত্তমপুর ইউনিয়নের খেজুরতলা গ্রামের বাবা বেলায়েত হোসেন (৬০) গতকাল রাত নয়টার দিকে ছেলে মো. ইয়াছিনের (৩৫) চায়ের দোকানে যান। সেখানে গিয়ে তিনি একটি মুঠোফোন নম্বর চান। ছেলে নম্বর দিতে অস্বীকার করেন। এরপর বাবা তাঁকে গালমন্দ করেন। এতে ক্ষিপ্ত হয়ে ছেলে দোকানে থাকা লাঠি দিয়ে বাবার মাথায় আঘাত করেন। ঘটনার পর ইয়াছিন পালিয়ে গেছেন। তাঁকে ধরার চেষ্টা চলছে।
পুলিশ বলছে, লাশ দুটি উদ্ধার করে ময়নাতদন্তের জন্য আজ সকালে নোয়াখালী জেনারেল হাসপাতালের মর্গে পাঠানো হয়েছে। এ ছাড়া ঘটনা দুটির বিষয়ে থানায় মামলার প্রস্তুতি চলছে।
