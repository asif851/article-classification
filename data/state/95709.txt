
কৃষিমন্ত্রী মতিয়া চৌধুরী জঙ্গিবাদে পুরুষেরা নারীদের যেভাবে ব্যবহার করেন সে কথা উল্লেখ করে বলেছেন, ‘অমুক আমার স্ত্রী, মারা গেলে তমুকের সঙ্গে বিয়ে হবে—জঙ্গিরা নিজেরাই ঠিক করে রাখে। মেয়েরা কি হাত বদলের জিনিস?—এই প্রশ্নটি রাখতে চাই।’
পাক্ষিক অনন্যা আয়োজিত অনুষ্ঠানে মতিয়া চৌধুরী রাজধানীর আশকোনার সূর্য ভিলার জঙ্গি আস্তানায় আত্মঘাতী নারী শাকিরার উদাহরণ দিয়ে বলেন, তাঁর প্রথম স্বামী ক্যানসারে মারা গেছেন। পরে আবার বিয়ে করেন তিনি। কোমরে বোমা নিয়ে আত্মঘাতী হওয়ার সময় মারা যান। এই সময় তাঁর সঙ্গে ছিল আগের স্বামীর সন্তান। এ সন্তান চিকিৎসা নিয়ে সুস্থ হয়েছে, তবে এ পৃথিবীতে তার আপন আর কেউ রইল না। অন্যদিকে, শাকিরাকে দ্বিতীয় বিয়ে করে জঙ্গিবাদে দীক্ষা নিতে হয়েছে।
আজ শনিবার রাজধানীর কৃষিবিদ ইনস্টিটিউট মিলনায়তনে ‘অনন্যা শীর্ষদশ-২০১৬’ সম্মাননা প্রদান অনুষ্ঠানে প্রধান অতিথির বক্তব্যে মন্ত্রী এ কথা বলেন। জঙ্গিবাদ সমস্যা নিয়ে সবাইকে সমস্বরে কথা বলার আহ্বান জানান তিনি। তবে সবাই তা করছে না বলেও তিনি মন্তব্য করেন।
এবার অনন্যা শীর্ষদশ সম্মাননা পেয়েছেন সেন্ট্রাল উইমেন্স ইউনিভার্সিটির উপাচার্য অধ্যাপক ড. পারভীন হাসান, নারায়ণগঞ্জ সিটি করপোরেশনে দ্বিতীয়বার নির্বাচিত মেয়র সেলিনা হায়াত আইভী, ঢাকা বিশ্ববিদ্যালয়ের প্রাণরসায়ন ও অনুপ্রাণ বিজ্ঞান বিভাগের অধ্যাপক ড. জেবা ইসলাম সিরাজ, অভিনেত্রী সাবেরী আলম মোতাহের, শোলাশিল্পী মাগুরার নিশা রানী মালাকার, প্রতিবন্ধী নারী উন্নয়ন ফাউন্ডেশনের নির্বাহী পরিচালক আশরাফুন নাহার মিষ্টি, ক্ষুদ্র নৃ-গোষ্ঠী অধিকার কর্মী বাসন্তী মুরমু, মুক্তিযুদ্ধ গবেষক সুরমা জাহিদ, বাংলাদেশ জাতীয় মহিলা ফুটবল দলের অধিনায়ক সাবিনা খাতুন এবং নওগাঁর ঘোড়সওয়ার তাসমিনা আক্তার।
১৯৯৩ সাল থেকে পাক্ষিক অনন্যা এ সম্মাননা দিচ্ছে। প্রতি বছর নিজ নিজ ক্ষেত্রে উল্লেখযোগ্য অবদান রাখার স্বীকৃতি হিসেবে বছরের আলোচিত ১০ জন নারীকে এই সম্মাননা দেওয়া হয়। সেলিনা হায়াত আইভী উপস্থিত না থাকায় এবার সম্মাননা পাওয়া নয় নারীকে উত্তরীয় পরিয়ে সম্মাননা পদক ও সনদ হাতে তুলে দেন মতিয়া চৌধুরীসহ অনুষ্ঠানের অতিথিরা।
অনুষ্ঠানে বিশেষ অতিথি হিসেবে বক্তব্য রাখেন রাষ্ট্রবিজ্ঞানী অধ্যাপক রওনক জাহান ও সাংসদ কাজী রোজী। এতে সভাপতিত্ব করেন পাক্ষিক অনন্যার সম্পাদক ও প্রকাশক তাসমিমা হোসেন।
