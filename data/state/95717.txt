
আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেছেন, বিএনপির চেয়ারপারসন খালেদা জিয়া নতুন করে যে ষড়যন্ত্র শুরু করেছেন তা প্রতিহত করা হলে তিনি নিজেই বিদেশে পালানোর পথ খোঁজে পাবেন না। খবর বাসসের।গতকাল মঙ্গলবার ব্রাহ্মণবাড়িয়ায় এক সমাবেশে খালেদা জিয়া বলেন, তিনি গ্রেপ্তার বা জেলখানাকে ভয় পান না। তবে তাঁকে গ্রেপ্তারের পরিণতি ভেবে দেখার জন্য পরামর্শ দিয়ে তিনি প্রধানমন্ত্রী শেখ হাসিনার উদ্দেশে বলেন, ‘আমাকে গ্রেপ্তারের আগে আপনার নিজেদের পথ পরিষ্কার করে রাখেন। পাসপোর্ট, ভিসাসহ যা যা লাগে নিয়ে রাখেন। তা না হলে পালানোর পথ পাবেন না।’আমাকে গ্রেপ্তারের আগে নিজের পথ পরিষ্কার করুনখালেদা জিয়ার এই বক্তব্যের পরিপ্রেক্ষিতে আজ বুধবার হানিফ বঙ্গবন্ধু সাংস্কৃতিক জোটের আয়োজিত এক সভায় এসব কথা বলেন। রাজধানীর সেগুনবাগিচায় শিল্পকলা একাডেমী মিলনায়তনে ‘শেখ হাসিনাই পারে, শেখ হাসিনাই পারবে’ শীর্ষক ওই আলোচনা সভায় তিনি প্রধান অতিথি ছিলেন।
হানিফ অভিযোগ করে বলেন, দেশের মানুষের ওপর আস্থা হারিয়ে বিএনপি-জামায়াত তাদের বিদেশি প্রভুদের সহায়তায় আবার নতুন করে ষড়যন্ত্র শুরু করেছে। তাদের উদ্দেশ্য যেকোনো উপায়ে ক্ষমতা দখল করা।
আওয়ামী লীগের এই নেতা আরও বলেন, জাতির জনক বঙ্গবন্ধু শেখ মুজিবুর রহমানের কন্যা প্রধানমন্ত্রী শেখ হাসিনা এ দেশের মাটি ও মানুষের নেতা। সে জন্য শেখ হাসিনা নয়, খালেদা জিয়াকেই দেশ ছেড়ে পালানোর জন্য প্রয়োজনীয় প্রস্তুতি রাখা উচিত।
সাবেক প্রধানমন্ত্রী হয়ে এতিমদের অর্থ আত্মসাৎ করা শুধু খালেদা জিয়ার জন্য নয়, যেকোনো রাজনীতিবিদের জন্য লজ্জার বলে মন্তব্য করেন হানিফ। তাই জিয়া অরফানেজ ট্রাস্ট দুর্নীতি মামলায় খালেদা জিয়ার হয় নিজেকে নির্দোষ প্রমাণ করা, না হয় রাজনীতি থেকে বিদায় নেওয়া উচিত বলে মনে করেন তিনি।
