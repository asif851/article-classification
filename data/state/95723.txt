
সৌদি আরবের সঙ্গে মিল রেখে বাংলাদেশের ছয় জেলার প্রায় শত গ্রামে আজ সোমবার পবিত্র ঈদুল আজহা উদ্‌যাপিত হয়েছে। এর মধ্যে চাঁদপুরের ৪০, পটুয়াখালীর ২২, শেরপুরের ৪, ভোলার ১৪, সরিষাবাড়ীর ৭ ও মৌলভীবাজারের বেশ কয়েকটি গ্রাম আছে।আমাদের প্রতিনিধি ও আঞ্চলিক কার্যালয় থেকে পাঠানো খবর:চাঁদপুর: চাঁদপুরের ৪০টি গ্রামে ঈদুল আজহা উদ্‌যাপন করা হচ্ছে। এসব গ্রামে সকাল আটটা থেকে নয়টার মধ্যে ঈদের জামাত অনুষ্ঠিত হয়। পরে তাঁরা গরু-ছাগল কোরবানি করেন। ঈদের জামাত শেষে মামুনুর রহমান বলেন, হাজীগঞ্জ উপজেলার বড়কুল পশ্চিম ইউনিয়নের সাদ্রা হামিদিয়া দাখিল মাদ্রাসার সাবেক অধ্যক্ষ মরহুম মাওলানা ইছহাক ১৯৩১ সাল থেকে সৌদি আরবের সঙ্গে মিল রেখে ইসলামের সব ধর্মীয় রীতিনীতি প্রচলন শুরু করেন। মাওলানা ইছহাকের মৃত্যুর পর তাঁর ছয় ছেলে এ মতবাদের প্রচার চালিয়ে আসছেন। এভাবে জেলার হাজীগঞ্জ, ফরিদগঞ্জ, মতলব দক্ষিণ ও কচুয়া উপজেলার ৪০টি গ্রামে অধিকাংশ মুসলিম আগাম রোজা, ঈদুল ফিতর ও ঈদুল আজহা উদ্‌যাপন করে আসছেন।
পটুয়াখালী: পটুয়াখালীর ২২টি গ্রামে পবিত্র ঈদুল আজহা উদ্‌যাপিত হচ্ছে। সকাল ১০টায় পটুয়াখালীর সদর উপজেলার বদরপুর ইউনিয়নের বদরপুর দরবার শরিফ জামে মসজিদে ঈদের প্রধান জামাত অনুষ্ঠিত হয়। ইমামতি করেন বদরপুর দরবার শরিফের পীর সাহেবের ভাগনে বাকি বিল্লাহ্ মিসকাব চৌধুরী। নামাজ শেষে দেশ, জাতি ​ও বিশ্ব মুসলিম উম্মাহর শান্তি কামনায় মোনাজাত করা হয়। বদরপুর দরবার শরিফের পরিচালক মোহাম্মদ নাজমুস সায়াদাত আখন্দ জানান, এ বছরও জেলার সদর উপজেলার বদরপুর ও ছোট বিঘাই, গলাচিপা উপজেলার সেনের হাওলা, পশুরীবুনিয়া, নিজ হাওলা ও কানকুনিপাড়া, বাউফল উপজেলার মদনপুরা, শাপলাখালী, বগা, ধাউরাভাঙ্গা, সুরদী, সাবুপুরা ও আমিরাবাদ এবং কলাপাড়া উপজেলার লালুয়া, নিশানবাড়িয়া, মরিচবুনিয়া, উত্তর লালুয়া, মাঝিবাড়ি, টিয়াখালীর ইটবাড়িয়া, পৌরশহরের নাইয়াপট্টি, বাদুড়তলি, মিঠাগঞ্জ ইউনিয়নের সাফাখালী—এই ২২ গ্রামের পাঁচ হাজারের বেশি পরিবার ঈদুল আজহা উদ্‌যাপন করছে বলে তাঁদের অনুসারীরা জানান।
শেরপুর: শেরপুরের চারটি গ্রামে ঈদুল আজহা উদযাপিত হচ্ছে। এসব গ্রাম হলো সদর উপজেলার চরখারচর পূর্বপাড়া ও পশ্চিমপাড়া, ঝিনাইগাতী উপজেলার চতল এবং নালিতাবাড়ী উপজেলার নন্নী মধ্যপাড়া গ্রাম। চার গ্রামের প্রায় দুই হাজার মানুষ আজ সকালে ঈদের নামাজ আদায় করেন। বেতমারী-ঘুঘুরাকান্দি ইউনিয়নের সাবেক চেয়ারম্যান এ. কে. এম রফিকুল ইসলাম প্রথম আলোকে বলেন, আজ সকালে চরখারচর পশ্চিমপাড়া ঈদগাহ মাঠে প্রায় ৫০০ মানুষ ঈদের নামাজ আদায় করে। এসব গ্রামের মানুষ ৪১ বছর ধরে সৌদি আরবের সঙ্গে মিল রেখে ঈদ উদ্‌যাপন করে আসছেন। তাঁরা ফরিদপুরের সুরেশ্বর পীরের অনুসারী।
ভোলা: ভোলার পাঁচ উপজেলার ১৪টি গ্রামের প্রায় তিন হাজার পরিবার আজ ঈদুল আজহা পালন করছে। তারা শরীয়তপুর ও চট্টগ্রাম এলাকার পীরের মুরিদ।শরীয়তপুর জেলার নুরিয়া উপজেলার দরবারে আউলিয়া সুরেশ্বর পীরের মুরিদ ও ভোলা জেলার খলিফা মজনু মিয়া বলেন, ১৪টি গ্রামের প্রায় তিন হাজার পরিবার আজ ঈদুল আজহা উদযাপন করছে। সকাল নয়টার দিকে বোরহানউদ্দিন উপজেলার টবগী গ্রামে তাঁর বাড়ির আঙ্গিনায় ঈদের প্রথম জামাত অনুষ্ঠিত হয়। তিনি নিজেই ওই জামাতের ইমামতি করেছেন। সকাল নয়টা থেকে ১০টার মধ্যে এসব গ্রামে ঈদের জামাত অনুষ্ঠিত হয়েছে। সুরেশ্বর পীরের অপর এক মুরিদ বোরহানউদ্দিন উপজেলার টবগী ইউনিয়নের ৯ নম্বর ওয়ার্ডের সাবেক সদস্য হারুন অর রশিদ বলেন, ‘আমাদের মতে পৃথিবীর যেকোনো স্থানে চাঁদ দেখা গেলেই রোজা ও ঈদ পালন করা যায়। সে অনুযায়ী, আমরা প্রতি বছর একদিন আগে রোজা, ঈদুল ফিতর ও ঈদুল আজহা পালন করে আসছি।’ এক দিন আগে ভোলার প্রায় তিন হাজার পরিবারে রোজা ও ঈদুল ফিতর পালনের ব্যাপারে ভোলার জেলা প্রশাসক মোহা. সেলিম উদ্দিন বলেন, ‘দেশের অনেক জায়গায় বহু মানুষ একদিন আগে ঈদ পালন করে থাকেন। এটা ধর্মীয় অনুভূতির বিষয়।’পুলিশ সুপার মোকতার হোসেন বলেন, ‘শুধু ভোলা নয়, দেশের আরও অনেক জায়গায় অনেক মুসলমান এক দিন আগে ঈদুল ফিতর এবং ঈদুল আজহা পালন করছেন। একেকজন একেকভাবে ধর্মীয় অনুষ্ঠান পালন করে থাকেন। আমরা সেটা বন্ধও করতে পারি না, উৎসাহিতও করতে পারি না।’
জামালপুর: সকাল নয়টায় জামালপুরের সরিষাবাড়ীর সাতটি গ্রামের চার শতাধিক মুসলমান উত্তর বলারদিয়ার ঈদগা মাঠে ঈদুল আজহার নামাজ আদায় করেন।ঈদগা মাঠের ইমাম মো. আজিম উদ্দিন বলেন, ‘সৌদি আরবের সঙ্গে মিল রেখে ২০০৩ সাল থেকে সাতটি গ্রামের মুসলমান আমার পিছনে ঈদের নামাজ আদায় করে আসছে।’
মৌলভীবাজার: মৌলভীবাজারের কুলাউড়া, বড়লেখা ও শ্রীমঙ্গলের বেশ কয়েকটি গ্রামে আজ ঈদুল আজহা উদ্‌যাপিত হচ্ছে। আজ সকাল সোয়া সাতটায় মৌলভীবাজার শহরের সার্কিট হাউস এলাকার আহমেদ শাবিস্তা নামের একটি বাসার ছাদে ঈদের জামাত অনুষ্ঠিত হয়। নামাজে বিভিন্ন এলাকা থেকে আসা নারী ও পুরুষ অংশ নেন। নামাজে ইমামতি করেন আব্দুল মাওফিক চৌধুরী (পীর সাহেব উজান্ডি)। আব্দুল মাওফিক চৌধুরীর অনুসারী হাফেজ মাজেদুল হক সজীব বলেন, আট বছর ধরে তাঁরা সৌদি আরবের সঙ্গে মিল রেখে এই নামাজ আদায় করছেন।
আরও পড়ুন: 
চাঁদপুরের ৪০ গ্রামে আজ ঈদপটুয়াখালীর ২২ গ্রামে ঈদ
