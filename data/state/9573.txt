
রাজশাহীর বাগমারা উপজেলার মচমইল সৈয়দপুর চকপাড়ায় আহমদিয়া সম্প্রদায়ের মসজিদে আত্মঘাতী বোমা হামলার দায়ও স্বীকার করেছে জঙ্গি গোষ্ঠী ইসলামিক স্টেট (আইএস)। সন্ত্রাসবাদ নিয়ে গবেষণা করে এমন একটি সংস্থার বরাত দিয়ে আজ শনিবার বিবিসি বাংলা অনলাইনের এক প্রতিবেদনে এ তথ্য দেওয়া হয়েছে। এদিকে বিভিন্ন জঙ্গি গোষ্ঠীর ইন্টারনেটভিত্তিক তৎপরতা নজরদারি করা যুক্তরাষ্ট্রভিত্তিক ওয়েবসাইট সাইট ইন্টেলিজেন্স গ্রুপের ওয়েবসাইটেও একই তথ্য জানানো হয়েছে। বিবিসি বাংলা অনলাইনের প্রতিবেদন অনুযায়ী, 'ট্র্যাক টেররিজম' নামের যুক্তরাষ্ট্রভিত্তিক গবেষণা সংস্থার টুইটে বলা হয়, আইএস তাদের তাদের বার্তায় আবুল ফিদা আল বাঙালি নামে একজন এ হামলা চালায় বলে জানিয়েছে। টুইটে আইএসের এই দাবি সংক্রান্ত বার্তাটির একটি স্ক্রিনশটও দেওয়া হয়। আরবিতে লেখা ওই স্ক্রিনশটের ওপর ক্লিক করলে অন্য পাতায় ইংরেজি অনুবাদ দেখা যায়। এতে লেখা, ‘ইস্তিশহাদি আল ফিদা আল বাঙালি বিস্ফোরক বেল্ট পরে রাজশাহীর বাগমারায় ধর্মচ্যুত কাদিয়ানিদের এক মন্দিরে ঢুকেছিলেন। সেখানে বোমার বিস্ফোরণ ঘটিয়ে তিনি ৩০ জনকে আহত করেছেন।’ এদিকে সাইট ইন্টেলিজেন্স গ্রুপের ওয়েবসাইটে বলা হয়েছে, ‘বাংলাদেশের রাজশাহীতে আহমদিয়া মুসলিম সম্প্রদায়ের মসজিদে আত্মঘাতী বোমা হামলার দায় স্বীকার করেছে আইএস।’ গতকাল শুক্রবার জুমার নামাজের সময় রাজশাহীর বাগমারায় আহমদিয়া সম্প্রদায়ের মসজিদে ওই হামলায় একজন নিহত এবং তিনজন আহত হয়। ধারণা করা হচ্ছে, নিহত ব্যক্তি বোমা বহনকারী ছিলেন।
