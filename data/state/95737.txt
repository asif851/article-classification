

সমশের মবিন চৌধুরীর পদত্যাগে দলের কোনো ক্ষতি হবে না বলে মন্তব্য করেছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। আজ শুক্রবার দুপুরে সিলেটের শাহ পরান মাজার এলাকায় সাংবাদিকদের সঙ্গে কথা বলেন তিনি।দলের ভাইস প্রেসিডেন্ট সমশের মবিন চৌধুরীর পদত্যাগ প্রসঙ্গে এক প্রশ্নের জবাবে মির্জা ফখরুল বলেন, ‘বিএনপি একটি বৃহৎ রাজনৈতিক দল। এখানে কোনো ব্যক্তির পদত্যাগে ক্ষতি হওয়ার বিষয় নেই। ব্যক্তি আসবে-যাবে কিন্তু দলে এতে প্রভাব পড়বে না।’আকস্মিকভাবেই আজ মাজার জেয়ারত করতে সিলেটে আসেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। দুপুর পৌনে একটার একটি ফ্লাইটে সিলেট পৌঁছান তিনি। প্রথমে হজরত শাহজালাল (রহ.) এর মাজার জেয়ারত করেন। পরে হজরত শাহ পরান (রহ.) এর মাজার জেয়ারত শেষে তিনি সাংবাদিকদের মুখোমুখি হন। বিকেলের দিকে জেলা ও মহানগর বিএনপির শীর্ষ নেতাদের সঙ্গে তাঁর জরুরি বৈঠকে মিলিত হওয়ার কথা।
