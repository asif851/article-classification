
সামাজিক যোগাযোগের ওয়েবসাইট ফেসবুকসহ ইন্টারনেটে ‘বাংলাদেশে ভারতীয় বাহিনীর উপস্থিতি’-সংক্রান্ত যেসব তথ্য প্রচার করা হচ্ছে, সেগুলো সম্পূর্ণ অসত্য ও বানোয়াট বলে মন্তব্য করেছে পররাষ্ট্র মন্ত্রণালয়।
আজ বৃহস্পতিবার মন্ত্রণালয়ের বহিঃপ্রচার অনুবিভাগের এক বিজ্ঞপ্তিতে জানানো হয়, সামাজিক যোগাযোগের মাধ্যমগুলোতে পররাষ্ট্র মন্ত্রণালয় ও দিল্লিতে বাংলাদেশ হাইকমিশনের মধ্যে কিছু কাল্পনিক যোগাযোগ উদ্ধৃত করা হয়েছে, যা সম্পূর্ণরূপে ভিত্তিহীন ও উদ্দেশ্যপ্রণোদিত। প্রচারিত এসব তথ্যের সঙ্গে পররাষ্ট্র মন্ত্রণালয় অথবা অন্য কোনো মন্ত্রণালয়ের অথবা বিদেশের বাংলাদেশের কোনো দূতাবাসের কোনো ধরনের সম্পৃক্ততা নেই। এ ধরনের অপপ্রচারে বিভ্রান্ত না হওয়ার জন্য সবাইকে অনুরোধ জানিয়েছে পররাষ্ট্র মন্ত্রণালয়।
 
