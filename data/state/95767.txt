

রাজধানীর কদমতলী এলাকায় ধর্ষণের পর দুই নারীকে হত্যার পৃথক মামলায় পাঁচ ব্যক্তিকে গ্রেপ্তার করেছে পুলিশ।
কদমতলী থানার পুলিশ গতকাল বুধবার রাতে ওই পাঁচ ব্যক্তিকে গ্রেপ্তার করে। গ্রেপ্তার হওয়া ব্যক্তিরা হলেন শামীম, সোহাগ, জাকির, জামাল ও রাজিব। তাঁদের বয়স ২৮ থেকে ৩২ বছরের মধ্যে।
কদমতলী থানার ভারপ্রাপ্ত কর্মকর্তা (ওসি) কাজী ওয়াজেদ আলী প্রথম আলোকে বলেন, জুন ও জুলাই মাসে দুই নারীকে ধর্ষণের পর হত্যা করা হয়। একটি ঘটনায় তিনজন ও অপরটিতে দুজনকে গ্রেপ্তার করা হয়েছে।
একটি ঘটনা সম্পর্কে পুলিশ জানায়, ১০ জুলাই জুরাইন শিশু কবরস্থানের কাছ থেকে ফরিদা নামের এক পোশাককর্মীর লাশ উদ্ধার করা হয়। অভিযোগ ওঠে, তাঁকে ধর্ষণের পর হত্যা করা হয়েছে। এ ঘটনায় জড়িত থাকার অভিযোগে পোশাক কারখানারকর্মী শামীম, সোহাগ ও জাকিরকে গ্রেপ্তার করা হয়েছে।  অপর ঘটনাটি সম্পর্কে কদমতলী থানার পুলিশ জানায়, গত ১৮ জুন নামা শ্যামপুর এলাকার একটি বাড়ি থেকে পারুল নামের এক নারীর হাত-পা বাঁধা লাশ উদ্ধার করা হয়। তাঁকেও ধর্ষণের পর হত্যা করা হয় বলে অভিযোগ ওঠে। এ ঘটনায় জড়িত থাকার অভিযোগে জামাল ও রাজিবকে গ্রেপ্তার করা হয়েছে।
এ বিষয়ে বিস্তারিত তথ্য জানাতে আজ বৃহস্পতিবার বেলা ১১টায় নিজেদের মিডিয়া সেন্টারে সাংবাদিকদের ব্রিফ করার কথা ঢাকা মহানগর পুলিশের (ডিএমপি)।
 
