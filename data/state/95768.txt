
মানবতাবিরোধী অপরাধে আমৃত্যু কারাভোগের সময় মারা যাওয়া জামায়াতে ইসলামীর সাবেক আমির গোলাম আযমের ছেলে আবদুল্লাহেল আমান আযমীকে আইনশৃঙ্খলা রক্ষাকারী বাহিনী নিয়ে গেছে বলে তাঁর পরিবারের পক্ষ থেকে অভিযোগ করা হয়েছে। 
আজ সোমবার রাত ১২টার দিকে মগবাজার কাজী অফিস সড়কে গোলাম আজমের বাসভবন থেকে আবদুল্লাহেল আমানকে নিয়ে যাওয়া হয়। পরিবারের এক সদস্য মুঠোফোনে বলেছেন, গোয়েন্দা পুলিশ পরিচয়ে আমানকে নিয়ে যাওয়া হয়েছে। যারা নিয়ে গেছেন তারা কোনো বাহিনীর পোশাক পরা ছিল না। আমান আযমীর আইনজীবী গাজী তামিমও একই অভিযোগ করেছেন। আমান আযমীর ভাই সালমান আযমী রাত ১টার দিকে নিজের ফেসবুক পেজে লিখেছেন, তাঁর ভাইকে কিছুক্ষণ আগে ডিবি পরিচয়ে বাসা থেকে তুলে নেওয়া হয়েছে। ৩০-৩৫ জনের একটি দল তাঁর ভাইকে আটক করেছে। আবদুল্লাহেল আমান বাংলাদেশ সেনাবাহিনীর কর্মকর্তা ছিলেন। তাঁকে বাহিনী থেকে বহিস্কার করা হয়। জানতে চাইলে রমনা থানার দায়িত্বপ্রাপ্ত কর্মকর্তা বলেন, তাঁদের থানার পুলিশ গোলাম আজমের ছেলেকে গ্রেপ্তার বা আটক করেনি। এমনকি তাঁকে আটকের জন্য কোনো ফোর্সও রমনা থানা থেকে পাঠানো হয়নি। ঢাকা মহানগর গোয়েন্দা পুলিশ (ডিবি) ও র‍্যাপিড অ্যাকশন ব্যাটালিয়ানের (র‍্যাব) কর্মকর্তারাও আমানকে গ্রেপ্তার বা আটকের ব্যাপারে কোনো তথ্য দিতে পারেনি। আমানের পরিবারের সদস্যরা অভিযোগ করেছেন রাত সাড়ে ১১টার দিকে আইনশৃঙ্খলা রক্ষাকারী বাহিনীর সদস্যরা কাজী অফিস লেনের বাসার সামনে অবস্থান নেন।
