
বরগুনার আমতলী উপজেলায় শিশু গৃহকর্মীকে নির্যাতনের অভিযোগে এক শিক্ষিকাকে গ্রেপ্তার করেছে পুলিশ। গত বুধবার আমতলী শহরের সবুজবাগ এলাকার একটি বাড়ি থেকে তাঁকে গ্রেপ্তার করা হয়।নির্যাতনের শিকার শিশু কারিমাকে (১০) প্রাথমিক চিকিৎসা দিয়ে পুলিশি হেফাজতে রাখা হয়। পুলিশ জানায়, এ ঘটনায় গতকাল বৃহস্পতিবার সকালে কারিমার মামা পনু মিয়া বাদী হয়ে আমতলী থানায় নারী ও শিশু নির্যাতন দমন আইনে মামলা করেন। মামলায় ওই শিক্ষিকাকে গতকাল গ্রেপ্তার দেখিয়ে আমতলী উপজেলা জ্যেষ্ঠ বিচারিক হাকিম বৈজয়ন্ত বিশ্বাসের আদালতে হাজির করা হয়। বিচারক জামিন আবেদন নাকচ করে তাঁকে কারাগারে পাঠানোর আদেশ দেন।আমতলী পৌরসভার ৫ নম্বর ওয়ার্ডের কাউন্সিলর মোয়াজ্জেম হোসেন বলেন, সোমবার রাতে ওই শিক্ষিকার শিশুকন্যা কান্নাকাটি করলে তিনি কারিমার ওপর রেগে যান। একপর্যায়ে তিনি স্টিলের স্কেল ও রুটি বানানোর বেলন দিয়ে কারিমাকে মারধর করেন। এতে তার শরীরের বিভিন্ন অংশ ও থুতনিতে গুরুতর জখম হয়। তবে তাকে কোনো রকম চিকিৎসা না দিয়ে ঘরের মধ্যে আটকে রাখা হয়। মঙ্গলবার রাতে কারিমা ওই বাড়ি থেকে পালিয়ে এসে একটি বাড়িতে (পৌর কাউন্সিলর) আশ্রয় নেয় এবং কান্নাকাটি করে ঘটনার বর্ণনা দেয়। এ সময় শিশুটি তার শরীরের নির্যাতনের চিহ্ন দেখায়। শিক্ষিকা নির্যাতনের অভিযোগ অস্বীকার করে বলেন, ঘরের মেঝেতে পড়ে সে (কারিমা) ব্যথা পেয়েছে।
