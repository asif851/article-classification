
শিল্পী এস এম সুলতানের ২১তম মৃত্যুবার্ষিকী আজ ১০ অক্টোবর। এ উপলক্ষে নড়াইল জেলা প্রশাসন, সুলতান ফাউন্ডেশন, এস এম সুলতান শিশু চারু ও কারুকলা ফাউন্ডেশনসহ বিভিন্ন সামাজিক ও সাংস্কৃতিক সংগঠন দিনব্যাপী নানা কর্মসূচির আয়োজন করেছে। কর্মসূচির মধ্যে রয়েছে শিল্পীর সমাধিতে শ্রদ্ধাঞ্জলি, সমাধি জিয়ারত, কোরআনখানি, মিলাদ মাহফিল, শিশুদের চিত্রাঙ্কন প্রতিযোগিতা ও আলোচনা সভা।১৯২৪ সালের ১০ আগস্ট মাছিমদিয়া গ্রামের এক দরিদ্র পরিবারে জন্ম নেন সুলতান। তাঁর ডাক নাম ছিল লাল মিয়া। জীবদ্দশাতেই কিংবদন্তি হয়ে ওঠা সুলতান প্রথম এশীয়, যাঁর আঁকা ছবি পাবলো পিকাসো, সালভাদর দালির মতো বিশ্ববিখ্যাত চিত্রশিল্পীদের চিত্রকর্মের সঙ্গে প্রদর্শিত হয়েছে। ১৯৯৪ সালের ১০ অক্টোবর যশোর সম্মিলিত সামরিক হাসপাতালে চিকিৎসাধীন অবস্থায় শিল্পী এস এম সুলতান মারা যান। নড়াইল পৌরসভার মাছিমদিয়া গ্রামে নিজ বাড়ির আঙিনায় চিরনিদ্রায় শায়িত আছেন এই গুণী শিল্পী।
