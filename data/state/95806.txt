
ফেনীর দাগনভূঞা উপজেলা নির্বাচনের তিন চেয়ারম্যান প্রার্থী প্রহসনের নির্বাচন বাতিল করে পুনর্নির্বাচনের দাবি করেছেন। একই দাবি ছয়জন ভাইস চেয়ারম্যান প্রার্থী ও দুজন নারী ভাইস চেয়ারম্যান প্রার্থীর। পৃথক সংবাদ সম্মেলনে তাঁরা এ দাবি জানান।
১১ প্রার্থীর অভিযোগ, বহিরাগত সন্ত্রাসী দিয়ে ভোটকেন্দ্র দখল, ভোট ডাকাতি, লুট ও ব্যাপক বোমাবাজি, পথে পথে ভোটারদের বাধাদান এবং আইনশৃঙ্খলা বাহিনীসহ প্রশাসনের নিষ্ক্রিয়তার ঘটনা ঘটেছে এই নির্বাচনে। এ কারণে প্রসহনের নির্বাচন বাতিল করে তাঁরা পুনর্নির্বাচনের দাবি করেছেন।
তিন চেয়ারম্যান প্রার্থী হলেন আওয়ামী লীগের বিদ্রোহী প্রার্থী আবদুল হাই মিলন, বিএনপি-সমর্থিত প্রার্থী আকবর হোসেন ও বিএনপির বিদ্রোহী প্রার্থী আবুল হাশেম বাহাদুর।
এই চেয়ারম্যান প্রার্থীদের দাবি, উপজেলার ৬২টি ভোটকেন্দ্রের মধ্যে ৪০টি ভোটকেন্দ্র বহিরাগত সন্ত্রাসী দিয়ে আগের রাতেই দখল করে নেওয়া হয়। আওয়ামী লীগ-সমর্থিত প্রার্থী দিদারুল কবিরের লোকজন এই দখলবাজি করেন।
পূর্ব চন্দ্রপুর ইউনিয়নের দরাবপুর সরকারি প্রাথমিক বিদ্যালয় ও সিন্দুরপুর ইউনিয়নের অলাতলী সরকারি প্রাথমিক বিদ্যালয় ভোটকেন্দ্রে ভোট গ্রহণ স্থগিত করা হয়েছে। নির্বাচনে নানা অনিয়ম-সহিংসতার কারণে ১১ জনকে গ্রেপ্তার ও বিভিন্ন মেয়াদে সাজা দেওয়া হয়েছে। ফেনীর পুলিশ সুপার পরিতোষ ঘোষ ঘটনার সত্যতা নিশ্চিত করেছেন।
