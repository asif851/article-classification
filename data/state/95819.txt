
ফেনী সদর উপজেলার ফাজিলপুর ইউনিয়ন পরিষদের (ইউপি) বিদায়ী চেয়ারম্যান ও সদস্যদের বিদায় ও নবনির্বাচিতদের অভিষেক অনুষ্ঠান গতকাল শনিবার অনুষ্ঠিত হয়েছে।অনুষ্ঠানে প্রধান অতিথি ছিলেন ফেনী-২ আসনের সাংসদ নিজাম উদ্দিন হাজারী। বিশেষ অতিথি ছিলেন সাংসদ জাহান আরা বেগম, জেলা পরিষদের প্রশাসক আজিজ আহম্মদ চৌধুরী ও ফেনী সদর উপজেলা পরিষদের চেয়ারম্যান আবদুর রহমান। অনুষ্ঠানে শুভেচ্ছা বক্তব্য দেন নবনির্বাচিত ইউপি চেয়ারম্যান মজিবুল হক।বিদায়ী ইউপি চেয়ারম্যান মো. রুহুল আমিনের সভাপতিত্বে অনুষ্ঠানে বক্তব্য দেন দাগনভূঞা উপজেলা পরিষদের চেয়ারম্যান দিদারুল কবির, সোনাগাজী পৌরসভার মেয়র রফিকুল ইসলাম, ফেনী ডায়াবেটিক সমিতির সাধারণ সম্পাদক শুসেন চন্দ্র শীল ও ফাজিলপুর ইউপির সাবেক চেয়ারম্যান আবদুল কাইয়ুম।অনুষ্ঠানে স্থানীয় লোকজন ছাড়াও জেলার বিভিন্ন এলাকা থেকে নির্বাচিত জনপ্রতিনিধিসহ বিভিন্ন শ্রেণি-পেশার মানুষ উপস্থিত ছিলেন।
