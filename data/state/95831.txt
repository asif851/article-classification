
বেতনবৈষম্যের প্রতিবাদ করায় পরিচালনা পর্ষদের রোষানলে পড়েছেন বগুড়ার এসওএস হারম্যান মেইনার কলেজের শিক্ষকেরা। যৌক্তিক বেতন দাবি করায় চারজন শিক্ষককে চাকরিচ্যুতির চেষ্টা করা হচ্ছে বলে শিক্ষকেরা অভিযোগ করেছেন। এদিকে বিনা নোটিশে একজন শিক্ষককে চাকরিচ্যুত করার প্রতিবাদে গতকাল মঙ্গলবার প্রতিষ্ঠানের শিক্ষার্থীরা ক্লাস বর্জন করে সকাল থেকে বিক্ষোভ করে।কলেজের শিক্ষকদের অভিযোগ, ৪০ জন শিক্ষক-কর্মচারী দীর্ঘদিন ধরে বেতনবৈষম্যের শিকার হয়ে আসছেন। বিষয়টি নিয়ে দীর্ঘদিন ধরে কলেজ পরিচালনা পর্ষদের সঙ্গে আলোচনা করেও কাজ হয়নি। উল্টো কয়েকজন শিক্ষককেই চাকরিচ্যুতির চেষ্টা করা হচ্ছে।কলেজের একটি সূত্র জানায়, বেতনবঞ্চনা নিয়ে সোচ্চার হওয়ায় কলেজ শাখার অমরেশ মুখ্যার্জি, গোলাম মর্তুজা, আবুল বাশার এবং বিদ্যালয় শাখার মাসুদ করিমকে বেশ কিছুদিন ধরে চাকরিচ্যুতির চেষ্টা করছে কলেজ পরিচালনা পর্ষদ। সর্বশেষ গত সোমবার বিনা নোটিশে মাসুদ করিমকে চাকরিচ্যুতির সিদ্ধান্ত নেয় কর্তৃপক্ষ। এতে শিক্ষক-শিক্ষার্থীরা ক্ষোভে ফেটে পড়ে।রাতেই বগুড়া সদর থানায় সাধারণ ডায়েরি করে পুলিশ মোতায়েনের আবেদন করেন অধ্যক্ষ। গতকাল সকাল সাতটায় ক্লাস শুরু হওয়ার কথা থাকলেও শিক্ষার্থীরা চাকরিচ্যুতির ওই আদেশ বাতিলের দাবিতে ক্লাস বর্জন করে বিক্ষোভ করতে থাকে। শিক্ষকেরাও ক্লাস ছেড়ে রাস্তায় নেমে আসেন। বেলা সাড়ে ১১টার দিকে উপস্থিত অভিভাবকদের নিয়ে বৈঠকে বসে কর্তৃপক্ষ।অভিভাবক ফোরামের সভাপতি মাহবুব হামিদ বলেন, ‘উদ্ভূত সমস্যা তৈরি করেছে এসওএস কর্তৃপক্ষ। বেতন-ভাতা বৃদ্ধি শিক্ষকদের যৌক্তিক দাবি।’
 
