
শুধু বিচার হলেই দুর্ঘটনা কমবে—এমনটা বিশ্বাস করেন না নৌপরিবহন মন্ত্রী শাজাহান খান। দুর্ঘটনার কারণগুলো চিহ্নিত করে যদি সেগুলোর সমাধান করা যায় তবেই দুর্ঘটনা কমবে বলে তাঁর অভিমত।নৌমন্ত্রী আজ বৃহস্পতিবার রাজবাড়ীর দৌলতদিয়ায় নৌ দুর্ঘটনায় নিহতদের পরিবারের মধ্যে চেক বিতরণ অনুষ্ঠানে এ কথা বলেন।মানিকগঞ্জের পাটুরিয়া থেকে রাজবাড়ীর দৌলতদিয়া আসার পথে গত ২২ ফেব্রুয়ারি ‘এমভি মোস্তফা’ নামের একটি লঞ্চ কার্গোর ধাক্কায় ডুবে গেলে ৮০ জনের মতো নিহত হন। নৌ-দুর্যোগ তহবিল ট্রাস্টি বোর্ডের সহায়তায় এবং জেলা প্রশাসনের আয়োজনে দৌলতদিয়ায় জেলা পরিষদ ডাক বাংলো চত্বরে নিহতদের স্বজনদের মধ্যে চেক বিতরণ অনুষ্ঠানের আয়োজন করা হয়।অনুষ্ঠানে মন্ত্রী বলেন, ২০০৯ সালে দুর্ঘটনায় ক্ষতিগ্রস্ত পরিবারকে দেওয়া হতো ২০ হাজার টাকা আর একাধিক নিহত হলে দেওয়া হতো ৩০ হাজার টাকা। তিনি মন্ত্রী হওয়ার পর একজন নিহতের জন্য ৩০ হাজার, একাধিকের জন্য ৪৫ হাজার টাকা করেন। পরে তাঁর সরকার প্রতি লাশের জন্য এক লাখ ৫ হাজার টাকা এবং জেলা প্রশাসকের তহবিল থেকে ২০ হাজার টাকা দেওয়া শুরু করে। তিনি বলেন, ‘আর দুর্ঘটনা ঘটুক, চাই না। যদি কোনো দুর্ঘটনা ঘটে তাহলে পরবর্তীতে আমরা প্রতিটি লাশের জন্য এক লাখ ৫০ হাজার টাকা এবং জেলা প্রশাসকের তহবিল থেকে ২০ হাজার টাকা মিলে মোট এক লাখ ৭০ হাজার করে টাকা দেব।’
জেলা প্রশাসক মো. রফিকুল ইসলাম খানের সভাপতিত্বে চেক বিতরণ অনুষ্ঠানে স্বাগত বক্তব্য রাখেন নৌ-দুর্যোগ তহবিল ট্রাস্টি বোর্ডের সদস্যসচিব আবদুল আউয়াল। অনুষ্ঠানে ৪২টি পরিবারের হাতে ৪৪ লাখ ১০ হাজার টাকার অনুদানের চেক তুলে দেওয়া হয়।
