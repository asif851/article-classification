

বছর বছর বেতন বৃদ্ধি বন্ধসহ আট দফা দাবিতে আন্দোলনে নামা বেসরকারি এম এইচ শমরিতা মেডিকেল কলেজ ও হাসপাতালের শিক্ষার্থীদের খুলি উড়িয়ে দেওয়ার হুমকি দিয়েছেন সাবেক সাংসদ এম মকবুল হোসেন। আজ রোববার সকালে এই ঘটনা ঘটে।
আওয়ামী লীগের সাবেক সাংসদ এম মকবুল হোসেন এম এইচ শমরিতা মেডিকেল কলেজ ও হাসপাতালের চেয়ারম্যান।
প্রত্যক্ষদর্শী ব্যক্তিরা বলেন, আট দফা দাবিতে শিক্ষার্থীরা আজ সকাল আটটা থেকে হাসপাতালের সামনে অবস্থান করছিলেন। সকাল সাড়ে ১০টার দিকে ঘটনাস্থলে আসেন হাসপাতালের চেয়ারম্যান এম মকবুল হোসেন। তিনি পুলিশকে পাশে রেখে আন্দোলনরত ছাত্রছাত্রীদের অকথ্য ভাষায় গালাগাল করেন।
মকবুল বলেন, ধর্মঘট করলে তাঁর কোনো সমস্যা হবে না। বেশ কটি মেডিকেল কলেজ বন্ধ হয়ে গেছে। তিনিও বন্ধ করে দেবেন।
মকবুল বলেন, ‘আমার সঙ্গে একাত্মতা প্রকাশ করেছে সরকার। যারা ইতরামি করবে, খুলি উড়াইয়া দেবে।’  শমরিতা মেডিকেল কলেজের বিদেশি এক ছাত্রীকে উদ্দেশ করেও হুমকি দেন মকবুল। তবে শিক্ষার্থীরা মকবুলের হুমকিতে পিছু হটেননি। তাঁরা শমরিতা মেডিকেল কলেজ ও হাসপাতালের কর্তৃপক্ষকে ভেতরে রেখে বাইরে থেকে তালা মেরে দেন।
বেলা পৌনে দুইটার দিকে শমরিতা মেডিকেল কলেজ ও হাসপাতালের চেয়ারম্যান বেরিয়ে এসে শিক্ষার্থীদের দাবি মেনে নেন।
