
জাতীয় পার্টির (জাপা) মহাসচিব পদ থেকে জিয়াউদ্দিন আহমেদ বাবলুকে অব্যাহতি দিয়েছেন দলটির চেয়ারম্যান এইচ এম এরশাদ। তিনি রুহুল আমিন হাওলাদারকে নতুন মহাসচিব করেছেন।আজ মঙ্গলবার দুপুরে বনানীতে জাপা কার্যালয়ে অনুষ্ঠিত সংবাদ সম্মেলনে এরশাদ তাঁর এই সিদ্ধান্তের কথা জানান।সংবাদ সম্মেলনে এরশাদ বলেন, রওশন এরশাদ ভারপ্রাপ্ত চেয়ারম্যান নন। তিনি সেটা হতে পারেন না। তিনি বলেন, দলের চেয়ারম্যান হিসেবে সভাপতিমণ্ডলীর বৈঠক কেবল তিনিই ডাকতে পারেন। অন্য কেউ নয়। তাই যে বৈঠকে রওশন এরশাদকে ভারপ্রাপ্ত চেয়ারম্যান করার কথা বলা হয়েছে, তা কোনো সভাপতিমণ্ডলীর বৈঠক ছিল না।গত রোববার রংপুরে এরশাদ তাঁর ভাই জি এম কাদেরকে জাতীয় পার্টির কো-চেয়ারম্যান হিসেবে ঘোষণা দেন। এর পরের দিন গতকাল সোমবার গুলশানে এক বৈঠকে বিরোধীদলীয় নেতা রওশন এরশাদকে দলের ভারপ্রাপ্ত চেয়ারম্যান করার ঘোষণা দেয় একটি অংশ। এরই প্রতিক্রিয়ায় এরশাদ আজ মঙ্গলবার তাঁর নতুন সিদ্ধান্তের কথা জানান।
সংবাদ সম্মেলনে জিয়াউদ্দিন বাবলুকে অব্যাহতি দেওয়ার কারণ হিসেবে তাঁর বিরুদ্ধে দলীয় শৃঙ্খলা ভঙ্গ ও মহাসচিবের দায়িত্ব পালনে ব্যর্থতার অভিযোগ করেন এরশাদ।
