
নরসিংদীতে গতকাল রোববার বিদেশি পিস্তলসহ মো. সানাউল্লাহ মিয়া (২৭) নামের এক যুবককে গ্রেপ্তার করেছে পুলিশ। সানাউল্লাহ শহরের ঘুষপাড়া এলাকার বাচ্চু মিয়ার বাড়ির ভাড়াটে এনায়েত উল্লাহর ছেলে। সদর মডেল থানার ওসি কে এম আবুল কাশেম জানান, খবর পেয়ে বিকেলে শহরের ব্রাহ্মণপাড়া এলাকার পৌর সুপার বিপণিবিতানে অভিযান চালানো হয়। এ সময় সানাউল্লাহর শরীর তল্লাশি করে তাঁর কাছে থাকা একটি বিদেশি পিস্তল উদ্ধার করা হয়। এ ব্যাপারে তাঁর বিরুদ্ধে অস্ত্র আইনে একটি মামলা হয়েছে।
