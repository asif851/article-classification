
নোয়াখালী জিলা স্কুলের মাঠে গতকাল বৃহস্পতিবার থেকে দুই দিনব্যাপী পঞ্চম যুব সমাবেশ শুরু হয়েছে। জেলা যুব রেড ক্রিসেন্টের উদ্যোগে এ সমাবেশের আয়োজন করা হয়েছে। সমাবেশের উদ্বোধন করেন রেড ক্রিসেন্ট পরিচালনা পর্ষদের সদস্য ও নোয়াখালী সদর উপজেলা পরিষদের চেয়ারম্যান শিহাব উদ্দিন। জেলা রেড ক্রিসেন্টের ভাইস চেয়ারম্যান এ এইচ এম খায়রুল আনম সেলিম চৌধুরীর সভাপতিত্বে আলোচনা সভায় প্রধান অতিথি ছিলেন জেলা প্রশাসক বদরে মুনির ফেরদৌস। সভায় বক্তব্য দেন অতিরিক্ত পুলিশ সুপার এস এম আশরাফুজ্জামান, জাতীয় যুব ও স্বেচ্ছাসেবক বিভাগের পরিচালক এস এম আহমেদ, নোয়াখালী জেলা ইউনিটের অবৈতনিক সাধারণ সম্পাদক এ বি এম জাকারিয়া, জিলা স্কুলের প্রধান শিক্ষক জামাল উদ্দিন, জেলা রেড ক্রিসেন্টের কর্মকর্তা সৈয়দ আফরিদুল ইসলাম ও জেলা যুবপ্রধান নুরুনবী সোহেল।দুই দিনব্যাপী এই সমাবেশে ঢাকা, চট্টগ্রাম, ব্রাহ্মণবাড়িয়া, ফেনী, লক্ষ্মীপুর ও নোয়াখালীর ৬৪টি শিক্ষাপ্রতিষ্ঠানের ৫৮০ জন যুব রেড ক্রিসেন্টের সদস্য অংশ নিচ্ছেন।
