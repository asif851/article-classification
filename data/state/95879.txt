
শুধু জঙ্গি হামলার ঘটনা নয়, প্রাকৃতিক দুর্যোগ বা কোনো দুর্ঘটনার উদ্ধারকাজের দৃশ্যও ‘লাইভ’ বা সরাসরি টেলিভিশনে সম্প্রচার না করতে বলে দিয়েছে তথ্য মন্ত্রণালয়। মন্ত্রণালয় থেকে বিটিভিসহ ২৬টি টিভি চ্যানেলের কাছে এ বিষয়ে চিঠি পাঠানো হয়েছে।
১৯ জুলাই তথ্য মন্ত্রণালয়ের জ্যেষ্ঠ সহকারী সচিব আখতারুজ্জামান তালুকদারের সই করা এই চিঠিতে বলা হয়েছে, ‘প্রাকৃতিক দুর্যোগ বা দুর্ঘটনার উদ্ধারকাজ পরিচালনার সময়ে এবং কোথাও অপরাধ সংঘটিত হলে বা জঙ্গি সন্ত্রাসীদের বিরুদ্ধে আইনশৃঙ্খলা বাহিনীর অভিযান পরিচালনার সময়ে তা সরাসরি সম্প্রচার করা হলে উদ্ধার বা অভিযানকাজ ব্যাহত হয়। তাই এ ধরনের ঘটনায় উদ্ধার বা আইনশৃঙ্খলা বাহিনীর অভিযানের কাজ সরাসরি টিভিতে সম্প্রচার না করার অনুরোধ জানানো হলো।’
এ বিষয়ে জানতে চাইলে তথ্যমন্ত্রী হাসানুল হক ইনু প্রথম আলোকে বলেন, ‘অতীতে রানা প্লাজায় উদ্ধারকাজের দৃশ্য টিভিতে সরাসরি সম্প্রচারের কারণে উদ্ধারকাজ ব্যাহত হয়েছিল। প্রাকৃতিক দুর্যোগের বীভৎস দৃশ্য টিভিতে দেখানো হলে যেকোনো মানুষ, বিশেষ করে শিশুরা অসুস্থ হয়ে যেতে পারে। সে জন্য আপত্তিকর দৃশ্য টিভিতে না দেখানোই ভালো।’
জঙ্গি ও সন্ত্রাসীদের বিরুদ্ধে অভিযান সম্পর্কে তথ্যমন্ত্রী বলেন, এ ধরনের ঘটনা টিভিতে সরাসরি সম্প্রচার করা হলে সন্ত্রাসীরা আইনশৃঙ্খলা রক্ষাকারী বাহিনীর পরিকল্পনা সম্পর্কে আগাম জেনে যায়। তাই এ ধরনের ঘটনায় উদ্ধারকাজ বা আইনশৃঙ্খলা রক্ষাকারী বাহিনীর অভিযান যাতে ব্যাহত না হয়, সে জন্য টিভিতে সরাসরি সম্প্রচার না করার জন্য অনুরোধ জানানো হয়েছে। প্রচারের ওপর নিষেধাজ্ঞা আরোপ করা হয়নি।
তবে জাতীয় প্রেসক্লাবের সহসভাপতি মনজুরুল আহসান বুলবুল বলেন, সাম্প্রতিক অভিজ্ঞতা থেকে দেখা যায়, গুলশানের ঘটনায় পুলিশ টিভি চ্যানেলগুলোকে সরাসরি সম্প্রচার না করার অনুরোধ জানিয়েছিল। কিন্তু টিভিগুলো অনুরোধ রাখেনি। এতে আইনশৃঙ্খলা রক্ষাকারী বাহিনীর অভিযান সম্পর্কে জঙ্গিরা সতর্ক অবস্থান নেওয়ার সুযোগ পেয়েছিল। কিন্তু বাস্তবতা হলো টেলিভিশনগুলোকেও তথ্য সংগ্রহ করতে হয়। নতুন এই বাস্তবতায় তথ্য মন্ত্রণালয়ের উচিত, টেলিভিশনের শীর্ষ সাংবাদিকদের নিয়ে বৈঠক করে কীভাবে কাজ করবে, সে বিষয়ে একটি গাইডলাইন তৈরি করা। একতরফাভাবে যে চিঠি দেওয়া হয়েছে তাতে ভুল-বোঝাবুঝির সৃষ্টি হবে।
মনজুরুল আহসান বুলবুল আরও বলেন, সরকারকে সহযোগিতা করার জন্যই প্রাকৃতিক দুর্যোগ বা দুর্ঘটনার বিষয় সরাসরি সম্প্রচারের সুযোগ থাকা উচিত। তবে এ ক্ষেত্রেও সুনির্দিষ্ট কিছু নীতিমালার প্রয়োজন আছে।
 
