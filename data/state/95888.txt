
আখেরি মোনাজাতের মধ্য দিয়ে আজ রোববার শেষ হয়েছে এবারের বিশ্ব ইজতেমার দ্বিতীয় পর্ব। সকাল ১০টা ২৫ মিনিটের দিকে আখেরি মোনাজাত শুরু হয়। শেষ হয় বেলা পৌনে ১১টার দিকে।এই মোনাজাতে অংশ নিতে টঙ্গীতে মুসল্লিদের ঢল নামে। মোনাজাত হয় বাংলায়। মোনাজাত পরিচালনা করেন কাকরাইল মসজিদের ইমাম বাংলাদেশের মাওলানা মো. জোবায়ের। এর আগে বাদ ফজর মজমা জোড়ানো বয়ান করেন বাংলাদেশের মাওলানা আবদুর রহিম নকিব। পরে হেদায়েতি বয়ান করেন মাওলানা আবদুল মতিন।
আখেরি মোনাজাতের আগের দিন গতকাল শনিবারও বিশ্ব ইজতেমায় যোগ দিতে মুসল্লিদের টঙ্গীমুখী স্রোত অব্যাহত ছিল। কনকনে শীত ও ঘন কুয়াশা উপেক্ষা করে বাস, ট্রাক, ট্রেন, নৌকা-লঞ্চসহ বিভিন্ন যানবাহনে চড়ে হাজার হাজার মুসল্লি টঙ্গীতে জমায়েত হন। আখেরি মোনাজাতের আগ পর্যন্ত মুসল্লিদের এই আগমন অব্যাহত ছিল।
বিশ্ব ইজতেমার দ্বিতীয় পর্বেও প্রতিদিন ফজর থেকে এশা পর্যন্ত ইজতেমা মাঠে ইমান, আমল, আখলাক ও দ্বীনের পথে মেহনতের ওপর আমবয়ান অনুষ্ঠিত হয়। গতকাল শনিবার বিশ্ব ইজতেমার দ্বিতীয় দিনে দেশ-বিদেশ থেকে আগত মুরুব্বিরা তাবলিগের ছয় উছুলের মধ্যে দাওয়াতে দ্বীনের মেহনতের ওপর গুরুত্বারোপ করে বয়ান করেন।
আজ আখেরি মোনাজাতের আগে হেদায়েতি বয়ান হয়। বয়ান পরিচালনা করেন বাংলাদেশি মাওলানা আবদুল মতিন।
আখেরি মোনাজাতের মাধ্যমে শেষ হলো এবারের ইজতেমা। পরে জামাতের লোকেরা দেশ-বিদেশে ইসলামের দাওয়াতি কাজে ছড়িয়ে পড়বেন।
ইজতেমার ময়দানের বাইরে অবস্থানকারী মুসল্লি ও এলাকাবাসীকে মোনাজাতে শরিক হতে গাজীপুর ও ঢাকা জেলা তথ্য অফিসের উদ্যোগে শতাধিক মাইকের সংযোগ দেওয়া হয়।
