
রাজশাহী বিশ্ববিদ্যালয়ের জুবেরী ভবন থেকে এক শিক্ষকের মরদেহ উদ্ধার করা হয়েছে। শুক্রবার বিকেল সাড়ে চারটার দিকে দরজা ভেঙে ওই শিক্ষকের দেহ উদ্ধারের পর হাসপাতালে নেওয়া হলে কর্তব্যরত চিকিৎসক তাঁকে মৃত ঘোষণা করেন।
ওই শিক্ষকের নাম আকতার জাহান। তিনি বিশ্ববিদ্যালয়ের গণযোগাযোগ ও সাংবাদিকতা বিভাগের সহযোগী অধ্যাপক। শিক্ষকদের জন্য নির্ধারিত জুবেরী ভবনের ৩০৩ নম্বর কক্ষে তিনি একাই থাকতেন। জুবেরী ভবনের কয়েকজন কর্মচারীর সঙ্গে কথা বলে জানা যায়, কয়েক দিন থেকে ওই শিক্ষককে দেখা যাচ্ছিল না। শুক্রবার দুপুরে শিক্ষকের ছেলে অন্য শিক্ষকদের মুঠোফোনে জানান, তিনি তাঁর মাকে মুঠোফোনে পাচ্ছেন না। এরপর বিষয়টি অন্য শিক্ষকেরা জানার পর জুবেরী ভবনে গিয়ে দেখেন, ভেতর থেকে দরজা বন্ধ। এরপর বিশ্ববিদ্যালয়ের প্রক্টর, পুলিশ ও বিভাগের শিক্ষকেরা গিয়ে বিকেল সাড়ে চারটার দিকে দরজা ভেঙে ভেতরে প্রবেশ করেন। ঘরে মশারির ​ভেতর শোয়া অবস্থায় শিক্ষককে পাওয়া যায়।  গণযোগাযোগ ও সাংবাদিকতা বিভাগের দায়িত্বপ্রাপ্ত সভাপতি শাতিল সিরাজ জানান, আকতার জাহানকে উদ্ধার করে রাজশাহী মেডিকেল কলেজ হাসপাতালে নেওয়া হলে কর্তব্যরত চিকিৎসকেরা তাঁকে মৃত ঘোষণা করেন।
রাজশাহী মেডিকেল কলেজ হাসপাতালে দায়িত্বরত চিকিৎসক মাহিনুল ইসলাম বলেন, ‘তাঁকে সোয়া পাঁচটার দিকে আমার কাছে আনা হয়। তাতে দেখে মনে হয়েছে যে নিয়ে আসার অনেক আগেই তাঁর মৃত্যু হয়েছে। মৃত্যুর সঠিক কারণ ময়নাতদন্ত ছাড়া বলা সম্ভব নয়।’
