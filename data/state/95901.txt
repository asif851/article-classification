
আওয়ামী লীগের সাধারণ সম্পাদক ও জনপ্রশাসনমন্ত্রী সৈয়দ আশরাফুল ইসলাম বলেছেন, আগামী দিনের আওয়ামী লীগ পরিচালনার জন্য দলটির ২০তম জাতীয় সম্মেলনের মাধ্যমে একটি দক্ষ নেতৃত্ব আসবে। তিনি আরও বলেছেন, ‘অতীতের মতো এবারও একটি উৎসবমুখর পরিবেশে সম্মেলন হবে। আওয়ামী লীগ যখন যে সিদ্ধান্ত নেয়, তা বাস্তবে পরিণত করে। দেশ পরিচালনায় আমাদের যে অঙ্গীকার, তা এই সম্মেলনের মধ্য দিয়ে বাস্তবায়ন হবে।’আজ বুধবার সকালে সোহরাওয়ার্দী উদ্যানে আওয়ামী লীগের সম্মেলনের প্রস্তুতি দেখার পর সাংবাদিকদের সঙ্গে আলাপকালে সৈয়দ আশরাফ এসব কথা বলেন।সম্মেলনস্থলের বিষয়ে সৈয়দ আশরাফুল ইসলাম বলেন, ‘আমার জানা ছিল না যে এত বিশাল পরিবেশে এই আয়োজন হচ্ছে। আমার মনে হয়, আমাদের প্রধানমন্ত্রী শেখ হাসিনা এই বিরাট কর্মযজ্ঞ দেখলে বিস্মিত হবেন।’
এ সময় উপস্থিত ছিলেন আওয়ামী লীগের সভাপতিমণ্ডলীর সদস্য প্রকৌশলী মোশাররফ হোসেন, আওয়ামী লীগের যুগ্ম সাধারণ সম্পাদক মাহাবু উল আলম হানিফ, স্বেচ্ছাসেবক লীগের সভাপতি মোল্লা মো. আবু কাওছার, সাধারণ সম্পাদক পঙ্কজ দেবনাথ প্রমুখ।
