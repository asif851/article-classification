
সুন্দরবনের সাতক্ষীরা রেঞ্জের কৈখালী স্টেশনের নুচোখালী খাল থেকে গত দুই দিনে ২৬ জন জেলেকে অপহরণ করা হয়েছে। মুক্তিপণের দাবিতে তাঁদের অপহরণ করেছে বনদস্যু হযরত-রেজা বাহিনী।নাম প্রকাশে অনিচ্ছুক সুন্দরবন থেকে ফিরে আসা তিনজন জেলে জানান, তাঁরা পাস না নিয়ে (বিনা অনুমতিতে) গত বৃহস্পতিবার ২৬টি নৌকায় ৫২ জন জেলে সুন্দরবনে কাঁকড়া ধরতে যান। গত শুক্রবার বিকেলে ও গতকাল শনিবার সকালে মাদার নদের নুচোখালী খালে কাঁকড়া ধরার সময় একদল বনদস্যু হযরত-রেজা বাহিনীর সদস্য পরিচয় দিয়ে প্রতিটি নৌকা থেকে একজন করে জেলে তুলে নেয়। পরে তারা মাথাপিছু ২০ হাজার টাকা করে ৫ লাখ ২০ হাজার টাকা মুক্তিপণ দাবি করে। আগামী মঙ্গলবারের মধ্যে দাবি করা টাকা বিকাশের মাধ্যমে তাদের কাছে পাঠাতে বলা হয়েছে। এর মধ্যে টাকা না পাঠালে ওই জেলেদের তারা হত্যা করে নদীতে ভাসিয়ে দেবে বলে হুমকি দিয়েছে।
