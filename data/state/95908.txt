
অবশেষে শ্বশুরের বিরুদ্ধে পুত্রবধূর করা শ্লীলতাহানির মামলা নিয়েছে মিরপুর থানার পুলিশ। বৃহস্পতিবার বিকেল তিনটার দিকে পুলিশ এই মামলা নেয়।
ওই নারীর অভিযোগ, গত মঙ্গলবার রাত নয়টার দিকে থানায় মামলা করতে গেলে পুলিশ মামলা নেয়নি।
মিরপুর থানা সূত্রে জানা যায়, ভারপ্রাপ্ত কর্মকর্তা (ওসি) নজরুল ইসলাম ওই থানার উপপরিদর্শক (এসআই) সেলিমকে ওই নারী ও তাঁর শ্বশুরকে বুধবার রাতে থানায় আনার নির্দেশ দেন। রাতেই তাঁরা থানায় হাজির হন। পুলিশ বিষয়টি মীমাংসার চেষ্টা করে। কিন্তু পুলিশের প্রস্তাবে রাজি না হয়ে পুত্রবধূ মামলা করতে চান। এর একপর্যায়ে শ্বশুর থানা থেকে পালিয়ে যান। এরপর ওসি মামলা করার নির্দেশ দিয়ে বাসায় চলে যান। কিন্তু কর্তব্যরত এসআই মামলা রেকর্ড করেননি। পরে বৃহস্পতিবার সকালে ওসি ওই নারীকে থানায় মামলা করার জন্য ডেকে পাঠান এবং মামলা রেকর্ড করার নির্দেশ দিয়ে ডিউটিতে বাইরে যান। ওই নারীকে দীর্ঘ সময় বসিয়ে রেখে বিকেল পাঁচটার দিকে মামলা রেকর্ড করা হয়।
এ ব্যাপারে জানতে চাইলে মিরপুর থানার পরিদর্শক মিজানুর রহমান বলেন, লেখায় অনেক সংশোধন করা হয়েছে। তাই মামলা নিতে বিলম্ব হয়েছে।
ওসি নজরুল ইসলাম প্রথম আলোকে বলেন, শ্লীলতাহানির অভিযোগে ওই নারী তাঁর শ্বশুরের বিরুদ্ধে নারী ও শিশু নির্যাতন দমন আইনের ১০ ধারায় মামলা করেছেন। আসামিকে গ্রেপ্তারের নির্দেশ দিয়ে এসআই সেলিমকে বলা হয়েছে, ব্যর্থ হলে তাঁকে সাময়িক বরখাস্ত করা হবে।
এই এসআই সেলিমের বিরুদ্ধে থানা থেকে ওই নারীর শ্বশুরকে পালিয়ে যেতে সহায়তা করার অভিযোগ উঠেছে।
ওই নারী অভিযোগ করেন, তাঁর স্বামী ৯ বছর ধরে বিদেশে থাকায় তিনি তাঁর দুই সন্তান নিয়ে শ্বশুরের সঙ্গে একই বাসায় থাকেন। এ ছাড়া ওই বাসায় আর কেউ থাকেন না। ১৮ আগস্ট শ্বশুর তাঁকে ঘরে ডেকে নেন। একপর্যায়ে তাঁর শ্লীলতাহানির চেষ্টা করেন। এ সময় তিনি চিৎকার করে বেরিয়ে আসেন। এর কিছুক্ষণ পর দুই সন্তানসহ তাঁকে বাসা থেকে বের করে দেওয়া হয়। গত বুধবার বিকেলে আবার বাসায় ফিরে গেলে শ্বশুর তাঁকে মারধর করেন।
অভিযোগের বিষয়ে বুধবার রাতে ওই নারীর শ্বশুর প্রথম আলোকে বলেছিলেন, তাঁর বিরুদ্ধে মিথ্যা অভিযোগ আনা হচ্ছে।
