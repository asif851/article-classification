
প্রতিবেশী দেশ ভারত, পাকিস্তান ও আফগানিস্তানের চেয়ে শান্তিতে এগিয়ে আছে বাংলাদেশ। তবে বাংলাদেশের চেয়ে এই দিক থেকে এগিয়ে আছে নেপাল ও ভুটান। বৈশ্বিক শান্তি সূচকে (জিপিআই) এমনটাই দেখা গেছে।
জিপিআই সূচকে ১৬২টি দেশের মধ্যে বাংলাদেশের অবস্থান ৯৮তম। আন্তর্জাতিক গবেষণাপ্রতিষ্ঠান ইনস্টিটিউট ফর ইকনোমিকস অ্যান্ড পিসের (আইইপি) তৈরি করা এ সূচকে বাংলাদেশের অবস্থান ‘মাঝারি’ ক্যাটাগরির বলে মূল্যায়ন করা হয়েছে। খবর ইউএনবির।সম্প্রতি প্রকাশিত এ সূচক তৈরিতে ২০১৩ সালের উপাত্ত ব্যবহার করা হয়।সমাজে বিদ্যমান সহিংসতা, হত্যা, মানুষের হাতে অস্ত্র, অভ্যন্তরীণ দ্বন্দ্ব সংঘাত, রাজনৈতিক অস্থিরতাসহ ২২টি বিষয় মূল্যায়ন করে ওই সূচক তৈরি করা হয়েছে।সার্কভুক্ত দেশগুলোর মধ্যে ২.১০৬ স্কোর নিয়ে বাংলাদেশের অবস্থান তৃতীয় স্থানে। দক্ষিণ এশিয়ার মধ্যে শান্তি সূচকে সবার চেয়ে এগিয়ে ভুটান (স্কোর ১.৪২২)। দেশটির অবস্থান ১৬। এরপর আছে নেপাল, ৭৬তম স্থানে। ১৫৪তম স্থান নিয়ে সূচকে সবার চেয়ে পিছিয়ে আছে পাকিস্তান। সূচকে ভারত ১৪৩ আর শ্রীলঙ্কার অবস্থান ১০৫। মালদ্বীপকে এ জরিপে অন্তর্ভুক্ত করা হয়নি।বৈশ্বিক শান্তিতে আইসল্যান্ড প্রথম। দ্বিতীয় ও তৃতীয় স্থানে আছে ডেনমার্ক ও অস্ট্রিয়া।
