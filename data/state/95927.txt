
পার্বতীপুরে যাত্রীবিহীন (এমটি) একটি ট্রেন সান্টিং (সচল রাখতে স্টেশন এলাকায় আসা-যাওয়া করা) করতে গিয়ে ঘুমিয়ে পড়েন চালক। আর এতে করে ট্রেনটি চলে যায় সাত কিলোমিটার পথ অতিক্রম করে। গতকাল শনিবার রাত আড়াইটার দিকে পার্বতীপুর রেলস্টেশনে এ ঘটনা ঘটে। তবে এ সময় ওই লাইনে কোনো ট্রেন না থাকায় বড় ধরনের দুর্ঘটনার হাত থেকে রক্ষা পেয়েছে ট্রেনটি।
পার্বতীপুরের স্টেশনমাস্টার সাহেদ জামান বলেন, শনিবার রাত আড়াইটার দিকে পার্বতীপুর স্টেশনে সান্টিং কাজে ব্যবহৃত ব্রডগেজ লাইনের ৬৩০৮ নম্বর ইঞ্জিন নিয়ে চালক (লোকো মাস্টার) আনছারুল ‘২৩ আপ’ নামের একটি যাত্রীবিহীন ট্রেনের সান্টিং করছিলেন। কিন্তু সান্টিংয়ের সময় তিনি ঘুমিয়ে পড়লে ট্রেনটি হোম সিগন্যালে না থেমে ভবানীপুর স্টেশন অভিমুখে রওনা হয়। ট্রেনটি হোম সিগন্যালে না দাঁড়ানোয় পয়েন্টসম্যান মাহবুব আলম কিংকর্তব্যবিমূঢ় হয়ে পড়েন। সঙ্গে সঙ্গে তিনি ট্রেনটি থামানোর জন্য চালককে ফোন দিতে থাকেন। কিন্তু ফোনের শব্দে যখন তাঁর ঘুম ভাঙে, ততক্ষণে ট্রেনটি চলে যায় পার্বতীপুর থেকে সাত কিলোমিটার দূরে ভবানীপুর স্টেশনের আউটার সিগন্যালের কাছে। পরে সেখান থেকে ট্রেনটি ফিরিয়ে ওয়াশ ফিটে নিয়ে আসেন তিনি। ওই সময় ওই পথে কোনো ট্রেন না থাকায় বড় ধরনের দুর্ঘটনা থেকে রক্ষা পাওয়া গেছে।
এ বিষয়ে জানতে চাইলে ওই ট্রেনের চালক আনছারুল ঘুমিয়ে পড়ার কথা অস্বীকার করেন। তিনি বলেন, ‘ট্রেনটি যেখানে থামানোর কথা ছিল, সেখান থেকে একটু দূরে গিয়েছিলাম। পয়েন্টসম্যান ট্রেনটি দেখতে না পেয়ে আমাকে ফোন করেছিল। আমি সিগন্যাল পেয়ে ফিরে এসেছি।’
এ ব্যাপারে যোগাযোগ করা হলে পার্বতীপুর এসএসএই লোকো ইনচার্জ আবদুল মতিন বলেন, এ বিষয়টি তিনি জানেন না।
