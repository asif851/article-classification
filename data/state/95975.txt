
ফরিদপুরে প্রতিবন্ধীদের অধিকারবিষয়ক এক কর্মশালা অনুষ্ঠিত হয়েছে। গতকাল বুধবার সকালে জেলা প্রশাসকের সম্মেলনকক্ষে এ কর্মশালা হয়। সূর্যোদয় প্রতিবন্ধী সংস্থা এবং আস্থা প্রতিবন্ধী নারী পরিষদ এর আয়োজন করে। সহযোগিতা করে অ্যাকশন অন ডিজঅ্যাবিলিটি অ্যান্ড ডেভেলপমেন্ট (এডিডি) ইন্টারন্যাশনাল ও মানুষের জন্য ফাউন্ডেশন। বক্তারা বলেন, দেশে প্রতিবন্ধীদের অধিকার ও সুরক্ষা আইন হয়েছে। কিন্তু না জানা ও প্রচারের অভাবে প্রতিবন্ধী ব্যক্তিরা তাঁদের অধিকার থেকে বঞ্চিত হচ্ছে। বক্তারা অবিলম্বে ‘প্রতিবন্ধী ব্যক্তির অধিকার ও সুরক্ষা আইন, ২০১৩’ বাস্তবায়নের দাবি জানান। 
