
নীলফামারীতে প্রথম আলো ট্রাস্টের উদ্যোগে ঢাকা ব্যাংকের সহযোগিতায় এক শ দুস্থ শীতার্ত মানুষের মাঝে কম্বল বিতরণ করা হয়েছে। আজ সোমবার দুপুরে জেলার জলঢাকা উপজেলার শালনগ্রাম বটতলী সরকারি প্রাথমিক বিদ্যালয় মাঠে এসব কম্বল বিতরণ করা হয়।এর আগে প্রথম আলো ট্রাস্টের মাধ্যমে ঢাকা ব্যাংক নীলফামারীতে শীতার্তদের মাঝে বিতরণের জন্য দুই শ কম্বল পাঠায়। এর মধ্যে গত শনিবার জেলা সদরের চওড়াবড়গাছা ইউনিয়নে এক শ কম্বল বিতরণ করা হয়।কম্বল বিতরণের আগে নীলফামারী বন্ধুসভার সদস্যরা ওই এলাকার দেশিবাড়ি, কাঠালী, কালীগঞ্জ, ঢুকঢুকিসহ বিভিন্ন মহল্লার বাড়ি বাড়ি গিয়ে দুস্থ শীতার্তদের তালিকা তৈরি করেন।কম্বল বিতরণ অনুষ্ঠানে উপস্থিত ছিলেন শালনগ্রাম বটতলী সরকারি প্রাথমিক বিদ্যালয়ের শিক্ষক অশনি কুমার রায়, স্থানীয় সমাজসেবক মীর আবু মনসুর, প্রথম আলো নীলফামারী বন্ধুসভার সভাপতি বিকাশ চন্দ্র রায় প্রমুখ।
