
এক মাস বন্ধ থাকার পর কুড়িগ্রামের রাজীবপুরের বালিয়ামারী সীমান্ত হাটটি গত বুধবার থেকে আবার চালু হয়েছে। ফলে ভারত ও বাংলাদেশের ক্রেতা-বিক্রেতাদের মধ্যে প্রাণচাঞ্চল্য ফিরে এসেছে। ভারতীয়রা এটি চালু করেছে।৩৫ বিজিবি বালিয়ামারী কোম্পানি কমান্ডার সুবেদার খন্দকার আলতাফ হোসেন বলেন, ‘ভারতীয় সীমান্তরক্ষী বাহিনীর (বিএসএফ) মেঘালয় রাজ্যের কালাইর চর ক্যাম্প আমাদের না জানিয়ে ৪ সেপ্টেম্বর হঠাৎ করে সীমান্ত হাট বন্ধ করে দেয়। তাৎক্ষণিকভাবে আমরা এ বিষয়ে বিএসএফের সঙ্গে যোগাযোগ করি। তারা নানা অজুহাত দেখিয়ে হাট বসবে না বলে জানায়। হঠাৎ করে গত মঙ্গলবার সন্ধ্যায় হাট বসবে বলে তারা জানায়। বুধবার আবার হাট বসেছে।’হাটের কয়েকজন ব্যবসায়ী জানান, বালিয়ামারী সীমান্তের ওপারে ভারতের রাধাহিল ও গাড়হিলের বাসিন্দাদের মধ্যে এক মাস আগে এক সংঘর্ষের ঘটনায় তিনজন মারা যান। এতে আইনশৃঙ্খলা পরিস্থিতির অবনতি হয়। ভারতের স্টেট ব্যাংক এ পরিস্থিতিতে হাটে তাদের কার্যক্রম বন্ধ করে দেয়। এ কারণে স্থানীয় প্রশাসন নিরাপত্তার অজুহাতে সীমান্ত হাট চালু করার অনুমতি দেয়নি। পরিস্থিতি কিছুটা উন্নতি হওয়ায় এবং বাংলাদেশের অব্যাহত চাপের মুখে গত বুধবার ভারতীয় কর্তৃপক্ষ হাটটি চালুর অনুমতি দেয়।
