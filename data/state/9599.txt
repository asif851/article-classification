
ভারতের রাজ্যসভা ও লোকসভায় স্থল সীমান্ত চুক্তি বিল পাস হওয়ায় সন্তোষ প্রকাশ করেছে মন্ত্রিসভা। এ ছাড়া রেজওয়ানা সিদ্দিক টিউলিপসহ বাংলাদেশি বংশোদ্ভূত তিন নারী ব্রিটিশ পার্লামেন্টের সদস্য নির্বাচন হওয়ায় মন্ত্রিসভা তাঁদের অভিনন্দন জানিয়েছে।
আজ সোমবার মন্ত্রিসভার আনুষ্ঠানিক বৈঠক শুরুর আগে এ দুটি বিষয় নিয়ে বেশির ভাগ মন্ত্রী আলোচনায় অংশ নেন। সীমান্ত চুক্তি বিল পাস হওয়ায় মন্ত্রীদের সন্তোষ প্রকাশের পর প্রধানমন্ত্রী শেখ হাসিনা বলেন, এসব কাজ করার জন্য হয়তো আল্লাহ তাঁকে বাঁচিয়ে রেখেছেন।
মন্ত্রিসভার সদস্যরা অনির্ধারিত আলোচনায় রেজওয়ানা সিদ্দিক, রুশনারা আলী ও রুপা আশা হক ব্রিটিশ পার্লামেন্টের সদস্য নির্বাচিত হওয়ায় তাঁদের অভিনন্দন জানান। টিউলিপের বিজয়ে মন্ত্রীদের অভিনন্দন প্রসঙ্গে প্রধানমন্ত্রী বলেন, ‘এই অভিনন্দন শেখ রেহানার পাওয়া উচিত। কারণ সে মেয়ের জন্য অনেক পরিশ্রম করেছে।’
আজকের বৈঠকে ‘রবীন্দ্র বিশ্ববিদ্যালয়, বাংলাদেশ আইন, ২০১৫’-এর খসড়ার অনুমোদন দিয়েছে মন্ত্রিসভা। প্রধানমন্ত্রী শেখ হাসিনা ৮ মে সিরাজগঞ্জের শাহজাদপুরে দেশের ৩৫তম পাবলিক বিশ্ববিদ্যালয় হিসেবে রবীন্দ্র বিশ্ববিদ্যালয়ের ভিত্তিপ্রস্তর স্থাপন করেন।
আজকের বৈঠক শেষে মন্ত্রিপরিষদ সচিব মোশাররাফ হোসাইন ভূইঞা সাংবাদিকদের জানান, রবীন্দ্রনাথ ঠাকুরের সৃষ্টি ও দর্শন এবং বিশ্ব সংস্কৃতি নিয়ে এই বিশ্ববিদ্যালয় পরিচালিত হবে। তবে এ বিশ্ববিদ্যালয়ে রবীন্দ্রচর্চা ছাড়াও কলা, সংগীত চারুকলা, নাট্যকলা, সামাজিক বিজ্ঞান, কৃষি, বিজ্ঞান, জীববিজ্ঞান, প্রকৌশল ও প্রযুক্তি অনুষদ থাকবে।
জানতে চাইলে শিক্ষামন্ত্রী নুরুল ইসলাম নাহিদ প্রথম আলোকে বলেন, ভেটিংসাপেক্ষে আইনটি চূড়ান্ত করা হয়েছে। এ বিশ্ববিদ্যালয়ের আইনি কাঠামো দেশের অন্যান্য রাষ্ট্রায়ত্ত বিশ্ববিদ্যালয়ের মতোই হবে বলে জানান তিনি।
বিশ্বকবি রবীন্দ্রনাথ ঠাকুরের জন্মের সার্ধশতবার্ষিকী উদ্‌যাপন উপলক্ষে বাংলাদেশ ও ভারতের মধ্যে স্বাক্ষরিত যৌথ ইশতেহারে বাংলাদেশে রবীন্দ্র বিশ্ববিদ্যালয় স্থাপনের কথা বলা হয়। এর ধারাবাহিকতায় গত ৫ ডিসেম্বর শিক্ষা মন্ত্রণালয় রবীন্দ্র বিশ্ববিদ্যালয় প্রতিষ্ঠার সরকারি সিদ্ধান্তের কথা বিশ্ববিদ্যালয় মঞ্জুরি কমিশনকে (ইউজিসি) অবহিত করে। বাংলাদেশ ও ভারত সরকার যৌথভাবে এর অর্থায়ন করবে বলে জানা গেছে।
