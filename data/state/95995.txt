
সুনামগঞ্জে সীমান্তের ওপারে এক বাংলাদেশি নাগরিককে হত্যা করেছে ভারতীয় খাসিয়ারা। গত বৃহস্পতিবার সন্ধ্যায় মো. আবুল হাসেম (৩০) নামের ওই ব্যক্তিকে খাসিয়ারা হত্যা করেছে।
সুনামগঞ্জে বর্ডার গার্ড বাংলাদেশের (বিজিবি) পক্ষ থেকে এক সংবাদ বিজ্ঞপ্তিতে জানানো হয়, আবুল হাসেমের লাশ ভারতের বড়ছড়া থানার পুলিশের কাছে রয়েছে। 
আবুল হাসেমের বাড়ি নেত্রকোনা জেলার মোহনগঞ্জ উপজেলার আজিমপুর গ্রামে। তাঁর পিতার নাম আবদুর রহমান। 
বিজ্ঞপ্তিতে আরও বলা হয়, আবুল হাসেম আট বছর আগে ভারতের বড়ছড়া থানার লংজুড়ি নামক গ্রামে বিয়ে করেন। এর পর থেকে বিভিন্ন সময় তিনি তাহিরপুর উপজেলার বড়ছড়া সীমান্ত দিয়ে গোপনে ভারতে যাতায়াত করতেন। একই ভাবে তিনি ১১ জুন ভারতে যান।
 বিজিবি সূত্র আরও জানায়, খাসিয়ারা তাঁকে হত্যা করে সীমান্তের চার কিলোমিটার ভেতরে ভারতীয় এলাকায় রেখে যায়। পরে ভারতের সীমান্তরক্ষী বাহিনীর (বিএসএফ) সদস্যরা লাশ উদ্ধার করে বড়ছড়া থানার পুলিশের কাছে হস্তান্তর করেন। সুনামগঞ্জে বিজিবি-৮ ব্যাটালিয়নের অধিনায়ক লে. কর্নেল এ কে এম মাকসুদুল হক বলেন, আবুল হাসেমের লাশ আনার জন্য দুই পক্ষের মধ্যে পত্র যোগাযোগ হচ্ছে। শুক্রবারই (গতকাল) লাশ হস্তান্তর হতে পারে।
