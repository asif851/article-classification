
রানা প্লাজায় কর্মরত শ্রমিক ও তাঁদের পরিবারের সদস্যদের ক্ষতিপূরণ দেওয়ার প্রক্রিয়া শুরু করেছে যুক্তরাজ্যের খ্যাতনামা প্রতিষ্ঠান প্রাইমার্ক। আজ যুক্তরাজ্যের দৈনিক ‘গার্ডিয়ান’ এ-সম্পর্কিত একটি প্রতিবেদন প্রকাশ করেছে। পত্রিকাটি বলছে, শ্রমিকদের স্বার্থ রক্ষায় আমদানিকারক প্রতিষ্ঠানগুলোর আরও বেশি দায়িত্ব নেওয়া প্রয়োজন বলে যে স্ল্লোগান উঠেছে, মূলত তার পরিপ্রেক্ষিতেই প্রাইমার্ক এ সিদ্ধান্ত নিল। প্রতিষ্ঠানটি স্বল্প মেয়াদে পুনর্বাসনের জন্য দুর্ঘটনায় ক্ষতিগ্রস্ত শ্রমিকদের পরিবারের সদস্যদের সাড়ে সাত কোটির বেশি টাকা দেবে।প্রাইমার্ক প্রতিশ্রুতি দিয়েছে, আগামী সপ্তাহ থেকে শ্রমিক অথবা তাঁদের স্বজনদের ব্যাংক হিসাবে টাকা পাঠানো শুরু করা হবে। চার হাজার শ্রমিক এই অর্থ-সহায়তা পাবেন। প্রসঙ্গত, ইউরোপের খ্যাতনামা ব্র্যান্ড প্রাইমার্কের সরবরাহকারী প্রতিষ্ঠান সিম্পল অ্যাপ্রোচের অবস্থান ছিল রানা প্লাজার তৃতীয় তলায়।প্রাইমার্কের মালিক অ্যাসোসিয়েটেড ব্রিটিশ ফুড সম্প্রতি জানিয়েছে, বছরের মাঝামাঝি সময়ে তাদের কর-পূর্ব মুনাফার পরিমাণ দাঁড়িয়েছে চার হাজার ৯৩১ কোটি টাকারও বেশি।এ থেকে প্রতিষ্ঠানটি স্বল্প মেয়াদে পুনর্বাসনের জন্য দুর্ঘটনায় ক্ষতিগ্রস্ত পরিবারগুলোকে সাড়ে সাত কোটি টাকার বেশি দেবে। এবি ফুডসের প্রশাসন বিভাগের প্রধান পল লিসটার বলেন, ‘নিশ্চয় তাঁরা খুব কষ্টে আছেন। তাঁদের স্বল্প মেয়াদেও নানা সমস্যা ছিল। আমরা প্রাথমিকভাবে তাঁদের খাবার-দাবার দিয়ে সহযোগিতা করেছিলাম।’
প্রতিষ্ঠানটি স্বল্প মেয়াদে শ্রমিকদের তিন মাসের মজুরি দেবে। দীর্ঘমেয়াদে সহযোগিতার বিষয়টি পরিষ্কার হতে আরও কিছুদিন সময় লাগতে পারে।
রানা প্লাজা ধসের ঘটনা বিশ্বের ইতিহাসে তৈরি পোশাক কারখানায় ঘটে যাওয়া দুর্ঘটনাগুলোর মধ্যে সবচেয়ে ভয়াবহ। এতে মারা গেছেন সহস্রাধিক মানুষ। কয়েক হাজার মানুষের শরীরে আছে ক্ষত, বহু মানুষ বরণ করেছেন পঙ্গুত্ব।
লিস্টার বলেন, ‘আমদানিকারক প্রতিষ্ঠানগুলো জানে না দীর্ঘমেয়াদি সাহায্য আক্রান্তদের কাছে পৌঁছাতে কত দিন লাগতে পারে। আমরা আশা করি অতীতে যতটা ধীরগতিতে এই কাজ সম্পন্ন হয়েছে, এবার আর তেমনটি হবে না। আমরা এ ব্যাপারে সচেষ্ট থাকব।’
