
ঝালকাঠি শহরের ডাক্তারপট্টি এলাকায় আজ সোমবার সন্ধ্যায় বোমা ফাটিয়ে একটি দোকান থেকে স্বর্ণালংকার লুট করেছে ডাকাতেরা। এ ঘটনার পর স্থানীয় লোকজনের সহযোগিতায় এক নারীসহ পাঁচজনকে আটক করেছে পুলিশ।
পুলিশ ও ‘মুসলিম গিনি হাউজ’ নামের দোকানটির মালিক শাহজাহান হাওলাদার বলেন, সোমবার সন্ধ্যা পৌনে সাতটার দিকে এক নারী স্বর্ণালংকার কিনতে ওই দোকানে আসেন। এর কিছুক্ষণ পর হঠাৎ পাঁচ যুবক বোমা ফাটিয়ে দোকানে ঢোকে। এরপর যুবকেরা ধারালো অস্ত্র নিয়ে দোকানের মালিক ও কর্মচারীদের জিম্মি করে একটি ব্যাগের মধ্যে স্বর্ণালংকার ভরে তিনটি মোটরসাইকেলে করে পালিয়ে যায়। খবর পেয়ে পুলিশ ডাকাতদের ধাওয়া করে। ডাকাতেরা গাবখাল সেতু পার হওয়ার সময় স্থানীয় লোকজন এক নারীসহ পাঁচজনকে আটক করে পুলিশের কাছে সোপর্দ করেন। আটক ব্যক্তিদের কাছ থেকে স্বর্ণালংকার ভর্তি একটি ব্যাগ উদ্ধার করা হয়। ডাকাতদের ব্যবহৃত দুটি মোটরসাইকেল আটক করা হয়েছে।
গাবখান সেতু এলাকার মো. সুমন বলেন, ‘মোটরসাইকেলে ডাকাতেরা পালিয়ে যাওয়ার সময় আমরা দুটি মোটরসাইকেলসহ পাঁচজনকে আটক করি।’  মুসলিম গিনি হাউজের মালিক শাহজাহান হাওলাদার বলেন, কী পরিমাণ স্বর্ণালংকার লুট হয়েছে তা বলা যাচ্ছে না। তবে ৮০ থেকে ১০০ ভরি বা তার বেশি হতে পারে।
ঝালকাঠির পুলিশ সুপার জোবায়েদুর রহমান রাত পৌনে নয়টায় প্রথম আলোকে জানান, লুট হওয়া স্বর্ণালংকারসহ পাঁচজনকে আটক করা হয়েছে। স্বর্ণের পরিমাণ এখনো পরিমাপ করা হয়নি। এ ঘটনায় থানায় মামলা প্রক্রিয়াধীন রয়েছে।
