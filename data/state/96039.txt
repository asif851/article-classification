
চাঁদপুর জেলা পরিষদ নির্বাচনে আওয়ামী লীগের যুগ্ম সাধারণ সম্পাদক ও চাঁদপুর-৩ আসনের সাংসদ দীপু মনির বিরুদ্ধে আচরণবিধি লঙ্ঘনের কারণে সতর্ক করে দেওয়া হয়েছে।
চাঁদপুর জেলা আওয়ামী লীগের সাবেক সহসভাপতি ও ‘মোবাইল’ প্রতীকের চেয়ারম্যান প্রার্থী ওচমান গণি পাটোয়ারী ২২ ডিসেম্বর চাঁদপুর জেলা রিটার্নিং কর্মকর্তার কাছে দীপু মনির নামে লিখিত অভিযোগ করেন।
জেলা নির্বাচন কর্মকর্তা মোহাম্মদ আতাউর রহমান বলেন, ওচমান গণি লিখিত অভিযোগ করেছেন। সেখানে বলা হয়, দীপু মনি ঢাকা দক্ষিণ আওয়ামী লীগের সহসভাপতি ও ‘ঘোড়া’ প্রতীকের চেয়ারম্যান প্রার্থী মো. নুরুল আমিন রুহুলের পক্ষ নিয়ে সরাসরি চাঁদপুর সদর ও হাইমচর উপজেলার ইউপি চেয়ারম্যান ও মেম্বারদের প্রভাবিত করছেন, যা আচরণবিধি লঙ্ঘনের আওতায় পড়ে।
জেলা নির্বাচন কর্মকর্তা বলেন, জেলা রিটার্নিং কর্মকর্তা ও জেলা প্রশাসক মো. আবদুস সবুর মন্ডল গত বৃহস্পতিবার দীপু মনিকে মৌখিকভাবে সতর্ক করে দেন।
মো. আবদুস সবুর মন্ডল বলেন, ‘অভিযোগ পেয়ে এ ব্যাপারে আমি মাননীয় সাংসদ দীপু মনিকে মৌখিকভাবে সতর্ক করে দিয়েছি।’ তিনি আরও বলেন, ‘আমি আচরণবিধি লঙ্ঘনের অভিযোগে সাংসদকে জিজ্ঞেস করি। তখন তিনি আমাকে বলেন, “আমি আমার বাসায় এ ধরনের সভায় ছিলাম না। এ ছাড়া নির্বাচন কমিশনারের অনুমতি নিয়ে শুধু হাইমচরে মুক্তিযুদ্ধের বিজয়মেলা উদ্বোধন করতে আসছি। মেলা উদ্বোধন করে চলে যাব। কোথাও আর কোনো সভা করব না।”’
