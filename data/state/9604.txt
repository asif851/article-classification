
পদত্যাগ করার পরেই চট্টগ্রাম সিটি করপোরেশন নির্বাচনে মেয়র পদে প্রার্থী হিসেবে মনোনয়নপত্র ​সংগ্রহ করেছেন মোহাম্মদ মনজুর আলম। আজ শুক্রবার বিকেল চারটার দিকে মনজুর আলম চট্টগ্রাম সিটি করপোরেশনের মেয়র পদ থেকে পদত্যাগ করেন। এরপরে তিনি রিটার্নিং কার্যালয়ে গিয়ে মনোনয়নপত্র নেন।রিটার্নিং কর্মকর্তা আব্দুল বাতেন মনজুর আলমের মনোনয়নপত্র সংগ্রহ করার বিষয়টি নিশ্চিত করেছেন। এর আগে চট্টগ্রাম সিটি করপোরেশন নগর ভবন মিলনায়তনে মনজুর আলম পদত্যাগের ঘোষণা দেন। পদত্যাগের পর তিনি প্যানেল মেয়র (১) মোহাম্মদ হোসেনের কাছে দায়িত্ব হস্তান্তর করেন। মোহাম্মদ হোসেন ভারপ্রাপ্ত মেয়র হিসেবে দায়িত্বপালন করবেন। এ সময় প্রধান নির্বাহী কর্মকর্তা কাজী শফিউল আলম, সচিব রশিদ আহম্মেদ, কাউন্সিলর নিয়াজ মোহাম্মদ খান, রেখা আলম চৌধুরী প্রমুখ উপস্থিত ছিলেন।বিএনপি নেতা মনজুর আলম বলেন, চট্টগ্রাম নগরের জন্য তিনি সাধ্যমতো কাজ করেছেন। গত ৫৭ মাসে ৯০০ কোটি টাকার কাজ করেছেন। এর আগে ২০ বছরে চট্টগ্রাম নগরে ১৫০০ কোটি টাকার কাজ হয়েছে।চট্টগ্রাম সিটি করপোরেশন নির্বাচনে মেয়র পদে মোহাম্মদ মনজুর আলমকে আনুষ্ঠানিক সমর্থন দিয়েছে চট্টগ্রাম বিএনপি। তাঁর পক্ষে দলের নেতা-কর্মীদের কাজ করারও নির্দেশ দেওয়া হয়েছে। গতকাল বৃহস্পতিবার বিকেলে চট্টগ্রাম মহানগর, উত্তর ও দক্ষিণের নেতাদের বৈঠক শেষে এ ঘোষণা দেওয়া হয়। 
গত বুধবার সন্ধ্যায় ‘চট্টগ্রাম উন্নয়ন আন্দোলন’ সংবাদ সম্মেলন করে মেয়র প্রার্থী হিসেবে মনজুর আলমের নাম ঘোষণা করে। তবে ওই অনুষ্ঠানে চট্টগ্রাম বিএনপির শীর্ষ কোনো নেতা উপস্থিত ছিলেন না। আরও জানতে পড়ুন:মনজুরকে সমর্থন দিল চট্টগ্রাম বিএনপি
 

