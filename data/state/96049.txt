
পল্লবী থানার পুলিশের হেফাজতে মোহাম্মদ জনি হত্যা মামলায় ৪ ফেব্রুয়ারি অভিযোগ গঠনের ব্যাপারে শুনানির দিন ধার্য করেছেন আদালত। গতকাল বৃহস্পতিবার এ মামলায় অভিযোগ গঠন বিষয়ে শুনানির দিন ধার্য ছিল।মামলায় কারাগারে আটক আসামি পুলিশের সোর্স সুমনকে হাজির ও তাঁকে গ্রেপ্তার দেখানোর আবেদন করেন আইনজীবী এমদাদুল হক। আদালত তা মঞ্জুর করে ৪ ফেব্রুয়ারি শুনানির দিন ধার্য করেন। ঢাকার মহানগর দায়রা জজ কামরুল ইসলাম মোল্লা এ আদেশ দেন। এর আগে এ মামলায় কারাগারে আটক পল্লবী থানার সাবেক উপপরিদর্শক (এসআই) জাহিদসহ অন্য আসামিদের আদালতে হাজির করা হয়।২০১৪ সালের ৮ ফেব্রুয়ারি সন্ধ্যায় সেকশন-১১, ব্লক-বি ইরানি ক্যাম্পের বাসিন্দা মো. সাদেকের ছেলে মো. বিল্লালের গায়েহলুদের অনুষ্ঠান ছিল। বিল্লাল ও জনি বন্ধু হওয়ায় জনির পরিবারের সবাইকে আমন্ত্রণ জানানো হয়। ওই অনুষ্ঠানে পুলিশের সোর্স সুমন মদ্যপান করে মঞ্চে উঠে মেয়েদের উত্ত্যক্ত করতে শুরু করেন। এতে জনি মঞ্চ থেকে সুমনকে নামিয়ে দেন। এ নিয়ে বাগ্বিতণ্ডার সৃষ্টি হয়। আসামি সুমন পল্লবী থানার এসআই জাহিদুর রহমানসহ অন্য আসামিদের নিয়ে অনুষ্ঠানস্থলে বিভিন্ন জিনিসপত্র ভাঙচুর করেন। এরপর জনি ও তাঁর ভাইকে হাতকড়া পরিয়ে নির্যাতন করেন। নির্যাতনের একপর্যায়ে জনির অবস্থা খারাপ হলে তাঁকে ঢাকা মেডিকেলে ভর্তি করা হয়। সেখানে চিকিৎসক তাঁকে মৃত ঘোষণা করেন।এ ঘটনায় তখন মামলা হয়। মামলাটির বিচার বিভাগীয় তদন্ত শেষে এসআই জাহিদসহ পাঁচজনের বিরুদ্ধে তদন্ত প্রতিবেদন দাখিল করা হয়।
