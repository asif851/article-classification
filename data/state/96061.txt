
হাকালুকি হাওরে গত তিন বছরের তুলনায় এবার পাখির সংখ্যা বেড়েছে। হাওরের ৪০টি বিলে দুই দিনের জলচর পাখিশুমারি শেষে গত শনিবার রাতে জরিপের কাজে জড়িত কর্মকর্তারা এ তথ্য দিয়েছেন।জানা গেছে, বাংলাদেশ বার্ড ক্লাব ও আন্তর্জাতিক বেসরকারি সংস্থা ইউএসএআইডির জলবায়ু-সহিষ্ণু প্রতিবেশ ও জীবিকায়ন (ক্রেল) প্রকল্প এ শুমারি চালায়। বার্ড ক্লাব সূত্রে জানা গেছে, হাকালুকি হাওর মৌলভীবাজারের কুলাউড়া, জুড়ী ও বড়লেখা এবং সিলেটের ফেঞ্চুগঞ্জ ও গোলাপগঞ্জ উপজেলার বিভিন্ন এলাকাজুড়ে বিস্তৃত। বার্ড ক্লাবের ১২ সদস্যের দুটি দল গত শুক্র ও শনিবার হাওরের ৪০টি বিলে পাখিশুমারি চালায়। শুমারিতে এসব বিলে ৫০ প্রজাতির ৫৮ হাজার ২৮৯টি পাখি দেখা গেছে। এর মধ্যে চারটি বেয়ারের ভুঁতিহাঁস দেখা গেছে। এ ছাড়া ৩৭ হাজার ৩৪৮টি বিভিন্ন প্রজাতির হাঁস ও ১ হাজার ৪৭৩টি সৈকত পাখি দেখা যায়। গত বছর শুমারিকালে হাওরে ৫৬ প্রজাতির ৩৪ হাজার ২৬৪টি, ২০১৫ সালে ৫৬ প্রজাতির ২১ হাজার ৬৩১টি ও ৬০ প্রজাতির ২৩ হাজার ৪২টি জলচর পাখি দেখা গিয়েছিল।বার্ড ক্লাবের সভাপতি ইনাম আল হক বলেন, বেয়ারের ভুঁতিহাঁস বিশ্বে মহাবিপন্ন। দেশের অন্য কোথাও এ পাখির দেখা মেলেনি। হাকালুকিতে এই প্রজাতির মাত্র চারটি পাখির দেখা পাওয়া গেছে। পাখি বেড়ে যাওয়ার কারণ সম্পর্কে তিনি বলেন, এবার হাওরের বিভিন্ন বিলে পানি দেখা গেছে। এ কারণে পাখি বেড়েছে। অন্যান্য বছর পানি কম থাকায় সহজেই শিকারিরা পাখি ধরে নিয়ে গেছে।
