
আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেছেন, নির্বাচন কমিশন গঠনের জন্য গঠিত সার্চ বা অনুসন্ধান কমিটির সবাই যোগ্য। এ জন্য বিএনপিকে তাদের ওপর আস্থা রাখার আহ্বান জানিয়েছে তিনি বলেছেন, বিএনপি সার্চ কমিটি নয়, নির্বাচন কমিশন গঠনপ্রক্রিয়াকে বিতর্কিত করার জন্য বিভ্রান্তিমূলক কথা বলছে।আজ শুক্রবার ঢাকা ডেন্টাল কলেজ ক্যাম্পাসে ঢাকা মহানগর উত্তর শ্রমিক লীগ আয়োজিত সংবর্ধনা অনুষ্ঠানে হানিফ এসব কথা বলেন। আওয়ামী লীগের শ্রম ও জনশক্তিবিষয়ক সম্পাদক হাবিবুর রহমান সিরাজকে এ সংবর্ধনা দেওয়া হয়।মাহবুব উল আলম হানিফ বিএনপির উদ্দেশে বলেন, দেশের জনগণের প্রতি তাদের কোনো আস্থা নেই। জনগণের ক্ষমতায় তারা বিশ্বাসী নয়। কারণ, নির্বাচনে তারা জনগণের ভোটে পরাজিত হবে। তাই তারা ষড়যন্ত্র করছে। বিএনপি যদি ষড়যন্ত্রের পথ না ছাড়ে, তাহলে আগামী নির্বাচনে ব্যালটের মাধ্যমে জবাব দেবে।
হানিফ বলেন, ‘সার্চ কমিটি গঠনের পর বিএনপি থেকে হতাশ ও ক্ষুব্ধ প্রতিক্রিয়া প্রকাশ করা হয়েছে। আমরা জানতে চেয়েছিলাম, কেন আপনারা হতাশ হয়েছেন? বললেন, এটা আওয়ামী লীগের পছন্দের কমিটি। আমরা তাদের বলছি, সার্চ কমিটি নিয়ে আমরা কোনো নাম দিইনি। রাষ্ট্রপতি সার্চ কমিটি গঠন করেছেন, এখানে পছন্দ-অপছন্দের কী আছে? সার্চ কমিটির দায়িত্ব হচ্ছে নির্বাচন কমিশনের জন্য কয়েকটি নামের তালিকা করে রাষ্ট্রপতির কাছে সুপারিশ করা। রাষ্ট্রপতি তার মধ্য থেকে নির্বাচন কমিশন গঠন করবেন।’ ঢাকা মহানগর উত্তর জাতীয় শ্রমিক লীগের সভাপতি দেলোয়ার হোসেন চৌধুরীর সভাপতিত্বে সভায় আরও বক্তব্য দেন আওয়ামী লীগের সাংগঠনিক সম্পাদক আহমদ হোসেন, জাতীয় শ্রমিক লীগের সাধারণ সম্পাদক সিরাজুল ইসলাম, স্বেচ্ছাসেবক লীগের যুগ্ম সাধারণ সম্পাদক গাজী মেজবাউল হোসেন প্রমুখ।
