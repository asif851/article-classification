
‘সংলাপ’ নিয়ে আওয়ামী লীগের তিন নেতা তিন রকম মত দিয়েছেন৷ দলের উপদেষ্টা পরিষদের সদস্য সুরঞ্জিত সেনগুপ্ত মনে করেন, সংবিধান মেনে আলোচনা হতে পরে। যুগ্ম সাধারণ সম্পাদক মাহবুব উল আলম হানিফের দাবি, বর্তমানে দেশে আলোচনা করার মতো সংকট তৈরি হয়নি। আর প্রচার ও প্রকাশনা সম্পাদক হাছান মাহমুদ মনে করেন, আগাম নির্বাচন নিয়ে সংলাপের কোনো সুযোগ নেই৷ গতকাল সোমবার রাজধানীতে পৃথক তিনটি আলোচনা সভায় ক্ষমতাসীন দলের এই তিন নেতা এসব কথা বলেন৷ এর আগে গত রোববার ইউরোপীয় ইউনিয়নের একটি প্রতিনিধিদলের সঙ্গে বৈঠকে বিএনপির চেয়ারপারসন খালেদা জিয়া বলেছেন, সবার অংশগ্রহণে নির্বাচন ও রাজনৈতিক সংকট সমাধানে তাঁর দল সরকারের সঙ্গে যেকোনো সময় যেকোনো স্থানে সংলাপে বসতে আগ্রহী৷এ প্রসঙ্গে গতকাল ডিপ্লোমা ইঞ্জিনিয়ার্স ইনস্টিটিউশন মিলনায়তনে এক আলোচনা সভায় সুরঞ্জিত সেনগুপ্ত বলেন, আওয়ামী লীগ সব সময় আলোচনায় বিশ্বাসী। তবে কখন, কোথায়, কোন বিষয় নিয়ে আলোচনা হবে, তা আগে নির্ধারণ করা দরকার। তিনি খালেদা জিয়ার সংলাপের আগ্রহকে স্বাগত জানান৷আওয়ামী লীগের ধানমন্ডি কার্যালয়ে একটি অনুষ্ঠানে মাহবুব উল আলম হানিফ বলেন, ‘বাংলাদেশে আলোচনা করার মতো কোনো সংকট তৈরি হয়নি। বিদেশি বন্ধুদের বলব, আমাদের দেশের রাজনৈতিক বিষয় নিয়ে ঘাঁটাঘাঁটি না করলে দেশের মানুষ শান্তি পাবে।’ তিনি খালেদা জিয়াকে উদ্দেশ করে বলেন, জনগণ এখন মধ্যবর্তী নির্বাচন নিয়ে ভাবছে না। আগামী নির্বাচন নিয়ে আলোচনার সময় এখনো হয়নি। জাতীয় প্রেসক্লাবে অপর এক আলোচনা সভায় আওয়ামী লীগের প্রচার ও প্রকাশনা সম্পাদক হাছান মাহমুদ বলেন, ২০১৯ সালের আগে জাতীয় সংসদ নির্বাচনের কোনো সম্ভাবনা নেই৷ আগাম নির্বাচন নিয়ে আলোচনার কোনো প্রশ্ন বা সুযোগ নেই।
