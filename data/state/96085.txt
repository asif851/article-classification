
মুক্তিযুদ্ধকালে মানবতাবিরোধী অপরাধের মামলায় জামায়াতের নায়েবে আমির দেলাওয়ার হোসাইন সাঈদীর দণ্ডাদেশের বিরুদ্ধে আপিলের ওপর শুনানি হবে ১৭ সেপ্টেম্বর।আজ মঙ্গলবার প্রধান বিচারপতি মো. মোজাম্মেল হোসেনের নেতৃত্বাধীন পাঁচ বিচারপতির বেঞ্চ শুনানির এ তারিখ ধার্য করেন। বেঞ্চের অন্য চার বিচারক হলেন বিচারপতি সুরেন্দ্র কুমার সিনহা, বিচারপতি মো. আবদুল ওয়াহহাব মিঞা, বিচারপতি সৈয়দ মাহমুদ হোসেন ও বিচারপতি এ এইচ এম শামসুদ্দিন চৌধুরী।সাঈদীর দণ্ডাদেশের বিরুদ্ধে আসামি ও রাষ্ট্রপক্ষ আপিল করেছিল। এই আপিলের ওপর শুনানির তারিখ ধার্যের জন্য আজ আপিল বিভাগের কার্যতালিকায় বিষয়টি ১ নম্বর ক্রমিকে ছিল। পরে আদালত এই তারিখ ধার্য করেন।রাষ্ট্রপক্ষে অতিরিক্ত অ্যাটর্নি জেনারেল এম কে রহমান ও সাঈদীর পক্ষে আবদুর রাজ্জাক শুনানিতে অংশ নেন। এ সময় অ্যাটর্নি জেনারেল মাহবুবে আলম উপস্থিত ছিলন।মানবতাবিরোধী অপরাধের মামলায় এ পর্যন্ত তিনজনের দণ্ডাদেশের বিরুদ্ধে আপিল হয়েছে। ইতিমধ্যে কাদের মোল্লার আপিলের ওপর শুনানি শেষে তা রায়ের জন্য অপেক্ষমাণ রয়েছে। সাঈদীর আপিলের ওপর শুনানি শুরু হতে যাচ্ছে।
মুক্তিযুদ্ধকালে মানবতাবিরোধী অপরাধের দায়ে মৃত্যুদণ্ডের রায়ের বিরুদ্ধে জামায়াতে ইসলামীর সহকারী সেক্রেটারি জেনারেল মুহাম্মদ কামারুজ্জামানের করা আপিলের সারসংক্ষেপ ১৭ সেপ্টেম্বরের মধ্যে দাখিল করার নির্দেশ দিয়েছেন সুপ্রিম কোর্টের আপিল বিভাগ। গতকাল সোমবার প্রধান বিচারপতি মো. মোজাম্মেল হোসেনের নেতৃত্বাধীন পাঁচ বিচারপতির বেঞ্চ এ আদেশ দেন।
মানবতাবিরোধী অপরাধের দায়ে গত ২৮ ফেব্রুয়ারি দেলাওয়ার হোসাইন সাঈদীর মৃত্যুদণ্ডের আদেশ দিয়েছিলেন আন্তর্জাতিক অপরাধ ট্রাইব্যুনাল-১। 
রায় ঘোষণার ২৯ দিনের মাথায় ২৮ মার্চ রাষ্ট্রপক্ষ ও আসামিপক্ষ আপিল করে। আসামিপক্ষ সাঈদীর মৃত্যুদণ্ডাদেশ বাতিল করে তাঁকে খালাসের আরজি জানিয়ে আপিল করেছে। আর ছয়টি অভিযোগ প্রমাণিত হওয়ার পরও দণ্ড ঘোষণা না হওয়ায় এ ক্ষেত্রেও সর্বোচ্চ সাজা চেয়ে আপিল করে রাষ্ট্রপক্ষ।

