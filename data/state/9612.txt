
ময়মনসিংহ শহরের আকুয়া উত্তরপাড়া (মিলনবাগ) এলাকার একটি বাড়িতে অভিযান চালিয়ে বিপুল পরিমাণ অস্ত্রসহ এক ব্যক্তিকে আটক করেছে র‌্যাপিড অ্যাকশন ব্যাটালিয়ন (র‌্যাব-১৪)। আজ বুধবার দুপুরে ময়মনসিংহে র‌্যাব-১৪-এর কার্যালয়ে সংবাদ সম্মেলনে এ তথ্য জানায় র‌্যাব।
আটক করা ব্যক্তির নাম মো. সোহেল (২২)। তাঁর বাড়ি ময়মনসিংহের ফুলবাড়িয়া উপজেলায়। তিনি ময়মনসিংহ শহরের সানকিপাড়া শেষ মোড় এলাকায় থাকতেন।
সংবাদ সম্মেলনে বলা হয়, ওই বাড়িতে আকুয়া এলাকার শীর্ষ সন্ত্রাসী নূর উদ্দিন তাঁর সহযোগীদের নিয়ে অস্ত্র তৈরি করেন—এমন সংবাদের ভিত্তিতে গতকাল মঙ্গলবার দিবাগত রাত দেড়টার দিকে অভিযান চালায় র‌্যাব-১৪। টের পেয়ে নূর উদ্দিন ও তাঁর সহযোগী আকাশ পালিয়ে গেলেও অপর সহযোগী মো. সোহেলকে আটক করে র‌্যাব। এ সময় ওই বাড়ি থেকে ৪টি পিস্তল, ৭টি গুলি, ৪টি ম্যাগাজিন, দুটি চাপাতি, একটি চায়নিজ কুড়াল, দুটি তলোয়ার, পাঁচটি চাকু, দুটি লম্বা ছুরিসহ অস্ত্র তৈরির বিপুল পরিমাণ সরঞ্জাম উদ্ধার করা হয়।
র‌্যাবের তথ্যমতে, জিজ্ঞাসাবাদে সোহেল স্বীকার করেন, তিনি নূর উদ্দিনের সহযোগী ছিলেন। কয়েক বছর ধরে পিস্তলসহ বিভিন্ন ধরনের আগ্নেয়াস্ত্র তৈরির প্রধান কারিগর হিসেবে কাজ করে আসছিলেন তিনি।
র‌্যাব জানায়, নূর উদ্দিনের নামে মাদক ও হত্যার অভিযোগে ময়মনসিংহ কোতোয়ালি থানায় কমপক্ষে সাতটি মামলা রয়েছে। সোহেল জানিয়েছেন, ওই বাড়িতে অস্ত্র তৈরি করে ময়মনসিংহসহ দেশের বিভিন্ন জেলায় বিক্রি করা হতো। বাড়িটি অস্ত্র তৈরির ছোটখাটো কারখানা হিসেবে ব্যবহার করা হতো বলে দাবি করে র‌্যাব।
সংবাদ সম্মেলনে র‌্যাব-১৪-এর অধিনায়ক শরীফুল ইসলাম ভূঁইয়াসহ ঊর্ধ্বতন কর্মকর্তারা উপস্থিত ছিলেন।
