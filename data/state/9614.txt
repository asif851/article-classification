
সাইবার হামলা ও এর সম্ভাব্য আক্রমণ ঠেকাতে বাংলাদেশ সরকারকে সহযোগিতা করবে মার্কিন বহুজাতিক সফটওয়্যার নির্মাতা প্রতিষ্ঠান মাইক্রোসফট। আগামীকাল বৃহস্পতিবার সচিবালয়ে সরকারের পক্ষে বাংলাদেশ টেলিযোগাযোগ নিয়ন্ত্রণ কমিশন (বিটিআরসি) ও মাইক্রোসফটের মধ্যে এ চুক্তি হবে।
চুক্তির বিষয়টি নিশ্চিত করে ডাক ও টেলিযোগাযোগ প্রতিমন্ত্রী তারানা হালিম আজ বুধবার প্রথম আলোকে বলেন, ‘চুক্তি অনুযায়ী মাইক্রোসফট সম্ভাব্য সাইবার হামলার বিষয়ে বিভিন্ন তথ্য-উপাত্ত দিয়ে আমাদের সাহায্য করবে। সেসব তথ্যের ভিত্তিতে সাইবার হামলা মোকাবিলায় আমরা একসঙ্গে কাজ করব।’
তারানা হালিম বলেন, সম্প্রতি সিঙ্গাপুরে মাইক্রোসফটের আঞ্চলিক কার্যালয় পরিদর্শনের সময় সাইবার নিরাপত্তা বিষয়ে তাঁর আলোচনা হয়। এরই ধারাবাহিকতায় আগামীকাল এই চুক্তি হতে যাচ্ছে।
সাইবার নিরাপত্তায় দেশে দক্ষ জনবল তৈরিতে ভবিষ্যতে মাইক্রোসফটের সঙ্গে আরও একটি চুক্তি করার কথা জানান তারানা হালিম। দেশের ব্যাংকিং খাতসহ অন্য খাতের সাইবার নিরাপত্তা নিশ্চিত করতে এই চুক্তি সহায়ক ভূমিকা রাখবে বলে মনে করেন তিনি।
