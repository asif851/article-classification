
রাজনীতিতে খালেদা জিয়ার দিন শেষ বলে মন্তব্য করেছেন তথ্যমন্ত্রী হাসানুল হক ইনু। আজ বৃহস্পতিবার ঝিনাইদহ জেলা জাসদের সম্মেলনে প্রধান অতিথির বক্তব্যে তথ্যমন্ত্রী ও জাসদের সভাপতি হাসানুল হক ইনু এ মন্তব্য করেন। তিনি আরও বলেন, খালেদা জিয়া উসকানি বন্ধ করলে জনসভা করতে পারবেন।বেলা ১১টায় শহরের পায়রা চত্বরে এ সম্মেলন অনুষ্ঠিত হয়। এতে সভাপতিত্ব করেন জাসদের স্থানীয় নেতা জাহিদুল ইসলাম।তথ্যমন্ত্রী বলেন, ‘রাজনীতিতে খালেদা জিয়ার দিন শেষ, এবার জাসদ গড়বে বাংলাদেশ। রাজনীতিতে এখন আর মাঝামাঝি বলে কিছু নেই। আপনাকে সিদ্ধান্ত নিতে হবে, মুক্তিযুদ্ধের পক্ষে, না জঙ্গিবাদের পক্ষে থাকবেন।’ তিনি বলেন, ৭১ সালে যাঁরা মাঝামাঝি ছিলেন, তাঁরা পরবর্তীতে পাকিস্তানের দালাল হিসেবে চিহ্নিত হয়েছেন। আর ’৯০-এর আন্দোলনে ওই মাঝামাঝি পথ দিয়ে যাঁরা হেঁটেছেন, তাঁরাও পরে স্বৈরাচারের সমর্থক হিসেবে আখ্যায়িত হয়েছেন।ইনু বলেন, ‘আপনারা অনেকে সমঝোতার পথ দেখাচ্ছেন। আলোচনার কথা বলছেন। পত্রিকায় আলোচনার কথা লেখা হচ্ছে। তিনি প্রশ্ন করেন, কাদের সঙ্গে এই আলোচনা? যারা জঙ্গি, যারা রাজাকার, তাদের সঙ্গে। এদের সঙ্গে কোনো আলোচনা হতে পারে না। তিনি দাবি করেন, খালেদা জিয়াকে অবরোধ করে রাখা হয়নি। তাঁকে উসকানি দেওয়া থেকে নিবৃত্ত করা হয়েছে। তিনি উসকানি বন্ধ করলে জনসভা করতে পারবেন।’সম্মেলনে আরও উপস্থিত ছিলেন জাসদের কেন্দ্রীয় সাধারণ সম্পাদক শরীফ নূরুল আম্বিয়া, সাংসদ শিরিন ইসলাম, জেলা আওয়ামী লীগের নেতা ও ঝিনাইদহ জেলা পরিষদ প্রশাসক আবদুল ওয়াহেদ জোয়ার্দ্দার, ঝিনাইদহ পৌরসভার মেয়র ও স্বেচ্ছাসেবক লীগের কেন্দ্রীয় যুগ্ম সম্পাদক সাইদুল করিম প্রমুখ।
পরে তথ্যমন্ত্রী ঝিনাইদহ প্রেসক্লাবে সাংবাদিকদের সঙ্গে মতবিনিময় করেন।
