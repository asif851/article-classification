
কুষ্টিয়ার খোকসায় থানা কোয়ার্টারের ভেতরে এক বাসায় অসামাজিক কর্মকাণ্ডের অভিযোগে এক উপপরিদর্শক ও এক নারী পুলিশ সদস্যকে গতকাল বৃহস্পতিবার সকালে জেলা পুলিশ লাইনে প্রত্যাহার করা হয়েছে।
পুলিশ ও কোয়ার্টারের বাসিন্দা সূত্রে জানা গেছে, বুধবার রাতে খোকসা থানার একজন উপপরিদর্শক (এসআই) ও একজন নারী পুলিশ সদস্যকে থানার ভেতরে কোয়ার্টারের এক বাসায় আপত্তিকর অবস্থায় পাওয়া যায়। এ সময় থানার এক কর্মকর্তা ওই কোয়ার্টারের দরজায় তালা লাগিয়ে দেন। একপর্যায়ে রাত সাড়ে ১১ টার দিকে দরজার তালা খুলে তাঁদের থানায় আনা হয়। অনৈতিক সম্পর্কের অভিযোগে গভীর রাতে তাঁদের কুষ্টিয়া পুলিশ লাইনে প্রত্যাহারের নির্দেশ দেওয়া হয়। বৃহস্পতিবার সকাল দশটায় ওই দুজন খোকসা থানা ছেড়ে পুলিশ লাইনে চলে যান।এ ব্যাপারে জানতে চাইলে প্রত্যাহার হওয়া এসআই সাংবাদিকদের জানান, তাঁর বিরুদ্ধে পুলিশের ভেতর থেকে ষড়যন্ত্র হয়েছে। ঘটনার রাতে তিনি ওই নারী পুলিশ সদস্যের বাসায় দাওয়াত খেতে গিয়েছিলেন বলে দাবি করেন।খোকসা থানার ভারপ্রাপ্ত কর্মকর্তা (ওসি) কাজী দাউদ হোসেন বলেন, ‘বিষয়টি তদন্ত করে বিভাগীয় ব্যবস্থা নেওয়া হবে। সকালেই ওই দুজনকে জেলা পুলিশ লাইনে প্রত্যাহার করা হয়েছে।’
