
২৬ মার্চ মহান স্বাধীনতা ও জাতীয় দিবস উপলক্ষে দুই দিনের কর্মসূচি ঘোষণা করেছে বিএনপি। গতকাল সোমবার দুপুরে দলের অঙ্গ ও সহযোগী সংগঠনের নেতাদের সঙ্গে বৈঠকের পর বিএনপির ভারপ্রাপ্ত মহাসচিব মির্জা ফখরুল ইসলাম আলমগীর এ কর্মসূচির ঘোষণা দেন।কর্মসূচির মধ্যে রয়েছে ২৫ মার্চ বিএনপির উদ্যোগে আলোচনা সভা। দলের চেয়ারপারসন খালেদা জিয়া এতে প্রধান অতিথি হিসেবে উপস্থিত থাকবেন।এ ছাড়া ২৬ মার্চ শনিবার ভোর ছয়টায় বিএনপির কেন্দ্রীয় কার্যালয়ে জাতীয় ও দলীয় পতাকা উত্তোলন। ওই দিন একই সময়ে সাভারের জাতীয় স্মৃতিসৌধের উদ্দেশে রওনা ও সকাল সাতটায় স্মৃতিসৌধে পুষ্পস্তবক অর্পণ। সকাল সাড়ে আটটায় বিএনপির প্রতিষ্ঠাতা জিয়াউর রহমানের কবরে পুষ্পস্তবক অর্পণ ও ফাতেহা পাঠ। সেখানে ওলামা দলের উদ্যোগে দোয়া ও মিলাদ মাহফিল। ২৬ মার্চ বেলা তিনটায় নয়াপল্টন থেকে স্বাধীনতা শোভাযাত্রা অনুষ্ঠান।গতকাল দলের এক বিজ্ঞপ্তিতে জানানো হয়, বিএনপি এবং এর অঙ্গ ও সহযোগী সংগঠনগুলো স্বাধীনতা দিবস উপলক্ষে জেলা, মহানগর ও উপজেলায় আলোচনা সভা এবং শোভাযাত্রার আয়োজন করবে।
