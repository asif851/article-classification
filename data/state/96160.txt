
বাংলাদেশ সম্মিলিত পেশাজীবী পরিষদের একাংশের আয়োজিত সমাবেশে অংশ নিয়ে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বের হওয়ার পথে তাঁর সামনেই দুই পক্ষের মধ্যে হাতাহাতির ঘটনা ঘটে। আজ সোমবার বিকেলে এ ঘটনা ঘটে।
৫ জানুয়ারিকে ‘গণতন্ত্রের কালো দিবস’ হিসেবে পালন করতে জাতীয় প্রেসক্লাব মিলনায়তনে পেশাজীবী পরিষদের (একাংশ) সমাবেশে বিকেলে যোগ দেন মির্জা ফখরুল। এ সময় প্রেসক্লাবের অপর পাশে বাংলাদেশ ফেডারেল সাংবাদিক ইউনিয়ন (বিএফইউজে) ও ঢাকা সাংবাদিক ইউনিয়নের সরকার সমর্থক অংশের সমাবেশ চরছিল। মির্জা ফখরুলের বক্তব্যের পর পেশাজীবী পরিষদের নেতা-কর্মীরা স্লোগান দেন। তখন সরকার সমর্থক হিসেবে পরিচিত ওই দুই সংগঠনের সাংবাদিকেরা পাল্টা স্লোগান দেন। তখন দুই পক্ষের মধ্যে উত্তেজনা ছড়িয়ে পড়ে। সরকার সমর্থক সাংবাদিকেরা প্রেসক্লাবের মূল ফটকের সামনে অবস্থান নেন। তখন প্রেসক্লাবের সামনের রাস্তায় মু​িক্তযুদ্ধ প্রজন্ম লীগ ও যুবলীগের নেতা-কর্মীরাও অবস্থান করছিলেন। এক পর্যায়ে সরকার সমর্থক সব কয়টি পক্ষ লাঠিসোঁটা নিয়ে প্রেসক্লাবের ফটকের মধ্যে ঢুকে পড়ে। তখন এঁদের সঙ্গে পেশাজীবী পক্ষের হাতাহাতির ঘটনা ঘটে। এতে পেশাজীবী পরিষদের অন্তত পাঁচজন আহত হন। পরে ঊর্ধ্বতন সাংবাদিক নেতাদের হস্তক্ষেপে পরিস্থিতি নিয়ন্ত্রণে আসে।
বিকেল সাড়ে চারটায় শেষ খবর পাওয়া পর্যন্ত ওই এলাকায় উত্তেজনা বিরাজ করছে।
