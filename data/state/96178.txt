
২১ আগস্ট গ্রেনেড হামলার ঘটনায় করা মামলার বিচার দ্রুত নিষ্পত্তি করতে বলেছে আইন মন্ত্রণালয়সম্পর্কিত সংসদীয় কমিটি। এ জন্য সপ্তাহে পাঁচ দিন এ মামলার বিচারকাজ চালানোর সুপারিশ করেছে কমিটি।জাতীয় সংসদ ভবনে গতকাল রোববার সংসদীয় কমিটির বৈঠক শেষে এসব কথা জানান কমিটির সভাপতি সুরঞ্জিত সেনগুপ্ত। বৈঠকে এ মামলার অগ্রগতি প্রতিবেদন উপস্থাপন করে আইন মন্ত্রণালয়। এই প্রতিবেদনে বলা হয়েছে, তিন কারণে এই মামলার বিচারকাজে বিলম্ব হচ্ছে।প্রতিবেদনে বলা হয়েছে, এ মামলায় সাক্ষীদের সংখ্যা বেশি হওয়ায় এবং আসামিদের অনেকে ১০ ট্রাক অস্ত্র মামলাসহ অন্যান্য মামলার আসামি হওয়ায় তাঁদের এক জায়গা থেকে অন্য জায়গায় আনা-নেওয়া করতে হচ্ছে। এ ছাড়া আসামিদের অনেকে উচ্চ আদালতের শরণাপন্ন হচ্ছেন। এসব কারণে বিচারকাজে বিলম্ব হচ্ছে।প্রতিবেদনে আরও বলা হয়েছে, ২১ আগস্টের গ্রেনেড হামলার দুটি মামলায় আসামির সংখ্যা ৫২ জন। এঁদের মধ্যে ১৯ জন পলাতক রয়েছেন। মামলায় সাক্ষীর সংখ্যা মোট ৪৯১ জন। ইতিমধ্যে ২০৮ জনের সাক্ষ্য গ্রহণ করা হয়েছে। শুরুর দিকে সপ্তাহে এক দিন করে এবং বর্তমানে তিন দিন করে বিচারকাজ চালানো হচ্ছে।২০০৪ সালের ২১ আগস্ট রাজধানীর বঙ্গবন্ধু অ্যাভিনিউয়ে আওয়ামী লীগের সমাবেশে গ্রেনেড হামলা হয়। এতে আওয়ামী লীগের নেত্রী আইভী রহমানসহ ২২ জন নিহত এবং দলের সভানেত্রী ও বর্তমান প্রধানমন্ত্রী শেখ হাসিনাসহ কয়েক শ নেতা-কর্মী আহত হন।এ মামলার আসামিদের মধ্যে রয়েছেন বিএনপির সিনিয়র ভাইস চেয়ারম্যান তারেক রহমান, সাবেক স্বরাষ্ট্র প্রতিমন্ত্রী লুৎফুজ্জামান বাবর, জামায়াতে ইসলামীর সেক্রেটারি জেনারেল ও সাবেক সমাজকল্যাণমন্ত্রী আলী আহসান মুহাম্মাদ মুজাহিদ, চারদলীয় জোট সরকারের উপমন্ত্রী আবদুস সালাম পিন্টু, জঙ্গি সংগঠন হরকাতুল জিহাদের নেতা মুফতি আবদুল হান্নান প্রমুখ।বৈঠক শেষে কমিটির সভাপতি সুরঞ্জিত সেনগুপ্ত সংসদের মিডিয়া সেন্টারে সাংবাদিকদের বলেন, আগে জায়গার অভাবে সপ্তাহে মাত্র এক দিন ২১আগস্ট মামলার বিচারকাজ চালানো হয়েছিল। এখন তিন দিন করে চলছে। কমিটি সপ্তাহে পাঁচ দিন বিচারকাজ চালিয়ে মামলাটি দ্রুত নিষ্পত্তি করতে বলেছে এবং কমিটির প্রতিটি বৈঠকে বিচারের অগ্রগতি প্রতিবেদন দিতে বলা হয়েছে। আশা করা যায়, কমিটির সুপারিশ বাস্তবায়ন হলে ২০১৫ সালের মধ্যে মামলাটির নিষ্পত্তি হবে।সুরঞ্জিত বলেন, কমিটি জামায়াত নেতা মোহাম্মদ কামারুজ্জামানের বিরুদ্ধে মানবতাবিরোধী অপরাধের মামলার রায় দ্রুত প্রকাশ করার সুপারিশ করেছে।সুরঞ্জিত সেনগুপ্তের সভাপতিত্বে অনুষ্ঠিত বৈঠকে কমিটির সদস্য আইনমন্ত্রী আনিসুল হক, আবদুল মতিন খসরু, তাজুল ইসলাম চৌধুরী, তালুকদার মো. ইউনুস প্রমুখ অংশ নেন।
