
মৌলভীবাজারের কমলগঞ্জ উপজেলার শমশেরনগরে বিদ্যুতায়িত হয়ে দুই নির্মাণশ্রমিকের মৃত্যু হয়েছে। আজ সোমবার সকাল আটটায় বিএএফ শাহীন কলেজসংলগ্ন সবুজবাগ আবাসিক এলাকায় এ ঘটনা ঘটে।
নিহত দুই নির্মাণশ্রমিক হলেন কুলাউড়া উপজেলার জয়চণ্ডী ইউনিয়নের পাঁচপীর জালাই গ্রামের সোয়াইব আলী (২২) ও একই গ্রামের মিছির আলী (১৫)।
এলাকাবাসী জানান, দুবাইপ্রবাসী মো. নজরুল হকের নির্মাণাধীন চারতলা ভবনের বাইরের দেয়ালে পলেস্তারার কাজের জন্য ভবন এলাকায় বাঁশ স্থাপন করছিলেন নির্মাণশ্রমিকেরা। বাঁশগুলো কাঁচা থাকায় বৈদ্যুতিক তারে লেগে বিদ্যুতায়িত হয়ে প্রথমে এক শ্রমিক আটকা পড়েন। তাঁকে ছোটাতে গিয়ে আরও এক শ্রমিক বিদ্যুতায়িত হন। এলাকাবাসী এসে কাঠ দিয়ে আঘাত করে দুই নির্মাণশ্রমিককে ছাড়িয়ে নেন। এরপর তাঁদের দ্রুত কুলাউড়া উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক দুজনকেই মৃত ঘোষণা করেন।
শমশেরনগর ইউনিয়নের ৫ নম্বর ওয়ার্ডের সদস্য মো. আজিজুর রহমান চৌধুরী এ দুর্ঘটনার তথ্যের সত্যতা নিশ্চিত করেন।
নির্মাণাধীন ভবনমালিক দুবাইপ্রবাসী মো. নজরুল হকের বড় ভাই মো. আজিজুল হক বলেন, শ্রমিকদের অসাবধানতাবশতই এ ঘটনাটি ঘটে। তারপরও নিহত শ্রমিকদের পরিবারকে প্রয়োজনীয় সহায়তা দেওয়া হবে।
মৌলভীবাজার পল্লী বিদ্যুৎ সমিতি কমলগঞ্জ জোনালের উপমহাব্যবস্থাপক (ডিজিএম) মোবারক হোসেন বলেন, ভবনমালিক বা ঠিকাদারের উচিত ছিল কাজের আগে পল্লী বিদ্যুৎ অফিসে যোগাযোগ করা। তাহলে প্রয়োজনীয় সহায়তা দেওয়া যেত, তখন এ দুর্ঘটনা ঘটত না।
 
