
ঈদে বিভিন্ন যানবাহনে অতিরিক্ত ভাড়া আদায় বন্ধে রাজধানীর সায়দাবাদ, মহাখালী ও গাবতলী এলাকায় ভিজিলেন্স টিম গঠন করা হবে বলে জানিয়েছেন পরিবহন ও সেতুমন্ত্রী ওবায়দুল কাদের। এই টিম যাত্রী ভোগান্তি আছে কি না, তা দেখভাল করবে বলে জানান তিনি।
আজ সোমবার বাংলাদেশ সড়ক পরিবহন কর্তৃপক্ষে (বিআরটিএ) বৈঠকের পর সাংবাদিকদের তিনি এ কথা জানান।
মন্ত্রী বলেন, যানবাহন চলার সুবিধার্থে ঈদের আগের সাত দিন ও পরের সাত দিন সিএনজি স্টেশন ২৪ ঘণ্টা খোলা থাকবে। এ বিষয়ে জ্বালানি বিভাগকে চিঠি দিয়ে অনুরোধ জানানো হয়েছে।
মহাসড়কে যাত্রীদের অতিরিক্ত চাপ কমাতে পোশাক কারখানাগুলো আলাদা আলাদা দিনে ছুটি ও খোলার তারিখ ঘোষণার অনুরোধ জানানো হয়েছে। বিশেষ করে কাঁচপুর, গাজীপুর, টঙ্গী, কোনাবাড়ি ও চন্দ্রা এলাকার পোশাক কারখানায় এভাবে ছুটি ঘোষণা করা হলে যানজট কমবে।
মন্ত্রী আরও বলেন, এ ছাড়া ঢাকা থেকে বের হওয়া ও প্রবেশের গুরুত্বপূর্ণ স্থানগুলোতে যানবাহন ব্যবস্থাপনায় দায়িত্ব পালনের জন্য আনসার নিয়োগ করা হবে। কিছু কিছু জায়গায় ক্যামেরা স্থাপন করা হবে। এ জন্য বাণিজ্য মন্ত্রণালয়, এফবিসিসিআই, বিকেএমইএ, বিজিএমইএকে অনুরোধ জানানো হয়েছে।
ঈদের আগের তিন দিন মহাসড়কে ট্রাক, কাভার্ড ভ্যান ও লরি চলবে না বলেও জানান মন্ত্রী। ঈদ পর্যন্ত মন্ত্রণালয়ের কর্মকর্তাদের বিদেশ সফর বাতিল করা উচিত বলেও জানান তিনি।
