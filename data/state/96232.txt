
সুনামগঞ্জের ছাতক উপজেলায় বিদ্যুৎস্পৃষ্ট হয়ে দুই ভাইয়ের মৃত্যু হয়েছে। তাঁরা হলেন উপজেলার খুরমা দক্ষিণ ইউনিয়নের রসুলপুর গ্রামের জমির আলীর দুই ছেলে হুমায়ুন আহমদ (৩৫) ও মামুন মিয়া (৩০)। বৃহস্পতিবার সন্ধ্যা সাতটায় উপজেলার চরমহল্লা ইউনিয়নের বল্লবপুর গ্রামে এ ঘটনা ঘটে।
পুলিশ ও এলাকাবাসী সূত্রে জানা গেছে, এলাকার চরমহল্লা বাজারে হুমায়ুন আহমদের একটি ওয়ার্কশপ রয়েছে। বৃহস্পতিবার সন্ধ্যায় এই দুই ভাই বল্লবপুর গ্রামের এক ব্যক্তির বাড়িতে ঘরের চাল লাগানোর কাজ করছিলেন। কাজ করার সময় সন্ধ্যা সাতটায় স্টিলের একটি অ্যাঙ্গেল ঘরের পাশের পল্লি বিদ্যুতের লাইনের ওপর পড়লে দুই ভাই বিদ্যুৎস্পৃষ্ট হন। দুজনই ঘটনাস্থলেই মারা যান। ছাতক থানার ভারপ্রাপ্ত কর্মকর্তা (ওসি) আতিকুর রহমান ঘটনার সত্যতা নিশ্চিত করেছেন।
