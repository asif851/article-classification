
ব্রাহ্মণবাড়িয়ার বাঞ্ছারামপুর উপজেলায় ১০ জুয়াড়িকে এক মাস করে কারাদণ্ড দিয়েছেন ভ্রাম্যমাণ আদালত। গত রোববার রাত ১১টার দিকে বাঞ্ছারামপুর উপজেলা সহকারী কমিশনার (ভূমি) ও নির্বাহী হাকিম মামুন সরদারের আদালত এ দণ্ড দেন। এর আগে বাঞ্ছারামপুর থানার উপপরিদর্শক (এসআই) জাকির হোসেনের নেতৃত্বে একদল পুলিশ উপজেলার খোশকান্দি সরকারি প্রাথমিক বিদ্যালয়ের একটি পরিত্যক্ত ভবনে রোববার রাত সাড়ে আটটার দিকে অভিযান চালায়। এ সময় জুয়াড়িদের কাছ থেকে তিন হাজার ৮৪০ টাকা এবং সাতটি মুঠোফোন উদ্ধার করা হয়। দণ্ড পাওয়া ব্যক্তিরা হলেন সদর ইউনিয়ন যুবলীগের সাধরণ সম্পাদক মো. সলিমুল্লাহ, সাবেক সহসভাপতি ফজর আলী শিকদারসহ মো. শাহজাহান, মো. আলমগীর, আসাব উদ্দিন, আবদুল লতিফ, নূর মো. মোস্তফা, আলী আকবর, আছান উল্লাহ শিকদার, মো. রুবেল। 
