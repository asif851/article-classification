
দেশ-বিদেশের লাখো মুসল্লি বিশ্ব ইজতেমার দ্বিতীয় দিন গতকাল শনিবার কাটিয়েছেন জিকির-আজগার আর বয়ান শুনে। সবাই ছিলেন ইবাদত বন্দেগিতে মশগুল। আজ রোববার সকালে আখেরি মোনাজাতের মধ্য দিয়ে শেষ হবে ইজতেমার প্রথম পর্ব।ইজতেমার মুরব্বিদের উদ্ধৃত করে গাজীপুরের জেলা প্রশাসক এস এম আলম গতকাল সাংবাদিকদের বলেন, আজ রোববার সকাল সাড়ে ১০টা থেকে বেলা সাড়ে ১১টার মধ্যে প্রথম পর্বের আখেরি মোনাজাত অনুষ্ঠিত হবে।মাঝে চার দিন বিরতি দিয়ে ১৫ জানুয়ারি শুরু হবে বিশ্ব ইজতেমার দ্বিতীয় পর্ব। ১৭ জানুয়ারি আখেরি মোনাজাতের মধ্য দিয়ে শেষ হবে এবারের বিশ্ব ইজতেমা।প্রায় দুই দশক ধরে টঙ্গীর বিশ্ব ইজতেমায় আখেরি মোনাজাত পরিচালনা করেছেন ভারতের প্রখ্যাত আলেম ও বিশ্ব তাবলিগ জামাতের আমির মাওলানা জোবায়েরুল হাসান। তিনি দুই বছর আগে মারা যান। এরপরের বছরের মোনাজাত পরিচালনা করেন ভারতের আরেক শীর্ষস্থানীয় তাবলিগ মুরব্বি মাওলানা সা’দ। এবারও তিনিই মোনাজাত পরিচালনা করবেন। মাওলানা সা’দ এর আগে হেদায়েতি বয়ানও করবেন।গতকাল বাদ ফজর ভারতের মাওলানা ইসমাইল হোসেন গোদরার, বাদ জোহর মাওলানা মো. জামসেদ, বাদ আসর মাওলানা মো. ইউসুব আলী ও বাদ মাগরিব খোরশেদ আলম পবিত্র কুরআনের আলোকে বয়ান করেন।ইজতেমার এবারের আয়োজনে সন্তুষ্ট সিরাজগঞ্জের উল্লাপাড়া সদর এলাকার মুসল্লি মহুর উদ্দিন। তিনি প্রথম আলোকে বলেন, দীর্ঘদিন ধরে ইজতেমায় আসছেন। একসময় টয়লেট বা রান্নাবান্না করার ভালো জায়গা ছিল না। আর এখন পাকা টয়লেট করা হয়েছে। পরিবেশ সুন্দর হয়েছে। কোনো ধাক্কাধাক্কি বা হুড়োহুড়ি নেই।পুলিশের ঢাকা রেঞ্জের ডিআইজি এস এম মাহফুজুল হক নুরুজ্জামান জানান, ইজতেমা ময়দানে সব ধরনের নাশকতার বিষয় বিবেচনায় রেখে এবার প্রযুক্তি ব্যবহার করা হয়েছে। ইজতেমায় যেসব বিদেশি মুসল্লি অংশ নিয়েছেন, তাঁদের বিষয়ে আগে থেকেই তথ্য নিয়ে আসার অনুমতি দিয়েছে সরকার।বিশেষ ট্রেন: টঙ্গীর রেলওয়ে কর্মকর্তারা জানান, আখেরি মোনাজাত উপলক্ষে আখাউড়া, কুমিল্লা, ময়মনসিংহসহ বিভিন্ন রুটে বিশেষ ট্রেনের ব্যবস্থা করা হয়েছে। এ ছাড়া আখেরি মোনাজাতের আগে ও পরে সব ট্রেন টঙ্গী স্টেশনে যাত্রাবিরতি করবে।যেসব সড়কে গাড়ি চলবে না: গাজীপুর ট্রাফিক বিভাগের সহকারী পুলিশ সুপার (এএসপি) সাখাওয়াত হোসেন জানান, শনিবার দিবাগত মধ্যরাত থেকে গাজীপুরের ভোগড়া বাইপাস থেকে ঢাকা-ময়মনসিংহ মহাসড়ক, আশুলিয়া-বাইপাইল, কামারপাড়া, স্টেশন রোড থেকে মীরের বাজার পর্যন্ত সব গাড়ি চলাচল বন্ধ থাকবে। বিকল্প পথ হিসেবে ময়মনসিংহ ও সিলেট থেকে যাঁরা ঢাকা যাবেন তাঁদের ভোগড়া বাইপাস থেকে মীরের বাজার হয়ে কাঁচপুর দিয়ে চলাচল করতে হবে। আবার যাঁরা রাজশাহীসহ উত্তরবঙ্গ থেকে ঢাকা যাবেন তাঁদের নবীনগর-চন্দ্রা কিংবা আশুলিয়া-বাইপাইলের ধউর সেতু হয়ে বেড়িবাঁধ দিয়ে অতিক্রম করতে বলা হয়েছে। মোনাজাতের দিন ঢাকা থেকে ইজতেমাস্থলগামী মুসল্লিদের টঙ্গী সেতু এড়িয়ে আবদুল্লাহপুর-আশুলিয়া সড়ক ধরে হেঁটে ইজতেমা ময়দানের পশ্চিম পাশ দিয়ে ভাসমান সেতু দিয়ে ময়দানে ঢুকতে বলা হয়েছে।এবার বিয়ের আয়োজন হয়নি: প্রতিবছরই ইজতেমার দ্বিতীয় দিনে বাদ আসর যৌতুকবিহীন গণবিয়ের আয়োজন করা হতো। কিন্তু এ বছর সেই আয়োজন হয়নি।এ ব্যাপারে জানতে চাইলে বিশ্ব ইজতেমার আয়োজক কমিটির সদস্য গিয়াস উদ্দিন বলেন, ইজতেমায় বিয়ের আয়োজন করা হলে শুধু তাবলিগের মুসল্লিরা জানতে পারেন। বর-কনের পরিবারের অন্য সদস্যরা জানতে পারেন না। এতে পরিবারে বিয়ের আনন্দটা কমে যায়। এ জন্য এবার থেকে ইজতেমা ময়দানে যৌতুকবিহীন বিয়ের জন্য তালিকা করা হলেও সংশ্লিষ্টদের নিজ নিজ এলাকায় গিয়ে বিয়ের আয়োজন করতে বলা হয়েছে।আরও এক মুসল্লির মৃত্যু: বিশ্ব ইজতেমা ময়দানে আরও এক মুসল্লির মৃত্যু হয়েছে। তিনি হলেন সিলেটের মো. আলাউদ্দিন (৭০)। এ নিয়ে গত দুই দিনে ইজতেমায় পাঁচ মুসল্লির মৃত্যু হলো। তাঁরা সবাই বার্ধক্যজনিত রোগে মারা গেছেন বলে টঙ্গী সরকারি হাসপাতালের চিকিৎসক জানিয়েছেন।বিদেশির পাসপোর্ট চুরির চেষ্টায় দণ্ড: বিশ্ব ইজতেমায় যোগ দিতে আসা সৌদি আরবের এক মুসল্লির পাসপোর্ট ও টাকা চুরির চেষ্টার অভিযোগে গতকাল শনিবার সকালে আবদুল আজিজ নামের এক যুবককে গ্রেপ্তার করা হয়। ভ্রাম্যমাণ আদালত তাঁকে এক মাসের বিনাশ্রম কারাদণ্ড দেন।
