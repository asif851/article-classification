
জাতীয় পার্টির (জাপা) কারণে এক-এগারো এসেছিল বলে মন্তব্য করেছেন দলটির চেয়ারম্যান হুসেইন মুহম্মদ এরশাদ। তিনি বলেছেন, ‘ওয়ান-ইলেভেন এ​ল কেন? আমাদের কারণে। আন্দোলন হলো—নো এরশাদ, নো ইলেকশন। ইলেকশন হলো না। ওয়ান-ইলেভেনের পরে ২০০৮ সালে নির্বাচন হলো।’
আজ মঙ্গলবার দুপুরে রাজধানীর বনানীতে জাতীয় পার্টির চেয়ারম্যানের রাজনৈতিক কার্যালয়ে দলটির কার্যনির্বাহী সংসদের সভায় সভাপতির বক্তব্যে এরশাদ এসব কথা বলেন। আগামী ১৪ মে রাজধানীর ইঞ্জিনিয়ার্স ইনস্টিটিউশন মিলনায়তনে দলটির জাতীয় কাউন্সিল অধিবেশন উপলক্ষে কার্যনির্বাহী সংসদের এ সভা অনুষ্ঠিত হয়।
বক্তব্যের শুরুতে এরশাদ জানিয়ে দেন, ‘পরবর্তী কাউন্সিলে চেয়ারম্যান, কো-চেয়ারম্যান ও মহাসচিব পরিবর্তন হবে না।’ তিনি দাবি করেন, ‘আমি ডার্টি পলিটিকস (নোংরা রাজনীতি) করি না। ঘুরিয়ে-ফিরিয়ে কথা বলি না। যেটা সত্য কথা, তা বলি। সেটা অপ্রিয় হলেও বলি, প্রিয় হলেও বলি।’
জাতীয় সংসদের বিরোধীদলীয় নেতা ও জাপার সিনিয়র প্রেসিডিয়াম সদস্য রওশন এরশাদকে উদ্দেশ করে এরশাদ বলেন, ‘আমার স্ত্রী রওশন এরশাদ যদি পার্টির চেয়ারম্যান হতে আগ্রহী হন, তবে আমার কোনো আপত্তি নেই। তিনি চাইলে আমি দলীয় গঠনতন্ত্র অনুসারে তা লিখে দিতে রাজি আছি। কিন্তু আমি চাই, যাতে দলে কোনো বিভক্তি না থাকে।’ তিনি বলেন, ‘একান্নবর্তী পরিবারে যে সুখ, একক পরিবারে সেই সুখ হতে পারে না। আমরা একান্নবর্তী পরিবার হতে চাই। সবাইকে বলতে চাই, জাতীয় পার্টি হচ্ছে একটা পরিবার। একটা পরিবারেই থাকতে চাই। আমি জীবনের শেষ প্রান্তে চলে এসেছি। আমার চলে যেতে হবে। দল তো ভালো রাখতে হবে।’ পরবর্তী জাতীয় নির্বাচন তাঁর জীবনের শেষ নির্বাচন হবে বলেও মন্তব্য করেন তিনি।
‘জাপা গৃহপালিত বিরোধী দল’—স্বীকার করে এরশাদ আরও বলেন, ‘বাংলাদেশের প্রেক্ষাপটে সাধারণত বিরোধী দল পরবর্তী সময়ে ক্ষমতায় আসে। কিন্তু আমরা প্রকৃত বিরোধী দল হতে পারিনি। হয়েছি গৃহপালিত বিরোধী দল। যদি প্রকৃত বিরোধী দল হতে পারতাম, তবে আমরাও ক্ষমতায় আসতাম।’
বিএনপির সমালোচনা করে এরশাদ বলেন, ‘বিএনপি যেসব অপকর্ম করেছে, তার সঠিক জবাব পাচ্ছে এখন। আমার সঙ্গে বিশ্বাসঘাতকতা করেছে। আল্লাহর সঠিক বিচার হয়েছে, তাই বিএনপির আজ এ অবস্থা।’
এর আগে একই স্থানে জাপার কো-চেয়ারম্যান গোলাম মোহাম্মদ কাদেরের সভাপতিত্বে জাপার সম্মেলন প্রস্তুতি কমিটির সভা অনুষ্ঠিত হয়। সভায় গোলাম মোহাম্মদ কাদের সম্মেলন পেছানোর কারণ ব্যাখ্যা করেন। এ ছাড়া সম্মেলন সফল করতে তৃণমূল নেতা-কর্মীদের বিভিন্ন প্রস্তাব শোনেন।
সভায় জাপার মহাসচিব রুহুল আমিন হাওলাদার, প্রেসিডিয়াম সদস্য এস এম ফয়সল চিশতী, সৈয়দ আবু হোসেন বাবলা, জ্যেষ্ঠ যুগ্ম মহাসচিব রেজাউল ইসলাম ভূঁইয়া প্রমুখ উপস্থিত ছিলেন।
