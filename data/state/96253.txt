
চট্টগ্রামের সীতাকুণ্ডের ভাটিয়ারি ইউনিয়নের তেলিবাজার এলাকায় গুলিতে এক তরুণ নিহত হয়েছেন। ওই এলাকায় আসামি ধরতে গেলে বুধবার রাত ১০টার দিকে স্থানীয়দের সঙ্গে পুলিশের সংঘর্ষের সময় এ ঘটনা ঘটে। এর প্রতিবাদে বিক্ষুব্ধ জনতা ঢাকা-চট্টগ্রাম মহাসড়ক অবরোধ করে।
নিহত তরুণের ব্যক্তির নাম সাইফুল ইসলাম (২২)। সংঘর্ষের সময় গুলিবিদ্ধ হয়েছেন আরও দুজন। তাঁরা হলেন, কবির আহমেদ ওরফে ভোলা (৫৫) ও ইমরান আলী ওরফে জয় (২০)। গুলিবিদ্ধ দুজনকে চট্টগ্রাম মেডিকেল কলেজ হাসপাতালে ভর্তি করা হয়েছে।
সাইফুল ইসলাম নিহত হওয়ার বিষয়টি নিশ্চিত করেছেন চট্টগ্রাম মেডিকেল পুলিশ ফাঁড়ির নায়েক হামিদুর রহমান। তিনি প্রথম আলোকে বলেন, রাত সাড়ে ১০টার কিছু সময় পড়ে গুলিবিদ্ধ তিনজনকে হাসপাতালে আনা হয়। পরে কর্তব্যরত চিকিৎসক সাইফুলকে মৃত ঘোষণা করেন। অন্য দুজনের মধ্যে কবির আহমেদের কাঁধে ও ইমরানের পায়ে গুলি লেগেছে।
ভাটিয়ারি ইউনিয়নের ইউনিয়ন পরিষদের (ইউপি) সদস্য সাব্বির আহমেদ প্রথম আলোকে বলেন, একটি সাদা রঙের মাইক্রোবাসে করে সাদাপোশাকে চার ব্যক্তি তেলিবাজার এলাকায় আসেন। তাঁরা স্থানীয় একটি গ্রামের ভেতর ঢুকে এক ব্যক্তিকে ধরার চেষ্টা করে। আশপাশের লোকজন ডাকাত মনে করে মাইক্রোবাসে আসা চার ব্যক্তিকে ঘিরে ফেলে। এ সময় তাঁরা নিজেদের পুলিশ পরিচয় দিলে স্থানীয় বাসিন্দারা ক্ষিপ্ত হয়ে ওঠে। একপর্যায়ে তাঁরা গুলি ছুড়তে ছুড়তে মহাসড়কে ওঠে মাইক্রোবাসে সীতাকুণ্ডের দিকে চলে যায়।
সাব্বির আহমেদ আরও বলেন, গুলি ছোড়ার ঘটনায় তিনজন গুলিবিদ্ধ হয়েছে। তাদের উদ্ধার করে প্রথমে বাংলাদেশ শিপ ব্রেকার্স অ্যাসোসিয়েশন (বিএসবিএ) হাসপাতালে নিয়ে যায়। পরে চট্টগ্রাম মেডিকেল কলেজ হাসপাতালে পাঠানো হয়।
বারআউলিয়া হাইওয়ে থানার ভারপ্রাপ্ত কর্মকর্তা (ওসি) আহসান হাবীব প্রথম আলোকে বলেন, ভাটিয়ারির তেলিবাজার এলাকায় আসামি ধরা নিয়ে স্থানীয়দের সঙ্গে পুলিশের সংঘর্ষ হয়। বিক্ষুব্ধ জনতা প্রায় ২০ মিনিট ঢাকা-চট্টগ্রাম মহাসড়ক অবরোধ করে রাখে। পরে পুলিশ গিয়ে পরিস্থিতি নিয়ন্ত্রণে আনে।
সীতাকুণ্ড থানার উপপরিদর্শক (এসআই) আনোয়ার হোসেন খাঁন প্রথম আলোকে বলেন, একজন গ্রেপ্তারি পরোয়ানাভুক্ত আসামি ধরতে যায় পুলিশ। এ সময় স্থানীয় কিছু লোক ডাকাত ডাকাত বলে চিৎকার দিয়ে পুলিশের ওপর হামলা চালায়। আত্মরক্ষার্থে পুলিশ গুলি ছুড়ে। তিনি (এসআই) শুনেছেন এক ব্যক্তি মারা গেছেন, গুলিবিদ্ধ হয়েছে দুজন। অভিযানে পুলিশ সাদা পোশাকে ছিল না বলে দাবি করেন তিনি।
