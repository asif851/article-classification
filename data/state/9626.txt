
অর্থমন্ত্রী আবুল মাল আবদুল মুহিতের এক কোটি ৭৪ লাখ টাকার সম্পদ রয়েছে। আর এ বছর তাঁর আয় হয়েছে ২৭ লাখ ৯৪ হাজার ৯৬৭ টাকা। এর মধ্যে করযোগ্য আয়ের পরিমাণ ১০ লাখ ১৩ হাজার ৭২২ টাকা। এতে তাঁর আয়করের পরিমাণ দাঁড়িয়েছে ৫৫ হাজার ৮৭০ টাকা। সচিবালয়ে আজ বুধবার অনলাইনে ব্যক্তিগত আয়কর প্রদান শেষে সাংবাদিকদের কাছে নিজেই এ তথ্য দেন অর্থমন্ত্রী।এবার তিনি মোট আয়কর দিয়েছেন এক লাখ ১৭ হাজার ৫৩৩ টাকা। এর মধ্যে ফেরত পেয়েছেন ৬১ হাজার ৬৬৩ টাকা।এ সময় কর অঞ্চল-৮ এর কমিশনার জিয়া উদ্দিন মাহমুদসহ অন্য কর্মকর্তারা উপস্থিত ছিলেন। অর্থমন্ত্রী কর অঞ্চল-৮ এর করদাতা। একমাত্র এ কর অঞ্চলেই অনলাইনে আয়কর বিবরণী দাখিল করা যায়।অর্থমন্ত্রী বলেন, গত বছর তাঁর সম্পদ ছিল এক কোটি ৭০ লাখ টাকা। এবার তাঁর সম্পদ চার লাখ টাকার কিছু বেশি বেড়েছে।ব্যস্ততার কারণে নির্ধারিত সময়ের মধ্যে রিটার্ন দাখিল করতে পারেননি জানিয়ে অর্থমন্ত্রী বলেন, তিনি গত ৩০ নভেম্বর এক মাসের সময় চেয়ে আবেদন করেছিলেন। তাই আজ তিনি রিটার্ন দাখিল করেছেন।
সরকারের ব্যয় বেড়ে যাওয়ায় বাজেট ঘাটতি বাড়বে কি না এমন প্রশ্নের জবাবে তিনি বলেন, ঘাটতি পাঁচ শতাংশের মধ্যেই থাকবে। কারণ সেটা তো আগে থেকেই ঠিক করা। রাজস্ব আদায়ে অক্টোবর পর্যন্ত একটু ধীর গতি ছিল। তবে নভেম্বরে আদায় অনেক ভালো হয়েছে।
