
প্রধানমন্ত্রী শেখ হাসিনা বলেছেন, গত অর্থবছরে প্রবৃদ্ধি হয়েছে ৬ দশমিক ৫ শতাংশ। অচিরেই প্রবৃদ্ধি ৭ শতাংশ ছাড়িয়ে যাবে। বৈদেশিক মুদ্রার রিজার্ভ ২৭ বিলিয়ন ছাড়িয়ে গেছে। পাঁচ কোটি মানুষ নিম্ন আয়ের স্তর থেকে মধ্যম আয়ের স্তরে উন্নীত হয়েছে। দারিদ্র্যের হার ৪১ দশমিক ৫ শতাংশ থেকে কমে ২২ দশমিক ৪ শতাংশে নেমেছে। সরকারি ও বেসরকারিভাবে দেড় কোটি মানুষের চাকরি হয়েছে। আমাদের আর কারও কাছে হাত পেতে চলতে হবে না।
আজ বৃহস্পতিবার দুপুরে গাজীপুরের সফিপুরে আনসার-ভিডিপি একাডেমিতে বাংলাদেশ আনসার ও গ্রাম প্রতিরক্ষা বাহিনীর ৩৬তম জাতীয় সমাবেশের উদ্বোধনী অনুষ্ঠানে প্রধানমন্ত্রী এ কথা বলেন।
প্রধানমন্ত্রী আরও বলেন, আমাদের সরকার সামগ্রিক উন্নয়নবান্ধব সরকার। দেশের সর্বত্র সড়ক ও রেলযোগাযোগের ব্যাপক উন্নয়ন করা হয়েছে। দেশের অর্থায়নে পদ্মা সেতু এবং দেশের প্রথম কর্ণফুলী নদীর তলদেশে টানেল নির্মাণ প্রকল্প সামগ্রিকভাবে সমৃদ্ধ বাংলাদেশের স্বাক্ষর বহন করে। ঢাকা-ময়মনসিংহ মহাসড়ক চার লেনে উন্নীতকরণ ছাড়াও টঙ্গী-ভৈরব ও লাকসাম-চিংকিয়াস্তানার মধ্যে দ্বিতীয় রেললাইন স্থাপন যোগাযোগ ব্যবস্থায় যুগান্তকারী পরিবর্তনের সূচনা করেছে। শিগগিরই ঢাকা-চট্টগ্রাম মহাসড়ক চার লেনের উন্নীতকরণের কাজ শেষ হবে। এ ছাড়া একই রুটে এক্সপ্রেসওয়ে নির্মাণের বিষয়ে নীতিগত অনুমোদন দিয়েছে সরকার। আগামীতে ঢাকা-সিলেট মহাসড়ক চার লেনে উন্নীত করা হবে। এতে যোগাযোগব্যবস্থার উন্নতি হবে। রেলকে সবচেয়ে গুরুত্ব দিয়ে সমগ্র বাংলাদেশে রেল নেটওয়ার্ক তৈরি করা হয়েছে।
শেখ হাসিনা দেশের ধারাবাহিক উন্নয়নের কথা উল্লেখ করে বলেন, বাংলাদেশের মাথাপিছু আয় ১ হাজার ৩১৬ মার্কিন ডলারে উন্নীত হয়েছে। মানুষের ক্রয়ক্ষমতা বেড়েছে, দারিদ্র্যের হার কমেছে। বাংলাদেশ এখন উন্নয়নের রোল মডেল।
উদ্বোধনী ভাষণ শেষে প্রধানমন্ত্রী সাংস্কৃতিক অনুষ্ঠান, কুটিরশিল্প প্রদর্শনী ও আনসারদের দরবারে অংশ নেন। অনুষ্ঠানে স্বরাষ্ট্রমন্ত্রী আসাদুজ্জামান খান, মুক্তিযুদ্ধ-বিষয়ক মন্ত্রী আ ক ম মোজাম্মেল হকসহ ঊর্ধ্বতন কর্মকর্তারা উপস্থিত ছিলেন।
এর আগে প্রধানমন্ত্রী শেখ হাসিনা দুপুর পৌনে ১২টার দিকে অনুষ্ঠানস্থলে পৌঁছান। পরে তিনি খোলা জিপে চড়ে আনসার ও গ্রাম প্রতিরক্ষা বাহিনীর সদস্যদের মনোজ্ঞ কুচকাওয়াজ ও গ্যালারি ডিসপ্লে পরিদর্শন এবং সালাম গ্রহণ করেন। অনুষ্ঠানে প্রধানমন্ত্রী কৃতিত্বপূর্ণ অবদানের জন্য ৭৯ জন আনসার-ভিডিপি সদস্যের মধ্যে রাষ্ট্রপতি পদক ও বাংলাদেশ আনসার-ভিডিপি পদক বিতরণ করেন।
