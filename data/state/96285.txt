
ক্ষমতাসীন সরকারের কারণে বাংলাদেশ বিশ্বে বন্ধুহীন হয়ে পড়ছে বলে মন্তব্য করেছেন বিএনপি চেয়ারপারসন খালেদা জিয়া। মধ্যপ্রাচ্যে জনশক্তি রপ্তানি প্রায় বন্ধ হয়ে গেছে মন্তব্য করে খালেদা জিয়া বলেন, শুধু এক দেশ নিয়ে থাকলে হবে না। সবার সঙ্গে ভালো সম্পর্ক রাখতে হবে।আজ রোববার রাতে ব্লু ব্যান্ড নামে অনলাইন অ্যা​ক্টিভিস্টদের একটি সংগঠন ব্লু ব্যান্ড কল–এর সদস্যরা বিএনপি চেয়ারপারসনের গুলশান কার্যালয়ে খালেদা জিয়ার সঙ্গে সাক্ষাৎ​ করতে যান। এ সময় খালেদা জিয়া এসব কথা বলেন।যুবকদের রাজপথে নামার আহ্বান জানিয়ে খালেদা জিয়া বলেন, তিনি নিজেকে দুর্বল মনে করেন না। তিনি আন্দোলনের সামনে থাকবেন। যুদ্ধ করে দেশ স্বাধীন করা হয়েছে অন্যায় আদেশ মানার জন্য নয়। দেশে স্বাধীনতা এখন প্রশ্নের মুখে। জালিম, অত্যাচারের হাত থেকে দেশ বাঁচাতে সাবইকে এখন ঐক্যবদ্ধ হতে হবে বলেও মন্তব্য করেন তিনি।বিএনপি চেয়ারপারসন বলেন, দেশ এখন মহাসংকটে। গণতন্ত্র এখানে নির্বাসিত। আওয়ামী লীগের লুটপাটের কারণে ভবিষ্যতে যারাই ক্ষমতায় আসবে তাদের জন্য দেশ পরিচালনা কঠিন হয়ে পড়বে বলে তিনি মন্তব্য করেন। তিনি অভিযোগ করেন, ছাত্রলীগের হাতে যে অস্ত্র তার জোগানদাতা সরকার। না হলে তারা এত অস্ত্র পেত না। আওয়ামী লীগের কাছে দেশের চেয়ে টাকা ও ক্ষমতা বড়। তারা ক্ষমতায় টিকে থাকতে জাতিকে বিভক্ত করে। দেশে এক ব্যক্তির শাসন চলছে বলেও তিনি অভিযোগ করেন।
খালেদা জিয়া বলেন, দেশে ঘরে-বাইরে কোথায় মানুষ নিরাপদ নয়। গুম, খুনের কথা উল্লেখ করে তিনি বলেন, যুবকদের টার্গেট করে গুম খুন করা হচ্ছে।এ সময় বিএনপির ভারপ্রাপ্ত মহাসচিব মির্জা ফখরুল ইসলাম আলমগীর, চেয়ারপারসনের উপদেষ্টা ওসমান ফারুক, ব্লু ব্যান্ডের সভাপতি ফয়েজ চৌধুরী প্রমুখ উপস্থিত ছিলেন।
