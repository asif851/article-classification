
দুর্নীতি দমন কমিশনের (দুদক) মামলায় অভিযোগ গঠন বাতিল চেয়ে করা আবেদন খারিজ করে হাইকোর্টের রায়ের বিরুদ্ধে আপিল করার অনুমতি পেয়েছেন আপিল বিভাগের সাবেক বিচারপতি ও সাবেক তত্ত্বাবধায়ক সরকারের উপদেষ্টা ফজলুল হক। জ্ঞাত আয়বহির্ভূত সম্পদ অর্জন ও সম্পদের তথ্য গোপনের অভিযোগে এ মামলা করেছিল দুদক।
ওই মামলার কার্যক্রম স্থগিত করে আজ সোমবার প্রধান বিচারপতির সুরেন্দ্র কুমার সিনহার নেতৃত্বাধীন তিন সদস্যের আপিল বিভাগ ফজলুল হকের লিভ টু আপিল (আপিলের অনুমতি চেয়ে আবেদন) মঞ্জুর করে এ আদেশ দেন।
আদালতে ফজলুল হকের পক্ষে শুনানি করেন আইনজীবী এ জে মোহাম্মদ আলী। সঙ্গে ছিলেন হেলাল উদ্দিন মোল্লা। দুদকের পক্ষে শুনানি করেন আইনজীবী খুরশিদ আলম খান। পরে তিনি প্রথম আলোকে বলেন, আপিল বিভাগ ফজলুল হকের করা লিভ টু আপিল মঞ্জুর করেছেন। সেই সঙ্গে মামলার পরবর্তী কার্যক্রম স্থগিত করেছেন।
হেলাল উদ্দিন মোল্লা বলেন, ঢাকার নয় নম্বর বিশেষ জজ আদালতে মামলাটি সাক্ষ্য গ্রহণ পর্যায়ে ছিল। লিভ টু আপিল মঞ্জুর করে আপিল বিভাগ মামলার কার্যক্রম স্থগিত করেছেন। এখন আপিলের ওপর শুনানি হবে।
২০০৮ সালের ১৩ এপ্রিলে জ্ঞাত আয়বহির্ভূত সম্পদ অর্জন ও সম্পদের তথ্য গোপনের অভিযোগে রাজধানীর রমনা থানায় তত্ত্বাবধায়ক সরকারের সাবেক এই উপদেষ্টার বিরুদ্ধে মামলা করে দুদক। ওই মামলায় ২০১৬ সালের ১৪ নভেম্বর অভিযোগ গঠন করা হয়। এ অভিযোগের আদেশ বাতিল চেয়ে তিনি হাইকোর্টে আবেদন করেন। শুনানি শেষে চলতি বছরের ১৫ মার্চ হাইকোর্ট ওই আবেদন সরাসরি খারিজ করে দেন। এ আদেশের বিরুদ্ধে ফজলুল করিম লিভ টু আপিল করেন, যা চেম্বার বিচারপতির আদালতে ওঠে। পরে চেম্বার বিচারপতি আবেদনটি শুনানির জন্য নিয়মিত বেঞ্চে পাঠিয়ে দেন। এরই ধারাবাহিকতায় আজ এ আদেশ দেন প্রধান বিচারপতির নেতৃত্বাধীন তিন সদস্যের আপিল বিভাগের বেঞ্চ।
