
শিক্ষামন্ত্রী নুরুল ইসলাম নাহিদ বলেছেন, যথাসময়ে বই ছাপা হবে এবং বছরের শুরুতেই শিক্ষার্থীদের হাতে তা তুলে দেওয়া যাবে।আজ বুধবার রাজধানীর মাতুয়াইলে পাঠ্যপুস্তক ছাপার কাজ পরিদর্শন করতে গিয়ে শিক্ষামন্ত্রী এ কথা বলেন।প্রাথমিক থেকে মাধ্যমিক পর্যন্ত শিক্ষার্থীদের কয়েক বছর ধরে বছরের শুরুতে বিনা মূল্যে বই দিয়ে আসছে সরকার।
এবার প্রাথমিক থেকে মাধ্যমিক পর্যন্ত চার কোটি ৪৪ লাখ শিক্ষার্থীর জন্য ৩৩ কোটি ৩৯ লাখ ৬১ হাজার ৭২৪ কপি বই ছাপা হচ্ছে।মাতুয়াইলে বই ছাপার কাজ দেখতে গিয়ে নুরুল ইসলাম নাহিদ সাংবাদিকদের বলেন, এখন পর্যন্ত যে সময় আছে, এতে নিশ্চিত করে বলা যায়, যথাসময়ে বই ছাপা ও বিতরণ করা যাবে। বছরের শুরুতেই শিক্ষার্থীদের হাতে বই তুলে দেওয়া যাবে।শিক্ষামন্ত্রী জানান, গতকাল মঙ্গলবার পর্যন্ত মাধ্যমিক ও মাদ্রাসার ৭০ শতাংশ বই উপজেলা পর্যায়ে চলে গেছে। অন্যদিকে প্রাথমিকের বই গেছে মাত্র ১ শতাংশ। এ প্রসঙ্গে জানতে চাইলে নুরুল ইসলাম নাহিদ প্রথম আলোকে বলেন, কিছুটা জটিলতার কারণে প্রাথমিকের বই ছাপার কাজ একটু দেরিতে শুরু হয়েছে। এ জন্যই তা সরবরাহের সংখ্যা কম। তবে এ মাসের মধ্যে অধিকাংশ বই চলে যাবে।
এবার প্রাথমিকের বইয়ের মান নিয়ে অর্থদাতা প্রতিষ্ঠান বিশ্বব্যাংকের উদ্বেগ ছিল। এ ব্যাপারে শিক্ষামন্ত্রীকে প্রশ্ন করা হলে তিনি বলেন, বই ছাপার কাজ নিয়মিত তদারক করা হচ্ছে। এ জন্য ছয়টি কমিটি গঠন করা হয়েছে। পরীক্ষাগারে কাগজ পরীক্ষা করা হচ্ছে। এখন পর্যন্ত তাঁরা (বিশেষজ্ঞ) কোনো আপত্তি জানাননি।
আরও পড়ুন:প্রাথমিকের বই ছাপা নিয়ে জটিলতা বাড়ছেব্যাখ্যা চেয়েছে বিশ্বব্যাংক
