
রোহিঙ্গা সংকট নিরসনে বাংলাদেশর সব রাজনৈতিক দলের মধ্যে ঐকমত্যের আহ্বান জানিয়েছে বাংলাদেশ যুব কল্যাণ পার্টি। রাজধানীর জাতীয় প্রেস ক্লাবের ভিআইপি লাউঞ্জে বাংলাদেশ যুব কল্যাণ পার্টির আয়োজনে ‘রোহিঙ্গা, মানবিক বিপর্যয় ও আমাদের করণীয়’ শীর্ষক এক আলোচনা সভায় বক্তারা বলেন, রোহিঙ্গা প্রশ্নে জাতীয় ঐক্যের বিকল্প নেই। এই জাতীয় ঐক্যের মাধ্যমে আন্তর্জাতিক বিশ্বকে নাড়া দিতে হবে।
বাংলাদেশ কল্যাণ পার্টির চেয়ারম্যান মেজর জেনারেল অব. সৈয়দ মুহাম্মদ ইবরাহিম বলেন, বেগম জিয়ার কণ্ঠে কণ্ঠ মিলিয়ে বলতে চাই, জাতীয় ঐকমত্যের রূপরেখা তৈরি করে আন্তর্জাতিক ঐক্য প্রতিষ্ঠিত করতে হবে। ভারতকে বাংলাদেশের বন্ধু রাষ্ট্র বলা হয়, কিন্তু রোহিঙ্গা সংকটের বিষয়ে ভারত বাংলাদেশের বন্ধু থাকতে ব্যর্থ হয়েছে। রোহিঙ্গাদের বোঝাতে হবে, এ দেশে তোমাদের থাকা চলবে না, ফিরে যেতে হবে।
আলোচনা সভায় বিএনপির যুগ্ম মহাসচিব সৈয়দ মোয়াজ্জেম হোসেন আলাল বলেন, রোহিঙ্গারা আসার পর বর্তমান সরকার প্রথম পাঁচ দিন তাদের পুশব্যাক করে ফেরত পাঠাতে চেয়েছিল। তাঁরা মানবিক দিক চিন্তা করেন। পরে লন্ডন থেকে বেগম খালেদা জিয়া আহ্বান জানানোর পর তারা রোহিঙ্গাদের আশ্রয় দিতে শুরু করে। রোহিঙ্গাদের প্রশ্নে এ সরকার ব্যর্থ ও দুর্বল। প্রধানমন্ত্রী এখন রোহিঙ্গাদের প্রতি দরদ দেখাচ্ছেন আরেকটি পুরস্কারের আশায়।
আলোচনা সভায় বক্তারা ভারতের পররাষ্ট্রমন্ত্রী সুষমা স্বরাজের সমালোচনা করে বলেন, রোহিঙ্গা প্রশ্নে সুষমার বক্তব্য বিভ্রান্তি সৃষ্টি করেছে। একদিকে ভারত সরকার মিয়ানমারের পক্ষে অবস্থান নিয়েছে। অন্যদিকে ভারতের পররাষ্ট্রমন্ত্রী বলেছেন বাংলাদেশের পাশে থাকবেন।
আলোচনাসভায় সভাপতিত্ব করেন বাংলাদেশ যুব কল্যাণ পার্টির সভাপতি যোবায়েরুল হক ভূঁইয়া। অন্যদের মধ্যে বক্তব্য দেন বাংলাদেশ কল্যাণ পার্টির নেতা আইনজীবী সাইফুর রহমান, মো. গোলাম মোস্তফা ভূঁইয়া।
