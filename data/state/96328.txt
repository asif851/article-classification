
সাবেক অর্থমন্ত্রী শাহ এ এম এস কিবরিয়ার স্ত্রী চিত্রশিল্পী আসমা কিবরিয়া আজ সোমবার ইন্তেকাল করেছেন (ইন্না লিল্লাহি...রাজিউন)। তাঁর বয়স হয়েছিল ৭৮ বছর। সকাল নয়টার দিকে রাজধানীর ইউনাইটেড হাসপাতালে চিকিৎসাধীন অবস্থায় তিনি মারা যান।আসমা কিবরিয়ার ছেলে রেজা কিবরিয়া জানান, দীর্ঘদিন ধরে তাঁর মা ডায়াবেটিস, ক্যানসার, কিডনির জটিলতাসহ নানা রোগে ভুগছিলেন। আজ সকাল আটটা ১০ মিনিটের দিকে লাইফ সাপোর্টে থাকা অবস্থায় তাঁর মা হৃদরোগে আক্রান্ত হন। পরে নয়টা ১০ মিনিটে চিকিৎসকেরা তাঁকে মৃত ঘোষণা করেন।আসমা কিবরিয়ার মৃত্যুতে রাষ্ট্রপতি আবদুল হামিদ, প্রধানমন্ত্রী শেখ হাসিনা, স্পিকার শিরীন শারমিন চৌধুরী, বিএনপির চেয়ারপারসন খালেদা জিয়া, অর্থমন্ত্রী আবুল মাল আবদুল মুহিত, জনপ্রশাসন মন্ত্রী সৈয়দ আশরাফুল ইসলাম ও প্রতিমন্ত্রী ইসমাত আরা সাদেক, বিমানমন্ত্রী রাশেদ খান মেনন গভীর শোক প্রকাশ করেছেন। বাংলাদেশ আওয়ামী লীগও আসমা কিবরিয়ার মৃত্যুতে শোক জানিয়েছে।আজ বাদ আসর আসমা কিবরিয়ার প্রথম জানাজা গুলশানের আজাদ মসজিদে সম্পন্ন হয়। সেখানে বাণিজ্যমন্ত্রী তোফায়েল আহমেদ, ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক প্রমুখ অংশ নেন। বাদ মাগরিব বনানী কবরস্থান মসজিদে দ্বিতীয় জানাজা অনুষ্ঠিত হয়। এরপর বনানী কবরস্থানে স্বামীর কবরের পাশে তাঁর মরদেহ দাফন করা হয়।পরিবারের পক্ষ থেকে জানানো হয়েছে, ১৯৩৭ সালে জন্ম নেওয়া আসমা নিউইয়র্কের উন আর্ট স্কুল ও ওয়াশিংটনের কোরকোরান স্কুলে চিত্রকলা নিয়ে পড়াশোনা করেন। সেখান থেকেই চিত্রকলার প্রতি আকৃষ্ট হন তিনি। মৃত্যুর আগে পর্যন্ত তাঁর ১১টি একক চিত্র প্রদর্শনী হয়েছিল।২০০৫ সালের ২৭ জানুয়ারি হবিগঞ্জ সদরের বৈদ্যেরবাজারে এক জনসভা শেষে ফেরার সময় গ্রেনেড হামলায় নিহত হন সাবেক অর্থমন্ত্রী ও আওয়ামী লীগের নেতা শাহ এ এম এস কিবরিয়া। কিবরিয়া হত্যা মামলার সম্পূরক অভিযোগপত্র নিয়ে আসমা কিবরিয়ার আপত্তি ছিল। অর্থমন্ত্রী কিবরিয়ার হত্যার বিচারের দাবিতে ‘শান্তির জন্যে নীলিমা’ নামের এক ব্যতিক্রমী প্রতিবাদ কর্মসূচির সূচনা করেছিলেন তিনি। কিন্তু স্বামী হত্যার বিচার দেখার আগেই চলে গেলেন না ফেরার দেশে।আসমা কিবরিয়ার মৃত্যুর পর তাঁর চালিয়ে যাওয়া আন্দোলনের কী হবে, এ ব্যাপারে রেজা কিবরিয়া সাংবাদিকদের বলেন, ‘মৃত্যুর কিছুদিন আগে মা বুঝেছিলেন এ দেশে একটা সুষ্ঠু তদন্ত, একটা সুষ্ঠু বিচার হওয়ার সম্ভাবনাটা খুব কম। এ ধরনের কোনো আন্দোলনের ইচ্ছা আমাদের নেই।’শাহ এ এম এস কিবরিয়া ও আসমা কিবরিয়ার ছেলে রেজা কিবরিয়া একজন অর্থনীতিবিদ। আর তাঁদের মেয়ে নাজলী কিবরিয়া বোস্টন বিশ্ববিদ্যালয়ের সমাজবিজ্ঞানের বিভাগীয় প্রধান।
