
দেশের বিভিন্ন স্থানে হিন্দু সম্প্রদায়ের ওপর হামলার ঘটনায় জড়িত ‘আসল’ সন্ত্রাসীদের চিহ্নিত করে বিচারের কাঠগড়ায় এনে শাস্তির দাবি জানিয়েছে বিএনপি। আজ বুধবার দুপুরে বিএনপির স্থায়ী কমিটির সদস্য মাহবুবুর রহমান এক সংবাদ সম্মেলনে এ দাবি জানান। বনানীর ডিওএইচএসে তাঁর নিজ বাসভবনে এর আয়োজন করা হয়।
হিন্দু সম্প্রদায়ের ওপর হামলার নিন্দা জানিয়ে মাহবুবুর রহমান বলেন, ‘সরকার ও আইনশৃঙ্খলা রক্ষাকারী বাহিনীকে ত্বরিত ব্যবস্থা নেওয়ার জন্য আমরা আহ্বান জানাচ্ছি। যারা এসব ঘটনা ঘটিয়েছে, তাদের অন্য কোনো পরিচয় থাকতে পারে না। তারা দুর্বৃত্ত, তারা আমাদের ঐতিহাসিক সাম্প্রদায়িক সম্প্রীতির ঐতিহ্যে কালিমা লেপন করতে চায়, সাম্প্রদায়িকতাকে উসকে দিতে চায়। অরাজকতা ও উচ্ছৃঙ্খলতাকে উসকে দিতে চায়।’ এর বিরুদ্ধে সবাইকে ঐক্যবদ্ধভাবে দাঁড়ানোর আহ্বান জানান তিনি।
মাহবুবুর রহমান আরও বলেন, বিএনপির যে কর্মসূচি চলছে তা গণতান্ত্রিক ও অহিংস। তবে অনেক অপশক্তি স্বচ্ছ পানি ঘোলা করে সেই পানিতে মাছ শিকারের চেষ্টা করছে। তারা গণবিরোধী এজেন্ডা বাস্তবায়ন করতে তত্পর হচ্ছে। বিএনপির নেতা-কর্মীরা এ বিষয়ে যথেষ্ট সক্রিয় ও তত্পর রয়েছে বলে মন্তব্য করেন তিনি।
