
তথ্যমন্ত্রী হাসানুল হক ইনু বলেছেন, ‘আগুন-সন্ত্রাসের নেত্রী খালেদা জিয়া সম্পর্কে সংলাপপন্থীদের অবস্থান পরিষ্কার করতে হবে। কিসের বিনিময়ে তাঁরা দানবদের কাছ থেকে শান্তি কিনতে চান?’আজ মঙ্গলবার ঢাকা বিশ্ববিদ্যালয়ের সমাজবিজ্ঞান অনুষদ মিলনায়তনে যুক্তরাষ্ট্রপ্রবাসী সাহিত্যিক দীপিকা ঘোষের চারটি গল্পগ্রন্থ ও দুটি প্রবন্ধগ্রন্থ বিষয় রবীন্দ্রনাথ ও বাঙালির উৎসব–এর প্রকাশনা উৎসবে প্রধান অতিথির বক্তৃতায় মন্ত্রী এ কথা বলেন।ইনু বলেন, ‘বর্বর আগুন-সন্ত্রাসের জন্য খালেদা জিয়াকে দায়ী না করা ও আগুন-সন্ত্রাসীদের দমনে সংলাপপন্থীদের নীরবতা দানবদের আশকারা দেয়, মানুষ পুড়িয়ে হত্যার মতো অপরাধে উৎসাহিত করে।’‘যে খালেদা জিয়া রাজাকার-যুদ্ধাপরাধী-আগুন-সন্ত্রাসীদের পক্ষ নিয়েছেন, তার সঙ্গে মিটমাটের প্রস্তাব মানে দেশটাকে তাদের কাছে ইজারা দেওয়ার প্রস্তাব’ উল্লেখ করে তথ্যমন্ত্রী বলেন, ‘খালেদা জিয়া ও আগুন-সন্ত্রাসীদের যাঁরা আলাদা করে দেখেন, তারা দানবের সাথে মানবের মিটমাট চান, যা সম্ভব না।’বইগুলোর প্রকাশক গ্রাফোসম্যান পাবলিকেশন লিমিটেডের চেয়ারম্যান মো. আবদুর রউফের সভাপতিত্বে অনুষ্ঠানে বিশেষ অতিথি হিসেবে বক্তব্য দেন সংস্কৃতিসচিব রণজিৎ বিশ্বাস, এনডিসি ও ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক। কবি আসাদ চৌধুরী, রবিউল হুসাইন, শিহাব সরকার, আমিরুল ইসলাম খান ও ভারত বিচিত্রার সম্পাদক নান্টু রায় আলোচনায় অংশ নেন।হাসানুল হক ইনু শিল্পী-সাহিত্যিকসহ দেশের সব মানুষকে আগুন-সন্ত্রাসীদের বিরুদ্ধে ঐক্যবদ্ধ হওয়ার আহ্বান জানান।
