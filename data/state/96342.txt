
চট্টগ্রামের সীতাকুণ্ডের বাড়বকুণ্ডে বাস-ট্রাক সংঘর্ষে দুজন নিহত হয়েছেন। আহত হয়েছেন আরও ১২ জন। আজ শুক্রবার ভোররাত সোয়া তিনটার দিকে এ দুর্ঘটনা ঘটে।দুর্ঘটনায় নিহত দুই বাসযাত্রী হলেন কামরুজ্জামান মল্লিক(৩৭) ও মো. মাসুদ (৩৫)। তাঁদের বাড়ি শরীয়তপুরের জাজিরায়। বাসটির বেশির ভাগ যাত্রী তবলিগ জামাতের বলে জানিয়েছে হাইওয়ে পুলিশ।সীতাকুণ্ড ফায়ার সার্ভিসের স্টেশন কর্মকর্তা ওয়াসি আজাদ প্রথম আলোকে বলেন, সৌদিয়া পরিবহনের বাসটি ঢাকা থেকে চট্টগ্রামের দিকে যাচ্ছিল। বাসটি সীতাকুণ্ডের বাড়বকুণ্ড বিদ্যুৎ বিতরণের কেন্দ্রের সামনে আসার পর সামনে থাকা একটি ট্রাককে ধাক্কা দেয়। আবার বাসটিকে পেছন থেকে আরেকটি ট্রাক ধাক্কা দেয়। এতে গুরুতর আহত অবস্থায় তিনজনসহ আটজন যাত্রীকে উপজেলা স্বাস্থ্য কমপ্লেক্সে ভর্তি নিয়ে গেলে কর্তব্যরত চিকিৎসক দুজনকে মৃত ঘোষণা করেন।উপজেলা স্বাস্থ্য কমপ্লেক্সের জরুরি বিভাগের কর্তব্যরত চিকিৎসক অলিউর রহমান দুজন নিহত হওয়ার বিষয়ে নিশ্চিত করেছেন।কুমিরা হাইওয়ে পুলিশ ফাঁড়ির সহকারী ট্রাফিক উপপরিদর্শক(এটিএসআই) জামশেদ আলম প্রথম আলোকে বলেন, বাসটিতে বেশির ভাগ যাত্রীই তবলিগ জামাতের ছিলেন। এ ঘটনায় আহত ১২ জনের মধ্যে দুজনের অবস্থা আশঙ্কাজনক। দুর্ঘটনা কবলিত গাড়ি দুটিকে উদ্ধার করা হয়েছে।
