
পাবনার ঈশ্বরদীতে গতকাল শুক্রবার শুরু হয়েছে ‘কৈশোর-তারুণ্যের বই’ শীর্ষক চার দিনব্যাপী বইমেলা। উপজেলা প্রশাসনের সহযোগিতায় মেলায় ঢাকা থেকে ১৩টি প্রকাশনা সংস্থা অংশ নিচ্ছে। বিকেল সাড়ে পাঁচটায় ইক্ষু গবেষণা উচ্চবিদ্যালয়ের মিলনায়তনে মেলার আনুষ্ঠানিক উদ্বোধন করা হয়।শিক্ষার্থী, তরুণ ও যুবকদের বই পড়ায় আগ্রহী করে তোলার জন্য এই বইমেলায় শিশু-কিশোর ও তরুণদের উপযোগী প্রচুর বই রাখা হয়েছে। প্রতিদিন সকাল ১০টা থেকে বিকেল পর্যন্ত বইকেন্দ্রিক নানা আয়োজনের মধ্যে রয়েছে শিক্ষার্থীদের জন্য বইপড়া প্রতিযোগিতা, হাতে-কলমে আঁকাআঁকি, সৃজনশীলতা বিনিময় ও পুরস্কার প্রদান।মেলায় অংশ নেওয়া প্রকাশনা প্রতিষ্ঠানগুলোর মধ্যে রয়েছে অ্যাডর্ন পাবলিকেশন, ইউনিভার্সিটি প্রেস লিমিটেড, ইকড়িমিকড়ি, কাকলি প্রকাশনী, জাগৃতি প্রকাশনী, প্রথমা প্রকাশন, প্রতীক প্রকাশনা সংস্থা, চৈতন্য পাবলিকেশন, রং পেনসিল, বেঙ্গল পাবলিকেশন, ভাষাচিত্র ও সময় প্রকাশন।ইক্ষু গবেষণা উচ্চবিদ্যালয়ের প্রধান শিক্ষক আজিজুল হকের সভাপতিত্বে উদ্বোধনী অনুষ্ঠানে বক্তব্য দেন লেখক আহমেদ মাজহার, সময় টিভির পরিচালক ও বার্তাপ্রধান তুষার আবদুল্লাহ, পাবনা প্রযুক্তি বিশ্ববিদ্যালয়ের সহযোগী অধ্যাপক মীর হুমায়ুন কবীর, ঢাকার চিকিৎসক সাহেদ ইমরান, ঈশ্বরদী প্রেসক্লাবের সাবেক সভাপতি মোস্তাক আহমেদ, প্রেসক্লাবের সহসম্পাদক শেখ মহসীন, লাইফ স্কিলবিষয়ক বক্তা মারুফ খান, ড্যাফোডিল ইন্টারন্যাশনাল ইউনিভার্সিটির সাংবাদিকতা বিভাগের শিক্ষক এস এম রাজ্জাক, কবি জুনান নাশিদ প্রমুখ।
