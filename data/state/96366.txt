
হবিগঞ্জ সদর জেলা হাসপাতালের পাঁচ চিকিৎসকসহ সাতজনের বিরুদ্ধে গত মঙ্গলবার আদালতে মামলা হয়েছে। ভুয়া মেডিকেল সনদ প্রদান ও জালিয়াতির অভিযোগ এনে এ মামলা করেন সদর উপজেলার সুরাবই গ্রামের বিলাল মিয়া।হবিগঞ্জের অতিরিক্ত মুখ্য বিচারিক হাকিম মো. মুসলেহ উদ্দিন মামলাটি আমলে নিয়ে বিচার বিভাগীয় তদন্তের নির্দেশ দিয়েছেন। মামলার আসামিরা হলেন সদর জেলা হাসপাতালের আবাসিক চিকিৎসা কর্মকর্তা মহসিন করিম, একই হাসপাতালের চিকিৎসক সঙ্গীতা ভট্টাচার্য্য, তরুণ কান্তি পাল, রিয়াজুর রহমান ভূঁইয়া, দেবাশীষ দাস এবং সুরাবই গ্রামের অধিবাসী আক্কাস আলী ও উজ্জল মিয়া।
