
আওয়ামী লীগ ও তাদের মহাজোটের অংশীদার জাতীয় পার্টির (জাপা) মধ্যে ‘গভীর প্রেমে টানাপোড়েন’ চলছে বলে মনে করছেন বিএনপির যুগ্ম মহাসচিব রুহুল কবির রিজভী।
আজ রোববার দুপুরে রাজধানীর নয়াপল্টনে দলের কেন্দ্রীয় কার্যালয়ে সংবাদ সম্মেলনে রিজভী এ মন্তব্য করেন।
গতকাল শনিবার একটি পত্রিকায় জাতীয় পার্টির চেয়ারম্যান এইচ এম এরশাদের একটি লেখা প্রকাশিত হয়। সেই লেখা উদ্ধৃত করে রিজভী বলেন, ‘এরশাদ এক সুবিশাল অভিমানমূলক অভিযোগনামা জাতির সামনে পেশ করেছে। গোটা অভিযোগনামাটি পড়লে মনে হয়, শাসক দল আওয়ামী লীগ ও তাদের মহাজোটের অংশীদার জাতীয় পার্টির মধ্যে গভীর প্রেমে টানাপোড়েন চলছে। ভুল বোঝাবুঝির ক্ষুব্ধ বহিঃপ্রকাশ ঘটেছে এরশাদের এই অভিযোগনামায়। এইচ এম এরশাদ প্রধানমন্ত্রীর কাছে কণ্ঠরুদ্ধ অভিমানে ফেটে পড়েছেন।’
রিজভীর দাবি, ‘নির্লজ্জ ভণ্ডের যে কোনো রুচি, বিবেক, ব্যক্তিত্ব, নৈতিকতা এবং ন্যূনতম কমিটমেন্ট থাকে না, সেটি এই লেখায় এরশাদ নিজেকে সুস্পষ্টভাবে ফুটিয়ে তুলেছেন।’ রিজভী এরশাদকে ‘মোনাফেক’ বলে মন্তব্য করেন।
