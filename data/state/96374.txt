
দায়িত্বে অবহেলা এবং ঈদকে সামনে রেখে গ্রেপ্তার বাণিজ্য ও প্রতারণার অভিযোগে নারায়ণগঞ্জের সোনারগাঁ থানা ও বন্দর থানার ধামঘর ফাঁড়ির পাঁচ উপপরিদর্শক (এসআই) ও নয় কনস্টেবলকে প্রত্যাহার করে পুলিশ লাইনসে সংযুক্ত করা হয়েছে। জেলা পুলিশ সুপার (এসপি) মঈনুল হক বিষয়টি নিশ্চিত করেছেন।
প্রত্যাহার করা কর্মকর্তারা হলেন সোনারগাঁও থানার এসআই মারুফুর রহমান, দিদারুল আলম, নাজমুল আলম এবং জহিরুল ইসলাম ও বন্দর থানার ধামঘর পুলিশ ফাঁড়ির মাজহারুল ইসলাম। প্রত্যাহার করা নয় কনস্টেবলদের সবাই সোনারগাঁও থানার। জেলা পুলিশের এক কর্মকর্তা জানান, ঈদকে সামনে রেখে গ্রেপ্তার বাণিজ্য, প্রতারণা, মাদক দিয়ে ফাঁসানো এবং দায়িত্ব পালনে অবহেলার অভিযোগে তাঁদের প্রত্যাহার করা হয়েছে। তাঁদের বিরুদ্ধে ওঠা অভিযোগগুলোর তদন্ত করছে ঢাকা পুলিশ সদর দপ্তরের স্পেশাল গোয়েন্দা বিভাগ। অভিযোগগুলো প্রাথমিকভাবে প্রমাণিত হওয়ায় শাস্তিমূলক ব্যবস্থা হিসেবে তাঁদের সংশ্লিষ্ট থানা থেকে প্রত্যাহার করা হয়েছে। জেলা পুলিশ সুপার (এসপি) মঈনুল হক জানান, বিভিন্ন অনিয়মের অভিযোগে তাঁদের প্রত্যাহার করে পুলিশ লাইনসে সংযুক্ত করা হয়েছে।
উল্লেখ্য, এর আগে ২৩ মে তিনজনকে মাদক দিয়ে ফাঁসানো এবং জমি দখলে সহায়তা করার অভিযোগে সিদ্ধিরগঞ্জ থানার ভারপ্রাপ্ত কর্মকর্তা (ওসি) মুহা. সরাফত উল্লাহ, পরিদর্শক (তদন্ত) আবুল হোসেন এবং এসআই ফারুক হোসেনকে প্রত্যাহার করা হয়।
