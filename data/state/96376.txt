
ঠাকুরগাঁওয়ের পীরগঞ্জ উপজেলার সীমান্ত এলাকায় ভারতীয় সীমান্তরক্ষী বাহিনীর (বিএসএফ) সদস্যরা এক বাংলাদেশি যুবককে গুলি করে আহত অবস্থায় ভারতে ধরে নিয়ে গেছে। ঘটনাটি ঘটেছে গত রোববার রাতে ফকিরগঞ্জ বিজিবি ক্যাম্পের অদূরে ভারতের ১৬৭ বিএসএফ ব্যাটালিয়নের চয়নগর ক্যাম্পের উত্তরে সীমান্তের ৩৪৪ নম্বর পিলারের কাছে ভারতের মতিয়াডোর গ্রামে।
আহত যুবক হলেন পীরগঞ্জ উপজেলার সীমান্তবর্তী বেলদহী গ্রামের মৃত শুকনা মোহাম্মদের ছেলে রুস্তম আলী (৩৫)। বেলদহী গ্রামের কয়েক ব্যক্তি জানান, রাত সাড়ে নয়টার দিকে রুস্তম আলী ভারতের কাঁটাতারের বেড়ার দিকে যাচ্ছিলেন। এ সময় গুলির শব্দ শুনতে পান তাঁরা।
দিনাজপুর ৪২ বর্ডার গার্ড ব্যাটালিয়নের কমান্ডিং অফিসার লে. কর্নেল মো. মাহাবুব মোর্শেদ গতকাল সোমবার বিকেল সাড়ে পাঁচটায় বলেন, ‘যুবকটি অবৈধভাবে ভারতে যাচ্ছিলেন। আমি বিএসএফ সূত্রে জানতে পেরেছি, আহত যুবক ভারতে চিকিৎসাধীন। তাঁকে ফেরত আনার জন্য বাংলাদেশের পক্ষে যোগাযোগ করছি।’
