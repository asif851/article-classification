
সুন্দরবনের নদীতে ট্যাংকারডুবির ঘটনায় ছড়িয়ে পড়া তেল অপসারণে বাংলাদেশ সরকারকে সহায়তা করতে একটি বিশেষজ্ঞ দল পাঠিয়েছে জাতিসংঘ। আজ বৃহস্পতিবার বাংলাদেশে জাতিসংঘের আবাসিক সমন্বয়কারীর কার্যালয়ের এক বিজ্ঞপ্তিতে এসব কথা জানানো হয়েছে।
বিজ্ঞপ্তিতে বলা হয়, সরকারের অনুরোধে সাড়া দিয়ে জাতিসংঘ এ উদ্যোগ নিয়েছে। জাতিসংঘের দুর্যোগ মূল্যায়ন ও সমন্বয় কমিটির (ইউএনডিএসি) একটি দল ঢাকা পৌঁছেছে। দলের আরও কিছু সদস্য শিগগিরই ঢাকা আসবেন। দলের সদস্যরা সরকারের সঙ্গে সমন্বয় করে কাজ করবেন। এ ঘটনার ঝুঁকি এবং ঝুঁকি কমানোর জন্য কী পদক্ষেপ নেওয়া যেতে পারে, সে বিষয়ে পরামর্শ দেবেন তাঁরা।বাংলাদেশে জাতিসংঘের এ সহায়তা কর্মসূচির নেতৃত্বে রয়েছে জাতিসংঘ উন্নয়ন কর্মসূচি ইউএনডিপি।সুন্দরবনের ভেতর ৯ ডিসেম্বর ভোরে সাড়ে তিন লাখ লিটারের বেশি তেল নিয়ে ওটি সাউদার্ন স্টার-৭ একটি মালবাহী জাহাজের ধাক্কায় ডুবে যায়। বিশাল এলাকায় তেল ছড়িয়ে পড়ায় হুমকির মুখে পড়েছে সুন্দরবনের পরিবেশ।
