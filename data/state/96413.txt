
রাজধানীর গুলশানে হলি আর্টিজান বেকারি রেস্তোরাঁয় সন্ত্রাসী হামলায় নিহত ব্যক্তিদের স্মরণে দুই দিনের রাষ্ট্রীয় শোক ঘোষণা করেছেন প্রধানমন্ত্রী শেখ হাসিনা। ৩ ও ৪ জুলাই (রোববার ও সোমবার) এই দুই দিন রাষ্ট্রীয় শোক পালিত হবে।আজ শনিবার রাত পৌনে আটটায় রেডিও ও টেলিভিশনে জাতির উদ্দেশে দেওয়া ভাষণে সন্ত্রাসী হামলায় নিহত ব্যক্তিদের স্মরণে দুই দিনের এ রাষ্ট্রীয় শোকও ঘোষণা করেন প্রধানমন্ত্রী।
দুই দিন রাষ্ট্রীয় শোকের দিন জাতীয় পতাকা অর্ধনমিত থাকবে ও জনগণ কালো ব্যাজ ধারণ করবেন। এ ছাড়া মসজিদে মোনাজাত এবং মন্দির, গির্জা ও অন্যান্য উপাসনালয়ে প্রার্থনা করা হবে।
গুলশানের ওই রেস্তোরাঁয় জঙ্গি হামলায় শুক্রবার রাতেই ২০ জনকে হত্যা করা হয়।
ভাষণে শেখ হাসিনা বলেন, গত রাতে কতিপয় অস্ত্রধারী সন্ত্রাসী রাজধানীর গুলশানের একটি রেস্টুরেন্টে হামলা চালায়। সেখানে অবস্থানরত নিরস্ত্র, বেসামরিক নাগরিকদের অস্ত্রের মুখে জিম্মি করে এবং হত্যাকাণ্ড শুরু করে। পবিত্র রমজান মাসে ধর্মপ্রাণ মুসলমানরা যখন এশা ও তারাবির নামাজের প্রস্তুতি নিচ্ছিলেন, তখন এই হামলা ধর্ম ও মানবিকতাকে অবমাননা করেছে। এই বর্বর ও কাপুরুষোচিত আক্রমণ সাম্প্রদায়িক সম্প্রীতির দেশ বাংলাদেশে নজিরবিহীন।
প্রধানমন্ত্রী বলেন, হামলার সংবাদ পাওয়ার সঙ্গে সঙ্গেই সরকার দ্রুত পরিস্থিতি নিয়ন্ত্রণে আনার উদ্যোগ নেয়।
