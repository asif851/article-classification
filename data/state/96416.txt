
তত্ত্বাবধায়ক সরকারের দাবিকে ‘খামোখা’ বলে মন্তব্য করেছেন অর্থমন্ত্রী আবুল মাল আবদুল মুহিত। আজ বুধবার সিলেটে একটি প্রাথমিক বিদ্যালয়ের নতুন ভবনের ভিত্তিপ্রস্তর স্থাপন অনুষ্ঠানে প্রধান অতিথির বক্তব্যে তিনি এই মন্তব্য করেন।ওই অনুষ্ঠানে অর্থমন্ত্রী বলেন, ‘রাজনৈতিক অস্থিরতা ও তত্ত্বাবধায়ক সরকার বিষয়ে সমাধান অবশ্যই হবে। সুতরাং তত্ত্বাবধায়ক সরকার দাবি খামোখা।’দেশের সার্বিক আইনশৃঙ্খলা পরিস্থিতি সম্পর্কে অর্থমন্ত্রী বলেন, ‘আগে কখন গ্রেনেড-বোমা হামলা হবে, এই আতঙ্কে দেশে একসময় সভা-সমাবেশ করা যেত না। বর্তমান সরকারের আমলে এই অবস্থার অবসান হয়েছে। জঙ্গিবাদ নির্মূলে সরকারের কঠোরতায় এমন উন্নতি হয়েছে।’
সরকারের বড় সাফল্য শিক্ষা ও বিদ্যুত্ ক্ষেত্রে হয়েছে, উল্লেখ করে অর্থমন্ত্রী আরও বলেন, ‘এই সরকার এই দুটি ক্ষেত্রে অগ্রাধিকার দিয়ে কাজ করেছে। জনগণ এখন এর সুফল পাচ্ছে। বর্তমান সরকার গরিবের সরকার। তাই শুধু শহরে নয়, গ্রামাঞ্চলে ব্যাপক উন্নয়ন করছে সরকার।’
সিলেট নগরের খাসদবির সরকারি প্রাথমিক বিদ্যালয়ের নতুন ভবনের ভিত্তিপ্রস্তর স্থাপন অনুষ্ঠানে বিদ্যালয় পরিচালনা কমিটির সাবেক সভাপতি ঈসরাইল মিয়ার সভাপতিত্বে অনুষ্ঠানে বিশেষ অতিথি ছিলেন সিলেট সিটি করপোরেশনের ভারপ্রাপ্ত মেয়র মোহাম্মদ শাহজাহান, সিলেট জেলা আওয়ামী লীগের সভাপতি ও সিলেট জেলা পরিষদের প্রশাসক আবদুজ জহির চৌধুরী, সাধারণ সম্পাদক সাংসদ শফিকুর রহমান চৌধুরী, নগর আ.লীগের সাধারণ সম্পাদক আসাদউদ্দিন আহমদ বক্তব্য দেন।
বিভাগীয় বৃক্ষমেলার উদ্বোধন
‘গাছ লাগিয়ে ভরবো এ দেশ, তৈরি করবো সুখের পরিবেশ’ প্রতিপাদ্যকে সামনে রেখে আজ বুধবার থেকে সিলেটে শুরু হয়েছে বিভাগীয় বৃক্ষমেলা। বিকেলে নগরের সুরমা নদী তীরের কিনব্রিজের মুখে বৃক্ষমেলার উদ্বোধন করেন অর্থমন্ত্রী।
সিলেট জেলা প্রশাসনের সহযোগিতা ও সিলেট বন বিভাগের আয়োজনে মেলায় ৫০টি স্টল থাকছে। এসব স্টলে বনজ, ফলদ, ভেষজ এবং শোভাবর্ধনকারী চারা ও গাছ নিয়ে সিলেট মহানগর ও বিভাগের বিভিন্ন নার্সারি ব্যবসায়ী অংশ নিয়েছেন। ২০ দিনব্যাপী এ মেলা আগামী ৯ সেপ্টেম্বর পর্যন্ত চলবে। প্রতিদিন সকাল ১০টা থেকে রাত আটটা পর্যন্ত সর্বসাধারণের জন্য মেলা উন্মুক্ত থাকবে।
সিলেটের বিভাগীয় বন কর্মকর্তা মো. আবুল বাশার মিয়া প্রথম আলো ডটকমকে বলেন, গাছই একমাত্র জলবায়ু পরিবর্তন মোকাবিলা করতে পারবে। আর গাছ রোপণের ব্যাপারে জনসাধারণকে উদ্বুদ্ধকরণে বৃক্ষমেলা অনেক ভূমিকা রাখবে।
