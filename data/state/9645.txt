
১৯৪৬ সালে যাত্রা শুরু করে জামালপুর সরকারি আশেক মাহমুদ কলেজ। এরপর কেটে গেছে ৭০ বছর। প্রতিষ্ঠার এই বছরটিকে স্মরণ করে রাখতে ৭০ বছর পূর্তি উৎসবের আয়োজন করেছে কর্তৃপক্ষ।এ উপলক্ষে আগামী সোমবার বর্তমান ও সাবেক শিক্ষার্থীরা মিলিত হবে কলেজ প্রাঙ্গণে। ৭০ বছর পূর্তি উৎসব উদ্যাপন অনুষ্ঠানে প্রধান অতিথি হিসেবে উপস্থিত থাকবেন রাষ্ট্রপতি মো. আবদুল হামিদ।৭০ বছর পূর্তি উৎসবকে ঘিরে কলেজের ছাত্রাবাসসহ একাডেমিক ভবন ও কলেজ প্রাঙ্গণ এবং এর আশপাশ এলাকায় আলোকসজ্জা করা হয়েছে। এ ছাড়া রংবেরঙের ফেস্টুন ঝোলানো হয়েছে এবং জেলা শহরের বিভিন্ন স্থানে তোরণ নির্মাণ করা হয়েছে।কলেজ সূত্র জানায়, ৪৩ একর জমির ওপর ১৯৪৬ সালে কলেজটি জামালপুর কলেজ নামে প্রতিষ্ঠিত হয়। মাদারগঞ্জ উপজেলার গাবের গ্রামের আশেক মাহমুদ তালুকদার জামালপুর কলেজ প্রতিষ্ঠায় আর্থিকভাবে সার্বিক সহযোগিতা করেন। এরপর ১৯৪৭ সালে জামালপুর কলেজকে আশেক মাহমুদ কলেজে নামকরণ করা হয়। ১৯৪৬-৪৭ শিক্ষাবর্ষে ১৬০ জন শিক্ষার্থী নিয়ে পাঠদান কার্যক্রম শুরু হয় কলেজটিতে। ১৯৭৯ সালে কলেজটি জাতীয়করণ হয়। ৭০ বছর পূর্তি উৎসবে যোগ দিতে ইতিমধ্যে প্রায় ১৫ হাজার বর্তমান ও সাবেক শিক্ষার্থী নিবন্ধন করেছেন। বর্ষপূর্তি উপলক্ষে নানা অনুষ্ঠানের আয়োজন করা হয়েছে। এর মধ্যে আগামীকাল সোমবার সকাল ৯টায় অনুষ্ঠানে বর্তমান ও সাবেক শিক্ষার্থীরা আসন গ্রহণ, দুপুর ১২টায় কলেজ প্রাঙ্গণে আলোচনা সভা, বেলা তিনটায় কৃতী শিক্ষার্থীদের সংবর্ধনা, সাবেক শিক্ষক ও শিক্ষার্থীদের স্মৃতিচারণ, সন্ধ্যার ৬টা ২০ মিনিটে কলেজ প্রাঙ্গণে মোমবাতি প্রজ্বালন, ৬টা ৪৫ মিনিট আতশবাজি ও ফানুস ওড়ানো, রাত সাতটায় সাংস্কৃতিক অনুষ্ঠান হবে। দ্বিতীয় দিন মঙ্গলবার সকাল ১০টায় বর্তমান শিক্ষার্থীদের বিভাগভিত্তিক সাংস্কৃতিক পরিবেশনা, বেলা তিনটায় সাবেক ও বর্তমান শিক্ষার্থীদের মধ্যে বিতর্ক উৎসব ও রাত ৮টায় ব্যান্ড দল মাইলসের পরিবেশনায় সাংস্কৃতিক অনুষ্ঠান হবে। কলেজের অধ্যক্ষ মুজাহিদ বিল্লাহ ফারুকী প্রথম অালোকে বলেন, ৭০ বছরে এ জেলার ঐতিহ্যবাহী কলেজ থেকে বিপুলসংখ্যক শিক্ষার্থী শিক্ষা গ্রহণ করে দেশের উন্নয়নে অবদান রাখছেন।
