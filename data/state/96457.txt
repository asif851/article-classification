
বিএনপির চেয়ারপারসন খালেদা জিয়াকে ‘পেশাদার খুনি’ বলে মন্তব্য করেছেন নৌপরিবহন মন্ত্রী শাজাহান খান। তাঁর অভিযোগ, ক্ষমতা ও অর্থের জন্য খালেদা জিয়া এখন মানুষ ও শ্রমিক খুন করেন।আজ বৃহস্পতিবার দুপুরে চাঁদপুরের হরিনা ফেরিঘাট এলাকায় ডিজিটাল রোড ভেহিক্যাল ওয়েব্রিজ স্কেল উদ্বোধনকালে মন্ত্রী এসব কথা বলেন। পরে তিনি ফেরিঘাটের শরীয়তপুর অংশের একই কার্যক্রমের উদ্বোধন করেন।মন্ত্রীর অভিযোগ, বাংলাদেশের রাজনীতিতে খালেদা জিয়া এখন পেশাদার খুনি। জিয়াউর রহমান বঙ্গবন্ধুকে হত্যার মধ্য দিয়ে ও ক্যু ঠেকানোর নাম করে সেনা সদস্যদের হত্যা করেছে। খালেদা জিয়া ১৯৯১ সালে ক্ষমতায় আসার পরে ১৭ জন পোশাক শ্রমিককে গুলি করে হত্যা করেছেন। তারা ১৮ জন কৃষককে খুন করেছে, কানসাটে বিদ্যুতের দাবিতে আন্দোলনকারীদের হত্যা করেছে। আজকে বিএনপি-জামায়াত সরকারের বিরুদ্ধে ঐক্যবদ্ধভাবে কাজ করছে।অনুষ্ঠানে সাবেক পররাষ্ট্রমন্ত্রী দীপু মনি, বাংলাদেশ অভ্যন্তরীণ নৌ পরিবহন সংস্থার (বিআইডব্লিউটিসি) চেয়ারম্যান মো. মিজানুর রহমান, চাঁদপুরের অতিরিক্ত জেলা প্রশাসক মোহাম্মদ নুরুল্লাহ নুরী, পুলিশ সুপার মো. আমির জাফর উপস্থিত ছিলেন।
ডিজিটাল রোড ভেহিক্যাল ওয়েব্রিজ স্কেল হলো এক ধরনের মাপ যন্ত্র। মালামালসহ ট্রাক বা অন্য যেকোনো পরিবহন এই যন্ত্রের সাহায্যে মাপা হয়।
