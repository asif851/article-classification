
কবিতা, গান, নাচসহ নানা আয়োজনে জমে উঠেছে পাঠক উৎসব। স্টলে স্টলে চলছে মজার আয়োজন। চাইলেই পাঠকেরা মেকআপ নিতে পারছেন। চুল বাঁধতে পারছেন। নিজের স্বপ্ন লিখে পোস্ট করছেন ফেসবুকে। বার্তাকক্ষের সাংবাদিকদের কাছে প্রশ্ন করছেন। শিশুরা করছে লাফালাফি।
আজ শুক্রবার সকাল সাড়ে নয়টার পরে রাজধানীর বাংলা একাডেমি প্রাঙ্গণে শুরু হয়েছে প্রথম আলোর ১৮ তম প্রতিষ্ঠাবার্ষিকীর সবচেয়ে বড় আয়োজন ‘পাঠক উত্সব: এসো আঠারোয়’।
প্রথম আলোর মঙ্গলবারের ক্রোড়পত্র ‘নকশার’ স্টলে ভিড় করছে তরুণ-তরুণীরা। এখানে ভেষজ উপাদানে রূপচর্চার সামগ্রী প্রদর্শন করা হচ্ছে। এ ছাড়াও কাপড়ে প্রাকৃতিক রঙের ব্যবহার দেখানো হচ্ছে। চলছে চুল বেঁধে দেওয়া। নখে নকশাও করছে অনেকে। মেকআপ ও মেহেদি পরানো চলছে। সবই হচ্ছে বিনা মূল্যে।
‘স্বপ্ন নিয়ের’ স্টলে একটি বোর্ডে পাঠকেরা স্বপ্ন লিখছেন। সেটির সামনে ছবি তুলে পোস্ট করছেন সামাজিক যোগাযোগের মাধ্যম ফেসবুকে। সেখান থেকে সেরা দুটি ছবি বাছাই করে ছাপানো হবে পত্রিকায়।
সোমবারের রস‍+আলোতে মজার মজার প্রতিযোগিতা রয়েছে। চলছে বর্ষার ঘুষি, এক ঢিলে দুই পাখি, মঙ্গলগ্রহে ইউনিয়ন পরিষদ নির্বাচন, ক্যারিকেচার আঁকার প্রতিযোগিতা।
বিনোদনের স্টলেও মজা আর মজা। সেখানে ‘আয়নাবাজি’ ও ‘শিকারি’ চলচ্চিত্রের ছবি মেলানোর প্রতিযোগিতা চলছে। জিতলে পাবেন আইসক্রিম, চিপস আর জুস।
খেলার স্টলে পাঠকদের উৎসাহ অন্যরকম। সেখানে গলফ খেলা চলছে। পাঠকেরা আঞ্চলিক ভাষায় ধারাভাষ্য দিচ্ছেন। দেশের বিশিষ্ট খেলোয়াড়রা এই স্টলে আসছেন। পাঠকের সঙ্গে ছবি তুলছেন।
বার্তাকক্ষে প্রথম আলোর সাংবাদিকেরা বসেছেন। পাঠকদের বিভিন্ন প্রশ্নের উত্তর দিচ্ছেন।
বন্ধুসভার স্টলে থাকছে বন্ধু হওয়ার সুযোগ।
মাসিক বিজ্ঞান চিন্তার স্টলে নানা ধরনের প্রতিযোগিতা চলছে। স্যাটেলাইট, মাইক্রোস্কোপ প্রদর্শন করা হচ্ছে। ছবি দেখে বিজ্ঞানীদের নাম বলতে পারলে পুরস্কারও মিলছে।
কিশোর আলোর স্টলে রয়েছে আকর্ষণীয় টি-শার্ট। এখানেও মজার মজার খেলার প্রতিযোগিতা চলছে। উত্তর দিতে পারলে মিলছে চমৎকার পুরস্কার।
মাদকমুক্ত হতে পরামর্শ দেওয়া হচ্ছে প্রথম আলোর ট্রাস্টে। পরামর্শ দিচ্ছেন, মনোরোগ বিশেষজ্ঞ ডা. মোহিত কামাল।
চাকরি ডট কমে এসে নিবন্ধন করলে র‍্যাফেল ড্রয়ের মাধ্যমে বিভিন্ন পুরস্কার পাওয়া যাচ্ছে।
প্রথম আলোর আয়োজন কেমন লাগল তা জানানোর সুযোগও পাচ্ছেন পাঠকেরা। মতামত লিখে রাখছেন তাঁরা।
উত্তরখান থেকে আসা পাঠক সুজন কুমার শীল বলেন, প্রতিটি স্টল ঘুরে দেখছি। মজার মজার প্রতিযোগিতায় অংশ নিচ্ছি।
রংবেরঙের জামা পরে কিডস কর্নারে চলছে শিশুদের লাফালাফি।
প্রথম আলোর এবারের সব আয়োজনে তারুণ্যের জয়গান-এ দেশের বুকে ১৮ আসুক নেমে। এ আয়োজনে সবাইকে সাদর আমন্ত্রণ জানিয়েছে প্রথম আলো।
আরও পড়ুন:জমে উঠেছে পাঠক উৎ​সব
এসো আঠারোয়
পাঠক মেলায় পাঠকের আনন্দ-দুপুর
