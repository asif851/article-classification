
রাজধানীর মধ্য বাড্ডায় গতকাল বৃহস্পতিবার সকালে ডাকাতদের হাতে গৃহবধূ শাপলা আক্তার (৩০) খুন হয়েছেন। এ ছাড়া গত বুধবার মধ্যরাতে পল্লবীতে দুর্বৃত্তরা দোকানে ঢুকে গুলি করে ওষুধ ব্যবসায়ী জাহিদুল ইসলাম ওরফে রাসেলকে (৪০) হত্যা করেছে।বাড্ডা থানার পুলিশ জানায়, গতকাল সকাল সাড়ে আটটার দিকে পানির লাইন ঠিক করার কথা বলে একদল ডাকাত মধ্য বাড্ডার বাজার গলির এক বাসায় প্রবেশ করে। ওই সময় গৃহবধূ শাপলা আক্তার বাসায় একা ছিলেন। তাঁর স্বামী ওয়াহেদুজ্জামান ও সন্তানেরা বাইরে ছিলেন। ডাকাতেরা প্রথমে শাপলার হাত-পা বেঁধে ও মুখে কাপড় গুঁজে তাঁকে বাথরুমে নিয়ে আটকে রাখে। পরে তারা ওই বাসা থেকে সোনার অলংকারসহ দামি জিনিসপত্র লুট করে পালিয়ে যায়।বাড্ডা থানার ভারপ্রাপ্ত কর্মকর্তা (ওসি) মো. আবদুল জলিল বলেন, ওয়াহেদুজ্জামান বাসায় ফিরে স্ত্রীকে বাথরুমে মুমূর্ষু অবস্থায় পড়ে থাকতে দেখেন। তাঁর কাছ থেকে খবর পেয়ে পুলিশ অচেতন অবস্থায় শাপলাকে উদ্ধার করে বসুন্ধরায় অ্যাপোলো হাসপাতালে নিয়ে যায়। কর্তব্যরত চিকিৎসক তাঁকে মৃত ঘোষণা করেন। সন্ধ্যায় তাঁর লাশ ময়নাতদন্তের জন্য ঢাকা মেডিকেল কলেজ মর্গে পাঠানো হয়। ধারণা করা হচ্ছে, মুখে কাপড় গুঁজে দেওয়ার কারণে তিনি শ্বাসরুদ্ধ হয়ে মারা গেছেন।ওয়াহেদুজ্জামান বলেন, ‘আমি ছেলে সাদ ও মেয়ে নদীসাকে নিয়ে বাইরে থেকে বাসায় এসে ঘরের সবকিছু ওলট-পালট দেখতে পাই। এরপরই পুলিশে খবর দিই।’ওষুধ ব্যবসায়ীকে গুলি করে হত্যা: বুধবার দিবাগত রাত পৌনে একটার দিকে জাহিদুল ইসলাম মিরপুর ১১ নম্বর সেকশনের ৫ নম্বর অ্যাভিনিউয়ে নিজের ওষুধের দোকান মেডিফেয়ার ফার্মায় বসেছিলেন। এ সময় কয়েকজন দুর্বৃত্ত দোকানে ঢুকে তাঁকে লক্ষ্য করে কয়েকটি গুলি করে। তাঁর কপালের ডান পাশে একটি গুলি বিদ্ধ হয়। এরপর দুর্বৃত্তরা পালিয়ে যায়। খবর পেয়ে তাঁর ভাই সামসুদ্দিন রুবেল দোকানে ছুটে যান। রক্তাক্ত অবস্থায় জাহিদুলকে উদ্ধার করে ঢাকা মেডিকেল কলেজ হাসপাতালে নেন তিনি। রাত পৌনে দুইটার দিকে কর্তব্যরত চিকিৎসক জাহিদুলকে মৃত ঘোষণা করেন।স্বজনেরা অভিযোগ করেন, কয়েক দিন ধরে সন্ত্রাসীরা জাহিদুলের কাছে চাঁদা চাইছিল। চাঁদা না পেয়ে তারা এই হত্যাকাণ্ড ঘটিয়ে থাকতে পারে।পল্লবী থানার ওসি দাদন সরকার বলেন, জাহিদুলকে খুব কাছ থেকে গুলি করা হয়েছে। তাঁর বাবা জমি বেচাকেনার ব্যবসা করেন। বাবার ব্যবসায়িক শত্রুতা আছে। ওই শত্রুতা থেকে জাহিদুলকে হত্যা করা হতে পারে বলে ধারণা করা হচ্ছে। এ ছাড়া অন্যান্য বিষয় সামনে রেখেও তদন্ত করা হচ্ছে।জাহিদুল সপরিবারে মিরপুর ১১ নম্বর সেকশনের সি-ব্লকে থাকতেন। তাঁর স্ত্রী ফারিয়া আক্তার ছয় মাসের অন্তঃসত্ত্বা।জাহিদুলের বাবা আবদুল মান্নান ঢাকা উত্তর সিটি করপোরেশনের ৩ নম্বর ওয়ার্ড বিএনপির যুগ্ম সম্পাদক।পল্লবীতে ডাকাতি: গতকাল দুপুরে পল্লবীর ২ নম্বর ব্লকের একটি টিনশেড বাড়িতে ডাকাতি হয়েছে। ওই বাড়ির মালিক ইউসুফ ভূইয়া বলেন, ডাকাতেরা বাড়িতে ঢুকে অস্ত্রের মুখে সবাইকে জিম্মি করে স্বর্ণালংকার, টাকাসহ ১০ লাখ টাকার মালামাল নিয়ে গেছে।পল্লবী থানার ওসি জানান, ডাকাতির ঘটনায় তিনজনকে আটক করে জিজ্ঞাসাবাদ করা হচ্ছে।
