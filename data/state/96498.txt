
আনোয়ারার রায়পুরের দক্ষিণ গহিরায় প্রায় ৬০০ একর এলাকায় অর্থনৈতিক অঞ্চল প্রতিষ্ঠার কাজ এগিয়ে চলছে। প্রকল্পটি একনেকে অনুমোদনের পর দেশি বিদেশি শিল্পোদ্যোক্তারা প্রকল্প এলাকা পরিদর্শন করেছেন। শিগিরই ভূমি অধিগ্রহণের কাজও শুরু হবে।৫ জানুয়ারি ভূমি অধিগ্রহণের বিষয়টি তরদক করতে প্রকল্প এলাকা পরিদর্শন করেন প্রধানমন্ত্রীর কার্যালয়ের পরিচালক নাফিউল হাসান।এ বিষয়ে আনোয়ারা উপজেলা নির্বাহী কর্মকর্তা(ইউএনও) মুফিদুল আলম বলেন, ‘প্রধানমন্ত্রীর কার্যালয়ের পরিচালক প্রকল্পের ভূমি অধিগ্রহণের অগ্রগতিসহ বিভিন্ন বিষয় জানতে এসেছিলেন। প্রকল্পের কাজ দ্রুত শুরু হবে বলে তিনি আমাকে জানিয়েছেন।’উপজেলা প্রশাসন সূত্রে জানা যায়, গত আওয়ামী লীগ সরকারের আমলে চট্টগ্রামের আনোয়ারার গহিরা, মিরসরাই ও মৌলভীবাজারের শেরপুরে অর্থনৈতিক অর্থনৈতিক অঞ্চল প্রতিষ্ঠার সিদ্ধান্ত হয়। পরবর্তী সময়ে প্রকল্পগুলো একনেকে অনুমোদন হয়। এ লক্ষে আনোয়ারার ৬১২ একর জমি অধিগ্রহণের সিদ্ধান্ত নিয়েছে সরকার। তার মধ্যে ১৭০ একর জমি ব্যক্তি মালিকানাধীন এবং বাকি জমি খাস।সরকারের এ সিদ্ধান্ত চূড়ান্ত হওয়ার পরে বিভিন্ন দেশ অর্থনৈতিক অঞ্চলে বিনিয়োগের আগ্রহ প্রকাশ করে। খুব দ্রুতই ভূমি অধিগ্রহণের কাজও শুরু হবে। চট্টগ্রামের অতিরিক্ত জেলা প্রশাসক(ভূমি) মো. শাহ রিয়াজ ৯ জানুয়ারি ভূমি অধিগ্রহণ শুরু করার জন্য প্রকল্প এলাকাও পরিদর্শন করেন।উপজেলা প্রশাসন সূত্র জানায়, গত বছরের ৬ ডিসেম্বর ভারতের মাহিন্দ্র কনসাল্টিং ইঞ্জিনিয়ার্স লিমিটেডের একটি প্রতিনিধি দল রায়পুরের অর্থনৈতিক অঞ্চল পরিদর্শন করে। এর আগে ২০১৩ সালে জাপানের একটি প্রতিনিধি দলও এলাকাটি পরিদর্শন করে।প্রশাসন সূত্রে জানা গেছে, অর্থনৈতিক অঞ্চল দ্রুত বাস্তবায়নের জন্য ইতিমধ্যে প্রকল্পের বিভিন্ন সমীক্ষা শেষ হয়েছে। সব কিছু ঠিক থাকলে মাস দুয়েকের মধ্যে শুরু হতে পারে প্রকল্পের কাজ।মাহিন্দ্র কনসাল্টিং ইঞ্জিনিয়ার্স লিমিটেডের প্রতিনিধি দলের সঙ্গে ছিলেন আনোয়ারা উপজেলা সহকারী কমিশনার (ভূমি) যুথিকা সরকার। তিনি প্রথম আলো কে বলেন, প্রকল্পের পরিকল্পনার কাজ শুরুর জন্যই ভারতীয় প্রতিনিধি দলটি আনোয়ারা পরিদর্শনে এসেছিল।­
