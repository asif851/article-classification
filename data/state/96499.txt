
প্রবাসী কল্যাণ ও কর্মসংস্থানমন্ত্রী নুরুল ইসলাম বলেছেন, কাজের মাধ্যমে প্রধানমন্ত্রী শেখ হাসিনা বিভিন্ন পুরস্কার অর্জন করেছেন। তারপরেও এসব পুরস্কারে আমরা সন্তুষ্ট নই। শেখ হাসিনা নোবেল পুরস্কার পেলেই আমরা সন্তুষ্ট হব। আজ শুক্রবার রাজধানীর শিল্পকলা একাডেমীতে প্রধানমন্ত্রী শেখ হাসিনার সাফল্যগাথা নিয়ে যুবলীগ আয়োজিত চিত্র প্রদর্শনী ও আলোচনা সভায় মন্ত্রী এসব কথা বলেন। নুরুল ইসলাম বলেন, শেখ হাসিনা এখন শুধু বাংলাদেশের নেত্রী নন, তিনি এখন বিশ্ব নেত্রী। ভেবে দেখেন শেখ হাসিনাবিহীন বাংলাদেশকে। শেখ হাসিনাবিহীন বাংলাদেশে মানুষ ঘুমাতে পারবে না। লাখ লাখ মানুষকে হত্যা করা হবে। তিনি বলেন, টাকা দিয়ে কিনে নয়, কাজের মাধ্যমে তিনি সব পুরস্কার অর্জন করেছেন। তারপরেও ওই সব পুরস্কারে আমরা সন্তুষ্ট নই। শেখ হাসিনা নোবেল পুরস্কার পেলেই আমরা সন্তুষ্ট হব। পার্বত্য শান্তি চুক্তির জন্য শেখ হাসিনাকে নোবেল শান্তি পুরস্কারে ভূষিত করার দাবি করেন তিনি। প্রবাসীদের সঠিক চ্যানেলের মাধ্যমে টাকা পাঠানোর অনুরোধ করে নূরুল ইসলাম বলেন, আপনারা ব্যাংকের মাধ্যমে টাকা পাঠান। তাহলে আপনাদের রেমিট্যান্সের সঠিক হিসাব রাখা যাবে। বিদেশে যেতে ইচ্ছুকদের জন্য চারটি আন্তর্জাতিক মানের ট্রেনিং সেন্টার রয়েছে। এ বছরের মধ্যে দেশের পাঁচ লাখ লোককে বিদেশে পাঠানোর কথাও বলেন তিনি। একই অনুষ্ঠানে আইনমন্ত্রী আনিসুল হক বলেন, প্রধানমন্ত্রী শেখ হাসিনা বাংলাদেশের চিত্রকে বদলে দিয়েছেন। যত বাধা-বিপত্তি আসুক না কেন, শেখ হাসিনা বাংলাদেশকে এগিয়ে নিয়ে যাওয়ার স্বপ্ন থেকে পিছপা হননি। 
আনিসুল হক বলেন, ‘আমরা বাংলাদেশ নিয়ে গর্ব করতে পারি, এর কারণ শেখ হাসিনা। তিনি প্রমাণ করেছেন, তিনি শেখ মুজিবের কন্যা। এখন তাঁকে সহযোগিতা করার সময় এসেছে। তাঁর হাতকে শক্তিশালী করার সময় এসেছে। কারণ শেখ হাসিনার হাতকে শক্তিশালী করা মানে বাংলাদেশের হাতকে শক্তিশালী করা।’ যুবলীগের চেয়ারম্যান ওমর ফারুক চৌধুরীর সভাপতিত্বে আলোচনা সভায় আরও বক্তব্য দেন সাংসদ হাবিবে মিল্লাত, যুবলীগের সাধারণ সম্পাদক হারুনুর রশীদ, যুবলীগ নেতা মজিবুর রহমান, ইকবাল মাহমুদ, রফিকুল ইসলাম প্রমুখ।
