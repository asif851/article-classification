
প্রধানমন্ত্রী শেখ হাসিনার ছেলে ও তাঁর তথ্যপ্রযুক্তিবিষয়ক উপদেষ্টা সজীব ওয়াজেদ জয় বলেছেন, জিয়াউর রহমান বঙ্গবন্ধুর খুনিদের শুধু রক্ষা করেননি, তাদের কূটনৈতিক পদ দিয়ে পুরস্কৃতও করেন।আজ সোমবার নিজের ফেসবুক পেজে সজীব ওয়াজেদ জয় এক স্ট্যাটাসে এ কথা বলেন।জয় বলেন, ‘আজ এই দিনে, ৪১ বছর আগে আমার পরিবারের অধিকাংশ সদস্যকে হত্যা করা হয়। হত্যাকারীরা এতই নিষ্ঠুর ছিল যে আমার মামিদের এবং ১০ বছর বয়সের মামাকেও ছাড় দেয়নি। আমার নানা ছাড়া বাকি সবাইকে চিহ্নিত করা ছাড়াই বনানী কবরস্থানে দাফন করা হয়। হত্যাকারীরা ছিল একেবারে জঘন্য। স্বৈরশাসক জিয়াউর রহমান এই খুনিদের শুধু রক্ষা করেনি বরং যেন এই হত্যাকারীদের কখনো বিচার করা না যায়, সে জন্য সে মার্শাল ল’–এর অধীনে ইনডেমনিটি অর্ডিন্যান্স পাস করে। তাদের বিভিন্ন কূটনৈতিক পদ দিয়ে সে পুরস্কৃতও করে। আমার মা এবং খালার কথা চিন্তা করুন, যখন এটি ঘটে, অবকাশ কাটাতে তাঁরা দূরে। তাঁরা সব হারিয়েছেন এবং স্বদেশে ফিরতে পারছিলেন না। সবচেয়ে খারাপ ছিল যে বার্তা পাওয়ার বিষয়টি সে সময় এমন কঠিন ছিল যে তাঁরা নিশ্চিতভাবে এ–ও জানতেন না যে কেউ একজন, এমনকি তাঁদের ছোট ভাইটি বেঁচে আছে কি নেই। অনুগ্রহ করে সবাই আমার পরিবার এবং আমার সঙ্গে আজ স্মরণ করুন বঙ্গবন্ধু এবং আমার পুরো পরিবারটিকে।’
