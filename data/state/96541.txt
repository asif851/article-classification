
জয়পুরহাটের পাঁচবিবি উপজেলার ধরঞ্জী ইউনিয়নের হাটখোলা সীমান্তে ভারতীয় সীমান্ত রক্ষীবাহিনীর (বিএসএফ) গুলিতে একজন বাংলাদেশি যুবক নিহত হয়েছেন। তাঁর নাম আজিজুল ইসলাম (৩০)। তিনি পাঁচবিবি উপজেলার রামকৃষ্ণপুর সাতবাড়ীয়া গ্রামের বাসিন্দা।
বর্ডার গার্ড বাংলাদেশের (বিজিবি) জয়পুরহাট-৩ ক্যাম্পের অধিনায়ক লে. কর্নেল আবদুর রাজ্জাক তরফদার প্রথম আলোকে জানান, গতকাল মঙ্গলবার দিবাগত রাত তিনটার দিকে বাংলাদেশের কয়েকজন গরু ব্যবসায়ী গরু নিয়ে ভারত থেকে ফিরছিলেন। ফেরার পথে বিএসএফের গুলিতে আজিজুল ইসলাম নিহত হন। তাঁর লাশ পাঁচবিবির হাটখোলা সীমান্তে ২৮০/১২-১৪ সাব পিলার এলাকার ভারতীয় ভূখণ্ডের ৫০ গজ ভেতরে পড়ে ছিল।
খবর পেয়ে জয়পুরহাট বিজিবি-৩ ক্যাম্পের কর্মকর্তারা ঘটনাস্থল পরিদর্শন করেন। এ ঘটনায় বিএসএফের কাছে প্রতিবাদ জানিয়ে চিঠি পাঠানো হয়েছে।
বিএসএফের পক্ষ থেকে জানানো হয়, আজিজুল ইসলামের লাশের ময়নাতদন্ত করা হবে। পরে বিজিবি ও বিএসএফের পতাকা বৈঠকের মাধ্যমে লাশ হস্তান্তর করা হবে। 
