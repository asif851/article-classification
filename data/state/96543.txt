
সুন্দরবনের কাছে রামপালে কয়লাভিত্তিক বিদ্যুৎকেন্দ্র নির্মাণের বিরোধিতা করে বিএনপির মহাসচিব মির্জা ফখরুল ইসলাম আলমগীর বলেছেন, বিএনপি জনবিরোধী যেকোনো প্রকল্প প্রতিরোধ করবে। আজ সোমবার দুপুরে রাজধানীর ইঞ্জিনিয়ার্স ইনস্টিটিউশনে এক গোলটেবিল আলোচনায় মির্জা ফখরুল এ কথা বলেন।
‘রামপাল কয়লাভিত্তিক বিদ্যুৎ উৎপাদন কেন্দ্র: কারিগরি, অর্থনৈতিক ও পরিবেশগত ত্রিমাত্রিক বিপত্তি’ শীর্ষক ওই আলোচনার আয়োজন করে বিএনপি-সমর্থক প্রকৌশলীদের সংগঠন অ্যাসোসিয়েশন অব ইঞ্জিনিয়ার্স বাংলাদেশ (অ্যাব)।
রামপালের স্থানীয় জনগণকে এই প্রকল্পের ক্ষতিকর দিক নিয়ে সচেতন করার জন্য বিভিন্ন কাজ করার পরামর্শ দিয়ে মির্জা ফখরুল বলেন, ‘খুলনা শহরের মানুষই ঠিক সেইভাবে কনভিন্সড না যে তাদের আন্দোলন করার দরকার আছে।’
সরকার অন্য দেশের স্বার্থে রামপালে বিদ্যুৎকেন্দ্র নির্মাণ করছে, এমন অভিযোগ করে ফখরুল বলেন, সরকার বাঁধা আছে। কারণ, তারা ক্ষমতায় টিকে আছে অনৈতিকভাবে। ভবিষ্যতেও তথাকথিত একটি নির্বাচন করে ক্ষমতায় আসার জন্য কৌশল নির্ধারণ করছে। সে কৌশল নির্ধারণের একটি উপায় হচ্ছে, যারা তাদের এই অনৈতিক কাজটি করতে সাহায্য করেছিল, তাদের স্বার্থকে তারা বজায় রাখছে।
এই প্রকল্পকে জনবিরোধী আখ্যা দিয়ে মির্জা ফখরুল বলেন, দেশের স্বার্থে, জনগণের স্বার্থে বিএনপি কখনো আপস করেনি, করবে না। অন্য কাউকেও আপস করতে দেবে না। বিএনপি দেশের জনগণের পক্ষেই সব সময় কাজ করেছে। হয়তো সব সময় সফল হয়নি। কিন্তু বিএনপির আন্তরিকতার অভাব নেই। জনগণকে পাশে নিয়েই বিএনপি সংকট মোকাবিলা করবে। জনবিরোধী যেকোনো প্রকল্প প্রতিরোধ করবে।
গণস্বাস্থ্য কেন্দ্রের প্রতিষ্ঠাতা জাফরুল্লাহ চৌধুরী বিএনপি চেয়ারপারসন খালেদা জিয়ার উদ্দেশে বলেন, জনগণের স্বার্থে খালেদা জিয়ার উচিত হবে রামপালে প্রথম জনসভা করা। তিনি রামপালে কয়লাভিত্তিক বিদ্যুৎকেন্দ্র নির্মাণ না করে কিছু বিকল্প পরামর্শ দেন। সেগুলো হলো ভুটানের হাইড্রো ইলেকট্রিক প্রকল্পে বিনিয়োগ করা, সোলার বিদ্যুৎ করা বা রামপালে না করে পূর্ব সীমান্তে এই কেন্দ্র স্থাপন করা।
ঢাকা বিশ্ববিদ্যালয়ের শিক্ষক আসিফ নজরুল প্রশ্ন রাখেন, কয়লাভিত্তিক বিদ্যুৎকেন্দ্রে কোনো ক্ষতি না হলে শুধু জুন মাসে কেন ভারতে চারটি বিদ্যুৎকেন্দ্র বন্ধ করা হয়েছে।
গোলটেবিল আলোচনায় মূল প্রবন্ধ উপস্থাপন করেন অ্যাবের সভাপতি আ ন হ আখতার হোসেন। অন্যদের মধ্যে জাহাঙ্গীরনগর বিশ্ববিদ্যালয়ের সাবেক উপাচার্য মোস্তাহিদুর রহমান, ঢাকা বিশ্ববিদ্যালয়ের শিক্ষক মাহবুব উল্লাহ, বিএনপির ভাইস চেয়ারম্যান শওকত মাহমুদ, এ জেড এম জাহিদ হোসেন প্রমুখ বক্তব্য দেন।
