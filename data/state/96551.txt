
টেলিভিশন ও চলচ্চিত্র অধ্যয়ন বিভাগে বর্ধিত ফিসহ অন্য সব বিভাগের ‘উন্নয়ন ফি’ বাতিলের দাবিতে ঢাকা বিশ্ববিদ্যালয়ের দুটি অনুষদে ধর্মঘট পালন করছে প্রগতিশীল ছাত্রজোট।
আজ মঙ্গলবার ভোর সাড়ে ছয়টা থেকে জোটের নেতা-কর্মীরা বিশ্ববিদ্যালয়ের সামাজিক বিজ্ঞান ও কলা অনুষদের পাঁচটি ফটকে তালা ঝুলিয়ে এ ধর্মঘট শুরু করেন। কলা ভবনের সামনে নেতারা সমাবেশ করছেন।
সকাল ১০টার দিকে প্রয়াত জাতীয় অধ্যাপক রঙ্গলাল সেনের মরদেহ কলা ভবনে আনার পর ধর্মঘট শিথিল করা হয়। তাঁর মরদেহ শহীদ মিনারে নিয়ে যাওয়ার পর বেলা ১১টা থেকে আবারও ধর্মঘট শুরু করেছেন আন্দোলনকারীরা।
আন্দোলনরত শিক্ষার্থী ও জোটের নেতারা জানান, সামাজিক বিজ্ঞান অনুষদভুক্ত টেলিভিশন ও চলচ্চিত্র অধ্যয়ন বিভাগে স্নাতক সম্মান শ্রেণীতে ভর্তিতে টিউশন ফি চার বছরে এক লাখ ৩৭ হাজার টাকা নির্ধারণ করা হয়েছে। অনুষদগুলোর অন্যান্য বিভাগে এ অর্থের পরিমাণ ৩০ থেকে ৪০ হাজার টাকা।
আন্দোলনকারী শিক্ষার্থী সমাজতান্ত্রিক ছাত্রফ্রন্টের ঢাকা বিশ্ববিদ্যালয় শাখার সভাপতি রাশেদ শাহরিয়ার প্রথম আলোকে বলেন, এত বড় অঙ্কের টাকা পাবলিক বিশ্ববিদ্যালয়ের নীতি-বিরুদ্ধ। এটা শিক্ষার নামে বাণিজ্যের শামিল। তিনি বলেন, পাবলিক বিশ্ববিদ্যালয় চলবে রাষ্ট্রের টাকায়। রাষ্ট্রকেই সব খরচ বহন করতে হবে। কিন্তু যেভাবে শিক্ষাকে বাণিজ্যিকীকরণ করা হচ্ছে, একদিন আর দরিদ্র অথচ মেধাবী শিক্ষার্থীরা উচ্চশিক্ষা নিতে পারবেন না।
বিভাগের চেয়ারম্যান এ জে এম শফিউল আলম ভূঁইয়া সাংবাদিকদের বলেন, অন্যান্য বিভাগের তুলনায় এই বিভাগে অনেক বেশি ব্যবহারিক ক্লাস থাকায় এ ফি নির্ধারণ করা হয়েছে। বেসরকারি বিশ্ববিদ্যালয়ের সঙ্গে তুলনা করে তিনি বলেন, ‘আমাদের বিভাগ থেকে যে মানের শিক্ষা দেওয়া হবে, তা বেসরকারি বিশ্ববিদ্যালয়ে করতে গেলে সাত থেকে আট লাখ টাকা লাগবে।’
২০১২ সালের জানুয়ারিতে মাস্টার্সের মাধ্যমে যাত্রা শুরু করা টেলিভিশন ও চলচ্চিত্র অধ্যয়ন বিভাগটি এবারই প্রথম স্নাতক পর্যায়ে পাঠদান শুরু করতে যাচ্ছে।
