
দেশবাসী আওয়ামী লীগ ও বিএনপি—এই দুই বলয়ে ঘুরপাক খাচ্ছে। এই দুই বলয়ের রাজনীতি দেশে কয়েক যুগ ধরে চলছে, যা দেশকে গণতান্ত্রিক স্থিতিশীলতা দেওয়ার চেয়ে আরও অস্থিতিশীল করছে। এই বক্তব্য তুলে ধরে দেশে মুক্তিযুদ্ধের চেতনার বিকল্প রাজনৈতিক শক্তিকে শক্তিশালী করার আহ্বান জানিয়েছেন বাংলাদেশের কমিউনিস্ট পার্টি (সিপিবি) ও বাংলাদেশের সমাজতান্ত্রিক দল (বাসদ) নেতারা।গতকাল শুক্রবার রাজধানীর সোহরাওয়ার্দী উদ্যানে অনুষ্ঠিত সমাবেশে সিপিবি ও বাসদের নেতারা এসব কথা বলেন। সমাবেশে সিপিবির সভাপতি মুজাহিদুল ইসলাম সেলিম বলেন, জামায়াত-শিবিরের নেতৃত্বে সাম্প্রদায়িক জঙ্গিগোষ্ঠী মাথাচাড়া দিয়ে উঠছে। আওয়ামী লীগ জামায়াতকে প্রধান শত্রু হিসেবে চিহ্নিত না করে প্রধান প্রতিপক্ষ বিএনপিকে কাবু করার কাজকে প্রাধান্য দিচ্ছে।সমাবেশ থেকে ২ থেকে ৮ মার্চ পর্যন্ত সারা দেশে জেলা ও উপজেলায় সমাবেশ ও গণমিছিলের কর্মসূচি ঘোষণা করা হয়।
