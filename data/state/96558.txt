
জামালপুরের মেলান্দহ উপজেলায় ছয় মাস বয়সী শিশুসন্তানকে গলা কেটে হত্যার অভিযোগ উঠেছে তার মায়ের বিরুদ্ধে। এ ঘটনায় নিহত শিশুর মা মিম আক্তারকে আটক করেছে পুলিশ।আজ সোমবার বিকেল পাঁচটার দিকে এ উপজেলার মলিকাডাঙ্গা গ্রামে এ ঘটনা ঘটে। নিহত শিশুর নাম মো. নীরব। তার বাবার মো. আছাদুল্লাহ ময়মনসিংহ জেলার বিদ্ধাগঞ্জে আনসারে কর্মরত।পুলিশ ও স্থানীয় সূত্রে জানা গেছে, আছাদুল্লাহর সঙ্গে মিম আক্তারের পাঁচ বছর আগে বিয়ে হয়। সন্তান হওয়ার পর থেকে আছাদুল্লাহ স্ত্রীর খোঁজখবর নেওয়া বাদ দেন। এসব বিষয় নিয়ে স্ত্রী মিম আক্তার কিছুটা মানসিক বিকারগ্রস্ত হয়ে পড়েছিলেন। আজ বিকেলে তিনি নিজ ঘরে শিশুসন্তান নীরবের গলা কেটে হত্যা করেন। খবর পেয়ে পুলিশ ঘটনাস্থল থেকে মা মিমকে আটক করে। লাশ উদ্ধার করে ময়নাতদন্তের জন্য জামালপুর জেনারেল হাসপাতালের মর্গে পাঠিয়েছে পুলিশ।
মেলান্দহ থানার ভারপ্রাপ্ত কর্মকর্তা (ওসি) মাজহারুল করিম বলেন, ‘ওই নারী বিকারগ্রস্ত। ধারণা করা হচ্ছে, নানা হতাশা থেকেই তিনি শিশুসন্তানকে হত্যা করে থাকতে পারেন। তাঁকে আটক করা হয়েছে। মামলার প্রস্তুতি চলছে।’
 
