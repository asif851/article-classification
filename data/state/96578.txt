
বাংলাদেশসহ দক্ষিণ-পূর্ব এশিয়ার ১১টি দেশ পোলিওমুক্ত আছে বেশ কয়েক বছর। বিশ্ব স্বাস্থ্য সংস্থার কর্মকর্তারা বলেছেন, অঞ্চলটিকে আগামী ২৭ মার্চ আনুষ্ঠানিকভাবে পোলিওমুক্ত ঘোষণা করা হতে পারে।গতকাল বুধবার রাজধানীর একটি অভিজাত হোটেলে সাংবাদিকদের নিয়ে এক কর্মশালায় এ কথা বলেন বিশ্ব স্বাস্থ্য সংস্থার ঢাকা ও দিল্লির কর্মকর্তারা। বিশ্ব স্বাস্থ্য সংস্থা ও বাংলাদেশ হেলথ রিপোর্টার্স ফোরাম যৌথভাবে এই কর্মশালার আয়োজন করে।বিশ্ব স্বাস্থ্য সংস্থার ঢাকা কার্যালয়ের মেডিকেল কর্মকর্তা জয়ন্ত লিয়ানাগে সাংবাদিকদের বলেন, আগামী মাসের ২৬ ও ২৭ তারিখ দিল্লিতে বিশ্ব স্বাস্থ্য সংস্থার আঞ্চলিক সভা বসবে। এতে ১১টি সদস্যদেশের পোলিওমুক্ত থাকার সব দলিলপত্র পর্যালোচনা করা হবে। নাটকীয় কিছু না ঘটলে ২৭ তারিখ এই অঞ্চলকে পোলিওমুক্ত ঘোষণা করা হবে।অনুষ্ঠানে জানানো হয়, কোনো দেশকে নয়, একটি অঞ্চলকে বিশ্ব স্বাস্থ্য সংস্থা পোলিওমুক্ত ঘোষণা করে। তবে এর জন্য অঞ্চলের প্রতিটি দেশকে কমপক্ষে তিন বছর পোলিওমুক্ত থাকতে হয়। এই অঞ্চলে সর্বশেষ পোলিও রোগী শনাক্ত হয়েছিল ২০১১ সালে, ভারতে। বাংলাদেশে সর্বশেষ পোলিও রোগী শনাক্ত হয়েছিল ২০০৬ সালে।
