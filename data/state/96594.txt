
রাজশাহীর পুঠিয়া উপজেলার বানেশ্বর এলাকার রাজশাহী-নাটোর মহাসড়কে আজ শনিবার দুপুরে ঘটেছে এক অভিনব ঘটনা। মহাসড়কে কোনো যানবাহন দেখলেই তার পথ আগলে দাঁড়িয়ে গেছে একটি হাতি। শুঁড় বাড়িয়ে দিয়েছে ‘চাঁদা’র জন্য। টাকা না দিয়ে মহাসড়ক পার হতে পারেনি ট্রাক, বাস, অটোরিকশা এমনকি মোটরসাইকেলও।
যে হাতিটি এই ‘চাঁদাবাজি’ চালিয়েছে, তার নাম রোমিও। আর তার মাহুতের নাম রাজু।
রাজুর সঙ্গে কথা বলে জানা গেছে, ব্রা‏হ্মণবাড়িয়া থেকে রাজশাহীর বাঘার এলাকায় ঈদ মেলায় সার্কাস দেখাতে এসেছিলেন তাঁরা। মেলা শেষ হয়ে গেছে। শো আর জমছে না। তাই টাকার বড় টান। তাঁর দাবি, এটা চাঁদাবাজি নয়। হাতির খাবার জোগাড় করতেই রোমিওকে নিয়ে ভিক্ষা করছেন তিনি।
আজ সকালে বাঘার থেকে বেরিয়ে দুপুরের দিকে বানেশ্বর এলাকায় রাজশাহী-নাটোর মহাসড়কে যায় রোমিও ও রাজু। ওই সড়ক ধরে গাড়ি থামিয়ে ‘চাঁদাবাজি’ করতে করতে সন্ধ্যার দিকে তারা রাজশাহী মহানগরে পৌঁছে যায়।
দুপুরে পুঠিয়ার বেলপুকুর রেলগেটের পশ্চিম দিকে হাতি ও মাহুতের সঙ্গে এ প্রতিবেদকের দেখা হয়। এ সময় ‘চাঁদাবাজি’র ছবি তুলতে গেলে হাতিটি প্রতিবেদকের মোটরসাইকেল আগলে দাঁড়ায়। কোনো উপায় না দেখে পকেট থেকে দুই টাকা বের করে দিলে হাতি তা প্রত্যাখ্যান করে। পরে আরও পাঁচ টাকা দিলে পথ ছেড়ে দিয়ে চলে যায়।
এ বিষয়ে রাজশাহী নগরের মতিহার থানার ভারপ্রাপ্ত কর্মকর্তা (ওসি) আলমগীর হোসেনের দৃষ্টি আকর্ষণ করলে তিনি হাতিটির অবস্থান জানতে চান। এ বিষয়ে তিনি শিগগিরই ব্যবস্থা নেওয়ার আশ্বাস দেন।
