
সুনামগঞ্জ-২ (দিরাই-শাল্লা) আসনের উপনির্বাচনের জন্য দলীয় মনোনয়ন ফরম নিয়েছেন আওয়ামী লীগের প্রয়াত নেতা সুরঞ্জিত সেনগুপ্তের স্ত্রী জয়া সেনগুপ্ত। গতকাল শুক্রবার বিকেলে আওয়ামী লীগের সভানেত্রীর ধানমন্ডির রাজনৈতিক কার্যালয় থেকে তাঁর পক্ষে ছেলে সৌমেন সেনগুপ্ত এই ফরম সংগ্রহ করেন।
আওয়ামী লীগের দপ্তর সূত্রে জানা গেছে, সুনামগঞ্জ-২ আসনের জন্য জয়া সেনগুপ্ত ছাড়াও দলীয় মনোনয়ন ফরম কিনেছেন সুনামগঞ্জ জেলা আওয়ামী লীগের সভাপতি মতিউর রহমানসহ তিনজন।
প্রয়াত সুরঞ্জিত সেনগুপ্তের ব্যক্তিগত সহকারী কামরুল হক প্রথম আলোকে বলেন, সুরঞ্জিত সেনগুপ্তের সংসদীয় আসন দিরাই ও শাল্লা উপজেলা আওয়ামী লীগ জয়া সেনগুপ্তকে সমর্থন জানিয়েছে। এ জন্য তিনি দলীয় মনোনয়ন ফরম সংগ্রহ করেছেন।
সুনামগঞ্জ-২ আসনের দলীয় মনোনয়ন ফরম বিক্রি ছাড়াও কুমিল্লা সিটি করপোরেশন নির্বাচনে মেয়র পদে অংশগ্রহণের জন্য আওয়ামী লীগের স্থানীয় সরকার মনোনয়ন বোর্ডের সভাপতি শেখ হাসিনা বরাবর আবেদনপত্র নিচ্ছে দলটি। সর্বশেষ তথ্য অনুযায়ী, কুমিল্লা সিটি নির্বাচনে অংশগ্রহণের জন্য দলটির দপ্তরে তিনটি আবেদনপত্র জমা পড়েছে।
আগামীকাল রোববার রাত আটটায় প্রধানমন্ত্রীর সরকারি বাসভবন গণভবনে আওয়ামী লীগের সংসদীয় বোর্ড এবং স্থানীয় সরকার মনোনয়ন বোর্ডের সভা হবে। সেখানেই ঠিক হবে সুনামগঞ্জ-২ উপনির্বাচন এবং কুমিল্লা সিটি করপোরেশনে মেয়র পদে কে দলীয় মনোনয়ন পাবেন। আগামী ৩০ মার্চ সুনামগঞ্জ-২ ও কুমিল্লা সিটি করপোরেশনের নির্বাচন হবে।
এদিকে নরসিংদী জেলা পরিষদের চেয়ারম্যান পদে আগ্রহী দলীয় প্রার্থীদের আজ শনিবার এবং কাল রোববারের মধ্যে আওয়ামী লীগের স্থানীয় সরকার মনোনয়ন বোর্ডের সভাপতি শেখ হাসিনা বরাবর আবেদনপত্র জমা দেওয়ার আহ্বান জানানো হয়েছে। গতকাল বিকেলে দলের দপ্তর সম্পাদক আবদুস সোবহানের সই করা সংবাদ বিজ্ঞপ্তিতে এ আহ্বান জানানো হয়।
 
