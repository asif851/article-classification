
প্রধানমন্ত্রী শেখ হাসিনা ৫৩তম মিউনিখ নিরাপত্তা সম্মেলনে যোগ দিতে তিন দিনের সরকারি সফরে জার্মানির উদ্দেশে ঢাকা ত্যাগ করেছেন। বৃহস্পতিবার রাত ১০টা ৫ মিনিটে প্রধানমন্ত্রী শেখ হাসিনা ইতিহাদ এয়ারলাইনসের একটি ফ্লাইটে হজরত শাহজালাল আন্তর্জাতিক বিমানবন্দর ত্যাগ করেন। শুক্রবার থেকে মিউনিখ নিরাপত্তা সম্মেলন শুরু হওয়ার কথা। খবর বাসসের।
সংযুক্ত আরব আমিরাতের রাজধানী আবুধাবিতে এক ঘণ্টার যাত্রাবিরতির পর প্রধানমন্ত্রীর শুক্রবার সকালে জার্মানি পৌঁছানোর কথা। জার্মানিতে নিযুক্ত বাংলাদেশের রাষ্ট্রদূত ইমতিয়াজ আহমেদ মিউনিখ আন্তর্জাতিক বিমানবন্দরে প্রধানমন্ত্রী শেখ হাসিনাকে স্বাগত জানাবেন। সেখান থেকে প্রধানমন্ত্রীকে মোটর শোভাযাত্রার মাধ্যমে ম্যারিয়ট হোটেলে নিয়ে যাওয়া হবে। জার্মানি সফরে প্রধানমন্ত্রী এ হোটেলেই থাকবেন।বিকেলে প্রধানমন্ত্রী মিউনিখ নিরাপত্তা সম্মেলনের উদ্বোধনী পর্বে যোগ দেবেন। অতিথিদের সম্মানে মিউনিখের মেয়র আয়োজিত এক সংবর্ধনা অনুষ্ঠানেও যোগ দেবেন তিনি।
শেখ হাসিনা শনিবার মিউনিখে জার্মানির চ্যান্সেলর আঙ্গেলা ম্যার্কেলের সঙ্গে দ্বিপক্ষীয় বৈঠক করবেন। একই দিনে সম্মেলনের প্যানেল আলোচনায় জলবায়ু নিরাপত্তা এবং ‘গুড কপ ব্যাড কপস’ বিষয়ে পর্যালোচনা সভায়ও যোগ দেবেন তিনি। প্রধানমন্ত্রী ১৯ ফেব্রুয়ারি দেশে ফিরবেন।
