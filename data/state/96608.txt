



মার্কিন পররাষ্ট্র দপ্তরের ইমার্জিং ইয়ং লিডারস অ্যাওয়ার্ড ২০১৮। 
সারা বিশ্বের ১০ জন তরুণ এ পুরস্কার পেয়েছেন। 
১০ তরুণ বিজয়ী ২৯ এপ্রিল থেকে ১২ মে যুক্তরাষ্ট্র সফরে যাবেন।


টেকসই শান্তি প্রতিষ্ঠায় গুরুত্বপূর্ণ অবদানের জন্য যুক্তরাষ্ট্রের পররাষ্ট্র দপ্তরের উদীয়মান তরুণ নেতা পুরস্কার পেয়েছেন বাংলাদেশি তরুণ তানজিল ফেরদৌস। ২০১৮ সালের জন্য সারা বিশ্বের ১০ জন তরুণ এ পুরস্কার পেয়েছেন।
গত বৃহস্পতিবার এক সংবাদ বিজ্ঞপ্তিতে মার্কিন পররাষ্ট্র দপ্তর এ তথ্য জানিয়েছে। এবারের অন্য বিজয়ীরা ইরাক, ইন্দোনেশিয়া, তুরস্ক, লিথুয়ানিয়া, পাকিস্তান, নরওয়ে, দক্ষিণ আফ্রিকা, পানামা, তাজিকিস্তানের তরুণ।
টেকসই শান্তি প্রতিষ্ঠায় ইতিবাচক ভূমিকার জন্য তৃতীয়বারের মতো ইমার্জিং ইয়ং লিডারস অ্যাওয়ার্ড দিল মার্কিন পররাষ্ট্র দপ্তর। এই ১০ তরুণ বিজয়ী ২৯ এপ্রিল থেকে ১২ মে যুক্তরাষ্ট্র সফরে যাবেন। শান্তি ও অর্থনৈতিক সমৃদ্ধি প্রতিষ্ঠায় এই অবদানের জন্য আগামী ২ মে মার্কিন পররাষ্ট্র দপ্তর তাঁদের সম্মাননা দেবে। এই সফরে তাঁরা নেতৃত্ব গুণাবলি, সরকারি, বেসরকারি এবং অলাভজনক প্রতিষ্ঠানের ব্যবস্থাপনা এবং যোগাযোগ প্রসারের মতো বিষয়ে জানতে পারবেন।
তানজিল ফেরদৌস ২০১৪ সালে স্বেচ্ছাসেবী সংগঠন ভলান্টিয়ার ফর বাংলাদেশের চট্টগ্রাম কমিটির সভাপতি ছিলেন। সংগঠনটি ঢাকা ও চট্টগ্রামে ২০১১ সালে যাত্রা করে। বর্তমানে ৩২ জেলায় সংগঠনের কার্যক্রম রয়েছে। স্বেচ্ছাসেবক রয়েছে প্রায় ২৫ হাজার। সবাই বিভিন্ন শিক্ষাপ্রতিষ্ঠানের শিক্ষার্থী। সংগঠনটি কাজ করে টেকসই উন্নয়ন লক্ষ্যমাত্রা ২০৩০ নিয়ে।
তানজিল ফেরদৌস গতকাল শনিবার রাতে প্রথম আলোকে বলেন, ‘এটা আমার দেশের জন্য বড় অর্জন। সবচেয়ে আনন্দের, সেখানে আমি বাংলাদেশের প্রতিনিধিত্ব করব।’ তরুণদের উদ্দেশে তানজিল বলেন, সমাজসেবায় তরুণেরা এগিয়ে এলে সত্যিকার অর্থে দেশটা বদলে যাবে। কারণ, জনগোষ্ঠীর বড় একটি অংশ তরুণ।
