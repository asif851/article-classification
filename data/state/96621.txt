
সেরা করদাতা হিসেবে ১৪১টি ট্যাক্স কার্ড দেবে জাতীয় রাজস্ব বোর্ড (এনবিআর)। এর মধ্যে ব্যক্তি রয়েছেন ৭৬ জন, বাকিগুলো প্রতিষ্ঠান। জাতীয় ট্যাক্স কার্ড নীতিমালা, ২০১০ (সংশোধিত) অনুযায়ী গতকাল সোমবার সবার নামের তালিকা উল্লেখ করে বিজ্ঞপ্তি প্রকাশ করেছে এনবিআর।এবার ব্যক্তিপর্যায়ে ট্যাক্স কার্ড দিতে ‘বিশেষ শ্রেণি’ এবং ‘আয়ের উৎস বা পেশা’ নামের দুটি শ্রেণি করা হয়েছে। বিশেষ শ্রেণির মধ্যে ক্যাটাগরি রয়েছে পাঁচটি। এগুলো হচ্ছে সিনিয়র সিটিজেন, গেজেটভুক্ত যুদ্ধাহত মুক্তিযোদ্ধা, প্রতিবন্ধী, নারী এবং তরুণ। আর আয়ের উৎস বা পেশার মধ্যে ক্যাটাগরি রয়েছে ১৩টি। এগুলো হচ্ছে ব্যবসায়ী, বেতনভোগী, ডাক্তার, সাংবাদিক, আইনজীবী, প্রকৌশলী, স্থপতি, হিসাববিদ, নতুন করদাতা, খেলোয়াড়, অভিনেতা-অভিনেত্রী, শিল্পী (গায়ক-গায়িকা) এবং অন্যান্য। সিনিয়র সিটিজেন: এ শ্রেণিতে ট্যাক্স কার্ড পাবেন ট্রান্সকম গ্রুপের চেয়ারম্যান লতিফুর রহমান, চট্টগ্রামের সদরউদ্দিন খান, অধ্যাপক মাজিদুল ইসলাম, ফজলুর রহমান, পরিকল্পনামন্ত্রী আ হ ম মুস্তফা কামাল। নারী: এ শ্রেণিতে হোসনে আরা হোসেন, লায়লা হোসেন, নিশাত ফারজানা চৌধুরী, জেবা আলী ও জেবুননাহার ইসলামকে ট্যাক্স কার্ড দেওয়া হবে। তরুণ: তরুণ করদাতাদের মধ্যে সেরা হচ্ছেন নাফিজ সিকদার, গাজী গোলাম মতুর্জা, আবদুল মোসাব্বির আহমেদ, মোহাম্মদ মোস্তফা হায়দার, এ কে এম আতাউল করিম। ব্যবসায়ী: এ শ্রেণিতে রয়েছেন জর্দা ব্যবসায়ী মো. কাউছ মিয়া, কামরুল আশরাফ খান, গোলাম দস্তগীর গাজী, আবদুল কাদির মোল্লা ও আসলাম সেরনিয়াবাত। চিকিৎসক: চিকিৎসক হিসেবে প্রথম নামটি প্রাণ গোপাল দত্তের। আরও আছেন জাহাঙ্গীর কবির, এ এ এম মোমেনুজ্জামান, সৈয়দ সাইদ আহমেদ, নিয়াজ আবদুর রহমান। সাংবাদিক: সাংবাদিক হিসেবে প্রথম তিনটি নাম হচ্ছে ইংরেজি দৈনিক দ্য ডেইলি স্টার সম্পাদক মাহ্ফুজ আনাম, চট্টগ্রামের দৈনিক আজাদী সম্পাদক মোহাম্মদ আবদুল মালেক এবং প্রথম আলো সম্পাদক মতিউর রহমান। আইনজীবী: এ শ্রেণিতে রয়েছেন শেখ ফজলে নূর তাপস, আহসানুল করিম, রোকন উদ্দিন মাহমুদ, কাজী মোহা. তানজীবুল আলম, রফিক-উল হক।খেলোয়াড় : সবার ওপরে তামিম ইকবাল। আরও আছেন সাকিব আল হাসান ও মাশরাফি বিন মুর্তজা। তিনজনই ক্রিকেটার। অভিনেতা ও অভিনেত্রী: এ শ্রেণিতে রয়েছেন সুবর্ণা মুস্তাফা, আফজাল হোসেন ও পীযূষ বন্দ্যোপাধ্যায়। শিল্পী: রেজওয়ানা চৌধুরী বন্যা, সুবীর নন্দী ও শাহিন সামাদ হচ্ছেন শিল্পীদের মধ্যে সেরা করদাতা। ব্যাংকিং: প্রাতিষ্ঠানিক করদাতার এ শ্রেণিতে রয়েছে স্ট্যান্ডার্ড চার্টার্ড ব্যাংক, ইসলামী ব্যাংক, দ্য হংকং অ্যান্ড সাংহাই ব্যাংকিং করপোরেশন (এইচএসবিসি), জনতা ব্যাংক, পূবালী ব্যাংক, ডাচ্-বাংলা ব্যাংকসহ মোট আটটি ব্যাংক। অ-ব্যাংকিং আর্থিক: এ শ্রেণিতে ইনফ্রাস্ট্রাকচার ডেভেলপমেন্ট কোম্পানি, আইডিএলসি ফাইন্যান্স, ডেল্টা ব্র্যাক হাউজিং ফাইন্যান্স ও উত্তরা ফাইন্যান্স অ্যান্ড ইনভেস্টমেন্ট। খাদ্য ও আনুষঙ্গিক: প্রাতিষ্ঠানিক করদাতার এ শ্রেণিতে রয়েছে নেস্লে বাংলাদেশ, অলিম্পিক ইন্ডাস্ট্রিজ ও ট্রান্সকম বেভারেজ। প্রিন্ট ও ইলেকট্রনিক মিডিয়া: এ ক্ষেত্রে সর্বোচ্চ করদাতা হচ্ছে মিডিয়া স্টার লিমিটেড। এই প্রতিষ্ঠানটি থেকে প্রকাশিত হয় প্রথম আলো। এরপরেই রয়েছে ট্রান্সকম গ্রুপের আরেক প্রতিষ্ঠান ট্রান্সক্রাফট লিমিটেড। বাকি দুটি নাম হলো ইস্ট ওয়েস্ট মিডিয়া এবং মিডিয়া ওয়ার্ল্ড লিমিটেড। মিডিয়া ওয়ার্ল্ড থেকে প্রকাশিত হয় দ্য ডেইলি স্টার। যোগ্য করদাতা হিসেবে সবাইকে ট্যাক্স কার্ড ও সম্মাননা দেবে সরকার। নীতিমালা অনুযায়ী, ট্যাক্স কার্ডধারীদের সরকার বিভিন্ন জাতীয় অনুষ্ঠান এবং সিটি করপোরেশন, পৌরসভাসহ স্থানীয় সরকার আয়োজিত নাগরিক সংবর্ধনায় আমন্ত্রণ জানাবে। যেকোনো ভ্রমণে সড়ক, বিমান বা জলপথে টিকিট পাওয়ার ক্ষেত্রে তাঁরা অগ্রাধিকার পাবেন। স্ত্রী-স্বামী, নির্ভরশীল পুত্র-কন্যা নিজেদের চিকিৎসার জন্য সরকারি হাসপাতালে অগ্রাধিকার ভিত্তিতে কেবিন সুবিধা দেওয়া হবে তাঁদের। এ ছাড়া বিমানবন্দরে সিআইপি লাউঞ্জ ব্যবহার এবং তারকা হোটেলসহ সব আবাসিক হোটেলে বুকিং পাওয়ার ক্ষেত্রেও তাঁরা অগ্রাধিকার পাবেন। ট্যাক্স কার্ড দেওয়ার পর থেকে এর মেয়াদ থাকবে এক বছর।
