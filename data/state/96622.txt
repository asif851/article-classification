
নারায়ণগঞ্জের সোনারগাঁ উপজেলার টিপুরদী এলাকা থেকে গতকাল শুক্রবার সন্ধ্যায় আবির হোসেন (৯) নামের এক শিশুকে উদ্ধার করেছে পুলিশ। সোনারগাঁ থানার এএসআই আবুল কালাম আজাদ বলেন, গতকাল ঢাকা-চট্টগ্রাম মহাসড়কের উপজেলার টিপুরদী এলাকায় অজ্ঞাতনামা ব্যক্তিরা একটি রিকশায় করে শিশুটিকে নিয়ে যাওয়ায় সময় এলাকাবাসীর সন্দেহ হয়। তারা এগিয়ে গেলে অজ্ঞাত দুই ব্যক্তি শিশুটিকে রিকশায় রেখে পালিয়ে যান। এ সময় এলাকাবাসী শিশুটিকে উদ্ধার করে থানায় খবর দেয়। শিশুটি তার বাবার নাম ফয়সাল মিয়া বলে জানায়। সে সিলেটের আঞ্চলিক ভাষায় কথা বলে। সে তার ঠিকানা ও কোথায় থেকে এসেছে, তা বলতে পারছে না। 
