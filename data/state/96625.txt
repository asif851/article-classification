
দেশে আরও একটি নতুন উপজেলা, একটি পৌরসভা ও দুটি থানা গঠন করা হয়েছে। এ ছাড়া কয়েকটি পৌরসভার সীমানা সম্প্রসারণ করা হয়েছে। 
আজ সোমবার প্রধানমন্ত্রী শেখ হাসিনার সভাপতিত্বে তাঁর তেজগাঁওয়ের কার্যালয়ে অনুষ্ঠিত প্রশাসনিক পুনর্বিন্যাস-সংক্রান্ত জাতীয় বাস্তবায়ন কমিটির (নিকার) বৈঠকে এ অনুমোদন দেওয়া হয়। বৈঠক শেষে সচিবালয়ে মন্ত্রিপরিষদ সচিব মোহাম্মদ শফিউল আলম সংবাদ ব্রিফিংয়ে এ সিদ্ধান্ত জানান। নতুন সিদ্ধান্ত অনুযায়ী হবিগঞ্জ জেলার শায়েস্তাগঞ্জ থানাকে উপজেলা করা হয়েছে। এটি দেশের ৪৯২তম উপজেলা। নতুন থানার মধ্যে ঢাকা মহানগরীর হাতিরঝিল প্রকল্প এলাকাকে হাতিরঝিল থানা হিসেবে অনুমোদন দেওয়া হয়েছে। এই থানার কার্যক্রম পরিচালনার জন্য ৭১টি পদের অনুমোদন দেওয়া হয়। এ ছাড়া ভোলা জেলার চরফ্যাশন থানাকে ভাগ করে দুলারহাটকে নতুন থানা করা হয়েছে। এই থানার জন্য ৪৩টি পদ অনুমোদন পেয়েছে। আর সিরাজগঞ্জ জেলার তাড়াশ উপজেলা সদরে পৌরসভার অনুমোদন দিয়েছে নিকার। বৈঠকে ফরিদপুর জেলার বোয়ালমারী উপজেলার চাঁদপুর ইউনিয়নকে ফরিদপুর সদর উপজেলায় অন্তর্ভুক্ত করা হয়েছে। এ ছাড়া সীমানা সম্প্রসারণ করা হয়েছে ফরিদপুর পৌরসভা, নাটোর জেলার বনপাড়া পৌরসভা ও জয়পুরহাট জেলার পাঁচবিবি পৌরসভার। রাজশাহী মেট্রোপলিটন পুলিশের (আরএমপি) সাংগঠনিক কাঠামোতে নতুন আটটি থানা স্থাপন করার অনুমোদন দেওয়া হয়েছে। তবে কোন এলাকা নিয়ে এই থানাগুলো হবে, তার সিদ্ধান্ত হয়নি গতকাল।  সিটি করপোরেশন হচ্ছে ময়মনসিংহে: বৈঠকের আলোচ্যসূচিতে ময়মনসিংহ পৌরসভার সীমানা সম্প্রসারণের বিষয়টি থাকলেও তা বাতিল করা হয়েছে। মন্ত্রিপরিষদ সচিব বলেন, ময়মনসিংহকে বিভাগ করা হয়েছে। বিভাগীয় শহরে সিটি করপোরেশন হবে। এ কারণে স্থানীয় সরকার বিভাগকে পৌরসভার পরিবর্তে ময়মনসিংহকে সিটি করপোরেশন করার প্রস্তাব দিতে নির্দেশ দেওয়া হয়েছে। মাদারীপুর জেলার কালকিনি উপজেলার ডাসার থানাকেও উপজেলা করার কথা ছিল। কিন্তু বিষয়টি আরও পরীক্ষা-নিরীক্ষা করতে বলা হয়েছে। কুমিল্লা জেলার মুরাদনগর উপজেলা সদরে পৌরসভা করার কথা থাকলেও পৌরসভা গঠনের সব শর্ত পূরণ না করায় এখনই তা করা হয়নি।
গাজীপুর ও রংপুর মহানগরী পুলিশ আইনের খসড়া অনুমোদন প্রচলিত অন্যান্য মহানগরী পুলিশ আইনের আদলে ‘গাজীপুর মহানগরী পুলিশ আইন, ২০১৭’ এবং ‘রংপুর মহানগরী পুলিশ আইন, ২০১৭’-এর খসড়ার চূড়ান্ত অনুমোদন দিয়েছে মন্ত্রিসভা। নিকার বৈঠকের আগে গতকাল মন্ত্রিসভার বৈঠকে এর অনুমোদন দেওয়া হয়। একই সংবাদ ব্রিফিংয়ে মন্ত্রিপরিষদ সচিব এ অনুমোদনের কথা জানান। মন্ত্রিপরিষদ সচিব বলেন, গাজীপুর ও রংপুর মহানগরী পুলিশ আইন প্রচলিত অন্যান্য আইনের মতোই। এসব আইনে পুলিশ কর্মকর্তাদের দায়িত্ব ও কর্তব্য উল্লেখ করা হয়েছে। আইনটিতে বিভিন্ন ধরনের অপরাধের জন্য বিভিন্ন হারে জরিমানা ও দণ্ডের বিধান রাখা হয়েছে। পোশাক খাত যাতে অস্থিতিশীল না হয়, সে জন্য সতর্ক করলেন প্রধানমন্ত্রীমন্ত্রিসভা বৈঠকের অনানুষ্ঠানিক আলোচনায় পোশাকশ্রমিকদের বেতন বাড়ানোর বিষয়টি আলোচনা হয়েছে বলে একজন মন্ত্রী জানিয়েছেন। শ্রম প্রতিমন্ত্রী মো. মুজিবুল হক বৈঠকে বলেন, বাংলাদেশের শ্রমিকেরা ভালো বেতন-ভাতা পান। এ সময় নৌপরিবহনমন্ত্রী বলেন, শ্রমিকদের বেতন সমন্বয় করা দরকার। কারণ পণ্যদ্রব্যের দাম বেড়েছে। আলোচনার একপর্যায়ে প্রধানমন্ত্রী বলেন, পোশাক খাতে যেসব এনজিও কাজ করে, তাদের কার্যক্রম সম্পর্কে এনজিও বিষয়ক ব্যুরোকে সচেতন থাকতে হবে, যেন কোনো এনজিও বিদেশ থেকে টাকা এনে পোশাক খাতকে অস্থিতিশীল করতে না পারে। মন্ত্রিসভা বৈঠকের শুরুতে ডাক বিভাগের পাওয়া তিনটি আন্তর্জাতিক পুরস্কার প্রধানমন্ত্রীর হাতে তুলে দেন ডাক ও টেলিযোগাযোগ প্রতিমন্ত্রী তারানা হালিম।
