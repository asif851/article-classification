
রাজধানীর বনানীতে বিশ্ববিদ্যালয়ের দুই ছাত্রীকে ধর্ষণের মামলার প্রধান আসামি শাফাত আহমেদের গাড়িচালক বিল্লাল হোসেন আদালতে স্বীকারোক্তিমূলক জবানবন্দি দিচ্ছেন। ঢাকা মহানগর হাকিম আদালতের খাসকামরায় তাঁর জবানবন্দি গ্রহণ করা হচ্ছে। বিষয়টি নিশ্চিত করেছেন ঢাকা মহানগর পুলিশ সদর দপ্তরের যুগ্ম কমিশনার (অপরাধ) কৃষ্ণপদ রায়।
কৃষ্ণপদ রায় আরও বলেন, মামলার তদন্তকারী কর্মকর্তারা মামলার দুই নম্বর আসামি নঈম আশরাফ ওরফে হালিমের ডিএনএ পরীক্ষার জন্য আবেদন করলে আদালত তা মঞ্জুর করেছেন। সিআইডির পরীক্ষাগারে ডিএনএ পরীক্ষা করা হবে।
গত ২৮ মার্চ বনানীর রেইনট্রি হোটেলে বিশ্ববিদ্যালয়ের দুই ছাত্রী ধর্ষণের শিকার হন—এই অভিযোগে ৬ মে বনানী থানায় পাঁচজনের বিরুদ্ধে মামলা করেন ঘটনার শিকার এক ছাত্রী। এই পাঁচ আসামি হলেন শাফাত আহমেদ, তাঁর বন্ধু নঈম আশরাফ (আবদুল হালিম) ও সাদমান সাকিফ, শাফাতের গাড়িচালক বিল্লাল হোসেন ও দেহরক্ষী রহমত আলী। ১৫ মে সোমবার রাতে দেহরক্ষী রহমত আলী ও গাড়িচালক বিল্লাল হোসেনকে রাজধানীর নবাবপুর রোড থেকে র‍্যাব গ্রেপ্তার করে।
মামলার এজাহারে বিল্লালের বিরুদ্ধে ধর্ষণের ঘটনা ভিডিও করার অভিযোগ করা হয়েছে। র‍্যাব কর্মকর্তা জাহাঙ্গীর হোসেন মাতুব্বর বলেন, মামলা হওয়ার পর বিল্লাল তাঁর মুঠোফোন থেকে ভিডিওটি মুছে ফেলেন বলে জানিয়েছেন।
১৬ মে শাফাতের গাড়িচালক বিল্লাল হোসেনকে চার দিন এবং দেহরক্ষী রহমত আলীর তিন দিনের রিমান্ড মঞ্জুর করেন আদালত।
