
সড়ক পরিবহন ও সেতুমন্ত্রী এবং আওয়ামী লীগের সভাপতিমণ্ডলীর সদস্য ওবায়দুল কাদের বলেছেন, পৌর নির্বাচনের মতো আসন্ন ইউনিয়ন পরিষদ (ইউপি) নির্বাচনেও দলের সিদ্ধান্তের বাইরে গিয়ে কেউ বিদ্রোহী প্রার্থী হলে তাঁর বিরুদ্ধে শাস্তিমূলক ব্যবস্থা নেওয়া হবে। তাঁদের বহিষ্কার করা হবে।
মন্ত্রী আজ শনিবার দুপুরে নোয়াখালীর কোম্পানীগঞ্জ উপজেলার বামনী আছিরিয়া ফাজিল মাদ্রাসার শতবর্ষ পূর্তি উৎসবে যোগ দেওয়ার আগে সাংবাদিকদের এ কথা বলেন।
বিএনপির উদ্দেশে ওবায়দুল কাদের বলেন, ২০-দলীয় জোট আন্দোলনেও ব্যর্থ, নির্বাচনেও ব্যর্থ। ২০০৮ সাল থেকে এ পর্যন্ত কোনো ফলপ্রসূ আন্দোলন করতে পারেনি। তারা নির্বাচনটাও যদি করত, তাহলে তারা আজকে যে সংকটের কথা বলছেন, সেই সংকট দৃশ্যমান হতো না। এই সংকট থাকার কথা না। এই সংকটের কারণ হচ্ছে তারা।
জাতীয় পার্টিতে অস্থিরতার প্রসঙ্গে বলতে গিয়ে মন্ত্রী বলেন, এ ধরনের ঘটনা প্রায়ই হয়। এটি তাদের অভ্যন্তরীণ বিষয়। তবে এটি ভালো। এটাকে জাতীয় পার্টির গণতন্ত্রের চর্চাও বলা যেতে পারে। এ নিয়ে জোটে টানাপোড়েন দেখা দেওয়ার কোনো কারণ নেই।
মন্ত্রীর সঙ্গে এ সময় জেলা প্রশাসক বদরে মুনির ফেরদৌস, অতিরিক্ত পুলিশ সুপার এস এম আশরাফুজ্জামান, উপজেলা পরিষদের চেয়ারম্যান মিজানুর রহমান বাদল, উপজেলা নির্বাহী কর্মকর্তা (ইউএনও) মোহাম্মদ ইসমাইল হোসেন প্রমুখ উপস্থিত ছিলেন।
