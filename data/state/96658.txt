
চলতি বছরেই নবম ওয়েজ বোর্ড ঘোষণা এবং সব পত্রিকায় অষ্টম ওয়েজ বোর্ড বাস্তবায়নের দাবি জানিয়েছেন খুলনা ও যশোরের সাংবাদিক নেতারা। সাংবাদিক নেতারা খুলনা ও যশোরের কোনো পত্রিকাই ওয়েজ বোর্ড বাস্তবায়ন করেনি বলেও অভিযোগ করেন। গতকাল বুধবার সকালে খুলনা প্রেসক্লাবের সামনে অনুষ্ঠিত খুলনা সাংবাদিক ইউনিয়ন (কেইউজে) ও যশোর জেলা প্রেসক্লাবের সামনে যশোর সাংবাদিক ইউনিয়ন (জেইউজে) আয়োজিত সমাবেশে বক্তারা এসব কথা বলেন। বাংলাদেশ ফেডারেল সাংবাদিক ইউনিয়ন দেশব্যাপী এ কর্মসূচি আহ্বান করে। যশোর সাংবাদিক ইউনিয়ন (জেইউজে) গতকাল বুধবার দুপুরে জেলা প্রেসক্লাবের সামনে বঙ্গবন্ধু শেখ মুজিবুর রহমান সড়কে মানববন্ধন করেছে। এ সময় অনুষ্ঠিত সংক্ষিপ্ত সমাবেশে বক্তব্য দেন বাংলাদেশ ফেডারেল সাংবাদিক ইউনিয়নের (বিএফইউজে) সহসভাপতি মনতোষ বসু, কালেরকণ্ঠ সাংবাদিক ফখরে আলম, দৈনিক ইনকিলাব সাংবাদিক মিজানুর রহমান, যশোর প্রেসক্লাবের সম্পাদক তৌহিদুর রহমান, জেইউজের সভাপতি সাজেদ রহমান, সাধারণ সম্পাদক হাবিবুর রহমান, সাবেক সভাপতি আমিনুর রহমান ও রিমন খান, সাবেক সাধারণ সম্পাদক এইচ আর তুহিন প্রমুখ।
