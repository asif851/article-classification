
প্রস্তাবিত বাজেট প্রত্যাখ্যান করে জামায়াতে ইসলামী বলেছে, এই বাজেট অতি উচ্চাভিলাষী। দলটির অভিযোগ, এই বাজেটের মাধ্যমে সরকার একদলীয় শাসন পাকাপোক্ত করার ব্যবস্থা করেছে।
আজ শুক্রবার গণমাধ্যমে পাঠানো এক বিবৃতিতে জামায়াতের ভারপ্রাপ্ত সেক্রেটারি জেনারেল শফিকুর রহমান এই প্রতিক্রিয়া জানান।শফিকুর রহমান দাবি করেন, প্রস্তাবিত বাজেট অতি উচ্চাভিলাষী ও ঘাটতির বাজেট। এর ফলে জনগণের দুর্ভোগ আরও বাড়বে। এই বাজেটের ফলে জনগণের জীবনযাত্রার ব্যয় ও নিত্যপ্রয়োজনীয় পণ্যের দাম বেড়ে যেতে পারে।জামায়াতের প্রতিক্রিয়ায় আরও বলা হয়, গণমাধ্যম সংকোচনের নীতি হিসেবে সরকার সব ধরনের বিজ্ঞাপনের ওপর ভ্যাট বসানো হয়েছে। সরকারের দলীয় লোকদের অবৈধ সুযোগ-সুবিধা দিয়ে, লুটেপুটে খাওয়ার ব্যবস্থা করতে এমন বাজেট প্রস্তাব করা হয়েছে।প্রস্তাবিত বাজেটকে ঋণনির্ভর আখ্যা দিয়ে শফিকুর রহমান বলেন, প্রস্তাবিত বাজেটে টেকসই উন্নয়ন ও প্রবৃদ্ধি অব্যাহত রাখার মাধ্যমে দেশকে মধ্যম আয়ের দেশে উন্নীত করার পদক্ষেপের গাল ভরা প্রতিশ্রুতি দেওয়া হলেও দেশের প্রান্তিক, নিম্নমধ্যবিত্ত এবং মধ্যবিত্ত জনগোষ্ঠী উপেক্ষিত হয়েছে। কালোটাকা সাদা করার ব্যবস্থা রেখে অনৈতিক কাজ করা হয়েছে। এতে ঘুষ ও দুর্নীতিকে উৎসাহিত করা হয়েছে।
