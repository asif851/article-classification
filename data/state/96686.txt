
প্রধানমন্ত্রী ও বিরোধীদলীয় নেতাকে একসঙ্গে মঞ্চে বসতে শেষ কবে দেশের মানুষ দেখেছে, তা হয়তো মনে করতে পারবেন না। কিন্তু আজ রোববার প্রধানমন্ত্রী ও বিরোধীদলীয় নেতা এক মঞ্চে বসলেন।আজ বঙ্গবন্ধু জাতীয় স্টেডিয়ামে ‘বঙ্গবন্ধু গোল্ডকাপ প্রাথমিক বিদ্যালয় ফুটবল টুর্নামেন্ট-২০১৩’ এবং ‘বঙ্গমাতা বেগম ফজিলাতুন্নেসা মুজিব গোল্ডকাপ প্রাথমিক বিদ্যালয় ফুটবল টুর্নামেন্ট-২০১৩’-এর পুরস্কার প্রদান অনুষ্ঠান ছিল। বিরোধীদলীয় নেতা রওশন এরশাদকে সঙ্গে নিয়ে প্রধানমন্ত্রী শেখ হাসিনা বিজয়ীদের হাতে পুরস্কার তুলে দেন।স্টেডিয়ামে বসে বঙ্গমাতা বেগম ফজিলাতুন্নেসা মুজিব গোল্ডকাপ প্রাথমিক বিদ্যালয় ফুটবল টুর্নামেন্টের ফাইনালও একসঙ্গে দেখেন শেখ হাসিনা ও রওশন এরশাদ।খেলা শেষে পুরস্কার বিতরণের আগে শেখ হাসিনা ও রওশন এরশাদ মঞ্চে পাশাপাশি বসেন। প্রধানমন্ত্রীর বাঁ দিকে ছিলেন বিরোধীদলীয় নেতা এবং ডান দিকে ছিলেন প্রাথমিক ও গণশিক্ষামন্ত্রী মোস্তাফিজুর রহমান। বিরোধীদলীয় নেতার সঙ্গে প্রধানমন্ত্রীকে বেশ কয়েকবার কথা বলতে দেখা গেছে।২০১৩ সালের বঙ্গবন্ধু গোল্ডকাপ প্রাথমিক বিদ্যালয় ফুটবল টুর্নামেন্টে চ্যাম্পিয়ন হয়েছে নীলফামারীর ছোটাপীর প্রাথমিক বিদ্যালয় এবং রানার্সআপ হয়েছে বরিশালের তিন নম্বর করাপুর প্রাথমিক বিদ্যালয়।বঙ্গমাতা বেগম ফজিলাতুন্নেসা মুজিব গোল্ডকাপ প্রাথমিক বিদ্যালয় ফুটবল টুর্নামেন্টে চ্যাম্পিয়ন হয়েছে ময়মনসিংহের কলসিন্দুর সরকারি প্রাথমিক বিদ্যালয় এবং রানার্সআপ হয়েছে রাঙামাটির মঘাছড়ি সরকারি প্রাথমিক বিদ্যালয়।ইউনিয়ন পর্যায় থেকে শুরু করে জাতীয় পর্যায় পর্যন্ত এ দুটি টুর্নামেন্টের আয়োজন করা হয়। ইউনিয়ন পর্যায়ে এবারের খেলা শুরু হয়েছে ২০১৩ সালের জুন মাসে।বিজয়ীদের মধ্যে পুরস্কার বিতরণের পর শেখ হাসিনা তার ভাষণে বলেন, এই প্রতিযোগিতার মধ্য দিয়ে বেরিয়ে আসা খেলোয়াড়েরা আন্তর্জাতিক অঙ্গনে ভালো করবে। ভবিষ্যতে এমন প্রতিযোগিতা অব্যাহত রাখার ঘোষণাও দেন প্রধানমন্ত্রী। তবে বিরোধী দলের নেতা রওশন এরশাদ কোনো বক্তব্য দেননি।
 

