
জাহাঙ্গীরনগর বিশ্ববিদ্যালয়ের সিনেটে রেজিস্টার্ড গ্র্যাজুয়েট প্রতিনিধি নির্বাচনে আওয়ামী লীগপন্থী একাংশের প্যানেল সংখ্যাগরিষ্ঠতা পেয়েছে। দীর্ঘ ১৯ বছর পর অনুষ্ঠিত হলো এ নির্বাচন।
ভোট গণনা শেষে উপাচার্যের অনুমোদনক্রমে রোববার ভোর পাঁচটায় রিটার্নিং কর্মকর্তা ও বিশ্ববিদ্যালয়ের কোষাধ্যক্ষ অধ্যাপক শেখ মো. মনজুরুল হক সাময়িক ফল ঘোষণা করেন।
নির্বাচনে ২৫টি আসনের মধ্যে বঙ্গবন্ধুর আদর্শ ও মুক্তিযুদ্ধের চেতনায় বিশ্বাসী প্রগতিশীল জোট ১৮টি আসন লাভ করেছে। একটি মাত্র আসন পেয়েছে আওয়ামীপন্থীদের অপর প্যানেল বঙ্গবন্ধুর আদর্শ, মুক্তিযুদ্ধের চেতনা ও প্রগতিশীল গ্র্যাজুয়েট মঞ্চ। বিএনপিপন্থী গ্র্যাজুয়েটদের জাতীয়তাবাদী প্যানেল পেয়েছে ৬টি আসন। নির্বাচনে অংশ নেওয়া ৪৪ জন স্বতন্ত্র প্রার্থীর কেউই কোনো আসন পাননি।
এর আগে গতকাল শনিবার সকাল নয়টা থেকে বিকেল চারটা পর্যন্ত বিশ্ববিদ্যালয়ের সমাজ বিজ্ঞান অনুষদ এবং নতুন কলা ভবন কেন্দ্রে ভোটগ্রহণ চলে। ৪৩৭৩ জনের মধ্যে ৩৬৩৫ জন রেজিস্টার্ড গ্র্যাজুয়েট তাদের ভোটাধিকার প্রয়োগ করেন। এই নির্বাচনে সংখ্যাগরিষ্ঠতা পাওয়া প্রথম ২৫ জন বিশ্ববিদ্যালয় পরিচালনার সর্বোচ্চ পর্ষদ সিনেটে রেজিস্টার্ড গ্র্যাজুয়েটদের প্রতিনিধিত্ব করবেন।
