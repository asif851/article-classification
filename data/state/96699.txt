
সরকার ইউরোপ ও এশিয়ায় বাংলাদেশের চারটি মিশনে রাষ্ট্রদূত পদে রদবদলের সিদ্ধান্ত নিয়েছে। এর মধ্যে দুই রাষ্ট্রদূতকে বদলি, এক রাষ্ট্রদূতকে আঞ্চলিক জোটের প্রধান পদে মনোনয়ন এবং দুই কূটনীতিককে রাষ্ট্রদূত পদে নিয়োগ দিতে যাচ্ছে।
পররাষ্ট্র মন্ত্রণালয়ের কর্মকর্তারা গত সোমবার প্রথম আলোকে জানান, ফ্রান্সে বাংলাদেশের রাষ্ট্রদূত এম শহীদুল ইসলামকে ঢাকায় অবস্থিত বঙ্গোপসাগরীয় আঞ্চলিক জোট বিমসটেকের মহাসচিব পদে মনোনীত করা হয়েছে। ইতিমধ্যে জোটের সদস্য অন্য ছয় দেশকে এই মনোনয়নের কথা বাংলাদেশ আনুষ্ঠানিকভাবে জানিয়েছে। আগামীকাল বৃহস্পতিবার নেপালে অনুষ্ঠেয় বিমসটেকের পররাষ্ট্রমন্ত্রীদের বৈঠকে নিয়োগপ্রক্রিয়া চূড়ান্ত হওয়ার কথা রয়েছে।
ফ্রান্সে শহীদুল ইসলামের স্থলাভিষিক্ত হচ্ছেন অস্ট্রেলিয়ায় বাংলাদেশের হাইকমিশনার কাজী ইমতিয়াজ হোসেন। মিয়ানমারে বাংলাদেশের রাষ্ট্রদূত মোহাম্মদ সুফিউর রহমানকে অস্ট্রেলিয়ায় হাইকমিশনার পদে বদলি করা হচ্ছে। মিলানে বাংলাদেশের কনসাল জেনারেল রেজিনা আহমেদকে মিয়ানমারে রাষ্ট্রদূত হিসেবে নিয়োগ করা হচ্ছে। আর মরিশাসে রাষ্ট্রদূত হিসেবে নিয়োগ করা হচ্ছে নিউইয়র্কে বাংলাদেশের কনসাল জেনারেল মো. শামীম আহসানকে।
 
