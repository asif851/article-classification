
স্বাস্থ্যমন্ত্রী মোহাম্মদ নাসিম বলেছেন, ‘স্বাস্থ্যসেবা আমাদের নাগরিক অধিকার। কিন্তু আমাদের সম্পদ কম, দেশ ছোট, জনসংখ্যা অনেক বেশি। এখানে সরকারিভাবে স্বাস্থ্যসেবা সবার কাছে পৌঁছে দেওয়া সম্ভব নয়।’
আজ বুধবার দুপুরে গাজীপুর সদর উপজেলার কাশিমপুরের তেতুইবাড়ি এলাকায় স্থাপিত শেখ ফজিলাতুন্নেছা মুজিব মেমোরিয়াল কেপিজে বিশেষায়িত হাসপাতাল পরিদর্শনে গিয়ে মন্ত্রী এ কথা বলেন।স্বাস্থ্যমন্ত্রী বলেন, ‘ব্যক্তি উদ্যোগ ও প্রতিষ্ঠানগত উদ্যোগ আমাদের নিতে হবে। আজকে যৌথ পরিচালনা ও মালিকানায় আমরা বিশেষায়িত এ হাসপাতালটি চালু করতে যাচ্ছি।’এ সময় বঙ্গবন্ধু শেখ মুজিবুর রহমান মেমোরিয়াল ট্রাস্টের সদস্য ও সাংসদ নাজমুল হাসান পাপন, সাংসদ এম এইচ মিল্লাত, গাজীপুরের সিভিল সার্জন শাহ আলম শরীফ, মালয়েশিয়ান কেপিজে হেলথ কেয়ার বারহেডের ভাইস প্রেসিডেন্ট আবদুল মালেক তালিব, বঙ্গবন্ধু শেখ মুজিবুর রহমান মেমোরিয়াল ট্রাস্টের সদস্য বায়োজিদ খুরশিদসহ হাসপাতালের পরিচালনা পর্ষদের সদস্যরা উপস্থিত ছিলেন।নাজমুল হাসান জানান, আগামী ১৪ এপ্রিল (পহেলা বৈশাখ) বহির্বিভাগ চালুর মাধ্যমে হাসপাতালটির কার্যক্রম শুরু হচ্ছে। আগামী ৭ জুলাই হাসপাতালটির অন্যান্য বিভাগের কার্যক্রমও শুরু করার প্রস্তুতি রয়েছে তাঁদের। বঙ্গবন্ধু শেখ মুজিবুর রহমান মেমোরিয়াল ট্রাস্ট ও মালয়েশিয়ান কেপিজের সহযোগিতায় এ হাসপাতালটি প্রাথমিক পর্যায়ে ২৫০ শয্যা নিয়ে শুরু হচ্ছে। এখানে বাংলাদেশি ও মালয়েশিয়ান চিকিত্সকেরা সেবা দেবেন।হাসপাতালটিতে গরিব রোগীদের সার্জিক্যাল চিকিত্সা ছাড়া অন্যান্য চিকিত্সা দেওয়া হবে বিনা মূল্যে। এখানে ৬.১৩ একর জায়গাজুড়ে হাসপাতাল স্থাপন ছাড়াও ৫০ আসনের শেখ ফজিলাতুন্নেছা মুজিব মেমোরিয়াল নার্সিং কলেজ স্থাপন করা হয়েছে। এ ছাড়া নার্সিং হোস্টেল, চিকিত্সকদের আবাসিক ব্যবস্থা, কিন্ডারগার্টেন স্কুল, অডিটোরিয়াম, ডরমেটরি, ডে-কেয়ার সেন্টার, মসজিদ ও শপিং কমপ্লেক্সও আছে।
