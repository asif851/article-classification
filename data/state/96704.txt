
গত ২ দিনের টানা বৃষ্টিতে রাজধানী অনেক অলিগলি আর প্রধান প্রধান সড়ক পানিতে তলিয়ে যায়। সৃষ্টি হয় জলাবদ্ধতা। গত ২৪ ঘণ্টায় ঢাকায় তেমন বৃষ্টিপাত হয়নি। তাপরও এখন অনেক সড়ক ও স্থান পানিতে তলিয়ে আছে। ফলে অনেক এলাকায় জলাবদ্ধতার কারণে সৃষ্ট জনদুর্ভোগ রয়েই গেছে।
আজ রোববার রাজধানীর পুরান ঢাকার বকশীবাজার ও পশ্চিম ধানমন্ডির কয়েকটি এলাকার প্রধান সড়ক, অলিগলি ও স্কুলে পানি জমে থাকতে দেখা গেছে।
দেখা গেছে, পুরান ঢাকার বকশীবাজার এলাকার কারা সদর দপ্তরের সামনে রাস্তার পানি এখনো নামেনি। এ কারণে স্কুল-কলেজের ছাত্রছাত্রীসহ সব শ্রেণি-পেশার মানুষকে চরম ভোগান্তিতে পড়তে হয়েছে। জলাবদ্ধতার কারণে রিকশাচালকেরা নিয়মিত ভাড়ার চেয়ে দ্বিগুণ বা তার চেয়ে বেশি ভাড়া দিয়ে জমে থাকা পানির স্থানটুকু পার করে দিচ্ছেন।
রাজধানীর পশ্চিম ধানমন্ডির কয়েকটি এলাকায়ও জলাবদ্ধতা রয়ে গেছে। তবে ধানমন্ডির ২৭ নম্বর সড়ক ও সাত মসজিদ রোড থেকে পানি নেমে গেছে। পশ্চিম ধানমন্ডির ওয়েস্ট ইউসূফ হাইস্কুলের ভেতর এখনো পানি জমে আছে। বেড়িবাঁধ–সংলগ্ন নিচু এলাকাগুলোর সড়ক এখনো পানির নিচে
