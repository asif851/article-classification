
শুষ্ক মৌসুমে ধুলাবালি রোধে প্রতিদিন নয়টি গাড়ির দিয়ে ৫০ কিলোমিটার সড়কে পানি ছিটানো কার্যক্রম শুরু করেছে ঢাকা দক্ষিণ সিটি করপোরেশন (ডিএসসিসি)। আগামী মে মাস পর্যন্ত চলে এ কার্যক্রম।
বৃহস্পতিবার দুপুরে ডিএসসিসির নগর ভবনের সামনে এই কার্যক্রমের উদ্বোধন করেন মেয়র মোহাম্মদ সাঈদ খোকন। এ সময় তিনি একই কার্যক্রম ঢাকা উত্তর সিটি করপোরেশন এলাকায় চালু করতে আহ্বান জানান।
সাঈদ খোকন বলেন, শুষ্ক মৌসুমে রাস্তায় ধুলাবালির কারণে মানুষের বিভিন্ন ধরনের সমস্যা হয়। বিশেষ করে বয়স্ক ও শিশুদের শ্বাসকষ্ট হয়। তাই শুষ্ক মৌসুমে রাস্তায় পানি ছিটানোর সিদ্ধান্ত নিয়েছি। সকাল ছয়টা থেকে আটটা এবং অফিস ছুটি হওয়ার আগে বেলা একটা থেকে তিনটা—দুই বেলা সড়কে পানি ছিটানো হবে। এভাবে দক্ষিণ সিটির প্রধান সড়কগুলোতে (প্রায় ৫০ কিলোমিটার) রাস্তায় নিয়মিত এ কার্যক্রম চলবে। তিনি বলেন, পুরান ঢাকার গলিগুলোতে পানির গাড়ি ঢোকানো যাবে না। তাই এ এলাকার রাস্তাগুলো ভালোভাবে ঝাড়ু দিতে পরিচ্ছন্নতাকর্মীদের নির্দেশ দেওয়া হয়েছে। তবে এ কার্যক্রমে শিক্ষাপ্রতিষ্ঠানের সামনের রাস্তাগুলোকে বিশেষ গুরুত্ব দেওয়া হবে। আগামী মে মাস পর্যন্ত এ কার্যক্রম চলবে।
মেয়র সাঈদ খোকন বলেন, ‘দক্ষিণ সিটি করপোরেশনের আয়তন অনেক বড়। এটাকে পরিষ্কার-পরিচ্ছন্ন ও সুন্দর রাখতে আমরা নিরলসভাবে কাজ করে যাচ্ছি। ঢাকা উত্তর সিটি করপোরেশন যদি আমাদের কোনো সহযোগিতা চায় আমরা দেব। প্রয়োজন হলে আমরাও তাদের সহযোগিতা নেব। দুই সিটি করপোরেশন মিলেমিশে এই শহরটাকে সুন্দর ও বাসযোগ্য নগরী করতে চাই।
পানি ছিটানোর এ কার্যক্রমের উদ্বোধনী অনুষ্ঠানে ডিএসসিসির বিভিন্ন ওয়ার্ডের কাউন্সিলররা উপস্থিত ছিলেন।
 
