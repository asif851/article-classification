
আন্তর্জাতিক অপরাধ ট্রাইব্যুনালে রাষ্ট্রপক্ষের কার্যালয়ে সংরক্ষিত কম্পিউটার থেকে তথ্য চুরি হওয়ার সন্দেহে সাধারণ ডায়েরি (জিডি) করেছেন কৌঁসুলি তুরিন আফরোজ। আজ রোববার রাত আটটার দিকে শাহবাগ থানায় তিনি এই জিডি করেন।জিডিতে তুরিন আফরোজ জানান, ১২ জুন অফিস করার পর তিনি ছুটিতে যান। ১০ দিন পর ছুটি শেষ করে আজ তিনি অফিসে যোগ দিয়ে দেখেন, কার্যালয়ে তাঁর কক্ষের কম্পিউটারের তার খোলা ও এলোমেলো অবস্থায় পড়ে আছে। পরে একজন অফিস সহকারীকে দিয়ে কম্পিউটার খোলানোর পর তিনি হার্ডডিস্ক ও ডিভিডি রম সংযোগ বিচ্ছিন্ন অবস্থায় পান। বিষয়টি সংশ্লিষ্ট থানা পুলিশকে জানানো হলে তারা ঘটনাস্থলে গিয়ে প্রাথমিক তদন্ত করে। পরে রাত আটটার দিকে পুলিশ তাঁর কক্ষ সিলগালা করে দিয়ে যায়।শাহবাগ থানার পরিদর্শক (তদন্ত) হাবিল হোসেন প্রথম আলোকে বলেন, ‘তুরিন আফরোজ সন্দেহ করছেন, তাঁর কম্পিউটার থেকে মানবতাবিরোধী অপরাধের মামলাসংক্রান্ত কোনো জরুরি তথ্য নিয়ে যাওয়া হতে পারে। আমরা বিষয়টি তদন্ত করছি।’ তিনি আরও জানান, কাল সোমবার তথ্যপ্রযুক্তি বিশেষজ্ঞ সঙ্গে নিয়ে পুলিশ তুরিন আফরোজের কম্পিউটার পরীক্ষা-নিরীক্ষা করে দেখবে।এর আগেও ট্রাইব্যুনালে তথ্যপ্রযুক্তিগত কেলেঙ্কারির ঘটনা ঘটেছে। ২০১২ সালের ডিসেম্বরে ট্রাইব্যুনাল-১-এর তত্কালীন চেয়ারম্যান বিচারপতি নিজামুল হকের সঙ্গে এক প্রবাসী আইন বিশেষজ্ঞের স্কাইপ কথোপকথন ফাঁস হয়। পরে বিচারপতি নিজামুল হক পদত্যাগ করেন।এ ছাড়া গত বছরের ১ অক্টোবর বিএনপির স্থায়ী কমিটির সদস্য সালাউদ্দিন কাদের চৌধুরীর বিরুদ্ধে মানবতাবিরোধী অপরাধের মামলার খসড়া রায় ট্রাইব্যুনাল-১-এর তত্কালীন চেয়ারম্যান বিচারপতি এ টি এম ফজলে কবীরের কার্যালয়ের কম্পিউটার থেকে চুরি যায়। ওই বিষয়টি এখনো তদন্তাধীন রয়েছে৷
