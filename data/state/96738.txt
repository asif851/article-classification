
বিদ্যালয়ে যাওয়ার পথে বখাটে এক তরুণের উৎপাত সহ্য করতে না পেরে ষষ্ঠ শ্রেণীর এক ছাত্রী (১২) বিষপান করে আত্মহত্যার চেষ্টা চালিয়েছে। ময়মনসিংহের নান্দাইল উপজেলায় গত বুধবার এ ঘটনা ঘটে।ওই ছাত্রীকে নান্দাইল উপজেলা স্বাস্থ্য কমপ্লেক্সে নেওয়ার পর ঘটনাটি জানাজানি হয়। সরেজমিনে দেখা যায়, ওই ছাত্রীর হাসপাতালের শয্যাপাশে তার বড় ভাই ও বোন বসে আছেন। জানতে চাইলে ছাত্রীর ভাই প্রথমে ঘটনাটি পারিবারিক অশান্তির কারণে ঘটেছে বলে দাবি করেন। পরে সাংবাদিক পরিচয় জানার পর তিনি বলেন, তাঁর বোন নান্দাইল রোড উচ্চবিদ্যালয়ের ছাত্রী। বিদ্যালয়ে আসা-যাওয়ার পথে উপজেলার গাংগাইল ইউনিয়নের মধ্য গয়েশপুর গ্রামের সজীব বিশ্বাস (২২) প্রেম নিবেদন করে তাকে উত্ত্যক্ত করতেন। তাঁর হুমকির কারণে তাঁর বোন প্রথমে বাড়ির কাউকে ঘটনাটি জানায়নি। ১১ ফেব্রুয়ারি সজীব তাঁর এক বন্ধুকে সঙ্গে করে বাড়ি এসে তাঁর বোনকে টেনেহিঁচড়ে নিয়ে যেতে চাইলে মা বাধা দেন। এরপর থেকে পাড়া-পড়শিদের নানা গুঞ্জন ও আপত্তিকর কথাবার্তার কারণে লজ্জায় বুধবার সকালে তাঁর বোন বিষপান করে।খোঁজ নিতে সজীবের বাড়িতে গেলে তাঁকে পাওয়া যায়নি।তবে গ্রামবাসীর অনেকে জানান, ওই ছাত্রীর পরিবার মানসমঞ্চানের ভয়ে অনেক কিছু গোপন করছে।
