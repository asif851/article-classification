
নেত্রকোনার মদনে মসজিদের তহবিলের টাকা নিয়ে কথা-কাটাকাটির জের ধরে দুই পক্ষের সংঘর্ষে কাছুম আলী (৬০) নামের এক ব্যক্তি মারা গেছেন। তিনি পশ্চিম ফতেপুর গ্রামের বাসিন্দা। এ ঘটনায় উভয় পক্ষের অন্তত চারজন আহত হয়েছেন। আজ শনিবার বিকেলে ফতেপুর গ্রামে এ ঘটনা ঘটে।
পুলিশ ও স্থানীয় সূত্রে জানা গেছে, মদনের পশ্চিম ফতেপুর গ্রামের যাত্রাখালী জামে মসজিদের তহবিলে টাকার হিসাব নিয়ে বেশ কয়েক দিন ধরে মসজিদ কমিটির সদস্য রেনু মিয়া, হাবুল মুন্সি ও হিরন মিয়ার সঙ্গে আইন উদ্দিন ও কাছুম আলীর দ্বন্দ্ব চলছিল। এরই জের ধরে আজ বিকেল পাঁচটার দিকে মসজিদের পাশে একটি বাড়ির পেছনে রেনু মিয়া, হাবুল মুন্সি ও হিরন মিয়ার লোকজন আইন উদ্দিন ও কাছুম আলীর ওপর অতর্কিতে হামলা চালান। এ সময় স্থানীয় লৌকজন এসে পরিস্থিতি নিয়ন্ত্রণ করেন। কিছুক্ষণ পর দেশীয় অস্ত্র নিয়ে উভয় পক্ষের মধ্যে সংঘর্ষ বাধে। এ সময় প্রতিপক্ষের ধারালো অস্ত্রের আঘাতে কাছুম আলী ঘটনাস্থলেই মারা যান। গুরুতর আহত আইন উদ্দিনকে ময়মনসিংহ মেডিকেল কলেজ হাসপাতালে ভর্তি করা হয়েছে। অপর আহত আশরাফুল আলী, শাহীন মিয়াকে পার্শ্ববর্তী কিশোরগঞ্জের তাড়াইল উপজেলা স্বাস্থ্য কমপ্লেক্সে পাঠানো হয়েছে।
মদন থানার ভারপ্রাপ্ত কর্মকর্তা (ওসি) মো. শওকত আলী বলেন, মসজিদের টাকা নিয়ে সংঘর্ষে এ ঘটনা। লাশ ময়নাতদন্তের জন্য নেত্রকোনা আধুনিক সদর হাসপাতাল মর্গে পাঠানোর প্রস্তুতি চলছে। এখনো মামলা হয়নি।
