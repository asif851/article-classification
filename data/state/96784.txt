
গাজীপুরের কালিয়াকৈরে যাত্রীবাহী লেগুনার সঙ্গে মুখোমুখি সংঘর্ষ হয়ে একটি বাস রাস্তার পাশে চায়ের দোকানে ওঠে পড়ে। এতে ঘটনাস্থলেই দোকানের কর্মচারী ও লেগুনার এক যাত্রী নিহত হন। ১০ জন আহত হয়েছেন।
আজ বৃহস্পতিবার বেলা সাড়ে ১১টার দিকে উপজেলার তেলিরচালা এলাকায় ঢাকা-টাঙ্গাইল মহাসড়কে এ দুর্ঘটনা ঘটে।
নিহত দোকান কর্মচারীর নাম মো. শহিদ মিয়া (৩০)। তবে লেগুনার যাত্রীর পরিচয় পাওয়া যায়নি। এই যুবকের বয়স আনুমানিক ২৫ বছর বলে পু​লিশ জানিয়েছে।
কোনাবাড়ী হাইওয়ে থানার ভারপ্রাপ্ত কর্মকর্তা (ওসি) মো. আবু দাউদ খান বলেন, তেলিরচালা এলাকায় কোনাবাড়ীগামী যাত্রীবাহী একটি লেগুনা ও বিপরীত দিক থেকে আসা যাত্রীবাহী আজমেরী পরিবহনের একটি বাসের মুখোমুখি সংঘর্ষ হয়। এ সময় বাসটি পাশের একটি চায়ের দোকানে ঢুকে পড়ে। এতে ঘটনাস্থলেই ওই দুজন নিহত হন। লাশ দুটি ময়নাতদন্তের জন্য গাজীপুর শহীদ তাজউদ্দীন মেডিকেল কলেজ হাসপাতালে পাঠানো হয়েছে। আহতদের কোনাবাড়ী ক্লিনিকে পাঠানো হয়েছে। এ ব্যাপারে মামলার প্রস্তুতি নেওয়া হচ্ছে।
