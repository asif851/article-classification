
ফেসবুকে প্রধানমন্ত্রীকে নিয়ে ‘কটূক্তি’ করার অভিযোগে আজ মঙ্গলবার রাজধানীর শেরেবাংলা কৃষি বিশ্ববিদ্যালয়ের এক শিক্ষকের কুশপুত্তলিকা দাহ করেছে বিশ্ববিদ্যালয় শাখা ছাত্রলীগ।
একই ঘটনায় সম্পৃক্ত থাকার অভিযোগে গতকাল সোমবার রাতে মাহমুদুল হাসান নামের এক ছাত্রকে হল থেকে বের করে দিয়েছেন ছাত্রলীগের নেতা-কর্মীরা।অভিযুক্ত শিক্ষক হলেন, বিশ্ববিদ্যালয়ের উদ্যানতত্ত্ব বিভাগের সহকারী অধ্যাপক আরফান আলী।
বিশ্ববিদ্যালয় প্রশাসন ও ছাত্রলীগের নেতা-কর্মীরা জানান, পয়লা বৈশাখে ঢাকা বিশ্ববিদ্যালয়ের টিএসসি এলাকায় নারী লাঞ্ছিত হওয়ার ঘটনার প্রতিবাদ করেন বিভিন্ন সাংস্কৃতিক সংগঠনের কর্মীরা। এ খবর বিভিন্ন সংবাদমাধ্যমে ছবিসহ প্রকাশিত হয়। এমনই একটি ছবি নিয়ে বিশ্ববিদ্যালয়ের ৬৬ ব্যাচের শিক্ষার্থী মাহমুদুল হাসান ফেসবুকে স্ট্যাটাস দেন। এ সময় সেই স্ট্যাটাসে প্রধানমন্ত্রীকে নিয়ে কটূক্তি করে একটি কমেন্ট করেন বিশ্ববিদ্যালয়ের শিক্ষক আরফান আলী। এ মন্তব্যের প্রতিবাদে বিশ্ববিদ্যালয়ের শাখা ছাত্রলীগ আজ ক্যাম্পাসে বিক্ষোভ মিছিল করে। মিছিল শেষে বিশ্ববিদ্যালয়ের প্রশাসনিক ভবনের সামনে ছাত্রলীগের নেতা-কর্মীরা ওই শিক্ষকের কুশপুত্তলিকা দাহ করেন। পরে তাঁরা উপাচার্যের কাছে ছয় দফা দাবি সংবলিত স্মারকলিপি প্রদান করে। দাবিগুলো হলো অভিযুক্ত শিক্ষককে চাকরি থেকে বরখাস্ত করা, তাঁর পিএইচডি ডিগ্রি বাতিল করা, সিন্ডিকেটে প্রস্তাব তুলে তাঁকে আজীবনের জন্য বহিষ্কার করা, প্রশাসনের পক্ষ থেকে রাষ্ট্রদ্রোহী মামলা করা, তাঁর বেতন-ভাতা বন্ধ করা ও বিশ্ববিদ্যালয় থেকে ছাত্রত্ব (পূর্বের) বাতিল করা।
এ দিকে অভিযুক্ত শিক্ষক আরফান আলী আজ ফেসবুকে নতুন একটি স্ট্যাটাস দিয়ে দাবি করেন, তাঁর আইডি (ফেসবুক অ্যাকাউন্ট) গত ১৩ এপ্রিল হ্যাক করা হয়েছিল, যা তিনি গত সোমবার রাতে পুনরুদ্ধার করতে পেরেছেন। হ্যাক হওয়া সময়ে তাঁর আইডির মাধ্যমে করা এ কুরুচিপূর্ণ মন্তব্যের জন্য বিশ্ববিদ্যালয়ের শিক্ষক-শিক্ষার্থীর কাছে ক্ষমা চান তিনি।আরফান আলী বর্তমানে শিক্ষাছুটিতে সৌদি আরব আছেন। ইমেইলের মাধ্যমে এ বিষয়ে তাঁর সঙ্গে যোগাযোগের চেষ্টা করা হয়। কিন্তু ইমেইলের উত্তর পাওয়া যায়নি।
অন্যদিকে আরফান আলীর করা এই মন্তব্যে লাইক দেওয়ার অভিযোগে সোমবার দিবাগত রাত দুইটার দিকে স্নাতকোত্তর শ্রেণির শিক্ষার্থী মাহমুদুল হাসানকে কবি কাজী নজরুল ইসলাম হল থেকে বের করে দেন ছাত্রলীগের নেতা-কর্মীরা।
এ ঘটনায় ছাত্র পরামর্শ ও নির্দেশনার পরিচালক সেকেন্দার আলীকে প্রধান করে পাঁচ সদস্যের একটি তদন্ত কমিটি গঠন করেছে বিশ্ববিদ্যালয় কর্তৃপক্ষ। এ বিষয়ে ২৫ এপ্রিল জরুরি সিন্ডিকেট সভা আহ্বান করা হয়েছে।
এক সংবাদ বিজ্ঞপ্তিতে উপাচার্য শাদাত উল্লা জানান, একজন বিশ্ববিদ্যালয়ের শিক্ষক হয়ে প্রধানমন্ত্রী সম্পর্কে এ ধরনের মন্তব্য খুবই লজ্জাকর ব্যাপার। তিনি এতে আরও বলেন, যাঁর হাত ধরে এ বিশ্ববিদ্যালয় হয়েছে তাঁর সম্পর্কে এ ধরনের মন্তব্য করায় আরফান আলীর বিরুদ্ধে সব ধরনের আইনগত পদক্ষেপ গ্রহণ করবে প্রশাসন।
