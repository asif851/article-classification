

যশোরের বেনাপোল স্থলবন্দরের ২৩ নম্বর গুদামে অগ্নিকাণ্ডের ঘটনা ঘটেছে। প্রায় পাঁচ ঘণ্টা পর আগুন নিয়ন্ত্রণে এসেছে বলে জানিয়েছে ফায়ার সার্ভিস।
আজ রোববার ভোর সাড়ে পাঁচটার দিকে ওই গুদামে আগুন লাগে। সকাল সাড়ে ১০টার দিকে বেনাপোল ফায়ারস্টেশনের ওয়্যার হাউস ইন্সপেক্টর মো. কাওসার আলী জানান, আগুন নিয়ন্ত্রণে এসেছে। এখন ডাম্পিংয়ের কাজ চলছে। কী কারণে আগুন লেগেছে তা জানা যায়নি। ক্ষয়ক্ষতির পরিমাণও বলা যাচ্ছে না। ।
বন্দরের পরিচালক নিতাই চন্দ্র সেনের ভাষ্য, ওই গুদামে পাঁচমিশালি পণ্য ছিল। এগুলোর মধ্যে প্রসাধন ও রাসায়নিক সামগ্রী বেশি ছিল। এসিআই ও গোদরেজ কোম্পানির পণ্য বেশি ছিল। আগুনে বড় ধরনের ক্ষয়ক্ষতির আশঙ্কা করছেন তিনি।
ফায়ার সার্ভিসের কয়েকটি ইউনিট আগুন নিয়ন্ত্রণে আনার চেষ্টা চালায়। আগুন লাগার পরপরই বেনাপোল ফায়ার সার্ভিস ঘটনাস্থলে যায়। এরপরে ঝিকরগাছা, মনিরামপুর ও যশোর থেকে আরও কয়েকটি ইউনিট যোগ দেয়।
আগুন নিয়ন্ত্রণে আনার চেষ্টার সময় গুদামের পাশে থাকা একটি খালি ট্রাক পুরোপুরি পুড়ে যায়।
