
ভারত-বাংলাদেশের মৈত্রী বন্ধন আরও দৃঢ় করতে দীর্ঘ ৫২ বছর পর আজ ১৬ নভেম্বর কলকাতা-খুলনার মধ্যে বাণিজ্যিকভাবে বন্ধন এক্সপ্রেস ট্রেনের যাত্রা শুরু হয়েছে। কলকাতা-খুলনার মধ্যে ট্রেনটি নিয়মিত চলাচল করবে। সকাল ৭টা ১০ মিনিটে কলকাতা স্টেশন থেকে যাত্রীবাহী এই ট্রেন খুলনার উদ্দেশে রওনা হয়ে যায়। ট্রেনটি যাত্রীতে পূর্ণ রয়েছে। ১০ কামরার এই ট্রেন পুরোপুরি শীতাতপ নিয়ন্ত্রিত। 
কলকাতার পূর্ব রেলের মুখ্য জনসংযোগ অধিকর্তা রবি মহাপাত্র সকালে প্রথম আলোকে জানান, ট্রেনটি দুপুর ১২টায় খুলনা পৌঁছাবে। বেলা ১টা ২০ মিনিটে ট্রেনটি খুলনা থেকে কলকাতায় ছেড়ে আসবে। পৌঁছাবে সন্ধ্যা ৬টা ১০ মিনিটে। এখন প্রতি বৃহস্পতিবার ট্রেনটি খুলনায় যাবে ও ফিরে আসবে। এর আগে ৯ নভেম্বর থেকে আনুষ্ঠানিকভাবে শুরু হয় এই ট্রেন চলাচল। বেলা ১১টা ৫ মিনিটে আন্তর্জাতিক কলকাতা রেলস্টেশন থেকে ভিডিও কনফারেন্সের মাধ্যমে এই ট্রেনের যাত্রা উদ্বোধন করেন ভারতের প্রধানমন্ত্রী নরেন্দ্র মোদি, বাংলাদেশের প্রধানমন্ত্রী শেখ হাসিনা ও পশ্চিমবঙ্গের মুখ্যমন্ত্রী মমতা বন্দ্যোপাধ্যায়। এই ট্রেনে থাকছে ৪৫৬ আসন। এর মধ্যে ৩১২টি এসি চেয়ার ও ১৪৪টি প্রথম শ্রেণির এসি। কলকাতা–খুলনার মধ্যে দূরত্ব ১৭২ কিলোমিটার। এর মধ্যে বাংলাদেশে পড়েছে ৯৫ কিলোমিটার ও ভারতে পড়েছে ৭৭ কিলোমিটার। ১৯৬৫ সালে ভারত-পাকিস্তান যুদ্ধের পর খুলনা-কলকাতার মধ্যে চলাচলকারী যাত্রীবাহী ট্রেন বন্ধ হয়ে যায়। দীর্ঘ ৫২ বছর পর সেই ট্রেনই সে পথেই নতুন রূপে চালু করা হয়েছে।
