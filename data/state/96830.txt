
রাঙামাটির নানিয়ারচর সরকারি কলেজের পরীক্ষার্থী রমেল চাকমাকে হত্যা করা হয়েছে বলে অভিযোগ করেছে জাতীয় মুক্তি কাউন্সিল, বাংলাদেশ ছাত্র ইউনিয়ন ও প্রগতিশীল ছাত্রজোট।
গতকাল শুক্রবার পৃথক বিবৃতিতে সংগঠনগুলো এ অভিযোগ করে। বিবৃতিতে ‘হত্যা’র সঙ্গে জড়িত ব্যক্তিদের দৃষ্টান্তমূলক শাস্তির দাবি করা হয়েছে।
জাতীয় মুক্তি কাউন্সিলের সভাপতি বদরুদ্দীন উমর ও সম্পাদক ফয়জুল হাকিম বিবৃতিতে বলেছেন, পাহাড়ি ছাত্র পরিষদ নানিয়ারচর উপজেলা শাখার সাধারণ সম্পাদক রমেল চাকমাকে ৫ এপ্রিল আটক করা হয়। পরদিন তাঁকে চট্টগ্রাম মেডিকেল কলেজ হাসপাতালে ভর্তি করা হয়। গত বৃহস্পতিবার তিনি মারা যান। বিবৃতিতে বলা হয়েছে, এই মৃত্যু অস্বাভাবিক। নির্যাতনের কারণেই তাঁর মৃত্যু হয়েছে।
আরেক বিবৃতিতে বাংলাদেশ ছাত্র ইউনিয়নের সভাপতি জি এম জিলানী ও সাধারণ সম্পাদক লিটন নন্দী অভিযোগ করেন, মধ্যযুগীয় কায়দায় নির্যাতন করে রমেল চাকমাকে হত্যা করা হয়েছে। সংগঠনটির পক্ষ থেকে বলা হয়েছে, এটি বিচারহীনতার সংস্কৃতির ফল।
প্রগতিশীল ছাত্রজোটের বিবৃতিতে ঘটনার বিচার বিভাগীয় তদন্ত দাবি করা হয়েছে।
