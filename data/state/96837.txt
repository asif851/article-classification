

কক্সবাজারে আজকের ভাষা প্রতিযোগে শুদ্ধ বাংলা চর্চার প্রত্যাশা করেছেন বক্তারা। সেখানে এই প্রথম ভাষা প্রতিযোগ অনুষ্ঠিত হচ্ছে। আজ শনিবার সকাল নয়টায় কক্সবাজার সরকারি উচ্চ বিদ্যালয় এ উৎসব শুরু হয়। উদ্বোধন করেন ভেন্যু প্রতিষ্ঠানের প্রধান শিক্ষক রাম মোহন সেন।
প্রথম আলো বন্ধুসভার সদস্যদের সমবেত কণ্ঠে জাতীয় সংগীতের মাধ্যমে উৎসব শুরু হয়। সংগীতের তালে তালে জাতীয় পতাকা আর ভাষা প্রতিযোগের পতাকা উত্তোলন করা হয়। ওড়ানো হয় বেলুন। এভাবে এগিয়ে চলেছে এইচএসবিসি-প্রথম আলো ভাষা প্রতিযোগ ২০১৫-এর কক্সবাজারের আঞ্চলিক পর্বের অনুষ্ঠান।
স্বাগত বক্তব্যে রাম মোহন সেন বলেন, ‘আজ প্রথমবারের মতো কক্সবাজারে ভাষা প্রতিযোগ উৎসব হচ্ছে। আমাদের জন্য, কক্সবাজারবাসীর জন্য গৌরবের দিন। মানুষ ও অন্য প্রাণী থেকে পৃথক করার মাধ্যম ভাষা। আমরা বিভিন্ন কাজে, অনুভূতিতে নিজের ভাষাকে লালন করব। শুদ্ধ বাংলা চর্চার চেষ্টা করব।’ আঞ্চলিক পর্বের এ অনুষ্ঠানে বান্দরবান ও কক্সবাজার জেলার ৬১টি শিক্ষাপ্রতিষ্ঠানের প্রায় ৮০০ শিক্ষার্থী অংশগ্রহণ করেছে। প্রাথমিক, নিম্নমাধ্যমিক, মাধ্যমিক ও উচ্চমাধ্যমিক—এ চারটি বিভাগে শিক্ষার্থীরা প্রতিযোগিতায় অংশ নিয়েছে।
এ সময় আরও উপস্থিত ছিলেন জাহাঙ্গীরনগর বিশ্ববিদ্যালয়ের ভাষাবিজ্ঞান বিভাগের অধ্যাপক মহাম্মদ দানীউল হক, ঢাকা বিশ্ববিদ্যালয়ের বাংলা বিভাগের অধ্যাপক বিশ্বজিৎ ঘোষ, প্রথম আলোর ফিচার সম্পাদক সুমনা শারমীন, ব্র্যান্ড অ্যান্ড অ্যাকটিভেশন বিভাগের প্রধান অরূপ কুমার ঘোষ ও এইচএসবিসি-প্রথম আলো ভাষা প্রতিযোগ ২০১৫-এর সমন্বয়ক ঢাকা বিশ্ববিদ্যালয়ের বাংলা বিভাগের সহকারী অধ্যাপক তারিক মনজুর।
