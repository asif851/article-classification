
দুই পক্ষের হাতাহাতিতে গতকাল বুধবার টাঙ্গাইল সদর উপজেলা মহিলা আওয়ামী লীগের সম্মেলন পণ্ড হয়ে গেছে।দলীয় সূত্র জানায়, জেলা মহিলা আওয়ামী লীগের সভাপতি মনোয়ারা বেগম গতকাল সংগঠনের সদর উপজেলা কমিটি গঠনের লক্ষ্যে ওই সভা আহ্বান করেন। সকালে জেলা আওয়ামী লীগ কার্যালয়ে এ সভা শুরুর আগেই মনোয়ারাবিরোধী অংশ শহর মহিলা আওয়ামী লীগের নেতারা সেখানে অবস্থান নেন। মনোয়ারার নেতৃত্বাধীন অংশ আওয়ামী লীগ কার্যালয়ে এলে তাঁরা স্লোগান দেওয়া শুরু করেন এবং ব্যানার খুলে নেন। এ সময় উভয় পক্ষের মধ্যে হাতাহাতি ও চুলোচুলি শুরু হয়। একপর্যায়ে জেলা আওয়ামী লীগের ভারপ্রাপ্ত সভাপতি আলমগীর খান, যুগ্ম সম্পাদক আলী আজগর খান এবং সাংগঠনিক সম্পাদক খন্দকার আশরাফুজ্জামান সেখানে উপস্থিত হয়ে পরিস্থিতি নিয়ন্ত্রণ করেন।শহর মহিলা আওয়ামী লীগের সভাপতি ফেরদৌসি আক্তার জানান, জেলা মহিলা আওয়ামী লীগের ১৯ বছর ধরে সম্মেলন হয় না। এ কমিটির প্রতি কারও আস্থা নেই।মনোয়ারা বেগম জানান, তাঁর বাসভবনে সভা হয়েছে। সেখানে কামরুন নাহারকে সভাপতি ও লুৎফুন নাহারকে সম্পাদক করে কমিটি গঠন করা হয়েছে।
