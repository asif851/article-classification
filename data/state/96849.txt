
নারায়ণগঞ্জ শহরের বরফকল খেয়াঘাটে শীতলক্ষ্যা নদীতে ইঞ্জিনচালিত যাত্রীবাহী ট্রলারডুবির ঘটনায় নিখোঁজ ব্যবসায়ীর লাশ উদ্ধার করেছে পুলিশ। গতকাল বৃহস্পতিবার রাতে বন্দর খেয়াঘাট এলাকা থেকে তাঁর লাশ উদ্ধার করা হয়। নিহত ওই ব্যক্তি হলেন শহরের ডন চেম্বার এলাকার ওষুধ ব্যবসায়ী মোশারফ হোসেন (৪০)। গত বুধবার বিকেলে ওই ট্রলারডুবির ঘটনা ঘটে। নারায়ণগঞ্জ নৌ-ফাঁড়ির উপপরিদর্শক (এসআই) আবু তাহের বলেন, বুধবার বিকেলে বন্দর উপজেলার জামাল সোপ ঘাট থেকে ১৫-২০ জন যাত্রী নিয়ে একটি ট্রলার শহরের বরফকল খেয়াঘাটে যাচ্ছিল। পথে গাছবাহী একটি ট্রলার সেটিকে ধাক্কা দিলে ট্রলারটি ডুবে যায়। 
