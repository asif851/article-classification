
গাইবান্ধার গোবিন্দগঞ্জ উপজেলায় ও মাদারীপুরের রাজৈর উপজেলায় আজ শনিবার বিকেলে পৃথক দুটি সড়ক দুর্ঘটনায় নয়জন নিহত ও ২০ জন আহত হয়েছেন। নিহত ও আহত লোকজনের পরিচয় জানা যায়নি।
আমাদের প্রতিনিধির পাঠানো খবর:
গাইবান্ধা:
গাইবান্ধার গোবিন্দগঞ্জ উপজেলা সদরের কাছে বোয়ালিয়া এলাকায় রংপুরগামী হানিফ এন্টারপ্রাইজের একটি বাসের সঙ্গে বিপরীত দিক থেকে আসা একটি বাসের সংঘর্ষ হয়। এতে ঘটনাস্থলেই তিনজন নিহত হন। বাকি তিনজন গোবিন্দগঞ্জ উপজেলা স্বাস্থ্য কমপ্লেক্সে মারা যান।  দুর্ঘটনায় আহত হয়েছেন ২০ জন। তাঁদের মধ্যে পাঁচজনের অবস্থা আশঙ্কাজনক। আহত লোকজনকে রংপুর মেডিকেল কলেজ হাসপাতাল ও বগুড়া শহীদ জিয়াউর রহমান মেডিকেল কলেজ হাসপাতালে ভর্তি করা হয়েছে। নিহত বা আহত কারও পরিচয় জানা যায়নি।
গোবিন্দগঞ্জ থানার ভারপ্রাপ্ত কর্মকর্তা (ওসি) শেখ দেলওয়ার হোসেন ঘটনার সত্যতা নিশ্চিত করেছেন।
মাদারীপুর:
ঢাকা-বরিশাল মহাসড়কের মাদারীপুরের রাজৈর উপজেলার বৌলগ্রামে বাসের ধাক্কায় মোটরসাইকেলের তিনজন আরোহী নিহত হয়েছেন। প্রত্যক্ষদর্শীরা জানান, বরিশালগামী বাসটি ওই এলাকায় টেকেরহাটগামী মোটরসাইকেলটিকে ধাক্কা দেয়। এতে ঘটনাস্থলেই মোটরসাইকেলের ওই তিন আরোহী নিহত হন। তাঁদের পরিচয় জানা যায়নি। রাজৈর থানার ভারপ্রাপ্ত কর্মকর্তা (ওসি) মোয়াজ্জেম হোসেন জানান, নিহতরা মাদারীপুরের কাজীরটেক এলাকার বাসিন্দা। তবে এ ব্যাপারে নিশ্চিত হওয়া যায়নি।
