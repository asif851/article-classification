
প্রধান দুই রাজনৈতিক দল আওয়ামী লীগ ও বিএনপি এখন পর্যন্ত পৌরসভা নির্বাচনের জন্য মেয়র প্রার্থীর চূড়ান্ত তালিকা প্রকাশ করতে পারেনি। আওয়ামী লীগের প্রার্থী তালিকা চূড়ান্ত হয়েছে। তবে ২০-দলীয় জোটের শরিকদের চাহিদার কারণে বিএনপির মেয়র প্রার্থী চূড়ান্ত করতে বিলম্ব হচ্ছে। দুই দলের নেতারাই বলছেন, অল্প কিছু কাজ বাকি আছে। আজ মঙ্গলবার রাতের মধ্যে প্রার্থী চূড়ান্ত করে তা জানিয়ে দেওয়া হবে।
আগামী ৩০ ডিসেম্বর দেশের ২৩৬টি পৌরসভায় ভোটগ্রহণ হবে। আর এই নির্বাচনে দলীয় প্রার্থীদের মনোনয়নপত্র জমা দেওয়ার শেষ সময় আগামী ৩ ডিসেম্বর। আওয়ামী লীগের দলীয় প্রার্থী হিসেবে মনোনয়ন পেতে প্রধানমন্ত্রী ও দলীয় সভানেত্রী শেখ হাসিনার প্রত্যয়নপত্র লাগবে। অন্যদিকে, বিএনপির যুগ্ম মহাসচিব শাহজাহানের প্রত্যয়নপত্র লাগবে ওই দল থেকে মনোনয়ন পাওয়ার জন্য।
আওয়ামী লীগের একটি সূত্র জানিয়েছে, পৌরসভা নির্বাচনের জন্য গঠিত মনোনয়ন বোর্ড প্রার্থীদের একটি তালিকা করেছে। আজ রাতের মধ্যে সব প্রার্থী চূড়ান্ত করা হবে। সম্ভব হলে রাতেই প্রার্থীদের দলীয় মনোনয়ন সংক্রান্ত প্রত্যয়নপত্রগুলো তাদের কাছে পাঠানো শুরু হবে। আগামীকাল বুধবারের মধ্যেই সব প্রার্থীর কাছে এটা পৌঁছানো হবে।
দলীয় প্রতীকে প্রথমবারের মতো অনুষ্ঠিত পৌর নির্বাচনে ক্ষমতাসীন আওয়ামী লীগ এককভাবে অংশ নিচ্ছে। আওয়ামী লীগের নেতৃত্বাধীন মহাজোটের অন্যান্য শরিক দলগুলো পৃথকভাবেই নির্বাচনে অংশ নেবে।
আওয়ামী লীগের সভাপতিমণ্ডলীর সদস্য ওবায়দুল কাদের প্রথম আলোকে বলেন, তাঁরা তালিকা চূড়ান্ত করেছেন। আজ রাতে কিছু কাজ শেষ করে তা প্রকাশ করা হবে। দলের যুগ্ম সাধারণ সম্পাদক মাহবুব উল আলম হানিফ বলেন, প্রার্থী মনোনয়ন সংক্রান্ত কাজ গুছিয়ে আনা হয়েছে। আজ সন্ধ্যায় মনোনয়ন বোর্ডের একটি সভা গণভবনে অনুষ্ঠিত হবে। এতে প্রধানমন্ত্রী শেখ হাসিনা সভাপতিত্ব করবেন। ওই বৈঠকের পর চূড়ান্ত প্রার্থী তালিকা প্রকাশ করা হতে পারে। তাঁর আশা, রাত আটটার মধ্যেই প্রার্থী তালিকা চূড়ান্ত হয়ে যাবে।
বিএনপি চেয়ারপারসনের গুলশান কার্যালয়ের একটি সূত্র জানিয়েছে, বিএনপি দলীয়দের মেয়র পদে মনোনয়ন প্রায় চূড়ান্ত হয়েছে। ১০/১২টি পৌরসভা ছাড়া অন্যান্য পৌরসভায় মেয়রপ্রার্থী গতকাল সোমবার চূড়ান্ত করা হয়েছে। কিন্তু সমস্যা হয়েছে শরিক দলগুলো নিয়ে। তাদের কতটা পৌরসভায় মনোনয়ন দেওয়া হবে সে ব্যাপারে এখনো চূড়ান্ত কোনো সিদ্ধান্ত হয়নি। অবশ্য ওই সূত্রটি জানিয়েছে, ইতিমধ্যে চূড়ান্ত অনেক মেয়রপ্রার্থীকে মৌখিকভাবে জানিয়ে দেওয়া হয়েছে। ফলে তাঁরা মনোনয়নপত্র জমা দেওয়ার জন্য প্রত্যয়নপত্র ছাড়া অন্যান্য প্রস্তুতি শেষ করে রেখেছেন। আগামী বৃহস্পতিবার শেষ দিনে তাঁরা মনোনয়নপত্র জমা দেবেন।
বিএনপি সূত্র জানায়, জোটের শরিক জামায়াতে ইসলামী নিবন্ধন না থাকায় নির্বাচন করতে পারছে না। তাই তাদের স্বতন্ত্র নির্বাচন করতে হবে। জামায়াত যেসব স্থানে নির্বাচন করবে সেখানে দলের অবস্থান কি হবে, সেটাও এখন পর্যন্ত চূড়ান্ত হয়নি।
বিএনপির স্থায়ী কমিটির সদস্য গয়েশ্বর চন্দ্র রায় প্রথম আলোকে বলেন, শরিকেরা তাদের চাহিদার কথা দলীয় চেয়ারপারসনকে জানিয়েছেন। তিনিই এ ব্যাপারে সিদ্ধান্ত নেবেন।
