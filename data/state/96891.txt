
নরসুন্দা নদী খনন ও সৌন্দর্যবর্ধন প্রকল্পের পূর্ণ বাস্তবায়নের দাবিতে গতকাল বৃহস্পতিবার কিশোরগঞ্জে মানববন্ধন হয়েছে। জেলা শহরের স্টেশন সড়কে দুপুরে ওই কর্মসূচি পালন করা হয়।‘পরিবেশ রক্ষা মঞ্চ’ নামে স্থানীয় একটি পরিবেশবাদী সংগঠন বেলা ১১টা থেকে দুপুর ১২টা পর্যন্ত মানববন্ধন কর্মসূচি পালন করে। এতে স্থানীয় সামাজিক, সাংস্কৃতিক ও সুশীল সমাজের প্রতিনিধিরা অংশ নেন। মানববন্ধনে বক্তারা বলেন, দৃশ্যমান কাজের বেশির ভাগ নকশা অনুযায়ী হয়নি।সংগঠনটির প্রধান সমন্বয়ক শেখ সেলিম কবির বলেন, ‘আমাদের দাবি হলো, নদী খননের নামে খাল খনন বন্ধ করতে হবে।’মানববন্ধনে শামসুজ্জামান, কানন চক্রবর্তী, কামরুল হাসান, এনামুল হক প্রমুখ বক্তব্য দেন।
