
তথ্যমন্ত্রী হাসানুল হক ইনু বলেছেন, সবচেয়ে শক্তিশালী রাষ্ট্রও চোরাগোপ্তা হামলা ঠেকাতে অক্ষম। হামলাকারীকে ধরা যায়, কিন্তু হামলা ঠেকানো যায় না। তাঁর মতে, প্যারিসের ঘটনার পর বাংলাদেশের দিকে তাকালে অনেকেই আর হতাশ হবেন না।‘ডিআরইউ বেস্ট রিপোর্টিং অ্যাওয়ার্ড-২০১৫’ বিতরণ অনুষ্ঠানে প্রধান অতিথির বক্তৃতায় তথ্যমন্ত্রী এসব কথা বলেন। শিল্পকলা একাডেমির জাতীয় নাট্যশালার এক্সপেরিমেন্টাল হলে আয়োজিত এই অনুষ্ঠানে তিনি প্রিন্ট, ইলেকট্রনিক, অনলাইন ও রেডিওর ২৭ জন প্রতিবেদকের হাতে পুরস্কার তুলে দেন।তথ্যমন্ত্রী বলেন, ‘আমাদের পায়ে কাঁটা ফুটেছে। সেই কাঁটা বের করার চেষ্টা করায় রক্তক্ষরণ হচ্ছে। সেই বেদনা আমাদের সইতে হবে।’ তিনি দেশের গণমাধ্যমগুলোকে জীবন্ত, সক্রিয়, সমালোচনামুখর ও কর্মমুখর উল্লেখ করে বলেন, সাংবাদিকেরা এখন সব খবর সংগ্রহ ও প্রকাশ করতে পারছেন।এ বছর রাষ্ট্রপতি, স্পিকার, তথ্য, আইন, বিদ্যুৎ, জ্বালানি ও খনিজ সম্পদ এবং স্বাস্থ্য মন্ত্রণালয়, ঢাকা উত্তর সিটি করপোরেশন, ওয়ালটন, ডিসিসিআই ও ইস্পাহানি এগ্রো বিজনেস লিমিটেডের সহযোগিতায় এ পুরস্কার দেওয়া হয়। পুরস্কৃত প্রত্যেকে ৫০ হাজার টাকার চেক, ক্রেস্ট ও সনদ পেয়েছেন।সংবাদপত্র ক্যাটাগরিতে ১৫০টি প্রতিবেদন জমা পড়ে, পুরস্কার পেয়েছেন ১৩ জন। এঁরা হলেন মুক্তিযুদ্ধ বিষয়ে দৈনিক সমকাল-এর নিজস্ব প্রতিবেদক আবু সালেহ রনি, রাজনীতিবিষয়ক প্রতিবেদনের জন্য প্রথম আলোর বিশেষ প্রতিনিধি শরিফুজ্জামান, সংসদ ও নির্বাচন কমিশন বিষয়ে নিউ এজ-এর জ্যেষ্ঠ প্রতিবেদক মো. মনিরুজ্জামান, শিক্ষা বিষয়ে নয়াদিগন্তর জ্যেষ্ঠ প্রতিবেদক মেহেদী হাসান এবং অর্থনীতি বিষয়ে ঢাকা ট্রিবিউন-এর নিজস্ব প্রতিবেদক জেবুন্নেছা আলো।ডেইলি স্টার-এর সর্বোচ্চসংখ্যক চারজন জ্যেষ্ঠ প্রতিবেদক ডিআরইউ পুরস্কার পেয়েছেন। এঁরা হলেন কৃষি বিষয়ে সোহেল পারভেজ, বিদ্যুৎ ও জ্বালানি বিষয়ে পিনাকী রায়, কূটনৈতিক বিষয়ে পরিমল পালমা এবং নগরের সমস্যা ও সম্ভাবনা বিষয়ে হেলিমুল আলম বিপ্লব।এ ছাড়া অপরাধ ও আইনশৃঙ্খলা বিষয়ে ডেইলি অবজারভার-এর পুলক ঘটক, তথ্যপ্রযুক্তি ও টেলিযোগাযোগ বিষয়ে দ্য ইনডিপেনডেন্ট-এর তারেক মোরতাজা, ক্রীড়া বিষয়ে দৈনিক ইনকিলাব-এর শামীম চৌধুরী ও স্বাস্থ্য বিষয়ে নিউ এজ-এর খাদেমুল ইসলাম পুরস্কার পান।টেলিভিশন রিপোর্টিংয়ে মুক্তিযুদ্ধ বিষয়ে পুরস্কার পেয়েছেন চ্যানেল আইয়ের জ্যেষ্ঠ প্রতিবেদক জান্নাতুল বাকেয়া কেকা। পুরস্কারপ্রাপ্ত অন্যরা হলেন যমুনা টিভির মাহফুজুর রহমান মিশু, অর্থনীতি বিষয়ে আবদুল কাইউম তুহিন, নগরের সমস্যা ও উন্নয়ন বিষয়ে মাহমুদুল হাসান, অপরাধ ও আইনশৃঙ্খলা বিষয়ে বদরুদ্দোজা বাবু, তথ্যপ্রযুক্তি ও টেলিযোগাযোগ বিষয়ে ইনডিপেনডেন্ট টিভির শাহেদ সিদ্দিকী, বিদ্যুৎ ও জ্বালানি বিষয়ে আরটিভির আল আমিন খান ও স্বাস্থ্য বিষয়ে এনটিভির রোকন উদ্দিন।অনলাইন রিপোর্টিংয়ে বাংলা মেইল ২৪ ডটকমের দীপন নন্দী ও জাগো নিউজ ২৪ ডটকমের মনিরুজ্জামান উজ্জ্বল, বাংলানিউজ ২৪ ডটকমের রহমান মাসুদ ও রফিকুল ইসলাম মন্টু পুরস্কার পেয়েছেন। রেডিও রিপোর্টিংয়ে যৌথভাবে এবিসি রেডিওর স্টাফ রিপোর্টার তৌহিদুল ইসলাম ও বিবিসি বাংলার আহারার হোসেন পুরস্কার পান।ঢাকা রিপোর্টার্স ইউনিটির সভাপতি সাখাওয়াত হোসেন বাদশার সভাপতিত্বে অনুষ্ঠানে বক্তব্য দেন জুরিবোর্ডের চেয়ারম্যান ও ডিআরইউর সাবেক সভাপতি শাহজাহান সরদার, ডিআরইউর সাধারণ সম্পাদক ইলিয়াস হোসেন, সহসভাপতি রফিকুল ইসলাম আজাদ ও সাংগঠনিক সম্পাদক রিয়াজ চৌধুরী। ডিআরইউ বেস্ট রিপোর্টিং অ্যাওয়ার্ড নির্বাচনের জন্য সম্পাদক, জ্যেষ্ঠ সাংবাদিক ও শিক্ষকদের নিয়ে ১৩ সদস্যের জুরিবোর্ড গঠন করা হয়েছিল।
