
নৌপরিবহনমন্ত্রী শাজাহান খান বলেছেন, জিয়া অরফানেজ ট্রাস্ট দুর্নীতির মামলায় ১০ বছরের সাজাপ্রাপ্ত আসামি তারেক রহমানকে ইন্টারপোলের মাধ্যমে শিগগিরই দেশে ফিরিয়ে আনা হবে।
আজ শুক্রবার সকালে মাদারীপুরে এক অনুষ্ঠানে এ কথা বলেন শাজাহান খান। মাদারীপুরের চরমুগুরিয়া মার্চেন্টস বহুমুখী উচ্চবিদ্যালয়ে ইন্ডিয়ান হাইকমিশনের অর্থায়নে নতুন ভবন উদ্বোধন করেন নৌমন্ত্রী। এরপর সাংবাদিকদের সঙ্গে কথা বলেন তিনি।
দুর্নীতির মামলায় সাজাপ্রাপ্ত আসামি খালেদা জিয়ার রায়ের কপি নিয়ে প্রশ্ন করা হলে নৌমন্ত্রী বলেন, আদালতের সিদ্ধান্তের ওপর কারও হাত নেই। রায়ের কপি পেতে কেন দেরি হচ্ছে—এ বিষয়ে আদালত বলতে পারেন। সরকারের কোনো সুযোগ নেই রায়ের কপি নিয়ে বিলম্ব করার। এ নিয়ে বিএনপির নেতারা সরকারের ওপর দোষ চাপানোর চেষ্টা করছেন।
শাজাহান খান আরও বলেন, খালেদা জিয়া ও তারেক রহমান আগামী সংসদ নির্বাচনে অংশ নিতে পারবেন কি না, এটা সম্পূর্ণ নির্ভর করবে আদালত ও নির্বাচন কমিশনের ওপর। এ ক্ষেত্রে সরকারের কিছুই করার নেই। বর্তমান সরকার সব দলকে সঙ্গে নিয়েই নির্বাচন করতে চায়। তবে, ২০১৪ সালে নির্বাচনে না এসে বিএনপি যে ভুল করেছে, সেটার খেসারত দিচ্ছে বিএনপি।
অনুষ্ঠানে উপস্থিত ছিলেন মাদারীপুরের অতিরিক্ত জেলা প্রশাসক (সার্বিক) আজাহারুল ইসলাম, সদর থানার ভারপ্রাপ্ত কর্মকর্তা মো. কামরুল হাসান, মাদারীপুর পৌরসভার ৮ নম্বর ওয়ার্ডের সদস্য খলিল ব্যাপারী প্রমুখ।
এর আগে নৌপরিবহনমন্ত্রী আগুনে পুড়ে যাওয়া হায়দার কাজী জুট মিল পরিদর্শন করেন। এ সময় ক্ষতিগ্রস্ত ব্যক্তিদের সহযোগিতার আশ্বাসের পাশাপাশি মিলটি পুনরায় চালু করার প্রতিশ্রুতি দেন মন্ত্রী। গত সোমবার অগ্নিকাণ্ডে হায়দার কাজী জুট মিলের কয়েকটি গুদাম ও গুদামে রাখা বিপুল পরিমাণ পাট পুড়ে যায়। এতে ৫০ কোটি টাকার ক্ষয়ক্ষতি হয়েছে বলে ক্ষতিগ্রস্ত ব্যক্তিদের দাবি।
