
গাজীপুরের টঙ্গীতে বিশ্ব ইজতেমায় দায়িত্ব পালনের সময় আজ রোববার বিদ্যুৎস্পৃষ্ট হয়ে এবং সড়ক দুর্ঘটনায় দুই পুলিশ কনস্টেবল আহত হয়েছেন। তাঁদের উন্নত চিকিৎসার জন্য ঢাকা মেডিকেল কলেজ হাসপাতাল ও জাতীয় অর্থোপেডিক হাসপাতাল ও পুনর্বাসন কেন্দ্রে পাঠানো হয়েছে।
আহত পুলিশ সদস্যরা হলেন ঢাকা রিজার্ভ ফোর্সে (আরআরএফ) কর্মরত কনস্টেবল (নম্বর-৬৬৪) মো. মোশারফ হোসেন এবং অপরজন রাঙামাটি পুলিশ লাইনের কনস্টেবল (নম্বর-৪১০) এ টি এম রুহুল আমিন।
বিদ্যুৎস্পৃষ্ট হয়ে দগ্ধ মোশারফ হোসেনের সহকর্মী কনস্টেবল ইদ্রিস আলী জানান, বিশ্ব ইজতেমার দায়িত্ব পালনের জন্য ১০ জানুয়ারি ঢাকা অফিস থেকে তাঁদের টঙ্গীতে পাঠানো হয়। টঙ্গী সাহাজউদ্দিন স্কুল ভবনে থাকার ব্যবস্থা করা হয়। সেখানে আজ দুপুরে ওই স্কুল ভবনের ছাদে ট্যাংকের পানিতে গোসল করতে গিয়ে তিনি বিদ্যুৎস্পৃষ্ট হন। গুরুতর দগ্ধ অবস্থায় প্রথমে তাঁকে শহীদ আহসান উল্লাহ জেনারেল হাসপাতালের জরুরি বিভাগে নেওয়া হয়। পরে সেখান থেকে উন্নত চিকিৎসার জন্য তাঁকে ঢাকা মেডিকেল কলেজ হাসপাতালে স্থানান্তর করা হয়। মোশারফ হোসেনের গ্রামের বাড়ি গাজীপুরের শ্রীপুরে।
আজ দুপুরে টঙ্গীতে দায়িত্ব পালনের সময় বাসের ধাক্কায় আহত হয়েছেন অপর এক পুলিশ কনস্টেবল এ টি এম রুহুল আমিন। তাঁকে রাঙামাটি পুলিশ লাইন থেকে টঙ্গীতে বিশ্ব ইজতেমার দায়িত্ব পালনের জন্য পাঠানো হয়। শহীদ আহসান উল্লাহ জেনারেল হাসপাতালের আবাসিক চিকিৎসক মো. পারভেজ হোসেন জানান, আহত রুহুল আমিনকে এই হাসপাতালে প্রাথমিক চিকিৎসা দেওয়ার পর জাতীয় অর্থোপেডিক হাসপাতাল ও পুনর্বাসন কেন্দ্রে পাঠানো হয়।
