
নির্বাচনকালীন সরকারব্যবস্থা বিষয়ে সংবিধানে সংশোধনীর প্রয়োজন নেই বলে জানিয়েছেন আইন, বিচার ও সংসদবিষয়ক মন্ত্রী শফিক আহমেদ। সংবিধানে সংশোধনী আনার জন্য কোনো পদক্ষেপ নেওয়া হচ্ছে না বলেও জানান তিনি।আজ রোববার রাজধানীর জাতীয় জাদুঘরে ‘শান্তি ও অগ্রগতির লক্ষ্যে সাম্রাজ্যবাদ, সাম্প্রদায়িকতা, ক্ষুধা ও দারিদ্র্যের বিরুদ্ধে আমাদের সংগ্রাম’ শীর্ষক একটি সম্মেলনে অংশ নেওয়ার পর সাংবাদিকদের প্রশ্নের জবাবে আইনমন্ত্রী এসব কথা বলেন।আসন্ন জাতীয় সংসদ অধিবেশনে অন্তর্বর্তীকালীন সরকারব্যবস্থা নিয়ে আলোচনা হবে কি না—সাংবাদিকদের এমন প্রশ্নের জবাবে আইনমন্ত্রী বলেন, ‘বিষয়টি আমার নলেজে (জানা) নেই। নির্বাচিত প্রতিনিধিদের নিয়ে নির্বাচনকালীন সরকার হবে।’শফিক আহমেদ বলেন, নির্বাচনকালীন সরকারের কাজ হলো সুষ্ঠু নির্বাচন অনুষ্ঠানের জন্য নির্বাচন কমিশনকে সহায়তা করা, এ-সংক্রান্ত দৈনন্দিন কাজ করা। নীতি নির্ধারণের কাজ নির্বাচনকালীন সরকার করবে না।নির্বাচন কবে হবে—এমন প্রশ্নে আইনমন্ত্রী বলেন, ‘এটি নির্ধারকেরা বলবেন।’

