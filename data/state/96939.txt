
রাজধানীর যাত্রাবাড়ী এলাকায় মেয়র হানিফ উড়ালসড়কে শনিবার ভোরে সড়ক দুর্ঘটনায় মোটরসাইকেল আরোহী দুই তরুণের মৃত্যু হয়েছে। তাঁরা হলেন রিফাত (১৮) ও জাহাঙ্গীর (১৮)। এই দুর্ঘটনায় আনিসুর (৫৫) ও রাব্বী (১৮) নামের আরও দুজন আহত হন।
রিফাতের বন্ধু মো. আরাফাত বলেন, পাঁচটি মোটরসাইকেলে করে তেজগাঁও এলাকা থেকে তাঁরা ১১ জন মাওয়া ফেরিঘাট এলাকায় বেড়াতে গিয়েছিলেন। সেখান থেকে ফিরছিলেন তাঁরা। রিফাত, রাব্বী ও জাহাঙ্গীর একই মোটরসাইকেলে ছিলেন। ফেরার পথে মেয়র হানিফ উড়ালসড়কে পৌঁছালে রিফাতদের বহনকারী মোটরসাইকেলটি পথচারী আনিসুরকে ধাক্কা দেয়। পরে মোটরসাইকেলটিও পড়ে যায়। এতে পথচারীসহ তাঁরা চারজন গুরুতর আহত হন। তাঁদের উদ্ধার করে ঢাকা মেডিকেল কলেজ হাসপাতালে নেওয়া হয়। সেখানে রিফাতকে চিকিৎসকেরা মৃত ঘোষণা করেন। পরে ঢাকা মেডিকেল থেকে জাহাঙ্গীরকে জাপান-বাংলাদেশ ফ্রেন্ডশিপ হাসপাতালে নেওয়া হলে সেখানে তিনি মারা যান।
আরাফাত বলেন, বিএএফ শাহীন কলেজের শিক্ষার্থী রিফাতের বাড়ি তেজগাঁওয়ের নাখালপাড়া এলাকায়। রিফাতের স্বজনেরা ময়নাতদন্ত ছাড়াই তাঁর লাশ নিয়ে গেছেন।
ঢাকা মেডিকেল কলেজ পুলিশ ফাঁড়ির উপপরিদর্শক (এসআই) বাচ্চু মিয়া উড়ালসড়কে দুজনের মৃত্যুর বিষয়টি নিশ্চিত করেছেন।
