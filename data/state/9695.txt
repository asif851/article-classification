
চট্টগ্রামের ইস্ট ডেল্টা বিশ্ববিদ্যালয়ের (ইডিইউর) সঙ্গে উচ্চশিক্ষা নিয়ে যৌথ শিক্ষা কার্যক্রম চালু করতে চায় চীনের ‘ইউনিভার্সিটি অব ইলেকট্রনিক সায়েন্স অ্যান্ড টেকনোলজি’। সম্প্রতি নগরের প্রবর্তক মোড়ের বর্ধিত প্রশাসনিক ভবন পরিদর্শন শেষে এই আগ্রহের কথা জানায় বিশ্ববিদ্যালয়টির দুই সদস্যের প্রতিনিধিদল।এ সময় উপস্থিত ছিলেন প্রতিষ্ঠানটির স্কুল অব ইনফরমেশন অ্যান্ড সফটওয়্যার ইঞ্জিনিয়ারিং বিভাগের ডেপুটি ডিন অধ্যাপক খায় জিং ইয়েং, স্কুল অব ইন্টারন্যাশনাল এডুকেশনের ডেপুটি ডিন ই লি, ইডিইউর অ্যাসোসিয়েট ডন মোহাম্মদ নাজিম উদ্দিন, ভারপ্রাপ্ত রেজিস্ট্রার সজল বড়ুয়া, সহকারী অধ্যাপক গোলাম মোক্তাদির দাঈয়ান, ইশতিয়াক আজিজ, প্রভাষক রবিউল হোসাইন প্রমুখ।অধ্যাপক খায় জিং ইয়েং বলেন, দুটি প্রতিষ্ঠান একসঙ্গে কাজ করলে শিক্ষার্থী বিনিময়, কর্মশালা, সেমিনার, সিম্পোজিয়াম ও উচ্চশিক্ষার বৃত্তির মতো গুরুত্বপূর্ণ বিষয়গুলোর মধ্য দিয়ে শিক্ষক ও ছাত্রছাত্রীরা আরও দক্ষ হয়ে গড়ে উঠবেন।ইডিইউর ভাইস চেয়ারম্যান সাঈদ আল নোমান বলেন, ‘দুটো কারণে আমরা যৌথ শিক্ষা কার্যক্রম চালু করতে আগ্রহী। প্রথমত, চট্টগ্রামের ছেলেমেয়েদের আন্তর্জাতিক পর্যায়ের সঙ্গে সম্পৃক্ত করা। ইস্ট ডেল্টাসহ এই অঞ্চলের পরিসর বাড়ানো। দ্বিতীয়ত, এই ধরনের কার্যক্রম চালুর মধ্য দিয়ে দুই দেশের মধ্যে পারস্পরিক সৌহার্দ্য, কৃষ্টি কালচার ও আন্তর্জাতিক সম্পর্ক অনেক বেশি জোরদার হবে।’ বিজ্ঞপ্তি
