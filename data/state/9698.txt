
ফরিদপুরের বোয়ালমারীতে দাদি ও নাতনিকে গলা কেটে হত্যার অভিযোগ পাওয়া গেছে। আজ মঙ্গলবার ভোর রাতে বোয়ালমারীর পৌর এলাকার কামারগ্রামে এ ঘটনা ঘটে।
নিহত দুজন হলেন সুন্দরী দাস (৫৫) ও তাঁর তিন বছর বয়সী নাতনি শ্রাবণী। এ ঘটনায় পুলিশ সুন্দরী দাসের ছেলে শ্রীকান্ত দাসকে (৩২) আটক করেছে। গলা ও দুই হাতে ব্লেডের পোচে রক্তাক্ত অবস্থায় উদ্ধারের পর পুলিশ তাঁকে ফরিদপুর মেডিকেল কলেজ হাসপাতালে ভর্তি করেছে।
মা ও মেয়েকে নিয়ে পৌর এলাকার কামারগ্রামে বিভূতি ভূষণ সাহার বাড়িতে সাত মাস ধরে ভাড়া ছিলেন শ্রীকান্ত। বাড়ির মালিকের স্ত্রী পুতুল সাহা বলেন, ওই বাড়ির লোকজন সকাল ছয়টার মধ্যে ঘুম থেকে জেগে উঠত। কিন্তু আজ সকাল আটটা নাগাদ কেউ ঘুম থেকে না ওঠায় সন্দেহ হয়। পরে দরজা ভেঙে ঘরে ঢুকে দাদি-নাতনিকে মৃত এবং শ্রীকান্তকে রক্তাক্ত অবস্থায় দেখা যায়।
এ বিষয়ে স্থানীয় পৌর কাউন্সিলর শেখ আজিজুর রহমান বলেন, ‘সকালে সাড়ে নয়টার সময় খবর পেয়ে আমি ওই বাড়িতে গিয়ে দেখি, গলাকাটা অবস্থায় দুইটি লাশ রয়েছে। পাশে শ্রীকান্ত রক্তাক্ত আহত অবস্থায় পড়ে আছে। শ্রীকান্ত আমাকে বলেছেন যে তিনি রাতে মা ও মেয়েকে ঘুমের ইনজেকশন দিয়ে ভোররাতে গলা টিপে হত্যা করেন। পরে দুজনের গলা কেটে ফেলেন। এরপর নিজে ব্লেড দিয়ে গলা ও দুই হাতের রগ কেটে আত্মহত্যার চেষ্টা করেন।’
শ্রীকান্ত দাসের বাড়ি থেকে হাতে লেখা একটি রক্তমাখা চিরকুট পাওয়া গেছে। তাতে তিনি লিখেছেন, ‘ভালোবেসে মারা গেলাম।’ আরও লেখা ছিল, ‘আমাদের মারা যাওয়ার খবর শান্তিকে একটু বলে দেবেন।’ ওই চিরকুটে শান্তির ঠিকানা ও তাঁর মুঠোফোন নম্বর দেওয়া ছিল।
আজ দুপুর দেড়টার দিকে ওই মুঠোফোন নম্বরে কথা হয় শান্তি সরকারের (২৪) সঙ্গে। তাঁর বাড়ি গোপালগঞ্জের কাশিয়ানী উপজেলায়। চিরকুটের বিষয়ে তাঁর দাবি, শ্রীকান্তের সঙ্গে তাঁর কোনো প্রেমের সম্পর্ক ছিল না। গত ঈদুল ফিতরের আগের দিন শ্রীকান্ত এক ঘটকের মাধ্যমে তাঁকে দেখতে তাঁর বাড়িতে যান। বিয়ের প্রস্তাব দেন। কিন্তু যৌতুক দাবি করায় বিয়ে হয়নি। তাঁর ভাষ্য, ‘শ্রীকান্ত বিভিন্ন কথা বলে আমাকে ব্ল্যাকমেল করার চেষ্টা করেন। বলেন, তাঁকে বিয়ে না করলে বাড়ির সবাইকে হত্যার পর আত্মহত্যা করবেন এবং আমাকে ফাঁসিয়ে দেবেন।’
বোয়ালমারী থানার ভারপ্রাপ্ত কর্মকর্তা (ওসি তদন্ত) মো. শহিদুল ইসলাম বলেন, ‘হত্যার খবর পেয়ে ঘটনাস্থলে যাই। প্রাথমিক জিজ্ঞাসাবাদে মনে হয়েছে, শ্রীকান্ত হতাশাগ্রস্ত হয়ে এ ঘটনা ঘটিয়েছেন। তাঁকে আটক করা হয়েছে।’
একই থানার ওসি মিজানুর রহমান বলেন, শ্রীকান্তদের বাড়ি সাতক্ষীরার পাটকেলঘাটায়। তাঁর মামার বাড়ি যশোরের কেশবপুরে। চার বছর আগে বিয়ে করেছিলেন শ্রীকান্ত। কিন্তু বিয়ের এক বছর পর তাঁর স্ত্রী তাঁকে ছেড়ে অন্যত্র বিয়ে করেন। নতুন করে বিয়ে করার উদ্যোগ নেওয়ায় তিনি নিজেকে অবিবাহিত এবং নিজের মেয়েকে এলাকায় ভাগনি বলে পরিচয় দিতেন। ওসি আরও বলেন, দাদি-নাতনির লাশ উদ্ধার করে ময়নাতদন্তের জন্য ফরিদপুর মেডিকেল কলেজ মর্গে পাঠানো হয়েছে। এ ব্যাপারে থানায় হত্যা মামলা হবে।
