
মানবতাবিরোধী অপরাধে বিএনপির স্থায়ী কমিটির সদস্য সালাউদ্দিন কাদের (সাকা) চৌধুরীর ফাঁসির রায় ঘোষণার পর খাগড়াছড়ি গণজাগরণ মঞ্চ খাগড়াছড়িতে আনন্দ মিছিল করেছে।গতকাল মঙ্গলবার দুপুরে আন্তর্জাতিক অপরাধ ট্রাইবুন্যাল-১-এ মানবতাবিরোধী অপরাধে সাকা চৌধুরীকে ফাঁসির আদেশ হওয়ার পরপরই খাগড়াছড়ির শাপলা চত্বর থেকে গণজাগরণ মঞ্চ একটি আনন্দ মিছিল বের করে। মিছিলটি খাগড়াছড়ির আদালত প্রাঙ্গণের বটতলায় এসে শেষ হয়।মিছিল শেষে খাগড়াছড়ি গণজাগরণ মঞ্চের উদ্যোক্তা আবু দাউদ এক সংক্ষিপ্ত বক্তব্যে সাকা চৌধুরীর বিরুদ্ধে দেওয়া রায়ে সন্তোষ প্রকাশ করেন এবং এ রায় দ্রুত কার্যকর করার দাবি জানান। আনন্দ মিছিলে খাগড়াছড়ি মুক্তিযোদ্ধা সংসদের সাবেক কমান্ডার মংসাথোয়াই চৌধুরী, মুক্তিযোদ্ধা ও একাত্তরের ঘাতক দালাল নির্মূল কমিটি খাগড়াছড়ির আহ্বায়ক মনির হাসেন খান, মুক্তিযোদ্ধা আবদুল রশিদ হাওলাদারসহ সাংস্কৃতিককর্মী, ছাত্রছাত্রীরা অংশ নেন।
 
