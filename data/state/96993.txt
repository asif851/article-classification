
আদিবাসী নারীদের নিরাপত্তা নিশ্চিত করার দাবি জানিয়েছে বাংলাদেশ আদিবাসী নারী নেটওয়ার্ক। গতকাল শনিবার ঢাকা রিপোর্টার্স ইউনিটির গোলটেবিল মিলনায়তনে সংবাদ সম্মেলন করে সংগঠনটির পক্ষ থেকে এ দাবি জানানো হয়। এতে মূল বক্তব্য উপস্থাপন করেন সংগঠনটির যুগ্ম আহ্বায়ক চৈতালী ত্রিপুরা।চৈতালী ত্রিপুরা বলেন, ২০১৪ সালে ধর্ষণ ও ধর্ষণের পর হত্যাসহ আদিবাসী নারী ও শিশুদের ওপর মোট ৭৫টি সহিংসতার ঘটনা ঘটে। এর মধ্যে পার্বত্য চট্টগ্রামে ৫১টি এবং সমতল অঞ্চলে ২৪টি। সংবাদ সম্মেলনে উপস্থিত ছিলেন মহিলা পরিষদের যুগ্ম সাধারণ সম্পাদক রাখি দাস পুরকায়স্থ, ঢাকা বিশ্ববিদ্যালয়ের উইমেন অ্যান্ড জেন্ডার স্টাডিজ বিভাগের শিক্ষক সাবিহা ইয়াসমিন, নারী প্রগতি সংঘের সমন্বয়কারী দিলারা রেখা, কাপেং ফাউন্ডেশনের নির্বাহী পরিচালক পল্লব চাকমা, আদিবাসী নারী নেটওয়ার্কের সমন্বয় কমিটির সদস্য রাখিম্রং প্রমুখ।
