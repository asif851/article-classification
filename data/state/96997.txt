
পদ্মা সেতু নির্মাণের জন্য বিশ্বব্যাংক অর্থায়নের ইচ্ছা পোষণ করায় সংস্থাটিকে ‘কান ধরে উঠবস করা উচিত’ বলে মন্তব্য করেছেন কৃষিমন্ত্রী মতিয়া চৌধুরী।গতকাল বৃহস্পতিবার বঙ্গবন্ধু অ্যাভিনিউয়ে কৃষক লীগ আয়োজিত কৃষক সমাবেশে তিনি এ মন্তব্য করেন।মতিয়া চৌধুরী বলেন, ‘বিশ্বব্যাংক আমাদের পরামর্শ দেয়, কৃষিতে ভর্তুকি কমাও। আরে, কোথায় আমরা ভর্তুকি দেব, সেটা কি তোমারে জিগাব। বিশ্বব্যাংকের কান ধরে উঠবস করা উচিত। আমরা যখন নিজস্ব অর্থায়নে পদ্মা সেতুর কাজ শুরু করেছি, তখন বিশ্বব্যাংক বলছে, আমরাও আসতে পারি। তবে দুর্নীতির তদন্তও আলাদাভাবে চলবে। তাদের আর লাগবে না। আওয়ামী লীগ ও শেখ হাসিনা যা বলে তাই করে।’আওয়ামী লীগের সভাপতিমণ্ডলীর সদস্য মতিয়া চৌধুরী বলেন, ‘খালেদা জিয়া বলেছেন—আইপিইউ, সিপিএ বোগাস। এগুলোর নাম নাকি কেউ কখনো শোনে নাই। আরে আপনি পড়েন কখন? আপনার সাজতে সাজতে আর চুল ফুলাইতেই তো দিন চইল্যা যায়।’লন্ডনে অবস্থানরত বিএনপির সিনিয়র ভাইস চেয়ারম্যান তারেক রহমানকে পাকিস্তানের সামরিক গোয়েন্দা সংস্থা আইএসআইয়ের পোষা ময়না বলে অভিহিত করেন মতিয়া। তিনি বলেন, ‘লন্ডন থেকে আইএসআইয়ের শিখিয়ে দেওয়া বুলি বললে কেউ আপনাদের ক্ষমতায় আনতে পারবে না। ক্ষমতায় আসতে হলে জনগণের সঙ্গে সম্পর্ক থাকতে হয়।’কৃষক লীগের সভাপতি মোতাহার হোসেন মোল্লার সভাপতিত্বে সমাবেশে আরও বক্তব্য দেন আওয়ামী লীগের কৃষি ও সমবায় সম্পাদক আবদুর রাজ্জাক, কৃষক লীগের সাধারণ সম্পাদক শামসুল হক, সহসভাপতি শেখ জাহাঙ্গীর আলম, অর্থ সম্পাদক নাজির মিয়া প্রমুখ।
