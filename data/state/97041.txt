
চট্টগ্রামের ১৪টি উপজেলা এবং মহানগর এলাকার মুক্তিযোদ্ধা যাচাই-বাছাইয়ের কাজ কাল শনিবার থেকে শুরু হচ্ছে। অনলাইনে আবেদনকারী এবং গেজেটভুক্ত মুক্তিযোদ্ধারা এই প্রক্রিয়ার মধ্যে পড়বেন। তবে মুক্তিবার্তা (লাল বই হিসেবে পরিচিত) ও ভারতীয় তালিকায় অন্তর্ভুক্ত মুক্তিযোদ্ধারা এই যাচাই-বাছাই আওতায় পড়বেন না। গতকাল বৃহস্পতিবার দুপুরে চট্টগ্রাম সার্কিট হাউসে যাচাই-বাছাই কমিটির সদস্যদের কার্যক্রম নিয়ে সভা করেন জেলা প্রশাসক মো. সামসুল আরেফিন। অনুষ্ঠানে চট্টগ্রামের দুই সাংসদসহ যাচাই-বাছাই কমিটির শতাধিক মুক্তিযোদ্ধা অংশ নেন। এতে সভাপতিত্ব করেন জেলা মুক্তিযোদ্ধা সংসদের কমান্ডার মো. সাহাবউদ্দিন।উদ্বোধনী অনুষ্ঠানে জেলা প্রশাসক মো. সামসুল আরেফিন বলেন, ‘আপনারা জাতির শ্রেষ্ঠ সন্তান। মুক্তিযোদ্ধা তালিকা নিয়ে নানা সময় নানা কথা উঠেছে। কিন্তু এবার তালিকা করার সময় কেউ যেন বাদ না পড়ে সেদিকে লক্ষ রাখবেন। আপনারা সঠিক তালিকা প্রণয়ন করবেন। প্রশাসন আপনাদের সার্বিক সহযোগিতা দেবে।’ জেলা মুক্তিযোদ্ধা সংসদ সূত্র জানায়, মুক্তিযুদ্ধবিষয়ক মন্ত্রণালয় চট্টগ্রামের ১৪টি উপজেলায় মুক্তিযোদ্ধা যাচাই-বাছাই কমিটি গঠন করে দেয়। কিন্তু চট্টগ্রামের মুক্তিযোদ্ধারা যাচাই-বাছাই কমিটির সভাপতির দায়িত্ব সংশ্লিষ্ট উপজেলার বাসিন্দাদের দেওয়ার প্রস্তাব করে। এতে নিজ উপজেলার মুক্তিযোদ্ধাদের শনাক্ত এবং যাচাইপ্রক্রিয়া সহজ হবে বলে তাঁরা মনে করেন। তাই গতকাল সভাপতি হিসেবে ১১ জনের নাম প্রস্তাব করা হয়।মুক্তিযোদ্ধা সংসদ সূত্র আরও জানায়, তিনজনকে দুটি করে ছয়টি উপজেলার দায়িত্ব দিতে প্রস্তাব করা হয়েছে। গৃহায়ণ ও গণপূর্তমন্ত্রী মোশাররফ হোসেন মিরসরাই ও লোহাগাড়া, সাংসদ মইন উদ্দীন খান বাদল বোয়ালখালী, নজরুল ইসলাম চৌধুরী চন্দনাইশ ও সাতকানিয়া এবং এস এম মুর্তজা হোসেনকে আনোয়ারা ও বাঁশখালীর দায়িত্ব দেওয়ার প্রস্তাব করা হয়। বাকি সাত উপজেলায় সাতজন মুক্তিযোদ্ধাকে উপজেলাভিত্তিক সভাপতির দায়িত্ব পালনের প্রস্তাব করা হয়। চট্টগ্রাম জেলা মুক্তিযোদ্ধা সংসদের কমান্ডার মো. সাহাবউদ্দিন প্রথম আলোকে বলেন, ‘মুক্তিযুদ্ধবিষয়ক মন্ত্রণালয় আমাকে চারটি উপজেলার যাচাই-বাছাই কমিটির সভাপতি করে প্রজ্ঞাপন জারি করে। আমি এখন সন্দ্বীপের দায়িত্ব পালন করব। আর মন্ত্রী মোশাররফ হোসেন লোহাগাড়ার দায়িত্ব পালন করতে না পারলে সেই উপজেলার দায়িত্বও আমি পালন করব।’ মো. সাহাবউদ্দিন আরও জানান, শনিবার সন্দ্বীপে যাচাই-বাছাইয়ের কাজ শুরু হবে। সর্বশেষ যাচাই-বাছাই হবে আগামী ১৮ ফেব্রুয়ারি রাঙ্গুনিয়ায়। তিনি বলেন, বিভিন্ন সময় ভুয়া মুক্তিযোদ্ধা নিয়ে বিতর্ক সৃষ্টি হয়েছে। এ নিয়ে আর কোনো বিতর্ক হোক তা কেউ চায় না।
