

ঈদুল আজহার জামাতে অংশ নিতে আসা মুসল্লিরা জায়নামাজ ছাড়া অন্য কিছু নিয়ে জাতীয় ঈদগাহ ময়দানে প্রবেশ করতে পারবেন না। ঢাকা মেট্রোপলিটন পুলিশের (ডিএমপি) ভারপ্রাপ্ত কমিশনার সাহাবুদ্দিন কোরেশী আজ সোমবার সাংবাদিকদের এ কথা জানান। কাল মঙ্গলবার মুসলিম সম্প্রদায়ের অন্যতম প্রধান ধর্মীয় উৎসব পবিত্র ঈদুল আজহা উদ্‌যাপন করা হবে।
বেলা ১১টার দিকে জাতীয় ঈদগাহ ময়দানের সার্বিক নিরাপত্তাব্যবস্থা পর্যবেক্ষণ করেন সাহাবুদ্দিন কোরেশী। এ সময় সাংবাদিকদের তিনি বলেন, ঈদের দিন জামাতের সময় মুসল্লিদের কোনো ধরনের ব্যাগ নিয়ে ঢুকতে দেওয়া হবে না। জাতীয় ঈদগাহ ময়দানে শুধু জায়নামাজ নিয়ে ঢোকা যাবে।
ভারপ্রাপ্ত কমিশনার বলেন, ঈদের জামাত উপলক্ষে জাতীয় ঈদগাহ ময়দানে চার স্তরের নিরাপত্তাব্যবস্থা গড়ে তোলা হবে। এ জন্য থাকবে সিসি ক্যামেরা, আর্চওয়ে, হ্যান্ড মেটাল ডিটেক্টর ও ডগ স্কোয়াড। নিরাপত্তা নিশ্চিত করতে নিয়মিত বাহিনীর পাশাপাশি গোয়েন্দা পুলিশ ও কমান্ডো ইউনিটের সদস্যরাও দায়িত্ব পালন করবেন।
এ ছাড়া জিরো পয়েন্ট, সরকারি কর্মচারী হাসপাতাল, পল্টন ও দোয়েল চত্বরে চেকপোস্ট থাকবে। এসব চেকপোস্টে আইনশৃঙ্খলা রক্ষাকারী বাহিনীর কাজে সহযোগিতা করতে নগরবাসীর প্রতি আহ্বান জানিয়েছেন সাহাবুদ্দিন কোরেশী। শুধু জাতীয় ঈদগাহ ময়দান নয়, রাজধানীর সব ঈদ জামাতেই নিরাপত্তা দেওয়া হবে বলে জানান তিনি।
