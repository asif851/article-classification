
সাবেক অর্থমন্ত্রী শাহ এ এম এস কিবরিয়া হত্যা মামলায় সিলেট সিটি করপোরেশনের সাময়িক বরখাস্ত হওয়া মেয়র আরিফুল হক চৌধুরীর জামিন স্থগিত চেয়ে আবেদন করেছে রাষ্ট্রপক্ষ। আজ বুধবার আবেদনটি চেম্বার বিচারপতি মির্জা হোসেইন হায়দারের বেঞ্চে উপস্থাপন করা হয়।ডেপুটি অ্যাটর্নি জেনারেল মো. বশিরউল্লাহ প্রথম আলোকে বলেন, জামিন স্থগিত চেয়ে করা আবেদনটি আগামীকাল বৃহস্পতিবার শুনানির জন্য আপিল বিভাগের নিয়মিত বেঞ্চে পাঠানো হয়েছে।আরিফুল হকের জামিন প্রশ্নে রুলের ওপর চূড়ান্ত শুনানি নিয়ে গতকাল মঙ্গলবার (৬ সেপ্টেম্বর) বিচারপতি সৈয়দ মোহাম্মদ দস্তগীর হোসেন ও বিচারপতি মো. মজিবুর রহমান মিয়ার সমন্বয়ে গঠিত হাইকোর্ট বেঞ্চ তাঁকে জামিন দেন। তবে অন্য একটি মামলা থাকায় এখনই তিনি কারাগার থেকে মুক্তি পাচ্ছেন না বলে জানিয়েছেন তাঁর আইনজীবী।আরিফুলের আইনজীবী বলেন, ওই মামলায় নিম্ন আদালতে সর্বশেষ গত ১১ এপ্রিল আরিফুলের জামিন নামঞ্জুর হলে তিনি হাইকোর্টে জামিন চেয়ে আবেদন করেন। শুনানি নিয়ে ৯ আগস্ট হাইকোর্ট আরিফুলকে কেন জামিন দেওয়া হবে না, তা জানতে চেয়ে রুল দেন। এ রুলের শুনানি শেষে গতকাল হাইকোর্ট জামিন মঞ্জুর করে রায় দেন।
আরিফুলের আইনজীবী আবদুল হালিম পরে প্রথম আলোকে বলেছিলেন, কিবরিয়া হত্যা মামলায় ১৭১ জন সাক্ষীর মধ্যে ৩২ জনের সাক্ষ্য নেওয়া হয়েছে। তাঁদের বক্তব্যে আরিফুলের জড়িত থাকার বিষয়টি আসেনি। ২০১৪ সাল থেকে আরিফুল কারাগারে আছেন, তিনি অসুস্থ—আবেদনে এসব যুক্তি দেওয়া হয়। হাইকোর্ট নিয়মিত জামিন দিয়েছেন। তবে একই ঘটনায় বিস্ফোরক দ্রব্য আইনে আরিফুলের বিরুদ্ধে মামলা থাকায় এখনই তিনি মুক্তি পাচ্ছেন না।
২০০৫ সালের ২৭ জানুয়ারি হবিগঞ্জের বৈদ্যেরবাজারে গ্রেনেড হামলায় শাহ এ এম এস কিবরিয়াসহ পাঁচজন নিহত হন। এ ঘটনায় হত্যা ও বিস্ফোরক দ্রব্য আইনে হবিগঞ্জ সদর থানায় দুটি মামলা হয়।
