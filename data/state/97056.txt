
উপমহাদেশের কিংবদন্তি সংগীতশিল্পী মান্না দের গান শুনে বেড়ে উঠেছেন এ দেশের কয়েক প্রজন্মের মানুষ। তাই এই মহান শিল্পীর স্মরণে কোনো সংগীত সন্ধ্যার আয়োজন করা হলে দর্শক থাকবে কানায়-কানায় এটাই স্বাভাবিক। ১৪ নভেম্বর থিয়েটার ইনস্টিটিউট চট্টগ্রাম (টিআইসি) মিলনায়তনে চিটাগাং কালচারাল একাডেমি আয়োজিত স্মরণসন্ধ্যায়ও তার ব্যতিক্রম দেখা যায়নি।মান্না দের গান গেয়ে দর্শকদের আবেগে ভাসালেন শিল্পী শাহরিয়ার খালেদ। পাশাপাশি কথা আর আবৃত্তির মধ্য দিয়েও তাঁকে স্মরণ করা হয়।রাশেদ হাসানের সঞ্চালনায় শুরুতে বক্তব্য দেন ওস্তাদ মিহির নন্দী ও কবি কামরুল হাসান বাদল। তাঁরা বলেন, ‘বিরহ, বেদনা ও তারুণ্যের শিল্পী মান্না দে। তাঁর গান আমাদের প্রাত্যহিক জীবনকে ভরিয়ে তোলে।’ এরপর শিল্পী শাহরিয়ার খালেদ ‘আমি যামিনী তুমি শশী হে’ গানের মাধ্যমে শুরু করেন আসরের। তিনি একে একে পরিবেশন করেন ‘হূদয়ের গান শিখে তো গাইব সবাই’, ‘জানি তোমার প্রেমের যোগ্য আমি তো নই’, ‘ক ফোঁটা চোখের জল’, ‘সজনী গো’, ‘লাল মেহেদি নকশা হাতে’, ‘ললিতা গো’, ‘সেই ঢাকা মেইল নেই তো আর’সহ ১৫টি গান।এক ফাঁকে মান্না দেকে নিয়ে স্বরচিত কবিতা পাঠ করেন আলেক সালিম। এরপর আবার গানের পালা। শিল্পী শাহরিয়ার খালেদ এবার গাইলেন ‘এই তো সেদিন তুমি’, ‘সবাই তো সুখী হতে চায়’, ‘খুব জানতে ইচ্ছে করে’, ‘যখন কেউ আমাকে পাগল বলে’, ‘কফি হাউস’, ‘দুনিয়া তেরা ঢোল’ ও ‘ আজা সানম’সহ মান্নাদের জনপ্রিয় বেশ কয়েকটি গান। রাত সাড়ে ১০টায় শেষ হয় এ আয়োজনের।
