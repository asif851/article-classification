
কক্সবাজারের পেকুয়া উপজেলা ছাত্রলীগের সভাপতি ও সম্পাদকের বিরুদ্ধে টাকার বিনিময়ে কমিটি দেওয়ার অভিযোগে গতকাল বৃহস্পতিবার বিকেল পাঁচটায় আলহাজ কবির আহমদ চৌধুরী বাজারে পেকুয়া সদর ইউনিয়ন ছাত্রলীগ বিক্ষোভ মিছিল করেছে।মিছিল শেষে দলীয় কার্যালয়ের সামনে পথসভা করা হয়। এ সময় বক্তব্য দেন পেকুয়া সদর ইউনিয়ন ছাত্রলীগের আহ্বায়ক ইমরান হোসাইন, যুগ্ম আহ্বায়ক সাইমুন হক চৌধুরী, মোবাশ্বের হোসাইন, সাজ্জাদ হোসেন ও সদস্য মো. ফয়সাল বিন ফরহাদ।জানা গেছে, পেকুয়া সদর ইউনিয়নে গত ১৯ এপ্রিল ইমরান হোসাইনকে আহ্বায়ক করে ৫১ সদস্যবিশিষ্ট একটি কমিটির অনুমোদন দেন পেকুয়া উপজেলা ছাত্রলীগের সভাপতি সালাহউদ্দিন মাহমুদ ও সাধারণ সম্পাদক আমিরুল খোরশেদ।পেকুয়া সদর ইউনিয়ন ছাত্রলীগের আহ্বায়ক ইমরান হোসাইন বলেন, ‘আমার নেতৃত্বাধীন কমিটি বহাল থাকা অবস্থায় ওয়ার্ড ছাত্রলীগের সভাপতি মো. ফারুক আজাদকে আহ্বায়ক ঘোষণা করে ১১ অক্টোবর (আজ) কর্মিসভা ও কাউন্সিল অধিবেশনের আয়োজন করা হয়।’ তবে পেকুয়া উপজেলা ছাত্রলীগের সাধারণ সম্পাদক আমিরুল খোরশেদ বলেন, ‘টাকার বিনিময়ে কমিটির দেওয়ার অভিযোগ সত্য নয়। ’
