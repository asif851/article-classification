
চট্টগ্রামের বোয়ালখালীতে এক ব্যবসায়ীকে গুলি করে হত্যার মামলায় দুজনকে যাবজ্জীবন কারাদণ্ড দিয়েছেন আদালত। আসামিরা হলেন সুজিত চৌধুরী ও জয়বেদ দত্ত। আজ বৃহস্পতিবার দুপুরে পঞ্চম অতিরিক্ত চট্টগ্রাম জেলা ও দায়রা জজ নুরে আলম এ রায় দেন।পঞ্চম অতিরিক্ত জেলা ও দায়রা জজ আদালতের সরকারি কৌঁসুলি লোকমান হোসেন চৌধুরী প্রথম আলোকে বলেন, চা-পাতা ব্যবসায়ী জগদীশ চন্দ্র সিংহকে বাড়ি যাওয়ার পথে ১৯৯৬ সালের ১৫ আগস্ট বোয়ালখালী উপজেলার কানুনগোপাড়ার শিবমন্দিরের পাশে গুলি করে হত্যা করা হয়। এ ঘটনায় নিহত ব্যক্তির স্ত্রী মঞ্জুশ্রী সিংহ বাদী হয়ে বোয়ালখালী থানায় দুজনের বিরুদ্ধে মামলা করেন। তদন্ত শেষে পুলিশ পরের বছরের ২ জানুয়ারি আদালতে অভিযোগপত্র জমা দেয়। ১০ জন সাক্ষীর সাক্ষ্য শেষে আদালত এ রায় দেন। দণ্ডাদেশপ্রাপ্ত আসামিরা জামিনে মুক্তির পর পলাতক রয়েছেন।
