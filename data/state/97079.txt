
সাভারের আশুলিয়ায় ব্যাংক ডাকাতির মামলায় জঙ্গিসহ ছয়জনের মৃত্যুদণ্ড দিয়েছেন আদালত। এ ছাড়া একজনকে যাবজ্জীবন কারাদণ্ড ও দুই আসামিকে তিন বছর করে কারাদণ্ড দেওয়া হয়েছে। খালাস পেয়েছেন দুজন।এ ঘটনায় বিচার শুরুর ২৮ কার্যদিবসের মাথায় আদালত এই রায় ঘোষণা করলেন। আজ মঙ্গলবার ঢাকার জেলা ও দায়রা জজ এস এম কুদ্দুস জামান এই আদেশ দেন।মৃত্যুদণ্ডপ্রাপ্তরা হলেন, বোরহানউদ্দিন, সাইফুল আলামিন, মাহফুজুল ইসলাম ওরফে সুমন ওরফে জামিল, মো. জসীমউদ্দিন, মিন্টু প্রধান ও পলাশ। তাদের মধ্যে পলাশ পলাতক রয়েছেন।আরেক আসাম উকিল হাসানকে যাবজ্জীবন কারাদণ্ডাদেশ দেওয়া হয়েছে। তিন বছর করে কারাদণ্ডাদেশ পেয়েছেন, আবদুল বাতেন, শাজাহান জমাদ্দার। খালাস পেয়েছেন, মোজাম্মেল হক ও বাবুল সরদার।এর আগে পুলিশ জানায়, মামলার অভিযোগপত্রভুক্ত ১১ আসামির মধ্যে সাত আসামিই নিষিদ্ধ জঙ্গি সংগঠন জামাআতুল মুজাহিদীন বাংলাদেশের (জেএমবি) সদস্য। 
রাষ্ট্রপক্ষের সরকারি কৌঁসুলি খন্দকার আব্দুল মান্নান প্রথম আলোকে বলেন, রাষ্ট্রপক্ষের তৎপরতায় দ্রুততম সময়ে এই মামলার নিষ্পত্তি হলো।
মামলার নথিপত্র থেকে জানা যায়, গত বছরের ২১ এপ্রিল বাংলাদেশ কমার্স ব্যাংকের আশুলিয়ার কাঠগড়া বাজার শাখায় ডাকাতি হয়। পালানোর সময় ডাকাতদের ছুরিকাঘাত ও গুলিতে ব্যাংকের কর্মচারীসহ আটজন নিহত হন। লুট করা হয় ৬ লাখ ৮৭ হাজার ১৯৩ টাকা।
এ ঘটনায় ওই বছরের ২২ এপ্রিল ব্যাংকের কর্মকর্তা ফরিদুল হাসান আশুলিয়া থানায় মামলা করেন। এরপর আসামিদের গ্রেপ্তার করে পুলিশ।
তদন্ত শেষে, গত বছরের ১ ডিসেম্বর আদালতে অভিযোগপত্র দেয় আশুলিয়া থানা-পুলিশ। আদালত অভিযোগপত্র আমলে নিয়ে এ বছরের ২১ জানুয়ারি ১১ আসামির বিরুদ্ধে বিচার শুরু করেন। মোট ৯৭ জন সাক্ষীর মধ্যে ৬৪ জনের সাক্ষ্য নেওয়া হয়।
আরও জানতে পড়ুনআশুলিয়া ব্যাংক ডাকাতির মামলার রায় ৩১ মে
আশুলিয়ায় ব্যাংক ডাকাতি
