
দুর্নীতির মামলায় তিন বছরের সাজার রায়ের বিরুদ্ধে সাবেক স্বৈরশাসক এইচ এম এরশাদের করা আপিলের ওপর শুনানি ১৫ নভেম্বর। আজ মঙ্গলবার বিচারপতি মো. রুহুল কুদ্দুসের একক হাইকোর্ট বেঞ্চ দুদকের করা আবেদনের পরিপ্রেক্ষিতে শুনানির এই তারিখ ধার্য করেন।
আদালতে দুর্নীতি দমন কমিশনের (দুদক) পক্ষে ছিলেন খুরশীদ আলম খান। এরশাদের পক্ষে ছিলেন শেখ মুহাম্মদ সিরাজুল ইসলাম।
এরশাদের করা আপিল শুনানির উদ্যোগ নিয়ে দুদক গত ২২ আগস্ট হাইকোর্টের একটি বেঞ্চে আবেদন করে।
আদালত সূত্রে জানা গিয়েছিল, ১৯৮৩ থেকে ১৯৯০ সাল পর্যন্ত এরশাদ রাষ্ট্রপতি থাকাকালে পাওয়া বিভিন্ন উপহার রাষ্ট্রীয় কোষাগারে জমা না দেওয়ার অভিযোগে ১৯৯১ সালের ৮ জানুয়ারি তৎকালীন দুর্নীতি দমন ব্যুরোর এক উপপরিচালক ক্যান্টনমেন্ট থানায় ওই মামলা করেন।
ওই মামলায় ১৯৯২ সালের ৩ ফেব্রুয়ারি এরশাদের তিন বছরের সাজা হয়েছিল। ওই বছরই তিনি হাইকোর্টে আপিল করেন। হাইকোর্ট আপিল শুনানির জন্য গ্রহণ করে নিম্ন আদালতের রায়ের কার্যকারিতা স্থগিত করেন। ২০১২ সালে দুদক এতে পক্ষভুক্ত হয়।
দুদকের আইনজীবী খুরশীদ আলম খান প্রথম আলোকে বলেন, হাইকোর্ট আপিল শুনানির তারিখ ১৫ নভেম্বর ধার্য করেছেন।
