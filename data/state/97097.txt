
পাবনা সদর উপজেলার রাজাপুর এলাকায় পাবনা-ঢাকা মহাসড়কে গাড়ি ভাঙচুরের দায়ে চার পিকেটারকে ছয় মাসের কারাদণ্ড ও পাঁচ হাজার টাকা জরিমানা, অনাদায়ে আরও এক মাসের কারাদণ্ড দিয়েছেন ভ্রাম্যমাণ আদালত।গত বুধবার সন্ধ্যায় পুলিশ ওই পিকেটারদের আটকের পর ভ্রাম্যমাণ আদালতে হাজির করলে আদালতের বিচারক জেলা প্রশাসনের নির্বাহী ম্যাজিস্ট্রেট আবু তাহের এ আদেশ দেন। সাজা পাওয়া ব্যক্তিরা হলেন ঈশ্বরদীর দাশুড়িয়া গ্রামের ইফতেখার মাহমুদ, রাজাপুর গ্রামের আল আমিন হোসেন, গয়েশপুর ইউনিয়নের হামিদপুর গ্রামের আবদুল্লাহ আল মামুন ও সুজানগর উপজেলার সাতবাড়িয়া গ্রামের মাসুম বিল্লাহ। তাঁদের মধ্যে ইফতেখার মাহমুদ, আবদুল্লাহ আল মামুন ও মাসুম বিল্লাহ পাবনা সরকারি এডওয়ার্ড কলেজের ইতিহাস বিভাগের তৃতীয় বর্ষের ছাত্র। তিনজনই কলেজের কামাল উদ্দিন ছাত্রাবাসে থাকেন। তাঁদের মুক্তির দাবিতে গতকাল বৃহস্পতিবার দুপুরে কলেজের প্রশাসনিক ভবনের সামনে শিক্ষার্থীরা মানববন্ধন করেন।
