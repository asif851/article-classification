
স্কুল থেকে পাঁচ বছরের শিশুকে নিয়ে বাড়ি ফেরার পথে বাসের ধাক্কায় প্রাণ হারালেন মা। আজ মঙ্গলবার দুপুর ১২টার দিকে এ দুর্ঘটনা ঘটে।
নিহত মায়ের নাম রোখসানা বেগম (৩৭)। শিশুটির নাম নুশরাত সামিয়া। প্রত্যক্ষদর্শীরা জানায়, শান্তিনগরে স্কুল থেকে নুশরাতকে নিয়ে বাড়ি ফিরছিলেন মা। তাঁরা একটি রিকশায় করে যাত্রাবাড়ীর দিকে যাচ্ছিলেন। তাঁদের বাড়ি যাত্রাবাড়ীর মাতুয়াইলে। কমলাপুরে সর্দার হোটেলের সামনে আনন্দ পরিবহনের একটি বাস ওই রিকশাটিকে সজোরে ধাক্কা দেয়। এতে করে মা ও মেয়ে দুজনেই রিকশা থেকে ছিটকে পড়েন। গুরুতর আহত মাকে ঢাকা মেডিকেল কলেজ হাসপাতালে নেওয়া হয়। এ সময়  কর্তব্যরত চিকিত্সক তাঁকে মৃত ঘোষণা করেন। দুর্ঘটনায় আহত শিশু নুশরাত ওই হাসপাতালে চিকিত্সাধীন।
শাজাহানপুর থানার ভারপ্রাপ্ত কর্মকর্তা (ওসি) সৈয়দ জিয়াউজ্জামান ঘটনার সত্যতা নিশ্চিত করেছেন।
