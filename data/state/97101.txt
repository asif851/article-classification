
রাজধানীর বারডেম হাসপাতালের চক্ষু বিভাগ আরও বিস্তৃত হয়েছে। এতে আরও বেশ কিছু নতুন যন্ত্র সংযোজন করে আরও আধুনিক করা হয়েছে। আজ বুধবার সকালে বারডেম হাসপাতালে এক সংবাদ সম্মেলনে এসব তথ্য তুলে ধরা হয়। সংবাদ সম্মেলনে নানা দিক তুলে ধরে বারডেমের চক্ষু বিভাগের প্রধান এম নজরুল ইসলাম বলেন, বারডেম হাসপাতালে ডায়াবেটিসসহ সব ধরনের রোগের চিকিৎসা করা হয়। এখানে রয়েছে অত্যাধুনিক চক্ষু বিভাগ। ৩২ জন চক্ষু বিশেষজ্ঞ কাজ করছেন। সম্প্রতি এতে নতুন বেশ কিছু যন্ত্র সংযোজন করা হয়েছে, যা চোখের চিকিৎসাকে আরও গতিশীল করতে সক্ষম। এ ছাড়া চোখের চশমার পাওয়ার পরীক্ষাসহ চোখের আরও বেশ কিছু রোগ অত্যন্ত স্বল্প খরচে করা হয়। সংবাদ সম্মেলনে জানানো হয়, বারডেম হাসপাতালের ৩০ শতাংশ রোগী বিনা মূল্যে চোখের চিকিৎসা সেবা পেয়ে থাকেন। এই হাসপাতালের চক্ষু বিভাগে প্রতিদিন ১০ জন চিকিৎসা কর্মকর্তা ও তিনজন পরামর্শক চিকিৎসক বহির্বিভাগে রোগী দেখেন। বেশির ভাগ পরীক্ষার রিপোর্টই দিনে দিনে সরবরাহ করা হয়ে থাকে। বহির্বিভাগে অপারেশনের সময় এবং তারিখ জানানো হয়, যাতে করে রোগীরা ডে-কেয়ার সেবার আওতায় দিনে দিনে অপারেশন করে বাড়ি যেতে পারেন। তবে ডায়াবেটিস রোগীদের জন্য এখানকার চিকিৎসায় রয়েছে বিশেষ সুবিধা। সংবাদ সম্মেলনে আরও উপস্থিত ছিলেন বারডেম হাসপাতালের ল্যাবরেটরি সার্ভিসেস বিভাগের পরিচালক শুভাগত চৌধুরী, বারডেমের উপপরিচালক মো. নাজিমুল ইসলাম, ক্লিনিক্যাল সার্ভিসেস বিভাগের পরিচালক মির্জা মাহবুবুল হাসান, চিকিৎসক সাজেদুর রহমান প্রমুখ।
