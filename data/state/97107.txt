
ফরিদপুরের বোয়ালমারী উপজেলায় এক আওয়ামী লীগ নেতা তাঁর সহযোগীদের নিয়ে দুই ব্যবসায়ীকে কুপিয়ে জখম করেছেন বলে অভিযোগ পাওয়া গেছে৷ এর প্রতিবাদে ওই নেতার গ্রামে হামলা চালিয়ে সাতটি বাড়ি ভাঙচুরের ঘটনা ঘটেছে৷ পরে বিক্ষুব্ধ লোকজন উপজেলার পরমেশ্বরদী ইউনিয়নের মায়েনদিয়া বাজারে হামলা চালাতে গেলে পুলিশ ফাঁকা গুলি ছুড়ে পরিস্থিতি নিয়ন্ত্রণে আনে৷পুলিশ ও স্থানীয় লোকজন জানান, পরমেশ্বরদী ইউনিয়নের শেখপাড়া ও পাশের সালথা উপজেলার যদুনন্দী ইউনিয়নের খারদিয়া গ্রামের লোকজনের মধ্যে মায়েনদিয়া বাজারে আধিপত্য বিস্তারকে কেন্দ্র করে বিরোধ চলছিল৷ ৯ জুন রাতেও এ বিরোধকে কেন্দ্র করে খারদিয়া গ্রামের লোকজন শেখপাড়া গ্রামে হামলা ও ভাঙচুর করেন৷ এর জের ধরে শেখপাড়া গ্রামের বাসিন্দা সিদ্দিক মাতুব্বর তাঁর লোকজন নিয়ে গতকাল দুপুর ১২টার দিকে ময়েনদিয়া বাজারে খারদিয়া গ্রামের পাট ব্যবসায়ী আকুব্বর মাতুব্বর (৪৫) ও সিদ্দিক বিশ্বাসের (৪৮) দোকানে ঢুকে তাঁদের কুপিয়ে জখম করেন৷ সিদ্দিক পরমেশ্বরদী ইউনিয়নের এক নম্বর ওয়ার্ড আওয়ামী লীগের সভাপতি৷ সিদ্দিকের ভাতিজা মজনু মাতুব্বরও এই হামলায় অংশ েনন৷ পরে গুরুতর অাহত অবস্থায় দুই পাট ব্যবসায়ীকে বোয়ালমারী স্বাস্থ্য কমপ্লেক্সে নেওয়া হয়৷ পরে তাঁদের ফরিদপুর মেডিকেল কলেজ হাসপাতালে স্থানান্তর করা হয়৷হামলার খবর ছড়িয়ে পড়লে খারদিয়া গ্রামের কয়েক শ লোক দেশীয় অস্ত্র নিয়ে সাড়ে ১২টার দিকে শেখপাড়া গ্রামে হামলা করেন৷ এ সময় তাঁরা গ্রামের রফিক ফকির, নজরুল ইসলাম, সিদ্দিক ফকির, মুকুল ফকির, ওয়াজেদ মোল্লা, রাজ্জাক মোল্লা ও বাবলু মোল্লার বাড়িতে ভাঙচুর ও লুটপাট চালান৷ হামলায় গ্রামের আবু তালেব, জামাল মোল্লা, মো. হান্নান ও মো. কাশেম আহত হন৷ তাঁদের বোয়ালমারী উপজেলা স্বাস্থ্য কমপ্লেক্সে ভর্তি করা হয়েছে৷ পরে হামলাকারীরা দুপুর দেড়টার দিকে ময়েনদিয়া বাজারে হামলার করার চেষ্টা করেন৷ এ সময় পুলিশ প্রায় ২৮টি গুলি ছুড়ে ও লাঠিপেটা করে পরিস্থিতি নিয়ন্ত্রণে অানে৷সিদ্দিক মাতুব্বর প্রথম আলোকে বলেন, যুদ্ধাপরাধী মামলায় মৃত্যুদণ্ডপ্রাপ্ত আবুল কালাম আজাদের চাচাতো ভাই হাবিবুর রহমানের নেতৃত্বে খারদিয়া গ্রামের কয়েক শ লোক শেখপাড়া গ্রামে হামলা করেন৷ এর জের ধরে ময়েনদিয়া বাজারে দুই ব্যবসায়ীর ওপর হামলার ঘটনা ঘটে৷হাবিবুর রহমানের মুঠোফোনে কয়েক দফায় ফোন দেওয়া হলেও তিনি ফোন ধরেননি৷ একপর্যায়ে ফোনটি বন্ধ পাওয়া যায়৷
