
নাটোরের গুরুদাসপুরে গতকাল রোববার এক বৃদ্ধা খুন হয়েছেন। সিরাজগঞ্জ শহরে গত শনিবার পারিবারিক কলহের জের ধরে মিমি (২৩) নামের এক গৃহবধূকে পিটিয়ে ও শ্বাসরোধ করে হত্যা করা হয়েছে।
গুরুদাসপুর উপজেলার রশিদপুর গ্রামে গতকাল সকালে খবির উদ্দিন ও তাঁর ছেলে সুলতানের মধ্যে হাতাহাতির ঘটনা ঘটে। এ সময় খবিরের মেয়ে খদেজার শাশুড়ি অতেনা বেওয়া (৫৫) তাঁদের ঝগড়া থামাতে গেলে ঘুষিতে মারা যান। এ ঘটনায় গুরুদাসপুর থানায় নিহত অতেনার ছেলে বাবলু বাদী হয়ে খবির এবং তাঁর দুই ছেলে সুলতান ও শরীফের বিরুদ্ধে হত্যা মামলা করেছেন। এখনো কেউ গ্রেপ্তার হয়নি। গুরুদাসপুর থানার ভারপ্রাপ্ত কর্মকর্তা (ওসি) মো. শফিকুল ইসলাম জানান, পলাতক থাকায় আসামিদের গ্রেপ্তার করা যাচ্ছে না।
সিরাজগঞ্জ পৌর এলাকার মাহমুদপুর মহল্লার মৃত আমজাদ হোসেনের ছেলে শাহিন আলম গত বছরের ডিসেম্বর মাসে পাবনার হেমায়েতপুরে গোপনে দ্বিতীয় বিয়ে করেন। দ্বিতীয় স্ত্রীর নাম মিমি। মিমি হেমায়েতপুরে মৃত পল্টু শেখের মেয়ে। বাড়িতে আনার পর শাহিন, তাঁর প্রথম স্ত্রী আশা দ্বিতীয় স্ত্রী মিমির ওপর নির্যাতন শুরু করেন। গত শনিবার রাতে তাঁরা মিমিকে শ্বাসরোধ করে হত্যা করেছেন বলে অভিযোগ পাওয়া গেছে। সিরাজগঞ্জ সদর থানার ওসি রফিকুল ইসলাম জানান, এ বিষয়ে নিহত মিমির বড় ভাই আরিফুল ইসলাম বাদী হয়ে শাহিন ও আশার বিরুদ্ধে হত্যা মামলা করেছেন। শাহিন ও আশার সঙ্গে যোগাযোগ করেও কথা বলা সম্ভব হয়নি।
