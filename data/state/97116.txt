
রাজশাহী বিশ্ববিদ্যালয়ের নবম সমাবর্তনে অংশগ্রহণের জন্য নিবন্ধনের সময়সীমা দ্বিতীয় দফা বাড়ানো হয়েছে। বর্ধিত সময় অনুযায়ী নিবন্ধন কার্যক্রম চলবে ১০ ডিসেম্বর পর্যন্ত।
আজ বৃহস্পতিবার দুপুরে বিশ্ববিদ্যালয়ের জনসংযোগ দপ্তরের সংবাদ বিজ্ঞপ্তিতে এ তথ্য জানানো হয়।
প্রথমে সমাবর্তনের নিবন্ধন কাজ ২০ অক্টোবর থেকে শুরু হয়ে ১০ নভেম্বর পর্যন্ত চলে। পরে সময় বাড়িয়ে ৩০ নভেম্বর করা হয়েছিল।
জনসংযোগ দপ্তরের প্রশাসক ইলিয়াছ হোসেন জানান, আগামী ১৮ জানুয়ারি বেলা আড়াইটায় বিশ্ববিদ্যালয় স্টেডিয়ামে নবম সমাবর্তন অনুষ্ঠিত হবে। বিশ্ববিদ্যালয়ের আচার্য রাষ্ট্রপতি মো. আবদুল হামিদ সমাবর্তনে সভাপতিত্ব করবেন। ভারতের দিল্লির জামিয়া মিলিয়া ইসলামিয়া বিশ্ববিদ্যালয়ের উপাচার্য এবং কাশ্মীর বিশ্ববিদ্যালয়ের সাবেক উপাচার্য ও প্রখ্যাত ভূবিজ্ঞানী অধ্যাপক তালাত আহামদ সমাবর্তনে মূল বক্তা হিসেবে উপস্থিত থাকবেন।
বিশ্ববিদ্যালয়ের জনসংযোগ দপ্তর সূত্রে জানা গেছে, ২০০৬ থেকে ২০১০ সাল পর্যন্ত স্নাতকোত্তর, এমবিবিএস, বিডিএস, এমফিল ও পিএইচডি ডিগ্রি অর্জনকারীরা সমাবর্তনের জন্য রেজিস্ট্রেশন করতে পারবেন। এ–সংক্রান্ত বিস্তারিত তথ্য বিশ্ববিদ্যালয়ের ওয়েবসাইট www.ru.ac.bd/con14 থেকে জানা যাবে।
