
বাগেরহাটে এসএসসি ও এইচএসসি পরীক্ষায় জিপিএ-৫ প্রাপ্ত ৩৬১ জন গরিব শিক্ষার্থীকে বৃত্তি দিয়েছে বাগেরহাট জেলা পরিষদ। গতকাল সোমবার দুপুরে জেলা পরিষদ মিলনায়তনে সমাজকল্যাণ মন্ত্রণালয়-সম্পর্কিত সংসদীয় স্থায়ী কমিটির সভাপতি মো. মোজাম্মেল হোসেন আনুষ্ঠানিকভাবে বৃত্তির অর্থ হস্তান্তর করেন। জেলা পরিষদের প্রধান নির্বাহী কর্মকর্তা মো. আলিম উদ্দিন জানান, জেলার নয়টি উপজেলার বিভিন্ন এলাকা থেকে যাচাইয়ের পর ওই শিক্ষার্থীদের প্রত্যেককে দুই হাজার ৩০০ টাকা করে মোট ৮ লাখ ৩০ হাজার ৩০০ টাকা বৃত্তি দেওয়া হয়েছে। জেলা প্রশাসক মুক্তিযোদ্ধা শেখ কামরুজ্জামান অনুষ্ঠানে সভাপতিত্ব করেন।
