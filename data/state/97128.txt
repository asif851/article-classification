
১৯৯১ থেকে ১৯৯৬ সালের বিএনপি সরকারের প্রশংসা করেছেন আওয়ামী লীগের যুগ্ম সাধারণ সম্পাদক মাহবুব উল আলম হানিফ। ওই সময় এত সন্ত্রাস নৈরাজ্য ছিল না বলে তিনি মন্তব্য করেন। ২০০১ সালে যখন জামায়াত-শিবির তাঁদের (বিএনপি) ওপর সওয়ার হয়, তখন থেকেই সন্ত্রাস-নৈরাজ্য শুরু হয় বলে অভিযোগ করেন হানিফ।আজ সোমবার বঙ্গবন্ধু শেখ মুজিবুর রহমান মেডিকেল বিশ্ববিদ্যালয়ের সামনে অনুষ্ঠিত মানববন্ধনে এ কথা বলেন হানিফ।অবরোধে মানুষ পুড়িয়ে হত্যার অভিযোগে খালেদা জিয়ার গ্রেপ্তার দাবি করে আওয়ামী লীগ সমর্থিত চিকিৎসকদের সংগঠন স্বাধীনতা চিকিৎসক পরিষদ ওই মানববন্ধনের আয়োজন করে। দুপুর ১২টা থেকে বেলা সোয়া একটা পর্যন্ত মানববন্ধন হয়। ঢাকার বিভিন্ন হাসপাতাল থেকে কয়েক শ চিকিৎসক এতে যোগ দেন। হাসপাতালে দায়িত্বপালনের জন্য নির্ধারিত সময়ের মধ্যেই চিকিৎসকেরা মানববন্ধনে যোগ দেন।মানববন্ধনের একপর্যায়ে যোগ দেন আওয়ামী লীগ নেতা হানিফ। তিনি অভিযোগ করেন, বিএনপির সিনিয়র ভাইস চেয়ারম্যান তারেক রহমান জামায়াত-শিবিরের সঙ্গে যোগ দিয়ে হাওয়া ভবনকেন্দ্রিক রাজনৈতিক ও সন্ত্রাসী কর্মকাণ্ড শুরু করে। তিনি বলেন, খালেদা জিয়ার উচিত এখনই তারেক রহমানকে বিএনপি থেকে বহিষ্কার করা। তাহলে অপরাজনীতি থেকে বিএনপি বেরিয়ে আসতে পারবে।
বিএনপির রাজনৈতিক কর্মকাণ্ড সম্পর্কে হানিফ বলেন, সমাবেশ করতে চাইলে সরকার সহযোগিতা দেবে। কিন্তু সমাবেশের নামে সন্ত্রাস করতে চাইলে সরকার সেটা প্রতিহত করবে।
স্বাধীনতা চিকিৎসক পরিষদের মহাসচিব এম ইকবাল আর্সলান বলেন, অবরোধের সময় নিরীহ মানুষের ওপর যে বোমা হামলা হয়েছে, এ জন্য স্বরাষ্ট্র মন্ত্রণালয়ের উচিত হবে খালেদা জিয়াকে হুকুমের আসামি করে এখনই গ্রেপ্তার করা।
মানববন্ধনে উপস্থিত ছিলেন বঙ্গবন্ধু শেখ মুজিবুর রহমান মেডিকেল বিশ্ববিদ্যালয়ের উপাচার্য প্রাণ গোপাল দত্ত, সাবেক স্বাস্থ্যমন্ত্রী রুহুল হক, বাংলাদেশ মেডিকেল অ্যাসোসিয়েশনের (বিএমএ) সভাপতি মাহমুদ হাসান, বিএমএর সাবেক সভাপতি মোস্তফা জালাল মহিউদ্দিন প্রমুখ।
