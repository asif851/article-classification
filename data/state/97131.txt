
একাত্তরে মুক্তিযুদ্ধের বিরোধিতাকারীদের ভূমিকা পাঠ্যপুস্তকে অন্তর্ভুক্ত করার দাবি জানিয়েছেন মুক্তিযুদ্ধ-বিষয়ক মন্ত্রী আ ক ম মোজাম্মেল হক। আজ রোববার সংসদের বাজেটের ওপর সাধারণ আলোচনায় অংশ নিয়ে তিনি এ দাবি জানান।
মোজাম্মেল হক বলেন, পাঠ্যপুস্তকে শুধু মুক্তিযুদ্ধের কথা বলা আছে। কিন্তু যুদ্ধাপরাধী বা মুক্তিযুদ্ধের বিরোধিতাকারীদের কথা বলা নেই। এতে নতুন প্রজন্ম অর্ধসত্য জানছে। তাদের জানাতে হবে, কারা স্বাধীনতার বিরোধিতা করেছিল। সে জন্য রাজাকার, আল-বদর ও জামায়াতে ইসলামীর ভূমিকা পাঠ্যপুস্তকে যুক্ত করতে হবে।
মন্ত্রী জানান, রাজাকার, আল-বদরসহ স্বাধীনতা বিরোধীদের তালিকা তৈরির উদ্যোগ গ্রহণ করা হয়েছে। তিনি বলেন, স্বরাষ্ট্র মন্ত্রণালয়ে রাজাকার ও আল-বদরদের একটি তালিকা ছিল। একাত্তরে সরকারের বাহিনী হিসেবে তারা বেতন-ভাতা নিত। কিন্তু বিএনপি-জামায়াতের আমলে সেই তালিকা ধ্বংস করা হয়েছে।
মুক্তিযোদ্ধাদের অত্যাধুনিক সনদ ও পরিচয়পত্র দেওয়া হবে জানিয়ে মোজাম্মেল হক বলেন, বিশ্বের সর্বশেষ প্রযুক্তি দিয়ে এই সনদ ও পরিচয়পত্র তৈরি করা হবে। টাকা জালিয়াতি করা সম্ভব। কিন্তু এই পরিচয়পত্র-সনদ জালিয়াতি করা সম্ভব হবে না।
২৫ মার্চকে আন্তর্জাতিক গণহত্যা দিবস ঘোষণার দাবি জানিয়ে মন্ত্রী বলেন, অনেক শিক্ষাপ্রতিষ্ঠানে এখনো জাতীয় সংগীত গাওয়া হয় না। জাতীয় পতাকা ওঠে না। সেই সব প্রতিষ্ঠান কীভাবে চালু থাকে? তিনি এসব শিক্ষাপ্রতিষ্ঠানের বিরুদ্ধে আইনানুগ ব্যবস্থা গ্রহণের অনুরোধ জানান।
