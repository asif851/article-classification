
দেশের দক্ষিণাঞ্চলের প্রবেশদ্বার হিসেবে খ্যাত এবং রাজধানীর সঙ্গে দক্ষিণ-পশ্চিমাঞ্চলের সড়ক যোগাযোগের অন্যতম মাধ্যম দৌলতদিয়া-পাটুরিয়া নৌপথে সব ধরনের লঞ্চ চলাচল বন্ধ রয়েছে। তীব্র স্রোতের পাশাপাশি বৈরী আবহাওয়ার কারণে নদীতে বড় ঢেউ সৃষ্টি হওয়ায় আজ শনিবার সন্ধ্যা পৌনে সাতটা থেকে বাংলাদেশ অভ্যন্তরীণ নৌপরিবহন কর্তৃপক্ষ (বিআইডব্লিউটিএ) এ সিদ্ধান্ত নিয়েছে।
এদিকে দুর্যোগপূর্ণ আবহাওয়ার কারণে আজ শনিবার দুপুর ১২টার পর থেকে মুন্সিগঞ্জের মাওয়া ও শরীয়তপুরের কাওড়াকান্দি নৌ রুটে সব ধরনের লঞ্চ ও স্পিডবোট চলাচল বন্ধ করা হয়েছে।
বিআইডব্লিউটিএর দৌলতদিয়া কার্যালয়ের ট্রাফিক পরিদর্শক দিনেশ কুমার সাহা বলেন, ‘সারা দিনই নদীতে উত্তাল ঢেউ ছিল। যাত্রী পারাপারের বিষয়টি গুরুত্ব দিয়ে সতর্কতার সঙ্গে লঞ্চ চলাচল অব্যাহত রাখা হয়। বেলা বাড়ার সঙ্গে নদীতে ঢেউয়ের মাত্রা বাড়তে থাকলে বিকেল সাড়ে চারটা থেকে এই রুটে বর্তমানে চলাচলরত ২২টির মধ্যে ছোট সাতটি লঞ্চ বন্ধ করে বড়গুলো চালানো হয়। কিন্তু সন্ধ্যা সাড়ে ছয়টার পর থেকে অতিমাত্রায় ঢেউ সৃষ্টি হলে দুর্ঘটনা এড়াতে পৌনে সাতটার পর থেকে সব লঞ্চ চলাচল বন্ধ করে দেওয়া হয়।পরিস্থিতি স্বাভাবিক না হওয়া পর্যন্ত লঞ্চ চলাচল বন্ধ থাকবে বলেও জানান দিনেশ কুমার সাহা। এ ছাড়া দক্ষিণাঞ্চলের বিভিন্ন জেলা থেকে আসা লঞ্চ পারাপার বাসযাত্রীদের ফেরিতে করে নদী পাড়ি দিতে বলা হয়েছে।
