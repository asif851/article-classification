
সিলেটের গোয়াইনঘাট উপজেলার পর্যটনকেন্দ্র জাফলংয়ে অভিযান চালিয়ে পরিবেশবিধ্বংসী পাথর উত্তোলনের ১০টি যন্ত্র ধ্বংস করা হয়েছে। আজ বুধবার দুপুরে এ যন্ত্র ব্যবহার রোধে গঠিত টাস্কফোর্সের এক অভিযানে ওই সব যন্ত্র ধ্বংস করা হয়। অভিযানে প্রতিনিধিত্বকারী পরিবেশ অধিদপ্তর সিলেটের সহকারী পরিচালক নাজমুল হুদা বলেন, এ যন্ত্র মূলত পাওয়ার পাম্প ও পাইপ দিয়ে তৈরি পাথর উত্তোলনযন্ত্র। এটি চালালে বোমা বিস্ফোরণের মতো বিকট শব্দ হয়। এ যন্ত্রের সাহায্যে মাটির প্রায় ৫০ থেকে ৬০ ফুট গভীর থেকে পাথর উত্তোলন করা সম্ভব। এ কারণে ভূগর্ভস্থ মাটির স্তর পরিবর্তন হয়ে ভূপ্রকৃতি ও পরিবেশের ব্যাপক ক্ষতি হচ্ছিল। এর প্রেক্ষাপটে ২০০৯ সালে বাংলাদেশ আইনবিদ সমিতি (বেলা) উচ্চ আদালতে রিট আবেদন করলে এ যন্ত্র নিষিদ্ধ করা হয়। তবু একটি ব্যবসায়ী চক্র গোপনে ওই সব যন্ত্র ব্যবহার করে আসছিল।
