
বিএনপির যুগ্ম মহাসচিব রুহুল কবির রিজভী বলেছেন, সরকারের পুলিশি শক্তি ছাড়া আর কোনো শক্তি নেই। জনগণকে দমানোর জন্য একমাত্র পুলিশ ও সশস্ত্র সন্ত্রাসীদের ওপর নির্ভরই তাদের একমাত্র অবলম্বন।আজ বৃহস্পতিবার দুপুরে নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে রিজভী এসব কথা বলেন।রিজভী অভিযোগ করেন, যুবদলের সভাপতি সৈয়দ মোয়াজ্জেম হোসেন আলালের গ্রেপ্তারের প্রতিবাদে আয়োজিত দোহার উপজেলা যুবদলের সভায় পুলিশ বাধা দিয়েছে ও ২৫ জনকে আটক করেছে। তিনি আটক হওয়া ব্যক্তিদের মুক্তির দাবি জানান।রিজভী জানান, আগামী শনিবার নাটোরে ২০–দলীয় জোটের উদ্যোগে জনসভা অনুষ্ঠিত হবে। ওই দিন সকাল ১০টায় বিএনপির চেয়ারপারসন খালেদা জিয়া গুলশান থেকে রওনা হবেন। তিনি উত্তরা-আশুলিয়া-টাঙ্গাইল-সিরাজগঞ্জ হয়ে নাটোরে পৌঁছাবেন।বিএনপির যুগ্ম মহাসচিব দাবি করেন, ভোটারবিহীন গত ৫ জানুয়ারির একতরফা নির্বাচনের পর দেশের মানুষ এখন পরাধীন। তাদের সকল স্বাধীনতা কেড়ে নেওয়া হয়েছে। বিরোধী দলের সব গণতান্ত্রিক অধিকার কেড়ে নেওয়া হয়েছে। সভা, সমাবেশ, র‌্যালিসহ সংবিধানস্বীকৃত অধিকারগুলোকে কঠিনভাবে সংকুচিত করা হয়েছে। রিজভী বলেন, ‘বাংলাদেশকে খামখেয়ালির আজব দেশের ধন্য রাজা বানাতে দেয়া যাবে না। তাঁরা যখন মনে করবেন তত্ত্বাবধায়ক সরকারের জন্য দিনের পর দিন হরতাল, ধ্বংসাত্মক, জ্বালাও পোড়াও কর্মসুচি চালাবেন, সেই এখন তাঁরাই গায়ের জোরে তা সংবিধান থেকে মুছে দিয়ে অবৈধ ও অন্যায়ভাবে গদি আঁকড়ে থাকবেন, সেটি হতে দেয়া হবে না।’
