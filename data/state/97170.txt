
নিম্নচাপের প্রভাবে দুদিন আগের প্রচুর বৃষ্টি হয়েছিল সারা দেশে। সমুদ্রবন্দরগুলোকে তিন নম্বর সতর্কতা সংকেত দেখিয়ে যেতে বলা হয়। নিম্নচাপের রেশ কাটতে না কাটতে আবারও বঙ্গোপসাগরে প্রচুর মেঘমালা সৃষ্টি হচ্ছে। এ কারণে আজ বুধবার দেশের চারটি সমুদ্রবন্দরকে আবারও তিন নম্বর সতর্কতা সংকেত দেখিয়ে যেতে বলেছে আবহাওয়া অধিদপ্তর।
আবহাওয়া অধিদপ্তরের সতর্ক বার্তায় বলা হয়েছে, উত্তর বঙ্গোপসাগর এলাকায় গভীর সঞ্চালনশীল মেঘমালা সৃষ্টি হচ্ছে। উত্তর বঙ্গোপসাগর, বাংলাদেশের উপকূলীয় এলাকা ও সমুদ্রবন্দরগুলোর ওপর দিয়ে দমকা অথবা ঝোড়ো হাওয়া বয়ে যেতে পারে। এ কারণে চট্টগ্রাম, মোংলা, পায়রা ও কক্সবাজার সমুদ্রবন্দরকে তিন নম্বর স্থানীয় সতর্কতা সংকেত দেখিয়ে যেতে বলা হয়েছে। এ ছাড়া উত্তর বঙ্গোপসাগরে অবস্থানরত মাছ ধরার ট্রলার ও নৌকাগুলোকে পরবর্তী নির্দেশ না দেওয়া পর্যন্ত উপকূলের কাছাকাছি এসে সাবধানে চলাচল করতে বলা হয়েছে।
এদিকে মৌসুমি বায়ু সারা দেশেই মোটামুটি সক্রিয় রয়েছে। সারা দেশে দমকা ও ঝোড়ো হাওয়াসহ হালকা থেকে মাঝারি ধরনের বৃষ্টি ও বজ্রবৃষ্টি হতে পারে। তবে চট্টগ্রাম ও বরিশাল বিভাগের কোথাও কোথাও ভারী বৃষ্টি সম্ভাবনা হয়েছে।
বৃষ্টির মাত্রা চট্টগ্রাম বিভাগের বেশি। গতকাল সকাল ছয়টা থেকে আজ বুধবার সকাল ছয়টা পর্যন্ত ২৪ ঘণ্টায় রাঙামাটি জেলায় সবচেয়ে বেশি ১৮১ মিলিমিটার বৃষ্টি রেকর্ড করেছে আবহাওয়া অধিদপ্তর।
