
গুলিবিদ্ধ হওয়ার ১৭ দিন পর মারা গেছেন নাটোরের শ্রমিক লীগ নেতা মাসুদ রানা। গতকাল বুধবার সকালে রাজশাহী মেডিকেল কলেজ হাসপাতালের নিবিড় পরিচর্যাকেন্দ্রে তাঁর মৃত্যু হয়। পুলিশ সূত্রে জানা গেছে, গত ২০ ফেব্রুয়ারি সন্ধ্যায় নাটোর শহরের তেবাড়িয়া এলাকায় জেলা ট্রাক-ট্যাংকলরি ও কাভার্ডভ্যান শ্রমিক ইউনিয়নের প্রচার সম্পাদক এবং জেলা জাতীয় শ্রমিক লীগের সদস্য মাসুদ রানা গুলিবিদ্ধ হন। আধিপত্য বিস্তার ও অভ্যন্তরীণ বিরোধের জেরে প্রতিপক্ষের লোকজন তাঁকে ও শ্রমিক ইউনিয়নের লাইন সম্পাদক রাসেল আহমেদকে (৩৩) পেছন থেকে গুলি করেন। ওই রাতে তাঁদের দুজনকেই রাজশাহী মেডিকেল কলেজ হাসপাতালে ভর্তি করা হয়। সেখানে অস্ত্রোপচার করে মাসুদ রানার শরীর থেকে গুলি বের করা হয়। এর পর থেকে তিনি নিবিড় পরিচর্যাকেন্দ্রে চিকিৎসাধীন ছিলেন। গতকাল সকাল সাড়ে ছয়টায় তাঁর মৃত্যু হয়। এ ঘটনায় মাসুদ রানার ভাই বাদী হয়ে স্থানীয় যুবলীগ কর্মী আফজাল, রতন ও রফিকুল ইসলামের বিরুদ্ধে হত্যাচেষ্টার মামলা করেন। এ ব্যাপারে জানতে চাইলে নাটোর থানার পরিদর্শক (তদন্ত) নজরুল ইসলাম গতকাল প্রথম আলোকে বলেন, হত্যাচেষ্টা মামলাটি ইতিমধ্যে হত্যা মামলায় রূপান্তরিত হয়েছে। মামলার আসামি রফিকুল ৬ মার্চ শহরের বনবেলঘরিয়া এলাকায় সড়ক দুর্ঘটনায় মারা গেছেন। অপর দুই আসামি পলাতক। তাঁদের গ্রেপ্তারের চেষ্টা চলছে।
