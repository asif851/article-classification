
বিএনপির মহাসচিব মির্জা ফখরুল ইসলাম আলমগীরকে ধন্যবাদ দিয়েছেন আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের। ফখরুলের উদ্দেশে তিনি বলেন, মৌনতা সম্মতির লক্ষণ। ষোড়শ সংশোধনী নিয়ে সুপ্রিম কোর্টের রায়ে বিএনপির প্রতিষ্ঠাতা জিয়াউর রহমানের ক্ষমতা দখলকে অবৈধ বলা হয়েছে। এ ব্যাপারে তিনি (ফখরুল) কোনো প্রতিবাদ বা প্রতিক্রিয়া জানাননি। এ জন্য তাঁকে ধন্যবাদ।
আজ শুক্রবার সৈয়দপুর স্টেডিয়ামের কাছে বন্যার্তদের মাঝে ত্রাণ বিতরণকালে এক পথসভায় এসব কথা বলেন আওয়ামী লীগের সাধারণ সম্পাদক। সৈয়দপুর উপজেলা আওয়ামী লীগ এই পথসভার আয়োজন করে।
সেতুমন্ত্রী বলেন, ‘আমরা লোক দেখানো ফটোসেশনের জন্য দুর্গত এলাকায় আসিনি। বন্যায় যারা সত্যিকার অর্থে ক্ষতিগ্রস্ত, শেখ হাসিনার সরকার তাদের সকলকেই পুনর্বাসিত করবে।’
বন্যার ভয়াল রূপ প্রসঙ্গে ওবায়দুল কাদের বলেন, স্মরণকালের নজিরবিহীন বন্যায় বাড়িঘর, রাস্তাঘাট, আবাদি ফসলের ব্যাপক ক্ষতি হয়েছে। বন্যার পরবর্তী সময়ে অনেকে এসেছেন দুর্গত এলাকায়। তাঁরা ভাষণ দিয়েছেন তালি পাওয়ার আশায়। কিন্তু তাঁদের হাত ছিল খালি। বন্যার্তরা কিছুই পায়নি।
বিএনপির নেতাদের উদ্দেশে আওয়ামী লীগের সাধারণ সম্পাদক বলেন, তাঁরা দুর্গত হাওরে যাননি। উপদ্রুত উপকূলে যাননি। পাহাড়ে গিয়েছিলেন। কিন্তু সেখানে নাটক করে ফিরে এসেছেন। অথচ যত দোষ নন্দ ঘোষ আওয়ামী লীগের।
ওবায়দুল কাদের বলেন, ‘আমরা খালি হাতে আসিনি। এসেছি ত্রাণ নিয়ে, ক্ষতিগ্রস্তদের পাশে দাঁড়াতে। বন্যায় ক্ষতিগ্রস্তরা পুনর্বাসিত না হওয়া পর্যন্ত আমরা তাঁদের পাশে থাকব।’
সেতুমন্ত্রীর সঙ্গে ছিলেন সাবেক প্রতিমন্ত্রী জাহাঙ্গীর কবির নানক, আওয়ামী লীগের কেন্দ্রীয় সাংগঠনিক সম্পাদক খালিদ মাহমুদ চৌধুরী, সাবেক মন্ত্রী সতীশ চন্দ্র রায়, সাংসদ নাজমুল হক প্রধান প্রমুখ। পরে ওবায়দুল কাদের বন্যার্ত মানুষের মধ্যে ত্রাণ বিতরণ করেন।
 
