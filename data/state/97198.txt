
তিন হাসপাতাল ঘুরে এক প্রসূতির রাস্তায় সন্তান প্রসব ও ওই নবজাতকের মৃত্যুর ঘটনা দুঃখজনক বলে অভিহিত করেছেন হাইকোর্ট। আদালত বলেছেন, গণমাধ্যমে প্রকাশিত প্রতিবেদন আদালতের নজরে এসেছে। এটি আমাদের মতো একটি গণতান্ত্রিক রাষ্ট্রের সভ্যতার ওপর কালিমা লেপন। আমাদের স্বাস্থ্যসেবায় গরিব জনগোষ্ঠী অত্যন্ত নিগৃহীত। তাঁদের চিকিৎসার অবহেলার এই দৃষ্টান্ত, সম্মুখ ব্যবস্থা গ্রহণে সরকারের আরও সচেতন হওয়া আবশ্যক বলে মনে করেন আদালত।
ওই ঘটনা নিয়ে প্রকাশিত গণমাধ্যমের প্রতিবেদন নজরে এলে বিচারপতি কাজী রেজা-উল হক ও বিচারপতি মোহাম্মদ উল্লাহর সমন্বয়ে গঠিত হাইকোর্ট বেঞ্চ এসব কথা বলেন। আদালত ঘটনা তদন্ত করে ১৫ দিনের মধ্যে প্রতিবেদন দাখিল করতে নির্দেশ দিয়েছেন। একই সঙ্গে স্বতঃপ্রণোদিতভাবে রুলও দিয়েছেন। হাসপাতালে যাওয়ার পরও ওই নারীকে তাঁর প্রাপ্য চিকিৎসা সেবা প্রদানে ব্যর্থ হওয়ায় এবং দায়ী ও দোষী ব্যক্তিদের বিরুদ্ধে আইনানুগ ব্যবস্থা কেন গ্রহণ করা হবে না তা জানতে চাওয়া হয়েছে। একই সঙ্গে তাঁকে ক্ষতিপূরণ প্রদান করা কেন হবে না, তা-ও জানতে চাওয়া হয়েছে।
৫ নভেম্বর পরবর্তী আদেশের দিন রেখে স্বাস্থ্য সচিব, পুলিশের মহাপরিদর্শক, সমাজকল্যাণ সচিব, মহিলা ও শিশু বিষয়ক মন্ত্রণালয়ের সচিব, স্বাস্থ্য অধিদপ্তরের মহাপরিচালক, ঢাকা মেডিকেল কলেজ ও সলিমুল্লাহ মেডিকেল কলেজের পরিচালক, আজিমপুর মাতৃসদনের সুপারিন্টেন্ডেন্টকে এ রুলের জবাব দিতে বলেছেন।
গত মঙ্গলবার সব বেদনা নিয়ে তিনটি সরকারি হাসপাতাল ঘোরেন পারভিন নামের এক নারী। তিনটি জায়গার কোনোটিতে স্বাস্থ্যসেবা পাননি তিনি। পরে রাস্তার ওপরই তাঁর সন্তান প্রসব হয়। তবে জন্মের পরপরই শিশুসন্তানটি মারা যায়।
