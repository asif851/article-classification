
নাটোর শহরের কানাইখালী এলাকায় দুর্বৃত্তদের ছুরিকাঘাতে খুন হয়েছেন চার নম্বর ওয়ার্ড যুবলীগের কর্মী সাইফুল ইসলাম ওরফে রিপন শেখ (৩৫)। গতকাল মঙ্গলবার রাতে এ ঘটনা ঘটে। ১৮ মার্চ একই এলাকায় যুবলীগের ক্রীড়াবিষয়ক সম্পাদক ইমরান আলী (৩২) খুন হন। রিপন শেখকে খুনের ঘটনায় জিজ্ঞাসাবাদে দুজনকে তাৎক্ষণিকভাবে আটক করেছে পুলিশ। ঘটনাস্থল থেকে একটি রক্তাক্ত চাপাতি ও একটি মোটরসাইকেল জব্দ করেছে পুলিশ।
নাটোর পৌর যুবলীগের সভাপতি সাঈম হোসেন জানান, নিহত রিপন শেখ যুবলীগের কর্মী ছিলেন।
নাটোর সদর থানা ও প্রত্যক্ষদর্শী সূত্রে জানা যায়, রাত সাড়ে ১০টার দিকে রিপন শেখ কানাইখালী কেন্দ্রীয় মসজিদ মার্কেটের সিঁড়ির পাশে দাঁড়িয়ে ছিলেন। এ সময় কয়েকজন দুর্বৃত্ত ধারালো চাপাতি দিয়ে তাঁকে এলোপাতাড়ি কোপাতে শুরু করে। একপর্যায়ে তাঁর পায়ের রগ কেটে দিয়ে দুর্বৃত্তরা পালিয়ে যায়। আশপাশে অনেকে থাকলেও ভয়ে কেউ এগিয়ে আসেনি। খবর পেয়ে পুলিশ রিপন শেখকে নাটোর আধুনিক সদর হাসপাতালে নিয়ে যায়। সেখানকার কর্তৃব্যরত চিকিৎসক তাঁকে মৃত ঘোষণা করেন। ময়নাতদন্তের জন্য লাশ হাসপাতালের মর্গে রাখা হয়েছে।
রিপনের বাবা আবু সাইদ শেখ জানান, ছেলেকে রাজনীতি করতে নিষেধ করতেন, কিন্তু শুনতেন না। এর আগে ইমরান আলী খুন হওয়ার পর তাঁর সমর্থকেরা রিপনকে হুমকি দিচ্ছিল। তিনি এ ব্যাপারে মামলা করবেন।
নাটোর সদর থানার ভারপ্রাপ্ত কর্মকর্তা (ওসি) সিকদার মশিউর রহমান জানান, জড়িত ব্যক্তিদের শনাক্ত করে গ্রেপ্তারের চেষ্টা চলছে। কিছু আলামত উদ্ধার করা হয়েছে।
