
কেন্দ্রীয় নেতা খন্দকার মোশাররফ হোসেনের উপস্থিতিতেই সিলেট জেলা বিএনপির কর্মিসভায় তুচ্ছ বিষয় নিয়ে ছাত্রদলের দুই পক্ষ সংঘর্ষে জড়িয়ে পড়ে। এতে অন্তত সাতজন কর্মী আহত হন। গতকাল বুধবার বিকেলে নগরের কুমারপাড়ার একটি কমিউনিটি সেন্টারে এ ঘটনা ঘটে।দলীয় সূত্র জানায়, সাংগঠনিক সফরে দুই দিন ধরে বিএনপির স্থায়ী কমিটির সদস্য খন্দকার মোশাররফ সিলেটে অবস্থান করছেন। গত মঙ্গলবার তিনি নগর বিএনপির কর্মিসভায় অংশ নিয়ে সাংগঠনিক অবস্থা সম্পর্কে অবহিত হন। গতকাল ওই কমিউনিটি সেন্টারে ছিল জেলা বিএনপির কর্মিসভা।পুলিশ ও প্রত্যক্ষদর্শীরা জানান, বিকেল চারটায় কর্মিসভা শুরু হয়। কেন্দ্রীয় নেতা সভাস্থলে হাজির হওয়ার সঙ্গে সঙ্গে সভায় উপস্থিত ছাত্রদলের নেতা-কর্মীদের মধ্যে সামনের সারিতে বসা নিয়ে প্রতিযোগিতা শুরু হয়। এ সময় জেলা ছাত্রদলের একটি পক্ষের নেতা মিজানুর রহমান ও দক্ষিণ সুরমা উপজেলা ছাত্রদলের সাধারণ সম্পাদক মকসদু আহমদ পক্ষের কর্মীদের মধ্যে হাতাহাতি হয়। এরই জের ধরে দুই পক্ষ সংঘর্ষে জড়িয়ে পড়ে। সভাস্থলে দুই পক্ষের মধ্যে চেয়ার ছোড়াছুড়ি হয়। এ ঘটনায় দুই পক্ষের অন্তত সাতজন আহত হন। এর মধ্যে ফয়সল ও নামর নামের দুই কর্মীকে স্থানীয় একটি বেসরকারি হাসপাতালে ভর্তি করা হয়েছে। পরিস্থিতি সামাল দিতে বিএনপির নেতারা দুই পক্ষকেই কমিউনিটি সেন্টারের বাইরে বের করে দেন। সেখানেও তাঁরা মারমুখী অবস্থান নেন। খবর পেয়ে সিলেট কোতোয়ালি থানার পুলিশ ঘটনাস্থলে পৌঁছে পরিস্থিতি শান্ত করে।জেলা বিএনপির সাংগঠনিক সম্পাদক আলী আহমদ বলেন, কেন্দ্রীয় নেতার উপস্থিতিতে বিএনপির কর্মিসভায় ছাত্রদলের নেতা-কর্মীরা হাতাহাতিতে জড়িয়ে পড়েন। পরে অবশ্য জ্যেষ্ঠ নেতাদের হস্তক্ষেপে শান্তিপূর্ণ পরিবেশেই সভা শেষ হয়। এটি একটি বিচ্ছিন্ন ঘটনা বলে বিএনপির নেতা আলী আহমদ দাবি করেন।সিলেট কোতোয়ালি থানার ভারপ্রাপ্ত কর্মকর্তা (ওসি) আহমেদ নাসিরউদ্দিন মোহামঞ্চদ জানান, গোলযোগের খবর পেয়ে ঘটনাস্থলে অতিরিক্ত পুলিশ মোতায়েন করা হয়।
