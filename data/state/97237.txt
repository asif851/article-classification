
নারায়ণগঞ্জের সিদ্ধিরগঞ্জ থানা যুবলীগের সভাপতি মতিউর রহমান ওরফে সুন্দর মতির আইলপাড়ার বাসায় আজ বুধবার দুপুর ১২টা থেকে বিকেল পাঁচটা পর্যন্ত টানা তল্লাশি চালিয়েছে পুলিশের অপরাধ তদন্ত বিভাগের (সিআইডি) একটি দল।
সিআইডি পুলিশের নারায়ণগঞ্জ কার্যালয়ের সহকারী পুলিশ সুপার এহসান উদ্দিন চৌধুরী প্রথম আলোকে বলেন, নারায়ণগঞ্জের চাঞ্চল্যকর সাত খুনের ঘটনা সিআইডিও আলাদাভাবে তদন্ত করছে। এই তদন্তের অংশ হিসেবে আজ মতির বাসায় তল্লাশি চালানো হয়েছে। তল্লাশিকালে মতিকে বাসায় পাওয়া যায়নি।
এহসান উদ্দিন জানান, সাত খুনের ঘটনার কিছুদিন আগে কাউন্সিলর নজরুল ইসলাম আদমজী ইপিজেডের মহাব্যবস্থাপকের কাছে অভিযোগ করেন, নূর হোসেনের নির্দেশে মতি তাঁদের (নজরুল ইসলামদের) চারটি ঝুট-ভর্তি (পোশাক কারখানার রপ্তানি-অযোগ্য কাপড়) ট্রাক লুট করে নিয়ে গেছেন।
মতিউর রহমান ওরফে সুন্দর মতি নূর হোসেনের পক্ষে আদমজী ইপিজেডের ঝুট ব্যবসা নিয়ন্ত্রণ করতেন। তিনি স্থানীয় সাংসদ শামীম ওসমানের ঘনিষ্ঠ সহযোগী হিসেবে এলাকায় পরিচিত।
